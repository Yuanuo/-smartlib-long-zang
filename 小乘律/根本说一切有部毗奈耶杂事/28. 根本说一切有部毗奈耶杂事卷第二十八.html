<!doctype html>
<html id="z3IBV4fpX" data-ver="1374">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第二十八</h1>
  <p id="a2">第六门第四子摄颂大药之余。</p>
  <p id="a3">是时大药。<a id="a-4"></a>既知国事。<a id="a-5"></a>将领四兵遍观国界。<a id="a-6"></a>每至城邑聚落问诸人言。<a id="a-7"></a>此等聚落谁所管耶。<a id="a-8"></a>诸人答曰。<a id="a-9"></a>此是某大臣。<a id="a-A"></a>彼是某大臣。<a id="a-B"></a>摄之属己将为封邑。<a id="a-C"></a>大药闻知所有村城。<a id="a-D"></a>皆六大臣之所管摄。<a id="a-E"></a>国主但唯内宫及饮食而已。<a id="a-F"></a>既遍观已还白王曰。<a id="a-G"></a>何处城隍及以聚落是王所有。<a id="a-H"></a>王曰。<a id="a-I"></a>我今无力知当奈何。<a id="a-J"></a>幸蒙上天豫告于我。<a id="a-K"></a>满财城内在圆满家。<a id="a-L"></a>当生一儿名曰大药。<a id="a-M"></a>既长成已立为大臣。<a id="a-N"></a>端拱垂衣化洽黎庶。<a id="a-O"></a>为是因缘汝从胎中。<a id="a-P"></a>我奉天命诸事供给。<a id="a-Q"></a>今既成人亲近于我。<a id="a-R"></a>大臣之位汝今已得。<a id="a-S"></a>宜可顺彼天所记言。<a id="a-T"></a>广设智谟共宣国化。<a id="a-U"></a>令我自在安隐为王。<a id="a-V"></a>是时大药稽首致敬。<a id="a-W"></a>白言大王。<a id="a-X"></a>伏愿无虑。<a id="a-Y"></a>我当助王令得安乐。<a id="a-Z"></a>大药即便于自国界。<a id="a-a"></a>所有城邑属六臣者。<a id="a-b"></a>令使告曰。<a id="a-c"></a>诸君当知。<a id="a-d"></a>比为大臣不遵国令。<a id="a-e"></a>致使赋役辛苦非常。<a id="a-f"></a>饕餮奸邪不相存济。<a id="a-g"></a>我今以实相告若用语者。<a id="a-h"></a>长受安乐不复辛苦。<a id="a-i"></a>所课赋税随力有无。<a id="a-j"></a>眷属妻子永无劳弊。<a id="a-k"></a>君等六城各自牢守。<a id="a-l"></a>假令王命及六臣追无宜用语。<a id="a-m"></a>设其自至亦勿开门。<a id="a-n"></a>报云。<a id="a-o"></a>大药臣来我当宾伏。<a id="a-p"></a>于其国内闻斯教已。<a id="a-q"></a>并悉依行不遵旧令。<a id="a-r"></a>时彼诸臣共白王曰。<a id="a-s"></a>诸城反叛其欲如何。<a id="a-t"></a>王曰。<a id="a-u"></a>卿等可严四兵随处讨伐。<a id="a-v"></a>诸臣各至彼不见随。<a id="a-w"></a>臣奏王曰。<a id="a-x"></a>我等无力王可自来。<a id="a-y"></a>王即亲行彼亦不伏。<a id="a-z"></a>徒劳战阵淹滞多时。<a id="a-10"></a>诸城奏曰。<a id="a-11"></a>我于大王无心违背。<a id="a-12"></a>六臣暴虐由是不随。<a id="a-13"></a>若令大药臣来我皆降伏。<a id="a-14"></a>王即令使往唤大药。<a id="a-15"></a>彼闻敕召驰至王所。<a id="a-16"></a>诸城百姓闻大药至。<a id="a-17"></a>皆悉无违开门令入。<a id="a-18"></a>大药即便削除虐政。<a id="a-19"></a>更制轻科彝伦协叙。<a id="a-1A"></a>小大无怨。<a id="a-1B"></a>咸歌再造。<a id="a-1C"></a>共喜来苏。<a id="a-1D"></a>赈贫穷。<a id="a-1E"></a>恤孤寡。<a id="a-1F"></a>犹如父母各生慈念。<a id="a-1G"></a>国内人众悉皆云集。<a id="a-1H"></a>扈从大王俱至城所。<a id="a-1I"></a>声闻邻国远近称扬。<a id="a-1J"></a>王乃以女娉于大药。<a id="a-1K"></a>虽蒙赏爱无骄恣心。<a id="a-1L"></a>时有异方贫士来投此王冀求荣禄。<a id="a-1M"></a>王不见许复求大药。<a id="a-1N"></a>大药哀愍遂便招纳。<a id="a-1O"></a>拯以衣食令无乏短。<a id="a-1P"></a>时有婆罗门来从大药。<a id="a-1Q"></a>求索糠麦即便遣与。<a id="a-1R"></a>时掌库者苟事迁延不即持惠。<a id="a-1S"></a>后于异时王与大臣及诸寮庶朝集一处。<a id="a-1T"></a>王告众曰。<a id="a-1U"></a>私密之事谁可告知。<a id="a-1V"></a>有云密事应语知识。<a id="a-1W"></a>有云父母有云妻子。<a id="a-1X"></a>然大药默无所说。<a id="a-1Y"></a>王曰。<a id="a-1Z"></a>大药卿何不言。<a id="a-1a"></a>答曰。<a id="a-1b"></a>言何容易。<a id="a-1c"></a>如我所见凡隐密事不可告语一切男子。<a id="a-1d"></a>况复女人。<a id="a-1e"></a>王曰。<a id="a-1f"></a>岂并如此。<a id="a-1g"></a>大药曰。<a id="a-1h"></a>此之虚实王当目验。<a id="a-1i"></a>后时王家失孔雀鸟。<a id="a-1j"></a>大药捉得别处藏举。<a id="a-1k"></a>将余孔雀对妇前杀。<a id="a-1l"></a>报云。<a id="a-1m"></a>汝岂不闻王失孔雀。<a id="a-1n"></a>答曰我闻。<a id="a-1o"></a>大药曰。<a id="a-1p"></a>此鸟即是可疾料理。<a id="a-1q"></a>我欲充食不得向人共论此事。<a id="a-1r"></a>妇闻便念。<a id="a-1s"></a>我父于此委寄非常。<a id="a-1t"></a>今者如何杀鸟而食。<a id="a-1u"></a>诚哉鄙事无惧宪章。<a id="a-1v"></a>又将余女颜容美丽。<a id="a-1w"></a>以妙庄饰引入宅中。<a id="a-1x"></a>报其妇曰。<a id="a-1y"></a>此之少女是王宫人。<a id="a-1z"></a>我爱将来勿传斯事。<a id="a-20"></a>妇闻此语深生忿怒。<a id="a-21"></a>我父如何不审思察。<a id="a-22"></a>任用仄陋无宗族人。<a id="a-23"></a>补为大臣委以国事。<a id="a-24"></a>岂以王宫内人将充己室。<a id="a-25"></a>所爱好鸟杀以为羹。<a id="a-26"></a>又复外国客人共相收纳。<a id="a-27"></a>供给衣食养为义士。<a id="a-28"></a>妇以此事具白王知。<a id="a-29"></a>父于其人深相委寄。<a id="a-2A"></a>我观恶行实无以加。<a id="a-2B"></a>今可令其退归田里。<a id="a-2C"></a>王闻此语情生异见。<a id="a-2D"></a>遂令魁脍将大药去准法刑戮。<a id="a-2E"></a>时旃荼罗以赤穟花系于颈下。<a id="a-2F"></a>打恶声鼓恶人随逐。<a id="a-2G"></a>举刀怖惧如炎魔卒送向尸林临将就刑无人肯杀。<a id="a-2H"></a>观者悲泣爱若己亲。<a id="a-2I"></a>各出哀言为求天佛。<a id="a-2J"></a>时外国客给衣食者。<a id="a-2K"></a>报诸人曰。<a id="a-2L"></a>我能杀此。<a id="a-2M"></a>将出城时彼婆罗门。<a id="a-2N"></a>执大药衣裾。<a id="a-2O"></a>从索糠麦一升。<a id="a-2P"></a>是时大药见此事已而说颂曰。</p>
  <p id="a2Q">国王不可亲　　恶人难附近</p>
  <p id="a2R">但是隐密事　　不语妇人知</p>
  <p id="a2S">我不食生鸟　　不詃内宫人</p>
  <p id="a2T">不忆作欺心　　负他糠麦债</p>
  <p id="a2U">是时大药。<a id="a-2V"></a>欲就刑时作如是语。<a id="a-2W"></a>使者闻已谓大药曰。<a id="a-2X"></a>汝智过人作无义语。<a id="a-2Y"></a>答曰。<a id="a-2Z"></a>此无义语非汝所解。<a id="a-2a"></a>可将我语至大王处。<a id="a-2b"></a>使以此语往白王知。<a id="a-2c"></a>王虽听言亦未能了。<a id="a-2d"></a>遂令使往唤大药来问曰。<a id="a-2e"></a>言何无义。<a id="a-2f"></a>答曰。<a id="a-2g"></a>语深有理。<a id="a-2h"></a>王曰。<a id="a-2i"></a>其事如何。<a id="a-2j"></a>大药白言。<a id="a-2k"></a>愿王善听略陈颂意。<a id="a-2l"></a>所言国王不可亲者。<a id="a-2m"></a>王先国中所有城邑并不臣属。<a id="a-2n"></a>但唯饮食内宫而已。<a id="a-2o"></a>我运筹策压彼强臣。<a id="a-2p"></a>宁国安家咸令复业。<a id="a-2q"></a>皇基炽盛率士欢谣。<a id="a-2r"></a>库藏丰盈皆是我力。<a id="a-2s"></a>今欲杀我将报昔恩。<a id="a-2t"></a>故云国王不可亲也。<a id="a-2u"></a>言恶人难附近者。<a id="a-2v"></a>昔有贫人他乡游客。<a id="a-2w"></a>来投王处乞求活命。<a id="a-2x"></a>王不见纳遂至我边。<a id="a-2y"></a>我见贫寒给以衣食。<a id="a-2z"></a>得存性命不思恩分。<a id="a-30"></a>今来杀我言隐密事不语妇人者。<a id="a-31"></a>王昔因朝告诸人曰。<a id="a-32"></a>若有密事谁可告知。<a id="a-33"></a>有云父母妻子等广说如前。<a id="a-34"></a>我云皆不可亲。<a id="a-35"></a>当审观察王当目验。<a id="a-36"></a>王家孔雀我实不食。<a id="a-37"></a>别将余鸟令妇煮羹王宫内人我无交涉。<a id="a-38"></a>宫人璎珞权假将来。<a id="a-39"></a>暂借余女居我宅内。<a id="a-3A"></a>若不信者可唤将来。<a id="a-3B"></a>王唤宫人对观无异。<a id="a-3C"></a>言不负他糠麦者王令魁脍将杀于我。<a id="a-3D"></a>其人遂至急捉衣裾。<a id="a-3E"></a>口云还我一升糠麦。<a id="a-3F"></a>意道无悲不知机变。<a id="a-3G"></a>昔时乞麦见死来征。<a id="a-3H"></a>王闻颂义察其事已。<a id="a-3I"></a>知大药无过欢喜释放。<a id="a-3J"></a>便备盛礼拜为重臣。<a id="a-3K"></a>是时大药稽首白王曰。<a id="a-3L"></a>观诸女人可共密言不。<a id="a-3M"></a>所赐女者于我无用。<a id="a-3N"></a>请即收取。<a id="a-3O"></a>我今自访言行德义氏族相当。<a id="a-3P"></a>聪慧女人以充家室。<a id="a-3Q"></a>即辞王去作婆罗门像。<a id="a-3R"></a>手执净瓶挂吉祥线。<a id="a-3S"></a>身着鹿皮面涂三画。<a id="a-3T"></a>往本城中欲求其妇。<a id="a-3U"></a>路中日暮见婆罗门。<a id="a-3V"></a>彼便相问仁从何来。<a id="a-3W"></a>大药答曰。<a id="a-3X"></a>我从鞞提醯城来。<a id="a-3Y"></a>欲向何处。<a id="a-3Z"></a>答曰。<a id="a-3a"></a>向满财城。<a id="a-3b"></a>问曰。<a id="a-3c"></a>汝于此处颇有相识欲投宿耶。<a id="a-3d"></a>答曰先无。<a id="a-3e"></a>便将归舍如法安置。<a id="a-3f"></a>大药见彼婆罗门妇知非贞素。<a id="a-3g"></a>既经宿已旦便欲去。<a id="a-3h"></a>婆罗门曰。<a id="a-3i"></a>我此贫居即是君宅。<a id="a-3j"></a>往来停宿幸不为疑。<a id="a-3k"></a>大药便许执手而别。<a id="a-3l"></a>遂于前路于麦田中。<a id="a-3m"></a>见有少女。<a id="a-3n"></a>仪容端正似出良家。<a id="a-3o"></a>便生爱念问言贤首。<a id="a-3p"></a>汝名字何。<a id="a-3q"></a>答曰。<a id="a-3r"></a>我名毗舍佉。<a id="a-3s"></a>谁家少女。<a id="a-3t"></a>答曰。<a id="a-3u"></a>聚落中尊是我之父。<a id="a-3v"></a>大药念曰虽有容仪未识其智今可试之。<a id="a-3w"></a>大药即往刈麦田中。<a id="a-3x"></a>高举两手以脚蹂麦。<a id="a-3y"></a>毗舍佉曰。<a id="a-3z"></a>已知护手。<a id="a-40"></a>足亦宜然。<a id="a-41"></a>大药念曰。<a id="a-42"></a>此女有智。<a id="a-43"></a>即便告曰。<a id="a-44"></a>少女耳珰可爱光彩异常。<a id="a-45"></a>答曰。<a id="a-46"></a>为盖臭身有何好处。<a id="a-47"></a>又曰。<a id="a-48"></a>甚好容貌。<a id="a-49"></a>答曰。<a id="a-4A"></a>父母所生非关容饰。<a id="a-4B"></a>问曰。<a id="a-4C"></a>父何处去。<a id="a-4D"></a>答曰。<a id="a-4E"></a>一身两事。<a id="a-4F"></a>问曰。<a id="a-4G"></a>此言何义。<a id="a-4H"></a>答曰。<a id="a-4I"></a>身行取棘。<a id="a-4J"></a>断其旧道。<a id="a-4K"></a>更通新路。<a id="a-4L"></a>母在何处。<a id="a-4M"></a>答曰。<a id="a-4N"></a>归家取种欲植晚田。<a id="a-4O"></a>问曰。<a id="a-4P"></a>汝能与我为妻室不。<a id="a-4Q"></a>答曰。<a id="a-4R"></a>此由父母非我所知。<a id="a-4S"></a>问曰。<a id="a-4T"></a>向满财城路在何处。<a id="a-4U"></a>平直柔软复无棘刺。<a id="a-4V"></a>汝应指示令我安行。<a id="a-4W"></a>女指曲路即自前行。<a id="a-4X"></a>往至池边变衣而坐。<a id="a-4Y"></a>眇其一目试彼大药识知我不。<a id="a-4Z"></a>须臾大药行至池边。<a id="a-4a"></a>遥见便识而说颂曰。</p>
  <p id="a4b">身着无缕不织衣　　元非氎线所成就</p>
  <p id="a4c">一眼宜应指示我　　何路当往妙花城</p>
  <p id="a4d">是时少女。<a id="a-4e"></a>闻其说已微笑而言曰。</p>
  <p id="a4f">滑路宜应去　　涩道不须行</p>
  <p id="a4g">遥见大丛林　　近边而可过</p>
  <p id="a4h">复见作麨地　　有树着赤花</p>
  <p id="a4i">弃左右边行　　当寻此道去</p>
  <p id="a4j">大药随语寻路而去。<a id="a-4k"></a>至妙花城去城不远。<a id="a-4l"></a>往毗舍佉宅不见父母。<a id="a-4m"></a>遂问城主曰。<a id="a-4n"></a>君等若能与我毗舍佉者。<a id="a-4o"></a>深成恩造。<a id="a-4p"></a>时彼诸人闻是语已。<a id="a-4q"></a>俱生忿怒。<a id="a-4r"></a>报言婆罗门。<a id="a-4s"></a>汝乞索人实无羞耻。<a id="a-4t"></a>因何造次求毗舍佉。<a id="a-4u"></a>此女仪容与天仙相似。<a id="a-4v"></a>即宜远去离我城隅。<a id="a-4w"></a>若更重来令狗食汝。<a id="a-4x"></a>时婆罗门既乖所望。<a id="a-4y"></a>还至毗舍佉所。<a id="a-4z"></a>女遥见已遂唱善来。<a id="a-50"></a>是时大药具陈上事。<a id="a-51"></a>向问诸人几不被打。<a id="a-52"></a>女曰。<a id="a-53"></a>君作非理是无智计。<a id="a-54"></a>求亲之法不应如是。<a id="a-55"></a>大药曰。<a id="a-56"></a>如何应作。<a id="a-57"></a>女曰。<a id="a-58"></a>先且相识次当亲附。<a id="a-59"></a>后可延请设诸美食。<a id="a-5A"></a>有所陈者方具说之。<a id="a-5B"></a>既闻告已。<a id="a-5C"></a>乃至设食。<a id="a-5D"></a>次第皆作。<a id="a-5E"></a>后求毗舍佉。<a id="a-5F"></a>诸人告曰。<a id="a-5G"></a>当随汝意。<a id="a-5H"></a>论此事时。<a id="a-5I"></a>父母来至。<a id="a-5J"></a>大药遂与城主共到彼家。<a id="a-5K"></a>告其父母婚媾之事。<a id="a-5L"></a>答曰。<a id="a-5M"></a>君等且住待我思量。<a id="a-5N"></a>诸人告曰无宜更思。<a id="a-5O"></a>此婆罗门少年端正博综经书。<a id="a-5P"></a>四明五论无不通达。<a id="a-5Q"></a>徒延岁月此辈难逢。<a id="a-5R"></a>即可娉与无宜更住。<a id="a-5S"></a>是时诸人既对大药。<a id="a-5T"></a>诚言与女即以为定。<a id="a-5U"></a>于其父母奉以上衣。<a id="a-5V"></a>毗舍佉。<a id="a-5W"></a>亦留礼赠还向鞞醯城。<a id="a-5X"></a>欲诣中兴王处。<a id="a-5Y"></a>于其中路遇他设会。<a id="a-5Z"></a>得糠麦一升裹在衣裾。<a id="a-5a"></a>往先投宿婆罗门处扣门而唤。<a id="a-5b"></a>其妇出问。<a id="a-5c"></a>汝是何人。<a id="a-5d"></a>答曰。<a id="a-5e"></a>是汝夫友。<a id="a-5f"></a>妇曰。<a id="a-5g"></a>我夫不在不纳外人。<a id="a-5h"></a>可向余家以求宿处。<a id="a-5i"></a>大药便念。<a id="a-5j"></a>此有何事不容我宿。<a id="a-5k"></a>未及远去见有余人进入其宅。<a id="a-5l"></a>大药又念。<a id="a-5m"></a>由有外人不令我入。<a id="a-5n"></a>如是踌躇其夫遂至即唤开门。<a id="a-5o"></a>妇闻婿声魂神惊慑不知何计。<a id="a-5p"></a>遂以私人安小篅内。<a id="a-5q"></a>夫与大药同时入门。<a id="a-5r"></a>大药告曰。<a id="a-5s"></a>我此糠麦何处得安。<a id="a-5t"></a>妇曰。<a id="a-5u"></a>可泻于地。<a id="a-5v"></a>答曰。<a id="a-5w"></a>恐鼠侵食。<a id="a-5x"></a>遂观屋角及于床下一无所见。<a id="a-5y"></a>傍有小篅大药思量人定在此。<a id="a-5z"></a>告其妇曰。<a id="a-60"></a>麦置篅中。<a id="a-61"></a>妇曰。<a id="a-62"></a>我家所有并安于此。<a id="a-63"></a>如其着麦物欲如何。<a id="a-64"></a>夫曰。<a id="a-65"></a>此儜妇女何不出物安麦篅中。<a id="a-66"></a>彼便逆拒不许近前。<a id="a-67"></a>妇知意止无奈之何。<a id="a-68"></a>遂便惊怖计无所出。<a id="a-69"></a>报言。<a id="a-6A"></a>篅湿恐当损麦。<a id="a-6B"></a>大药曰。<a id="a-6C"></a>汝不须忧我不令损。<a id="a-6D"></a>即取柴草及干牛粪。<a id="a-6E"></a>于篅四边欲以火炙。<a id="a-6F"></a>其妇心急恐被火烧。<a id="a-6G"></a>即令别人报彼父曰。<a id="a-6H"></a>汝子遭厄急即可来。<a id="a-6I"></a>父闻走至知子在篅。<a id="a-6J"></a>报大药曰。<a id="a-6K"></a>汝若须篅我当酬直可索几多。<a id="a-6L"></a>答曰。<a id="a-6M"></a>金钱五百。<a id="a-6N"></a>如是论时四边然火。<a id="a-6O"></a>父曰。<a id="a-6P"></a>我儿今死何用钱为遂与金钱舆篅将去。<a id="a-6Q"></a>大药明日遂分一百留与主人。<a id="a-6R"></a>所有事缘悉皆告语。<a id="a-6S"></a>汝妇恶行自可深防。<a id="a-6T"></a>遂即裁书与婆罗门。<a id="a-6U"></a>令往妙花城并附金钱四百与毗舍佉并报城主云。<a id="a-6V"></a>我非行客是王大臣。<a id="a-6W"></a>自为求婚前至于彼。<a id="a-6X"></a>其毗舍佉善当养护。<a id="a-6Y"></a>大药便即往鞞提醯。<a id="a-6Z"></a>其婆罗门持书及钱。<a id="a-6a"></a>至毗舍佉处授所持书及金钱三百毗舍佉得书云。</p>
  <p id="a6b">四橛可成衣　　少一不能织</p>
  <p id="a6c">如其杙有阙　　械足可令输</p>
  <p id="a6d">既读书已次领金钱唯得三百。<a id="a-6e"></a>遂于床下求觅足械。<a id="a-6f"></a>使者问曰。<a id="a-6g"></a>欲何所求。<a id="a-6h"></a>答曰。<a id="a-6i"></a>今有王家罪人欲须械足。<a id="a-6j"></a>既得械已报使者曰。<a id="a-6k"></a>我不曾解若为安置。<a id="a-6l"></a>仁可引脚我暂试看。<a id="a-6m"></a>其婆罗门禀性愚直。<a id="a-6n"></a>遂便舒脚内彼械中。<a id="a-6o"></a>毗舍佉即以逆榍打令牢固。<a id="a-6p"></a>使者曰。<a id="a-6q"></a>何故禁我。<a id="a-6r"></a>报曰。<a id="a-6s"></a>彼寄四百汝偷百文。<a id="a-6t"></a>使者念曰。<a id="a-6u"></a>此真希异。<a id="a-6v"></a>二俱有智其事难欺。<a id="a-6w"></a>便以百钱依数还了。<a id="a-6x"></a>父母既来以钱呈示。<a id="a-6y"></a>报言。<a id="a-6z"></a>前求我者非贫婆罗门。<a id="a-70"></a>乃是鞞提醯国王大臣名曰大药。<a id="a-71"></a>父母眷属闻此言已皆大欢喜。<a id="a-72"></a>我等有福得与如是第一大臣而为婚对。<a id="a-73"></a>兴隆家族冀在其人。<a id="a-74"></a>从是已后与毗舍佉。<a id="a-75"></a>澡浴衣服饮食床座。<a id="a-76"></a>悉皆精妙既丰资养。<a id="a-77"></a>仪容倍常端严可爱。<a id="a-78"></a>是时大药行到本城。<a id="a-79"></a>王及诸臣闻大药至咸皆庆喜。<a id="a-7A"></a>既见王已。<a id="a-7B"></a>王问大药。<a id="a-7C"></a>求得妻不。<a id="a-7D"></a>答言已得。<a id="a-7E"></a>王曰何如。<a id="a-7F"></a>答云。<a id="a-7G"></a>少女容华颜貌超绝。<a id="a-7H"></a>总明多智辩慧殊伦。<a id="a-7I"></a>与我为妻是当其匹。<a id="a-7J"></a>我今启王为将来不。<a id="a-7K"></a>王曰。<a id="a-7L"></a>卿是大臣更无过者。<a id="a-7M"></a>所须仪礼事在精奇。<a id="a-7N"></a>任意庄严令众欢悦。<a id="a-7O"></a>大药承命。<a id="a-7P"></a>即与余臣婆罗门居士。<a id="a-7Q"></a>及诸人众象马车步。<a id="a-7R"></a>率领四兵往妙花城。<a id="a-7S"></a>至毗舍佉处共为婚媾。<a id="a-7T"></a>礼事既毕将还鞞提醯欢乐而住。<a id="a-7U"></a>时有北方五百商人。<a id="a-7V"></a>皆为贩马来至鞞提醯。<a id="a-7W"></a>于此城中有五百淫女。<a id="a-7X"></a>仪貌端正庠序可观。<a id="a-7Y"></a>歌舞言词并皆超绝。<a id="a-7Z"></a>所有商客来至此者。<a id="a-7a"></a>凡是财货皆令罄尽。<a id="a-7b"></a>五百倡女就五百人各为欢戏。<a id="a-7c"></a>唯商主一人未被惑乱。<a id="a-7d"></a>彼倡女中最第一者。<a id="a-7e"></a>往商主处求为亲密。<a id="a-7f"></a>彼不见许更与诸人日日来至。<a id="a-7g"></a>而彼商主贞确不移。<a id="a-7h"></a>更复频来共为言笑。<a id="a-7i"></a>商主曰。<a id="a-7j"></a>我无邪念徒劳往返。<a id="a-7k"></a>倡女曰。<a id="a-7l"></a>若君亏志与我何物。<a id="a-7m"></a>答曰。<a id="a-7n"></a>与上马五匹。<a id="a-7o"></a>若无私过。<a id="a-7p"></a>汝当与我五百金钱。<a id="a-7q"></a>作此契已。<a id="a-7r"></a>倍兴方便来相媚谄。<a id="a-7s"></a>然不能使商主倾心。<a id="a-7t"></a>诸商人曰。<a id="a-7u"></a>城中第一不可逆情。<a id="a-7v"></a>商主报曰。<a id="a-7w"></a>我于昨夜梦与交通。<a id="a-7x"></a>何劳亲见。<a id="a-7y"></a>诸人闻已。<a id="a-7z"></a>共报倡女。<a id="a-80"></a>彼女即便将诸手力。<a id="a-81"></a>来征商主当副前言与马五匹。<a id="a-82"></a>汝已亏志共我行非。<a id="a-83"></a>商主曰。<a id="a-84"></a>汝无羞耻诬枉好人。<a id="a-85"></a>便诣王家断事官所。<a id="a-86"></a>平章至暮胜负未分。<a id="a-87"></a>明日可来更为详审。<a id="a-88"></a>大药还家迟于常日。<a id="a-89"></a>毗舍佉曰。<a id="a-8A"></a>来何晚耶。<a id="a-8B"></a>彼即具言。<a id="a-8C"></a>犹未平断。<a id="a-8D"></a>妇曰。<a id="a-8E"></a>君等诸人明闲道理。<a id="a-8F"></a>此尚不了。<a id="a-8G"></a>岂成智乎。<a id="a-8H"></a>大药曰。<a id="a-8I"></a>我等未闲。<a id="a-8J"></a>汝能决不。<a id="a-8K"></a>妇曰。<a id="a-8L"></a>我试为断观智如何。<a id="a-8M"></a>君先奏王召诸臣众。<a id="a-8N"></a>并牵五马共至池边。<a id="a-8O"></a>可于众中唤彼倡女。<a id="a-8P"></a>问曰。<a id="a-8Q"></a>商主与汝实行非法。<a id="a-8R"></a>可将实马如其梦里。<a id="a-8S"></a>池中影马随意牵归。<a id="a-8T"></a>若言影马无实可持者。<a id="a-8U"></a>梦中行欲事亦同然。<a id="a-8V"></a>大药闻已。<a id="a-8W"></a>深生嗟叹。<a id="a-8X"></a>即于明日奏王召臣。<a id="a-8Y"></a>集诸人众并及倡女。<a id="a-8Z"></a>共往池边五马牵来。<a id="a-8a"></a>于岸上立如毗舍佉计。<a id="a-8b"></a>次第咸问。<a id="a-8c"></a>王众既闻皆生希有。<a id="a-8d"></a>王告大药曰。<a id="a-8e"></a>卿等昨朝作是断者。<a id="a-8f"></a>无烦今日重集劬劳。<a id="a-8g"></a>此是谁计。<a id="a-8h"></a>答曰。<a id="a-8i"></a>是毗舍佉。<a id="a-8j"></a>我昨晚归具陈其事。<a id="a-8k"></a>王等嗟异。<a id="a-8l"></a>云毗舍佉有大智策。<a id="a-8m"></a>名称流布远近咸知。<a id="a-8n"></a>时有北方献二草马。<a id="a-8o"></a>一是母。<a id="a-8p"></a>一是女。<a id="a-8q"></a>形容大小毛色无殊。<a id="a-8r"></a>母之与女莫能分别。<a id="a-8s"></a>王众同观无人辨识。<a id="a-8t"></a>毗舍佉闻已告曰。<a id="a-8u"></a>毛鞕者是母。<a id="a-8v"></a>软者是女。<a id="a-8w"></a>众叹希奇。<a id="a-8x"></a>复于异时有咒蛇人。<a id="a-8y"></a>将二毒蛇来诣王所。<a id="a-8z"></a>形状相似雄雌未识。<a id="a-90"></a>人皆不委。<a id="a-91"></a>大药以事告毗舍佉。<a id="a-92"></a>彼闻微笑。<a id="a-93"></a>答曰君等迷此。<a id="a-94"></a>何谓智人。<a id="a-95"></a>王所识知虚餐封禄。<a id="a-96"></a>大药曰。<a id="a-97"></a>汝能知不。<a id="a-98"></a>答曰。<a id="a-99"></a>深识。<a id="a-9A"></a>应以软物系于杖头。<a id="a-9B"></a>向蛇脊揩拭脊若曲。<a id="a-9C"></a>动者是雄。<a id="a-9D"></a>其不动者是雌。<a id="a-9E"></a>即随言作。<a id="a-9F"></a>目验不虚人皆嗟善。</p>
  <p id="a9G">时有南国商人。<a id="a-9H"></a>将栴檀杖来至王所。<a id="a-9I"></a>两头相似本末难知。<a id="a-9J"></a>问毗舍佉同前讥笑。<a id="a-9K"></a>可将此杖置池水中。<a id="a-9L"></a>本即下沉末便上出。<a id="a-9M"></a>试果如言。<a id="a-9N"></a>人皆叹美。<a id="a-9O"></a>王作是念。<a id="a-9P"></a>我今且欲试诸大臣谁最有智。<a id="a-9Q"></a>即于楼上更竖幢竿。<a id="a-9R"></a>竿头安置光明宝珠。<a id="a-9S"></a>日光辉照影落池内。<a id="a-9T"></a>与珠不别。<a id="a-9U"></a>告诸人曰若入池中。<a id="a-9V"></a>得此珠者我当赐与。<a id="a-9W"></a>人皆入池求不能得。<a id="a-9X"></a>大药还报毗舍佉。<a id="a-9Y"></a>彼便答曰。<a id="a-9Z"></a>可向上望寻得珠本。<a id="a-9a"></a>随言而取。<a id="a-9b"></a>王曰。<a id="a-9c"></a>是谁上智。<a id="a-9d"></a>答曰。<a id="a-9e"></a>是毗舍佉。<a id="a-9f"></a>王乃与珠弥更称善。<a id="a-9g"></a>时诸大臣见毗舍佉。<a id="a-9h"></a>仪容挺特举世无双。<a id="a-9i"></a>皆悉有心共为私爱。<a id="a-9j"></a>以妙珠宝通使往还。<a id="a-9k"></a>然毗舍佉曾无异念。<a id="a-9l"></a>见求不已。<a id="a-9m"></a>告大药曰。<a id="a-9n"></a>于君国境有如斯事。<a id="a-9o"></a>见他好妇遂即私求深诚鄙恶。<a id="a-9p"></a>答曰。<a id="a-9q"></a>此是世法人皆共传。<a id="a-9r"></a>然彼妇女是贞确者即不随从。<a id="a-9s"></a>妇曰。<a id="a-9t"></a>我欲辱彼勿当见责。<a id="a-9u"></a>答曰。<a id="a-9v"></a>随意。<a id="a-9w"></a>妇曰。<a id="a-9x"></a>君可称病。<a id="a-9y"></a>我自知时。<a id="a-9z"></a>大药如言。<a id="a-A0"></a>辞之以疾。<a id="a-A1"></a>诸臣遣使问毗舍佉。<a id="a-A2"></a>报云。<a id="a-A3"></a>夫患我意无违。<a id="a-A4"></a>即造木人形同大药。<a id="a-A5"></a>卧在床席覆以薄衣。<a id="a-A6"></a>报诸人云。<a id="a-A7"></a>我夫病困形命无几可随自力。<a id="a-A8"></a>与我相亲勿令人见。<a id="a-A9"></a>遂即造六大柜安六房中。<a id="a-AA"></a>大臣来者报云。<a id="a-AB"></a>且藏此处恐有人知。<a id="a-AC"></a>待入中已即牢锁闲。<a id="a-AD"></a>如是六臣咸入于柜。<a id="a-AE"></a>告诸人曰大药已亡。<a id="a-AF"></a>王及诸臣中宫寮庶咸作是念。<a id="a-AG"></a>如是胜人一朝殒殁。<a id="a-AH"></a>各生忧苦号哭失声。<a id="a-AI"></a>时毗舍佉便舁六柜。<a id="a-AJ"></a>来至王所白言。<a id="a-AK"></a>大王。<a id="a-AL"></a>大药身死。<a id="a-AM"></a>所有珍货咸在柜内。<a id="a-AN"></a>宜亲领受。<a id="a-AO"></a>并说二颂。<a id="a-AP"></a>王见悲惨。<a id="a-AQ"></a>今日身亡便将物至。<a id="a-AR"></a>于时大药从侧门入。<a id="a-AS"></a>花缨饰体来诣王前。<a id="a-AT"></a>含笑而白王言。<a id="a-AU"></a>于我爱念极深。<a id="a-AV"></a>才死不停。<a id="a-AW"></a>即收赀货。<a id="a-AX"></a>王曰。<a id="a-AY"></a>非我索财。<a id="a-AZ"></a>是毗舍佉身自持至。<a id="a-Aa"></a>作如是语。</p>
  <p id="aAb">大王今当知　　大药身已谢</p>
  <p id="aAc">此是彼珍宝　　闻柜可亲观</p>
  <p id="aAd">我夫形影没　　孤寡无依附</p>
  <p id="aAe">恐有外人欺　　失此王家物</p>
  <p id="aAf">大药曰。<a id="a-Ag"></a>若尔王可开看何物珍宝。<a id="a-Ah"></a>既开柜已。<a id="a-Ai"></a>时六大臣各从中出。<a id="a-Aj"></a>王问其故。<a id="a-Ak"></a>六臣答曰。</p>
  <p id="aAl">我等由情欲　　遂被女人欺</p>
  <p id="aAm">愿乞大王恩　　不敢更如是</p>
  <p id="aAn">王曰。<a id="a-Ao"></a>世间轮转皆由色欲。<a id="a-Ap"></a>既遭此辱合受重愆。<a id="a-Aq"></a>卿等且归后别量度。<a id="a-Ar"></a>王乃叹曰。<a id="a-As"></a>呜呼女人。<a id="a-At"></a>能有如是贞素殊操。<a id="a-Au"></a>计策超伦。<a id="a-Av"></a>昔未曾有。<a id="a-Aw"></a>大臣辅相被辱至斯。<a id="a-Ax"></a>因此便能制耽欲者。<a id="a-Ay"></a>王既庆悦。<a id="a-Az"></a>于毗舍佉倍加封禄。<a id="a-B0"></a>诸国普闻。</p>
  <p id="aB1">是时大王作如是念。<a id="a-B2"></a>大药有福感得如是智慧之妻。<a id="a-B3"></a>便告大药曰。<a id="a-B4"></a>汝当为我求一夫人具才智者。<a id="a-B5"></a>能令内外国政安宁。<a id="a-B6"></a>我唯端拱安乐而住。<a id="a-B7"></a>大药对曰。<a id="a-B8"></a>何处可求。<a id="a-B9"></a>王曰。<a id="a-BA"></a>我闻半遮罗国王有一女。<a id="a-BB"></a>名曰妙药。<a id="a-BC"></a>仪容绝代雅思超群。<a id="a-BD"></a>宜往求婚理亦应得。<a id="a-BE"></a>大药答曰。<a id="a-BF"></a>彼是邻国。<a id="a-BG"></a>事若怨仇。<a id="a-BH"></a>先以方便。<a id="a-BI"></a>然后求及。<a id="a-BJ"></a>王令辅相自往言婚。<a id="a-BK"></a>时彼王臣见使到已。<a id="a-BL"></a>便共议曰。<a id="a-BM"></a>鞞提醯王多有兵力。<a id="a-BN"></a>共交婚者情事相亲。<a id="a-BO"></a>彼若自来吉凶之事随意当作。<a id="a-BP"></a>如是议已。<a id="a-BQ"></a>即便许诺。<a id="a-BR"></a>卜选良晨。<a id="a-BS"></a>可于某日。<a id="a-BT"></a>宜来就此共作婚姻。<a id="a-BU"></a>使还白王。<a id="a-BV"></a>求得彼女。<a id="a-BW"></a>当于某日期以礼成。<a id="a-BX"></a>彼王至日。<a id="a-BY"></a>广设珍馔。<a id="a-BZ"></a>所有饮食皆和毒药。<a id="a-Ba"></a>时半遮罗王令使报鞞提醯曰。<a id="a-Bb"></a>我已备办当可速来。<a id="a-Bc"></a>其使至已。<a id="a-Bd"></a>大药白王。<a id="a-Be"></a>未可仓卒。<a id="a-Bf"></a>当善量议。<a id="a-Bg"></a>邻国为怨自古常事。<a id="a-Bh"></a>每有诤阵难共相亲。<a id="a-Bi"></a>王曰。<a id="a-Bj"></a>与谁评论。<a id="a-Bk"></a>答言。<a id="a-Bl"></a>大王。<a id="a-Bm"></a>愿不为虑。<a id="a-Bn"></a>我有鹦鹉。<a id="a-Bo"></a>名曰具相。<a id="a-Bp"></a>有大智慧善识人情。<a id="a-Bq"></a>使往彼城观已还报。<a id="a-Br"></a>王言。<a id="a-Bs"></a>任意。<a id="a-Bt"></a>是时鹦鹉既受言已。<a id="a-Bu"></a>翔鸣骞翥到彼城中。<a id="a-Bv"></a>依于树杪四顾观察。<a id="a-Bw"></a>谁可量议通信去来谁堪委付。<a id="a-Bx"></a>竟无一鸟共为筹度。<a id="a-By"></a>遂入王宫。<a id="a-Bz"></a>于竹林中见舍利鸟巢。<a id="a-C0"></a>即至巢边共相慰问。<a id="a-C1"></a>汝从何来。<a id="a-C2"></a>具相答曰。<a id="a-C3"></a>我从北方室利王处来。<a id="a-C4"></a>先是监园使者以舍利为妇。<a id="a-C5"></a>年少容仪端正无比。<a id="a-C6"></a>恭勤智慧善解言词。<a id="a-C7"></a>因暂出游被鸱擒去。<a id="a-C8"></a>我为此故忧箭中心。<a id="a-C9"></a>随处追求联翩至此。<a id="a-CA"></a>我无俦匹愿汝为妻。<a id="a-CB"></a>答曰。<a id="a-CC"></a>我不曾闻亦所未见。<a id="a-CD"></a>鹦鹉之鸟以舍利为妻。<a id="a-CE"></a>但闻鹦鹉还将鹦鹉为妇。<a id="a-CF"></a>是时具相更以种种方便言词。<a id="a-CG"></a>共相劝谕。<a id="a-CH"></a>而说颂言。</p>
  <p id="aCI">我是北边王　　室利守园使</p>
  <p id="aCJ">舍利为我妇　　智慧有言词</p>
  <p id="aCK">暂因游戏出　　遂被鸱将去</p>
  <p id="aCL">我缘求彼故　　飘飖因至斯</p>
  <p id="aCM">舍利答曰。</p>
  <p id="aCN">舍利鹦鹉妻　　未曾闻是事</p>
  <p id="aCO">还将鹦鹉对　　智者所共知</p>
  <p id="aCP">各说颂已。<a id="a-CQ"></a>更复评论。<a id="a-CR"></a>得意相通便为妻室。<a id="a-CS"></a>既为交密情无间然。<a id="a-CT"></a>是时具相见彼王家。<a id="a-CU"></a>造作种种上妙饼食。<a id="a-CV"></a>色类众多皆是希有。<a id="a-CW"></a>具相见已告舍利曰。<a id="a-CX"></a>何意宫中营斯盛馔。<a id="a-CY"></a>我今颇得尝其味不。<a id="a-CZ"></a>答曰。<a id="a-Ca"></a>虽有如是上妙饼食。<a id="a-Cb"></a>悉皆安毒。<a id="a-Cc"></a>问言。<a id="a-Cd"></a>何故。<a id="a-Ce"></a>答曰。<a id="a-Cf"></a>为鞞提醯王欲来成礼作斯饮食。<a id="a-Cg"></a>然有密意害彼王军。<a id="a-Ch"></a>具相委问细察知已。<a id="a-Ci"></a>而说颂曰。</p>
  <p id="aCj">咸云此王女　　娉与鞞提醯</p>
  <p id="aCk">虽有此传闻　　未知虚与实</p>
  <p id="aCl">舍利答曰。</p>
  <p id="aCm">王不与彼女　　愚者谩称量</p>
  <p id="aCn">以此为方便　　意欲行诛戮</p>
  <p id="aCo">是时鹦鹉知此事已。<a id="a-Cp"></a>如大商主得上奇珍。<a id="a-Cq"></a>踊跃欢欣。<a id="a-Cr"></a>告舍利曰。</p>
  <p id="aCs">我今还北方　　报室利国王</p>
  <p id="aCt">得好聪明妇　　相似解言词</p>
  <p id="aCu">舍利答曰。</p>
  <p id="aCv">圣子汝今去　　见彼室利王</p>
  <p id="aCw">七宿早须还　　无宜更迟晚</p>
  <p id="aCx">是时鹦鹉飞上虚空。<a id="a-Cy"></a>不久便至大药之所。<a id="a-Cz"></a>以事具告。<a id="a-D0"></a>大药次第悉以白王劝不须往。<a id="a-D1"></a>是时彼王知此不去。<a id="a-D2"></a>整四兵众诣鞞提醯。<a id="a-D3"></a>四面围合进退无从。<a id="a-D4"></a>王与大药共为谋计其欲如何。<a id="a-D5"></a>大药曰。<a id="a-D6"></a>不可交兵。<a id="a-D7"></a>应为离间。<a id="a-D8"></a>时彼营内有五百大臣。<a id="a-D9"></a>皆以国家珍宝而重赠遗。<a id="a-DA"></a>诸臣既得咸生异念不随王语。<a id="a-DB"></a>大药与王作斯事已。<a id="a-DC"></a>令使报曰。<a id="a-DD"></a>非我不能与君共战。<a id="a-DE"></a>既为妻父即是密亲。<a id="a-DF"></a>当善思量身存为本。<a id="a-DG"></a>今至我所活不自由。<a id="a-DH"></a>若不信言当须亲验。<a id="a-DI"></a>我将某物与某大臣。<a id="a-DJ"></a>其五百人皆受赠赐。<a id="a-DK"></a>可即搜问足了真虚。<a id="a-DL"></a>彼即寻求悉皆是实。<a id="a-DM"></a>彼知事异中夜收军。<a id="a-DN"></a>既至城已遂便总杀五百大臣。<a id="a-DO"></a>诸臣之子令继父业。<a id="a-DP"></a>大药白王。<a id="a-DQ"></a>事已如是。<a id="a-DR"></a>且无他难。<a id="a-DS"></a>我欲暂往求女为婚。<a id="a-DT"></a>得不未知须观其意。<a id="a-DU"></a>王曰。<a id="a-DV"></a>随去大药将兵往半遮罗国园中停止。<a id="a-DW"></a>彼王便唤可入城来。<a id="a-DX"></a>答曰。<a id="a-DY"></a>我不入城。<a id="a-DZ"></a>且宜向彼大臣家住。<a id="a-Da"></a>王曰。<a id="a-Db"></a>随意。<a id="a-Dc"></a>时诸臣子共作是议杀我等父皆由大药。<a id="a-Dd"></a>既是怨仇不应辄放。<a id="a-De"></a>臣白王曰。<a id="a-Df"></a>鞞提醯王自无计策。<a id="a-Dg"></a>兴隆王业皆是大药之功。<a id="a-Dh"></a>由此不能有所侵掠。<a id="a-Di"></a>且留于此勿令四出。<a id="a-Dj"></a>我将兵众往破彼城。<a id="a-Dk"></a>王乃称善。<a id="a-Dl"></a>即领四兵。<a id="a-Dm"></a>至鞞提醯国围绕其城。<a id="a-Dn"></a>于时大药。<a id="a-Do"></a>知半遮王从某道去向鞞提醯。<a id="a-Dp"></a>大药访知彼王珍宝咸在某处。<a id="a-Dq"></a>并女妙药一处同居。<a id="a-Dr"></a>大药即便强入宫中。<a id="a-Ds"></a>将女妙药及诸珍宝。<a id="a-Dt"></a>总率兵众别路而归。<a id="a-Du"></a>既见王已总集朝官庆喜无量时半遮国使至奏王。<a id="a-Dv"></a>珍宝及女被他将去。<a id="a-Dw"></a>王得信已爰命旋师。<a id="a-Dx"></a>时此国王广施大礼。<a id="a-Dy"></a>婚媾已毕。<a id="a-Dz"></a>即策妙药为大夫人。<a id="a-E0"></a>时半遮王令使赍书与妙药曰。<a id="a-E1"></a>我怀忧闷汝岂不知。<a id="a-E2"></a>可细寻求谁传此事。<a id="a-E3"></a>食和毒药欲害彼王。<a id="a-E4"></a>女得书已推察其事。<a id="a-E5"></a>知是大药鹦鹉传通密信。<a id="a-E6"></a>令使报父父得书已。<a id="a-E7"></a>覆遣使报通此消息。<a id="a-E8"></a>皆由鹦鹉察知事已往还相报。<a id="a-E9"></a>遂致纷披丧乱家国。<a id="a-EA"></a>彼之鹦鹉可附将来。<a id="a-EB"></a>女笼鹦鹉寄与父王。<a id="a-EC"></a>王见鹦鹉倍生嗔恚。<a id="a-ED"></a>由此儜鸟亡国丧亲。<a id="a-EE"></a>更勿评论即宜杀却。<a id="a-EF"></a>鸟乃稽首而白王曰。<a id="a-EG"></a>幸愿依我祖父死法。<a id="a-EH"></a>以取命终。<a id="a-EI"></a>死亦无恨。<a id="a-EJ"></a>王曰。<a id="a-EK"></a>随彼死法而断其命。<a id="a-EL"></a>屠者问曰。<a id="a-EM"></a>死法如何。<a id="a-EN"></a>鹦鹉答曰。<a id="a-EO"></a>麻缠我尾灌以膏油。<a id="a-EP"></a>爇火令着任其自死。<a id="a-EQ"></a>屠者如言作已而放。<a id="a-ER"></a>鹦鹉遂即飞上虚空。<a id="a-ES"></a>奋迅毛羽火延空室烧尽无遗。<a id="a-ET"></a>遂入池中洗沐而去。<a id="a-EU"></a>腾云振翼往鞞提醯。<a id="a-EV"></a>大药问曰。<a id="a-EW"></a>汝生还耶。<a id="a-EX"></a>鹦鹉具答。<a id="a-EY"></a>大药欢喜。<a id="a-EZ"></a>半遮罗王嗔心猛炽。<a id="a-Ea"></a>更与女书由此鹦鹉。<a id="a-Eb"></a>烧我宫室必须牢缚急送将来。<a id="a-Ec"></a>女即如言还送鹦鹉。<a id="a-Ed"></a>王见大怒令燖毛羽煮以沸汤。<a id="a-Ee"></a>屠者去毛弃之檐外。<a id="a-Ef"></a>报言。<a id="a-Eg"></a>汝去飞鸱下见撮以陵虚到一神祠。<a id="a-Eh"></a>鸱便欲食。<a id="a-Ei"></a>遂告鸱曰。<a id="a-Ej"></a>兄食我身肉才一日。<a id="a-Ek"></a>如其见放。<a id="a-El"></a>于日日中。<a id="a-Em"></a>上好肉食常令饱满。<a id="a-En"></a>鸱曰。<a id="a-Eo"></a>谁当信汝。<a id="a-Ep"></a>答曰。<a id="a-Eq"></a>为作盟要。<a id="a-Er"></a>又复我无翅羽不可飞空。<a id="a-Es"></a>一两日间目观虚实。<a id="a-Et"></a>复告鸱曰。<a id="a-Eu"></a>虽是恩慈未得其处。<a id="a-Ev"></a>持我至彼王天祠边徐放于地。<a id="a-Ew"></a>鸱随言作至神祠处。<a id="a-Ex"></a>进其堂内入神背后一小穴中。<a id="a-Ey"></a>其守天祠人以诸香花神前供养。<a id="a-Ez"></a>鹦鹉言曰。<a id="a-F0"></a>汝去报王。<a id="a-F1"></a>王有恶行诸神共嗔。<a id="a-F2"></a>比遭衰祸皆是我作。<a id="a-F3"></a>若不供养殃酷未休。<a id="a-F4"></a>可于日日多献生肉。<a id="a-F5"></a>胡麻豆子各置一升。<a id="a-F6"></a>如是存诚我为思审。<a id="a-F7"></a>时守护人便将此语白大王知。<a id="a-F8"></a>王曰。<a id="a-F9"></a>若如是者。<a id="a-FA"></a>随所言教。<a id="a-FB"></a>我当悉为作是祭神。<a id="a-FC"></a>经多时节鸱食生肉。<a id="a-FD"></a>鹦鹉餐麻毛羽渐成。<a id="a-FE"></a>堪得飞扬欲有去意。<a id="a-FF"></a>告守护人曰。<a id="a-FG"></a>汝可报王。<a id="a-FH"></a>尔所多时供养于我。<a id="a-FI"></a>更有一事汝不得违。<a id="a-FJ"></a>王及中宫城隍寮庶。<a id="a-FK"></a>咸剃须发俱来我所。<a id="a-FL"></a>我当施与富乐无穷。<a id="a-FM"></a>使者白王。<a id="a-FN"></a>王即随作。<a id="a-FO"></a>尽除须发至天祠中。<a id="a-FP"></a>礼天神足求哀忏谢。<a id="a-FQ"></a>鹦鹉飞出。<a id="a-FR"></a>空中说颂曰。</p>
  <p id="aFS">凡事皆反报　　无有不报者</p>
  <p id="aFT">汝落我身毛　　我今还剃汝</p>
  <p id="aFU">作是语已搏霄而去至大药所。<a id="a-FV"></a>问曰。<a id="a-FW"></a>何意迟迟令我见怪。<a id="a-FX"></a>即便具说比所经事。<a id="a-FY"></a>大药闻已极生欢悦具白王知。<a id="a-FZ"></a>王嗟希有。<a id="a-Fa"></a>报言。<a id="a-Fb"></a>大药。<a id="a-Fc"></a>汝真有福所感眷属皆悉聪明。<a id="a-Fd"></a>毗舍佉神智过人。<a id="a-Fe"></a>鹦鹉鸟世所难及。</p>
  <p id="aFf">后于异时王作是念。<a id="a-Fg"></a>于诸臣中谁最有智。<a id="a-Fh"></a>于诸大臣人付一狗令其养饲。<a id="a-Fi"></a>齐尔许时教作人语。<a id="a-Fj"></a>诸臣将狗各还其舍。<a id="a-Fk"></a>倍加养饲然无方法能令人语。<a id="a-Fl"></a>大药得狗亦将至家去。<a id="a-Fm"></a>常食床不远而系其狗。<a id="a-Fn"></a>每见大药食时芳香芬烈饼果盈前。<a id="a-Fo"></a>虽有希望不与一片。<a id="a-Fp"></a>但将粗食而养餧之。<a id="a-Fq"></a>支济性命。<a id="a-Fr"></a>不令其死。<a id="a-Fs"></a>形容消瘦仅得存躯。<a id="a-Ft"></a>王总命臣所养之狗可将来集。<a id="a-Fu"></a>试复观察解人语未。<a id="a-Fv"></a>诸狗既至悉皆肥悦并不解语。<a id="a-Fw"></a>唯大药狗羸瘠异常。<a id="a-Fx"></a>王曰。<a id="a-Fy"></a>卿狗何瘦。<a id="a-Fz"></a>答言。<a id="a-G0"></a>大王。<a id="a-G1"></a>我所食者常与同味狗便语曰。<a id="a-G2"></a>此人妄语。<a id="a-G3"></a>我常受饥几将至死。<a id="a-G4"></a>大药曰。<a id="a-G5"></a>此解人言王所亲见。<a id="a-G6"></a>王便大喜嗟异诸人。</p>
  <p id="aG7">后于异时王试诸臣。<a id="a-G8"></a>谁有智慧便以诸羊人与一口。<a id="a-G9"></a>报言。<a id="a-GA"></a>养令肥盛不得使其肉有脂膏。<a id="a-GB"></a>诸人无智皆养令肥。<a id="a-GC"></a>大药得羊常与饮食。<a id="a-GD"></a>令其饱足形貌肥壮。<a id="a-GE"></a>然刻木为豺时来恐怖。<a id="a-GF"></a>羊虽饱食脂膏不生。<a id="a-GG"></a>杀已共观果如其事。<a id="a-GH"></a>王曰。<a id="a-GI"></a>何意余羊有膏卿羊无耶。<a id="a-GJ"></a>以事具答。<a id="a-GK"></a>王曰。<a id="a-GL"></a>深有奇智。</p>
  <p id="aGM">后于异时诸大臣子数有五百。<a id="a-GN"></a>同集芳园共为欢会。<a id="a-GO"></a>言论之次各相问曰。<a id="a-GP"></a>于谁室中有奇异事。<a id="a-GQ"></a>或余处见宜各说之。<a id="a-GR"></a>是时诸人悉皆说已。<a id="a-GS"></a>次问大药之子。<a id="a-GT"></a>汝之宅中有何奇异。<a id="a-GU"></a>答曰。<a id="a-GV"></a>我家有石以咒力持。<a id="a-GW"></a>置在水中浮而不没。<a id="a-GX"></a>诸人报曰。<a id="a-GY"></a>未曾闻见石浮水上。<a id="a-GZ"></a>即共立契赌五百金钱。<a id="a-Ga"></a>子还报父。<a id="a-Gb"></a>我言浮石赌五百金钱。<a id="a-Gc"></a>父曰。<a id="a-Gd"></a>不应现石。<a id="a-Ge"></a>将钱五百酬彼诸人。<a id="a-Gf"></a>大药家中教一猕猴善闲音乐。<a id="a-Gg"></a>告其子曰。<a id="a-Gh"></a>汝因集会可问诸人。<a id="a-Gi"></a>谁复见有奇异之事。<a id="a-Gj"></a>他皆说已汝当报曰。<a id="a-Gk"></a>我有猕猴善闲音乐。<a id="a-Gl"></a>歌舞丝筑无不备解。<a id="a-Gm"></a>诸人报曰。<a id="a-Gn"></a>前无浮石已罚五百金钱。<a id="a-Go"></a>今若更虚倍输千直。<a id="a-Gp"></a>如其是实我出千钱。<a id="a-Gq"></a>便将猕猴共至王所。<a id="a-Gr"></a>令作音乐。<a id="a-Gs"></a>是事皆成。<a id="a-Gt"></a>彼出千钱以酬赌直。<a id="a-Gu"></a>王曰。<a id="a-Gv"></a>我曾不见如是之事。<a id="a-Gw"></a>生大庆悦广赐珍财。<a id="a-Gx"></a>叹曰。<a id="a-Gy"></a>大药之智于诸众中最为第一。</p>
  <p id="aGz">时此城中有婆罗门。<a id="a-H0"></a>聪明睿智学善四明。<a id="a-H1"></a>娶妻未久便生一女。<a id="a-H2"></a>颜貌端正。<a id="a-H3"></a>名为乌昙。<a id="a-H4"></a>婆罗门自立要曰。<a id="a-H5"></a>若有男子于我边学。<a id="a-H6"></a>与我齐肩者。<a id="a-H7"></a>我此妙女当嫁与之。<a id="a-H8"></a>女渐长大。<a id="a-H9"></a>于此国中有婆罗门生一男子。<a id="a-HA"></a>形容可恶具十八种丑陋之相。<a id="a-HB"></a>父母见已极生不乐。<a id="a-HC"></a>名曰恶相。<a id="a-HD"></a>虽渐童年不教为学。<a id="a-HE"></a>此儿丑恶令我羞耻。<a id="a-HF"></a>其儿长大自恨无识。<a id="a-HG"></a>遂入城中以求学问。<a id="a-HH"></a>至彼聪睿婆罗门所。<a id="a-HI"></a>礼而致白。<a id="a-HJ"></a>我来请益幸见哀怜。<a id="a-HK"></a>彼便纳受。<a id="a-HL"></a>未久之间所有书论悉皆学尽。<a id="a-HM"></a>婆罗门便生是念。<a id="a-HN"></a>我先立要。<a id="a-HO"></a>如其有人学尽我业者。<a id="a-HP"></a>我当以女妻之。<a id="a-HQ"></a>此儿虽复容仪丑恶难违本契。<a id="a-HR"></a>若负心者不得生天。<a id="a-HS"></a>设令诸人见笑于我我无违要。<a id="a-HT"></a>即为具礼以女娉之。<a id="a-HU"></a>其女威光俨然可畏。<a id="a-HV"></a>遂令恶相不敢近前。<a id="a-HW"></a>恶相念曰。<a id="a-HX"></a>我今为客情怀怯惮。<a id="a-HY"></a>宜将归舍随意所为。<a id="a-HZ"></a>是时乌昙既见恶相。<a id="a-Ha"></a>心生不悦作如是念我具容华夫便丑陋。<a id="a-Hb"></a>为人所笑。<a id="a-Hc"></a>生亦何颜。<a id="a-Hd"></a>恶相遂便将还本处。<a id="a-He"></a>于其中路道粮皆尽。<a id="a-Hf"></a>至一池边为饥所逼。<a id="a-Hg"></a>时有行人和麨欲饮。<a id="a-Hh"></a>乌昙从乞彼便减与。<a id="a-Hi"></a>恶相持将一边自食。<a id="a-Hj"></a>乌昙告曰。<a id="a-Hk"></a>宜分多少聊用充虚。<a id="a-Hl"></a>恶相告曰。<a id="a-Hm"></a>古仙有制。<a id="a-Hn"></a>女不饮糗为斯不与。<a id="a-Ho"></a>次于旷野忽逢遗肉。<a id="a-Hp"></a>恶相取食不与乌昙。<a id="a-Hq"></a>告曰。<a id="a-Hr"></a>此亦古仙不许女食。<a id="a-Hs"></a>乌昙念曰。<a id="a-Ht"></a>我无福德。<a id="a-Hu"></a>父母嫁我与此恶人深生悔恨。<a id="a-Hv"></a>次至乌昙跋罗树。<a id="a-Hw"></a>恶相上树取果而食。<a id="a-Hx"></a>妻曰。<a id="a-Hy"></a>可打共餐无宜独食。<a id="a-Hz"></a>遂堕生果熟者自食。<a id="a-I0"></a>报云。<a id="a-I1"></a>可落熟者。<a id="a-I2"></a>告曰。<a id="a-I3"></a>若欲熟者上树自取。<a id="a-I4"></a>彼为饥故即便上树摘果而食。<a id="a-I5"></a>恶相见已便作是念。<a id="a-I6"></a>我无相分感得如斯轻躁之妇。<a id="a-I7"></a>自上高树摘果而食。<a id="a-I8"></a>又复我身未能自济。<a id="a-I9"></a>谁堪更养此无用妻。<a id="a-IA"></a>既生嫌贱便下取棘园树而去。<a id="a-IB"></a>于时中兴王因出游猎至彼林边。<a id="a-IC"></a>其女失夫情生苦恼大叫悲哭。<a id="a-ID"></a>王闻其声。<a id="a-IE"></a>王便命曰。<a id="a-IF"></a>此既空林谁为啼哭。<a id="a-IG"></a>寻声遂至乌昙女边。<a id="a-IH"></a>观彼容仪疑是天女或是诸神。<a id="a-II"></a>问言。<a id="a-IJ"></a>神仙何故来至于斯。<a id="a-IK"></a>女以颂答。</p>
  <p id="aIL">大王今当知　　我非是天女</p>
  <p id="aIM">亦非诸神类　　无夫受苦辛</p>
  <p id="aIN">时王使人扶令下树。<a id="a-IO"></a>欢怀莫逆宛若平生。<a id="a-IP"></a>遂与同车将入宫内。<a id="a-IQ"></a>是时恶相随路而行起悔恨心。<a id="a-IR"></a>我为非法如何旷野独弃少妻。<a id="a-IS"></a>可覆取之相随归舍。<a id="a-IT"></a>至彼树下不见乌昙。<a id="a-IU"></a>余人告言。<a id="a-IV"></a>国王将去。<a id="a-IW"></a>与之同乘共入宫中。<a id="a-IX"></a>恶相闻之倍生忧戚。<a id="a-IY"></a>诣王门所无由得进。<a id="a-IZ"></a>见运甎人即便随入。<a id="a-Ia"></a>望见其妇与王欢戏。<a id="a-Ib"></a>自念何缘暂得交语。<a id="a-Ic"></a>即托余事高声说颂。<a id="a-Id"></a>告曰。</p>
  <p id="aIe">汝在金床上　　花靥自庄严</p>
  <p id="aIf">不共我欢娱　　巧匠持刀斧</p>
  <p id="aIg">女闻报曰。</p>
  <p id="aIh">饥渴至池边　　从君觅麨饮</p>
  <p id="aIi">报言女不合　　长恨可鸣鼙</p>
  <p id="aIj">同行经旷野　　啖肉不相分</p>
  <p id="aIk">念此至形枯　　舞时须着节</p>
  <p id="aIl">自上乌昙树　　熟果不相惠</p>
  <p id="aIm">忆此身心悴　　两奶向前垂</p>
  <p id="aIn">恶相报曰。</p>
  <p id="aIo">汝不忆念我　　硕学多才智</p>
  <p id="aIp">为人事少亏　　弃我长离别</p>
  <p id="aIq">登山自坠死　　服毒取身亡</p>
  <p id="aIr">杀罪汝身当　　巧儿牢把凿</p>
  <p id="aIs">女人报曰。</p>
  <p id="aIt">任意山头死　　随情食毒亡</p>
  <p id="aIu">我爱汝见轻　　奈何应打鼓</p>
  <p id="aIv">(此中诸颂第四句皆是当时取日前事而为词句意欲迷人更无别义)</p>
  <p id="aIw">时彼二人意托余言共相对答。<a id="a-Ix"></a>王便问曰。<a id="a-Iy"></a>夫人言义何所谈乎。<a id="a-Iz"></a>我闻不解可为申述。<a id="a-J0"></a>乌昙即便向王具说。<a id="a-J1"></a>此是我夫父母嫁与。<a id="a-J2"></a>有大智慧洞解四明。<a id="a-J3"></a>今为相求来至于此。<a id="a-J4"></a>王曰。<a id="a-J5"></a>汝可默然无劳共语。<a id="a-J6"></a>又汝今日意欲如何。<a id="a-J7"></a>更与彼人存昔爱耶。<a id="a-J8"></a>答曰。<a id="a-J9"></a>宁有斯事。<a id="a-JA"></a>自当令彼于我生嫌。<a id="a-JB"></a>然此婆罗门多解咒术。<a id="a-JC"></a>不应造次苦责其人。<a id="a-JD"></a>王即以缘报大药知。<a id="a-JE"></a>大药曰愿王勿忧。<a id="a-JF"></a>我令彼女于王爱重。<a id="a-JG"></a>其婆罗门身形鄙劣。<a id="a-JH"></a>夫人光彩超群不敢亲附。<a id="a-JI"></a>是时大药报婆罗门曰。<a id="a-JJ"></a>仁来宫内欲何所求。<a id="a-JK"></a>答曰。<a id="a-JL"></a>我妇大王将入宫内。<a id="a-JM"></a>问曰。<a id="a-JN"></a>识汝妇不。<a id="a-JO"></a>答曰。<a id="a-JP"></a>我识。<a id="a-JQ"></a>大药曰。<a id="a-JR"></a>宫女五百皆唤来前。<a id="a-JS"></a>若是汝妻即当牵取。<a id="a-JT"></a>如其谬误刀斩汝头。<a id="a-JU"></a>彼言。<a id="a-JV"></a>随教。<a id="a-JW"></a>王敕宫人并皆庄饰来至我所。<a id="a-JX"></a>即皆总集如帝释宫五百婇女。<a id="a-JY"></a>随从乌昙皆诣王所。<a id="a-JZ"></a>大药遂报婆罗门曰。<a id="a-Ja"></a>识汝妻不。<a id="a-Jb"></a>恶相既见非常严饰。<a id="a-Jc"></a>犹如龙蛇被咒所禁一无言说。<a id="a-Jd"></a>又如赫日不敢目视。<a id="a-Je"></a>时婆罗门遥望而住。<a id="a-Jf"></a>诸女皆过。<a id="a-Jg"></a>有一从婢。<a id="a-Jh"></a>形如饿鬼。<a id="a-Ji"></a>在后而行。<a id="a-Jj"></a>恶相捉之云是我妇。<a id="a-Jk"></a>大药曰。<a id="a-Jl"></a>若是汝妇随意将行。<a id="a-Jm"></a>即便持取。<a id="a-Jn"></a>而说颂曰。</p>
  <p id="aJo">上人还爱上　　中人自爱中</p>
  <p id="aJp">我是饿鬼形　　还怜汝饿鬼</p>
  <p id="aJq">弃此天宫处　　相随向鬼家</p>
  <p id="aJr">色类正相当　　求余不可得</p>
  <p id="aJs">复于异时大药因有少过。<a id="a-Jt"></a>王意不平遂不与语。<a id="a-Ju"></a>王与宫女向苑园中竟日游戏。<a id="a-Jv"></a>是时夫人脱颈真珠璎珞价直百千两金。<a id="a-Jw"></a>挂树枝上忘而不取。<a id="a-Jx"></a>日暮言归睡至中宵然后方忆。<a id="a-Jy"></a>时彼真珠猕猴见之持上高树。<a id="a-Jz"></a>王令使去急可取珠。<a id="a-K0"></a>使去不获。<a id="a-K1"></a>时有乞儿。<a id="a-K2"></a>拾残食已将欲出园。<a id="a-K3"></a>使者遂执更无人入还我珠璎。<a id="a-K4"></a>答曰。<a id="a-K5"></a>我是乞人。<a id="a-K6"></a>不见璎珞。<a id="a-K7"></a>即便打拷将付禁官。<a id="a-K8"></a>乞者自念。<a id="a-K9"></a>我今应设方便。<a id="a-KA"></a>若更住此被饿而亡。<a id="a-KB"></a>告使者曰。<a id="a-KC"></a>我得珠璎。<a id="a-KD"></a>持与某甲长者之子。<a id="a-KE"></a>使者即便收长者子。<a id="a-KF"></a>同一木枋而械其足。<a id="a-KG"></a>时长者子每至食时多持上味。<a id="a-KH"></a>乞人从觅。<a id="a-KI"></a>子乃吒曰。<a id="a-KJ"></a>汝为此故引我将来不能与汝。<a id="a-KK"></a>子既食罢欲去旋回。<a id="a-KL"></a>答曰。<a id="a-KM"></a>我时未至不能共去。<a id="a-KN"></a>彼便爱语告曰。<a id="a-KO"></a>可共我行令汝安乐。<a id="a-KP"></a>报曰。<a id="a-KQ"></a>可为要誓当随汝言。<a id="a-KR"></a>彼既设誓遂共旋行。<a id="a-KS"></a>子报家人曰。<a id="a-KT"></a>明日已后常将两人食来。<a id="a-KU"></a>乞人因此情生欢乐。<a id="a-KV"></a>作如是念。<a id="a-KW"></a>我于昔时。<a id="a-KX"></a>遍行城郭尚不能得粗食充躯。<a id="a-KY"></a>今餐美味更何所少。<a id="a-KZ"></a>然我不能独身而卧。<a id="a-Ka"></a>即引城中第一倡女。<a id="a-Kb"></a>此亦共我分璎珞珠。<a id="a-Kc"></a>女既至已同处禁身。<a id="a-Kd"></a>便与交欢得意而住乞人念曰。<a id="a-Ke"></a>设禁我身。<a id="a-Kf"></a>满十二年亦未求出。<a id="a-Kg"></a>然于五欲尚未圆满。<a id="a-Kh"></a>美妙音声终须悦耳。<a id="a-Ki"></a>复引乐人共取璎珞。<a id="a-Kj"></a>彼虽称枉不免禁身。<a id="a-Kk"></a>音乐随情更无所乏。<a id="a-Kl"></a>如是迁延遂经多月。<a id="a-Km"></a>诸人劳倦共告乞人曰。<a id="a-Kn"></a>汝放我等令汝安乐。<a id="a-Ko"></a>乞人自念。<a id="a-Kp"></a>斯等既出岂复相忧。<a id="a-Kq"></a>如我思忖。<a id="a-Kr"></a>自非大药计策鉴明。<a id="a-Ks"></a>能令我身免斯幽狱。<a id="a-Kt"></a>即引大药之子亦共分珠。<a id="a-Ku"></a>其子既禁。<a id="a-Kv"></a>大药便念我子被幽宁容闲住。<a id="a-Kw"></a>即入白王。<a id="a-Kx"></a>我虽有愆子无过咎。<a id="a-Ky"></a>因何我子辄复禁身。<a id="a-Kz"></a>王曰。<a id="a-L0"></a>百千两金真珠璎珞乞人将去于外共分。<a id="a-L1"></a>具说所由以告大药。<a id="a-L2"></a>即白王曰。<a id="a-L3"></a>愿不须忧。<a id="a-L4"></a>此妙颈珠无人将去。<a id="a-L5"></a>以臣之计必望求得。<a id="a-L6"></a>其所系人请皆放出。<a id="a-L7"></a>王令释放。<a id="a-L8"></a>大药入园检失珠处。<a id="a-L9"></a>仰观高树见有猕猴。<a id="a-LA"></a>念彼珠璎是此将去。<a id="a-LB"></a>然须方便始可得之。<a id="a-LC"></a>即白王曰。<a id="a-LD"></a>还可如前宫人并出。<a id="a-LE"></a>颈下璎珞咸悉庄严。<a id="a-LF"></a>猕猴遥见取珠挂颈。<a id="a-LG"></a>大药曰。<a id="a-LH"></a>宫人起舞。<a id="a-LI"></a>猴见亦舞。<a id="a-LJ"></a>大药曰。<a id="a-LK"></a>可并低头。<a id="a-LL"></a>猴亦低头。<a id="a-LM"></a>珠便堕地王见大喜。<a id="a-LN"></a>嗟其奇智舍罪策功重增封禄。<a id="a-LO"></a>时彼六臣因聚一处。<a id="a-LP"></a>共为议曰。<a id="a-LQ"></a>我等昔时王俱爱重。<a id="a-LR"></a>分强画野并得安居。<a id="a-LS"></a>今日由斯贫贱下俚。<a id="a-LT"></a>数呈薄伎遂得当途。<a id="a-LU"></a>致令我等丧亡禄位。<a id="a-LV"></a>侵城夺邑知欲如何。<a id="a-LW"></a>一臣告曰。<a id="a-LX"></a>我等六人共为盟要。<a id="a-LY"></a>所有言契誓不相负。<a id="a-LZ"></a>同心戮力杜绝怨仇。<a id="a-La"></a>大药及王于我无恨。<a id="a-Lb"></a>可令禄位还复如先。<a id="a-Lc"></a>如是议已。<a id="a-Ld"></a>明日六臣共诣园所。<a id="a-Le"></a>大药既见六臣一处同聚必有非常之议。<a id="a-Lf"></a>便告具相鹦鹉曰。<a id="a-Lg"></a>汝往园中观彼聚集。<a id="a-Lh"></a>作何筹议还来报我。<a id="a-Li"></a>鹦鹉即去隐影林中听彼言说。<a id="a-Lj"></a>时彼六臣既至园中。<a id="a-Lk"></a>各以男女共为婚对。<a id="a-Ll"></a>作如是语。<a id="a-Lm"></a>既为亲密无复猜疑。<a id="a-Ln"></a>谋计之事勿令外泄以实相告。<a id="a-Lo"></a>一云我先曾食王家孔雀。<a id="a-Lp"></a>一云我与内人交通。<a id="a-Lq"></a>余并各述己情共为谋事。<a id="a-Lr"></a>如是六人更相告语。<a id="a-Ls"></a>便共同盘一处而食。<a id="a-Lt"></a>鹦鹉闻已告大药知。<a id="a-Lu"></a>大药入内具白王曰。<a id="a-Lv"></a>王之大臣如是忠素。<a id="a-Lw"></a>伏惟思察事欲如何。<a id="a-Lx"></a>王具问知悉皆是实。<a id="a-Ly"></a>即便摈斥驱逐边方。<a id="a-Lz"></a>佛告诸苾刍。<a id="a-M0"></a>汝等勿生异念。<a id="a-M1"></a>往时大药者即我身是。<a id="a-M2"></a>中兴王者舍利子是。<a id="a-M3"></a>彼六大臣者即六师是。<a id="a-M4"></a>我于昔日摈彼六臣。<a id="a-M5"></a>今为三界最尊现大神通。<a id="a-M6"></a>还驱六师外道。<a id="a-M7"></a>汝等苾刍于善知识应当亲近。<a id="a-M8"></a>然由智识聪敏通明一切。<a id="a-M9"></a>内外典籍终能成就如是盛德汝当修学。</p>
 </body>
</html>