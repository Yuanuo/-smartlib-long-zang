<!doctype html>
<html id="z3IBV4rpf" data-ver="888">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第三十六</h1>
  <p id="a2">第八门第十子摄颂之二。</p>
  <p id="a3">内摄颂曰。</p>
  <p id="a4">众集敬大师　　闻法生正信</p>
  <p id="a5">自述年衰老　　说行雨因缘</p>
  <p id="a6">尔时世尊。<a id="a-7"></a>告具寿阿难陀曰。<a id="a-8"></a>我今欲往波吒离邑。<a id="a-9"></a>阿难陀言。<a id="a-A"></a>如是世尊。<a id="a-B"></a>即与诸苾刍随从世尊。<a id="a-C"></a>发摩揭陀国渐次游行。<a id="a-D"></a>至波吒离邑住制底边。<a id="a-E"></a>时彼邑人闻佛来至。<a id="a-F"></a>悉皆聚会至制底处。<a id="a-G"></a>诣世尊所顶礼双足退坐一面。<a id="a-H"></a>尔时世尊。<a id="a-I"></a>告诸婆罗门长者居士曰。<a id="a-J"></a>汝等应知放逸之事。<a id="a-K"></a>有五过失。<a id="a-L"></a>云何为五。<a id="a-M"></a>一者若婆罗门等为放逸时。<a id="a-N"></a>以此因缘所有财宝。<a id="a-O"></a>受用之物悉皆散失。<a id="a-P"></a>二者若放逸人。<a id="a-Q"></a>以此因缘。<a id="a-R"></a>凡所趣向众会之处。<a id="a-S"></a>情生愧赧又怀怯惧。<a id="a-T"></a>三者若放逸人。<a id="a-U"></a>以此因缘。<a id="a-V"></a>有恶名称流遍四方。<a id="a-W"></a>四者若放逸人。<a id="a-X"></a>以此因缘。<a id="a-Y"></a>临命终时心生悔恨。<a id="a-Z"></a>五者若放逸人。<a id="a-a"></a>以此因缘。<a id="a-b"></a>命终之后堕于地狱饿鬼傍生。<a id="a-c"></a>是谓五种放逸之过。</p>
  <p id="ad">复次。<a id="a-e"></a>若婆罗门等。<a id="a-f"></a>行不放逸时。<a id="a-g"></a>有五胜利。<a id="a-h"></a>云何为五。<a id="a-i"></a>一者所有财宝受用之物皆不散失。<a id="a-j"></a>二者凡所趣向众会之处。<a id="a-k"></a>情无愧赧亦无怯惧。<a id="a-l"></a>三者有善名称流遍四方。<a id="a-m"></a>四者临命终时不生悔恨。<a id="a-n"></a>五者命终之后生于天上长受安乐。<a id="a-o"></a>是谓五种行不放逸利益之事。<a id="a-p"></a>尔时世尊为波吒离邑诸婆罗门等。<a id="a-q"></a>演说法要示教利喜已。<a id="a-r"></a>默然而住。<a id="a-s"></a>诸婆罗门等即从坐起。<a id="a-t"></a>偏袒右肩右膝着地。<a id="a-u"></a>合掌向佛白言。<a id="a-v"></a>世尊。<a id="a-w"></a>愿佛慈悲哀受我等。<a id="a-x"></a>昼日游从闲静房舍。<a id="a-y"></a>尔时世尊默然为受。<a id="a-z"></a>诸婆罗门等知佛受已。<a id="a-10"></a>顶礼佛足奉辞而去。<a id="a-11"></a>诸人去后佛即诣彼闲静住处。<a id="a-12"></a>既至彼已。<a id="a-13"></a>即于房外洗足已入室宴坐。<a id="a-14"></a>时摩揭陀国行雨大臣。<a id="a-15"></a>便于波吒离邑。<a id="a-16"></a>四边量度广立封疆。<a id="a-17"></a>欲造城隍将罚佛栗氏国。<a id="a-18"></a>时此邑中。<a id="a-19"></a>有大势力威德天神各求住处。<a id="a-1A"></a>尔时世尊于宴坐处。<a id="a-1B"></a>即以天眼过于人天。<a id="a-1C"></a>观彼天神各求住处。<a id="a-1D"></a>乃于晡时从宴坐起。<a id="a-1E"></a>诣清凉处坐告阿难陀曰。<a id="a-1F"></a>汝岂不闻量度城邑。<a id="a-1G"></a>白言。<a id="a-1H"></a>我闻。<a id="a-1I"></a>行雨大臣欲置城邑。<a id="a-1J"></a>以自牢固将伐北城。<a id="a-1K"></a>佛言。<a id="a-1L"></a>阿难陀。<a id="a-1M"></a>善哉行雨大臣。<a id="a-1N"></a>有大智慧欲置城邑。<a id="a-1O"></a>即与三十三天形状相似。<a id="a-1P"></a>我于住处以天眼观见诸大天神各求住处。<a id="a-1Q"></a>阿难陀。<a id="a-1R"></a>但是势力诸天欲住之处。<a id="a-1S"></a>于此城内福德大人。<a id="a-1T"></a>亦于其中而求住处。<a id="a-1U"></a>但是处中诸天欲住之处。<a id="a-1V"></a>其处中人及余诸类亦于此住。<a id="a-1W"></a>阿难陀。<a id="a-1X"></a>于其城邑有胜人住止。<a id="a-1Y"></a>有胜人言议。<a id="a-1Z"></a>有胜商人来共交易往还无滞者。<a id="a-1a"></a>谓即是此波吒离城。<a id="a-1b"></a>然有三灾祸城当损坏。<a id="a-1c"></a>所谓水火及内反逆。<a id="a-1d"></a>时行雨大臣闻佛世尊从摩揭陀渐渐游行至波[日*乇]离邑住制底处。<a id="a-1e"></a>为诸人众之所恭敬。<a id="a-1f"></a>闻已寻往至世尊所。<a id="a-1g"></a>修敬已毕共相慰问退坐一面。<a id="a-1h"></a>佛为说法示教利喜已默然而住。</p>
  <p id="a1i">尔时大臣即从座起偏露一肩。<a id="a-1j"></a>右膝着地合掌恭敬白言。<a id="a-1k"></a>乔答摩。<a id="a-1l"></a>唯愿明日及苾刍僧。<a id="a-1m"></a>就我宅中为受微供。<a id="a-1n"></a>佛默然受。<a id="a-1o"></a>是时大臣知佛受已。<a id="a-1p"></a>从座而去。<a id="a-1q"></a>时行雨大臣既至宅中。<a id="a-1r"></a>告诸大小。<a id="a-1s"></a>即于其夜备办种种上妙饮食。<a id="a-1t"></a>食既办已至明清旦。<a id="a-1u"></a>敷设座席安净水盆。<a id="a-1v"></a>澡豆齿木严办既周。<a id="a-1w"></a>即令使人往白时至。<a id="a-1x"></a>饮食具备愿佛知时。<a id="a-1y"></a>世尊即于小食时执持衣钵。<a id="a-1z"></a>将诸僧众诣大臣家。<a id="a-20"></a>至设食处就座而坐。<a id="a-21"></a>行雨大臣见佛大众次第坐已。<a id="a-22"></a>自手奉持种种上妙饮食。<a id="a-23"></a>供养佛僧皆令饱足。<a id="a-24"></a>嚼齿木澡漱已收钵讫。<a id="a-25"></a>行雨大臣即以金瓶注水在佛前立。<a id="a-26"></a>发是愿言。<a id="a-27"></a>我此施供所有胜善等流之业当获乐报。<a id="a-28"></a>以斯福力愿此城内旧住天神。<a id="a-29"></a>于长夜中受胜利乐。<a id="a-2A"></a>愿称彼名而为咒愿。<a id="a-2B"></a>尔时世尊于彼大臣所设供养。<a id="a-2C"></a>为随喜故而说颂言。</p>
  <p id="a2D">若人能有净信心　　恭敬供养于大众</p>
  <p id="a2E">常依大师真实语　　则为诸佛所称扬</p>
  <p id="a2F">若有聪明智慧人　　卜居于此胜妙处</p>
  <p id="a2G">供养持戒净行者　　复为宣说愿伽陀</p>
  <p id="a2H">若合恭敬布施者　　应可殷心修供养</p>
  <p id="a2I">由是天众起恩慈　　犹如父母怜赤子</p>
  <p id="a2J">既蒙诸天所守护　　常得安然受胜乐</p>
  <p id="a2K">生生恒遇于善人　　究竟当至无为处</p>
  <p id="a2L">是时世尊为彼大臣示教利喜说妙法已从座而去。<a id="a-2M"></a>时彼大臣了知世法终归弃舍。<a id="a-2N"></a>即整衣服随世尊后作如是念。<a id="a-2O"></a>世尊乔答摩从城出处。<a id="a-2P"></a>我当于彼起大门楼。<a id="a-2Q"></a>渡弶伽河为作津济。<a id="a-2R"></a>时佛世尊知彼念已。<a id="a-2S"></a>于城中道西趣郭门。<a id="a-2T"></a>北面而行向河欲过。<a id="a-2U"></a>时彼河中诸人欲渡。<a id="a-2V"></a>或将草木瓠及浮囊。<a id="a-2W"></a>凭而渡水往还不绝数有亿千。<a id="a-2X"></a>世尊见已作如是念。<a id="a-2Y"></a>我今为当安步中流水上而去。<a id="a-2Z"></a>为以神力从此岸没于彼岸出。<a id="a-2a"></a>即入胜定随其所念。<a id="a-2b"></a>并诸苾刍此没彼出。<a id="a-2c"></a>有一苾刍即于是时说伽陀曰。</p>
  <p id="a2d">诸人求渡者　　往来非一数</p>
  <p id="a2e">浮囊及草木　　欲越弶伽津</p>
  <p id="a2f">世尊以神力　　并及于僧众</p>
  <p id="a2g">从此至彼岸　　不复起疲劳</p>
  <p id="a2h">平川水流溢　　穿井复何为</p>
  <p id="a2i">心根烦恼除　　岂更求余物</p>
  <p id="a2j">时行雨大臣于佛出城处。<a id="a-2k"></a>为造门楼。<a id="a-2l"></a>名曰乔答摩门。<a id="a-2m"></a>河津阶道名乔答摩路。<a id="a-2n"></a>尔时世尊既至北岸。<a id="a-2o"></a>告阿难陀曰。<a id="a-2p"></a>我今欲往小舍村北升摄波林。<a id="a-2q"></a>佛行至彼既安坐已。<a id="a-2r"></a>告诸苾刍曰。<a id="a-2s"></a>此是尸罗。<a id="a-2t"></a>此是三摩地。<a id="a-2u"></a>此是般若。<a id="a-2v"></a>由持戒力定能安稳久住不退。<a id="a-2w"></a>由修定故智慧得生。<a id="a-2x"></a>由慧力故于染嗔痴心得解脱。<a id="a-2y"></a>如是诸苾刍心善解脱得正解了。<a id="a-2z"></a>我生已尽。<a id="a-30"></a>梵行已立。<a id="a-31"></a>不受后有。<a id="a-32"></a>所作已办。<a id="a-33"></a>如实而知。<a id="a-34"></a>世尊复告阿难陀曰。<a id="a-35"></a>我今欲往贩苇聚落村外林中。<a id="a-36"></a>白言。<a id="a-37"></a>世尊。<a id="a-38"></a>如是应去。<a id="a-39"></a>既至彼已。<a id="a-3A"></a>时彼聚落人遭疫疠。<a id="a-3B"></a>有一净信邬波索迦。<a id="a-3C"></a>因兹命过。<a id="a-3D"></a>复有善贤名称等诸近事男亦皆命过。<a id="a-3E"></a>时诸苾刍于小食时执持衣钵。<a id="a-3F"></a>入聚落中次行乞食。<a id="a-3G"></a>闻此村中多有诸人遭疫而死。<a id="a-3H"></a>既得食已各还本处。<a id="a-3I"></a>饭食讫收衣钵洗足已。<a id="a-3J"></a>俱诣佛所礼佛足已。<a id="a-3K"></a>在一面坐白言。<a id="a-3L"></a>世尊。<a id="a-3M"></a>我等入村行乞食时。<a id="a-3N"></a>闻有众多邬波索迦悉皆命过。<a id="a-3O"></a>未知彼等当生何处。<a id="a-3P"></a>佛言。<a id="a-3Q"></a>苾刍。<a id="a-3R"></a>于此村中有二百五十诸邬波索迦。<a id="a-3S"></a>断五下分结。<a id="a-3T"></a>从此命过得化生身。<a id="a-3U"></a>于彼涅槃更不退转。<a id="a-3V"></a>证不还果不复更来。<a id="a-3W"></a>汝等苾刍。<a id="a-3X"></a>复有三百余人邬波索迦。<a id="a-3Y"></a>从此命过薄断染嗔痴得一来果。<a id="a-3Z"></a>暂来人间当尽苦际。<a id="a-3a"></a>汝诸苾刍。<a id="a-3b"></a>于此村中有五百人并已命过。<a id="a-3c"></a>能断三结得预流果不复退转。<a id="a-3d"></a>于七有生人天还往当尽苦际。<a id="a-3e"></a>汝等苾刍何烦致问作斯扰恼。<a id="a-3f"></a>生者必死。<a id="a-3g"></a>此为常事。<a id="a-3h"></a>若佛出世及不出世。<a id="a-3i"></a>生死之法如来悉知。<a id="a-3j"></a>为诸有情分别演说。<a id="a-3k"></a>开示十二缘生法门。<a id="a-3l"></a>所谓此有故彼有。<a id="a-3m"></a>此生故彼生。<a id="a-3n"></a>即是无明缘行。<a id="a-3o"></a>行缘识。<a id="a-3p"></a>识缘名色。<a id="a-3q"></a>名色缘六处。<a id="a-3r"></a>六处缘触。<a id="a-3s"></a>触缘受。<a id="a-3t"></a>受缘爱。<a id="a-3u"></a>爱缘取。<a id="a-3v"></a>取缘有。<a id="a-3w"></a>有缘生。<a id="a-3x"></a>生缘老死忧悲苦恼。<a id="a-3y"></a>此无故彼无。<a id="a-3z"></a>此灭故彼灭。<a id="a-40"></a>所谓无明灭则行灭。<a id="a-41"></a>行灭则识灭。<a id="a-42"></a>识灭则名色灭。<a id="a-43"></a>名色灭则六处灭。<a id="a-44"></a>六处灭则触灭。<a id="a-45"></a>触灭则受灭。<a id="a-46"></a>受灭则爱灭。<a id="a-47"></a>爱灭则取灭。<a id="a-48"></a>取灭则有灭。<a id="a-49"></a>有灭则生灭。<a id="a-4A"></a>生灭则老死忧悲苦恼灭。<a id="a-4B"></a>如是广大苦蕴悉皆除灭。<a id="a-4C"></a>我今复为汝等说法镜经。<a id="a-4D"></a>应可谛听善思念之。<a id="a-4E"></a>云何法镜。<a id="a-4F"></a>谓佛法僧圣清净戒。<a id="a-4G"></a>汝等于此深生尊重。<a id="a-4H"></a>恭敬供养礼拜赞叹。<a id="a-4I"></a>正信正念常不断绝。<a id="a-4J"></a>是名法镜。<a id="a-4K"></a>如是应持。<a id="a-4L"></a>时诸苾刍闻佛所说依教奉行。<a id="a-4M"></a>佛告具寿阿难陀曰。<a id="a-4N"></a>我今欲往广严城。<a id="a-4O"></a>汝可告诸大众。<a id="a-4P"></a>时阿难陀言。<a id="a-4Q"></a>如是世尊。<a id="a-4R"></a>佛及僧众渐至城所住庵没罗林。<a id="a-4S"></a>时此城中有一女人(旧云奈女者非)颜容端正众所知识。<a id="a-4T"></a>名庵没罗。<a id="a-4U"></a>是此林主。<a id="a-4V"></a>闻世尊至住我林中。<a id="a-4W"></a>着妙衣璎而自庄饰。<a id="a-4X"></a>命诸女属共相随从。<a id="a-4Y"></a>乘驾宝车诣世尊处。<a id="a-4Z"></a>既至林所便即下车徒步而进。<a id="a-4a"></a>尔时世尊于无量百千苾刍众中而为说法。<a id="a-4b"></a>于时世尊遥见女已。<a id="a-4c"></a>告诸苾刍。<a id="a-4d"></a>彼诸女众欲来至此。<a id="a-4e"></a>汝等应当系念思惟。<a id="a-4f"></a>勿生异想听我所说。<a id="a-4g"></a>汝等苾刍云何名为系念思惟。<a id="a-4h"></a>若有苾刍起罪恶念不善心时当即除遣。<a id="a-4i"></a>应生正信发起精勤。<a id="a-4j"></a>摄心令住正念不散。<a id="a-4k"></a>使善法生恶念止息。<a id="a-4l"></a>正智熏习圆满增广。<a id="a-4m"></a>正勤相续勿为异念。<a id="a-4n"></a>苾刍如是系念思惟。<a id="a-4o"></a>汝等复听。<a id="a-4p"></a>勿生异想。<a id="a-4q"></a>苾刍应知。<a id="a-4r"></a>往来所趣当善观察屈申俯仰。<a id="a-4s"></a>着僧伽胝执持衣钵。<a id="a-4t"></a>行住坐卧语默睡眠惛沈起时。<a id="a-4u"></a>为对治法正念而住。<a id="a-4v"></a>云何苾刍正念而住。<a id="a-4w"></a>汝今当知。<a id="a-4x"></a>谓观内身。<a id="a-4y"></a>策起正勤应善调伏。<a id="a-4z"></a>于诸世间知是忧苦。<a id="a-50"></a>次观外身内外身。<a id="a-51"></a>内受外受内外受。<a id="a-52"></a>内心外心内外心。<a id="a-53"></a>内法外法内外法。<a id="a-54"></a>于此诸法系念观察摄心令住。<a id="a-55"></a>策起正勤勇猛不息应善调伏。<a id="a-56"></a>于诸世间知是忧苦。<a id="a-57"></a>苾刍如是系念思惟。<a id="a-58"></a>是故汝等正念而住。<a id="a-59"></a>由彼女众欲来至此。<a id="a-5A"></a>是我殷勤之所教诲。<a id="a-5B"></a>是时女众来诣佛所。<a id="a-5C"></a>顶礼双足退坐一面。<a id="a-5D"></a>尔时世尊为说妙法。<a id="a-5E"></a>示教利喜默然而住。<a id="a-5F"></a>时庵没罗女从座而起合掌恭敬。<a id="a-5G"></a>白佛言。<a id="a-5H"></a>世尊。<a id="a-5I"></a>唯愿哀愍与诸苾刍。<a id="a-5J"></a>明日就宅受我微供。<a id="a-5K"></a>世尊默然。<a id="a-5L"></a>知佛受已。<a id="a-5M"></a>顶礼双足奉辞而去。<a id="a-5N"></a>时广严城诸栗姑毗子。<a id="a-5O"></a>闻佛世尊游行人间住庵没罗林。<a id="a-5P"></a>各严种种驷马宝车。<a id="a-5Q"></a>驭青马驾青车青辔勒执青鞭。<a id="a-5R"></a>戴青帽擎青盖。<a id="a-5S"></a>带青刀捉青拂着青衣。<a id="a-5T"></a>璎珞涂香悉皆青色。<a id="a-5U"></a>并诸从者皆服青衣。<a id="a-5V"></a>复有栗姑毗。<a id="a-5W"></a>与诸从者别为一队。<a id="a-5X"></a>车马衣璎悉为黄色。<a id="a-5Y"></a>复有一队悉为赤色。<a id="a-5Z"></a>复有一队悉为白色。<a id="a-5a"></a>如是各别前后队仗。<a id="a-5b"></a>声螺击鼓出广严城。<a id="a-5c"></a>皆欲亲觐如来顶礼恭敬。<a id="a-5d"></a>世尊知彼欲来告诸苾刍。<a id="a-5e"></a>汝等未见三十三天游观芳园者。<a id="a-5f"></a>今可观此广严城中诸栗姑毗子。<a id="a-5g"></a>由其威德庄饰巧妙。<a id="a-5h"></a>与三十三天出游芳园等无有异。<a id="a-5i"></a>诸栗姑毗子既至林所。<a id="a-5j"></a>便即下车徒步而进。<a id="a-5k"></a>诣世尊所顶礼双足。<a id="a-5l"></a>退坐一面欲听妙法。<a id="a-5m"></a>世尊为说示教利喜各令庆悦。<a id="a-5n"></a>尔时会中有一婆罗门。<a id="a-5o"></a>名曰黄发摩纳婆。<a id="a-5p"></a>从座而起整衣合掌。<a id="a-5q"></a>白佛言。<a id="a-5r"></a>世尊。<a id="a-5s"></a>我今乐欲随喜赞叹。<a id="a-5t"></a>佛告摩纳婆。<a id="a-5u"></a>随汝意说。<a id="a-5v"></a>既蒙佛许。<a id="a-5w"></a>即说颂曰。</p>
  <p id="a5x">大王身持宝装甲　　今为国主获善利</p>
  <p id="a5y">有佛现生于此处　　名称高远若须弥</p>
  <p id="a5z">如白莲华处池中　　于夜开敷散芬馥</p>
  <p id="a60">如日流晖照空界　　光明遍满于世间</p>
  <p id="a61">当观如来智慧力　　如大明炬照昏冥</p>
  <p id="a62">常为人天作智眼　　诸来见者皆调伏</p>
  <p id="a63">时诸栗姑毗闻是说已。<a id="a-64"></a>同声赞言。<a id="a-65"></a>大摩纳婆。<a id="a-66"></a>善说斯语。<a id="a-67"></a>是时会中有五百栗姑毗子。<a id="a-68"></a>各脱上衣持施黄发。<a id="a-69"></a>世尊复为大众说法示教利喜默然而住。<a id="a-6A"></a>时诸栗姑毗子各从座起。<a id="a-6B"></a>整衣合掌而白佛言。<a id="a-6C"></a>唯愿世尊。<a id="a-6D"></a>哀愍我等。<a id="a-6E"></a>与诸苾刍明日城内受我微供。<a id="a-6F"></a>佛言。<a id="a-6G"></a>我与苾刍。<a id="a-6H"></a>已许庵没罗女明日就食。<a id="a-6I"></a>白言。<a id="a-6J"></a>大德。<a id="a-6K"></a>我有所失不如彼女。<a id="a-6L"></a>彼有智慧先请世尊。<a id="a-6M"></a>我等不能及时亲觐恭敬礼拜。<a id="a-6N"></a>我于后时当兴供养。<a id="a-6O"></a>佛言。<a id="a-6P"></a>甚善。<a id="a-6Q"></a>闻佛赞已情怀欢喜。<a id="a-6R"></a>顶礼佛足奉辞而去。<a id="a-6S"></a>时摩纳婆见彼诸人辞佛去后少时而住。<a id="a-6T"></a>即从座起整衣合掌白佛言。<a id="a-6U"></a>大德。<a id="a-6V"></a>彼五百人闻我赞佛同声庆喜。<a id="a-6W"></a>为妙语故各持一衣来施于我。<a id="a-6X"></a>我持奉佛。<a id="a-6Y"></a>唯愿慈悲哀愍纳受。<a id="a-6Z"></a>世尊为受。<a id="a-6a"></a>告言。<a id="a-6b"></a>摩纳婆。<a id="a-6c"></a>若如来应正等觉出现世间。<a id="a-6d"></a>有五希有事亦现于世。<a id="a-6e"></a>云何为五。<a id="a-6f"></a>谓于世间若有大师如来应正等觉明行圆满善逝世间解无上士调御丈夫天人师佛世尊出现于世。<a id="a-6g"></a>凡所说法初中后善。<a id="a-6h"></a>文义巧妙纯一圆满。<a id="a-6i"></a>清净鲜白梵行之相。<a id="a-6j"></a>当知此是如来应正等觉出现世间第一希有。</p>
  <p id="a6k">复次若有听闻如是妙法。<a id="a-6l"></a>能善作意一心审谛。<a id="a-6m"></a>摄敛诸根思念观察。<a id="a-6n"></a>当知此是如来应正等觉出现世间第二希有。</p>
  <p id="a6o">复次其闻法者。<a id="a-6p"></a>情生喜悦获大善利。<a id="a-6q"></a>于世俗事生厌离心。<a id="a-6r"></a>此是如来应正等觉出现世间第三希有。</p>
  <p id="a6s">复次若有展转听闻法者。<a id="a-6t"></a>皆亦渐渐依教奉持。<a id="a-6u"></a>此是如来应正等觉出现世间第四希有。</p>
  <p id="a6v">复次诸闻法者系念思惟。<a id="a-6w"></a>即能通达甚深妙慧。<a id="a-6x"></a>此是如来应正等觉出现世间第五希有。</p>
  <p id="a6y">复次摩纳婆。<a id="a-6z"></a>知恩报恩名大善士。<a id="a-70"></a>少尚不忘。<a id="a-71"></a>何况多恩。<a id="a-72"></a>是故汝今应勤修学。<a id="a-73"></a>摩纳婆闻佛说已欢喜信受。<a id="a-74"></a>顶礼双足辞佛而去。<a id="a-75"></a>时庵没罗女即于其夜。<a id="a-76"></a>备办种种上妙饮食。<a id="a-77"></a>至明清旦敷设床席。<a id="a-78"></a>置净水盆齿木及屑。<a id="a-79"></a>遣使白佛。<a id="a-7A"></a>饮食已办愿佛知时。<a id="a-7B"></a>尔时世尊着衣持钵。<a id="a-7C"></a>与苾刍众诣彼食处。<a id="a-7D"></a>佛及大众次第坐已。<a id="a-7E"></a>时庵没罗女见佛大众悉安坐已。<a id="a-7F"></a>手自奉行种种上妙饮食。<a id="a-7G"></a>普令饱满饭食讫次授澡豆及以齿木。<a id="a-7H"></a>澡漱已收钵竟。<a id="a-7I"></a>遂取卑席于佛前坐摄心听法。<a id="a-7J"></a>尔时世尊即为其女说施伽他曰。</p>
  <p id="a7K">若人不悭能施与　　见者爱敬咸亲近</p>
  <p id="a7L">入众会中无畏惧　　得大利益具名闻</p>
  <p id="a7M">是故智人常惠施　　能令长夜福增长</p>
  <p id="a7N">渐除烦恼破悭贪　　三十三天受欢乐</p>
  <p id="a7O">修诸善业营功德　　命终之后得生天</p>
  <p id="a7P">与诸女众戏芳园　　为佛弟子常安乐</p>
  <p id="a7Q">尔时世尊复为庵没罗女。<a id="a-7R"></a>随机说法示教利喜已。<a id="a-7S"></a>从座而去还至住处。<a id="a-7T"></a>告阿难陀曰。<a id="a-7U"></a>我今欲往竹林中。<a id="a-7V"></a>汝可告诸大众。<a id="a-7W"></a>时阿难陀如佛所教。<a id="a-7X"></a>即与大众随佛至竹林北住升摄波林。<a id="a-7Y"></a>时属饥俭乞求难得。<a id="a-7Z"></a>佛告诸苾刍。<a id="a-7a"></a>今时饥俭。<a id="a-7b"></a>汝等宜可求同意者。<a id="a-7c"></a>于薜舍离诸方聚落随便安居。<a id="a-7d"></a>我与阿难陀于此处住。<a id="a-7e"></a>若不如是求乞难得。<a id="a-7f"></a>时诸苾刍闻佛教已。<a id="a-7g"></a>各依善友随处安居。<a id="a-7h"></a>唯阿难陀独留侍佛。<a id="a-7i"></a>在于树下而作安居。<a id="a-7j"></a>佛于夏内身婴病苦。<a id="a-7k"></a>受诸痛恼几将命没。<a id="a-7l"></a>作如是念。<a id="a-7m"></a>我身有疾不久迁谢。<a id="a-7n"></a>然诸苾刍散在余处。<a id="a-7o"></a>我今不应离诸大众而般涅槃。<a id="a-7p"></a>应以无相三昧观察自身令苦停息。<a id="a-7q"></a>作是念已即入胜定。<a id="a-7r"></a>所受诸苦如念皆除安隐而住。<a id="a-7s"></a>时具寿阿难陀于日晡时从定而起。<a id="a-7t"></a>往诣佛所顶礼佛足在一面立。<a id="a-7u"></a>合掌白言。<a id="a-7v"></a>大德世尊。<a id="a-7w"></a>我于向者身心迷闷莫辩好恶。<a id="a-7x"></a>所闻之法不能诵持。<a id="a-7y"></a>由见世尊受诸病苦恐将寂灭。<a id="a-7z"></a>今闻世尊未般涅槃少得醒悟。<a id="a-80"></a>又言。<a id="a-81"></a>若诸苾刍不总集者我不涅槃。<a id="a-82"></a>以此惟忖故知更说希有之法。<a id="a-83"></a>佛告阿难陀。<a id="a-84"></a>汝作是意。<a id="a-85"></a>谓我教导诸苾刍故不涅槃者。<a id="a-86"></a>无有是处。<a id="a-87"></a>何以故。<a id="a-88"></a>岂可我今更欲示诸苾刍希有之法。<a id="a-89"></a>阿难陀。<a id="a-8A"></a>我所应说皆已说竟。<a id="a-8B"></a>悉令解了内外诸法。<a id="a-8C"></a>所谓四念住四正勤四神足五根五力七觉分八圣道。<a id="a-8D"></a>阿难陀。<a id="a-8E"></a>诸佛如来常以此法分明为说。<a id="a-8F"></a>无有秘吝覆藏之心。<a id="a-8G"></a>然阿难陀。<a id="a-8H"></a>我身有疾将欲涅槃。<a id="a-8I"></a>便作是念。<a id="a-8J"></a>吾今病苦必定命终。<a id="a-8K"></a>诸苾刍等各在余处。<a id="a-8L"></a>我念不应离斯大众而般涅槃。<a id="a-8M"></a>宜自用意以无相三昧观察其身痛恼令息。<a id="a-8N"></a>即便入定。<a id="a-8O"></a>所受诸苦悉皆除愈。<a id="a-8P"></a>得安隐住。<a id="a-8Q"></a>阿难陀。<a id="a-8R"></a>我今衰迈身力羸弱年将八十。<a id="a-8S"></a>唯依二事而得存住。<a id="a-8T"></a>如朽破车亦依二事。<a id="a-8U"></a>以是义故汝今不应忧愁苦恼。<a id="a-8V"></a>但诸世间有为之法从因缘生。<a id="a-8W"></a>而不灭坏得常住者。<a id="a-8X"></a>无有是处。<a id="a-8Y"></a>我先为汝常说是事。<a id="a-8Z"></a>一切世间乐欲光华。<a id="a-8a"></a>爱念可意悉皆散坏。<a id="a-8b"></a>恩爱别离无留住者。<a id="a-8c"></a>是故当知。<a id="a-8d"></a>于我现在及我灭后。<a id="a-8e"></a>汝等自为洲渚自为归依。<a id="a-8f"></a>法为洲渚法为归依。<a id="a-8g"></a>无别洲渚无别归依。<a id="a-8h"></a>何以故。<a id="a-8i"></a>若我现在及我灭度。<a id="a-8j"></a>若依法者乐持戒者。<a id="a-8k"></a>于我声闻弟子最为第一。<a id="a-8l"></a>云何苾刍自为洲渚自为归依。<a id="a-8m"></a>无别洲渚无别归依。<a id="a-8n"></a>阿难陀。<a id="a-8o"></a>若诸苾刍。<a id="a-8p"></a>能于内身善知身相。<a id="a-8q"></a>系念观察摄心令住发起勇猛。<a id="a-8r"></a>降伏贪嗔及诸忧恼。<a id="a-8s"></a>如是外身内身内外身。<a id="a-8t"></a>内受外受内外受。<a id="a-8u"></a>内心外心内外心。<a id="a-8v"></a>内法外法内外法。<a id="a-8w"></a>于如是处系念观察。<a id="a-8x"></a>摄心令住发起勇猛。<a id="a-8y"></a>降伏贪嗔及诸忧恼。<a id="a-8z"></a>苾刍若作如是观者。<a id="a-90"></a>此则名为自为洲渚自为归依顺法而住。</p>
  <p id="a91">内摄颂曰。</p>
  <p id="a92">行雨竹林内　　修理波吒邑</p>
  <p id="a93">渡河诣小村　　渐向涅槃等</p>
  <p id="a94">尔时世尊告具寿阿难陀曰。<a id="a-95"></a>我今欲往广严城。<a id="a-96"></a>时阿难陀闻佛教已。<a id="a-97"></a>即随佛后至广严城住重阁堂。<a id="a-98"></a>于小食时着衣持钵入城乞食。<a id="a-99"></a>时阿难陀随佛而去。<a id="a-9A"></a>次第乞已还至本处。<a id="a-9B"></a>饭食讫收衣钵澡漱毕洗足已。<a id="a-9C"></a>佛即往诣取弓制底树下而坐。<a id="a-9D"></a>告阿难陀曰。<a id="a-9E"></a>此广严城物产华丽芳林果树在处敷荣。<a id="a-9F"></a>塔庙清池甚可爱乐。<a id="a-9G"></a>赡部洲内此最希奇。<a id="a-9H"></a>阿难陀。<a id="a-9I"></a>若有能于四神足修习多修习。<a id="a-9J"></a>欲住一劫若过一劫。<a id="a-9K"></a>悉皆随意。<a id="a-9L"></a>阿难陀。<a id="a-9M"></a>如来已于四神足已多修习。<a id="a-9N"></a>欲住一劫若过一劫。<a id="a-9O"></a>悉皆自在。<a id="a-9P"></a>时阿难陀默然无语。<a id="a-9Q"></a>如是世尊三唱前事乃至悉皆自在。<a id="a-9R"></a>阿难陀亦皆无语。<a id="a-9S"></a>佛作是念。<a id="a-9T"></a>今阿难陀。<a id="a-9U"></a>被魔所惑身心迷乱。<a id="a-9V"></a>我已再三分明告示。<a id="a-9W"></a>竟无言说能为启请。<a id="a-9X"></a>由是定知被魔所惑。<a id="a-9Y"></a>即便告曰。<a id="a-9Z"></a>汝可依一树下宴坐而住。<a id="a-9a"></a>不应与汝杂乱同居。<a id="a-9b"></a>时阿难陀闻佛教已。<a id="a-9c"></a>即往昼日宴坐之处住一树下。<a id="a-9d"></a>尔时恶魔波卑。<a id="a-9e"></a>来诣佛所顶礼佛足。<a id="a-9f"></a>在一面立。<a id="a-9g"></a>合掌恭敬白言。<a id="a-9h"></a>世尊。<a id="a-9i"></a>涅槃时至。<a id="a-9j"></a>唯愿善逝入般涅槃。<a id="a-9k"></a>佛告魔曰。<a id="a-9l"></a>汝今何故。<a id="a-9m"></a>云涅槃时至请我涅槃。<a id="a-9n"></a>魔言。<a id="a-9o"></a>大德。<a id="a-9p"></a>往者一时。<a id="a-9q"></a>佛于尼连河侧菩提树下。<a id="a-9r"></a>成佛未久时我诣彼白言。<a id="a-9s"></a>世尊当知涅槃时至。<a id="a-9t"></a>唯愿善逝入般涅槃。<a id="a-9u"></a>佛告我言。<a id="a-9v"></a>若我圣众声闻弟子。<a id="a-9w"></a>未有智慧通达聪明辩了以正法言。<a id="a-9x"></a>摧伏邪论显扬圣教能流通者。<a id="a-9y"></a>又诸苾刍苾刍尼邬波索迦邬波斯迦。<a id="a-9z"></a>亦未能得坚修戒品。<a id="a-A0"></a>令我梵行得广流布。<a id="a-A1"></a>利益多人及诸天众者。<a id="a-A2"></a>我今无宜入大涅槃。<a id="a-A3"></a>大德世尊。<a id="a-A4"></a>今声闻众有大智慧。<a id="a-A5"></a>具足通达辩才无碍。<a id="a-A6"></a>以正法言摧伏邪论。<a id="a-A7"></a>显扬圣教能使流通。<a id="a-A8"></a>又诸苾刍苾刍尼邬波索迦邬波斯迦。<a id="a-A9"></a>能令梵行得广流布。<a id="a-AA"></a>利益多人及诸天众诸事圆满。<a id="a-AB"></a>是故我今白世尊言。<a id="a-AC"></a>涅槃时至唯愿善逝入般涅槃。<a id="a-AD"></a>佛告魔曰。<a id="a-AE"></a>汝且少待。<a id="a-AF"></a>如来不久却后三月入无余依大涅槃界。<a id="a-AG"></a>时魔作念。<a id="a-AH"></a>沙门乔答摩。<a id="a-AI"></a>出言无二。<a id="a-AJ"></a>定般涅槃。<a id="a-AK"></a>情生欢喜忽然隐没。<a id="a-AL"></a>佛作是念。<a id="a-AM"></a>我今宜可入如是定。<a id="a-AN"></a>随彼定力。<a id="a-AO"></a>留其命行舍其寿行。<a id="a-AP"></a>作是念已便即入定。<a id="a-AQ"></a>留命行舍寿行。<a id="a-AR"></a>于时大地悉皆振动。<a id="a-AS"></a>四方炽然星光堕落。<a id="a-AT"></a>于虚空中天鼓自鸣。<a id="a-AU"></a>佛从定出说伽他曰。</p>
  <p id="aAV">诸有等不等　　牟尼悉已除</p>
  <p id="aAW">由得内证定　　如鸟破于[穀-禾+卵]</p>
  <p id="aAX">时具寿阿难陀于日晡时从宴坐起。<a id="a-AY"></a>便诣佛所顶礼佛足。<a id="a-AZ"></a>在一面立白言。<a id="a-Aa"></a>世尊。<a id="a-Ab"></a>何因缘故大地振动。<a id="a-Ac"></a>佛告阿难陀。<a id="a-Ad"></a>有八因缘大地振动。<a id="a-Ae"></a>云何为八。<a id="a-Af"></a>今此大地依水而住。<a id="a-Ag"></a>水依风住。<a id="a-Ah"></a>风依空住。<a id="a-Ai"></a>阿难陀。<a id="a-Aj"></a>有时空中现大猛风水即波动。<a id="a-Ak"></a>水若摇动地即振动。<a id="a-Al"></a>阿难陀。<a id="a-Am"></a>此是初因缘大地振动。</p>
  <p id="aAn">复次阿难陀。<a id="a-Ao"></a>苾刍有大威德具大功用。<a id="a-Ap"></a>以神通力令此大地。<a id="a-Aq"></a>为小尘想入无边水想。<a id="a-Ar"></a>欲令大地悉皆振动。<a id="a-As"></a>若苾刍尼及诸天众大威德者。<a id="a-At"></a>若作此想。<a id="a-Au"></a>亦使大地悉皆振动。<a id="a-Av"></a>阿难陀。<a id="a-Aw"></a>此是第二因缘大地振动。</p>
  <p id="aAx">复次阿难陀。<a id="a-Ay"></a>若大菩萨从睹史多天下降母胎时。<a id="a-Az"></a>大地振动。<a id="a-B0"></a>诸世界中光明晃耀倍胜天光。<a id="a-B1"></a>世间所有极幽闇处。<a id="a-B2"></a>假使日月具大威光而不能照。<a id="a-B3"></a>菩萨现生母腹之时。<a id="a-B4"></a>光明赫奕悉皆普照。<a id="a-B5"></a>诸有情类从生以来。<a id="a-B6"></a>欲见自手尚不能睹。<a id="a-B7"></a>因光照了互得相见。<a id="a-B8"></a>知余有情亦生于此。<a id="a-B9"></a>阿难陀。<a id="a-BA"></a>此是第三因缘大地振动。</p>
  <p id="aBB">复次阿难陀。<a id="a-BC"></a>若大菩萨初生之时。<a id="a-BD"></a>大地振动。<a id="a-BE"></a>广如上说。<a id="a-BF"></a>此是第四因缘大地振动。</p>
  <p id="aBG">复次阿难陀。<a id="a-BH"></a>若菩萨成正等觉时。<a id="a-BI"></a>大地振动。<a id="a-BJ"></a>广如上说。<a id="a-BK"></a>此是第五因缘大地振动。<a id="a-BL"></a>复次阿难陀。<a id="a-BM"></a>若如来三转法轮时。<a id="a-BN"></a>大地振动。<a id="a-BO"></a>亦如上说。<a id="a-BP"></a>此是第六因缘大地振动。</p>
  <p id="aBQ">复次阿难陀。<a id="a-BR"></a>若如来留命行舍寿行时。<a id="a-BS"></a>大地振动。<a id="a-BT"></a>四面炽然流光赫奕。<a id="a-BU"></a>于虚空中天鼓自鸣。<a id="a-BV"></a>此是第七因缘大地振动。</p>
  <p id="aBW">复次阿难陀。<a id="a-BX"></a>如来不久却后三月。<a id="a-BY"></a>入无余依妙涅槃界。<a id="a-BZ"></a>于此时中大地振动。<a id="a-Ba"></a>四维上下朗然明照。<a id="a-Bb"></a>于虚空中诸天叫声犹如击鼓。<a id="a-Bc"></a>阿难陀。<a id="a-Bd"></a>此是第八因缘大地振动。</p>
  <p id="aBe">尔时具寿阿难陀白佛言。<a id="a-Bf"></a>世尊。<a id="a-Bg"></a>我观如来所说之事。<a id="a-Bh"></a>为留命行舍寿行。<a id="a-Bi"></a>因此大地悉皆振动。<a id="a-Bj"></a>佛告阿难陀。<a id="a-Bk"></a>如是如是。<a id="a-Bl"></a>我留命行舍寿行。<a id="a-Bm"></a>阿难陀言。<a id="a-Bn"></a>大德。<a id="a-Bo"></a>我亲闻佛作如是说。<a id="a-Bp"></a>若有能于四神足修习多修习者。<a id="a-Bq"></a>欲住一劫若过一劫。<a id="a-Br"></a>皆得自在。<a id="a-Bs"></a>大德世尊于四神足已修习多修习。<a id="a-Bt"></a>唯愿世尊住世一劫。<a id="a-Bu"></a>唯愿善逝住过一劫。<a id="a-Bv"></a>佛告阿难陀。<a id="a-Bw"></a>是汝之过作斯非理。<a id="a-Bx"></a>我已再三分明告汝。<a id="a-By"></a>汝自不能知其意趣。<a id="a-Bz"></a>由魔波卑惑乱汝心。<a id="a-C0"></a>阿难陀。<a id="a-C1"></a>汝意云何。<a id="a-C2"></a>诸佛如来言有二不。<a id="a-C3"></a>白言不尔。<a id="a-C4"></a>佛言。<a id="a-C5"></a>善哉善哉。<a id="a-C6"></a>阿难陀。<a id="a-C7"></a>如来大师出二言者。<a id="a-C8"></a>无有是处。<a id="a-C9"></a>我已许魔汝无宜请。<a id="a-CA"></a>阿难陀。<a id="a-CB"></a>汝今可往取弓塔边侧近苾刍。<a id="a-CC"></a>皆令普集常食堂中。<a id="a-CD"></a>时阿难陀即往遍告。<a id="a-CE"></a>众既集已。<a id="a-CF"></a>诣世尊所。<a id="a-CG"></a>顶礼佛足合掌白言。<a id="a-CH"></a>大德世尊。<a id="a-CI"></a>诸苾刍众咸悉来集常食堂所。<a id="a-CJ"></a>愿佛知时。<a id="a-CK"></a>佛从座起至其堂内。<a id="a-CL"></a>就座而坐告诸苾刍。<a id="a-CM"></a>汝等观察。<a id="a-CN"></a>诸行无常。<a id="a-CO"></a>是变易法。<a id="a-CP"></a>不可委信。<a id="a-CQ"></a>深可厌舍而求解脱。<a id="a-CR"></a>汝等当知。<a id="a-CS"></a>有胜妙法能于现世得利乐住。<a id="a-CT"></a>未来世中亦复利乐。<a id="a-CU"></a>汝等苾刍宜于此法受持读诵善解其义谨慎奉行。<a id="a-CV"></a>能令梵行久住不灭。<a id="a-CW"></a>如是之法便得弘广利益有情哀愍一切安乐人天。<a id="a-CX"></a>云何胜法能得现世利乐及后世利乐。<a id="a-CY"></a>若诸苾刍受持读诵善解其义谨慎奉行。<a id="a-CZ"></a>能令梵行久住不灭。<a id="a-Ca"></a>如是之法便得弘广利益有情哀愍一切安乐人天。<a id="a-Cb"></a>所谓四念处四正勤四神足五根五力七觉分八圣道。<a id="a-Cc"></a>当知此是现法利乐及后世利乐。<a id="a-Cd"></a>应当读诵受持勿忘。<a id="a-Ce"></a>佛告阿难陀。<a id="a-Cf"></a>我今欲往重患村中。<a id="a-Cg"></a>时阿难陀闻佛教已即随佛后世尊行至广严城西北园林之界。<a id="a-Ch"></a>如大象王全身右顾望广严城(躬行此处亲为敬礼愿于像末圣教流通)时阿难陀白言。<a id="a-Ci"></a>世尊。<a id="a-Cj"></a>如来右旋徘徊周望城郭。<a id="a-Ck"></a>非无因缘。<a id="a-Cl"></a>唯愿为说。<a id="a-Cm"></a>佛告阿难陀。<a id="a-Cn"></a>我今右旋顾视。<a id="a-Co"></a>如汝所言非无因缘。<a id="a-Cp"></a>阿难陀。<a id="a-Cq"></a>此是如来应正等觉。<a id="a-Cr"></a>于最末后望广严城。<a id="a-Cs"></a>我今欲往力士生处娑罗双树入般涅槃。<a id="a-Ct"></a>不复重来。<a id="a-Cu"></a>所以回顾望此城邑。<a id="a-Cv"></a>时有苾刍闻佛语已说伽他曰。</p>
  <p id="aCw">最后回顾望严城　　正觉不复还来此</p>
  <p id="aCx">今欲诣彼双林处　　壮士生地证无余</p>
  <p id="aCy">世尊既至重患村已住升摄波林。<a id="a-Cz"></a>告诸苾刍。<a id="a-D0"></a>汝等当知。<a id="a-D1"></a>此戒定慧。<a id="a-D2"></a>由习戒故定便久住。<a id="a-D3"></a>善修定故净慧得生。<a id="a-D4"></a>由有慧故于欲嗔痴而得解脱。<a id="a-D5"></a>于如是等心解脱处。<a id="a-D6"></a>圣弟子众而实了知。<a id="a-D7"></a>我生已尽。<a id="a-D8"></a>梵行已立。<a id="a-D9"></a>所作已办。<a id="a-DA"></a>不受后有。<a id="a-DB"></a>如是次第经过十余聚落。<a id="a-DC"></a>皆为众生随机说法。<a id="a-DD"></a>至受用城北林而住。<a id="a-DE"></a>于时大地悉皆振动。<a id="a-DF"></a>四维上下烟焰洞然。<a id="a-DG"></a>日月无光流星堕落。<a id="a-DH"></a>于虚空界天鼓自鸣。<a id="a-DI"></a>时阿难陀于日晡时。<a id="a-DJ"></a>从宴坐起往至佛所。<a id="a-DK"></a>顶礼双足在一面立。<a id="a-DL"></a>合掌白言。<a id="a-DM"></a>大德世尊。<a id="a-DN"></a>何因缘故大地振动。<a id="a-DO"></a>佛告阿难陀。<a id="a-DP"></a>三因缘故大地振动。<a id="a-DQ"></a>云何为三。<a id="a-DR"></a>而此大地依水而住。<a id="a-DS"></a>水依风住。<a id="a-DT"></a>风依空住。<a id="a-DU"></a>空中风击水即波生。<a id="a-DV"></a>水若波浪地即振动。<a id="a-DW"></a>阿难陀。<a id="a-DX"></a>此是初因缘大地振动。</p>
  <p id="aDY">复次阿难陀。<a id="a-DZ"></a>若苾刍有大威德具大功用。<a id="a-Da"></a>以神通力令此大地为小尘想作无边水想。<a id="a-Db"></a>能使大地悉皆振动。<a id="a-Dc"></a>若苾刍尼及诸天大威德者。<a id="a-Dd"></a>令大地动亦皆振动。<a id="a-De"></a>阿难陀。<a id="a-Df"></a>此是第二因缘大地振动。<a id="a-Dg"></a>如前广说。</p>
  <p id="aDh">复次阿难陀。<a id="a-Di"></a>若如来不久入般涅槃。<a id="a-Dj"></a>即大地动。<a id="a-Dk"></a>如前广说。<a id="a-Dl"></a>阿难陀。<a id="a-Dm"></a>此是第三因缘大地振动。<a id="a-Dn"></a>时阿难陀白言。<a id="a-Do"></a>世尊。<a id="a-Dp"></a>希有大德。<a id="a-Dq"></a>乃能成就如是不思议事。<a id="a-Dr"></a>如来应正等觉不久将欲入大涅槃。<a id="a-Ds"></a>由斯义故大地振动。<a id="a-Dt"></a>现希有相。<a id="a-Du"></a>如前广说。<a id="a-Dv"></a>佛言。<a id="a-Dw"></a>如是如是。<a id="a-Dx"></a>如汝所说。<a id="a-Dy"></a>如来应正等觉。<a id="a-Dz"></a>实能成就如是希有之法。<a id="a-E0"></a>阿难陀。<a id="a-E1"></a>我昔曾于无量百千刹帝利众令彼瞻睹我于尔时随其形量长短分齐。<a id="a-E2"></a>我即与彼形相共同。<a id="a-E3"></a>颜色音声亦皆相似。<a id="a-E4"></a>彼所说义我亦同说。<a id="a-E5"></a>其不了者我为说之。<a id="a-E6"></a>以胜上法示教利喜令开悟已我便隐没。<a id="a-E7"></a>彼亦不知我何所在。<a id="a-E8"></a>作如是语。<a id="a-E9"></a>彼何处去。<a id="a-EA"></a>为天为人。<a id="a-EB"></a>非我境界。<a id="a-EC"></a>阿难陀。<a id="a-ED"></a>我能成就如是无量希有之法。<a id="a-EE"></a>如刹帝利众沙门婆罗门长者居士众中。<a id="a-EF"></a>悉皆如是。<a id="a-EG"></a>欲界色界乃至色究竟天。<a id="a-EH"></a>我皆往彼随其形量长短分齐。<a id="a-EI"></a>广如上说。<a id="a-EJ"></a>乃至阿难陀我能成就如是无量希有之法。</p>
 </body>
</html>