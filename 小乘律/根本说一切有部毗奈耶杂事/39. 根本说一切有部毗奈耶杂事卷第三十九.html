<!doctype html>
<html id="z3IBV4wpi" data-ver="963">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第三十九</h1>
  <p id="a2">第八门第十子摄颂涅槃之余次明五百结集事。</p>
  <p id="a3">时有婆罗门名突路拏。<a id="a-4"></a>在于众内见此诸人。<a id="a-5"></a>欲争舍利共相战伐。<a id="a-6"></a>恐有损伤违害佛教。<a id="a-7"></a>自执长幡以麾大众。<a id="a-8"></a>告拘尸那诸壮士曰。<a id="a-9"></a>仁等且止。<a id="a-A"></a>今欲为君陈其损益。<a id="a-B"></a>我比曾闻此大沙门乔答摩氏。<a id="a-C"></a>怜愍一切诸有情故。<a id="a-D"></a>于无数劫炽然精勤忍怨害事。<a id="a-E"></a>长时苦已赞行忍辱。<a id="a-F"></a>由是因缘成无上觉。<a id="a-G"></a>心行平等犹若虚空。<a id="a-H"></a>于诸有情普皆济度。<a id="a-I"></a>众生福尽舍弃涅槃。<a id="a-J"></a>息化以来才经七日。<a id="a-K"></a>即兴兵战诚是相违。<a id="a-L"></a>唯愿诸人勿为斗竞。<a id="a-M"></a>我为平分必令欢喜。<a id="a-N"></a>佛身舍利分为八分。<a id="a-O"></a>各将供养饶益群生。<a id="a-P"></a>量舍利瓶愿同惠我。<a id="a-Q"></a>持还本国建窣睹波。<a id="a-R"></a>时拘尸那城壮士闻已。<a id="a-S"></a>报言。<a id="a-T"></a>可尔。<a id="a-U"></a>然大师世尊长夜修忍。<a id="a-V"></a>不为杀害广如前说。<a id="a-W"></a>仁今顺教为我平分斯为善事。<a id="a-X"></a>其婆罗门既蒙许可。<a id="a-Y"></a>即分舍利而为八分。<a id="a-Z"></a>第一分与拘尸那城诸壮士等广兴供养。<a id="a-a"></a>第二分与波波邑壮士。<a id="a-b"></a>第三分与遮罗博邑。<a id="a-c"></a>第四分与阿罗摩处。<a id="a-d"></a>第五分与吠率奴邑。<a id="a-e"></a>第六分与劫比罗城诸释迦子。<a id="a-f"></a>第七分与吠舍离城栗姑毗子。<a id="a-g"></a>第八分与摩伽陀国行雨大臣。<a id="a-h"></a>此等诸人既分得已。<a id="a-i"></a>各还本处起窣睹波。<a id="a-j"></a>恭敬尊重伎乐香华盛兴供养。<a id="a-k"></a>时突路拏婆罗门将量舍利瓶。<a id="a-l"></a>于本聚落起塔供养。<a id="a-m"></a>有摩纳婆名毕钵罗。<a id="a-n"></a>亦在众中告诸人曰。<a id="a-o"></a>释迦如来恩无不普。<a id="a-p"></a>于仁聚落而般涅槃。<a id="a-q"></a>世尊舍利非我有分。<a id="a-r"></a>其余炭烬幸愿与我。<a id="a-s"></a>于毕钵罗处起塔供养。<a id="a-t"></a>时赡部洲世尊舍利乃有八塔。<a id="a-u"></a>第九瓶塔第十炭塔。<a id="a-v"></a>如来舍利总有一硕六斗分为八分。<a id="a-w"></a>七分在赡部洲。<a id="a-x"></a>其第四分阿罗摩处所得之者。<a id="a-y"></a>在龙宫供养。<a id="a-z"></a>又佛有四牙舍利。<a id="a-10"></a>一在天帝释处一在健陀罗国。<a id="a-11"></a>一在羯陵伽国。<a id="a-12"></a>一在阿罗摩邑海龙王宫。<a id="a-13"></a>各起塔供养。<a id="a-14"></a>时波咤离邑无忧王。<a id="a-15"></a>便开七塔取其舍利。<a id="a-16"></a>于赡部洲广兴灵塔八万四千周遍供养。<a id="a-17"></a>由塔威德庄严世间。<a id="a-18"></a>天龙药叉诸人神等。<a id="a-19"></a>咸皆恭敬尊重供养。<a id="a-1A"></a>能令正法光显不灭。<a id="a-1B"></a>有所愿求无不遂意(已下序王舍城五百结集事)</p>
  <p id="a1C">尔时释迦如来生在释种。<a id="a-1D"></a>于摩揭陀国成等正觉。<a id="a-1E"></a>婆罗痆斯转妙法轮。<a id="a-1F"></a>拘尸那城壮士生地而取灭度。<a id="a-1G"></a>尊者舍利子。<a id="a-1H"></a>与大苾刍众八万人同入涅槃。<a id="a-1I"></a>尊者大目连。<a id="a-1J"></a>与七万苾刍亦入涅槃。<a id="a-1K"></a>世尊与一万八千苾刍亦般涅槃。<a id="a-1L"></a>时有多劫长寿诸天。<a id="a-1M"></a>见佛涅槃情怀悲感。<a id="a-1N"></a>又见诸圣悉皆灭度遂生讥议。<a id="a-1O"></a>世尊所说苏怛罗毗奈耶摩窒里迦。<a id="a-1P"></a>正真法藏皆不结集。<a id="a-1Q"></a>岂令正教成灰烬耶。<a id="a-1R"></a>时大迦摄波知彼天意。<a id="a-1S"></a>告诸苾刍汝等当知。<a id="a-1T"></a>具寿舍利子具寿大目连。<a id="a-1U"></a>各与众多大苾刍众。<a id="a-1V"></a>不忍见佛入大涅槃。<a id="a-1W"></a>并悉于前已归圆寂。<a id="a-1X"></a>而今世尊复与一万八千苾刍同般涅槃。<a id="a-1Y"></a>然有无量劫长寿诸天。<a id="a-1Z"></a>皆起叹惜复生讥议。<a id="a-1a"></a>何不结集三藏圣教。<a id="a-1b"></a>岂令如来甚深妙法成灰烬耶。<a id="a-1c"></a>咸皆报知可共结集斯为大事。<a id="a-1d"></a>众皆言善我等随作。<a id="a-1e"></a>时迦摄波白僧伽曰。<a id="a-1f"></a>于此众中谁为最小。<a id="a-1g"></a>报曰。<a id="a-1h"></a>具寿圆满。<a id="a-1i"></a>时大迦摄波告言。<a id="a-1j"></a>圆满。<a id="a-1k"></a>汝鸣揵稚令僧伽尽集。<a id="a-1l"></a>圆满闻已便于静处入第四禅。<a id="a-1m"></a>随其定力系念思察。<a id="a-1n"></a>既观察已从定而起即鸣揵稚。<a id="a-1o"></a>当有四百九十九大阿罗汉。<a id="a-1p"></a>从诸方来云集于此就座而坐。<a id="a-1q"></a>尊者大迦摄波白言。<a id="a-1r"></a>诸具寿。<a id="a-1s"></a>苾刍僧伽悉来集未。<a id="a-1t"></a>好审观察是谁未集。<a id="a-1u"></a>时诸苾刍咸遍观察。<a id="a-1v"></a>报大迦摄波言。<a id="a-1w"></a>诸方苾刍悉皆来集。<a id="a-1x"></a>唯具寿牛主今未来至。<a id="a-1y"></a>时牛主苾刍在尸利沙宫闲静而住。<a id="a-1z"></a>大迦摄波告圆满曰。<a id="a-20"></a>汝今可诣具寿牛主所居之处。<a id="a-21"></a>作如是语告牛主言。<a id="a-22"></a>苾刍僧伽大迦摄波而为上首。<a id="a-23"></a>令告尊者得无病不。<a id="a-24"></a>僧伽有事宜可速来。<a id="a-25"></a>圆满闻已入甚深定。<a id="a-26"></a>以其定力于拘尸那城没。<a id="a-27"></a>尸利沙宫出。<a id="a-28"></a>诣尊者前顶礼双足。<a id="a-29"></a>白尊者言。<a id="a-2A"></a>苾刍僧伽大迦摄波而为上首。<a id="a-2B"></a>愿言无病作如是说。<a id="a-2C"></a>僧伽有事宜当速来。<a id="a-2D"></a>尊者虽离诸欲。<a id="a-2E"></a>仍有爱恋习气。<a id="a-2F"></a>告圆满曰善来具寿。<a id="a-2G"></a>将非大师释迦牟尼如来。<a id="a-2H"></a>为有化缘向他界耶。<a id="a-2I"></a>为诸僧伽有诤事耶。<a id="a-2J"></a>为是如来所转无上法轮。<a id="a-2K"></a>诸外道等生诽谤耶。<a id="a-2L"></a>又非外道等聚结徒党。<a id="a-2M"></a>于我如来声闻弟子为留难耶。<a id="a-2N"></a>不有如来诸弟子等。<a id="a-2O"></a>烦恼增盛相轻贱耶。<a id="a-2P"></a>不有沙门婆罗门违背佛教耶。<a id="a-2Q"></a>非诸愚夫将破僧耶。<a id="a-2R"></a>不有恶见之人。<a id="a-2S"></a>将像似法所有文句。<a id="a-2T"></a>惑乱如来真正法耶。<a id="a-2U"></a>不有众多同梵行者。<a id="a-2V"></a>弃废读诵禅思胜业。<a id="a-2W"></a>乐谈世俗无益语耶。<a id="a-2X"></a>又复不有心怀疑惑犹豫二途。<a id="a-2Y"></a>非法说法法说非法。<a id="a-2Z"></a>非律说律律说非律耶。<a id="a-2a"></a>不有诸苾刍为悭贪垢之所扰乱。<a id="a-2b"></a>弃背六种和敬之法。<a id="a-2c"></a>见有客来及同梵行者。<a id="a-2d"></a>不相爱念耶。<a id="a-2e"></a>不有恶性苾刍。<a id="a-2f"></a>令诸信心长者婆罗门等。<a id="a-2g"></a>背佛正法归外道耶。<a id="a-2h"></a>不有苾刍习行邪命耕田卖买。<a id="a-2i"></a>谄曲事王占相祸福。<a id="a-2j"></a>尽形贮畜不净财耶。<a id="a-2k"></a>不有苾刍于杜多正行。<a id="a-2l"></a>受下卧具生厌贱耶。<a id="a-2m"></a>不有实非沙门自言沙门。<a id="a-2n"></a>于同梵行所相恼乱耶。<a id="a-2o"></a>然汝圆满远来至此。<a id="a-2p"></a>应言大德世尊安隐无事。<a id="a-2q"></a>乃称迦摄波而为上首者。<a id="a-2r"></a>将非大悲世尊舍诸含识。<a id="a-2s"></a>永入无余大涅槃界耶。<a id="a-2t"></a>将非世间亡失船师生惊恐耶。<a id="a-2u"></a>将非十力无畏。<a id="a-2v"></a>被无常鬼之所吞耶。<a id="a-2w"></a>将非能觉一切有情。<a id="a-2x"></a>为开益者睡不觉耶。<a id="a-2y"></a>将非佛日光沉没耶。<a id="a-2z"></a>将非如来满月。<a id="a-30"></a>被阿修罗怨而为障蔽隐光明耶。<a id="a-31"></a>将非三千世界。<a id="a-32"></a>最尊大师胜如意树。<a id="a-33"></a>菩提分华以为庄严。<a id="a-34"></a>四声闻果香美可爱。<a id="a-35"></a>被无常狂象而摧折耶。<a id="a-36"></a>将非如来智灯被无明风吹令灭耶。<a id="a-37"></a>尔时具寿圆满。<a id="a-38"></a>闻是语已说伽他曰。</p>
  <p id="a39">声闻众已集　　智慧皆猛利</p>
  <p id="a3A">令法久住故　　唯待于尊者</p>
  <p id="a3B">佛法船已没　　智慧山亦隤</p>
  <p id="a3C">大师殊胜众　　普欲归真寂</p>
  <p id="a3D">唯愿速赴彼　　共结世尊教</p>
  <p id="a3E">是大事非轻　　遣我来相命</p>
  <p id="a3F">是时具寿牛主告圆满曰。<a id="a-3G"></a>且止命言。<a id="a-3H"></a>以颂报曰。</p>
  <p id="a3I">无上明灯若住世　　我愿往彼礼尊容</p>
  <p id="a3J">今既缘尽入涅槃　　何有智人能赴彼</p>
  <p id="a3K">汝今持我三衣钵　　与彼大众应供者</p>
  <p id="a3L">我今入寂更不生　　唯愿圣慈咸忍恕</p>
  <p id="a3M">说此语已即从座起。<a id="a-3N"></a>升于虚空现十八变放种种光。<a id="a-3O"></a>化火焚身而取灭度。<a id="a-3P"></a>即于身内四道水流。<a id="a-3Q"></a>第一水说伽他曰。</p>
  <p id="a3R">我等众生福德尽　　今时忽然逢弃背</p>
  <p id="a3S">世间慧日已潜晖　　一切群迷无救者</p>
  <p id="a3T">第二水说伽他曰。</p>
  <p id="a3U">一切诸行刹那灭　　从生至尽皆归苦</p>
  <p id="a3V">但是凡夫虚妄计　　作者受者悉皆无</p>
  <p id="a3W">第三水说伽他曰。</p>
  <p id="a3X">智者心常不放逸　　于诸善法速修成</p>
  <p id="a3Y">容华年命并皆亡　　恒被无常所吞食</p>
  <p id="a3Z">第四水说伽他曰。</p>
  <p id="a3a">我今稽首佛弟子　　所应作者已成办</p>
  <p id="a3b">敬顺大师入圆寂　　如牛王去小牛随</p>
  <p id="a3c">是时具寿圆满。<a id="a-3d"></a>供养牛主遗身舍利已。<a id="a-3e"></a>持其衣钵入甚深定。<a id="a-3f"></a>从室利沙宫没。<a id="a-3g"></a>于拘尸那城双林处现。<a id="a-3h"></a>诣大迦摄波及五百苾刍处随应敬已。<a id="a-3i"></a>将其衣钵置上座前。<a id="a-3j"></a>说伽他曰。</p>
  <p id="a3k">彼闻圣主归圆寂　　所有福业亦随行</p>
  <p id="a3l">此是衣钵我持来　　唯愿僧伽见容恕</p>
  <p id="a3m">是时尊者迦摄波告苾刍曰。<a id="a-3n"></a>同梵行者咸皆善听说伽他曰。</p>
  <p id="a3o">彼随圣教身已灭　　所余应供多涅槃</p>
  <p id="a3p">现在和合众同心　　广为人天当结集</p>
  <p id="a3q">时迦摄波复令大众。<a id="a-3r"></a>志念坚固莫入涅槃。<a id="a-3s"></a>说伽他曰。</p>
  <p id="a3t">仁等勿同彼牛主　　室利沙宫入圆寂</p>
  <p id="a3u">不应造次般涅槃　　宜作众生利益事</p>
  <p id="a3v">是时具寿大迦摄波。<a id="a-3w"></a>与五百苾刍共立制曰。<a id="a-3x"></a>诸人当知听我所说。<a id="a-3y"></a>佛日既沈恐法随没。<a id="a-3z"></a>今欲同聚结集法藏。<a id="a-40"></a>彼诸人众初丧大师情各忧恼。<a id="a-41"></a>若即于此而结集者。<a id="a-42"></a>四方僧众来相喧扰。<a id="a-43"></a>心既不安事难成办。<a id="a-44"></a>然佛世尊在摩揭陀国菩提树下。<a id="a-45"></a>成等正觉法身已谢。<a id="a-46"></a>我等今应就彼结集。<a id="a-47"></a>有云大善有云我等可诣菩提树下。<a id="a-48"></a>时大迦摄波告诸人曰。<a id="a-49"></a>摩揭陀国胜身之子。<a id="a-4A"></a>未生怨王初发信心。<a id="a-4B"></a>能以四事资身之具。<a id="a-4C"></a>供给大众令无有乏。<a id="a-4D"></a>我等宜应就彼结集。<a id="a-4E"></a>时诸大众咸皆称善。<a id="a-4F"></a>复有说云我等诸人。<a id="a-4G"></a>悉皆证得阿罗汉果。<a id="a-4H"></a>唯阿难陀独居学地。<a id="a-4I"></a>又此具寿世尊在日亲为侍者。<a id="a-4J"></a>于佛法藏普能受持。<a id="a-4K"></a>果未圆备此欲如何。<a id="a-4L"></a>迦摄波曰。<a id="a-4M"></a>若如是者作简择法。<a id="a-4N"></a>恐余学人情生不忍。<a id="a-4O"></a>可为方便应差庆喜作行水人。<a id="a-4P"></a>余人自去。<a id="a-4Q"></a>大众言善。</p>
  <p id="a4R">尔时具寿大迦摄波。<a id="a-4S"></a>对大众前告阿难陀曰。<a id="a-4T"></a>汝能为众作行水人不。<a id="a-4U"></a>彼答言能。<a id="a-4V"></a>时迦摄波即作白二羯磨差之。<a id="a-4W"></a>大德僧伽听。<a id="a-4X"></a>此具寿阿难陀苾刍比亲侍佛。<a id="a-4Y"></a>所有法藏普能受持。<a id="a-4Z"></a>若僧伽时至。<a id="a-4a"></a>听者僧伽应许。<a id="a-4b"></a>僧伽今差苾刍阿难陀供给众僧作行水人。<a id="a-4c"></a>白如是。<a id="a-4d"></a>大德僧伽听。<a id="a-4e"></a>此具寿阿难陀苾刍比亲侍佛。<a id="a-4f"></a>所有法藏普能受持。<a id="a-4g"></a>僧伽今差阿难陀为众行水。<a id="a-4h"></a>若诸具寿听阿难陀为众行水者默然。<a id="a-4i"></a>若不许者说。<a id="a-4j"></a>僧伽已差具寿阿难陀为众行水竟。<a id="a-4k"></a>僧伽已听许。<a id="a-4l"></a>由其默然故我今如是持。<a id="a-4m"></a>时大迦摄波告阿难陀曰。<a id="a-4n"></a>汝与大众人间游行。<a id="a-4o"></a>可诣彼摩揭陀国我取直路而去。<a id="a-4p"></a>时阿难陀与众俱行诣王舍城。<a id="a-4q"></a>迦摄波在前而至。<a id="a-4r"></a>未生怨王于佛深信。<a id="a-4s"></a>若乘大象遥见佛时自坠于地。<a id="a-4t"></a>由佛威力身无伤损。<a id="a-4u"></a>王乘大象遥见迦摄波。<a id="a-4v"></a>忆念如来即便自坠。<a id="a-4w"></a>于时尊者以神力扶持不令有损。<a id="a-4x"></a>告言。<a id="a-4y"></a>大王应知。<a id="a-4z"></a>如来大师心常在定。<a id="a-50"></a>声闻弟子则不如是。<a id="a-51"></a>若不摄念观察不知前事有观不观。<a id="a-52"></a>是故我今共王立制。<a id="a-53"></a>若见如来声闻弟子王乘象马。<a id="a-54"></a>不应造次自坠身形宜当保爱。<a id="a-55"></a>王曰。<a id="a-56"></a>如尊者教。<a id="a-57"></a>圣者应知若佛在世我亲供养。<a id="a-58"></a>今既涅槃何处申敬。<a id="a-59"></a>仁则是我所敬世尊。<a id="a-5A"></a>何以故。<a id="a-5B"></a>如来教法并皆委寄。<a id="a-5C"></a>作是语已。<a id="a-5D"></a>告大臣曰。<a id="a-5E"></a>尊者大迦摄波四事供养无令阙乏。<a id="a-5F"></a>尊者言。<a id="a-5G"></a>大王当知。<a id="a-5H"></a>佛于此国证大菩提法身成就。<a id="a-5I"></a>今于王处建立法幢结集三藏。<a id="a-5J"></a>苾刍大众在路俱来。<a id="a-5K"></a>王言善哉我于圣众。<a id="a-5L"></a>但有所须悉皆供给。<a id="a-5M"></a>时诸圣众不久欲至王舍大城王闻欲至便敕诸臣。<a id="a-5N"></a>远近贵贱一切人民。<a id="a-5O"></a>严饰城郭扫洒街衢。<a id="a-5P"></a>持妙华香宝幢幡盖。<a id="a-5Q"></a>及诸伎乐百千万种。<a id="a-5R"></a>王及后妃太子。<a id="a-5S"></a>内宫彩女国内人民。<a id="a-5T"></a>皆悉出城迎诸圣众。<a id="a-5U"></a>既入城已大众坐定。<a id="a-5V"></a>王便致敬于上座前。<a id="a-5W"></a>合掌长跪白大德迦摄波言。<a id="a-5X"></a>今日圣众皆来至此。<a id="a-5Y"></a>为诸众生作大饶益。<a id="a-5Z"></a>一切所须我当供给。<a id="a-5a"></a>我今不知于何处所。<a id="a-5b"></a>堪为敷设结集之会。<a id="a-5c"></a>时尊者告言。<a id="a-5d"></a>若于此城竹林园中作结集者。<a id="a-5e"></a>诸处僧来共相喧扰恐有妨废。<a id="a-5f"></a>若向鹫峰山亦不安静。<a id="a-5g"></a>然毕钵罗岩下堪为结集然无卧具。<a id="a-5h"></a>王闻语已深生欢喜。<a id="a-5i"></a>报迦摄波曰。<a id="a-5j"></a>若于彼处结集定者。<a id="a-5k"></a>诸有所须卧具之类我当供给。<a id="a-5l"></a>时迦摄波白大众曰。<a id="a-5m"></a>今此大王为诸圣众。<a id="a-5n"></a>就毕钵罗岩结集之处。<a id="a-5o"></a>诸有所须悉皆只待令无所乏。<a id="a-5p"></a>仁等大众宜当赴彼。<a id="a-5q"></a>王白迦摄波曰。<a id="a-5r"></a>大觉世尊入涅槃时而不告我。<a id="a-5s"></a>唯愿尊者久住世间。<a id="a-5t"></a>设将圆寂幸垂预告。<a id="a-5u"></a>时迦摄波默然而许。<a id="a-5v"></a>是时尊者复作是念。<a id="a-5w"></a>于前夏中可修营房舍卧具。<a id="a-5x"></a>至后夏时当为结集。<a id="a-5y"></a>尊者即便观阿难陀心。<a id="a-5z"></a>告具寿阿尼卢陀曰。<a id="a-60"></a>汝今于此世尊所赞大众之中。<a id="a-61"></a>谁是学人有染嗔痴。<a id="a-62"></a>具足爱取所作未办。<a id="a-63"></a>时阿尼卢陀入第四定观察众中。<a id="a-64"></a>唯见具寿阿难陀独居学地。<a id="a-65"></a>具缚烦恼。<a id="a-66"></a>所作未办。<a id="a-67"></a>观已告迦摄波曰。<a id="a-68"></a>尊者应知此大声闻。<a id="a-69"></a>悉皆清净无诸腐败。<a id="a-6A"></a>唯有贞实具大福德所作已办。<a id="a-6B"></a>堪受人天最上供养。<a id="a-6C"></a>唯阿难陀独居学地。<a id="a-6D"></a>具缚烦恼所作未办。<a id="a-6E"></a>时迦摄波即便观察。<a id="a-6F"></a>此阿难陀为是慰喻调伏。<a id="a-6G"></a>为须呵责调伏。<a id="a-6H"></a>见彼乃是以呵责言方可调伏。<a id="a-6I"></a>即于众中唤阿难陀。<a id="a-6J"></a>汝宜出去。<a id="a-6K"></a>今此胜众不应共尔同为结集。<a id="a-6L"></a>时阿难陀闻是语已。<a id="a-6M"></a>如箭射心举身战惧。<a id="a-6N"></a>白言。<a id="a-6O"></a>大德迦摄波。<a id="a-6P"></a>且止斯事幸愿容恕。<a id="a-6Q"></a>我不破戒破见破威仪破正命。<a id="a-6R"></a>于僧伽中亦无违犯。<a id="a-6S"></a>如何今者忽为摈弃。<a id="a-6T"></a>尊者报曰。<a id="a-6U"></a>汝亲侍佛。<a id="a-6V"></a>云何破见戒威仪正命者何成希有。<a id="a-6W"></a>云于僧伽无违犯者。<a id="a-6X"></a>可起把筹我出其过令汝自知。<a id="a-6Y"></a>时阿难陀即从坐起。<a id="a-6Z"></a>当起之时三千大千世间三种震动。<a id="a-6a"></a>所谓小震中震大震。<a id="a-6b"></a>小摇中摇大摇。<a id="a-6c"></a>小动中动大动。<a id="a-6d"></a>于虚空中所有诸天。<a id="a-6e"></a>张目出声作如是语。<a id="a-6f"></a>呜呼大迦摄波。<a id="a-6g"></a>能得如是真言实语。<a id="a-6h"></a>此阿难陀近离世尊。<a id="a-6i"></a>即作如是出苦切言共相诃责。<a id="a-6j"></a>时迦摄波告阿难陀曰。<a id="a-6k"></a>汝云我于僧伽无违犯者。<a id="a-6l"></a>云何汝于僧伽得无愆犯。<a id="a-6m"></a>汝知世尊不许女人。<a id="a-6n"></a>性怀憍谄而求出家。<a id="a-6o"></a>如佛言曰阿难陀。<a id="a-6p"></a>汝勿为女人求请出家及近圆事。<a id="a-6q"></a>何以故。<a id="a-6r"></a>若令女人于我法中为出家者。<a id="a-6s"></a>法不久住。<a id="a-6t"></a>如好稻田被霜雹损竟无谷实。<a id="a-6u"></a>如是阿难陀。<a id="a-6v"></a>若令女人为出家者。<a id="a-6w"></a>法当损减不得久住。<a id="a-6x"></a>汝请佛度岂非过失。<a id="a-6y"></a>阿难陀曰。<a id="a-6z"></a>大德且止当见容恕。<a id="a-70"></a>我无余念请度女人。<a id="a-71"></a>然大世主是佛姨母。<a id="a-72"></a>摩耶夫人生佛七日便即命终。<a id="a-73"></a>世主亲自乳养。<a id="a-74"></a>既有深恩岂得不报。<a id="a-75"></a>又复我闻过去诸佛皆有四众。<a id="a-76"></a>望佛同彼。<a id="a-77"></a>一为报彼厚恩。<a id="a-78"></a>二为流念氏族。<a id="a-79"></a>为此请佛度诸女人愿容此过。<a id="a-7A"></a>迦摄波告曰。<a id="a-7B"></a>阿难陀。<a id="a-7C"></a>此非报恩。<a id="a-7D"></a>便是灭坏正法身故。<a id="a-7E"></a>于佛田中下大霜雹。<a id="a-7F"></a>正法住世合满千年。<a id="a-7G"></a>由汝能令少许存在。<a id="a-7H"></a>又云流念氏族者此亦非理。<a id="a-7I"></a>出家之人永舍亲爱。<a id="a-7J"></a>又云我闻过去诸佛皆有四众。<a id="a-7K"></a>望佛同彼者。<a id="a-7L"></a>于曩昔时人皆少欲。<a id="a-7M"></a>于染嗔痴及诸烦恼悉皆微薄。<a id="a-7N"></a>彼合出家。<a id="a-7O"></a>今则不然。<a id="a-7P"></a>世尊不许。<a id="a-7Q"></a>汝见苦求令佛听许。<a id="a-7R"></a>是汝初过可下一筹。</p>
  <p id="a7S">又复有过。<a id="a-7T"></a>阿难陀。<a id="a-7U"></a>且如有人。<a id="a-7V"></a>于四神足。<a id="a-7W"></a>若多修习欲住世一劫或一劫余。<a id="a-7X"></a>汝于佛所不为众生请佛世尊住世一劫。<a id="a-7Y"></a>白言尊者。<a id="a-7Z"></a>我无余念。<a id="a-7a"></a>当尔之时被魔障蔽。<a id="a-7b"></a>答曰。<a id="a-7c"></a>此是大过宁容得有。<a id="a-7d"></a>近佛世尊尘习俱尽。<a id="a-7e"></a>而被魔罗波卑而为障蔽。<a id="a-7f"></a>此是第二过可下一筹。<a id="a-7g"></a>汝复有过。<a id="a-7h"></a>世尊在日为说譬喻。<a id="a-7i"></a>汝对佛前别说其事。<a id="a-7j"></a>此是第三过可下一筹。<a id="a-7k"></a>汝复有过。<a id="a-7l"></a>世尊曾以黄金色洗裙。<a id="a-7m"></a>令汝浣濯。<a id="a-7n"></a>汝以脚踏捩衣岂非是过。<a id="a-7o"></a>阿难陀曰。<a id="a-7p"></a>更无余人。<a id="a-7q"></a>所以足踏非是慢意。<a id="a-7r"></a>尊者曰。<a id="a-7s"></a>若无人者何不掷上。<a id="a-7t"></a>虚空诸天自当助汝。<a id="a-7u"></a>是第四过可更下一筹。<a id="a-7v"></a>汝复有过。<a id="a-7w"></a>世尊欲趣双树涅槃为渴须水。<a id="a-7x"></a>汝以浊水奉佛。<a id="a-7y"></a>岂非是过。<a id="a-7z"></a>阿难陀曰。<a id="a-80"></a>我取水时。<a id="a-81"></a>正属脚拘陀河有五百乘车渡河。<a id="a-82"></a>无清水可得非我之咎。<a id="a-83"></a>报曰此是汝过。<a id="a-84"></a>当尔之时何不仰钵向空。<a id="a-85"></a>诸天自注八功德水置汝钵中。<a id="a-86"></a>此是第五过可更下一筹。</p>
  <p id="a87">汝复有过。<a id="a-88"></a>如世尊说。<a id="a-89"></a>我令苾刍半月半月说别解脱经所有小随小戒。<a id="a-8A"></a>我于此中欲有放舍。<a id="a-8B"></a>令苾刍僧伽得安乐住故。<a id="a-8C"></a>汝既不问。<a id="a-8D"></a>未知此中何者名为小随小戒。<a id="a-8E"></a>今无问处此欲如何。<a id="a-8F"></a>今且说四波罗市迦法。<a id="a-8G"></a>十三僧伽伐尸沙法。<a id="a-8H"></a>二不定法。<a id="a-8I"></a>三十泥萨只波逸底迦法。<a id="a-8J"></a>九十波逸底迦法。<a id="a-8K"></a>四波罗底提舍尼法。<a id="a-8L"></a>众多学法。<a id="a-8M"></a>除斯以外名小随小戒。<a id="a-8N"></a>有说云。<a id="a-8O"></a>从四他胜乃至四对说法。<a id="a-8P"></a>余名小随小戒。<a id="a-8Q"></a>有说云。<a id="a-8R"></a>从四他胜乃至九十堕罪。<a id="a-8S"></a>余名小随小。<a id="a-8T"></a>有说。<a id="a-8U"></a>从初乃至三十。<a id="a-8V"></a>余名小随小。<a id="a-8W"></a>有说。<a id="a-8X"></a>从初乃至二不定。<a id="a-8Y"></a>余名小随小。<a id="a-8Z"></a>有说。<a id="a-8a"></a>唯四他胜。<a id="a-8b"></a>余名小随小。<a id="a-8c"></a>时诸苾刍悉皆不知。<a id="a-8d"></a>何者为小随小。<a id="a-8e"></a>于此中间外道闻已。<a id="a-8f"></a>遂得其便作如是语。<a id="a-8g"></a>沙门乔答摩大为限齐。<a id="a-8h"></a>身存之日声闻弟子教法全行。<a id="a-8i"></a>及其命终火烧已后教法随灭。<a id="a-8j"></a>所有禁戒爱者即留。<a id="a-8k"></a>不爱便舍。<a id="a-8l"></a>多不奉行。<a id="a-8m"></a>汝何不为未来众生请问世尊。<a id="a-8n"></a>由是合得追悔之罪。<a id="a-8o"></a>阿难陀答言。<a id="a-8p"></a>大德。<a id="a-8q"></a>我无余心。<a id="a-8r"></a>而不请问。<a id="a-8s"></a>但为尔时离背如来生大忧苦。<a id="a-8t"></a>报言。<a id="a-8u"></a>此亦是过。<a id="a-8v"></a>汝亲侍佛。<a id="a-8w"></a>岂可不知诸行无常。<a id="a-8x"></a>而生忧恼斯成大过。<a id="a-8y"></a>此是第六过可更下一筹。</p>
  <p id="a8z">汝复有过。<a id="a-90"></a>于俗众中对诸女前现佛阴藏相。<a id="a-91"></a>答言大德。<a id="a-92"></a>我无余心。<a id="a-93"></a>为诸女人欲染炽盛热恼缠缚。<a id="a-94"></a>若见世尊阴藏相者欲染便息。<a id="a-95"></a>尊者告曰。<a id="a-96"></a>汝无他心慧眼。<a id="a-97"></a>宁知女人见佛阴藏欲染便息。<a id="a-98"></a>此是第七过可更下一筹。</p>
  <p id="a99">汝复有过。<a id="a-9A"></a>辄自开佛黄金色身示诸女人。<a id="a-9B"></a>彼见佛身即便泪落沾污尊仪。<a id="a-9C"></a>此是汝过。<a id="a-9D"></a>阿难陀曰。<a id="a-9E"></a>我非无耻。<a id="a-9F"></a>然作是念。<a id="a-9G"></a>有诸众生。<a id="a-9H"></a>若见世尊妙色身者。<a id="a-9I"></a>皆发是言。<a id="a-9J"></a>愿我身相当得如佛。<a id="a-9K"></a>迦摄波曰。<a id="a-9L"></a>汝无他心慧眼。<a id="a-9M"></a>宁知众生发如是愿。<a id="a-9N"></a>此则是汝第八过失。<a id="a-9O"></a>可更下筹。<a id="a-9P"></a>又复汝未离欲。<a id="a-9Q"></a>于是身在离欲众中。<a id="a-9R"></a>是事不可。<a id="a-9S"></a>汝宜起去。<a id="a-9T"></a>殊胜圣众不应与汝共为结集。</p>
  <p id="a9U">时具寿阿难陀。<a id="a-9V"></a>既被尊者大迦摄波诘其八事恶作罪已。<a id="a-9W"></a>四面观察情怀悲叹。<a id="a-9X"></a>作如是语。<a id="a-9Y"></a>呜呼苦哉。<a id="a-9Z"></a>如何我今一至于此。<a id="a-9a"></a>新离如来无依无怙。<a id="a-9b"></a>失大光明欲何所告。<a id="a-9c"></a>尊者迦摄波诘彼罪时。<a id="a-9d"></a>空中诸天作嗟叹声。<a id="a-9e"></a>互相告曰。<a id="a-9f"></a>大仙当知。<a id="a-9g"></a>天众增盛阿苏罗减。<a id="a-9h"></a>世尊正法必当久住。<a id="a-9i"></a>此大声闻道邻于佛。<a id="a-9j"></a>以其八事诘彼尊者。<a id="a-9k"></a>是大声闻德亚于佛。<a id="a-9l"></a>是故我知佛法不灭。<a id="a-9m"></a>时阿难陀复白尊者言。<a id="a-9n"></a>大德且止愿施欢喜。<a id="a-9o"></a>我如法说罪不敢更为。<a id="a-9p"></a>然佛世尊临涅槃时作如是语。<a id="a-9q"></a>阿难陀。<a id="a-9r"></a>我灭度后。<a id="a-9s"></a>汝勿忧恼悲啼号哭。<a id="a-9t"></a>我今以汝付大迦摄波。<a id="a-9u"></a>岂复尊者见我少过而不容忍。<a id="a-9v"></a>幸施欢喜奉大师教。<a id="a-9w"></a>迦摄波曰。<a id="a-9x"></a>汝勿悲啼善法由汝。<a id="a-9y"></a>而得增长不为损减。<a id="a-9z"></a>我等必须结集如来所有圣教。<a id="a-A0"></a>汝今可去离兹圣众。<a id="a-A1"></a>不应共汝同为结集。</p>
  <p id="aA2">时具寿阿尼卢陀。<a id="a-A3"></a>白尊者迦摄波曰。<a id="a-A4"></a>无阿难陀我等云何而为结集。<a id="a-A5"></a>答曰。<a id="a-A6"></a>此阿难陀虽备众德。<a id="a-A7"></a>然犹未离欲染嗔痴。<a id="a-A8"></a>有学有事不可与彼同为结集。<a id="a-A9"></a>时迦摄波复告阿难陀曰。<a id="a-AA"></a>即宜速出。<a id="a-AB"></a>所应作者当自策勤得阿罗汉果。<a id="a-AC"></a>众可与汝同为结集。<a id="a-AD"></a>时阿难陀离别大师情怀悲恋。<a id="a-AE"></a>复被诘摈倍加忧恼。<a id="a-AF"></a>从此而出诣增胜聚落作夏安居。<a id="a-AG"></a>以村中童子而为侍者。<a id="a-AH"></a>尔时具寿阿难陀。<a id="a-AI"></a>于此时中极加勤勇。<a id="a-AJ"></a>常为四众而说妙法。<a id="a-AK"></a>是时童子作如是念。<a id="a-AL"></a>我邬波驮耶为是学地得离欲耶。<a id="a-AM"></a>为是无学得离欲耶。<a id="a-AN"></a>我今宜可入相应定观察其心。<a id="a-AO"></a>即便入定见尊者心是有学离欲。<a id="a-AP"></a>见已出定。<a id="a-AQ"></a>诣尊者所立在一面。<a id="a-AR"></a>说伽他曰。</p>
  <p id="aAS">可依树下幽闲处　　一心当念涅槃宫</p>
  <p id="aAT">师今谨慎务勤修　　不久必归圆寂路</p>
  <p id="aAU">是时尊者见彼童子说要义已。<a id="a-AV"></a>即于昼日或坐或行。<a id="a-AW"></a>于诸障法炼磨其心。<a id="a-AX"></a>于初夜时或行或坐。<a id="a-AY"></a>亦复坚心净除障法。<a id="a-AZ"></a>即于中夜洗足入房。<a id="a-Aa"></a>右胁而卧两足相重。<a id="a-Ab"></a>作光明想正念起想。<a id="a-Ac"></a>如是作意头未至枕。<a id="a-Ad"></a>断尽诸漏心得解脱。<a id="a-Ae"></a>证阿罗汉果受解脱乐。<a id="a-Af"></a>即诣王舍城至大众所。<a id="a-Ag"></a>众知得果咸皆赞叹是大丈夫。<a id="a-Ah"></a>是时大迦摄波与五百阿罗汉。<a id="a-Ai"></a>至毕钵罗岩所。<a id="a-Aj"></a>既集会已告大众曰。<a id="a-Ak"></a>汝等应知。<a id="a-Al"></a>于当来世有诸苾刍。<a id="a-Am"></a>钝根散乱。<a id="a-An"></a>若无摄颂。<a id="a-Ao"></a>于经律论不能读诵及以受持。<a id="a-Ap"></a>是故我等宜于食前先集摄略伽他事相应者。<a id="a-Aq"></a>食后可集经律及论。<a id="a-Ar"></a>时诸苾刍闻是语已。<a id="a-As"></a>白尊者言。<a id="a-At"></a>今可先集伽他。<a id="a-Au"></a>既至食后白言。<a id="a-Av"></a>先集何者。<a id="a-Aw"></a>尊者告曰。<a id="a-Ax"></a>宜先集经。<a id="a-Ay"></a>时五百阿罗汉。<a id="a-Az"></a>各共同请大迦摄波升师子座。<a id="a-B0"></a>尊者登座告阿难陀曰具寿。<a id="a-B1"></a>颇能简择结集如来所说经不。<a id="a-B2"></a>答曰能。<a id="a-B3"></a>尊者即便作白。</p>
  <p id="aB4">大德僧伽听。<a id="a-B5"></a>此具寿阿难陀能为简择结集如来所说经法。<a id="a-B6"></a>若僧伽时至。<a id="a-B7"></a>听者僧伽应许。<a id="a-B8"></a>僧伽今差具寿阿难陀。<a id="a-B9"></a>为欲简择结集如来所说经法。<a id="a-BA"></a>白如是。<a id="a-BB"></a>次作羯磨。</p>
  <p id="aBC">大德僧伽听。<a id="a-BD"></a>此具寿阿难陀能为简择结集如来所说经法。<a id="a-BE"></a>僧伽今差具寿阿难陀。<a id="a-BF"></a>为欲简择结集如来所说经法。<a id="a-BG"></a>若诸具寿听阿难陀为欲简择结集如来所说经法者默然。<a id="a-BH"></a>若不许者说。<a id="a-BI"></a>僧伽已与具寿阿难陀为欲简择结集如来所说经法竟。<a id="a-BJ"></a>僧伽已听许。<a id="a-BK"></a>由其默然故我今如是持。</p>
  <p id="aBL">时具寿阿难陀既欲说法。<a id="a-BM"></a>五百阿罗汉各各皆以僧伽胝衣敷其座上。<a id="a-BN"></a>时阿难陀四边顾望。<a id="a-BO"></a>于诸有情发悲愍念。<a id="a-BP"></a>于正法中极生尊重。<a id="a-BQ"></a>于梵行者起敬仰心。<a id="a-BR"></a>右绕高座低头申敬。<a id="a-BS"></a>于上座前依法敬礼作无常想。<a id="a-BT"></a>以手按座正身端坐。<a id="a-BU"></a>次审观察见诸圣众。<a id="a-BV"></a>犹如甚深湛然大海。<a id="a-BW"></a>便作是念。<a id="a-BX"></a>我于佛所亲闻是经。<a id="a-BY"></a>或有传说或龙宫说。<a id="a-BZ"></a>或天上说。<a id="a-Ba"></a>悉皆受持而不忘失。<a id="a-Bb"></a>我今应说。<a id="a-Bc"></a>时诸天众互相谓曰。<a id="a-Bd"></a>仁等当知。<a id="a-Be"></a>圣者。<a id="a-Bf"></a>阿难陀。<a id="a-Bg"></a>将欲宣畅如来所说经法当一心听。<a id="a-Bh"></a>时有天子说伽陀曰。</p>
  <p id="aBi">若能建妙法　　饶益三千界</p>
  <p id="aBj">圣者法无畏　　犹如师子吼</p>
  <p id="aBk">仁等应至诚　　听说微妙法</p>
  <p id="aBl">所欲安乐者　　知此真实义</p>
  <p id="aBm">尔时尊者迦摄波。<a id="a-Bn"></a>以颂告阿难陀曰。</p>
  <p id="aBo">具寿今当宣佛语　　一切法中最为上</p>
  <p id="aBp">凡是大师所说法　　咸能利益于众生</p>
  <p id="aBq">时阿难陀闻说大师名。<a id="a-Br"></a>心生恋慕遂便回首望涅槃处虔诚合掌。<a id="a-Bs"></a>以普遍音作如是语。<a id="a-Bt"></a>如是我闻。<a id="a-Bu"></a>一时薄伽梵。<a id="a-Bv"></a>在婆罗痆斯仙人堕处施鹿林中。<a id="a-Bw"></a>尔时世尊告五苾刍曰。<a id="a-Bx"></a>此苦圣谛于所闻法如理作意。<a id="a-By"></a>能生眼智明觉。<a id="a-Bz"></a>此中广说如上三转法轮经。<a id="a-C0"></a>时具寿阿若憍陈如告大迦摄波曰。<a id="a-C1"></a>此微妙法亲从佛闻。<a id="a-C2"></a>世尊慈悲为我宣说。<a id="a-C3"></a>由是经力能令我等。<a id="a-C4"></a>枯竭无边血泪大海。<a id="a-C5"></a>超越骨山。<a id="a-C6"></a>关闭恶趣无间之门。<a id="a-C7"></a>善开天宫解脱之路。<a id="a-C8"></a>说此微妙甚深经时。<a id="a-C9"></a>我既闻已。<a id="a-CA"></a>于一切法。<a id="a-CB"></a>离诸尘垢得法眼净。<a id="a-CC"></a>八万诸天皆蒙利益。<a id="a-CD"></a>说是语时于虚空中。<a id="a-CE"></a>所有诸天及未离欲诸苾刍等。<a id="a-CF"></a>情生苦痛如千箭射心。<a id="a-CG"></a>悲啼号叫咸作是语。<a id="a-CH"></a>苦哉苦哉。<a id="a-CI"></a>而说颂曰。</p>
  <p id="aCJ">祸哉此世间　　无常不简别</p>
  <p id="aCK">坏斯珍宝藏　　枯竭功德海</p>
  <p id="aCL">我亲于佛所　　闻此解脱法</p>
  <p id="aCM">今乃于他处　　传说如来言</p>
  <p id="aCN">又诸大众闻说经时。<a id="a-CO"></a>咸作是语。<a id="a-CP"></a>苦哉祸哉。<a id="a-CQ"></a>无常力大无有简别。<a id="a-CR"></a>能坏如是世间眼目。<a id="a-CS"></a>时憍陈如即离本座蹲踞而住。<a id="a-CT"></a>时诸罗汉见是事已。<a id="a-CU"></a>咸起敬心皆离本座。<a id="a-CV"></a>蹲踞而住。<a id="a-CW"></a>作如是语。<a id="a-CX"></a>苦哉祸哉。<a id="a-CY"></a>无常力大。<a id="a-CZ"></a>如何我等于世尊所亲自闻法。<a id="a-Ca"></a>今者传闻。<a id="a-Cb"></a>而说偈言。</p>
  <p id="aCc">天人龙神尊已谢　　我等何因不归寂</p>
  <p id="aCd">无一切智世间空　　谁复将斯活为胜</p>
  <p id="aCe">尔时诸阿罗汉。<a id="a-Cf"></a>俱入第四静虑。<a id="a-Cg"></a>以愿力故观察世间。<a id="a-Ch"></a>各从定起告具寿阿难陀曰。<a id="a-Ci"></a>汝为法来。<a id="a-Cj"></a>答言大德。<a id="a-Ck"></a>我为法来。<a id="a-Cl"></a>仁等亦为法来。<a id="a-Cm"></a>答曰如是。<a id="a-Cn"></a>尔时摩诃迦摄波作是念。<a id="a-Co"></a>我已结集世尊最初所说经典。<a id="a-Cp"></a>于同梵行处无有违逆。<a id="a-Cq"></a>亦无诃厌。<a id="a-Cr"></a>是故当知此经是佛真教。</p>
  <p id="aCs">复告阿难陀。<a id="a-Ct"></a>世尊复于何处说第二经。<a id="a-Cu"></a>时阿难陀以清彻音答言。<a id="a-Cv"></a>世尊亦于婆罗痆斯。<a id="a-Cw"></a>为谁说耶。<a id="a-Cx"></a>为五苾刍。<a id="a-Cy"></a>所说云何。<a id="a-Cz"></a>答言。<a id="a-D0"></a>作如是说。<a id="a-D1"></a>汝等苾刍当知有四圣谛。<a id="a-D2"></a>云何为四。<a id="a-D3"></a>所谓苦集灭道圣谛。<a id="a-D4"></a>云何苦圣谛。<a id="a-D5"></a>谓生苦病苦老苦死苦。<a id="a-D6"></a>爱别离苦怨憎会苦求不得苦。<a id="a-D7"></a>若略说者谓五趣蕴苦。<a id="a-D8"></a>是名为苦。<a id="a-D9"></a>云何苦集圣谛。<a id="a-DA"></a>谓喜爱俱行随处生染。<a id="a-DB"></a>是名为集。<a id="a-DC"></a>云何苦灭圣谛。<a id="a-DD"></a>谓此喜爱俱行随处生染更受后有。<a id="a-DE"></a>于如是等悉皆除灭弃舍变吐。<a id="a-DF"></a>染爱俱尽证妙涅槃。<a id="a-DG"></a>是名苦灭。<a id="a-DH"></a>云何趣灭道圣谛。<a id="a-DI"></a>谓八正道。<a id="a-DJ"></a>正见正思正语正业。<a id="a-DK"></a>正命正勤正念正定。<a id="a-DL"></a>是名趣灭道圣谛。<a id="a-DM"></a>说此法时具寿阿若憍陈如。<a id="a-DN"></a>于诸烦恼心得解脱。<a id="a-DO"></a>余四苾刍离诸尘垢得法眼净。<a id="a-DP"></a>时具寿阿若憍陈如。<a id="a-DQ"></a>告具寿大迦摄波曰。<a id="a-DR"></a>如是等法我于佛所亲自听闻。<a id="a-DS"></a>我闻法已于诸烦恼心得解脱。<a id="a-DT"></a>余四苾刍离诸尘垢得法眼净。<a id="a-DU"></a>我已结集世尊第二所说经教。<a id="a-DV"></a>于同梵行处无有违逆亦无诃厌。<a id="a-DW"></a>是故当知。<a id="a-DX"></a>此经是佛真教。</p>
  <p id="aDY">复告阿难陀。<a id="a-DZ"></a>世尊在何处说第三经。<a id="a-Da"></a>时阿难陀以清彻音答曰。<a id="a-Db"></a>世尊亦于婆罗痆斯。<a id="a-Dc"></a>为谁说耶。<a id="a-Dd"></a>谓五苾刍。<a id="a-De"></a>所说云何。<a id="a-Df"></a>答言。<a id="a-Dg"></a>作如是说。</p>
  <p id="aDh">如是我闻。<a id="a-Di"></a>一时佛在婆罗痆斯。<a id="a-Dj"></a>施鹿林中。<a id="a-Dk"></a>告五苾刍曰。<a id="a-Dl"></a>汝等苾刍当知。<a id="a-Dm"></a>色不是我。<a id="a-Dn"></a>若是我者。<a id="a-Do"></a>色不应病及受苦恼。<a id="a-Dp"></a>我欲如是色。<a id="a-Dq"></a>我不欲如是色。<a id="a-Dr"></a>既不如是随情所欲。<a id="a-Ds"></a>是故当知。<a id="a-Dt"></a>色不是我。<a id="a-Du"></a>受想行识。<a id="a-Dv"></a>亦复如是。<a id="a-Dw"></a>广说如前。<a id="a-Dx"></a>佛告五苾刍曰。<a id="a-Dy"></a>于汝意云何。<a id="a-Dz"></a>色为是常为是无常。<a id="a-E0"></a>白言大德。<a id="a-E1"></a>色是无常。<a id="a-E2"></a>佛言。<a id="a-E3"></a>色既无常即是其苦。<a id="a-E4"></a>或苦苦坏苦行苦。<a id="a-E5"></a>然我声闻多闻弟子。<a id="a-E6"></a>执有我不。<a id="a-E7"></a>色即是我。<a id="a-E8"></a>我有诸色。<a id="a-E9"></a>色属于我。<a id="a-EA"></a>我在色中不。<a id="a-EB"></a>不尔。<a id="a-EC"></a>世尊。<a id="a-ED"></a>如是汝等应知。<a id="a-EE"></a>受想行识常与无常亦复如是。<a id="a-EF"></a>凡所有色若过去未来现在。<a id="a-EG"></a>内外粗细若胜若劣。<a id="a-EH"></a>若远若近。<a id="a-EI"></a>悉皆无我。<a id="a-EJ"></a>汝等苾刍应以正智而善观察。<a id="a-EK"></a>如是所有受想行识。<a id="a-EL"></a>过去未来现在。<a id="a-EM"></a>悉应如前正智观察。<a id="a-EN"></a>若我声闻圣弟子众观此五取蕴知无有我及以我所。<a id="a-EO"></a>如是观已即知世间。<a id="a-EP"></a>无能取所取亦非转变。<a id="a-EQ"></a>但由自悟而证涅槃。<a id="a-ER"></a>我生已尽梵行已立。<a id="a-ES"></a>所作已办不受后有。<a id="a-ET"></a>说此法时五苾刍等。<a id="a-EU"></a>于诸烦恼心得解脱。</p>
  <p id="aEV">尔时诸阿罗汉咸作是念。<a id="a-EW"></a>我已结集世尊所说第三苏怛罗。<a id="a-EX"></a>于同梵行无有违逆亦无诃厌。<a id="a-EY"></a>是故当知。<a id="a-EZ"></a>此苏怛罗是佛真教。<a id="a-Ea"></a>复作是言。<a id="a-Eb"></a>自余经法。<a id="a-Ec"></a>世尊或于王宫聚落城邑处说。<a id="a-Ed"></a>此阿难陀今皆演说。<a id="a-Ee"></a>诸阿罗汉同为结集。<a id="a-Ef"></a>但是五蕴相应者。<a id="a-Eg"></a>即以蕴品而为建立。<a id="a-Eh"></a>若与六处十八界相应者。<a id="a-Ei"></a>即以处界品而为建立。<a id="a-Ej"></a>若与缘起圣谛相应者。<a id="a-Ek"></a>即名缘起而为建立。<a id="a-El"></a>若声闻所说者。<a id="a-Em"></a>于声闻品处而为建立。<a id="a-En"></a>若是佛所说者。<a id="a-Eo"></a>于佛品处而为建立。<a id="a-Ep"></a>若与念处正勤神足根力觉道分相应者。<a id="a-Eq"></a>于圣道品处而为建立。<a id="a-Er"></a>若经与伽他相应者。<a id="a-Es"></a>此即名为相应阿笈摩(旧云杂者取义也)若经长长说者。<a id="a-Et"></a>此即名为长阿笈摩。<a id="a-Eu"></a>若经中中说者。<a id="a-Ev"></a>此即名为中阿笈摩。<a id="a-Ew"></a>若经说一句事二句事乃至十句事者。<a id="a-Ex"></a>此即名为增一阿笈摩。</p>
  <p id="aEy">尔时大迦摄波告阿难陀曰。<a id="a-Ez"></a>唯有尔许阿笈摩经。<a id="a-F0"></a>更无余者。<a id="a-F1"></a>作是说已便下高座。<a id="a-F2"></a>尔时具寿迦摄波告大众曰。<a id="a-F3"></a>汝等应知。<a id="a-F4"></a>世尊所说苏怛罗已共结集。<a id="a-F5"></a>其毗奈耶次当结集。<a id="a-F6"></a>闻是语已咸言善哉。<a id="a-F7"></a>于时众中唯有具寿邬波离。<a id="a-F8"></a>于毗奈耶缘起极善解了。<a id="a-F9"></a>迦摄波便升高座告大众曰。<a id="a-FA"></a>汝等应知。<a id="a-FB"></a>具寿邬波离。<a id="a-FC"></a>于毗奈耶悉皆明了。<a id="a-FD"></a>世尊记说于持律中最为第一。<a id="a-FE"></a>是故我请结集毗奈耶。<a id="a-FF"></a>大众言善。<a id="a-FG"></a>尔时迦摄波告邬波离曰。<a id="a-FH"></a>具寿。<a id="a-FI"></a>汝颇能简择结集如来所说毗奈耶不。<a id="a-FJ"></a>答言能。<a id="a-FK"></a>尊者即便作白。</p>
  <p id="aFL">大德僧伽听。<a id="a-FM"></a>此具寿邬波离。<a id="a-FN"></a>能为简择结集如来所说毗奈耶。<a id="a-FO"></a>若僧伽时至。<a id="a-FP"></a>听者僧伽应设。<a id="a-FQ"></a>僧伽今差具寿邬波离。<a id="a-FR"></a>为欲简择结集如来所说毗奈耶。<a id="a-FS"></a>白如是。<a id="a-FT"></a>次作羯磨。<a id="a-FU"></a>准白成。<a id="a-FV"></a>时具寿迦摄波作羯磨已从座而下。<a id="a-FW"></a>邬波离即升师子座。</p>
 </body>
</html>