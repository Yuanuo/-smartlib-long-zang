<!doctype html>
<html id="z3IBV4qpe" data-ver="732">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第三十五</h1>
  <p id="a2">第八门第九子摄颂之余说妙花婆罗门事。</p>
  <p id="a3">尔时世尊作如是念。<a id="a-4"></a>此树生摩纳婆遍于我身欲观三十二相。<a id="a-5"></a>已见三十于二有疑。<a id="a-6"></a>阴舌二相未能得见。<a id="a-7"></a>我今方便现阴藏相令彼见已。<a id="a-8"></a>即舒舌相长至发际广覆面门。<a id="a-9"></a>彼既见已作如是念。<a id="a-A"></a>沙门乔答摩众相具足。<a id="a-B"></a>有二种业。<a id="a-C"></a>在俗作轮王出家成正觉。<a id="a-D"></a>乃至名闻无不周遍。<a id="a-E"></a>时摩纳婆。<a id="a-F"></a>生大欢喜辞佛而去。<a id="a-G"></a>于时妙花婆罗门于一园中。<a id="a-H"></a>与诸耆宿言话而坐。<a id="a-I"></a>企望树生。<a id="a-J"></a>尔时树生遥见妙花。<a id="a-K"></a>即便往就敬礼其足及余尊宿在一面坐。<a id="a-L"></a>妙花告曰摩纳婆。<a id="a-M"></a>彼乔答摩有善名称。<a id="a-N"></a>充遍十方具诸相好其事实不。<a id="a-O"></a>答言。<a id="a-P"></a>大师众所称扬其事皆实。<a id="a-Q"></a>汝颇与彼为言论不。<a id="a-R"></a>答曰共语。<a id="a-S"></a>汝于彼处所有言论。<a id="a-T"></a>悉皆次第向我陈说。<a id="a-U"></a>时摩纳婆于世尊处。<a id="a-V"></a>所有言论具白妙花。<a id="a-W"></a>彼既闻已发大嗔恚。<a id="a-X"></a>即便举足蹋彼头上。<a id="a-Y"></a>怒云大好使人能办其事。<a id="a-Z"></a>亦令我身沉沦恶道。<a id="a-a"></a>如汝共彼言论之时所有差失。<a id="a-b"></a>彼即引我亦在过中。<a id="a-c"></a>但为日晡不获即往恭敬问讯。<a id="a-d"></a>待至明日我当自去。<a id="a-e"></a>即于夜中备办种种上妙饮食。<a id="a-f"></a>才至晨朝以车运载。<a id="a-g"></a>诣世尊所到已欢喜。<a id="a-h"></a>共申言问在一面坐。<a id="a-i"></a>白佛言世尊。<a id="a-j"></a>我为乔答摩办清净食已载至此。<a id="a-k"></a>唯愿慈悲哀怜纳受。<a id="a-l"></a>时阿难陀。<a id="a-m"></a>于世尊后执扇招凉。<a id="a-n"></a>佛告阿难陀曰。<a id="a-o"></a>汝今可告于此聚落所有苾刍。<a id="a-p"></a>皆令集在常食堂中。<a id="a-q"></a>时阿难陀既往告已。<a id="a-r"></a>悉皆集在常食堂中。<a id="a-s"></a>即还白佛诸人尽集愿佛知时。<a id="a-t"></a>世尊往彼就座而坐。<a id="a-u"></a>时婆罗门见佛僧众悉皆坐已。<a id="a-v"></a>即以自手持妙饮食供养佛僧。<a id="a-w"></a>大众食竟嚼齿木洗手已屏收钵器。<a id="a-x"></a>便取小席于佛前坐听说法要。<a id="a-y"></a>尔时世尊受婆罗门所设饮食。<a id="a-z"></a>唱随喜已说伽他曰。</p>
  <p id="a10">祭祀火为最　　初颂论中最</p>
  <p id="a11">人中王为最　　众流海为最</p>
  <p id="a12">众星月为最　　光中日为最</p>
  <p id="a13">十方世界中　　凡圣佛为最</p>
  <p id="a14">所为布施者　　必获其义利</p>
  <p id="a15">若为乐故施　　后必得安乐</p>
  <p id="a16">尔时众中有一莫诃罗苾刍。<a id="a-17"></a>闻佛说此伽他之时。<a id="a-18"></a>食虽饱足尚咬干饼作大音声。<a id="a-19"></a>婆罗门见而白佛言。<a id="a-1A"></a>乔答摩声闻弟子依教行不。<a id="a-1B"></a>佛告婆罗门有依不依。<a id="a-1C"></a>乔答摩我今观此。<a id="a-1D"></a>有乐法者有贪食者。<a id="a-1E"></a>乔答摩我有弟子名曰树生。<a id="a-1F"></a>来至佛所共言论不。<a id="a-1G"></a>佛言彼来略共言论。<a id="a-1H"></a>乔答摩共彼所有问答谈论。<a id="a-1I"></a>幸当为我广说其事。<a id="a-1J"></a>佛即次第为说。<a id="a-1K"></a>时婆罗门白佛言。<a id="a-1L"></a>乔答摩其树生者。<a id="a-1M"></a>无识寡闻心怀高慢。<a id="a-1N"></a>不生畏敬轻触尊颜。<a id="a-1O"></a>唯愿慈悲见容其过。<a id="a-1P"></a>佛告婆罗门我已容恕。<a id="a-1Q"></a>时婆罗门复白佛言。<a id="a-1R"></a>乔答摩我乘车时。<a id="a-1S"></a>或控马辔或举鞭大喝。<a id="a-1T"></a>当尔之时愿表知。<a id="a-1U"></a>我婆罗门妙花顶礼佛足。<a id="a-1V"></a>并问少病少恼起居轻利气力安不。<a id="a-1W"></a>又白佛言。<a id="a-1X"></a>乔答摩。<a id="a-1Y"></a>若复见我涉路而行。<a id="a-1Z"></a>或脱革屣或时避道或时舒臂。<a id="a-1a"></a>当尔之时。<a id="a-1b"></a>如前表知我申敬问。<a id="a-1c"></a>又白言。<a id="a-1d"></a>乔答摩。<a id="a-1e"></a>或时见我在自众中共人谈说。<a id="a-1f"></a>若移坐处或去上衣或除顶帽。<a id="a-1g"></a>当尔之时。<a id="a-1h"></a>如前表知我申敬问。<a id="a-1i"></a>何以故。<a id="a-1j"></a>乔答摩。<a id="a-1k"></a>我婆罗门法唯求名称。<a id="a-1l"></a>所有衣食受用资具。<a id="a-1m"></a>皆从名称之所获得。<a id="a-1n"></a>故我于此善护众人。<a id="a-1o"></a>尔时世尊。<a id="a-1p"></a>作如是念。<a id="a-1q"></a>此婆罗门极大高慢。<a id="a-1r"></a>我今宜可息彼慢心为其说法。</p>
  <p id="a1s">尔时世尊即为宣畅示教利喜。<a id="a-1t"></a>如佛世尊于寻常时说法之事。<a id="a-1u"></a>谓说布施或说持戒。<a id="a-1v"></a>五欲少味多诸过恶。<a id="a-1w"></a>烦恼染污沉沦生死。<a id="a-1x"></a>清净涅槃当求出离。<a id="a-1y"></a>如是等法广为陈说。<a id="a-1z"></a>世尊知彼欣乐随喜。<a id="a-20"></a>发清净心堪为法器。<a id="a-21"></a>于殊胜事能得受持。<a id="a-22"></a>复为广说苦集灭道四圣谛法。<a id="a-23"></a>譬如净衣易受染色。<a id="a-24"></a>时婆罗门即于座上。<a id="a-25"></a>证见谛理。<a id="a-26"></a>无复疑惑得预流果。<a id="a-27"></a>即从座起偏露右肩。<a id="a-28"></a>前礼佛足作如是语。<a id="a-29"></a>我今出离归佛法僧受五学处。<a id="a-2A"></a>愿证知我是邬波索迦具清净念。<a id="a-2B"></a>礼佛足已奉辞而去。</p>
  <p id="a2C">佛作是念。<a id="a-2D"></a>彼婆罗门善为讥笑。<a id="a-2E"></a>由老苾刍说施颂时吃食不止。<a id="a-2F"></a>是故不应此时啖食。<a id="a-2G"></a>告诸苾刍曰。<a id="a-2H"></a>彼婆罗门善为讥笑。<a id="a-2I"></a>由莫诃罗说施颂时。<a id="a-2J"></a>吃食不住致斯讥丑。<a id="a-2K"></a>若有苾刍说施颂时。<a id="a-2L"></a>食不住者得越法罪。<a id="a-2M"></a>如佛所制说颂之时不应食者。<a id="a-2N"></a>彼不敢食遂令行末不食时过。<a id="a-2O"></a>佛言。<a id="a-2P"></a>若有苾刍说施颂时。<a id="a-2Q"></a>不闻说声不解其义者应食无犯。<a id="a-2R"></a>设若闻声不解义者食亦无犯。<a id="a-2S"></a>闻声解义食者越法罪。<a id="a-2T"></a>如佛所制闻声解义不得食者。<a id="a-2U"></a>于一住处众坐人多。<a id="a-2V"></a>遂使末行屈来至上。<a id="a-2W"></a>彼闻施颂并皆不食日时遂过。<a id="a-2X"></a>佛言此若闻声兼解义者且不应食。<a id="a-2Y"></a>待说两三颂讫。<a id="a-2Z"></a>后食无过。</p>
  <p id="a2a">佛在婆罗痆斯仙人堕处施鹿林中。<a id="a-2b"></a>尔时世尊于小食时。<a id="a-2c"></a>着衣持钵入城乞食。<a id="a-2d"></a>有余苾刍亦行乞食。<a id="a-2e"></a>至一园中伫立而住。<a id="a-2f"></a>见诸男女起恶寻思作邪欲念。<a id="a-2g"></a>佛见苾刍知作邪念不善相应。<a id="a-2h"></a>遂近其处告言苾刍。<a id="a-2i"></a>苾刍汝于自身。<a id="a-2j"></a>下苦种子流出臭粪。<a id="a-2k"></a>蝇虫不食无有是处。<a id="a-2l"></a>彼既闻已作如是念。<a id="a-2m"></a>世尊今者知我邪心。<a id="a-2n"></a>即大惊怖身毛皆竖。<a id="a-2o"></a>便出园中。<a id="a-2p"></a>佛作是念苾刍非处而停住。<a id="a-2q"></a>时有如是过。<a id="a-2r"></a>即乞食已还至本处。<a id="a-2s"></a>饭食讫收衣钵洗足已入房宴坐。<a id="a-2t"></a>于日晡时从定而起。<a id="a-2u"></a>于僧众中。<a id="a-2v"></a>就座而坐。<a id="a-2w"></a>告诸苾刍曰我向入城。<a id="a-2x"></a>为欲乞食见一苾刍。<a id="a-2y"></a>亦为乞食至一园中。<a id="a-2z"></a>起恶寻思作欲邪念。<a id="a-30"></a>我知彼人作斯恶念。<a id="a-31"></a>便就其边而告彼曰。<a id="a-32"></a>苾刍苾刍汝于自身。<a id="a-33"></a>下苦种子臭粪流出。<a id="a-34"></a>蝇虫不食无有是处。<a id="a-35"></a>彼既闻已作如是念。<a id="a-36"></a>世尊今者知我邪心。<a id="a-37"></a>即大惊怖身毛皆竖。<a id="a-38"></a>遂出园中。<a id="a-39"></a>是故苾刍不应非处而为住立。<a id="a-3A"></a>若住立者得越法罪。</p>
  <p id="a3B">有一苾刍闻佛说已。<a id="a-3C"></a>即从座起顶礼双足。<a id="a-3D"></a>白言。<a id="a-3E"></a>世尊大德。<a id="a-3F"></a>于圣教中。<a id="a-3G"></a>何者名为苦恶种子。<a id="a-3H"></a>何谓臭粪流出蝇虫皆食。<a id="a-3I"></a>佛言。<a id="a-3J"></a>苾刍苦种子者。<a id="a-3K"></a>谓是三种罪恶不善邪思量法。<a id="a-3L"></a>云何为三。<a id="a-3M"></a>谓恶欲寻思嗔恚寻思杀害寻思。<a id="a-3N"></a>臭粪流出者。<a id="a-3O"></a>臭粪谓是五欲色声香味触。<a id="a-3P"></a>流出者。<a id="a-3Q"></a>谓欲缠心。<a id="a-3R"></a>以其六根追求六境流动不住。<a id="a-3S"></a>蝇虫者。<a id="a-3T"></a>谓诸世间于六触处。<a id="a-3U"></a>无心制止起贪嗔等。<a id="a-3V"></a>忧悲苦恼作罪恶业。<a id="a-3W"></a>尔时世尊复说颂曰。</p>
  <p id="a3X">不摄眼耳等　　被欲之所牵</p>
  <p id="a3Y">苦子种身中　　臭气常流出</p>
  <p id="a3Z">若在于聚落　　或居闲静处</p>
  <p id="a3a">常于日夜中　　不思于正法</p>
  <p id="a3b">由依罪恶念　　遂起妄寻思</p>
  <p id="a3c">远离乐住缘　　当受于苦报</p>
  <p id="a3d">若人修寂定　　于胜慧勤行</p>
  <p id="a3e">常得安隐眠　　不被蝇虫恼</p>
  <p id="a3f">亲近于善友　　胜人之所说</p>
  <p id="a3g">若能如是学　　更不受当生</p>
  <p id="a3h">如世尊说。<a id="a-3i"></a>苾刍不应非处住立者。<a id="a-3j"></a>不知何者名为非处。<a id="a-3k"></a>佛言。<a id="a-3l"></a>非处有五。<a id="a-3m"></a>唱令家淫女家沽酒家王家旃荼罗家。<a id="a-3n"></a>是谓五处非所行境。</p>
  <p id="a3o">第八门第十子摄颂曰。</p>
  <p id="a3p">由蛇观卧具　　一衣不为礼</p>
  <p id="a3q">初至寺中时　　老年应礼四</p>
  <p id="a3r">缘在室罗伐城。<a id="a-3s"></a>时有苾刍欲去游行。<a id="a-3t"></a>所有卧具于亲友处嘱令看守。<a id="a-3u"></a>时彼苾刍即以卧物。<a id="a-3v"></a>安置旧处而不受用。<a id="a-3w"></a>时有毒蛇来求住处。<a id="a-3x"></a>遂于褥下蟠屈而居。<a id="a-3y"></a>有客苾刍来投此而住。<a id="a-3z"></a>暂停歇已行礼佛塔。<a id="a-40"></a>及余苾刍日暮归房。<a id="a-41"></a>旧住苾刍告言。<a id="a-42"></a>具寿。<a id="a-43"></a>此是水土灯油先敷卧具。<a id="a-44"></a>行来疲困洗足安眠。<a id="a-45"></a>由先业力不观卧具。<a id="a-46"></a>遂即眠睡压着其蛇。<a id="a-47"></a>蛇从褥出便螫苾刍。<a id="a-48"></a>苾刍受苦宛转蛇上。<a id="a-49"></a>于片时间二俱命断。<a id="a-4A"></a>至天晓已主人来唤。<a id="a-4B"></a>彼既身死无复祗承。<a id="a-4C"></a>主人念曰行来疲极且纵安眠。<a id="a-4D"></a>睡足之后自当起觉。<a id="a-4E"></a>食时欲至更来打门。<a id="a-4F"></a>唤言可起食时欲至。<a id="a-4G"></a>既无响应即取户钥开入房中见其身亡。<a id="a-4H"></a>次翻卧褥复见蛇死。<a id="a-4I"></a>众共来看知被蛇螫。<a id="a-4J"></a>以缘白佛。<a id="a-4K"></a>佛作是念。<a id="a-4L"></a>不观卧具因致俱亡。<a id="a-4M"></a>告诸苾刍曰。<a id="a-4N"></a>受他嘱者应将卧具付知事人。<a id="a-4O"></a>或可随时自为晒曝。<a id="a-4P"></a>置于架上系不令堕。<a id="a-4Q"></a>若欲眠时应须观察。<a id="a-4R"></a>彼于夜分灯火照看。</p>
  <p id="a4S">佛言不应如是。<a id="a-4T"></a>可于白日豫为观察。<a id="a-4U"></a>时诸苾刍无问新旧悉皆翻转。<a id="a-4V"></a>佛言旧者应观莫翻新者。<a id="a-4W"></a>有衬褥布时时抖擞。<a id="a-4X"></a>不尔得越法罪。</p>
  <p id="a4Y">缘在室罗伐城。<a id="a-4Z"></a>有二苾刍同房而住。<a id="a-4a"></a>时一苾刍度一少年弟子。<a id="a-4b"></a>弟子多睡久而方觉。<a id="a-4c"></a>师每诃责。<a id="a-4d"></a>后欲天明忽然惊起。<a id="a-4e"></a>但披僧脚敧往诣师所。<a id="a-4f"></a>其师正起欲着下裙。<a id="a-4g"></a>弟子近前礼足而起。<a id="a-4h"></a>既新剃发戴起师裙在头上住。<a id="a-4i"></a>弟子所披亦便坠堕。<a id="a-4j"></a>师弟二人悉皆形露。<a id="a-4k"></a>彼苾刍见报言。<a id="a-4l"></a>具寿我今善知汝等皆是丈夫男根具足。<a id="a-4m"></a>时彼二人各怀羞耻默尔而去。<a id="a-4n"></a>其师遂即诃责弟子。<a id="a-4o"></a>余苾刍问汝有何过常被师嗔。<a id="a-4p"></a>答曰昔嗔有缘今时无过。<a id="a-4q"></a>师徒义绝我今行矣。<a id="a-4r"></a>复问何事即具告知。<a id="a-4s"></a>报言具寿汝诚有过。<a id="a-4t"></a>诃责合宜闻便默尔。<a id="a-4u"></a>时诸苾刍以缘白佛。<a id="a-4v"></a>佛念其师诃成顺法。<a id="a-4w"></a>告诸苾刍从今已后。<a id="a-4x"></a>不得着一衣礼他。<a id="a-4y"></a>亦不得一衣受礼。<a id="a-4z"></a>违者得越法罪。</p>
  <p id="a50">缘在王舍城。<a id="a-51"></a>如世尊言。<a id="a-52"></a>于他苾刍。<a id="a-53"></a>不相体悉不为解劳。<a id="a-54"></a>时有众多苾刍从异方来礼制底。<a id="a-55"></a>竟无一人为解疲极。<a id="a-56"></a>犹如被摈随处而住或在檐前或居门屋或在树下。<a id="a-57"></a>时有信心婆罗门居士等。<a id="a-58"></a>见已。<a id="a-59"></a>问言。<a id="a-5A"></a>圣者何缘被摈随处而住。<a id="a-5B"></a>报言贤首我非被摈。<a id="a-5C"></a>是客新来。<a id="a-5D"></a>婆罗门曰。<a id="a-5E"></a>若尔何不住在房内。<a id="a-5F"></a>我无故识谁复相容。<a id="a-5G"></a>为礼圣踪暂来至此。<a id="a-5H"></a>随处停住不久当还。<a id="a-5I"></a>诸人闻说皆生嫌耻。<a id="a-5J"></a>我等曾闻沙门释子性怀平等。<a id="a-5K"></a>何处得有平等之行。<a id="a-5L"></a>见同梵行客人创来而不容止。<a id="a-5M"></a>时诸苾刍以缘白佛。<a id="a-5N"></a>佛告诸苾刍。<a id="a-5O"></a>从今已去。<a id="a-5P"></a>凡是客僧来入寺者。<a id="a-5Q"></a>先应礼拜耆宿。<a id="a-5R"></a>四人当前而立。<a id="a-5S"></a>主应好心准法安置。<a id="a-5T"></a>后于异时。<a id="a-5U"></a>有客苾刍游行人间。<a id="a-5V"></a>时将欲暮至王舍城。<a id="a-5W"></a>先知佛制礼老年者。<a id="a-5X"></a>即问诸苾刍曰。<a id="a-5Y"></a>尊者阿若憍陈如今在何处。<a id="a-5Z"></a>答曰在竹林园中。<a id="a-5a"></a>便即就彼扣门而唤。<a id="a-5b"></a>时尊者憍陈如问言是谁。<a id="a-5c"></a>答曰我是客僧。<a id="a-5d"></a>尊者唤入令其歇息。<a id="a-5e"></a>客僧问言。<a id="a-5f"></a>尊者大迦葉今在何处。<a id="a-5g"></a>答曰具寿彼在毕钵罗窟。<a id="a-5h"></a>于时客僧如言往彼如前通问。<a id="a-5i"></a>尊者唤入安慰停息客僧。<a id="a-5j"></a>即问尊者准陀今在何处。<a id="a-5k"></a>答曰彼在鹫峰山。<a id="a-5l"></a>客僧便往致问。<a id="a-5m"></a>尊者命入如前令息。<a id="a-5n"></a>客僧问曰。<a id="a-5o"></a>尊者十力迦葉今在何处。<a id="a-5p"></a>答曰今在细儞迦窟。<a id="a-5q"></a>客僧便去既见尊者。<a id="a-5r"></a>同前问答令其止息。<a id="a-5s"></a>客僧答言今已天明。<a id="a-5t"></a>当须乞食不可更留。<a id="a-5u"></a>作如是语。<a id="a-5v"></a>如世尊言。<a id="a-5w"></a>客僧到处先令礼拜四耆宿者。<a id="a-5x"></a>此是方便治罚客人不令安隐。<a id="a-5y"></a>时诸苾刍以缘白佛。<a id="a-5z"></a>佛言我先岂令客苾刍礼大地尊宿。<a id="a-60"></a>唯遣礼谒当处老宿四人。</p>
  <p id="a61">内摄颂曰。</p>
  <p id="a62">世尊为高胜　　广说弟子行</p>
  <p id="a63">行雨问大师　　为说七六法</p>
  <p id="a64">缘在室罗伐城。<a id="a-65"></a>时具寿高胜于晡后时。<a id="a-66"></a>从定而起往诣佛所。<a id="a-67"></a>礼双足已退坐一面。<a id="a-68"></a>请世尊曰。<a id="a-69"></a>弟子事师所有行法。<a id="a-6A"></a>唯愿为说。<a id="a-6B"></a>佛告高胜。<a id="a-6C"></a>我今为说苾刍所有弟子门人供事之法。<a id="a-6D"></a>汝应谛听凡为弟子于师主处。<a id="a-6E"></a>常怀恭敬有畏惧心。<a id="a-6F"></a>不为名闻。<a id="a-6G"></a>不求利养。<a id="a-6H"></a>当须早起亲问二师。<a id="a-6I"></a>四大安隐起居轻利。<a id="a-6J"></a>除小便器为按摩身。<a id="a-6K"></a>其师若言我今有疾。<a id="a-6L"></a>应问所患便往医处。<a id="a-6M"></a>具说病由请方救疗。<a id="a-6N"></a>如医所教便为疗治。<a id="a-6O"></a>若师自有药物应用和合。<a id="a-6P"></a>如其无者可问近亲。<a id="a-6Q"></a>亲眷若多应问师曰何亲处求。<a id="a-6R"></a>得师教已如言可去。<a id="a-6S"></a>若无亲族应向余家如教往觅。<a id="a-6T"></a>或诣病坊施乐之处。<a id="a-6U"></a>此若无者当缘自业。<a id="a-6V"></a>于饮食中而为将息。<a id="a-6W"></a>若病可时授以齿木。<a id="a-6X"></a>其师欲嚼齿木之处。<a id="a-6Y"></a>应先净扫作曼荼罗。<a id="a-6Z"></a>安置坐枯及盛水瓶器。<a id="a-6a"></a>并澡豆土屑净齿木刮舌篦。<a id="a-6b"></a>既澡漱已除所须物。<a id="a-6c"></a>若师患目应问医人。<a id="a-6d"></a>为作眼药而涂拭之。<a id="a-6e"></a>次应授衣余衣襞叠勿使撩乱。<a id="a-6f"></a>师礼塔时当入房中洒扫其地。<a id="a-6g"></a>若有尘土应将牛粪。<a id="a-6h"></a>或以青叶而揩拭之。<a id="a-6i"></a>次应自礼尊仪及礼师主。<a id="a-6j"></a>或问安白事于日日中三时礼拜。<a id="a-6k"></a>当随己力于同梵行者亦申礼敬。<a id="a-6l"></a>次应策勤坐禅读诵。<a id="a-6m"></a>每于半月须观晒床席。<a id="a-6n"></a>若至食时应洗两钵。<a id="a-6o"></a>若是乞食苾刍自持重钵轻者与师。<a id="a-6p"></a>若在寒时以重僧伽胝。<a id="a-6q"></a>与师令着自持轻者。<a id="a-6r"></a>若于热时轻者与师自持重者。<a id="a-6s"></a>若逆风行请师在前自身在后。<a id="a-6t"></a>若顺风行自身在前令师在后。<a id="a-6u"></a>若渡河水扶侍令过。<a id="a-6v"></a>若乞食时应问师主。<a id="a-6w"></a>为当同行为当别去。<a id="a-6x"></a>若言同行即可随去。<a id="a-6y"></a>若得干麨豆饼及酸浆水置已钵中。<a id="a-6z"></a>若得米乳酪石蜜饭饼。<a id="a-70"></a>及沙糖安师钵内。<a id="a-71"></a>乞得食已还至本处。<a id="a-72"></a>作二小坛布以诸叶。<a id="a-73"></a>可安二座踞坐饭食。<a id="a-74"></a>若别行者所乞得食将呈师主。<a id="a-75"></a>今得此食须者应取。<a id="a-76"></a>师主即应知量而受。<a id="a-77"></a>若住寺者弟子应先洗器往至厨中问知事人。<a id="a-78"></a>今为僧伽作何饮食。<a id="a-79"></a>其知事人敬而告知。<a id="a-7A"></a>彼还白师今日僧伽作如是食。<a id="a-7B"></a>可请取不依教持来。<a id="a-7C"></a>师应知量观时而受。<a id="a-7D"></a>若其二师澡漱之处。<a id="a-7E"></a>应净扫除作曼荼罗。<a id="a-7F"></a>安坐床子及以水器。<a id="a-7G"></a>并土齿木如法揩洗。<a id="a-7H"></a>若须洗足应为师洗。<a id="a-7I"></a>或但用水。<a id="a-7J"></a>或可涂油以屑揩去。<a id="a-7K"></a>更将水洗当授皮履。<a id="a-7L"></a>问其食事。<a id="a-7M"></a>又问为于此处修习善业。<a id="a-7N"></a>为复向余闲静住处若言可向昼日住处者。<a id="a-7O"></a>应持坐物其所住处扫洒清净。<a id="a-7P"></a>于时时间牛粪涂拭。<a id="a-7Q"></a>若学读者应为授经。<a id="a-7R"></a>若学禅思教其作意。<a id="a-7S"></a>若还来时应观床席。<a id="a-7T"></a>自洗足已次礼尊像及同梵行者。<a id="a-7U"></a>随力而礼。<a id="a-7V"></a>与师置座同前洗足。<a id="a-7W"></a>若是寒时应守持心为暖汤水。<a id="a-7X"></a>若是热时应可持扇而为招凉。<a id="a-7Y"></a>师亦知时令其作业勿使空度。<a id="a-7Z"></a>若衣钵等营作之时所有事业皆师物在前次营己物。<a id="a-7a"></a>佛言高胜汝今应知。<a id="a-7b"></a>诸苾刍众所有弟子门人。<a id="a-7c"></a>供给二师如父母想。<a id="a-7d"></a>师于弟子当如子想。<a id="a-7e"></a>若有病患共相瞻侍至差至死。<a id="a-7f"></a>我今为汝略说其事应如是作。<a id="a-7g"></a>若不依者随于其事皆得越法罪。<a id="a-7h"></a>若能如是弟子于师。<a id="a-7i"></a>以敬顺心为供侍者。<a id="a-7j"></a>能令善法相续不绝。<a id="a-7k"></a>譬如莲花处在池中日夜增长。<a id="a-7l"></a>是故汝等当如是学。<a id="a-7m"></a>时具寿高胜及诸苾刍。<a id="a-7n"></a>闻佛说已欢喜奉行。</p>
  <p id="a7o">缘在王舍城。<a id="a-7p"></a>住鹫峰山时。<a id="a-7q"></a>摩揭陀主未生怨王。<a id="a-7r"></a>与佛栗氏国共相违逆。<a id="a-7s"></a>未生怨王。<a id="a-7t"></a>于大众中告诸人曰。<a id="a-7u"></a>安隐丰乐与我相违。<a id="a-7v"></a>我欲兴兵。<a id="a-7w"></a>而往讨罚皆令破散。<a id="a-7x"></a>王告大臣行雨婆罗门言。<a id="a-7y"></a>卿往佛所顶礼佛足。<a id="a-7z"></a>为我问讯起居轻利。<a id="a-80"></a>少病少恼气力安不。<a id="a-81"></a>次复白言大德未生怨王。<a id="a-82"></a>对诸众前作如是语。<a id="a-83"></a>彼国丰乐与我相违。<a id="a-84"></a>我欲兴兵而往讨罚皆令破散。<a id="a-85"></a>世尊许不。<a id="a-86"></a>如世尊记皆当领受还来报我。<a id="a-87"></a>何以故。<a id="a-88"></a>如来应正遍知者言无虚妄。<a id="a-89"></a>是时行雨奉王教已。<a id="a-8A"></a>乘白马车执持金杖。<a id="a-8B"></a>挂以金瓶出王舍城。<a id="a-8C"></a>往诣佛所至下车处。<a id="a-8D"></a>足步而行登鹫峰山。<a id="a-8E"></a>至世尊所欢颜敬问。<a id="a-8F"></a>在一面坐白言世尊。<a id="a-8G"></a>摩揭陀主未生怨王。<a id="a-8H"></a>顶礼世尊足下。<a id="a-8I"></a>敬问起居轻利。<a id="a-8J"></a>少病少恼气力安不。<a id="a-8K"></a>作是语已。<a id="a-8L"></a>佛告婆罗门愿王及汝无病安乐。<a id="a-8M"></a>时婆罗门即以王语。<a id="a-8N"></a>次第白佛广陈其事。<a id="a-8O"></a>未审世尊作何垂诲。<a id="a-8P"></a>佛告婆罗门。<a id="a-8Q"></a>我不多时在佛栗氏国。<a id="a-8R"></a>曾于三月坐夏之时于彼而住。<a id="a-8S"></a>我时为众宣说七种不退转法。<a id="a-8T"></a>婆罗门彼国诸人护持七种不退法时。<a id="a-8U"></a>国界人民日见增长善法无损。<a id="a-8V"></a>婆罗门言我未能解大德所陈要妙之义。<a id="a-8W"></a>唯愿慈悲广为我说令得开解。</p>
  <p id="a8X">尔时具寿阿难陀。<a id="a-8Y"></a>在佛后立执扇招凉。<a id="a-8Z"></a>佛告阿难陀汝颇闻知佛栗氏国所有人民。<a id="a-8a"></a>数多聚集评论法义不。<a id="a-8b"></a>大德我闻彼国。<a id="a-8c"></a>人多聚集评论法义。<a id="a-8d"></a>佛告婆罗门。<a id="a-8e"></a>若彼国中。<a id="a-8f"></a>人多聚集评论法义。<a id="a-8g"></a>应知彼国日见增长善法无损(一了)阿难陀汝颇闻知佛栗氏国。<a id="a-8h"></a>人多和合同起同坐评论国事。<a id="a-8i"></a>答言我闻广说如上。</p>
  <p id="a8j">佛告婆罗门亦具如上说。<a id="a-8k"></a>乃至善法无损(二了)阿难陀汝颇闻知彼国人众。<a id="a-8l"></a>不应求事而不求之。<a id="a-8m"></a>所应得事不令断绝。<a id="a-8n"></a>国之教令常乐奉行。<a id="a-8o"></a>答言我闻广说如上。<a id="a-8p"></a>佛告婆罗门亦具如上说。<a id="a-8q"></a>乃至善法无损(三了)阿难陀汝颇闻知彼国女人及童女类。<a id="a-8r"></a>或是母护父护兄弟姊妹姑嫜亲族。<a id="a-8s"></a>而相拥护有过训罚。<a id="a-8t"></a>是他妻妾乃至授花许为其妇。<a id="a-8u"></a>不共仓卒行非法事。<a id="a-8v"></a>答言我闻广说如上。<a id="a-8w"></a>佛告婆罗门亦具如上说。<a id="a-8x"></a>乃至善法无损(四了)阿难陀汝颇闻知彼国人众。<a id="a-8y"></a>于其父母师长之处。<a id="a-8z"></a>恭敬供养随顺言教情无违恼。<a id="a-90"></a>答言我闻广说如上。<a id="a-91"></a>佛告婆罗门亦具如上说。<a id="a-92"></a>乃至善法无损(五了)阿难陀汝颇闻知彼国人众。<a id="a-93"></a>于制底处常修供养。<a id="a-94"></a>所有古旧恭敬法式不令亏废。<a id="a-95"></a>广说乃至善法无损(六了)阿难陀汝颇闻知彼国人众。<a id="a-96"></a>于阿罗汉敬心殷重常生正念。<a id="a-97"></a>其未来者愿皆来此。<a id="a-98"></a>其已来者得安隐住。<a id="a-99"></a>衣服饮食卧具医药。<a id="a-9A"></a>所须资具皆悉给与无有乏少。<a id="a-9B"></a>广说乃至善法无损(七了)佛告婆罗门。<a id="a-9C"></a>但令彼国所有人众。<a id="a-9D"></a>于斯七种不退转法修行之时。<a id="a-9E"></a>当知彼国常得增长。<a id="a-9F"></a>无有损失善法隆盛。<a id="a-9G"></a>婆罗门言大德。<a id="a-9H"></a>彼国人众于七法中随行其一。<a id="a-9I"></a>未生怨王不应兴罚。<a id="a-9J"></a>何况七法具足奉行。<a id="a-9K"></a>婆罗门曰大德乔答摩。<a id="a-9L"></a>我有多缘且欲辞去。<a id="a-9M"></a>佛言随意。<a id="a-9N"></a>时婆罗门闻佛所说欢喜奉行。</p>
  <p id="a9O">时婆罗门辞佛去后。<a id="a-9P"></a>佛告阿难陀。<a id="a-9Q"></a>汝可遍告鹫峰山处所有苾刍。<a id="a-9R"></a>皆令集在供侍堂中。<a id="a-9S"></a>时阿难陀即便遍告诸苾刍众尽集堂已。<a id="a-9T"></a>还至佛所。<a id="a-9U"></a>在一面立白言世尊。<a id="a-9V"></a>苾刍尽集愿佛知时。<a id="a-9W"></a>佛至堂所就座坐已。<a id="a-9X"></a>告诸苾刍我今为汝说七不亏损法。<a id="a-9Y"></a>汝等谛听极善作意。<a id="a-9Z"></a>云何为七。<a id="a-9a"></a>汝等苾刍数多集会评论法义。<a id="a-9b"></a>应知苾刍福德增长善法无损(一了)汝等苾刍若和合同集。<a id="a-9c"></a>同起同坐同作法事。<a id="a-9d"></a>应知福德增长善法无损(二了)汝等苾刍不应求者而勿苦求。<a id="a-9e"></a>所应得者不令断绝。<a id="a-9f"></a>所有正教常乐奉行。</p>
  <p id="a9g">如是当知福德增长善法无损(三了)汝等苾刍所有爱着。<a id="a-9h"></a>与贪俱生喜愿未来。<a id="a-9i"></a>诸有相续由此轮转。<a id="a-9j"></a>此若除者如是当知得安乐住。<a id="a-9k"></a>令诸苾刍福德增长善法无损(四了)汝等苾刍若有苾刍。<a id="a-9l"></a>久事出家修净梵行满二十夏。<a id="a-9m"></a>耆年宿德大师所赞。<a id="a-9n"></a>为同梵行者之所识知。<a id="a-9o"></a>众皆恭敬殷重供养。<a id="a-9p"></a>所说言教乐共听闻。<a id="a-9q"></a>如是当知福德增长善法无损(五了)汝等苾刍若有苾刍居阿兰若。<a id="a-9r"></a>受下卧具生喜足心。<a id="a-9s"></a>如是当知福德增长善法无损(六了)汝等苾刍若有苾刍。<a id="a-9t"></a>于同梵行者殷重用心。<a id="a-9u"></a>常存正念欲令不来同梵行者而来至此。<a id="a-9v"></a>既来至已作安乐住。<a id="a-9w"></a>心不生厌于新衣服饮食卧具医药所须资具。<a id="a-9x"></a>皆悉给与勿令少乏。<a id="a-9y"></a>广说乃至善法无损(七了)汝等苾刍能行如是七种法时。<a id="a-9z"></a>当知苾刍所有善法常得增长。<a id="a-A0"></a>无有亏损安乐而住。</p>
  <p id="aA1">汝等苾刍复有七种不亏损法。<a id="a-A2"></a>汝等应听云何为七。<a id="a-A3"></a>若诸苾刍于大师处。<a id="a-A4"></a>恭敬供养尊重赞叹。<a id="a-A5"></a>如是作时得安乐住。<a id="a-A6"></a>令诸苾刍众得增长善法无损(一了)如是应知于法于戒。<a id="a-A7"></a>于教授事不放逸事。<a id="a-A8"></a>于卧具事于修定事。<a id="a-A9"></a>生殷重心恭敬供养。<a id="a-AA"></a>如是作时得安乐住。<a id="a-AB"></a>令诸苾刍众得增长善法无损(七了)</p>
  <p id="aAC">汝等苾刍复有七种不亏损法。<a id="a-AD"></a>汝等应听云何为七。<a id="a-AE"></a>若诸苾刍不爱作业。<a id="a-AF"></a>不爱言谈。<a id="a-AG"></a>不着睡眠。<a id="a-AH"></a>不乐聚集及近恶友。<a id="a-AI"></a>不贪名利。<a id="a-AJ"></a>参问他人常修于定。<a id="a-AK"></a>于增上证不生喜足无退屈心。<a id="a-AL"></a>乃至证得真实谛来无暂休息。<a id="a-AM"></a>如是作时得安乐住。<a id="a-AN"></a>令诸苾刍众得增长善法无损(七了)汝等苾刍复有七种不亏损法。<a id="a-AO"></a>汝等应听云何为七。<a id="a-AP"></a>若有苾刍有净信心。<a id="a-AQ"></a>有惭有愧。<a id="a-AR"></a>具大精勤。<a id="a-AS"></a>有念定慧。<a id="a-AT"></a>如是作时得安乐住。<a id="a-AU"></a>令诸苾刍众得增长善法无损(七了)汝等苾刍复有七种不亏损法。<a id="a-AV"></a>汝等应听云何为七。<a id="a-AW"></a>知法知义知时知量。<a id="a-AX"></a>知自身知门徒知他人行。<a id="a-AY"></a>如是作时得安乐住。<a id="a-AZ"></a>令诸苾刍众得增长善法无损(七了)汝等苾刍复有七法。<a id="a-Aa"></a>云何为七。<a id="a-Ab"></a>若有苾刍修念觉分观时。<a id="a-Ac"></a>依空闲处依止离欲。<a id="a-Ad"></a>依止寂灭远离灾难。<a id="a-Ae"></a>如是法勤喜安定舍。<a id="a-Af"></a>修观之时依空闲处依止离欲。<a id="a-Ag"></a>依止寂灭远离灾难。<a id="a-Ah"></a>如是作时得安乐住。<a id="a-Ai"></a>令诸苾刍众得增长善法无损。<a id="a-Aj"></a>汝等苾刍是谓七法。<a id="a-Ak"></a>无有退转应常修习。<a id="a-Al"></a>汝等一心殷勤守护。<a id="a-Am"></a>令诸苾刍众得增长善法无损。</p>
  <p id="aAn">汝等苾刍复有六法令他欢喜。<a id="a-Ao"></a>汝应谛听我当为说。<a id="a-Ap"></a>云何为六。<a id="a-Aq"></a>一者我今应以身业行慈。<a id="a-Ar"></a>谓于大师所及诸贤圣同梵行处。<a id="a-As"></a>起慈善心以身礼敬。<a id="a-At"></a>洒扫涂拭作曼荼罗。<a id="a-Au"></a>布列众华烧香供养。<a id="a-Av"></a>或复为其按摩手足。<a id="a-Aw"></a>若见病苦随时供给。<a id="a-Ax"></a>如是作时令他欢喜。<a id="a-Ay"></a>爱念敬重共相亲附。<a id="a-Az"></a>和合摄受无诸违诤。<a id="a-B0"></a>一心同事如水乳合。<a id="a-B1"></a>二者我今应以语业行慈。<a id="a-B2"></a>谓于大师所及诸贤圣同梵行处。<a id="a-B3"></a>起慈善心以语赞叹彰其实德。<a id="a-B4"></a>他不闻者令其普知。<a id="a-B5"></a>读诵经典昼夜无歇。<a id="a-B6"></a>如是作时令他欢喜。<a id="a-B7"></a>爱念敬重共相亲附。<a id="a-B8"></a>和合摄受无诸违诤。<a id="a-B9"></a>一心同事如水乳合。</p>
  <p id="aBA">三者我今应以意业行慈。<a id="a-BB"></a>谓于贤圣同梵行处。<a id="a-BC"></a>起慈善心不生妒害悭嫉之想。<a id="a-BD"></a>于身语业所有行慈。<a id="a-BE"></a>系念思惟无令断绝。<a id="a-BF"></a>设在危难。<a id="a-BG"></a>亦不暂停。<a id="a-BH"></a>况复平居而乖正念。<a id="a-BI"></a>于诸含识起悲愍心。<a id="a-BJ"></a>不断其命不行楚苦。<a id="a-BK"></a>远离烦恼至解脱处。<a id="a-BL"></a>如是作时令他欢喜。<a id="a-BM"></a>爱念敬重共相亲附。<a id="a-BN"></a>和合摄受无诸违诤。<a id="a-BO"></a>一心同事如水乳合。</p>
  <p id="aBP">四者诸有所得如法利养。<a id="a-BQ"></a>乃至钵中获少饮食悉皆欢喜。<a id="a-BR"></a>共他受用不屏处食。<a id="a-BS"></a>于同梵行者情无彼此。<a id="a-BT"></a>如是作时令他欢喜。<a id="a-BU"></a>爱念敬重共相亲附。<a id="a-BV"></a>和合摄受无诸违诤。<a id="a-BW"></a>一心同事如水乳合。</p>
  <p id="aBX">五者于所受戒。<a id="a-BY"></a>不破不穴不杂不垢不秽。<a id="a-BZ"></a>初后净持智人所赞。<a id="a-Ba"></a>同梵行者不生轻鄙。<a id="a-Bb"></a>共持净戒法食俱同。<a id="a-Bc"></a>如是作时令他欢喜。<a id="a-Bd"></a>广说乃至如水乳合。</p>
  <p id="aBe">六者能生正见无有疑惑。<a id="a-Bf"></a>是圣出离无能破坏速尽苦边。<a id="a-Bg"></a>与同梵行者共同此见。<a id="a-Bh"></a>如是作时令他欢喜。<a id="a-Bi"></a>广说乃至如水乳合。</p>
  <p id="aBj">汝等苾刍是谓六种欢喜之法。<a id="a-Bk"></a>应常修习殷勤守护。<a id="a-Bl"></a>令诸苾刍众得增长善法无损。</p>
  <p id="aBm">时诸众闻佛说已。<a id="a-Bn"></a>皆悉欢喜信受奉行。</p>
 </body>
</html>