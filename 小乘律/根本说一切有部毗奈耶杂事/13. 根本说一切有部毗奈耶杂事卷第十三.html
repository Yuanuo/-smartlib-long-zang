<!doctype html>
<html id="z3IBV49pI" data-ver="731">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第十三</h1>
  <p id="a2">第三门别门总摄颂曰。</p>
  <p id="a3">三衣及衣架　　河边造寺檐</p>
  <p id="a4">拭面拭身巾　　寺座刀应畜</p>
  <p id="a5">第三门第一子摄颂曰。</p>
  <p id="a6">三衣条叶量　　床脚拂游尘</p>
  <p id="a7">行处着[毯-炎+瞿]毹　　杵石须听畜</p>
  <p id="a8">缘在室罗伐城。<a id="a-9"></a>如佛所说苾刍应畜割截支伐罗。<a id="a-A"></a>时诸苾刍即便割截。<a id="a-B"></a>长条短条不能相似。<a id="a-C"></a>以缘白佛。<a id="a-D"></a>佛言长条短条不应参差。<a id="a-E"></a>割截应须齐割。<a id="a-F"></a>彼复不知云何齐割。<a id="a-G"></a>佛言长条短条应随其量。<a id="a-H"></a>可取竹片量截长短方定。</p>
  <p id="aI">缘处同前。<a id="a-J"></a>时诸苾刍作支伐罗。<a id="a-K"></a>叶不相似便不端正。<a id="a-L"></a>以缘白佛。<a id="a-M"></a>佛言若作衣时叶应相似。<a id="a-N"></a>苾刍不知云何相似。<a id="a-O"></a>佛言可取竹片量叶宽狭。<a id="a-P"></a>然后裁之。<a id="a-Q"></a>佛言应量叶者。<a id="a-R"></a>时诸苾刍作叶极大。<a id="a-S"></a>佛言不应大作。<a id="a-T"></a>然叶相有三。<a id="a-U"></a>谓大中小。<a id="a-V"></a>大宽四指或如乌张足。<a id="a-W"></a>小宽二指或如母指面。<a id="a-X"></a>此内名中。<a id="a-Y"></a>诸苾刍于不净地缝刺其衣遂便垢污。<a id="a-Z"></a>佛言应以牛粪净拭其地。<a id="a-a"></a>作曼茶罗待干净已。<a id="a-b"></a>于上作衣。<a id="a-c"></a>佛言作曼茶罗者。<a id="a-d"></a>然牛粪难得。<a id="a-e"></a>佛言应以水洒其地净扫置衣。</p>
  <p id="af">缘处同前。<a id="a-g"></a>时诸苾刍作尖床脚遂便损地。<a id="a-h"></a>佛言不应尖利应可平作。<a id="a-i"></a>然犹致损。<a id="a-j"></a>佛言应作糠袋置床脚下。<a id="a-k"></a>或破帛缠里。</p>
  <p id="al">缘处同前。<a id="a-m"></a>有婆罗门因出城外行游疲极。<a id="a-n"></a>食时既至入逝多林。<a id="a-o"></a>见其食处敷妙褥座置好饮食。<a id="a-p"></a>见生希有发信敬心。<a id="a-q"></a>即脱上帔敷上座坐处出门而去。<a id="a-r"></a>后于异时衣便垢腻。<a id="a-s"></a>其知事人敷之下座。<a id="a-t"></a>彼婆罗门后因他事。<a id="a-u"></a>来至寺中行诣食处。<a id="a-v"></a>于上座所不见其衣。<a id="a-w"></a>巡次遍观见敷下座。<a id="a-x"></a>彼作是念。<a id="a-y"></a>我衣新物又是贵价。<a id="a-z"></a>因何今日秽污若斯。<a id="a-10"></a>且待片时察其何故。<a id="a-11"></a>乃见知事安置座已捉衣拂地。<a id="a-12"></a>彼见如是知其污缘。<a id="a-13"></a>告知事曰。<a id="a-14"></a>此之小事仁不解耶。<a id="a-15"></a>先当洒水次扫令净然后敷座。<a id="a-16"></a>由不解故致损我衣。<a id="a-17"></a>起嫌耻心舍之而去。<a id="a-18"></a>苾刍以缘白佛。<a id="a-19"></a>佛言每于食处应先洒水次扫令净。<a id="a-1A"></a>然后敷座方成应法。<a id="a-1B"></a>时知事人于尘土座上。<a id="a-1C"></a>敷其座褥遂多垢污。<a id="a-1D"></a>招过同前。<a id="a-1E"></a>佛言先可拂拭床座。<a id="a-1F"></a>次敷毡褥。<a id="a-1G"></a>苾刍不知以何拂拭。<a id="a-1H"></a>佛言应以一衣用拂床座。<a id="a-1I"></a>时彼知事拂以好衣。<a id="a-1J"></a>佛言应用故衣。<a id="a-1K"></a>其知事者拂以故衣。<a id="a-1L"></a>不久破碎即皆弃掷。<a id="a-1M"></a>佛言不应即弃。<a id="a-1N"></a>裂为细片系在杖头用拂床座。<a id="a-1O"></a>经久无堪遂还弃掷。<a id="a-1P"></a>佛言虽不堪用不应弃掷。<a id="a-1Q"></a>应剉和泥及和牛粪。<a id="a-1R"></a>用填柱孔或涂墙隙。<a id="a-1S"></a>欲令施主福利久增。</p>
  <p id="a1T">缘处同前。<a id="a-1U"></a>时有年少苾刍。<a id="a-1V"></a>随于一处而作经行。<a id="a-1W"></a>彼经行时令地损坏。<a id="a-1X"></a>时有长者入寺遍观。<a id="a-1Y"></a>至经行处便作是念。<a id="a-1Z"></a>地尚如此圣者之足其状若何。<a id="a-1a"></a>作是念已问言圣者。<a id="a-1b"></a>谁令此地有损坏耶。<a id="a-1c"></a>苾刍报曰。<a id="a-1d"></a>此即是我经行之处。<a id="a-1e"></a>长者报曰。<a id="a-1f"></a>地既如此足如之何。<a id="a-1g"></a>幸当举足我试观足。<a id="a-1h"></a>即便举示其皮并穿长者见已起悲念心报言圣者。<a id="a-1i"></a>我有[毯-炎+瞿]毹。<a id="a-1j"></a>欲为敷设在上经行于足无损。<a id="a-1k"></a>答言长者。<a id="a-1l"></a>佛未听许。<a id="a-1m"></a>彼言圣者。<a id="a-1n"></a>仁之大师。<a id="a-1o"></a>性怀慈念此定应许。<a id="a-1p"></a>苾刍以缘白佛。<a id="a-1q"></a>佛言我今听彼精勤警策经行。<a id="a-1r"></a>苾刍应畜[毯-炎+瞿]毹随意无犯。<a id="a-1s"></a>还告长者彼即为敷。<a id="a-1t"></a>苾刍便受多时足蹋。<a id="a-1u"></a>遂为两叚各在一边。<a id="a-1v"></a>长者后来见其狼籍。<a id="a-1w"></a>问言圣者。<a id="a-1x"></a>因何[毯-炎+瞿]毹零落至此。<a id="a-1y"></a>若见破处何不缝治。<a id="a-1z"></a>苾刍以缘白佛。<a id="a-20"></a>佛言长者所说斯实善哉。<a id="a-21"></a>见有破处即可缝治或以物补。<a id="a-22"></a>若其碎破不堪修理。<a id="a-23"></a>应可和泥或和牛粪。<a id="a-24"></a>于经行处而为涂拭。<a id="a-25"></a>能令施主增长福田。</p>
  <p id="a26">缘处同前。<a id="a-27"></a>有苾刍病往医人处报言贤首。<a id="a-28"></a>我有如是病为处方药。<a id="a-29"></a>彼言圣者。<a id="a-2A"></a>服如是药当得平复。<a id="a-2B"></a>即为处方还归住处。<a id="a-2C"></a>料理药时须得杵石。<a id="a-2D"></a>便诣余家暂借充用。<a id="a-2E"></a>彼人便与磨药既了以石相还。<a id="a-2F"></a>答言圣者。<a id="a-2G"></a>此即相遗随意将归。<a id="a-2H"></a>答曰佛未听畜。<a id="a-2I"></a>若如是者可置地去。<a id="a-2J"></a>苾刍以缘白佛。<a id="a-2K"></a>佛言我今听畜杵石并轴。<a id="a-2L"></a>他若施时随意应受。</p>
  <p id="a2M">第三门第二子摄颂曰。</p>
  <p id="a2N">衣架及灯笼　　勿使虫伤损</p>
  <p id="a2O">热开三面舍　　可记难陀身</p>
  <p id="a2P">缘在室罗。<a id="a-2Q"></a>伐城苾刍随处而安衣服。<a id="a-2R"></a>便多垢腻被虫蚁穿。<a id="a-2S"></a>苾刍以缘白佛。<a id="a-2T"></a>佛言不应随处而置衣服。<a id="a-2U"></a>当作衣架。<a id="a-2V"></a>苾刍即便穿壁安衣令壁损坏。<a id="a-2W"></a>佛言不得穿壁。<a id="a-2X"></a>初造寺时应出木坎上置衣竿。<a id="a-2Y"></a>时诸苾刍房内置竿檐前不作。<a id="a-2Z"></a>佛言檐前亦作。<a id="a-2a"></a>勿令阙事。</p>
  <p id="a2b">缘处同前。<a id="a-2c"></a>佛言应作衣架者。<a id="a-2d"></a>兰若苾刍求竹无处佛言应将葛蔓横系置衣。<a id="a-2e"></a>或葛亦无。<a id="a-2f"></a>佛言以绳为笐(户浪反)</p>
  <p id="a2g">缘处同前。<a id="a-2h"></a>如世尊言夜闇诵经者。<a id="a-2i"></a>彼诵经时有蛇来至。<a id="a-2j"></a>少年见已惊忙大唤。<a id="a-2k"></a>唱言长脊长脊。<a id="a-2l"></a>凡夫苾刍悉皆惊怖。<a id="a-2m"></a>遂令听者因斯废阙。<a id="a-2n"></a>以缘白佛。<a id="a-2o"></a>佛言当可然灯以诵经典。<a id="a-2p"></a>苾刍夏月然灯损虫。<a id="a-2q"></a>佛言应作灯笼。<a id="a-2r"></a>苾刍不知云何应作。<a id="a-2s"></a>佛言应以竹片为笼薄叠遮障。<a id="a-2t"></a>此若难求用云母片。<a id="a-2u"></a>此更难得应作百目瓶。<a id="a-2v"></a>苾刍不解如何当作。<a id="a-2w"></a>佛言令瓦师作如灯笼形傍边多穿小孔瓦师难求。<a id="a-2x"></a>佛言应用瓶瓨打去其底傍穿百目。<a id="a-2y"></a>置灯盏已向下而合。<a id="a-2z"></a>若孔有虫入应以纸绢及薄物而掩盖之。</p>
  <p id="a30">缘处同前。<a id="a-31"></a>时当盛暑苾刍苦热。<a id="a-32"></a>身体萎黄病瘦无力。<a id="a-33"></a>尔时世尊知而故问具寿阿难陀曰。<a id="a-34"></a>何故诸苾刍身体萎黄病瘦无力。<a id="a-35"></a>时阿难陀具以事白。<a id="a-36"></a>佛言应作招凉舍。<a id="a-37"></a>苾刍不知如何当作。<a id="a-38"></a>佛言应近寺外为三面舍。<a id="a-39"></a>三边筑墙架作偏敞疏彻来风。<a id="a-3A"></a>不同于寺四面有壁。<a id="a-3B"></a>苾刍即便于内安墙外置行柱。<a id="a-3C"></a>佛言中安行柱。<a id="a-3D"></a>复不开窗还遭热闷。<a id="a-3E"></a>佛言置窗。<a id="a-3F"></a>彼着窗时或太高下。<a id="a-3G"></a>佛言应与床齐。<a id="a-3H"></a>有诸鸟雀来入房中。<a id="a-3I"></a>佛言应置窗棂勿令得入。<a id="a-3J"></a>风雨飘洒。<a id="a-3K"></a>应安窗扇。<a id="a-3L"></a>苾刍食时闭门室闇。<a id="a-3M"></a>佛言食时开门。<a id="a-3N"></a>苾刍热时于自房内。<a id="a-3O"></a>但着下裙及僧脚崎。<a id="a-3P"></a>随情读诵并为说法作衣服等。<a id="a-3Q"></a>于四威仪悉皆无犯。</p>
  <p id="a3R">缘处同前。<a id="a-3S"></a>尔时世尊既与难陀。<a id="a-3T"></a>剃发出家并受近圆已。<a id="a-3U"></a>将诣香山及三十三天至捺落迦。<a id="a-3V"></a>周旋观察还逝多林。<a id="a-3W"></a>诸客苾刍未识难陀。<a id="a-3X"></a>见彼身作金色具三十相周匝庄严。<a id="a-3Y"></a>有老苾刍见时谓是如来便起迎接。<a id="a-3Z"></a>既识知已方生悔心。<a id="a-3a"></a>苾刍以缘白佛。<a id="a-3b"></a>佛言于难陀衣应为记验。<a id="a-3c"></a>若更有此人亦为记识。<a id="a-3d"></a>此是正觉此是余人。</p>
  <p id="a3e">第三门第三子摄颂曰。</p>
  <p id="a3f">河边制齿木　　罗怙遣出门</p>
  <p id="a3g">合诃不合诃　　二行应与服</p>
  <p id="a3h">缘在室罗伐城。<a id="a-3i"></a>时胜慧河边诸苾刍辈。<a id="a-3j"></a>以善方便策励勤修。<a id="a-3k"></a>断尽诸惑证阿罗汉果。<a id="a-3l"></a>时诸苾刍威仪庠序所为审谛。<a id="a-3m"></a>能使众人敬信深重。<a id="a-3n"></a>尔时世尊告诸苾刍。<a id="a-3o"></a>胜慧河边苾刍住处近彼村坊。<a id="a-3p"></a>所有人众获大善利。<a id="a-3q"></a>时具寿阿难陀闻世尊语即解其义。<a id="a-3r"></a>由近大师久为侍者。<a id="a-3s"></a>或听其言或时睹相皆即解了。<a id="a-3t"></a>若世尊欲得见者说赞美言尊者了已。<a id="a-3u"></a>便寄信报河边苾刍。<a id="a-3v"></a>诸具寿世尊赞叹。<a id="a-3w"></a>意欲相见仁等可来。<a id="a-3x"></a>彼既闻已更相告语。<a id="a-3y"></a>佛于我等为赞叹言。<a id="a-3z"></a>事须相见当欲如何。<a id="a-40"></a>一人报云。<a id="a-41"></a>更何所作我等当去。<a id="a-42"></a>遂不观察所应作事。<a id="a-43"></a>若不观者虽阿罗汉不能预知。<a id="a-44"></a>复共议云去为善事。<a id="a-45"></a>即告诸苾刍曰。<a id="a-46"></a>仁等当知。<a id="a-47"></a>世尊大师赞叹我等。<a id="a-48"></a>意欲相见今者可去。<a id="a-49"></a>诸苾刍曰。<a id="a-4A"></a>若如是者我等同行。<a id="a-4B"></a>即共相随涉路而去。<a id="a-4C"></a>渐渐游行至室罗伐。<a id="a-4D"></a>旧住诸苾刍出迎慰问。<a id="a-4E"></a>便于寺外有大喧声。<a id="a-4F"></a>世尊闻已知而故问阿难陀曰。<a id="a-4G"></a>寺外何故有大喧声。<a id="a-4H"></a>阿难陀曰。<a id="a-4I"></a>胜慧河边诸苾刍众。<a id="a-4J"></a>皆共来至停在寺外。<a id="a-4K"></a>寺内诸人咸出迎接。<a id="a-4L"></a>更相问讯致此喧声。<a id="a-4M"></a>于时世尊告阿难陀曰。<a id="a-4N"></a>汝今宜往告胜慧河边诸苾刍众。<a id="a-4O"></a>皆可还去勿住于此。<a id="a-4P"></a>于时尊者承佛教已。<a id="a-4Q"></a>诣苾刍所告言具寿当知。<a id="a-4R"></a>世尊有教。<a id="a-4S"></a>仁等还去勿住于此。<a id="a-4T"></a>时彼闻已执持衣钵游适人间。<a id="a-4U"></a>佛告诸苾刍曰。<a id="a-4V"></a>诸有村坊所居之处。<a id="a-4W"></a>若有胜慧河边苾刍住者。<a id="a-4X"></a>近彼村坊所有人众获大善利。<a id="a-4Y"></a>阿难陀闻复还寄信。<a id="a-4Z"></a>苾刍重来如是至三。<a id="a-4a"></a>诸苾刍执持衣钵复往人间。<a id="a-4b"></a>尔时世尊复告诸苾刍曰。<a id="a-4c"></a>胜慧河边苾刍住处人皆获利时阿难陀闻佛频赞复令信报。<a id="a-4d"></a>彼诸苾刍共相谓曰。<a id="a-4e"></a>具寿何故世尊赞叹我辈欲得相见。<a id="a-4f"></a>频往佛所令我还来。<a id="a-4g"></a>应由我等普告多人致令遣去。<a id="a-4h"></a>我今宜可不告诸人默然而去。<a id="a-4i"></a>时诸苾刍。<a id="a-4j"></a>密持衣钵。<a id="a-4k"></a>诣世尊所礼佛双足退坐一面。<a id="a-4l"></a>佛告具寿阿难陀曰。<a id="a-4m"></a>汝今可觅闲房静处。<a id="a-4n"></a>为我及彼胜慧河边诸苾刍辈敷置座褥。<a id="a-4o"></a>尊者奉教安置既了。<a id="a-4p"></a>还至佛所白言大德。<a id="a-4q"></a>我于一处敷设已了唯佛知时。<a id="a-4r"></a>是时世尊往胜慧河边苾刍住处。<a id="a-4s"></a>即于门外洗双足已。<a id="a-4t"></a>于一房中就座而坐。<a id="a-4u"></a>加趺端身住现前念。<a id="a-4v"></a>时诸苾刍亦各洗足。<a id="a-4w"></a>入房而坐住现前念。<a id="a-4x"></a>尔时世尊便入初定。<a id="a-4y"></a>河边诸苾刍亦入初定。<a id="a-4z"></a>世尊从初定出。<a id="a-50"></a>入第二定第三第四定。<a id="a-51"></a>次入空处识处无所有处。<a id="a-52"></a>次入非想非非想处定。<a id="a-53"></a>其河边苾刍亦复如是。<a id="a-54"></a>随佛世尊出入诸定。<a id="a-55"></a>世尊从非想非非想定出。<a id="a-56"></a>入无所有定。<a id="a-57"></a>诸苾刍亦从非想非非想定出。<a id="a-58"></a>入无所有定。<a id="a-59"></a>乃至入至初定。<a id="a-5A"></a>诸苾刍亦复如是入至初定。<a id="a-5B"></a>世尊念曰我入初定诸苾刍亦入初定。<a id="a-5C"></a>我乃至入非想非非想定诸苾刍亦入此定。<a id="a-5D"></a>我复从非想非非想定出入乃至初定。<a id="a-5E"></a>诸苾刍亦皆同我。<a id="a-5F"></a>我今应可作余相状而入初定。<a id="a-5G"></a>便非独觉声闻所行之境。<a id="a-5H"></a>作是念已即入其定。<a id="a-5I"></a>时诸苾刍共相谓曰。<a id="a-5J"></a>仁等当知。<a id="a-5K"></a>大师世尊住于自定。<a id="a-5L"></a>我等亦可自定而住便入自定。<a id="a-5M"></a>尔时世尊至天明已即从定出。<a id="a-5N"></a>大众皆集。<a id="a-5O"></a>佛于众中就座而坐。<a id="a-5P"></a>时具寿阿难陀从座而起。<a id="a-5Q"></a>整衣服露右肩礼双足。<a id="a-5R"></a>右膝着地合掌恭敬。<a id="a-5S"></a>而白佛言大德世尊。<a id="a-5T"></a>频频赞叹胜慧河边诸苾刍等意欲相见。<a id="a-5U"></a>彼诸苾刍皆来至此不蒙问及。<a id="a-5V"></a>佛言阿难陀。<a id="a-5W"></a>我已共彼诸人语讫。<a id="a-5X"></a>依圣语圣法律共相安慰。<a id="a-5Y"></a>阿难陀白佛言未审。<a id="a-5Z"></a>云何名为圣语法律共相慰问。<a id="a-5a"></a>阿难陀。<a id="a-5b"></a>如我共诸苾刍。<a id="a-5c"></a>皆于门外洗双足已。<a id="a-5d"></a>随次入房就座而坐。<a id="a-5e"></a>各并端身住现前念。<a id="a-5f"></a>我入初定河边诸苾刍等亦入初定。<a id="a-5g"></a>我从初定出。<a id="a-5h"></a>入第二定第三第四定。<a id="a-5i"></a>次入空处识处无所有处。<a id="a-5j"></a>次入非想非非想处定。<a id="a-5k"></a>河边诸苾刍等亦复如是。<a id="a-5l"></a>随我出入诸定。<a id="a-5m"></a>我从非想非非想定出。<a id="a-5n"></a>入无所有处定。<a id="a-5o"></a>我复乃至入初定。<a id="a-5p"></a>是诸苾刍亦复如是。<a id="a-5q"></a>入至初定。<a id="a-5r"></a>阿难陀我作是念。<a id="a-5s"></a>我今应可作余相状而入初定。<a id="a-5t"></a>便非独觉声闻所行之境。<a id="a-5u"></a>作是念已即入其定。<a id="a-5v"></a>时河边苾刍自相谓曰。<a id="a-5w"></a>大师世尊住于自定。<a id="a-5x"></a>我等亦可自定而住。<a id="a-5y"></a>阿难陀。<a id="a-5z"></a>此谓圣语圣法律共相安慰。<a id="a-60"></a>我作如是相安慰已。<a id="a-61"></a>阿难陀白佛言。<a id="a-62"></a>善哉大德。<a id="a-63"></a>圣语圣法律共相安慰。<a id="a-64"></a>极善世尊。<a id="a-65"></a>圣语圣法律共相安慰。<a id="a-66"></a>世尊既与河边诸苾刍。<a id="a-67"></a>以圣语圣法律共安慰已。<a id="a-68"></a>其声普遍四远诸人共相谓曰。<a id="a-69"></a>佛共河边诸苾刍辈。<a id="a-6A"></a>以圣语圣法律而相安慰。<a id="a-6B"></a>既闻此事诸长者婆罗门皆来礼拜河边苾刍。<a id="a-6C"></a>此诸苾刍即为长者婆罗门。<a id="a-6D"></a>宣说法要口出臭气。<a id="a-6E"></a>时彼诸人左右顾眄。<a id="a-6F"></a>共相谓曰。<a id="a-6G"></a>此之臭气从何而来。<a id="a-6H"></a>诸苾刍曰。<a id="a-6I"></a>此之臭气从我口出。<a id="a-6J"></a>白言圣者。<a id="a-6K"></a>岂可日日不嚼齿木耶。<a id="a-6L"></a>答曰不嚼。<a id="a-6M"></a>彼曰何故。<a id="a-6N"></a>诸苾刍曰。<a id="a-6O"></a>佛未听许。<a id="a-6P"></a>答曰圣者。<a id="a-6Q"></a>若不嚼齿木得清净耶。<a id="a-6R"></a>时诸苾刍默然无对。<a id="a-6S"></a>以缘白佛。<a id="a-6T"></a>佛言彼婆罗门长者。<a id="a-6U"></a>所作讥耻正合其仪。<a id="a-6V"></a>我于余处已教苾刍嚼其齿木。<a id="a-6W"></a>而汝不知。<a id="a-6X"></a>是故我今制诸苾刍应嚼齿木。<a id="a-6Y"></a>何以故。<a id="a-6Z"></a>嚼齿木者有五胜利。<a id="a-6a"></a>云何为五。<a id="a-6b"></a>一者能除黄热。<a id="a-6c"></a>二者能去痰癊。<a id="a-6d"></a>三者口无臭气。<a id="a-6e"></a>四者能餐饮食。<a id="a-6f"></a>五者眼目明净。<a id="a-6g"></a>佛制苾刍每嚼齿木。<a id="a-6h"></a>时一年少苾刍于显露处而嚼短条。<a id="a-6i"></a>世尊至彼苾刍见佛深生羞耻。<a id="a-6j"></a>云何不应对世尊前。<a id="a-6k"></a>吐出齿木即便吞咽遂鲠喉中。<a id="a-6l"></a>诸佛常法无忘失念。<a id="a-6m"></a>尔时世尊便舒无量百千功德所生左手旋环万字。<a id="a-6n"></a>能除怖畏善施安隐。<a id="a-6o"></a>捉少年头。<a id="a-6p"></a>屈右手指内彼口中。<a id="a-6q"></a>钩其齿木与血俱出。<a id="a-6r"></a>世尊告曰。<a id="a-6s"></a>汝何所为。<a id="a-6t"></a>苾刍以事白佛。<a id="a-6u"></a>佛作是念。<a id="a-6v"></a>在显露处嚼齿木者有如是过。<a id="a-6w"></a>告诸苾刍曰。<a id="a-6x"></a>有一少年于显露处。<a id="a-6y"></a>嚼短齿木有是过生。<a id="a-6z"></a>故诸苾刍于显露处。<a id="a-70"></a>不嚼齿木亦非短条。<a id="a-71"></a>苾刍违者得越法罪。<a id="a-72"></a>如佛所言。<a id="a-73"></a>苾刍不应于显露处坐嚼齿木者。<a id="a-74"></a>时有少年苾刍。<a id="a-75"></a>于老者前坐嚼齿木。<a id="a-76"></a>佛言不应尔。<a id="a-77"></a>有三种事可于屏隐处。<a id="a-78"></a>谓大小便及嚼齿木。<a id="a-79"></a>佛言不将短条充齿木者。<a id="a-7A"></a>时诸六众便用长条以充齿木。<a id="a-7B"></a>诸苾刍见共生嫌耻。<a id="a-7C"></a>报言具寿。<a id="a-7D"></a>汝等岂可执杖戏耶。<a id="a-7E"></a>答曰佛教洗口云何是戏。<a id="a-7F"></a>汝岂不见嚼短齿木几将命终。<a id="a-7G"></a>蒙佛救护得存余寿。<a id="a-7H"></a>岂可汝等于我衣钵有希愿耶。<a id="a-7I"></a>令我早亡共为羯磨。<a id="a-7J"></a>然长齿木有利益处。<a id="a-7K"></a>一得然釜煮饭。<a id="a-7L"></a>二得鞭打小师。<a id="a-7M"></a>彼闻皆默以缘白佛。<a id="a-7N"></a>佛言苾刍不应长条将充齿木。<a id="a-7O"></a>嚼长条者得越法罪。<a id="a-7P"></a>苾刍不知齿木长短。<a id="a-7Q"></a>佛言此有三种谓长中短。<a id="a-7R"></a>长者十二指短者八指。<a id="a-7S"></a>二内名中。<a id="a-7T"></a>佛言应在屏处嚼齿木者。<a id="a-7U"></a>时有老病羸弱。<a id="a-7V"></a>不能行就隐屏之处。<a id="a-7W"></a>佛言病人应可畜洗口盆。<a id="a-7X"></a>苾刍便用随宜瓦盆安在房内。<a id="a-7Y"></a>脚触便倾水流污地。<a id="a-7Z"></a>佛言洗口之盆形如象迹。<a id="a-7a"></a>时有苾刍求盆无处。<a id="a-7b"></a>佛言应就水窦边嚼齿木。<a id="a-7c"></a>苾刍远嚼不近窦口。<a id="a-7d"></a>佛言应可近边方一肘地。<a id="a-7e"></a>佛教嚼齿木时。<a id="a-7f"></a>苾刍不知刮舌其口仍臭。<a id="a-7g"></a>佛言嚼齿木已。<a id="a-7h"></a>当须刮舌。<a id="a-7i"></a>苾刍不知用何刮舌。<a id="a-7j"></a>佛言应畜刮舌篦。<a id="a-7k"></a>佛听畜篦。<a id="a-7l"></a>六众苾刍便以金银琉璃玻璃宝作。<a id="a-7m"></a>诸婆罗门长者见已。<a id="a-7n"></a>问言圣者。<a id="a-7o"></a>此是何物。<a id="a-7p"></a>答曰贤首。<a id="a-7q"></a>世尊令我用刮舌篦。<a id="a-7r"></a>彼言岂汝沙门释子贪欲乐耶。<a id="a-7s"></a>六众默然。<a id="a-7t"></a>时诸苾刍以缘白佛。<a id="a-7u"></a>佛言有四种刮舌篦。<a id="a-7v"></a>苾刍应畜。<a id="a-7w"></a>云何为四。<a id="a-7x"></a>谓是铜铁鋀石赤铜。<a id="a-7y"></a>时诸苾刍便即利作刮舌伤损。<a id="a-7z"></a>佛言不应利作。<a id="a-80"></a>然此四难求。<a id="a-81"></a>佛言应劈齿木屈以刮舌。<a id="a-82"></a>苾刍劈破便用刮舌作疮。<a id="a-83"></a>佛言劈齿木已两片相揩。<a id="a-84"></a>去上签刺然可用之。<a id="a-85"></a>苾刍嚼齿木已不知作声默尔而弃。<a id="a-86"></a>遂便堕在护寺天神头上彼生嫌耻。<a id="a-87"></a>佛言不得默弃应可作声。<a id="a-88"></a>若不作声者得越法罪。<a id="a-89"></a>苾刍唯于齿木一事作声而弃。<a id="a-8A"></a>大小行时涕唾吐利及吐水等。<a id="a-8B"></a>所有弃掷皆不作声。<a id="a-8C"></a>佛言凡有如是所弃之事皆须作声。<a id="a-8D"></a>大师既制恒嚼齿木。<a id="a-8E"></a>苾刍道行卒求难得遂不敢食。<a id="a-8F"></a>佛言不应断食。<a id="a-8G"></a>若无齿木。<a id="a-8H"></a>应用澡豆土屑及干牛粪。<a id="a-8I"></a>以水三遍净潄。<a id="a-8J"></a>随意餐食勿复生疑。</p>
  <p id="a8K">缘处同前。<a id="a-8L"></a>时具寿舍利子有二求寂。<a id="a-8M"></a>一是准陀。<a id="a-8N"></a>二罗怙罗。<a id="a-8O"></a>后于异时。<a id="a-8P"></a>尊者舍利子欲往人间。<a id="a-8Q"></a>告二弟子曰。<a id="a-8R"></a>我欲人间随意游适。<a id="a-8S"></a>汝等二人为住为去。<a id="a-8T"></a>准陀白言。<a id="a-8U"></a>邬波驮耶我愿随逐。<a id="a-8V"></a>罗怙罗曰。<a id="a-8W"></a>邬波驮耶我住于此。<a id="a-8X"></a>舍利子言。<a id="a-8Y"></a>若如是者以汝付谁。<a id="a-8Z"></a>答言以我付嘱尊者邬陀夷。<a id="a-8a"></a>我依彼住。<a id="a-8b"></a>报言罗怙罗。<a id="a-8c"></a>彼是恶人恐行非法。<a id="a-8d"></a>答曰。<a id="a-8e"></a>邬波驮耶。<a id="a-8f"></a>我事如父彼何为恶。<a id="a-8g"></a>即便付与行趣人间。<a id="a-8h"></a>才去之后邬陀夷告罗怙罗曰。<a id="a-8i"></a>汝来作如是如是事。<a id="a-8j"></a>答言不作。<a id="a-8k"></a>邬陀夷嗔言痴物。<a id="a-8l"></a>此尚不作余何肯为。<a id="a-8m"></a>罗怙罗言。<a id="a-8n"></a>仁岂是我亲教师及轨范师耶。<a id="a-8o"></a>邬陀夷转更嗔盛。<a id="a-8p"></a>遂扼其项推出寺门。<a id="a-8q"></a>便于门外啼泣而住。<a id="a-8r"></a>时大世主苾刍尼与五百门人。<a id="a-8s"></a>来礼佛足见其啼泣问言。<a id="a-8t"></a>圣者罗怙罗何故啼泣。<a id="a-8u"></a>报言乔答弥。<a id="a-8v"></a>大德邬陀夷手扼我项推令出寺。<a id="a-8w"></a>彼作是念。<a id="a-8x"></a>我今不应弃佛之子而向余处。<a id="a-8y"></a>即共门徒围绕而立。<a id="a-8z"></a>次有憍萨罗主胜光大王。<a id="a-90"></a>拟入园中敬礼佛足。<a id="a-91"></a>见罗怙罗同前问答。<a id="a-92"></a>王作是念。<a id="a-93"></a>我今不应弃佛之子。<a id="a-94"></a>及以佛母而向余处。<a id="a-95"></a>即围绕而立。<a id="a-96"></a>次有给孤长者。<a id="a-97"></a>亦入园中敬礼佛足。<a id="a-98"></a>见罗怙罗同前问答。<a id="a-99"></a>长者作念。<a id="a-9A"></a>我今不应弃佛之子。<a id="a-9B"></a>及以佛母国主大王而向余处。<a id="a-9C"></a>即围绕而住。<a id="a-9D"></a>是时门外大众云集致有嚣声。<a id="a-9E"></a>世尊大师知而故问。<a id="a-9F"></a>具寿阿难陀曰。<a id="a-9G"></a>何故门外多人聚集有大喧声。<a id="a-9H"></a>尊者阿难陀。<a id="a-9I"></a>具以上事敬白世尊。<a id="a-9J"></a>佛告阿难陀实有苾刍驱他苾刍令出寺耶。<a id="a-9K"></a>答言大德。<a id="a-9L"></a>实有此事。<a id="a-9M"></a>佛告阿难陀苾刍但于已房可得为主。<a id="a-9N"></a>非于寺内不应驱他。<a id="a-9O"></a>苾刍令出寺外。<a id="a-9P"></a>违者得越法罪。<a id="a-9Q"></a>世尊。<a id="a-9R"></a>既制不驱苾刍令出寺外。<a id="a-9S"></a>时诸苾刍于弟子门人皆不敢诃责。<a id="a-9T"></a>遂慢法式不肯奉行。<a id="a-9U"></a>佛言应须诃责。<a id="a-9V"></a>苾刍不知云何诃责。<a id="a-9W"></a>佛言。<a id="a-9X"></a>有五种诃法。<a id="a-9Y"></a>一者不共语。<a id="a-9Z"></a>二者不教授。<a id="a-9a"></a>三者不同受用。<a id="a-9b"></a>四者遮其善事。<a id="a-9c"></a>五者不与依止。<a id="a-9d"></a>言不共语者。<a id="a-9e"></a>谓不共言语所有问答。<a id="a-9f"></a>言不教授者。<a id="a-9g"></a>于利害事皆不教诏。<a id="a-9h"></a>言不同受用者。<a id="a-9i"></a>所有供承皆不应受。<a id="a-9j"></a>衣食及法亦不交通。<a id="a-9k"></a>言遮善事者所有修行善品胜事皆不令作。<a id="a-9l"></a>言不与依止者。<a id="a-9m"></a>谓绝师徒相依止事不共同房。<a id="a-9n"></a>如佛所言应诃责者。<a id="a-9o"></a>苾刍于事不为简择即便诃责。<a id="a-9p"></a>佛言不应随事即为诃责。<a id="a-9q"></a>若有五法方合诃之。<a id="a-9r"></a>云何为五。<a id="a-9s"></a>一者不信。<a id="a-9t"></a>二者懈怠。<a id="a-9u"></a>三者恶口。<a id="a-9v"></a>四者情无羞耻。<a id="a-9w"></a>五者近恶知识。<a id="a-9x"></a>时诸苾刍具此五法方始诃责。<a id="a-9y"></a>若不具五即不诃责。<a id="a-9z"></a>佛言五法之中随有一时即须诃责。<a id="a-A0"></a>诃弟子时诸余苾刍遂相摄受。<a id="a-A1"></a>佛言若被亲教师轨范师诃责之时。<a id="a-A2"></a>余人摄受作离间意。<a id="a-A3"></a>是破僧方便得窣吐罗罪。<a id="a-A4"></a>佛言不应摄受。<a id="a-A5"></a>时诸苾刍皆不容许。<a id="a-A6"></a>因此难调更不恭敬。<a id="a-A7"></a>或有出国或有还俗。<a id="a-A8"></a>佛言应令苾刍教其改悔生恭敬心。<a id="a-A9"></a>彼即令其不善巧者。<a id="a-AA"></a>至彼人边。<a id="a-AB"></a>告言具寿汝亲教师唤乞欢喜。<a id="a-AC"></a>彼更高慢。<a id="a-AD"></a>佛言应令善巧苾刍教令改悔深起殷心。<a id="a-AE"></a>时彼本师见来收谢。<a id="a-AF"></a>便不简别即相容舍。<a id="a-AG"></a>彼于善品不能增进。<a id="a-AH"></a>复有少年因斯归俗。<a id="a-AI"></a>佛言具五种法应作忏摩。<a id="a-AJ"></a>一者有信心。<a id="a-AK"></a>二者发精进。<a id="a-AL"></a>三者生恭敬。<a id="a-AM"></a>四者口出美言。<a id="a-AN"></a>五者近善知识。<a id="a-AO"></a>佛言于此五中随有多少亦可忏摩。<a id="a-AP"></a>然诸苾刍不合诃责而诃责者得越法罪。<a id="a-AQ"></a>应合诃责而不诃责亦越法罪。<a id="a-AR"></a>不合容舍而容舍者得越法罪。<a id="a-AS"></a>应合容舍而不容舍亦越法罪。</p>
  <p id="aAT">若有于前黑品五法。<a id="a-AU"></a>随一现行心无恭敬应可驱出。<a id="a-AV"></a>若知彼怀有慈顺者应可恕之。<a id="a-AW"></a>若具五黑法者即可驱出。<a id="a-AX"></a>若不驱者得越法罪。<a id="a-AY"></a>佛言驱出。<a id="a-AZ"></a>即露体驱出。<a id="a-Aa"></a>佛言不应露体令去。<a id="a-Ab"></a>若是求寂应与水罗君持。<a id="a-Ac"></a>及上下二衣然后令去。<a id="a-Ad"></a>若是近圆或拟近圆者。<a id="a-Ae"></a>应与六物驱其出寺。<a id="a-Af"></a>皆不得露体令去(六物者三衣坐具水罗君持君持有二谓是净触)</p>
  <p id="aAg">第三门第四子摄颂曰。</p>
  <p id="aAh">造寺安檐网　　广陈扫地处</p>
  <p id="aAi">求法说二童　　热时应造舍</p>
  <p id="aAj">缘在室罗伐城。<a id="a-Ak"></a>如佛所言树下卧具者。<a id="a-Al"></a>清净易得。<a id="a-Am"></a>苾刍依此而为出家并受近圆成苾刍性。<a id="a-An"></a>若得长利别房楼阁悉皆得受。<a id="a-Ao"></a>苾刍造寺不安基阶及以前檐。<a id="a-Ap"></a>佛言先安基阶可与膝齐。<a id="a-Aq"></a>上置厚版立柱于上。<a id="a-Ar"></a>斗枅梁栋准次而安。<a id="a-As"></a>上布平版版上布甎。<a id="a-At"></a>于上复以碎甎和泥。<a id="a-Au"></a>极须鞕筑上安盐石灰泥。<a id="a-Av"></a>一重既尔余皆类知。<a id="a-Aw"></a>前安栏楯横牵钉柱勿令堕落。<a id="a-Ax"></a>时诸苾刍或于此食。<a id="a-Ay"></a>有鸟雀来共相恼乱。<a id="a-Az"></a>应安罗网。<a id="a-B0"></a>不知以何为网。<a id="a-B1"></a>佛言有五种网。<a id="a-B2"></a>谓麻纻芒茅及楮皮等。<a id="a-B3"></a>虽作得网不解安置。<a id="a-B4"></a>佛言于网四角安小铁镮。<a id="a-B5"></a>方便挂举勿令雨烂。<a id="a-B6"></a>后于此食鸟尚入者。<a id="a-B7"></a>以物遮掩食了还开。<a id="a-B8"></a>苾刍食时犬来前住希觅残食。<a id="a-B9"></a>苾刍不与望断命终。<a id="a-BA"></a>苾刍白佛。<a id="a-BB"></a>佛言凡啖食时为施畜生留一抄食。<a id="a-BC"></a>时兰若苾刍所出饮食。<a id="a-BD"></a>唯与野干遮余乌鸟。<a id="a-BE"></a>乌便嗔恨作乌音声告贼帅曰。<a id="a-BF"></a>林中苾刍多有金宝。<a id="a-BG"></a>贼解乌语至苾刍所从其索金。<a id="a-BH"></a>报言我无即便打骂。<a id="a-BI"></a>苾刍曰。<a id="a-BJ"></a>咄哉丈夫何因打我。<a id="a-BK"></a>答言汝多有金何不相与。<a id="a-BL"></a>苾刍曰。<a id="a-BM"></a>我居林野何处得金愿勿枉打。<a id="a-BN"></a>贼曰汝定有金若不见与定断汝命。<a id="a-BO"></a>苾刍曰有嗔我者妄作此言。<a id="a-BP"></a>定是我怨幸当实报。<a id="a-BQ"></a>贼曰乌向我道。<a id="a-BR"></a>苾刍曰由彼怀恨。<a id="a-BS"></a>问曰何故。<a id="a-BT"></a>苾刍具说上事。<a id="a-BU"></a>贼帅言圣者若不具言。<a id="a-BV"></a>我定枉杀知已便放。<a id="a-BW"></a>苾刍白佛。<a id="a-BX"></a>佛言苾刍局心行施有此过生。<a id="a-BY"></a>由此应知留食之时。<a id="a-BZ"></a>普施群生勿拘一类可于饭上以水浇湿。<a id="a-Ba"></a>饼须细擘散之于地。<a id="a-Bb"></a>随意当食不应遮止。<a id="a-Bc"></a>若遮止者得越法罪。<a id="a-Bd"></a>苾刍造房天雨之时。<a id="a-Be"></a>傍入檐下水流漫损。<a id="a-Bf"></a>佛言应作悬障遮。<a id="a-Bg"></a>苾刍不知云何作障。<a id="a-Bh"></a>佛言用版。<a id="a-Bi"></a>彼便遍遮遂令处暗。<a id="a-Bj"></a>佛言不应遍遮可留明处版求难得。<a id="a-Bk"></a>佛言蘧蒢席等权用遮障。<a id="a-Bl"></a>既遭雨湿虫蚁便生。<a id="a-Bm"></a>佛言夏雨时安余时应去。</p>
 </body>
</html>