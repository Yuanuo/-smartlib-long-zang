<!doctype html>
<html id="z3IBV4QpQ" data-ver="848">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第二十一</h1>
  <p id="a2">内摄颂曰。</p>
  <p id="a3">猛光侍缚迦　　金光[醫-酉+口]罗钵</p>
  <p id="a4">那剌陀得果　　妙发钵持油</p>
  <p id="a5">尔时猛光王默自思念。<a id="a-6"></a>我今婴此不睡之病日觉有增。<a id="a-7"></a>欲设何方令得瘳愈。<a id="a-8"></a>应可召集国内医人疗我此病。<a id="a-9"></a>作是念已所有医人皆悉召集。<a id="a-A"></a>王即报言。<a id="a-B"></a>我有此病不能眠睡可共疗治。<a id="a-C"></a>诸医白王。<a id="a-D"></a>此病非常。<a id="a-E"></a>我等诸人无能疗者。<a id="a-F"></a>然王舍城频毗娑罗王。<a id="a-G"></a>有子名侍缚迦。<a id="a-H"></a>为大医王众所知识。<a id="a-I"></a>具大智慧能疗斯疾。<a id="a-J"></a>时猛光王遣使赍书。<a id="a-K"></a>往频毗娑罗王所。<a id="a-L"></a>书曰白影胜王。<a id="a-M"></a>可令侍缚迦大医暂来相见。<a id="a-N"></a>欲有所疗幸不见违。<a id="a-O"></a>若不来者当须多贮草谷兵众相迎。<a id="a-P"></a>时频毗娑罗王得书读已。<a id="a-Q"></a>生大忧愁掌颊而住。<a id="a-R"></a>作如是念若送我子后恐更来须即随言我境便是附庸之国。<a id="a-S"></a>若不与者彼国兵强倍相挠扰。<a id="a-T"></a>侍缚迦见王忧色。<a id="a-U"></a>跪而白王何故忧悒。<a id="a-V"></a>王曰。<a id="a-W"></a>由汝多能解此伎术。<a id="a-X"></a>令我烦忧知更何道。<a id="a-Y"></a>又白王曰。<a id="a-Z"></a>请说其事。<a id="a-a"></a>是时父王具陈书意。<a id="a-b"></a>时侍缚迦闻已白王。<a id="a-c"></a>愿赐教命奉旨当行。<a id="a-d"></a>王报言。<a id="a-e"></a>子彼猛光王性极暴恶。<a id="a-f"></a>不论善否但起嗔心即皆杀害。<a id="a-g"></a>恐行无道枉戮汝身。<a id="a-h"></a>侍缚迦曰。<a id="a-i"></a>若不能自护己身何名医也。<a id="a-j"></a>唯愿大王勿生忧苦我赴彼期。<a id="a-k"></a>王曰。<a id="a-l"></a>随汝意行善须防护。<a id="a-m"></a>勿令我及国人中宫大小共生忧念。<a id="a-n"></a>重白王曰。<a id="a-o"></a>愿勿怀愁必无斯理。<a id="a-p"></a>我观病势方便消息令彼不嗔。<a id="a-q"></a>王便默然。<a id="a-r"></a>时侍缚迦问来使曰。<a id="a-s"></a>彼猛光王今患何病。<a id="a-t"></a>何所宜食何不宜耶。<a id="a-u"></a>是时使者具陈病状。<a id="a-v"></a>大医闻已以酥合膏。<a id="a-w"></a>色如酒色味如酒味香如酒香。<a id="a-x"></a>既合成已。<a id="a-y"></a>选择良晨陈设嘉瑞。<a id="a-z"></a>别其亲属与使同行。<a id="a-10"></a>行往嗢逝尼国路次曲女城。<a id="a-11"></a>于彼城中有一医童。<a id="a-12"></a>闻大医王欲向嗢逝尼国。<a id="a-13"></a>持一诃梨勒果奉上医王。<a id="a-14"></a>既得言交共申莫逆。<a id="a-15"></a>问童子曰。<a id="a-16"></a>彼猛光王患如是病。<a id="a-17"></a>汝等何故不为医疗。<a id="a-18"></a>童子答曰。<a id="a-19"></a>彼王所患不得眠睡。<a id="a-1A"></a>宜与酥治王性憎酥。<a id="a-1B"></a>唯爱于酒又性暴恶。<a id="a-1C"></a>若有人于王前说酥即斩其首。<a id="a-1D"></a>为是医人知王性恶。<a id="a-1E"></a>悉皆逃散无敢治者。<a id="a-1F"></a>是时医王报童子曰。<a id="a-1G"></a>法弟当知我为彼王。<a id="a-1H"></a>以酥合膏与酒无别。<a id="a-1I"></a>汝可与我同共往彼。<a id="a-1J"></a>若我现相方便指授。<a id="a-1K"></a>汝可斟量而与其药。<a id="a-1L"></a>汝可住看我当出去。<a id="a-1M"></a>王病差后我当赏汝亦令彼王多赐汝物。<a id="a-1N"></a>童子言好。<a id="a-1O"></a>遂共进发渐至王城。<a id="a-1P"></a>时猛光王闻医王至便作是念。<a id="a-1Q"></a>彼侍缚迦者既是王子复是医王。<a id="a-1R"></a>应为盛礼迎入城阙。<a id="a-1S"></a>时王即令严饰城郭修理街衢陈设仪仗。<a id="a-1T"></a>王及太子群寮人庶皆悉出迎。<a id="a-1U"></a>是时医王便与无量百千人众。<a id="a-1V"></a>前后围绕共入城中。<a id="a-1W"></a>时猛光王待彼医王歇息之后。<a id="a-1X"></a>欢颜庆慰问医王曰。<a id="a-1Y"></a>我有警觉病不得睡眠。<a id="a-1Z"></a>今时极重宜为疗治。<a id="a-1a"></a>医王答言。<a id="a-1b"></a>我当为治然须药物。<a id="a-1c"></a>其药多在诸国及余城处。<a id="a-1d"></a>唯我能识余人不知。<a id="a-1e"></a>或余人知我不能识。<a id="a-1f"></a>或有俱识或有近者或有远者。<a id="a-1g"></a>唯愿大王。<a id="a-1h"></a>与我贤善母象随意取骑。<a id="a-1i"></a>时王答言。<a id="a-1j"></a>善哉随意。<a id="a-1k"></a>王命调象人曰。<a id="a-1l"></a>若大医王须贤善象任取乘骑。<a id="a-1m"></a>汝等不应辄为遮止。<a id="a-1n"></a>告诸大臣并守门者曰。<a id="a-1o"></a>医王或可旦出中还中出夜至。<a id="a-1p"></a>乘贤善象须有出入随意莫障。<a id="a-1q"></a>诸臣及守门者奉王教已不敢留碍是时医王取象乘骑。<a id="a-1r"></a>或于白日或于夜半。<a id="a-1s"></a>来往不恒人无怪者。<a id="a-1t"></a>时猛光王报医王曰何不医疗。<a id="a-1u"></a>答言。<a id="a-1v"></a>王且洗浴。<a id="a-1w"></a>既洗浴已令王啖食。<a id="a-1x"></a>时王既食了已。<a id="a-1y"></a>侍缚迦白王。<a id="a-1z"></a>我今将得摩伽陀国上妙美酒王今可饮。<a id="a-20"></a>时猛光王生大欢喜云。<a id="a-21"></a>可将来。<a id="a-22"></a>是时医王令伴童子现相指授取尔许来。<a id="a-23"></a>王既得药寻即服之。<a id="a-24"></a>既服药已王便睡着。<a id="a-25"></a>是时医王知王睡已遂乘象走。<a id="a-26"></a>至其夜半王遂睡觉。<a id="a-27"></a>即便噫气遂闻酥臭。<a id="a-28"></a>王乃大嗔令诸左右。<a id="a-29"></a>急可捉取侍缚迦来当斩其首。<a id="a-2A"></a>是时诸人即皆往捉。<a id="a-2B"></a>既知走已便白王言。<a id="a-2C"></a>今觅不见走将远矣。<a id="a-2D"></a>王更大怒便唤飞乌。<a id="a-2E"></a>乘苇山大象速趁医人。<a id="a-2F"></a>系项将来当斩其首。<a id="a-2G"></a>如若见时彼解幻术。<a id="a-2H"></a>与汝药物皆不得受。<a id="a-2I"></a>是时飞乌既奉王命。<a id="a-2J"></a>乘第一象急往追趁。<a id="a-2K"></a>寻其象迹至庵摩罗林。<a id="a-2L"></a>飞乌趁及唤言大医。<a id="a-2M"></a>王唤速来。<a id="a-2N"></a>答曰。<a id="a-2O"></a>汝何须急来食庵摩罗果。<a id="a-2P"></a>飞乌答曰。<a id="a-2Q"></a>我奉王命。<a id="a-2R"></a>彼解幻术所与之物不须受取。<a id="a-2S"></a>报曰汝不须怖今既饥渴。<a id="a-2T"></a>我取一颗庵摩罗果各共食半。<a id="a-2U"></a>飞乌即念共食一颗岂有术乎。<a id="a-2V"></a>医王取一庵摩罗先食半颗。<a id="a-2W"></a>余残半者于指甲中。<a id="a-2X"></a>先藏毒药剖其半颗令药入中持与飞乌。<a id="a-2Y"></a>飞乌受果即食。<a id="a-2Z"></a>时飞乌先患癞病既食果已药病相当。<a id="a-2a"></a>即上变下泻不能自持。</p>
  <p id="a2b">医王入村告村人曰。<a id="a-2c"></a>此是猛光王第一大象。<a id="a-2d"></a>及贤善母象及飞乌使者。<a id="a-2e"></a>汝等好看勿令损失。<a id="a-2f"></a>若有参差必获重罪。<a id="a-2g"></a>嘱此语已寻路而去。<a id="a-2h"></a>诸人奉命看养飞乌令得病差。<a id="a-2i"></a>彼医童子治猛光王既得病差。<a id="a-2j"></a>是时飞乌却赴王所。<a id="a-2k"></a>王见问曰。<a id="a-2l"></a>医人何在。<a id="a-2m"></a>飞乌答曰。<a id="a-2n"></a>王得医人欲何所作。<a id="a-2o"></a>我捉得时当斩其首。<a id="a-2p"></a>答曰。<a id="a-2q"></a>王今病差臣癞复除。<a id="a-2r"></a>应合赏赐何因斩首。<a id="a-2s"></a>王闻此言善哉善哉。<a id="a-2t"></a>随意重赏报彼大恩。<a id="a-2u"></a>飞乌即作敕书报医王曰。<a id="a-2v"></a>仁是医王合得重赏。<a id="a-2w"></a>何故逃走信至可来受王赏赐。<a id="a-2x"></a>侍缚迦还书报曰。<a id="a-2y"></a>我藉皇恩珍财靡阙。<a id="a-2z"></a>王若于我生欢喜者。<a id="a-30"></a>请所赐物并回与彼侍医童子。<a id="a-31"></a>是时大王多以财货赏赐医童。<a id="a-32"></a>王又遣使人将大氎一领价直百千两金送与医王。<a id="a-33"></a>侍缚迦得衣便作是念。<a id="a-34"></a>此合王着何人堪受。<a id="a-35"></a>复作是念世尊乃是无上大师。<a id="a-36"></a>是我之父宜将奉献。<a id="a-37"></a>即诣佛所奉上其[疊*毛]。<a id="a-38"></a>世尊见施告阿难陀曰。<a id="a-39"></a>应将此衣作支伐罗。<a id="a-3A"></a>时阿难陀即便割截。<a id="a-3B"></a>作佛三衣有余白佛。<a id="a-3C"></a>佛言。<a id="a-3D"></a>汝及罗怙罗随应着用。<a id="a-3E"></a>时尊者阿难陀。<a id="a-3F"></a>作上下二衣。<a id="a-3G"></a>复与罗怙罗作僧脚敧服。</p>
  <p id="a3H">复次应知[醫-酉+口]罗钵龙因缘之事。<a id="a-3I"></a>昔于睹史多天宫殿之上。<a id="a-3J"></a>有书佛语问答之词颂曰。</p>
  <p id="a3K">何处王为上　　于染而染着</p>
  <p id="a3L">无染而有染　　何者是愚夫</p>
  <p id="a3M">何处愚者忧　　何处智者喜</p>
  <p id="a3N">谁和合别离　　说名为安乐</p>
  <p id="a3O">若佛世尊不出于世。<a id="a-3P"></a>此之颂义无人能受亦无解者若佛出现有能受持及能解义。<a id="a-3Q"></a>时北方多闻药叉天王。<a id="a-3R"></a>有缘须至睹史天宫。<a id="a-3S"></a>见斯问颂心生希有。<a id="a-3T"></a>便记其文不能解义。<a id="a-3U"></a>持至本宫书在版上。<a id="a-3V"></a>尔时得叉尸罗国。<a id="a-3W"></a>有旧住龙王名[醫-酉+口]罗钵。<a id="a-3X"></a>长夜希望何时得见世尊出世。<a id="a-3Y"></a>时彼龙王有一亲友药叉名曰金光。<a id="a-3Z"></a>因至北方多闻天所。<a id="a-3a"></a>于彼版上见此书颂。<a id="a-3b"></a>因即忆持不能解义。<a id="a-3c"></a>时此药叉持往得叉尸罗国。<a id="a-3d"></a>与[醫-酉+口]罗钵龙王而告彼曰。<a id="a-3e"></a>亲友此是佛说深义无人能解。<a id="a-3f"></a>汝可记此法颂并持金箧满中盛金。<a id="a-3g"></a>遍游诸国聚落城邑唱如是言。<a id="a-3h"></a>若有能解此颂义者。<a id="a-3i"></a>我与金箧而为供养。<a id="a-3j"></a>若处无人能解了者。<a id="a-3k"></a>即可告言此处无人不名国邑作是唱已复往余处。<a id="a-3l"></a>龙王闻已敬受经颂即自化身为摩纳婆形。<a id="a-3m"></a>并持金箧遍游诸国城邑聚落。<a id="a-3n"></a>渐次行至婆罗痆斯国于其城内四衢道中唱如是语。<a id="a-3o"></a>现在城中诸人众等。<a id="a-3p"></a>及以外来四远商客当听我语。<a id="a-3q"></a>即说其颂此之问颂是我将来。<a id="a-3r"></a>若能解者即与金箧而为供养。<a id="a-3s"></a>乃有无量百千人众悉皆云集。<a id="a-3t"></a>其中有聪明博识情起贡高。<a id="a-3u"></a>亦有闻已心生希慕。<a id="a-3v"></a>惊怪非常然无有能为解释者。<a id="a-3w"></a>龙王唱言婆罗痆斯。<a id="a-3x"></a>既无智人此非城邑。<a id="a-3y"></a>时诸婆罗门居士等咸报摩纳婆曰。<a id="a-3z"></a>勿为斯唱此非城邑。<a id="a-40"></a>我此城中有上智人住阿兰若。<a id="a-41"></a>且待彼来当解斯义。<a id="a-42"></a>问曰。<a id="a-43"></a>彼名字何。<a id="a-44"></a>答曰。<a id="a-45"></a>名那剌陀。<a id="a-46"></a>若如是者我今且待。<a id="a-47"></a>时那剌陀于静林中。<a id="a-48"></a>得信来至。<a id="a-49"></a>时彼化龙当前而住。<a id="a-4A"></a>白言大仙我今将此问颂词句来至于此。<a id="a-4B"></a>若人解者我与金箧而为供养。<a id="a-4C"></a>时那剌陀闻已记忆。<a id="a-4D"></a>告摩纳婆曰。<a id="a-4E"></a>当为汝释。<a id="a-4F"></a>问曰何时。<a id="a-4G"></a>答曰十二年后。<a id="a-4H"></a>白言。<a id="a-4I"></a>大仙时太长久。<a id="a-4J"></a>复言六年。<a id="a-4K"></a>答言。<a id="a-4L"></a>太久三年一年六月三月。<a id="a-4M"></a>一月半月乃至七日。<a id="a-4N"></a>白言大仙我待七日。<a id="a-4O"></a>化龙报曰。<a id="a-4P"></a>大仙随意我且虔诚。</p>
  <p id="a4Q">时那剌陀与五苾刍先为亲友。<a id="a-4R"></a>往彼告曰。<a id="a-4S"></a>有一摩纳婆。<a id="a-4T"></a>将此句颂及持金箧。<a id="a-4U"></a>来至我所作如是言。<a id="a-4V"></a>有人能解此句颂者。<a id="a-4W"></a>当与金箧而为供养。<a id="a-4X"></a>然彼句颂文少义多。<a id="a-4Y"></a>甚深难解今欲如何。<a id="a-4Z"></a>苾刍告曰。<a id="a-4a"></a>那剌陀应往佛所而为咨问。<a id="a-4b"></a>那剌陀曰。<a id="a-4c"></a>仁者佛出世耶。<a id="a-4d"></a>答曰已出。<a id="a-4e"></a>问曰住在何处。<a id="a-4f"></a>答曰。<a id="a-4g"></a>在仙人堕处施鹿林中。<a id="a-4h"></a>时彼闻已心大欢喜。<a id="a-4i"></a>驰即往诣薄伽梵所。<a id="a-4j"></a>见三十二相炳着其身。<a id="a-4k"></a>八十随好庄严赫奕。<a id="a-4l"></a>圆光一寻以为映[佩-一]明逾千日形若宝山。<a id="a-4m"></a>色相殊妙心神寂怕过十二年修禅定者。<a id="a-4n"></a>既得亲睹生希有心。<a id="a-4o"></a>如无子人忽得于子。<a id="a-4p"></a>如贫穷人得大宝藏。<a id="a-4q"></a>犹如太子得绍王位。<a id="a-4r"></a>如久积集善根有情初得见佛。<a id="a-4s"></a>时那剌陀深心欢喜亦复如是。<a id="a-4t"></a>渐至佛所礼双足已。<a id="a-4u"></a>退坐一面。<a id="a-4v"></a>世尊随彼意乐随眠根性差别。<a id="a-4w"></a>当机为说四圣谛法令彼悟解。<a id="a-4x"></a>既闻法要以金刚智杵。<a id="a-4y"></a>摧破二十萨迦耶见山。<a id="a-4z"></a>证预流果见实谛已。<a id="a-50"></a>顶礼佛足白言世尊。<a id="a-51"></a>我愿于佛善法律中而为出家。<a id="a-52"></a>成苾刍性坚修梵行。<a id="a-53"></a>佛言汝先许为摩纳婆解释颂义。<a id="a-54"></a>应先往彼为其说已然后出家。<a id="a-55"></a>白佛言。<a id="a-56"></a>我虽获得如是智见。<a id="a-57"></a>然于颂义未解宣陈。<a id="a-58"></a>既无辩才设往何益佛言汝可往彼作如是语。<a id="a-59"></a>汝可为我说其问颂。<a id="a-5A"></a>彼若说已应如是答。</p>
  <p id="a5B">第六王为上　　染处即生着</p>
  <p id="a5C">无染而起染　　说此是爱夫</p>
  <p id="a5D">愚者于此忧　　智人于此喜</p>
  <p id="a5E">爱处能别离　　此则名安乐</p>
  <p id="a5F">彼若告言我不能解更为说颂。</p>
  <p id="a5G">若人闻妙语　　解已修胜定</p>
  <p id="a5H">若闻不了义　　彼人由放逸</p>
  <p id="a5I">彼若闻颂更作是语。</p>
  <p id="a5J">汝今说佛语　　我未闲其义</p>
  <p id="a5K">迷情不能了　　疾可为除疑</p>
  <p id="a5L">说此语时汝可对彼以爪截叶。<a id="a-5M"></a>若更问言世尊出世。<a id="a-5N"></a>报言已出。<a id="a-5O"></a>若言何处。<a id="a-5P"></a>答曰在施鹿林中。<a id="a-5Q"></a>那剌陀受佛教已。<a id="a-5R"></a>至摩纳婆所作如是语。<a id="a-5S"></a>汝可说颂即以颂答。<a id="a-5T"></a>具告其事乃至报佛在鹿林中。<a id="a-5U"></a>时[醫-酉+口]罗钵便作是念。<a id="a-5V"></a>我若于那剌陀前现本龙身彼便轻我。<a id="a-5W"></a>若为婆罗门身往世尊所。<a id="a-5X"></a>此婆罗痆斯有大婆罗门。<a id="a-5Y"></a>解三明书及四明论彼若见我为摩纳婆形共生嫌议。<a id="a-5Z"></a>诸婆罗门生高贵族。<a id="a-5a"></a>何故自卑向乔答摩处。<a id="a-5b"></a>复作是念作本龙身往世尊所。<a id="a-5c"></a>龙有多怨恐为障碍。<a id="a-5d"></a>我今应可作转轮王诣世尊所。<a id="a-5e"></a>即便化作转轮圣王七宝导前。<a id="a-5f"></a>并九十九俱胝兵旗扈从。<a id="a-5g"></a>千子围绕如半月形。<a id="a-5h"></a>各以种种宝物而作庄严。<a id="a-5i"></a>复有无量种种外道沙门梵志。<a id="a-5j"></a>百千人众而为辅翊。<a id="a-5k"></a>于王头上持百支伞盖。<a id="a-5l"></a>威光赫奕犹如日月。<a id="a-5m"></a>往世尊所。<a id="a-5n"></a>尔时世尊于无量百千大众之前而为说法。<a id="a-5o"></a>时诸大众遥见轮王。<a id="a-5p"></a>无量百千军众围绕。<a id="a-5q"></a>生希有心共相谓曰。<a id="a-5r"></a>此之轮王从何处来。<a id="a-5s"></a>世所未见岂非梵天王等来供养耶。<a id="a-5t"></a>时诸人等或有爱乐心生贪着。<a id="a-5u"></a>愿此王身各生异念。<a id="a-5v"></a>王至佛所顶礼双足却坐一面。</p>
  <p id="a5w">尔时世尊告言。<a id="a-5x"></a>汝愚痴人于迦葉波佛时。<a id="a-5y"></a>受佛禁戒不能护持。<a id="a-5z"></a>遂便破戒感此下劣长寿龙身。<a id="a-60"></a>今者何故还起诈心诳我徒众。<a id="a-61"></a>汝今还可复其本形。<a id="a-62"></a>龙王白言。<a id="a-63"></a>世尊我是龙身多诸怨恶。<a id="a-64"></a>恐有众生共相损害。<a id="a-65"></a>尔时世尊告金刚手曰。<a id="a-66"></a>汝可护此龙王勿令损恼。<a id="a-67"></a>时金刚手受世尊语已便为守护随后而行。<a id="a-68"></a>是时龙王从坐而起。<a id="a-69"></a>别至一处遂复本形。<a id="a-6A"></a>身有七头广长无量。<a id="a-6B"></a>头枕婆罗痆斯城尾在得叉尸罗国(相去有二百驿)由先恶业一一头上。<a id="a-6C"></a>各生一[醫-酉+口]罗大树。<a id="a-6D"></a>被风摇动脓血皆流。<a id="a-6E"></a>沾污形骸臭秽可恶。<a id="a-6F"></a>常有诸虫蝇蛆之类。<a id="a-6G"></a>遍其身上昼夜唼食。<a id="a-6H"></a>令他嫌耻不乐观见。<a id="a-6I"></a>是时龙王即以本身。<a id="a-6J"></a>诣世尊所顶礼双足却住一面。<a id="a-6K"></a>时诸大众见此龙身怨怖可畏。<a id="a-6L"></a>离贪欲人尚生恐怖。<a id="a-6M"></a>况未离者见此龙身。<a id="a-6N"></a>粗涩鳞甲皆悉劈裂。<a id="a-6O"></a>疮溃脓流种种异色。<a id="a-6P"></a>身体凹凸高下不平。<a id="a-6Q"></a>其形广大能不惊惧。<a id="a-6R"></a>皆白佛言。<a id="a-6S"></a>此是何物来世尊前。<a id="a-6T"></a>尔时世尊告诸大众。<a id="a-6U"></a>此是前来转轮王身。<a id="a-6V"></a>汝等于彼生死荣华心生爱乐。<a id="a-6W"></a>此是本形彼是化作。<a id="a-6X"></a>由先恶业报受斯苦。<a id="a-6Y"></a>彼诸人等闻佛说已。<a id="a-6Z"></a>各怀忧恼默然而住。<a id="a-6a"></a>龙王白言。<a id="a-6b"></a>唯愿世尊为我授记。<a id="a-6c"></a>当于何日舍此龙身。<a id="a-6d"></a>佛告龙王当来人寿八万岁时。<a id="a-6e"></a>有佛出世号曰慈氏十号具足。<a id="a-6f"></a>为汝授记当免龙身。<a id="a-6g"></a>是时龙王即于佛前。<a id="a-6h"></a>悲号啼哭。<a id="a-6i"></a>诸头眼中一时出泪。<a id="a-6j"></a>成十四河駃流惊注。<a id="a-6k"></a>佛复告言。<a id="a-6l"></a>汝且裁止莫大啼哭。<a id="a-6m"></a>流泪不止令国破亡。<a id="a-6n"></a>龙白佛言。<a id="a-6o"></a>而我本心不害小命。<a id="a-6p"></a>何况损国。<a id="a-6q"></a>作是语已顶礼佛足忽然不现。</p>
  <p id="a6r">是时大众咸皆有疑。<a id="a-6s"></a>而白佛言此龙宿世作何恶业。<a id="a-6t"></a>头上生树身出脓血广说如上。<a id="a-6u"></a>佛告诸大众。<a id="a-6v"></a>欲知此龙宿世因缘报得苦身。<a id="a-6w"></a>自作自当无余代受。<a id="a-6x"></a>广如上说颂曰。</p>
  <p id="a6y">假令经百劫　　所作业不亡</p>
  <p id="a6z">因缘会遇时　　果报还自受</p>
  <p id="a70">汝等苾刍应当一心听我所说。<a id="a-71"></a>乃往过去于贤劫中人寿二万岁时。<a id="a-72"></a>有佛出世名曰迦葉波十号具足。<a id="a-73"></a>在婆罗痆斯施鹿林中依止而住。<a id="a-74"></a>此龙于时于佛法中出家修行。<a id="a-75"></a>善闲三藏具习定门。<a id="a-76"></a>[醫-酉+口]寂静处。<a id="a-77"></a>[醫-酉+口]罗树下。<a id="a-78"></a>而作经行以自策励。<a id="a-79"></a>于时[醫-酉+口]罗树叶打着其额即便忍受。<a id="a-7A"></a>后于一时系心疲惓。<a id="a-7B"></a>从定而起策念经行。<a id="a-7C"></a>叶还打额极生痛苦。<a id="a-7D"></a>发嗔怒心即以两手。<a id="a-7E"></a>折其树叶掷之于地作如是语迦葉波佛。<a id="a-7F"></a>无情物上见何过咎。<a id="a-7G"></a>而制学处令受斯苦。<a id="a-7H"></a>由彼猛毒嗔心毁戒。<a id="a-7I"></a>命终之后堕此龙中。<a id="a-7J"></a>[醫-酉+口]罗大树生于头上。<a id="a-7K"></a>脓血流出多有诸虫。<a id="a-7L"></a>蝇蛆唼食臭秽非常。<a id="a-7M"></a>汝诸苾刍于意云何。<a id="a-7N"></a>善闲三藏习定苾刍坏[醫-酉+口]罗叶者。<a id="a-7O"></a>岂异人乎今此龙是。<a id="a-7P"></a>苾刍当知黑业黑报白业白报杂业杂报。<a id="a-7Q"></a>是故汝等应舍黑杂修纯白业。<a id="a-7R"></a>乃至说颂如前。</p>
  <p id="a7S">尔时那剌陀仙人。<a id="a-7T"></a>诣世尊所顶礼佛足。<a id="a-7U"></a>退坐一面而白佛言。<a id="a-7V"></a>世尊先所许者我已作讫。<a id="a-7W"></a>欲于如来善法律中出家修学。<a id="a-7X"></a>佛言善来苾刍。<a id="a-7Y"></a>听汝出家可修梵行。<a id="a-7Z"></a>闻是语已须发自落。<a id="a-7a"></a>如曾剃发已经七日。<a id="a-7b"></a>法衣着身瓶钵在手。<a id="a-7c"></a>威仪整肃如百岁苾刍颂曰。</p>
  <p id="a7d">世尊命善来　　发除衣着体</p>
  <p id="a7e">即得诸根寂　　随佛意皆成</p>
  <p id="a7f">时诸苾刍见那剌陀既出家已。<a id="a-7g"></a>诸同梵行者不知云何唤其名号。<a id="a-7h"></a>以缘白佛。<a id="a-7i"></a>佛言。<a id="a-7j"></a>此苾刍姓迦多演那。<a id="a-7k"></a>应将此姓即以为名。<a id="a-7l"></a>时诸苾刍即依此唤。<a id="a-7m"></a>尔时佛告迦多演那曰。<a id="a-7n"></a>然于世间有二依止谓有见无见。<a id="a-7o"></a>复由烦恼而作婴缠。<a id="a-7p"></a>于此二见常为固执。<a id="a-7q"></a>烦恼不除恒怀我慢。<a id="a-7r"></a>与苦共生随苦俱灭。<a id="a-7s"></a>汝迦多演那由无疑惑自生智慧。<a id="a-7t"></a>正见现前如佛所见。<a id="a-7u"></a>何以故世间生法正智见已。<a id="a-7v"></a>世执无见即不复生。<a id="a-7w"></a>世间灭法正智见已。<a id="a-7x"></a>世执有见即不复生。<a id="a-7y"></a>迦多演那于此二边勿为执着。<a id="a-7z"></a>如来常依中道而为说法。<a id="a-80"></a>所谓此有故彼有。<a id="a-81"></a>此生故彼生。<a id="a-82"></a>即是无明缘行。<a id="a-83"></a>行缘识识缘名色。<a id="a-84"></a>名色缘六处六处缘触。<a id="a-85"></a>触缘受受缘爱。<a id="a-86"></a>爱缘取取缘有。<a id="a-87"></a>有缘生生缘老死忧悲苦恼。<a id="a-88"></a>如是极大苦蕴相续而生。<a id="a-89"></a>此无故彼无。<a id="a-8A"></a>此灭故彼灭。<a id="a-8B"></a>即是无明灭故行灭。<a id="a-8C"></a>行灭故识灭识灭故名色灭。<a id="a-8D"></a>名色灭故六处灭六处灭故触灭。<a id="a-8E"></a>触灭故受灭受灭故爱灭。<a id="a-8F"></a>爱灭故取灭取灭故有灭。<a id="a-8G"></a>有灭故生灭。<a id="a-8H"></a>生灭故老死忧悲苦恼灭。<a id="a-8I"></a>如是极大苦蕴悉皆散灭。<a id="a-8J"></a>于时迦多演那闻佛说已。<a id="a-8K"></a>即于座上观知生死五趣轮回。<a id="a-8L"></a>有为无常苦空无我。<a id="a-8M"></a>心开意悟断诸烦恼。<a id="a-8N"></a>证阿罗汉果三明六通。<a id="a-8O"></a>具八解脱得如实知。<a id="a-8P"></a>我生已尽梵行已立所作已办。<a id="a-8Q"></a>不受后有心无障碍。<a id="a-8R"></a>如手撝空刀割香涂。<a id="a-8S"></a>爱憎不起观金与土等无有异。<a id="a-8T"></a>于诸名利无不弃舍。<a id="a-8U"></a>释梵诸天皆悉恭敬。<a id="a-8V"></a>因佛与名迦多演那。<a id="a-8W"></a>从是已后名大迦多演那。</p>
  <p id="a8X">尔时嗢逝尼国人多疫死。<a id="a-8Y"></a>丧舆相次尸骸遍野。<a id="a-8Z"></a>王及国人悉皆忧恼。<a id="a-8a"></a>臣白王曰。<a id="a-8b"></a>王今宜可修诸福业。<a id="a-8c"></a>或云供养沙门婆罗门。<a id="a-8d"></a>或云可作咒术药法。<a id="a-8e"></a>王闻议已祈请攘灾悉皆备作。<a id="a-8f"></a>冀除疫疠百姓安宁。<a id="a-8g"></a>告守门人曰。<a id="a-8h"></a>汝等须知若有沙门婆罗门等。<a id="a-8i"></a>来入城中能除疫者即当报我。<a id="a-8j"></a>尔时如来大师。<a id="a-8k"></a>知此国人多遭疫病。<a id="a-8l"></a>死亡无数欲存救愍。<a id="a-8m"></a>无上世尊常法如是。<a id="a-8n"></a>观察世间无不闻见。<a id="a-8o"></a>恒起大悲利益一切。<a id="a-8p"></a>于救护中最为第一。<a id="a-8q"></a>最为雄猛无有二言。<a id="a-8r"></a>依定慧住显发三明。<a id="a-8s"></a>善修三学善调三业。<a id="a-8t"></a>度四瀑流安四神足。<a id="a-8u"></a>于长夜中修四摄行。<a id="a-8v"></a>舍除五盖远离五支。<a id="a-8w"></a>超越五道六根具足。<a id="a-8x"></a>六度圆满七财普施。<a id="a-8y"></a>开七觉花离世八法。<a id="a-8z"></a>示八正路永断九结。<a id="a-90"></a>明闲九定充满十力。<a id="a-91"></a>名闻十方诸自在中最为殊胜。<a id="a-92"></a>得法无畏降伏魔怨。<a id="a-93"></a>震大雷音作师子吼。<a id="a-94"></a>昼夜六时常以佛眼。<a id="a-95"></a>观察世间谁增谁减。<a id="a-96"></a>谁遭苦厄谁向恶趣。<a id="a-97"></a>谁陷欲泥谁堪受化。<a id="a-98"></a>作何方便拔济令出。<a id="a-99"></a>无圣财者令得圣财。<a id="a-9A"></a>以智安膳那破无明眼膜。<a id="a-9B"></a>无善根者令种善根。<a id="a-9C"></a>有善根者令更增长。<a id="a-9D"></a>置人天路安隐无碍。<a id="a-9E"></a>趣涅槃城如有说言。</p>
  <p id="a9F">假使大海潮　　或失于期限</p>
  <p id="a9G">佛于所化者　　济度不过时</p>
  <p id="a9H">如母有一儿　　常护其身命</p>
  <p id="a9I">佛于所化者　　愍念过于彼</p>
  <p id="a9J">佛于诸有情　　慈念不舍离</p>
  <p id="a9K">思济其苦难　　如母牛随犊</p>
  <p id="a9L">佛作是念。<a id="a-9M"></a>谁能调伏嗢逝尼国猛光大王。<a id="a-9N"></a>并后宫婇女及诸人庶。<a id="a-9O"></a>世尊观知大迦多演那苾刍能调伏彼。<a id="a-9P"></a>即便告曰大迦多演那。<a id="a-9Q"></a>汝可观察嗢逝尼城。<a id="a-9R"></a>猛光大王及宫内婇女。<a id="a-9S"></a>并诸人庶令得安乐。<a id="a-9T"></a>尊者白佛。<a id="a-9U"></a>如世尊教。<a id="a-9V"></a>于时尊者至明旦已。<a id="a-9W"></a>执持衣钵入婆罗痆斯次行乞食。<a id="a-9X"></a>食已执持衣钵。<a id="a-9Y"></a>与五百苾刍往嗢逝尼国。<a id="a-9Z"></a>路次建拏鞠社国。<a id="a-9a"></a>时此城中有一婆罗门。<a id="a-9b"></a>是尊者故旧知识。<a id="a-9c"></a>家有一女仪容端正美色超绝。<a id="a-9d"></a>发彩光润无与比者。<a id="a-9e"></a>因此立名号为妙发。<a id="a-9f"></a>有音乐人从南方来。<a id="a-9g"></a>见女妙发头发奇好。<a id="a-9h"></a>诣婆罗门所告言大婆罗门。<a id="a-9i"></a>此女头发是我所须。<a id="a-9j"></a>可卖与我以一千金钱用酬价直。<a id="a-9k"></a>婆罗门答曰。<a id="a-9l"></a>婆罗门法不应卖发。<a id="a-9m"></a>何故汝今作非法语。<a id="a-9n"></a>彼不遂心默然而去。<a id="a-9o"></a>后于异时父便命过。<a id="a-9p"></a>母闻圣者大迦多演那与五百人。<a id="a-9q"></a>来至此国不远而住。<a id="a-9r"></a>为夫新死心怀忧戚。<a id="a-9s"></a>闻尊者来更加思念掌颊而住。<a id="a-9t"></a>其女妙发见母忧愁问其所以。<a id="a-9u"></a>母今何故以手掌颊怀忧而住。<a id="a-9v"></a>母曰圣者大迦多演那。<a id="a-9w"></a>是汝亡父故旧知识。<a id="a-9x"></a>今来至此汝父身故家复贫穷。<a id="a-9y"></a>不能办得一中供养。<a id="a-9z"></a>故我怀忧。<a id="a-A0"></a>女曰若尔乐人买发酬直千钱。<a id="a-A1"></a>可取其价以充供养。<a id="a-A2"></a>我发后时更复生长。<a id="a-A3"></a>愿母勿忧。<a id="a-A4"></a>母闻语已知有净信。<a id="a-A5"></a>诣乐人所告言仁者。<a id="a-A6"></a>我女头发仁先求买酬直千钱。<a id="a-A7"></a>必其须者可还前价。<a id="a-A8"></a>答言老母当时我等要须此发。<a id="a-A9"></a>今乃无用若其出卖可取半价。<a id="a-AA"></a>答曰任意即便酬直取发将去。</p>
  <p id="aAB">尔时尊者行至其城于一静处安心而住。<a id="a-AC"></a>婆罗门妻诣尊者所。<a id="a-AD"></a>顶礼足已。<a id="a-AE"></a>白言圣者。<a id="a-AF"></a>行途安不我夫在日。<a id="a-AG"></a>与尊者相识幸见慈愍。<a id="a-AH"></a>明日午时受我微请。<a id="a-AI"></a>尊者曰我众极多卒何能济。<a id="a-AJ"></a>问言圣者。<a id="a-AK"></a>众有几多。<a id="a-AL"></a>答有五百人。<a id="a-AM"></a>报曰甚善。<a id="a-AN"></a>尊者默然。<a id="a-AO"></a>尔时老母知受请已礼足而去。<a id="a-AP"></a>即于家中办诸供养。<a id="a-AQ"></a>至明清旦敷设床席瓮贮净水。<a id="a-AR"></a>往白食办愿圣知时。<a id="a-AS"></a>于时尊者于小食时。<a id="a-AT"></a>执持衣钵与五百人。<a id="a-AU"></a>至女人舍就座而坐。<a id="a-AV"></a>见坐定已老母即便自手行与种种上妙饮食。<a id="a-AW"></a>食了嚼齿木澡漱讫屏除钵已。<a id="a-AX"></a>取一小席坐听说法。<a id="a-AY"></a>尊者欲为说法。<a id="a-AZ"></a>问言尔女妙发今在何处。<a id="a-Aa"></a>答曰容仪不整未敢辄来。<a id="a-Ab"></a>虽阿罗汉不观不知。<a id="a-Ac"></a>即便敛念观彼女心知极淳善。<a id="a-Ad"></a>告言。<a id="a-Ae"></a>彼女心善可唤将来。<a id="a-Af"></a>即命出房至尊者所以殷重心礼尊者足退坐一面。<a id="a-Ag"></a>母曰此是妙发虽知轻触请与尊者为女。<a id="a-Ah"></a>母重白言既相系属。<a id="a-Ai"></a>要有因缘事须咨问。<a id="a-Aj"></a>此女今者欲与谁家。<a id="a-Ak"></a>尊者报曰我出家人不应问其俗事。<a id="a-Al"></a>然此女儿必当获得内外庄严璎珞之具数各五百。<a id="a-Am"></a>五大聚落以充封邑。<a id="a-An"></a>母曰我是贫家谁当见与如是胜事。<a id="a-Ao"></a>尊者曰勿作是语。<a id="a-Ap"></a>此女福德高远以殷净心。<a id="a-Aq"></a>于胜福田而兴供养。<a id="a-Ar"></a>必当获此殊胜果报勿怀忧恼。<a id="a-As"></a>母便默然。<a id="a-At"></a>尊者为其母女示教利喜。<a id="a-Au"></a>说妙法已从坐起去。<a id="a-Av"></a>渐渐游行至嗢逝尼国。<a id="a-Aw"></a>才入城中所有灾患半皆除殄。<a id="a-Ax"></a>时守门人往白王曰王今知不。<a id="a-Ay"></a>有五百人容仪殊异。<a id="a-Az"></a>才入城内所有灾患半皆除息。<a id="a-B0"></a>王曰此诚善事应申供养。<a id="a-B1"></a>时诸婆罗门来白王曰。<a id="a-B2"></a>我于昼夜极大辛苦。<a id="a-B3"></a>作除障事是我威力。<a id="a-B4"></a>灾患半销未久之间悉当除殄。<a id="a-B5"></a>何因今说由彼苾刍。<a id="a-B6"></a>诸苾刍咒愿彼王无病长寿已辞王出去。</p>
  <p id="aB7">王告臣曰门人报我。<a id="a-B8"></a>有五百人容仪殊异。<a id="a-B9"></a>才入城内所有灾疫半皆除殄。<a id="a-BA"></a>诸婆罗门言。<a id="a-BB"></a>我于昼夜极大辛苦。<a id="a-BC"></a>作除障事是我威力。<a id="a-BD"></a>灾障半销未久之间悉当除殄不由外人。<a id="a-BE"></a>我今不知是谁功力。<a id="a-BF"></a>卿等宜当将诸苾刍及婆罗门。<a id="a-BG"></a>至象厩中。<a id="a-BH"></a>于不净地以粗米饼投醋浆水令彼俱食。<a id="a-BI"></a>食罢去时两朋皆问。<a id="a-BJ"></a>大王今日设食如何。<a id="a-BK"></a>诸臣白王如是应作。<a id="a-BL"></a>即于象厩如教设食。<a id="a-BM"></a>食了出时门人先问婆罗门曰。<a id="a-BN"></a>仁等今日受王供养其食如何。<a id="a-BO"></a>彼便大怒高声唱曰。<a id="a-BP"></a>我等观此非法。<a id="a-BQ"></a>贫王但以粗饼恶糜浇醋浆水。<a id="a-BR"></a>设婆罗门何福之有。<a id="a-BS"></a>门人闻已默尔而住。<a id="a-BT"></a>彼去之后苾刍次来。<a id="a-BU"></a>问言圣者王所设供其味何似。<a id="a-BV"></a>答言贤首施主所惠受者应食。<a id="a-BW"></a>足得充躯以终日夜。<a id="a-BX"></a>时守门者便入见王具陈二说。<a id="a-BY"></a>王既闻已复告臣曰。<a id="a-BZ"></a>卿今更可于象厩中清净之处。<a id="a-Ba"></a>设美食已还同前问。<a id="a-Bb"></a>即于净处敷好座席。<a id="a-Bc"></a>敬奉名餐欲出之时。<a id="a-Bd"></a>复如前问婆罗门曰。<a id="a-Be"></a>卿如刹利灌顶大王。<a id="a-Bf"></a>所设精奇获福无量。<a id="a-Bg"></a>门人报曰王宫厨膳事难一准。<a id="a-Bh"></a>因何今日不见嗤嫌。<a id="a-Bi"></a>彼便默去。<a id="a-Bj"></a>次苾刍来问如前答。<a id="a-Bk"></a>门人入见以事白王。<a id="a-Bl"></a>王复出教如于象厩马厩亦然。<a id="a-Bm"></a>净秽精粗问答相似。<a id="a-Bn"></a>王闻语已作如是念。<a id="a-Bo"></a>诸苾刍众是真福田非婆罗门也。<a id="a-Bp"></a>便起深信即行诣彼大迦多演那处礼足而坐。<a id="a-Bq"></a>尔时尊者为王说法。<a id="a-Br"></a>示教利喜默然而住。<a id="a-Bs"></a>王复礼足。<a id="a-Bt"></a>白言尊者。<a id="a-Bu"></a>幸愿慈悲及诸圣众。<a id="a-Bv"></a>明就我宫为受疏食。<a id="a-Bw"></a>尊者默许。<a id="a-Bx"></a>王见受已礼辞而去。<a id="a-By"></a>即于其夜办上妙食。<a id="a-Bz"></a>晨朝起已敷设座席安净水器。<a id="a-C0"></a>遂令使人往白尊者。<a id="a-C1"></a>食已备办愿圣知时。<a id="a-C2"></a>是时尊者日初分时。<a id="a-C3"></a>执持衣钵将诸苾刍。<a id="a-C4"></a>诣设食处就座而坐。</p>
  <p id="aC5">王令倡妓奏诸音乐歌舞齐发。<a id="a-C6"></a>尊者僧众整容端坐收摄诸根。<a id="a-C7"></a>鼓乐声了王问尊者曰。<a id="a-C8"></a>管乐如何堪听察不。<a id="a-C9"></a>尊者答言。<a id="a-CA"></a>大王其见闻者方知善恶。<a id="a-CB"></a>王曰诸根内闇容可不知。<a id="a-CC"></a>对境驰心何不闻见。<a id="a-CD"></a>尊者欲令体悉其事。<a id="a-CE"></a>作善方便而告王曰。<a id="a-CF"></a>王今颇有合死人不。<a id="a-CG"></a>王曰欲须何用。<a id="a-CH"></a>答曰王可以钵平满盛油。<a id="a-CI"></a>置彼手内令人执刀。<a id="a-CJ"></a>随后惊怖不应损害。<a id="a-CK"></a>报言若油一渧堕于地者当斩汝首。<a id="a-CL"></a>任其游履并复于前。<a id="a-CM"></a>多置妓女奏诸音乐。<a id="a-CN"></a>还来至此问持油人。<a id="a-CO"></a>美女容仪音乐好不。<a id="a-CP"></a>然后于我方生实信。<a id="a-CQ"></a>王闻告已皆如所言。<a id="a-CR"></a>次第而作彼人来至。<a id="a-CS"></a>问曰美女容仪音乐好不。<a id="a-CT"></a>答言大王其见闻者方知好恶。<a id="a-CU"></a>王曰汝有眼耳何不见闻。<a id="a-CV"></a>答言大王若我油钵一渧堕者。<a id="a-CW"></a>彼执刀人当斩我首横尸在地。<a id="a-CX"></a>我于尔时恐钵倾侧怖头落地。<a id="a-CY"></a>一心持捧辛苦回来。<a id="a-CZ"></a>何暇能知美女容仪歌舞善恶。<a id="a-Ca"></a>王遂无言默尔而住。<a id="a-Cb"></a>尊者问曰大王见不。<a id="a-Cc"></a>王言已见。<a id="a-Cd"></a>大王此人但为一生之命惧遭大苦。<a id="a-Ce"></a>殷重正念不为纵逸善护自身。<a id="a-Cf"></a>况我苾刍于诸歌舞并皆舍弃。<a id="a-Cg"></a>此是多生苦痛因故。<a id="a-Ch"></a>宁容辄更欲见闻耶。<a id="a-Ci"></a>王观油钵审察其情。<a id="a-Cj"></a>于尊者边倍生敬重。<a id="a-Ck"></a>是时太子诸王内宫婇女。<a id="a-Cl"></a>及众士庶皆来随喜。<a id="a-Cm"></a>以种种上食供养苾刍。<a id="a-Cn"></a>时众食了嚼齿木澡漱已屏除钵器。<a id="a-Co"></a>于尊者前王居卑座。<a id="a-Cp"></a>问尊者曰。<a id="a-Cq"></a>余处颇有以妙饮食供五百圣众与我等不。<a id="a-Cr"></a>尊者曰王是国主控御百城。<a id="a-Cs"></a>随念皆来无所乏少。<a id="a-Ct"></a>以上饮食供五百僧岂成希有。<a id="a-Cu"></a>我昨来时于一聚落。<a id="a-Cv"></a>家有少女恨已贫穷。<a id="a-Cw"></a>遂自剪发卖得五百金钱。<a id="a-Cx"></a>于我徒众敬设名餐斯成希有。</p>
  <p id="aCy">王闻是语作如是念。<a id="a-Cz"></a>彼女之发价直五百。<a id="a-D0"></a>诸天婇女难以为比。<a id="a-D1"></a>当须审察彼是何人。<a id="a-D2"></a>我当取之。<a id="a-D3"></a>尊者德高理难致问。<a id="a-D4"></a>遂命使者曰。<a id="a-D5"></a>汝今可行随尊者来处。<a id="a-D6"></a>于何村邑有女卖发得五百金钱。<a id="a-D7"></a>奉为尊者大迦多演那设食供养。<a id="a-D8"></a>是谁之女我要须见。<a id="a-D9"></a>使知王心即行寻问。<a id="a-DA"></a>展转遂至建拏鞠社城。<a id="a-DB"></a>既至城中周遍询访。<a id="a-DC"></a>知其处所适本求心。<a id="a-DD"></a>暂憩息已诣婆罗门舍于其门立。<a id="a-DE"></a>见母出来问安隐不。<a id="a-DF"></a>母便问曰仁今至此欲何所求。<a id="a-DG"></a>答曰欲求妙发以为婚事。<a id="a-DH"></a>问言为谁。<a id="a-DI"></a>答曰为猛光王以充国后。<a id="a-DJ"></a>母曰甚善。<a id="a-DK"></a>然婢财不少恐事不成。<a id="a-DL"></a>使者曰其物几何。<a id="a-DM"></a>母曰内庄严具数满五百。<a id="a-DN"></a>外诸璎珞其数亦然。<a id="a-DO"></a>五大聚落以充封邑。<a id="a-DP"></a>得此物者我当与女。<a id="a-DQ"></a>使者闻已驰还报王。<a id="a-DR"></a>白言大王。<a id="a-DS"></a>我求得女。<a id="a-DT"></a>王曰尔共何言。<a id="a-DU"></a>答曰我报其母王取充后。<a id="a-DV"></a>王曰彼索娉财。<a id="a-DW"></a>使便具说王闻报已语言。<a id="a-DX"></a>随其所索多少皆与。<a id="a-DY"></a>使衔王命还向女家。<a id="a-DZ"></a>共相许可卜选吉日。<a id="a-Da"></a>广备礼仪前后行军盛严旗鼓。<a id="a-Db"></a>从建拏城将至嗢逝尼国。<a id="a-Dc"></a>既入城已即于是日。<a id="a-Dd"></a>所有疫疠并悉消除。<a id="a-De"></a>国界休宁人民安乐。<a id="a-Df"></a>因此嘉应遂共号曰安乐夫人。</p>
 </body>
</html>