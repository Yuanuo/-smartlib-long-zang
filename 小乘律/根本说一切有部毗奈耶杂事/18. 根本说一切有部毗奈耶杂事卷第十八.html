<!doctype html>
<html id="z3IBV4JpN" data-ver="881">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第十八</h1>
  <p id="a2">第五门总摄颂曰。</p>
  <p id="a3">焚尸诘三转　　舍堕我身亡</p>
  <p id="a4">界苾刍不应　　不合五皮用</p>
  <p id="a5">第五门第一子摄颂曰。</p>
  <p id="a6">焚尸诵三启　　目连因打亡</p>
  <p id="a7">不应广大作　　多获诸珍宝</p>
  <p id="a8">缘在室罗伐城逝多林。<a id="a-9"></a>时此城中有一长者。<a id="a-A"></a>娶妻未久便诞一息。<a id="a-B"></a>年渐长大。<a id="a-C"></a>于佛法中而为出家。<a id="a-D"></a>遇病身死。<a id="a-E"></a>时诸苾刍即以死尸并其衣钵弃于路侧。<a id="a-F"></a>有俗人见作如是语。<a id="a-G"></a>沙门释子身亡弃去。<a id="a-H"></a>有云。<a id="a-I"></a>我试观之。<a id="a-J"></a>见已便识报诸人曰。<a id="a-K"></a>是长者子各共生嫌。<a id="a-L"></a>于释子中为出家者无有依怙。<a id="a-M"></a>向若在俗诸亲必与如法焚烧。<a id="a-N"></a>苾刍白佛。<a id="a-O"></a>佛言。<a id="a-P"></a>苾刍身死应为供养苾刍不知云何供养。<a id="a-Q"></a>佛言。<a id="a-R"></a>应可焚烧。<a id="a-S"></a>具寿邬波离请世尊曰。<a id="a-T"></a>如佛所说于此身中有八万户虫如何得烧。<a id="a-U"></a>佛言。<a id="a-V"></a>此诸虫类人生随生若死随死此无有过。<a id="a-W"></a>身有疮者观察无虫方可烧殡。<a id="a-X"></a>欲烧殡时无柴可得。<a id="a-Y"></a>佛言。<a id="a-Z"></a>可弃河中。<a id="a-a"></a>若无河者穿地埋之。<a id="a-b"></a>夏中地湿多有虫蚁。<a id="a-c"></a>佛言。<a id="a-d"></a>于丛薄深处令其北首右胁而卧以草稕支头。<a id="a-e"></a>若草若叶覆其身上。<a id="a-f"></a>送丧苾刍可令能者诵三启无常经。<a id="a-g"></a>并说伽他为其咒愿。<a id="a-h"></a>事了归寺便不洗浴随处而散。<a id="a-i"></a>俗人见讥。<a id="a-j"></a>咸言。<a id="a-k"></a>释子极不净洁。<a id="a-l"></a>身近死尸身不洗浴。<a id="a-m"></a>佛言。<a id="a-n"></a>不应尔应可洗身。<a id="a-o"></a>彼即俱洗。<a id="a-p"></a>佛言。<a id="a-q"></a>若触尸者连衣俱洗。<a id="a-r"></a>其不触者但洗手足彼还寺中不礼制底。<a id="a-s"></a>佛言。<a id="a-t"></a>应礼制底。</p>
  <p id="au">缘在王舍城。<a id="a-v"></a>具寿舍利子及大目连。<a id="a-w"></a>于时时中往观地狱饿鬼傍生人天五趣。<a id="a-x"></a>巡行观察至无间狱。<a id="a-y"></a>时舍利子语大目连曰。<a id="a-z"></a>具寿宜当为此无间有情息猛焰苦。<a id="a-10"></a>时大目连闻是语已即升虚空。<a id="a-11"></a>于大狱上降注洪雨渧如车轴。<a id="a-12"></a>狱中猛焰令空中雨随处销亡。<a id="a-13"></a>时舍利子见是事已报目连曰。<a id="a-14"></a>具寿且止我灭其火。<a id="a-15"></a>答言。<a id="a-16"></a>随意。<a id="a-17"></a>时舍利子入胜解三摩地降注大雨。<a id="a-18"></a>令无间狱地并成泥。<a id="a-19"></a>咸得清凉皆蒙息苦。<a id="a-1A"></a>遂见外道晡剌拏。<a id="a-1B"></a>由昔为他说恶邪教。<a id="a-1C"></a>报受大身。<a id="a-1D"></a>于其舌上有五百铁犁耕垦流血。<a id="a-1E"></a>见二尊者报言。<a id="a-1F"></a>大德。<a id="a-1G"></a>仁等若往赡部洲中。<a id="a-1H"></a>传我所说报我门徒曰。<a id="a-1I"></a>由我生时口说邪法欺诳他故。<a id="a-1J"></a>彼恶业力堕无间中。<a id="a-1K"></a>于我舌上有五百铁犁。<a id="a-1L"></a>耕垦流血受极苦恼。<a id="a-1M"></a>然汝供养我本塔时。<a id="a-1N"></a>我身苦痛倍更增剧。<a id="a-1O"></a>从此已后勿为供养。<a id="a-1P"></a>时二尊者闻彼语已默然而受。<a id="a-1Q"></a>从地狱没至王舍城。<a id="a-1R"></a>二人相随共入城内。<a id="a-1S"></a>便于中路逢诸外道。<a id="a-1T"></a>并是执杖推髻之流。<a id="a-1U"></a>外道议曰。<a id="a-1V"></a>我欲打彼沙门释子。<a id="a-1W"></a>一人报曰。<a id="a-1X"></a>今正是时。<a id="a-1Y"></a>然有过方打不损勿听。<a id="a-1Z"></a>我且先问。<a id="a-1a"></a>称我意者善。<a id="a-1b"></a>若不遂心打之未晚。<a id="a-1c"></a>舍利子在前而至。<a id="a-1d"></a>问言。<a id="a-1e"></a>苾刍。<a id="a-1f"></a>正命众中有沙门不。<a id="a-1g"></a>舍利子作是思惟。<a id="a-1h"></a>何心见问。<a id="a-1i"></a>观知欲打即说颂言(露形外道自云正命)</p>
  <p id="a1j">正命众中无沙门　　释迦众内沙门有</p>
  <p id="a1k">若阿罗汉有贪爱　　即无凡小愚痴人</p>
  <p id="a1l">时彼外道不闲颂义。<a id="a-1m"></a>报尊者曰。<a id="a-1n"></a>汝赞叹我当随意去。<a id="a-1o"></a>尊者即便顺路而行。<a id="a-1p"></a>尊者目连前业将熟缓步而来。<a id="a-1q"></a>外道即见问言。<a id="a-1r"></a>苾刍。<a id="a-1s"></a>正命众中有沙门不。<a id="a-1t"></a>若不豫观虽阿罗汉智亦不行。<a id="a-1u"></a>答言。<a id="a-1v"></a>汝等众内宁有沙门。<a id="a-1w"></a>如佛所说。<a id="a-1x"></a>此是初沙门。<a id="a-1y"></a>此是第二沙门。<a id="a-1z"></a>此是第三沙门。<a id="a-20"></a>此是第四沙门。<a id="a-21"></a>除此已外更无沙门。<a id="a-22"></a>婆罗门但有空名。<a id="a-23"></a>说是沙门婆罗门而无其实。<a id="a-24"></a>如是我于人天之中及声闻众。<a id="a-25"></a>说无诳言作师子吼。<a id="a-26"></a>又复汝师晡剌拏由在人中说邪恶法诳惑人故。<a id="a-27"></a>生无间狱受广大身。<a id="a-28"></a>于其舌上有五百铁犁。<a id="a-29"></a>耕垦流血受极苦恼。<a id="a-2A"></a>彼寄我言。<a id="a-2B"></a>我由人中说恶邪法诳惑众生。<a id="a-2C"></a>今堕恶趣受耕舌苦。<a id="a-2D"></a>总报徒众。<a id="a-2E"></a>汝等更勿供养我塔。<a id="a-2F"></a>每供养时我身苦痛倍更增剧。<a id="a-2G"></a>从此已后忆我言教。<a id="a-2H"></a>诸人闻已便生忿怒。<a id="a-2I"></a>作如是语。<a id="a-2J"></a>诸人当知。<a id="a-2K"></a>此秃头沙门非但于我强论过失。<a id="a-2L"></a>并我大师亦被诽谤。<a id="a-2M"></a>今欲如何。<a id="a-2N"></a>一人报曰。<a id="a-2O"></a>直须熟打余更何言。<a id="a-2P"></a>岂不平章有过方打。<a id="a-2Q"></a>今既谤我大师斯为巨过打便合理。<a id="a-2R"></a>众即以杖打尊者身。<a id="a-2S"></a>遍体烂熟由如捶[竺-二+韋]即便四散。<a id="a-2T"></a>时舍利子怪其在后迟晚不来。<a id="a-2U"></a>遂即往看见其形体碎如捶[竺-二+韋]而布于地。<a id="a-2V"></a>问言。<a id="a-2W"></a>具寿何意如此答言。<a id="a-2X"></a>舍利子。<a id="a-2Y"></a>此是业熟知欲如何。<a id="a-2Z"></a>舍利子言。<a id="a-2a"></a>具寿。<a id="a-2b"></a>岂非大师声闻众中称说神通最为第一。<a id="a-2c"></a>何乃至斯。<a id="a-2d"></a>答曰。<a id="a-2e"></a>业力持故我于神字尚不能忆。<a id="a-2f"></a>况发通耶。<a id="a-2g"></a>时舍利子以七条衣裹襆其身犹若婴儿抱持至寺。<a id="a-2h"></a>诸人惊集问舍利子。<a id="a-2i"></a>尊者何缘身至如此。<a id="a-2j"></a>答曰。<a id="a-2k"></a>执杖外道打令烂熟。<a id="a-2l"></a>遂缓下衣徐置于地。<a id="a-2m"></a>时诸苾刍问舍利子曰。<a id="a-2n"></a>岂非大师声闻众中。<a id="a-2o"></a>说尊者目连神通第一。<a id="a-2p"></a>答言。<a id="a-2q"></a>实说。<a id="a-2r"></a>仁等当知。<a id="a-2s"></a>业力最大。<a id="a-2t"></a>然大目连有大气力。<a id="a-2u"></a>以足右指蹴天帝释战胜之宫。<a id="a-2v"></a>能令摇动几欲崩倒。<a id="a-2w"></a>于声闻中如来赞说有大威力神通第一。<a id="a-2x"></a>然由前世业力所持。<a id="a-2y"></a>于神字尚不能忆。<a id="a-2z"></a>况发于通。<a id="a-30"></a>是时目连作如是念。<a id="a-31"></a>我以不净无用之身。<a id="a-32"></a>亲于佛边而为给侍。<a id="a-33"></a>奉行教命随力随能无有违犯。<a id="a-34"></a>于佛教主少酬恩惠。<a id="a-35"></a>谁于德海尽能报谢。<a id="a-36"></a>我于此身不能荷负。<a id="a-37"></a>无边苦器深生厌离。<a id="a-38"></a>当求寂静无宜久停。<a id="a-39"></a>即留命行舍其寿行。<a id="a-3A"></a>时有苾刍未得圣道者。<a id="a-3B"></a>见是事已极生忧恼起出离心。<a id="a-3C"></a>即往林中阿兰若处。<a id="a-3D"></a>受下卧具少欲自居。<a id="a-3E"></a>屏弃人间专修寂静。<a id="a-3F"></a>于时王舍城中并余住处人皆普闻。<a id="a-3G"></a>执杖外道共打圣者大目干连。<a id="a-3H"></a>遍身支节悉皆烂熟碎如捶[竺-二+韋]。<a id="a-3I"></a>时舍利子自以衣裹。<a id="a-3J"></a>犹若婴儿持至竹园。<a id="a-3K"></a>仅有残命极受苦痛不久将死。<a id="a-3L"></a>时有百千大众总萃竹园。<a id="a-3M"></a>诸臣白王。<a id="a-3N"></a>执杖外道共打圣者大目干连。<a id="a-3O"></a>遍身支节碎如捶[竺-二+韋]。<a id="a-3P"></a>时舍利子自以衣裹犹若婴儿持至园中。<a id="a-3Q"></a>仅有残命极受苦痛不久将死。<a id="a-3R"></a>王既闻已深生痛惜。<a id="a-3S"></a>便与内宫太子宰相城内诸人。<a id="a-3T"></a>悉皆云集诣竹园中。<a id="a-3U"></a>诸人见王即便开路。<a id="a-3V"></a>至尊者所涕泪横流。<a id="a-3W"></a>犹如大树崩倒于地。<a id="a-3X"></a>执足号啼悲哽言曰。<a id="a-3Y"></a>圣者何因忽至于此。<a id="a-3Z"></a>答言。<a id="a-3a"></a>大王。<a id="a-3b"></a>此是前身自作业熟知欲如何。<a id="a-3c"></a>王极嗔怒告大臣曰。<a id="a-3d"></a>卿等即宜奔驰四散觅彼外道。<a id="a-3e"></a>若捉获者置于空室以火焚烧。<a id="a-3f"></a>尊者报曰。<a id="a-3g"></a>大王。<a id="a-3h"></a>不应作如是事我先作业犹如瀑流。<a id="a-3i"></a>注在于身非余代受。<a id="a-3j"></a>王报臣曰。<a id="a-3k"></a>若如是者上命难违。<a id="a-3l"></a>若捉得时应令出国。<a id="a-3m"></a>王又白言。<a id="a-3n"></a>我之所有皆奉圣者随意受用。<a id="a-3o"></a>王言。<a id="a-3p"></a>圣者岂非大师声闻众中称说尊者神通第一。<a id="a-3q"></a>何不飞腾遭斯苦痛。<a id="a-3r"></a>答言。<a id="a-3s"></a>大王。<a id="a-3t"></a>是大师说。<a id="a-3u"></a>然业力持。<a id="a-3v"></a>我于神字尚不能忆。<a id="a-3w"></a>况发通耶。<a id="a-3x"></a>如来大师不为二语。<a id="a-3y"></a>亲说伽陀曰。</p>
  <p id="a3z">假令经百劫　　所作业不亡</p>
  <p id="a40">因缘会遇时　　果报还自受</p>
  <p id="a41">我今受报知更何言。<a id="a-42"></a>时未生怨王以衣掩泪命诸医曰。<a id="a-43"></a>于七日中不令圣者遍身支节平复如故者。<a id="a-44"></a>我当夺汝现在封禄。<a id="a-45"></a>复令大臣躬为瞻养。<a id="a-46"></a>殷勤致敬礼尊者足奉辞而去。<a id="a-47"></a>时大目连告舍利子曰。<a id="a-48"></a>具寿当知。<a id="a-49"></a>愿垂恩恕。<a id="a-4A"></a>愿垂恩恕。<a id="a-4B"></a>我当涅槃。<a id="a-4C"></a>舍利子闻而告曰。<a id="a-4D"></a>我等二人俱求善法。<a id="a-4E"></a>同时出家。<a id="a-4F"></a>同证甘露。<a id="a-4G"></a>同归圆寂。<a id="a-4H"></a>舍利子言。<a id="a-4I"></a>当如是作。<a id="a-4J"></a>尊者马胜闻大目连身遭苦楚。<a id="a-4K"></a>来至其所而申慰问。<a id="a-4L"></a>告言。<a id="a-4M"></a>具寿当知。</p>
  <p id="a4N">非山非海中　　无有地方所</p>
  <p id="a4O">亦不在空里　　能避于先业</p>
  <p id="a4P">如影随人去　　无有安住者</p>
  <p id="a4Q">善恶业不亡　　无上尊所说</p>
  <p id="a4R">时大目连及舍利子。<a id="a-4S"></a>即礼尊者马胜足已。<a id="a-4T"></a>右绕三匝白言。<a id="a-4U"></a>阿遮利耶。</p>
  <p id="a4V">所作我已办　　今是最后辞</p>
  <p id="a4W">当入无余依　　清凉涅槃界</p>
  <p id="a4X">是时尊者马胜告舍利子曰。</p>
  <p id="a4Y">汝所作事已成办　　能随善逝转法轮</p>
  <p id="a4Z">今者乐欲入涅槃　　世间法将灯明灭</p>
  <p id="a4a">彼医人等既奉王命共相议曰。<a id="a-4b"></a>王出严敕我欲如何。<a id="a-4c"></a>一人告曰知何所为。<a id="a-4d"></a>圣者年尊被杖熟打。<a id="a-4e"></a>犹如捶[竺-二+韋]如何可治。<a id="a-4f"></a>然此尊者有大悲力。<a id="a-4g"></a>我等归命彼自垂恩。<a id="a-4h"></a>诸人曰斯为善计。<a id="a-4i"></a>即便共去诣尊者所礼足而白。<a id="a-4j"></a>大王有教总命医人。<a id="a-4k"></a>于七日中不令圣者遍身支节平复如故者。<a id="a-4l"></a>我当夺汝现在封禄。<a id="a-4m"></a>然圣者年尊加斯苦害难可平复。<a id="a-4n"></a>唯愿慈悲赐方便力。<a id="a-4o"></a>令我封禄不至削除。<a id="a-4p"></a>时尊者报医人曰。<a id="a-4q"></a>若如是者汝去白王。<a id="a-4r"></a>圣者目连满七日已。<a id="a-4s"></a>入王舍城次行乞食。<a id="a-4t"></a>诸人喜辞共诣王所而白王曰。<a id="a-4u"></a>圣者目连满七日已。<a id="a-4v"></a>入王舍城次行乞食。<a id="a-4w"></a>王闻欢喜若实如是斯曰善哉。<a id="a-4x"></a>满七日已以神通力。<a id="a-4y"></a>息除苦痛入王舍城。<a id="a-4z"></a>次行乞食至大王宫门。<a id="a-50"></a>门人见已入报王曰。<a id="a-51"></a>尊者大目连今在门首欲见大王。<a id="a-52"></a>王闻语已不胜喜跃疾起敷座出至门首。<a id="a-53"></a>见尊者五轮着地殷勤礼已。<a id="a-54"></a>请尊者入就座而坐。<a id="a-55"></a>白言圣者。<a id="a-56"></a>尊体起居得平和不。<a id="a-57"></a>尊者答曰。<a id="a-58"></a>大王应听。</p>
  <p id="a59">我今何用脓血身　　荷负众苦无休息</p>
  <p id="a5A">今已除尽蚖蛇毒　　安隐当趣涅槃城</p>
  <p id="a5B">涅槃城中绝诸患　　缘生众苦悉皆无</p>
  <p id="a5C">佛及圣众在中居　　轮转愚夫不能入</p>
  <p id="a5D">大王当知。<a id="a-5E"></a>是我宿业必须受报。<a id="a-5F"></a>身如捶[竺-二+韋]无可疗治。<a id="a-5G"></a>假使古大医王不能痊复。<a id="a-5H"></a>所有医人愿皆释放。<a id="a-5I"></a>王曰皆放医人。<a id="a-5J"></a>王闻是已涕泪交流起礼尊足。<a id="a-5K"></a>尊者告曰。<a id="a-5L"></a>王勿放逸略说法已即辞而去。<a id="a-5M"></a>时舍利子入定观察。<a id="a-5N"></a>以何意故具寿目连。<a id="a-5O"></a>虽遭此苦入城乞食。<a id="a-5P"></a>乃见将欲入于涅槃。<a id="a-5Q"></a>尊者舍利子从见目连被打之后。<a id="a-5R"></a>心生悲恋遂婴疾苦。<a id="a-5S"></a>作如是念。<a id="a-5T"></a>具寿目连。<a id="a-5U"></a>若涅槃者我住何为。<a id="a-5V"></a>我今宜可先入圆寂。<a id="a-5W"></a>作是念已至具寿阿难陀所辞别广如经说。<a id="a-5X"></a>次往世尊所顶礼佛足。<a id="a-5Y"></a>在一面坐。<a id="a-5Z"></a>白世尊言。</p>
  <p id="a5a">佛教我已持　　随力为他说</p>
  <p id="a5b">圣众已供侍　　于身无爱心</p>
  <p id="a5c">勉励自事终　　已修涅槃行</p>
  <p id="a5d">身语意三业　　依正道无差</p>
  <p id="a5e">我于生不爱　　于死亦无忧</p>
  <p id="a5f">是故我涅槃　　更无过此乐</p>
  <p id="a5g">作是语已。<a id="a-5h"></a>佛告舍利子。<a id="a-5i"></a>汝于如是殊胜法中。<a id="a-5j"></a>于后而来最初而去有何意耶。<a id="a-5k"></a>尔时舍利子。<a id="a-5l"></a>合掌恭敬说伽他曰。</p>
  <p id="a5m">不忍见佛入涅槃　　殊胜目连亦如是</p>
  <p id="a5n">如来法将今事了　　故我于先证圆寂</p>
  <p id="a5o">今启大圣人中尊　　我今欲往本生处</p>
  <p id="a5p">为诸亲族说法要　　当舍轮回五蕴身</p>
  <p id="a5q">佛告舍利子。<a id="a-5r"></a>汝欲涅槃。<a id="a-5s"></a>白佛言世尊。<a id="a-5t"></a>我欲涅槃。<a id="a-5u"></a>又问汝欲涅槃。<a id="a-5v"></a>白佛言善逝。<a id="a-5w"></a>我欲涅槃。<a id="a-5x"></a>又告舍利子。<a id="a-5y"></a>若汝欲得入涅槃者。<a id="a-5z"></a>诸行无常是生灭法。<a id="a-60"></a>随汝所欲我更何言。<a id="a-61"></a>时舍利子最后礼佛合掌恭敬。<a id="a-62"></a>右绕三匝奉辞而去。</p>
  <p id="a63">次至大目连处。<a id="a-64"></a>白言具寿。<a id="a-65"></a>我有重病。<a id="a-66"></a>仁颇知不。<a id="a-67"></a>我今欲往那罗陀聚落。<a id="a-68"></a>于亲族所为其说法当趣涅槃。<a id="a-69"></a>答言具寿。<a id="a-6A"></a>随意应作。<a id="a-6B"></a>我亦如是往林围聚落。<a id="a-6C"></a>为诸亲眷说法要已当入涅槃。<a id="a-6D"></a>次至难陀阿难陀阿尼卢陀颉离伐多跋陀迦罗怙罗等诸大声闻。<a id="a-6E"></a>咸与辞别云欲涅槃。<a id="a-6F"></a>时彼尊宿告言谨慎。<a id="a-6G"></a>舍利子侍者准陀与苾刍众诣那罗陀村(在那烂陀寺东南二十余里许)具寿罗怙罗。<a id="a-6H"></a>亦与苾刍众随后而行。<a id="a-6I"></a>时舍利子便以爱语告罗怙罗曰。</p>
  <p id="a6J">若有志求于解脱　　当知一切悉无常</p>
  <p id="a6K">世间无有可爱事　　决定应观莫放逸</p>
  <p id="a6L">形命无常无有乐　　犹如画水不暂停</p>
  <p id="a6M">了知一切皆如梦　　危生同聚亦如是</p>
  <p id="a6N">敬佛敬法供养僧　　佛正法藏为依止</p>
  <p id="a6O">汝罗怙罗如我嘱　　于耆宿者应亲近</p>
  <p id="a6P">三藏教中有疑处　　除我更无能答者</p>
  <p id="a6Q">若有宜应问世尊　　为汝解疑宣实义</p>
  <p id="a6R">具寿罗怙罗答曰。</p>
  <p id="a6S">我观是次第　　佛亦不久灭</p>
  <p id="a6T">如树烧四枝　　其身宁久住</p>
  <p id="a6U">时罗怙罗礼舍利子足右绕三匝。<a id="a-6V"></a>了知诸行皆悉无常即便回去。<a id="a-6W"></a>尊者舍利子将求寂准陀以为侍者。<a id="a-6X"></a>于摩揭陀国人间游行。<a id="a-6Y"></a>渐至那罗陀村北升摄波林依止而住。<a id="a-6Z"></a>为诸亲属演说法要。<a id="a-6a"></a>令住三归受五学处。<a id="a-6b"></a>闻舍利子将欲涅槃。<a id="a-6c"></a>时有无量百千众生悉皆云集。<a id="a-6d"></a>尊者观察如是人众堪应受化。<a id="a-6e"></a>顺其根性方便说法。<a id="a-6f"></a>开示劝导赞励庆喜。<a id="a-6g"></a>令彼众生或得暖法。<a id="a-6h"></a>或得顶忍世间第一。<a id="a-6i"></a>或得预流一来不还。<a id="a-6j"></a>或复出家得应供果。<a id="a-6k"></a>或植无上菩提种子。<a id="a-6l"></a>或植独觉声闻种子。<a id="a-6m"></a>是时尊者济度亲属及诸大众。<a id="a-6n"></a>生净信已于日初分。<a id="a-6o"></a>上升虚空放大光明现诸神变。<a id="a-6p"></a>入无余依妙涅槃界。<a id="a-6q"></a>当圆寂时大地震动。<a id="a-6r"></a>四方焰起流星堕落。<a id="a-6s"></a>于虚空中天鼓发响。<a id="a-6t"></a>诸苾刍众或在北俱卢东西二洲。<a id="a-6u"></a>或居妙高余七山处。<a id="a-6v"></a>雪香山等诸崖坎窟江河之侧。<a id="a-6w"></a>随处禅修受解脱乐。<a id="a-6x"></a>时彼诸人见地动已便作是念。<a id="a-6y"></a>何意大地忽然震动。<a id="a-6z"></a>敛念观察见其亲教已入涅槃。<a id="a-70"></a>皆作是念。<a id="a-71"></a>我今不应无亲教师于赡部洲安隐而住。<a id="a-72"></a>作是念已尊者弟子有八万阿罗汉。<a id="a-73"></a>同时皆悉入般涅槃。</p>
  <p id="a74">尔时大目干连于日初分执持衣钵。<a id="a-75"></a>以神通力支持身体。<a id="a-76"></a>入王舍城次第乞食。<a id="a-77"></a>还至本处饭食讫收衣钵洗足已。<a id="a-78"></a>诣世尊所礼双足已。<a id="a-79"></a>白世尊言。</p>
  <p id="a7A">此身皆是脓血聚　　无坚危脆常动摇</p>
  <p id="a7B">犹如毒饼我舍除　　唯愿大师哀愍恕</p>
  <p id="a7C">又说颂曰。</p>
  <p id="a7D">我今无有债　　意将为满足</p>
  <p id="a7E">生死海无边　　离怖升彼岸</p>
  <p id="a7F">我伴舍利子　　大智已圆寂</p>
  <p id="a7G">我今随后去　　唯愿大雄知</p>
  <p id="a7H">佛告目连汝欲涅槃。<a id="a-7I"></a>白佛言世尊。<a id="a-7J"></a>我欲涅槃。<a id="a-7K"></a>又问汝欲涅槃。<a id="a-7L"></a>白佛言善逝我欲涅槃。<a id="a-7M"></a>又问若汝欲得入涅槃者。<a id="a-7N"></a>诸行无常是生灭法。<a id="a-7O"></a>随汝所欲我更何言。<a id="a-7P"></a>时大目连最后礼佛合掌恭敬。<a id="a-7Q"></a>右绕三匝奉辞而去。<a id="a-7R"></a>时大目连往林园村。<a id="a-7S"></a>为诸亲族说法要已广如前说。<a id="a-7T"></a>为受归戒发心获果者其数无量。<a id="a-7U"></a>尊者遂于晡时入般涅槃。<a id="a-7V"></a>所有弟子七万七千阿罗汉同时皆悉入于涅槃。<a id="a-7W"></a>时二圣者涅槃之后。<a id="a-7X"></a>所有亲属婆罗门居士等。<a id="a-7Y"></a>取其身骨造窣睹波营造。<a id="a-7Z"></a>诸人皆作生天解脱胜妙之业。</p>
  <p id="a7a">时具寿阿难陀及罗怙罗。<a id="a-7b"></a>闻舍利子并大目连入涅槃已悲泣盈目。<a id="a-7c"></a>往诣佛所礼佛足已俱立一面。<a id="a-7d"></a>具寿阿难陀白佛言。<a id="a-7e"></a>世尊。</p>
  <p id="a7f">我闻身子目连灭　　周遍身心皆动摇</p>
  <p id="a7g">目视诸方悉暗冥　　假使闻法心迷乱</p>
  <p id="a7h">尔时世尊告彼二人曰。</p>
  <p id="a7i">汝等勿生恼　　恩爱皆离别</p>
  <p id="a7j">先为汝等说　　是故莫忧悲</p>
  <p id="a7k">生者不免死　　世界无常定</p>
  <p id="a7l">轮回五趣中　　终无得存者</p>
  <p id="a7m">时求寂准陀为邬波驮耶。<a id="a-7n"></a>焚烧供养已取遗骨舍利。<a id="a-7o"></a>并持衣钵诣王舍城。<a id="a-7p"></a>既至住处。<a id="a-7q"></a>置衣钵洗足已。<a id="a-7r"></a>至具寿阿难陀所。<a id="a-7s"></a>顶礼足已在一面坐。<a id="a-7t"></a>白言。<a id="a-7u"></a>大德知不。<a id="a-7v"></a>我邬波驮耶大德舍利子已入涅槃。<a id="a-7w"></a>此是遗身并三衣钵。<a id="a-7x"></a>时阿难陀即将准陀。<a id="a-7y"></a>往诣佛所顶礼佛足。<a id="a-7z"></a>在一面坐白世尊言。</p>
  <p id="a80">我闻身子灭　　形体若痴人</p>
  <p id="a81">不辩于方隅　　闻法心无解</p>
  <p id="a82">今求寂准陀来诣我所作如是言。<a id="a-83"></a>大德知不。<a id="a-84"></a>我邬波驮耶大德舍利子已入涅槃。<a id="a-85"></a>我已焚烧供养取遗身舍利。<a id="a-86"></a>并持衣钵。<a id="a-87"></a>并皆至此今欲如何。<a id="a-88"></a>佛告阿难陀。<a id="a-89"></a>舍利子苾刍将诸戒蕴入涅槃耶。<a id="a-8A"></a>不尔世尊。<a id="a-8B"></a>将诸定蕴慧蕴解脱蕴解脱智见蕴入涅槃耶。<a id="a-8C"></a>不尔世尊。<a id="a-8D"></a>又我自觉所说之法。<a id="a-8E"></a>谓四念住四正勤四神足五根五力七觉分八圣道。<a id="a-8F"></a>携持此法入涅槃耶。<a id="a-8G"></a>不尔世尊。<a id="a-8H"></a>具寿舍利子不将如是无漏法蕴及三十七菩提分法。<a id="a-8I"></a>入于涅槃。<a id="a-8J"></a>然具寿舍利子具戒多闻少欲知足。<a id="a-8K"></a>乐寂静行常有勤勇。<a id="a-8L"></a>正念现前有正知慧速疾慧。<a id="a-8M"></a>出离慧趣入慧。<a id="a-8N"></a>大利慧宽广慧。<a id="a-8O"></a>甚深慧无等慧空慧具足。<a id="a-8P"></a>开示劝导赞励庆喜。<a id="a-8Q"></a>闻悉解了。<a id="a-8R"></a>处众宣扬情无怯弱。<a id="a-8S"></a>然我与舍利子于佛法中同共受用。<a id="a-8T"></a>今既涅槃由斯忆念。<a id="a-8U"></a>令我忧愁悲啼不乐。<a id="a-8V"></a>佛告阿难陀。<a id="a-8W"></a>汝勿忧愁悲啼不乐。<a id="a-8X"></a>无容得有如斯道理。<a id="a-8Y"></a>从缘生法欲令常住者。<a id="a-8Z"></a>无有是处。<a id="a-8a"></a>既知诸法性常灭坏。<a id="a-8b"></a>不应忧戚。<a id="a-8c"></a>阿难陀。<a id="a-8d"></a>我先曾于处处宣说。<a id="a-8e"></a>一切恩爱欢乐之事。<a id="a-8f"></a>悉皆无常终归离别。<a id="a-8g"></a>譬如大树植根深固茎干枝条花果繁实悉皆充满。<a id="a-8h"></a>枝耸出者必先摧折。<a id="a-8i"></a>如大宝山峰高峻者必先堕落。<a id="a-8j"></a>今亦如是。<a id="a-8k"></a>佛为上首。<a id="a-8l"></a>苾刍僧伽现住于世。<a id="a-8m"></a>而舍利子先般涅槃。<a id="a-8n"></a>又阿难陀。<a id="a-8o"></a>若舍利子所去之处。<a id="a-8p"></a>于彼方隅名称充满我无忧虑。<a id="a-8q"></a>是故汝今勿生忧念。<a id="a-8r"></a>世相如是终归离别。<a id="a-8s"></a>若我现在或复去世。<a id="a-8t"></a>如是应知自为洲渚自为救护。<a id="a-8u"></a>法为洲渚法为救护。<a id="a-8v"></a>无别洲渚无别归依。<a id="a-8w"></a>又阿难陀。<a id="a-8x"></a>汝可自为洲渚。<a id="a-8y"></a>乃至无别归依。<a id="a-8z"></a>然于我法弟子之中。<a id="a-90"></a>能持戒者则为第一。<a id="a-91"></a>云何苾刍自为洲渚自为救护。<a id="a-92"></a>法为洲渚法为救护无别洲渚无别归依。<a id="a-93"></a>若有苾刍观于内身勤行正念。<a id="a-94"></a>知诸世间嗔恚忧愁妄生烦恼。<a id="a-95"></a>或于外身或于内身或内外身。<a id="a-96"></a>如是广说。<a id="a-97"></a>观受心法勤行正念。<a id="a-98"></a>知诸世间嗔恚忧愁妄生烦恼。<a id="a-99"></a>如是名为自为洲渚乃至无别归依。<a id="a-9A"></a>时阿难陀闻佛说已。<a id="a-9B"></a>顶礼佛足退辞而去。</p>
  <p id="a9C">时诸苾刍咸皆有疑。<a id="a-9D"></a>请世尊曰。<a id="a-9E"></a>圣者目连曾作何业。<a id="a-9F"></a>被诸外道粉碎其身。<a id="a-9G"></a>世尊告曰。<a id="a-9H"></a>汝等苾刍大目干连自所作业。<a id="a-9I"></a>无人代受。<a id="a-9J"></a>乃至广说。<a id="a-9K"></a>乃往古昔于一城处。<a id="a-9L"></a>有一婆罗门妻诞一男。<a id="a-9M"></a>年既长大为其娶妇。<a id="a-9N"></a>儿于妇处极生爱恋。<a id="a-9O"></a>母嗔新妇儿怀忿心。<a id="a-9P"></a>于其母处不为敬重。<a id="a-9Q"></a>母责子曰。<a id="a-9R"></a>汝爱其妇与我相违。<a id="a-9S"></a>妇闻是语遂生恶念。<a id="a-9T"></a>此之老母年过容华。<a id="a-9U"></a>于己婿边未能暂离。<a id="a-9V"></a>而更于我夫主强说过非。<a id="a-9W"></a>从是已后常求母过。<a id="a-9X"></a>后于异时妇见姑嫜作私隐事。<a id="a-9Y"></a>遂告其夫共生嗔忿。<a id="a-9Z"></a>子告妇曰。<a id="a-9a"></a>愚痴老耄尚不息心于我少年强生言责。<a id="a-9b"></a>遂起恶心作碜害语。<a id="a-9c"></a>如何得有勇力之人。<a id="a-9d"></a>打彼身形碎如捶苇。<a id="a-9e"></a>汝等苾刍勿生异念。<a id="a-9f"></a>往时婆罗门子即大目连。<a id="a-9g"></a>由于父母发生恶念作无义言。<a id="a-9h"></a>于五百生中身常被打碎如捶苇。<a id="a-9i"></a>乃至今日最后生身。<a id="a-9j"></a>于我弟子声闻众中。<a id="a-9k"></a>神通第一尚受斯报。<a id="a-9l"></a>是故汝等当知。<a id="a-9m"></a>先所作业必须自受。<a id="a-9n"></a>无人代当。<a id="a-9o"></a>乃至广说如是应学。<a id="a-9p"></a>诸苾刍众闻已奉行。</p>
  <p id="a9q">时诸苾刍复请佛言。<a id="a-9r"></a>由何缘故。<a id="a-9s"></a>诸外道等。<a id="a-9t"></a>不打舍利子而害目连。<a id="a-9u"></a>佛告苾刍。<a id="a-9v"></a>非但今日放一打一。<a id="a-9w"></a>过去亦尔。<a id="a-9x"></a>汝等应听。<a id="a-9y"></a>乃往古昔于一村边有多童子。<a id="a-9z"></a>群聚游戏。<a id="a-A0"></a>见二摩纳婆随路而来。<a id="a-A1"></a>遂相告曰。<a id="a-A2"></a>我今打此二人。<a id="a-A3"></a>又共议曰。<a id="a-A4"></a>无宜即打且可问之。<a id="a-A5"></a>若可意者我不行杖。<a id="a-A6"></a>如不可意方可打之。<a id="a-A7"></a>一人问曰何时有寒。<a id="a-A8"></a>一摩纳婆念曰何意相问。<a id="a-A9"></a>看其形势拟欲相打。<a id="a-AA"></a>即便答曰。</p>
  <p id="aAB">不问冬夏时　　但令有风起</p>
  <p id="aAC">风生寒即有　　无风寒定无</p>
  <p id="aAD">童子闻言。<a id="a-AE"></a>遂便放去。<a id="a-AF"></a>次问第二者。<a id="a-AG"></a>彼便报曰。</p>
  <p id="aAH">冬月定有寒　　夏时寒不有</p>
  <p id="aAI">此事人皆识　　无智共生疑</p>
  <p id="aAJ">时诸童子闻已嗔嫌。<a id="a-AK"></a>熟打而去。<a id="a-AL"></a>汝等苾刍往时放去者即舍利子是。<a id="a-AM"></a>其被打者即大目连。<a id="a-AN"></a>今时亦尔。</p>
  <p id="aAO">时诸苾刍。<a id="a-AP"></a>复更有疑。<a id="a-AQ"></a>请世尊曰。<a id="a-AR"></a>希有大德。<a id="a-AS"></a>具寿阿难陀生大忧恼。<a id="a-AT"></a>世尊大慈能为开解。<a id="a-AU"></a>佛告诸苾刍。<a id="a-AV"></a>我今开解庆喜忧怀未成希有。<a id="a-AW"></a>我于往昔已为庆喜除其忧戚。<a id="a-AX"></a>汝等应听。<a id="a-AY"></a>过去世时。<a id="a-AZ"></a>迦尸国婆罗痆斯城。<a id="a-Aa"></a>王名梵授。<a id="a-Ab"></a>乃至广说。<a id="a-Ac"></a>丰乐安隐。<a id="a-Ad"></a>其王有子名曰善生。<a id="a-Ae"></a>善生有子颜貌端正。<a id="a-Af"></a>宗亲聚会乞与立名。<a id="a-Ag"></a>诸人议曰。<a id="a-Ah"></a>此是迦尸国王之孙。<a id="a-Ai"></a>应名迦尸孙陀罗。<a id="a-Aj"></a>后于异时善生王子忽然命过。<a id="a-Ak"></a>时梵授王怜爱子故。<a id="a-Al"></a>两手抱尸悲啼号哭。<a id="a-Am"></a>捶胸大唤忧怀闷绝。<a id="a-An"></a>时迦尸孙陀罗有方便智。<a id="a-Ao"></a>作如是念。<a id="a-Ap"></a>大王忧恼或致身亡。<a id="a-Aq"></a>我今宜可为解忧结。<a id="a-Ar"></a>即诣王所礼足。<a id="a-As"></a>白言大王。<a id="a-At"></a>我有所欲。<a id="a-Au"></a>王曰汝欲何物。<a id="a-Av"></a>答曰与我造车用日月为轮。<a id="a-Aw"></a>装挍精妙可疾将来。<a id="a-Ax"></a>若不与者至第七日。<a id="a-Ay"></a>我胸当破。<a id="a-Az"></a>而取命终。<a id="a-B0"></a>王闻是以更增忧惧。<a id="a-B1"></a>告其子曰。</p>
  <p id="aB2">谁作斯无益　　是愚者所言</p>
  <p id="aB3">定知我不能　　强欲令求觅</p>
  <p id="aB4">其子白言。</p>
  <p id="aB5">大王我非愚　　国主是愚者</p>
  <p id="aB6">抱此臭尸肉　　唤子苦悲号</p>
  <p id="aB7">日月才出时　　普照于人世</p>
  <p id="aB8">能除四方闇　　开发大光明</p>
  <p id="aB9">父王今不知　　子去生他趣</p>
  <p id="aBA">地狱傍生鬼　　人天异道中</p>
  <p id="aBB">非处勿攀缘　　人王善思察</p>
  <p id="aBC">殷勤须定意　　唯法可归依</p>
  <p id="aBD">王闻童子语　　身心皆欣跃</p>
  <p id="aBE">拔除忧毒箭　　便弃子尸骸</p>
  <p id="aBF">汝等苾刍勿生异念。<a id="a-BG"></a>往时迦尸孙陀罗者即我身是。<a id="a-BH"></a>善生者即舍利子是。<a id="a-BI"></a>其梵授王即阿难陀是。<a id="a-BJ"></a>即说颂曰。</p>
  <p id="aBK">王子即我身　　我父舍利子</p>
  <p id="aBL">阿难陀梵授　　往昔事应知</p>
  <p id="aBM">尔时世尊出王舍城。<a id="a-BN"></a>往憍萨罗国。<a id="a-BO"></a>人间游行至室罗伐城给孤独园。<a id="a-BP"></a>时具寿阿难陀于舍利子遗身之骨香花供养。<a id="a-BQ"></a>给孤长者闻舍利子已入涅槃。<a id="a-BR"></a>有遗身骨具寿阿难陀亲为供养。<a id="a-BS"></a>便诣其所礼双足已。<a id="a-BT"></a>白言。<a id="a-BU"></a>圣者知不。<a id="a-BV"></a>尊者舍利子今已涅槃。<a id="a-BW"></a>彼即是我先所尊重。<a id="a-BX"></a>长时日夜敬仰弥深。<a id="a-BY"></a>仁将彼骨随处供养。<a id="a-BZ"></a>我亦有心欲申供养。<a id="a-Ba"></a>惟愿见与。<a id="a-Bb"></a>报言长者我亦如是。<a id="a-Bc"></a>先所尊敬无由相与。<a id="a-Bd"></a>广说乃至给孤长者往诣佛所。<a id="a-Be"></a>白言世尊。<a id="a-Bf"></a>惟愿慈愍。<a id="a-Bg"></a>与我具寿舍利子遗身之骨欲申供养。<a id="a-Bh"></a>佛告阿难陀。<a id="a-Bi"></a>汝于同梵行者供养遗骨。<a id="a-Bj"></a>于如来所未为供养。<a id="a-Bk"></a>未是报恩。<a id="a-Bl"></a>于如是事若能作者。<a id="a-Bm"></a>是于如来真为供养是大报恩。<a id="a-Bn"></a>所谓能与他人出家及受近圆。<a id="a-Bo"></a>或与依止教其读诵。<a id="a-Bp"></a>策励禅思专求出道勿令虚度。<a id="a-Bq"></a>何以故。<a id="a-Br"></a>阿难陀。<a id="a-Bs"></a>如来世尊于三无数大劫之中。<a id="a-Bt"></a>为诸有情备受无量百千万种难行苦行。<a id="a-Bu"></a>方证无上正等菩提。<a id="a-Bv"></a>阿难陀。<a id="a-Bw"></a>由依止我为善知识故。<a id="a-Bx"></a>令诸有情于生老。<a id="a-By"></a>病死忧悲苦恼皆得解脱。<a id="a-Bz"></a>是故汝今应与长者遗身之骨令其供养。<a id="a-C0"></a>时阿难陀蒙佛教已。<a id="a-C1"></a>即持身骨授与长者。<a id="a-C2"></a>何故阿难陀不违佛教。<a id="a-C3"></a>如佛昔时行菩萨道。<a id="a-C4"></a>于父母师长尊重之处。<a id="a-C5"></a>所有言教曾无违逆。<a id="a-C6"></a>今有言教无敢违者。<a id="a-C7"></a>是时长者得身骨已礼佛而去。<a id="a-C8"></a>持归本宅置高显处。<a id="a-C9"></a>与其居家并诸眷属。<a id="a-CA"></a>咸以所有香华妙物具申供养。<a id="a-CB"></a>时此城内人众。<a id="a-CC"></a>共闻尊者舍利子于摩伽陀国那罗聚落已般涅槃。<a id="a-CD"></a>所有身骨。<a id="a-CE"></a>求寂准陀持付阿难陀。<a id="a-CF"></a>尊者阿难陀持来至此。<a id="a-CG"></a>佛令授与给孤长者。<a id="a-CH"></a>持归宅内共申供养。<a id="a-CI"></a>时胜光王及胜鬘夫人行雨夫人。<a id="a-CJ"></a>并诸长者邬波索迦毗舍佉邬波斯迦及余人众。<a id="a-CK"></a>咸持香花奇妙供具。<a id="a-CL"></a>诣长者宅俱申供养。<a id="a-CM"></a>或有曾因舍利子故得证道者。<a id="a-CN"></a>追念昔恩亦来供养。<a id="a-CO"></a>后于异时给孤长者。<a id="a-CP"></a>有缘须出锁门而去。<a id="a-CQ"></a>时诸大众咸持供养来至门所。<a id="a-CR"></a>见其门闭共起讥嫌。<a id="a-CS"></a>长者何因障生福路。<a id="a-CT"></a>长者回还。<a id="a-CU"></a>家人告曰。<a id="a-CV"></a>多有人来欲申供养。<a id="a-CW"></a>见门锁闭咸起讥嫌。<a id="a-CX"></a>云障福业。<a id="a-CY"></a>长者闻已便作是念。<a id="a-CZ"></a>此即是缘可往白佛。<a id="a-Ca"></a>礼佛足已在一面坐。<a id="a-Cb"></a>白言世尊。<a id="a-Cc"></a>多有人众。<a id="a-Cd"></a>于尊者舍利子遗身舍利。<a id="a-Ce"></a>情生敬重持诸妙物。<a id="a-Cf"></a>各申供养来至我宅。<a id="a-Cg"></a>我有他缘锁门而去。<a id="a-Ch"></a>诸人来见共起嫌言。<a id="a-Ci"></a>长者闭门障我福路。<a id="a-Cj"></a>若佛听者。<a id="a-Ck"></a>我今欲于显敞之处以尊者骨起窣睹波。<a id="a-Cl"></a>得使众人随情供养。<a id="a-Cm"></a>佛言长者随意当作。<a id="a-Cn"></a>长者便念。<a id="a-Co"></a>云何而作。<a id="a-Cp"></a>佛言应可用甎两重作基。<a id="a-Cq"></a>次安塔身上安覆钵。<a id="a-Cr"></a>随意高下上置平头。<a id="a-Cs"></a>高一二尺方二三尺。<a id="a-Ct"></a>准量大小中竖轮竿次着相轮。<a id="a-Cu"></a>其相轮重数。<a id="a-Cv"></a>或一二三四乃至十三。<a id="a-Cw"></a>次安宝瓶。<a id="a-Cx"></a>长者自念。<a id="a-Cy"></a>唯舍利子得作如此窣睹波耶。<a id="a-Cz"></a>为余亦得。<a id="a-D0"></a>即往白佛。<a id="a-D1"></a>佛告长者若为如来造窣睹波者。<a id="a-D2"></a>应可如前具足而作。<a id="a-D3"></a>若为独觉勿安宝瓶。<a id="a-D4"></a>若阿罗汉相轮四重。<a id="a-D5"></a>不还至三。<a id="a-D6"></a>一来应二。<a id="a-D7"></a>预流应一。<a id="a-D8"></a>凡夫善人但可平头无有轮盖。<a id="a-D9"></a>如世尊说如是应作。<a id="a-DA"></a>苾刍不知若为安置。<a id="a-DB"></a>佛言如世尊住法处中应安大师制底。<a id="a-DC"></a>诸大声闻应在两边。<a id="a-DD"></a>余尊宿类随大小安置。<a id="a-DE"></a>凡夫善人应在寺外。<a id="a-DF"></a>长者既为造窣睹波已。<a id="a-DG"></a>白佛言。<a id="a-DH"></a>若听许者我为尊者舍利子。<a id="a-DI"></a>庆窣睹波设大施会。<a id="a-DJ"></a>佛言随作。<a id="a-DK"></a>时胜光王闻大长者请佛。<a id="a-DL"></a>欲为尊者舍利子庆塔设会。<a id="a-DM"></a>王作是念。<a id="a-DN"></a>我当助作。<a id="a-DO"></a>即于城中摇铃普告。<a id="a-DP"></a>现在城中所有人物。<a id="a-DQ"></a>及余四远商估之类。<a id="a-DR"></a>若有来观此法会者。<a id="a-DS"></a>所卖货物随情交易不取其税时有五百商人。<a id="a-DT"></a>于大海内遭遇黑风。<a id="a-DU"></a>欲破船舶。<a id="a-DV"></a>时彼诸人先于尊者舍利子所。<a id="a-DW"></a>曾受归戒各各称念。<a id="a-DX"></a>复赖诸天共相扶助得出洪波平安届此。<a id="a-DY"></a>闻胜光王作如是教。<a id="a-DZ"></a>咸生是念。<a id="a-Da"></a>王由昔业受斯胜位。<a id="a-Db"></a>今复无厌更修檀舍。<a id="a-Dc"></a>我等云何而不营福。<a id="a-Dd"></a>商人皆共起敬信心。<a id="a-De"></a>即以众多金银珍宝真珠贝玉。<a id="a-Df"></a>于法会中尽心供养。<a id="a-Dg"></a>舍之而去。<a id="a-Dh"></a>苾刍受已不知如何处分其物。<a id="a-Di"></a>佛言螺贝堪吹响者。<a id="a-Dj"></a>应与赡部影像处用。<a id="a-Dk"></a>自余所有珍宝应留多少。<a id="a-Dl"></a>与舍利子塔修理所须。<a id="a-Dm"></a>若有衣物堪悬供养者应留多少。<a id="a-Dn"></a>可于斋日悬缯供养。<a id="a-Do"></a>所余诸物衣裳叠布。<a id="a-Dp"></a>及钱贝等现前僧众应共分之。<a id="a-Dq"></a>是同梵行财理合用故。<a id="a-Dr"></a>此据舍利子塔物作斯处分。<a id="a-Ds"></a>若是佛塔之物。<a id="a-Dt"></a>皆入塔用。</p>
  <p id="aDu">第五门第二子摄颂曰。</p>
  <p id="aDv">诘问令忆念　　问彼容许不</p>
  <p id="aDw">教授事不为　　长净及随意</p>
  <p id="aDx">佛在室罗伐城。<a id="a-Dy"></a>时六众苾刍不审见闻疑。<a id="a-Dz"></a>即便诘问苾刍。<a id="a-E0"></a>诸苾刍闻已各生羞耻形体羸瘦。<a id="a-E1"></a>颜色萎黄气力减少。<a id="a-E2"></a>不能读诵如理思惟。<a id="a-E3"></a>乃至佛告诸苾刍。<a id="a-E4"></a>从今已去苾刍不以不审见闻疑诘他苾刍。<a id="a-E5"></a>若作如是诘责他者。<a id="a-E6"></a>得越法罪。<a id="a-E7"></a>诘问既尔如是应知。<a id="a-E8"></a>忆念问讯。<a id="a-E9"></a>不为教授。<a id="a-EA"></a>长净随意。<a id="a-EB"></a>类此应知。<a id="a-EC"></a>皆越法罪。</p>
 </body>
</html>