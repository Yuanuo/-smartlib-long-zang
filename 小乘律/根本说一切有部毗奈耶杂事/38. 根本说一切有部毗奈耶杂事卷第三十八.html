<!doctype html>
<html id="z3IBV4uph" data-ver="1005">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第三十八</h1>
  <p id="a2">第八门第十子摄颂说涅槃之余。</p>
  <p id="a3">尔时。<a id="a-4"></a>拘尸那城有出家外道。<a id="a-5"></a>名曰善贤(梵云苏跋陀罗)年百二十形容衰朽。<a id="a-6"></a>俱尸那城所有壮士。<a id="a-7"></a>于善贤处悉生恭敬。<a id="a-8"></a>尊重供养如阿罗汉。<a id="a-9"></a>去斯不远有大华池。<a id="a-A"></a>名曰曼陀枳尔。<a id="a-B"></a>于池岸上有乌昙跋树。<a id="a-C"></a>善贤梵志常游于此。<a id="a-D"></a>往昔菩萨在睹史天。<a id="a-E"></a>作白象状入母胎时。<a id="a-F"></a>彼乌昙树华始新出。<a id="a-G"></a>降诞之始渐有光色。<a id="a-H"></a>为童子时其华欲发。<a id="a-I"></a>厌老病死远托山林。<a id="a-J"></a>其华稍大状如鸦嘴。<a id="a-K"></a>修苦行时现萎萃相。<a id="a-L"></a>舍苦行已气息疏通。<a id="a-M"></a>啖诸饮食广如前说。<a id="a-N"></a>乃至成等正觉其华开敷。<a id="a-O"></a>梵王来请于婆罗痆斯转法轮时。<a id="a-P"></a>其树及华光色荣盛。<a id="a-Q"></a>妙香芬馥遍诸方界。<a id="a-R"></a>然佛大悲普于有缘。<a id="a-S"></a>所在世界广济度已。<a id="a-T"></a>诣拘尸那为最后卧。<a id="a-U"></a>而此华树形色枯萃见者惊叹。<a id="a-V"></a>是时善贤观斯变异而作是念。<a id="a-W"></a>拘尸那城必有凶祸。<a id="a-X"></a>尔时护国天神发大音声告诸人曰。<a id="a-Y"></a>今日如来于中夜时。<a id="a-Z"></a>必入无余妙涅槃界。<a id="a-a"></a>善贤梵志闻其说已。<a id="a-b"></a>作如是念哀哉苦哉。<a id="a-c"></a>彼大沙门乔答摩氏。<a id="a-d"></a>必于今夜当般涅槃。<a id="a-e"></a>然我每于自所得法有怀疑惑。<a id="a-f"></a>常自思惟我于何时。<a id="a-g"></a>因何方便得见彼人咨启未悟。<a id="a-h"></a>惜哉法眼不久将灭。<a id="a-i"></a>今宜速往亲自启问。<a id="a-j"></a>若蒙大悲垂哀为决。<a id="a-k"></a>于诸犹豫永得开解。<a id="a-l"></a>作是念已出拘尸那城诣双林所。<a id="a-m"></a>于时阿难陀见佛日将没。<a id="a-n"></a>在寺门外身心忧戚露地经行。<a id="a-o"></a>善贤见已近而告曰。<a id="a-p"></a>汝阿难陀我闻沙门乔答摩具一切智。<a id="a-q"></a>于诸众生平等济拔。<a id="a-r"></a>然我每于自所得法有怀犹豫。<a id="a-s"></a>比常希愿听受未闻竟不果遂。<a id="a-t"></a>今闻天声遍告我等。<a id="a-u"></a>如来今夜定入涅槃。<a id="a-v"></a>大德颇能为我咨启。<a id="a-w"></a>容我面奉申述疑情。<a id="a-x"></a>阿难陀言善贤。<a id="a-y"></a>汝今不应作如是语故恼世尊。<a id="a-z"></a>然我大师今见背痛未能安隐。<a id="a-10"></a>善贤如是再三咨启竟不为白。<a id="a-11"></a>又告曰。<a id="a-12"></a>阿难陀。<a id="a-13"></a>我昔曾闻古仙梵志耆年有德轨范人说。<a id="a-14"></a>诸佛出世如乌昙华。<a id="a-15"></a>亿百万劫时乃一现。<a id="a-16"></a>如来今日定入涅槃。<a id="a-17"></a>我怀迷惑愿见咨问。<a id="a-18"></a>唯希大德为我咨白。<a id="a-19"></a>我得见佛诚为幸甚。<a id="a-1A"></a>阿难陀告言。<a id="a-1B"></a>善贤。<a id="a-1C"></a>今我大师身有乖违。<a id="a-1D"></a>甚不安隐勿故相恼。<a id="a-1E"></a>善贤再三如前苦请。<a id="a-1F"></a>尊者不允其志。<a id="a-1G"></a>阿难陀与善贤。<a id="a-1H"></a>于寺门外共言论时。<a id="a-1I"></a>佛以清净耳超越人天。<a id="a-1J"></a>一一闻说告阿难陀曰。<a id="a-1K"></a>汝今不应遮彼善贤。<a id="a-1L"></a>任来见我随其请问。<a id="a-1M"></a>何以故此善贤者。<a id="a-1N"></a>即是我于最后。<a id="a-1O"></a>为外道说法令生正信。<a id="a-1P"></a>亲命善来为我弟子。<a id="a-1Q"></a>于时善贤闻佛世尊慈悲容许。<a id="a-1R"></a>心生欢喜不胜抃跃。<a id="a-1S"></a>诣世尊所共申种种往复言谈。<a id="a-1T"></a>却住一面白言。<a id="a-1U"></a>乔答摩。<a id="a-1V"></a>我欲咨问愿垂听许为我解说。<a id="a-1W"></a>佛告梵志随汝所问。<a id="a-1X"></a>彼即问曰。<a id="a-1Y"></a>乔答摩我曾遍观诸外道类。<a id="a-1Z"></a>各别立宗所谓。<a id="a-1a"></a>晡刺拏迦摄波子。<a id="a-1b"></a>末塞羯利瞿梨子。<a id="a-1c"></a>珊逝移毗刺知子。<a id="a-1d"></a>阿市多鸡舍甘跋罗子。<a id="a-1e"></a>脚具陀迦多演那子。<a id="a-1f"></a>昵揭烂陀慎若低子。<a id="a-1g"></a>此等诸师各述异宗未知谁是。<a id="a-1h"></a>尔时世尊即命善贤。<a id="a-1i"></a>为说伽他曰。</p>
  <p id="a1j">我年二十九　　出家求善法</p>
  <p id="a1k">又五十余年　　专行戒定慧</p>
  <p id="a1l">一心无散乱　　唯求于正理</p>
  <p id="a1m">除斯真法外　　无别有沙门</p>
  <p id="a1n">尔时世尊。<a id="a-1o"></a>说此颂已。<a id="a-1p"></a>复告善贤曰。<a id="a-1q"></a>此是诸佛善说八圣道支。<a id="a-1r"></a>甚为希有难可值遇。<a id="a-1s"></a>除此已外欲求一二三四沙门道果终无可得。<a id="a-1t"></a>是故能于善说法律八圣道支。<a id="a-1u"></a>求沙门果必定当得。<a id="a-1v"></a>复次。<a id="a-1w"></a>善贤离八圣法。<a id="a-1x"></a>诸有外道婆罗门等各执己见。<a id="a-1y"></a>或说三世无因无果。<a id="a-1z"></a>所修福善皆空无益。<a id="a-20"></a>是故我于沙门婆罗门众中。<a id="a-21"></a>大师子吼而作是言。<a id="a-22"></a>凡有修行皆获果报。<a id="a-23"></a>说此法时善贤梵志。<a id="a-24"></a>远尘离垢得法眼净。<a id="a-25"></a>于诸谛实得不坏信。<a id="a-26"></a>超越爱河断诸疑网。<a id="a-27"></a>自然通达诸微妙法。<a id="a-28"></a>即从座起整衣合掌。<a id="a-29"></a>向阿难陀作如是语。<a id="a-2A"></a>大师尊重事难咨请。<a id="a-2B"></a>我观大德获大善利。<a id="a-2C"></a>幸得值遇无上法王。<a id="a-2D"></a>于诸师中灌顶最上。<a id="a-2E"></a>由师力故我亦善证。<a id="a-2F"></a>我今重希于善说法律。<a id="a-2G"></a>而为出家求受近圆。<a id="a-2H"></a>成苾刍性修沙门行。<a id="a-2I"></a>时具寿阿难陀。<a id="a-2J"></a>白佛言。<a id="a-2K"></a>世尊。<a id="a-2L"></a>今此善贤闻法悟解。<a id="a-2M"></a>心乐出家广如前说。<a id="a-2N"></a>乃至成苾刍性。<a id="a-2O"></a>唯愿世尊哀愍拔济。<a id="a-2P"></a>尔时世尊。<a id="a-2Q"></a>即告善贤。<a id="a-2R"></a>善来苾刍可修梵行。<a id="a-2S"></a>于佛言下如常威仪。<a id="a-2T"></a>出家近圆成苾刍性。<a id="a-2U"></a>一心勤勇不为放逸。<a id="a-2V"></a>作如是念善男子何故剃除鬓发。<a id="a-2W"></a>而披法服正信出家。<a id="a-2X"></a>于无上道而修梵行。<a id="a-2Y"></a>于现法中得自证悟。<a id="a-2Z"></a>我生已尽梵行已立。<a id="a-2a"></a>所作已办不受后有。<a id="a-2b"></a>尔时善贤起彻到心。<a id="a-2c"></a>即便速证阿罗汉果。<a id="a-2d"></a>得心解脱复作是念。<a id="a-2e"></a>我今不忍见佛般涅槃宜可先去。<a id="a-2f"></a>作是念已诣世尊所。<a id="a-2g"></a>顶礼双足退坐一面。</p>
  <p id="a2h">白佛言。<a id="a-2i"></a>大德世尊。<a id="a-2j"></a>我愿先入涅槃。<a id="a-2k"></a>佛告善贤汝于今者入涅槃耶。<a id="a-2l"></a>答言。<a id="a-2m"></a>如是再三顾问。<a id="a-2n"></a>佛言。<a id="a-2o"></a>一切诸行皆悉无常。<a id="a-2p"></a>汝于所作自可知时我更何言。<a id="a-2q"></a>善贤将欲入灭而作是念。<a id="a-2r"></a>我今应为五种加持方可灭度。<a id="a-2s"></a>诸来观者皆见我身。<a id="a-2t"></a>剃除鬓发着僧伽胝。<a id="a-2u"></a>莫令彼见外道仪式。<a id="a-2v"></a>又诸外道来舁我时勿令身举。<a id="a-2w"></a>同梵行者方能舁去。<a id="a-2x"></a>又入浴池洗我身时。<a id="a-2y"></a>令诸外道不得其底。<a id="a-2z"></a>同梵行者能洗我身。<a id="a-30"></a>又诸外道入水之时。<a id="a-31"></a>当令鱼鳖扰乱不安。<a id="a-32"></a>同梵行者即无恼害。<a id="a-33"></a>又诸外道不能烧我遗身。<a id="a-34"></a>同梵行者方令火着。<a id="a-35"></a>作此五种加持念已便入涅槃。<a id="a-36"></a>时诸外道。<a id="a-37"></a>闻善贤梵志已入涅槃。<a id="a-38"></a>将诸音乐幢旛伞盖。<a id="a-39"></a>诣拘尸那城。<a id="a-3A"></a>于四衢道告诸人曰。<a id="a-3B"></a>汝等当知。<a id="a-3C"></a>彼大沙门乔答摩常作此语。<a id="a-3D"></a>唯我法中有八支圣道四沙门果。<a id="a-3E"></a>外道中无广说如前。<a id="a-3F"></a>乃至作师子吼。<a id="a-3G"></a>然我法中同梵行者。<a id="a-3H"></a>大师善贤亦得涅槃与彼何异。<a id="a-3I"></a>诸苾刍曰。<a id="a-3J"></a>汝等若言是我徒侣。<a id="a-3K"></a>任自持去。<a id="a-3L"></a>而诸外道多人共举竟不能动况能持去。<a id="a-3M"></a>苾刍告曰。<a id="a-3N"></a>汝等不能我等自举。<a id="a-3O"></a>答曰。<a id="a-3P"></a>可尔。<a id="a-3Q"></a>诸苾刍即共举去外道默然。<a id="a-3R"></a>又诸外道来至浴池。<a id="a-3S"></a>诸苾刍曰。<a id="a-3T"></a>今可为汝同梵行者洗浴其身。<a id="a-3U"></a>彼入水时不得其底。<a id="a-3V"></a>又被鱼鳖之所扰恼。<a id="a-3W"></a>苾刍不尔。<a id="a-3X"></a>苾刍报曰。<a id="a-3Y"></a>此若是汝同梵行者。<a id="a-3Z"></a>宜自焚烧。<a id="a-3a"></a>而诸外道以火焚烧竟不能着。<a id="a-3b"></a>苾刍然火遂便炎炽。<a id="a-3c"></a>时诸人众共嗤外道。<a id="a-3d"></a>彼各怀惭低头而去。<a id="a-3e"></a>时拘尸那城诸壮士等。<a id="a-3f"></a>见此希奇于世尊处。<a id="a-3g"></a>倍生敬仰发净信心。<a id="a-3h"></a>各怀恋慕作如是语。<a id="a-3i"></a>大悲世尊为最后卧。<a id="a-3j"></a>现身有疾支节不安。<a id="a-3k"></a>尚能为彼善贤说法。<a id="a-3l"></a>令速证得阿罗汉果。<a id="a-3m"></a>复令拘尸那城诸壮士等皆获善利。<a id="a-3n"></a>时诸苾刍咸皆有疑。<a id="a-3o"></a>请世尊曰。<a id="a-3p"></a>如来今时。<a id="a-3q"></a>现身有疾支节不安。<a id="a-3r"></a>尚能令彼善贤梵志。<a id="a-3s"></a>出生死海证阿罗汉。<a id="a-3t"></a>究竟涅槃尽诸苦际。<a id="a-3u"></a>佛告苾刍。<a id="a-3v"></a>汝等当知。<a id="a-3w"></a>此未希有。<a id="a-3x"></a>我今已断根本三毒。<a id="a-3y"></a>解脱生老病死愁忧苦恼。<a id="a-3z"></a>具一切智。<a id="a-40"></a>于诸境界得大自在。<a id="a-41"></a>令彼善贤出生死海。<a id="a-42"></a>得最后边住涅槃处不足为难。<a id="a-43"></a>我于往昔在生死中。<a id="a-44"></a>具贪嗔痴未断生老病死忧悲苦恼。<a id="a-45"></a>无有智慧能善思量。<a id="a-46"></a>在傍生内尚能为彼善贤梵志。<a id="a-47"></a>及拘尸那城诸壮士等自舍身命。<a id="a-48"></a>我为汝说宜应谛听。</p>
  <p id="a49">乃往昔时于大山泽。<a id="a-4A"></a>有一鹿王千鹿围绕依林而住。<a id="a-4B"></a>有大智慧预识机宜。<a id="a-4C"></a>于所居处猎者来见。<a id="a-4D"></a>而往告王。<a id="a-4E"></a>时王以兵周遍围绕。<a id="a-4F"></a>鹿王作念我若不能救济众鹿。<a id="a-4G"></a>必被猎人之所屠害。<a id="a-4H"></a>尔时鹿王。<a id="a-4I"></a>四顾瞻望。<a id="a-4J"></a>而作是念我今作何方便。<a id="a-4K"></a>能令群鹿免斯苦厄。<a id="a-4L"></a>遂见深山下有涧水驶流出谷。<a id="a-4M"></a>诸鹿羸弱不能浮趒。<a id="a-4N"></a>鹿王入涧横流而住。<a id="a-4O"></a>作大音声普告群鹿。<a id="a-4P"></a>汝等速来可从此岸。<a id="a-4Q"></a>掷上我背趒于彼岸。<a id="a-4R"></a>必得存活。<a id="a-4S"></a>若不尔者当遭屠害。<a id="a-4T"></a>于是群鹿次第悉踏大鹿王脊。<a id="a-4U"></a>皆越驶河得离危难。<a id="a-4V"></a>由诸群鹿蹄甲践蹋。<a id="a-4W"></a>鹿王皮穿血肉皆尽唯余脊骨。<a id="a-4X"></a>虽极苦痛心无退转。<a id="a-4Y"></a>悉令群鹿安隐得渡。<a id="a-4Z"></a>仍怀顾恋谁未渡者。<a id="a-4a"></a>于群鹿中有一鹿儿不能趒渡。<a id="a-4b"></a>尔时鹿王虽受极苦。<a id="a-4c"></a>尚怀哀念不顾自身。<a id="a-4d"></a>从水而出遂取鹿儿。<a id="a-4e"></a>置于脊上渡至彼岸。<a id="a-4f"></a>鹿王遍观知渡尽已。<a id="a-4g"></a>气力将竭临命终时而发誓愿。<a id="a-4h"></a>我救群鹿及此鹿儿。<a id="a-4i"></a>救济死厄不惜身命。<a id="a-4j"></a>愿我当来得成无上正等觉时。<a id="a-4k"></a>令彼得渡生死罗网。<a id="a-4l"></a>置最后边妙涅槃处。<a id="a-4m"></a>佛告诸苾刍。<a id="a-4n"></a>汝意云何勿生异念。<a id="a-4o"></a>往时鹿王者即我身是。<a id="a-4p"></a>其群鹿者拘尸那城诸壮士是。<a id="a-4q"></a>其鹿儿者即善贤是。</p>
  <p id="a4r">又诸苾刍如我无智在傍生内。<a id="a-4s"></a>喘息不安受诸苦毒。<a id="a-4t"></a>皮肉支节分解之时。<a id="a-4u"></a>救济善贤令至无畏。<a id="a-4v"></a>汝等善听乃往古昔。<a id="a-4w"></a>婆罗痆斯时有国王名口梵授。<a id="a-4x"></a>以法化世广如经说。<a id="a-4y"></a>王有智马预知前事。<a id="a-4z"></a>邻国敬畏悉来朝贡。<a id="a-50"></a>马既命终。<a id="a-51"></a>时诸小王令使报曰。<a id="a-52"></a>汝梵授王今可输税分与我等。<a id="a-53"></a>若不尔者不得出城。<a id="a-54"></a>如见违者我等同来破灭其国。<a id="a-55"></a>王告使曰。<a id="a-56"></a>我不送税亦不出城。<a id="a-57"></a>遂于国内访求智马。<a id="a-58"></a>后于异处遂便获得。<a id="a-59"></a>时属春序卉木敷荣。<a id="a-5A"></a>群鸟和鸣甚可爱乐。<a id="a-5B"></a>王乘智马将诸婇女。<a id="a-5C"></a>游适芳园欢娱受乐。<a id="a-5D"></a>时诸小王闻梵授王与诸臣佐及宫婇女。<a id="a-5E"></a>在外游戏情无所惧。<a id="a-5F"></a>未即入城相与谋计。<a id="a-5G"></a>各严四兵至城门首。<a id="a-5H"></a>大臣白王。<a id="a-5I"></a>诸小国王不恭朝命。<a id="a-5J"></a>敢兴逆乱来扣城门。<a id="a-5K"></a>愿见警备。<a id="a-5L"></a>王既闻已敕索智马。<a id="a-5M"></a>速严四兵我自讨击。<a id="a-5N"></a>时王乘马严兵誓众共彼斗战。<a id="a-5O"></a>王恃威力独处先锋。<a id="a-5P"></a>遂被贼军以槊中马。<a id="a-5Q"></a>肠胃皆出受诸楚毒。<a id="a-5R"></a>众苦难堪形命无几。<a id="a-5S"></a>仍作是念王遭困厄。<a id="a-5T"></a>我若不救是所不应。<a id="a-5U"></a>宜忍苦楚令王免厄。<a id="a-5V"></a>得至城门到无畏处。<a id="a-5W"></a>作是念已周回顾望无入城路。<a id="a-5X"></a>然此城外有大浴池。<a id="a-5Y"></a>名曰妙梵近王宫阙。<a id="a-5Z"></a>于其池中有四莲华。<a id="a-5a"></a>青黄赤白皆悉遍满。<a id="a-5b"></a>于时智马不顾身命。<a id="a-5c"></a>腾跃池中践荷叶上。<a id="a-5d"></a>负王渡难直入宫中。<a id="a-5e"></a>时王才下马便命绝。<a id="a-5f"></a>时诸小王竞入园林。<a id="a-5g"></a>处处寻觅竟不能得。<a id="a-5h"></a>回军劫掠各还本居。<a id="a-5i"></a>时梵授王既免危厄得存性命。<a id="a-5j"></a>告婆罗痆斯诸大臣等及众人曰。<a id="a-5k"></a>若有能救刹帝利灌顶大王命者如何恩赏。<a id="a-5l"></a>诸臣白王可分半国。<a id="a-5m"></a>王曰。<a id="a-5n"></a>此之智马能全我命。<a id="a-5o"></a>马今既死欲何以报。<a id="a-5p"></a>诸臣答言应为智马。<a id="a-5q"></a>于城四门宜作非时白莲华会。<a id="a-5r"></a>广行惠施盛修福业以资魂路。<a id="a-5s"></a>王言甚善宜时疾作。<a id="a-5t"></a>时王即令太子中宫婇女臣佐使民庄严衢路。<a id="a-5u"></a>布列香华幡盖明灯。<a id="a-5v"></a>在处悬设无不充满。<a id="a-5w"></a>如欢喜园甚可爱乐。<a id="a-5x"></a>王令击鼓宣告远近。<a id="a-5y"></a>我于明日欲为智马于城四门营建非时白莲华会。<a id="a-5z"></a>宜可告知集法场所受我供养。<a id="a-60"></a>时至云集随须给与普令称意。<a id="a-61"></a>汝等苾刍于意云何。<a id="a-62"></a>彼时智马即我身是。<a id="a-63"></a>我为彼王受诸苦楚。<a id="a-64"></a>身形分解不顾身命。<a id="a-65"></a>尚能救济令离危厄。</p>
  <p id="a66">时诸苾刍又复有疑。<a id="a-67"></a>请世尊曰。<a id="a-68"></a>大德具寿善贤先作何业。<a id="a-69"></a>今为大师最后弟子。<a id="a-6A"></a>佛告诸苾刍汝等当知。<a id="a-6B"></a>自所作业今还自受。<a id="a-6C"></a>广如余处乃至说颂。<a id="a-6D"></a>汝等苾刍乃往古昔。<a id="a-6E"></a>此贤劫中人寿二万岁时。<a id="a-6F"></a>有佛出世名迦摄波十号具足。<a id="a-6G"></a>在婆罗痆斯仙人堕处施鹿林中。<a id="a-6H"></a>时彼如来应正等觉。<a id="a-6I"></a>有外孙子名曰无忧。<a id="a-6J"></a>求解脱故而为出家。<a id="a-6K"></a>谓解脱果自然可得。<a id="a-6L"></a>于八正道而不勤修。<a id="a-6M"></a>经历多时竟无果证游行人间随处作夏。<a id="a-6N"></a>时彼如来有缘皆度。<a id="a-6O"></a>所作已办如薪尽火灭于其中夜将入涅槃。<a id="a-6P"></a>时彼苾刍在无忧树下。<a id="a-6Q"></a>而此树神闻迦摄波如来当般涅槃。<a id="a-6R"></a>悲泣雨泪沾无忧身。<a id="a-6S"></a>苾刍仰观问其神曰。<a id="a-6T"></a>有何所以如是悲啼。<a id="a-6U"></a>树神对曰。<a id="a-6V"></a>今日中夜。<a id="a-6W"></a>迦摄波佛将入涅槃。<a id="a-6X"></a>时彼苾刍闻如是语。<a id="a-6Y"></a>情怀痛切如箭入心。<a id="a-6Z"></a>悲啼号哭发声大唤。<a id="a-6a"></a>树神问曰。<a id="a-6b"></a>何故悲啼。<a id="a-6c"></a>对曰。<a id="a-6d"></a>迦摄波如来应正等觉是我亲舅。<a id="a-6e"></a>我虽依附而不勤修去此既远难申礼敬。<a id="a-6f"></a>我是凡夫无力速往是以悲哭。<a id="a-6g"></a>树神报曰。<a id="a-6h"></a>然我有力令仁疾至。<a id="a-6i"></a>不知见佛得有益不。<a id="a-6j"></a>苾刍报曰。<a id="a-6k"></a>我极勇猛。<a id="a-6l"></a>若见佛者必能依行证获果利。<a id="a-6m"></a>是时树神以神通力。<a id="a-6n"></a>将此苾刍疾至佛所。<a id="a-6o"></a>既见佛已发清净心起广大愿。<a id="a-6p"></a>时彼如来随其根性。<a id="a-6q"></a>为说妙法证阿罗汉果。<a id="a-6r"></a>不忍见佛入般涅槃。<a id="a-6s"></a>是故于先而取灭度。<a id="a-6t"></a>时彼树神。<a id="a-6u"></a>既见世尊及苾刍涅槃已。<a id="a-6v"></a>情怀恋慕作如是念。<a id="a-6w"></a>今此具寿所获胜利皆由我得。<a id="a-6x"></a>以此功德愿我来世迦摄波佛所授摩纳婆记。<a id="a-6y"></a>人寿百岁得成正觉。<a id="a-6z"></a>号释迦牟尼彼涅槃时。<a id="a-70"></a>我得声闻无学果已在先灭度。<a id="a-71"></a>佛告诸苾刍于汝意云何。<a id="a-72"></a>时天神者今善贤是。<a id="a-73"></a>由是义故于一切时。<a id="a-74"></a>远离恶友近善知识应如是学。</p>
  <p id="a75">时阿难陀白佛言。<a id="a-76"></a>世尊。<a id="a-77"></a>我于静处作如是念。<a id="a-78"></a>善知识者是半梵行。<a id="a-79"></a>诸修行者由善友力方能成办。<a id="a-7A"></a>得善友故远离恶友。<a id="a-7B"></a>以是义故方知善友是半梵行。<a id="a-7C"></a>佛言。<a id="a-7D"></a>阿难陀勿作是语。<a id="a-7E"></a>善知识者是半梵行。<a id="a-7F"></a>何以故善知识者是全梵行。<a id="a-7G"></a>由此便能离恶知识。<a id="a-7H"></a>不造诸恶常修众善。<a id="a-7I"></a>纯一清白具足圆满梵行之相。<a id="a-7J"></a>由是因缘若得善伴与其同住。<a id="a-7K"></a>乃至涅槃事无不办。<a id="a-7L"></a>故名全梵行。<a id="a-7M"></a>何以故阿难陀我由善知识故。<a id="a-7N"></a>令诸有情于生老病死忧悲苦恼皆得解脱。<a id="a-7O"></a>若离善友无如是事。<a id="a-7P"></a>阿难陀于我所说应勤修学。</p>
  <p id="a7Q">尔时佛告诸苾刍曰。<a id="a-7R"></a>由是义故从今已去。<a id="a-7S"></a>不应辄度外道出家并受近圆。<a id="a-7T"></a>除释迦种及事火留髻外道。<a id="a-7U"></a>若披外道服来求出家及受近圆者。<a id="a-7V"></a>问无障法此人应与。<a id="a-7W"></a>何以故此是我亲有机缘故。<a id="a-7X"></a>其事火人说有业用。<a id="a-7Y"></a>有因有缘有策励果故。<a id="a-7Z"></a>此等不劳共住。<a id="a-7a"></a>即与出家并受近圆。<a id="a-7b"></a>若是自余外道之类。<a id="a-7c"></a>来求出家及近圆者。<a id="a-7d"></a>其亲教师应与衣服。<a id="a-7e"></a>食僧常食四月共住。<a id="a-7f"></a>若观其人性行调柔堪济度者。<a id="a-7g"></a>应与出家并近圆事如是应知。</p>
  <p id="a7h">复次汝等苾刍。<a id="a-7i"></a>若法能于现在及未来世生长利乐者。<a id="a-7j"></a>汝等应当受持读诵。<a id="a-7k"></a>为他演说勿使废忘。<a id="a-7l"></a>欲令梵行得久住世。<a id="a-7m"></a>安乐人天利乐饶益诸众生故。<a id="a-7n"></a>此法是何。<a id="a-7o"></a>所谓契经应颂记别讽颂自说因缘本事本生方广希有譬喻论议。<a id="a-7p"></a>此十二分教若能受持读诵如说行者。<a id="a-7q"></a>能于现未生长利乐。<a id="a-7r"></a>乃至慈愍群生佛法久住。<a id="a-7s"></a>汝等苾刍我涅槃后。<a id="a-7t"></a>作如是念我于今日无有大师。<a id="a-7u"></a>汝等不应起如是见。<a id="a-7v"></a>我令汝等每于半月。<a id="a-7w"></a>说波罗底木叉。<a id="a-7x"></a>当知此则是汝大师是汝依处。<a id="a-7y"></a>若我住世无有异也。<a id="a-7z"></a>又始从今日小下苾刍。<a id="a-80"></a>于长宿处不应唤其氏族姓字。<a id="a-81"></a>应唤大德或云具寿。<a id="a-82"></a>老大苾刍应唤小者为具寿。<a id="a-83"></a>然大苾刍于小者处。<a id="a-84"></a>应可存情哀怜覆护生慈念心。<a id="a-85"></a>或以衣钵钵络腰绦。<a id="a-86"></a>共相济给勿令阙事。<a id="a-87"></a>或复教授读诵禅思使有日益。<a id="a-88"></a>如是能令我法增长。<a id="a-89"></a>若不尔者法当速灭。<a id="a-8A"></a>又汝等苾刍此地方所有其四处。<a id="a-8B"></a>若有净信男子女人。<a id="a-8C"></a>乃至尽形常应系念生恭敬心。<a id="a-8D"></a>云何为四。<a id="a-8E"></a>一谓佛生处。<a id="a-8F"></a>二成正觉处。<a id="a-8G"></a>三转法轮处。<a id="a-8H"></a>四入大涅槃处。<a id="a-8I"></a>若能于此四处或自亲礼。<a id="a-8J"></a>或遥致敬企念虔诚。<a id="a-8K"></a>生清净信常系心者。<a id="a-8L"></a>命终之后必得生天(比于西方亲见如来一代五十余年居止之处。<a id="a-8M"></a>有其八所一本生处二成道处。<a id="a-8N"></a>三转法轮处四鹫峰山处。<a id="a-8O"></a>五广严城处六从天下处。<a id="a-8P"></a>七祇树园处八双林涅槃处。<a id="a-8Q"></a>四是定处余皆不定。<a id="a-8R"></a>总摄颂曰。<a id="a-8S"></a>生成法鹫广下祇林虔诚一想福胜千金)</p>
  <p id="a8T">复次佛告诸苾刍。<a id="a-8U"></a>汝等有疑今悉应问。<a id="a-8V"></a>若于佛法僧宝。<a id="a-8W"></a>苦集灭道四圣谛处。<a id="a-8X"></a>有疑问者我当为答。</p>
  <p id="a8Y">时具寿阿难陀白佛言。<a id="a-8Z"></a>世尊。<a id="a-8a"></a>如我今者解佛所说。<a id="a-8b"></a>命诸苾刍有疑当问。<a id="a-8c"></a>然此众中竟无一人。<a id="a-8d"></a>于佛法僧宝苦集灭道谛。<a id="a-8e"></a>有怀疑惑更须问者。<a id="a-8f"></a>佛言。<a id="a-8g"></a>善哉善哉阿难陀。<a id="a-8h"></a>汝能如实通达作如是语。<a id="a-8i"></a>于此众内我以智观。<a id="a-8j"></a>于谛宝中实无疑者。<a id="a-8k"></a>此是如来最后所作。<a id="a-8l"></a>尔时如来大悲愍故。<a id="a-8m"></a>遂去上衣现其身相。<a id="a-8n"></a>告诸苾刍汝等今者可观佛身。<a id="a-8o"></a>汝等今者可观佛身。<a id="a-8p"></a>何以故。<a id="a-8q"></a>如来应正等觉。<a id="a-8r"></a>难可逢遇如乌昙跋罗华。<a id="a-8s"></a>时诸苾刍咸皆默然。<a id="a-8t"></a>佛言。<a id="a-8u"></a>法皆如是诸行无常。<a id="a-8v"></a>是我最后之所教诲。<a id="a-8w"></a>作是语已安心正念入初静虑。<a id="a-8x"></a>从此起已顺次第入第二静虑。<a id="a-8y"></a>乃至非想非非想处。<a id="a-8z"></a>及灭受想定寂然宴默。<a id="a-90"></a>时阿难陀问尊者阿尼卢陀曰。<a id="a-91"></a>今我大师为入涅槃为未入耶。<a id="a-92"></a>答曰。<a id="a-93"></a>佛未涅槃但住灭受想定。<a id="a-94"></a>阿难陀言。<a id="a-95"></a>我曾从佛亲闻此语。<a id="a-96"></a>若佛世尊入边际定寂然不动。<a id="a-97"></a>从此无间世间眼闭必入涅槃。<a id="a-98"></a>尔时世尊。<a id="a-99"></a>从灭受想定出。<a id="a-9A"></a>逆次第入非想非非想处。<a id="a-9B"></a>从非想非非想出入无所有处。<a id="a-9C"></a>次入识无边处。<a id="a-9D"></a>次入空无边处。<a id="a-9E"></a>次入第四静虑。<a id="a-9F"></a>入第三入第二入初静虑。<a id="a-9G"></a>从初禅出还入第二第三第四静虑。<a id="a-9H"></a>寂然不动便入无余妙涅槃界。</p>
  <p id="a9I">尔时世尊才涅槃后。<a id="a-9J"></a>大地震动流星昼现诸方炽然。<a id="a-9K"></a>于虚空中诸天击鼓。<a id="a-9L"></a>时具寿大迦摄波。<a id="a-9M"></a>在王舍城羯兰铎迦池竹林园中。<a id="a-9N"></a>见大地动即便敛念观察何事。<a id="a-9O"></a>便见如来入大圆寂。<a id="a-9P"></a>自念我今既无大师唯依法住。<a id="a-9Q"></a>诸行法尔知更云何。<a id="a-9R"></a>复作是念。<a id="a-9S"></a>此未生怨王胜身之子信根初发。<a id="a-9T"></a>彼若闻佛入涅槃者。<a id="a-9U"></a>必呕热血而死。<a id="a-9V"></a>我今宜可预设方便作是念已即命城中行雨大臣。<a id="a-9W"></a>仁今知不佛已涅槃。<a id="a-9X"></a>未生怨王信根初发。<a id="a-9Y"></a>彼若闻佛入涅槃者。<a id="a-9Z"></a>必呕热血而死。<a id="a-9a"></a>我今宜可预设方便。<a id="a-9b"></a>即依次第而为陈说。<a id="a-9c"></a>仁今疾可诣一园中。<a id="a-9d"></a>于妙堂殿如法图画佛本因缘。<a id="a-9e"></a>菩萨昔在睹史天宫。<a id="a-9f"></a>将欲下生观其五事。<a id="a-9g"></a>欲界天子三净母身。<a id="a-9h"></a>作象子形托生母腹。<a id="a-9i"></a>既诞之后踰城出家。<a id="a-9j"></a>苦行六年坐金刚座。<a id="a-9k"></a>菩提树下成等正觉。<a id="a-9l"></a>次至婆罗痆斯国为五苾刍。<a id="a-9m"></a>三转十二行四谛法轮。<a id="a-9n"></a>次于室罗伐城为人天众现大神通。<a id="a-9o"></a>次往三十三天为母摩耶广宣法要。<a id="a-9p"></a>宝阶三道下赡部洲。<a id="a-9q"></a>于僧羯奢城人天渴仰。<a id="a-9r"></a>于诸方国在处化生。<a id="a-9s"></a>利益既周将趣圆寂。<a id="a-9t"></a>遂至拘尸那城娑罗双树。<a id="a-9u"></a>北首而卧入大涅槃。<a id="a-9v"></a>如来一代所有化迹既图画已。<a id="a-9w"></a>次作八函与人量等置于堂侧。<a id="a-9x"></a>前七函内满置生酥。<a id="a-9y"></a>第八函中安牛头栴檀香水。<a id="a-9z"></a>若因驾出可白王言。<a id="a-A0"></a>暂迀神驾躬诣芳园所观其图画。<a id="a-A1"></a>时王见已问行雨言此述何事。<a id="a-A2"></a>彼即次第为王陈说一如图画。<a id="a-A3"></a>始从睹史降身母胎。<a id="a-A4"></a>终至双林北首而卧。<a id="a-A5"></a>王闻是语即便闷绝宛转于地。<a id="a-A6"></a>可速移入第一函中。<a id="a-A7"></a>如是一二三四乃至第七。<a id="a-A8"></a>后置香水王便稣息。<a id="a-A9"></a>是时尊者次第教已往拘尸那城。<a id="a-AA"></a>行雨大臣。<a id="a-AB"></a>一如尊者所教之事次第作已。<a id="a-AC"></a>时王因出大臣白言。<a id="a-AD"></a>愿王暂迀神驾游观园中。<a id="a-AE"></a>王至园所见彼堂中图画新异。<a id="a-AF"></a>始从初诞乃至倚卧双林。<a id="a-AG"></a>王问臣曰岂可世尊入涅槃耶。<a id="a-AH"></a>是时行雨默然无对。<a id="a-AI"></a>王见是已知佛涅槃。<a id="a-AJ"></a>即便号啕闷绝宛转于地。<a id="a-AK"></a>臣即移举置苏函中。<a id="a-AL"></a>如是至七方投香水。<a id="a-AM"></a>从此已后王渐稣息。</p>
  <p id="aAN">尔时如来入涅槃时。<a id="a-AO"></a>娑罗双树名华下散弥覆金躯。<a id="a-AP"></a>时有苾刍见斯事已而说颂曰。</p>
  <p id="aAQ">世尊涅槃时　　最胜娑罗树</p>
  <p id="aAR">低枝下垂荫　　复散以名华</p>
  <p id="aAS">时天帝释。<a id="a-AT"></a>亦说颂曰。</p>
  <p id="aAU">诸行无常　　是生灭法　　生灭灭已</p>
  <p id="aAV">寂灭为乐</p>
  <p id="aAW">时梵天王。<a id="a-AX"></a>亦说颂曰。</p>
  <p id="aAY">于一切世间　　生者皆归死</p>
  <p id="aAZ">无常力最大　　诸行尽沦亡</p>
  <p id="aAa">大师世间眼　　十力无与等</p>
  <p id="aAb">化缘既周遍　　寂灭在双林</p>
  <p id="aAc">尔时尊者阿尼卢陀。<a id="a-Ad"></a>亦说颂曰。</p>
  <p id="aAe">佛无出入息　　其心亦湛然</p>
  <p id="aAf">世眼今已闭　　寂然安不动</p>
  <p id="aAg">世尊十力具　　化尽入无余</p>
  <p id="aAh">见闻诸有情　　毛竖心惊怖</p>
  <p id="aAi">汝心莫沉没　　亦勿怀忧恼</p>
  <p id="aAj">佛证真木叉　　譬如灯焰灭</p>
  <p id="aAk">时诸苾刍。<a id="a-Al"></a>见佛世尊般涅槃已各怀悲感。<a id="a-Am"></a>或有迷闷宛转于地。<a id="a-An"></a>椎胸大唤心生忧惨。<a id="a-Ao"></a>或有寻思法理作如是说。<a id="a-Ap"></a>我等今时宜自裁忍。<a id="a-Aq"></a>世尊常说一切光华可爱乐事。<a id="a-Ar"></a>虽是尊重终归无常悉皆离别。</p>
  <p id="aAs">时阿尼卢陀告阿难陀曰。<a id="a-At"></a>具寿宜应劝诱大众。<a id="a-Au"></a>且各裁抑勿乖仪式莫大悲号。<a id="a-Av"></a>所以者何于此现有住百千劫长寿诸天。<a id="a-Aw"></a>皆生嫌耻作如是语。<a id="a-Ax"></a>云何苾刍于佛世尊善说法律而为出家。<a id="a-Ay"></a>不能善观诸无常事乃生忧苦。<a id="a-Az"></a>阿难陀白言。<a id="a-B0"></a>此诸天众其数几何。<a id="a-B1"></a>答曰。<a id="a-B2"></a>从此拘尸那城。<a id="a-B3"></a>乃至金河及娑罗双树。<a id="a-B4"></a>至壮士系冠制底。<a id="a-B5"></a>于此四边周十二踰缮那。<a id="a-B6"></a>大威德天悉皆充满。<a id="a-B7"></a>无有空隙可容立杖。<a id="a-B8"></a>而此诸天见佛涅槃。<a id="a-B9"></a>各怀悲感椎胸懊恼闷绝于地。<a id="a-BA"></a>亦有如前共相开解。<a id="a-BB"></a>且各裁止乃至终归无常悉皆离别。<a id="a-BC"></a>于时尊者阿尼卢陀。<a id="a-BD"></a>为阿难陀及诸大众。<a id="a-BE"></a>广说法要乃至天明。<a id="a-BF"></a>时苾刍等默然听受。<a id="a-BG"></a>阿尼卢陀复告阿难陀曰。<a id="a-BH"></a>汝今宜往拘尸那城告诸壮士。<a id="a-BI"></a>昨于中夜如来大师已入无余妙涅槃界。<a id="a-BJ"></a>仁等今时所应作者宜当速办。<a id="a-BK"></a>勿为后悔复重告曰。<a id="a-BL"></a>如来大师于汝城邑入般涅槃。<a id="a-BM"></a>尔等云何不兴供养报佛慈恩。<a id="a-BN"></a>时阿难陀闻是语已。<a id="a-BO"></a>即持天衣将一苾刍。<a id="a-BP"></a>以为侍者往壮士集堂有五百人先在堂处。<a id="a-BQ"></a>尊者告曰。<a id="a-BR"></a>仁等壮士及诸大众。<a id="a-BS"></a>如来大师已于中夜。<a id="a-BT"></a>入无余依妙涅槃界。<a id="a-BU"></a>仁等今时所应作者宜应速办。<a id="a-BV"></a>勿生后悔。<a id="a-BW"></a>又重告曰。<a id="a-BX"></a>如来大师于汝城邑入般涅槃。<a id="a-BY"></a>汝等云何不兴供养报佛慈恩。<a id="a-BZ"></a>时诸壮士闻是告已。<a id="a-Ba"></a>或有闷绝宛转于地。<a id="a-Bb"></a>椎胸大唤身体战栗不能自持。<a id="a-Bc"></a>或有高声作如是语。<a id="a-Bd"></a>我于佛所曾闻是说。<a id="a-Be"></a>世间无常悉皆离别。<a id="a-Bf"></a>时诸壮士共相谓曰。<a id="a-Bg"></a>宜各赍持种种华鬘涂香末香烧香。<a id="a-Bh"></a>及诸妙物音声鼓乐。<a id="a-Bi"></a>速往双林以申供养。<a id="a-Bj"></a>并大臣辅相各与眷属男女大小亲友知识。<a id="a-Bk"></a>出拘尸城诣双林所。<a id="a-Bl"></a>既至彼已于佛卧处。<a id="a-Bm"></a>师子床前尽哀情已。<a id="a-Bn"></a>各持所有上妙诸香名华。<a id="a-Bo"></a>无数幢幡缯彩饮食奇珍。<a id="a-Bp"></a>奏诸音乐广供养已。<a id="a-Bq"></a>白阿难陀曰。<a id="a-Br"></a>无上法王已归圆寂。<a id="a-Bs"></a>不知今者葬礼如何。<a id="a-Bt"></a>尊者告曰。<a id="a-Bu"></a>然我先已奉佛教敕。<a id="a-Bv"></a>所有葬法如转轮王。<a id="a-Bw"></a>问曰。<a id="a-Bx"></a>其法如何。<a id="a-By"></a>答曰。<a id="a-Bz"></a>以白叠絮先用裹体。<a id="a-C0"></a>次以千张白叠周遍缠身。<a id="a-C1"></a>置金棺中盛满香油。<a id="a-C2"></a>覆以金盖积栴檀木及海岸诸香。<a id="a-C3"></a>以火焚燎。<a id="a-C4"></a>后将牛乳浇火令灭。<a id="a-C5"></a>有余舍利盛以金瓶。<a id="a-C6"></a>于四衢大道建窣睹波。<a id="a-C7"></a>周匝围绕悬缯幡盖。<a id="a-C8"></a>涂末烧香奏众伎乐。<a id="a-C9"></a>恭敬供养设大施会。<a id="a-CA"></a>此是轮王焚葬之法。<a id="a-CB"></a>如来大师倍胜于此。</p>
  <p id="aCC">时诸壮士闻是语已。<a id="a-CD"></a>白尊者曰。<a id="a-CE"></a>我领其言。<a id="a-CF"></a>然非一二三日能办此事。<a id="a-CG"></a>若至七日住者。<a id="a-CH"></a>如前所为方可成就。<a id="a-CI"></a>答言。<a id="a-CJ"></a>可尔。<a id="a-CK"></a>是时诸人即便如前。<a id="a-CL"></a>依轮王葬法一一备具无有阙少。<a id="a-CM"></a>从拘尸那城周围十二踰缮那。<a id="a-CN"></a>乃至系冠制底。<a id="a-CO"></a>所有无量归仰众生咸来云集。<a id="a-CP"></a>各持香华种种伎乐供养之具。<a id="a-CQ"></a>壮士眷属皆悉出城。<a id="a-CR"></a>诣双树间于师子床前。<a id="a-CS"></a>陈设所有尽心供养。<a id="a-CT"></a>时壮士中有一耆宿。<a id="a-CU"></a>告诸人曰。<a id="a-CV"></a>现在大众。<a id="a-CW"></a>女持幢幡男可擎舆。<a id="a-CX"></a>我等赍持种种华彩涂香末香烧香及诸音乐。<a id="a-CY"></a>从拘尸那城西门而入。<a id="a-CZ"></a>于东门出。<a id="a-Ca"></a>度金沙河。<a id="a-Cb"></a>至壮士系冠制底胜处安置以火焚烧。<a id="a-Cc"></a>是时诸人闻是语已。<a id="a-Cd"></a>各各争前欲举金棺。<a id="a-Ce"></a>虽共尽力竟不能动。</p>
  <p id="aCf">尔时具寿阿难陀。<a id="a-Cg"></a>白尊者阿尼卢陀曰。<a id="a-Ch"></a>拘尸那城诸壮士等。<a id="a-Ci"></a>虽竭筋力竟不能动如来金棺。<a id="a-Cj"></a>我今不知有何所以。<a id="a-Ck"></a>尊者告曰。<a id="a-Cl"></a>此是诸天作如斯意。<a id="a-Cm"></a>欲令壮士及诸人民。<a id="a-Cn"></a>女持幢幡男捧尊舆。<a id="a-Co"></a>威仪整肃翊从如来。<a id="a-Cp"></a>我等诸天共持华彩。<a id="a-Cq"></a>烧众妙香奏天伎乐广陈供养。<a id="a-Cr"></a>于西门入东门而出。<a id="a-Cs"></a>度金沙河至系冠制底。<a id="a-Ct"></a>以是因缘威仪未备不能移动。<a id="a-Cu"></a>是时具寿阿难陀报尊者曰。<a id="a-Cv"></a>若如是者可随天意时诸壮士即随天愿。<a id="a-Cw"></a>备设如前方来持舆。<a id="a-Cx"></a>即便轻举捧戴而行。<a id="a-Cy"></a>于时空中天雨嗢钵罗华拘物头华钵头摩华分陀利华。<a id="a-Cz"></a>沉水末香栴檀末香。<a id="a-D0"></a>多揭罗多摩罗末香。<a id="a-D1"></a>及曼陀罗华等。<a id="a-D2"></a>诸天伎乐百千万种。<a id="a-D3"></a>于虚空中一时俱奏。<a id="a-D4"></a>诸天华盖其从如云。<a id="a-D5"></a>并散天衣有盈亿数。<a id="a-D6"></a>时拘尸那城诸壮士等各相谓曰。<a id="a-D7"></a>天供养已我等应为。<a id="a-D8"></a>时诸壮士及余一切贵贱男女。<a id="a-D9"></a>营办香华威仪严肃。<a id="a-DA"></a>百千万种不可胜纪。<a id="a-DB"></a>恭敬供养随从金棺。<a id="a-DC"></a>城中而过度金沙河至系冠制底。<a id="a-DD"></a>所散之华积至于膝。<a id="a-DE"></a>于时有一外道梵志。<a id="a-DF"></a>闻佛灭度诣娑罗林。<a id="a-DG"></a>持华数茎还波波聚落。<a id="a-DH"></a>于其中路逢大迦摄波。<a id="a-DI"></a>与五百弟子威仪整肃。<a id="a-DJ"></a>将诣双林礼大师足。<a id="a-DK"></a>遇见外道问言。<a id="a-DL"></a>汝从何来欲向何处。<a id="a-DM"></a>外道答曰。<a id="a-DN"></a>我从拘尸那来。<a id="a-DO"></a>将诣波波聚落。<a id="a-DP"></a>迦摄波知而故问。<a id="a-DQ"></a>汝从彼来。<a id="a-DR"></a>知我大师释迦牟尼如来四大安不。<a id="a-DS"></a>外道答言。<a id="a-DT"></a>我从彼来。<a id="a-DU"></a>亲见大德乔答摩已入涅槃。<a id="a-DV"></a>经今七日自灭度来。<a id="a-DW"></a>所有人天皆以香华种种威仪。<a id="a-DX"></a>具申供养遗身舍利。<a id="a-DY"></a>我从彼会得此华来。<a id="a-DZ"></a>大迦摄波所将五百人中。<a id="a-Da"></a>有一莫诃罗苾刍。<a id="a-Db"></a>禀性愚痴不辩好恶。<a id="a-Dc"></a>闻外道语遂出粗言。<a id="a-Dd"></a>快哉乐哉我等从今。<a id="a-De"></a>免被拘制于诸戒律。<a id="a-Df"></a>云此应作此不应作。<a id="a-Dg"></a>此事皆息自今已后。<a id="a-Dh"></a>能持不持皆由于我可行者行不须者弃。<a id="a-Di"></a>时彼老叟出此语时。<a id="a-Dj"></a>空中诸天闻其非法。<a id="a-Dk"></a>即以神力掩蔽声响不令人闻。<a id="a-Dl"></a>唯迦摄波领知斯语。<a id="a-Dm"></a>是时尊者为教诲彼故。<a id="a-Dn"></a>即于道傍暂时停歇。<a id="a-Do"></a>与众俱坐告言。<a id="a-Dp"></a>诸具寿。<a id="a-Dq"></a>世间诸行皆悉无常。<a id="a-Dr"></a>体不坚牢是难委信。<a id="a-Ds"></a>不得久存并归散灭。<a id="a-Dt"></a>宜起厌离勿生爱着。<a id="a-Du"></a>且止斯事我等速往。<a id="a-Dv"></a>见佛全身各并前进。<a id="a-Dw"></a>时诸壮士并四众等。<a id="a-Dx"></a>先用叠絮裹如来体。<a id="a-Dy"></a>次以千张白叠周匝缠身。<a id="a-Dz"></a>置香油棺覆以金盖。<a id="a-E0"></a>各持香木如法焚烧。<a id="a-E1"></a>火不能着。<a id="a-E2"></a>时阿尼卢陀告阿难陀曰。<a id="a-E3"></a>虽欲然火终无著法。<a id="a-E4"></a>问其何故。<a id="a-E5"></a>答曰。<a id="a-E6"></a>斯为诸天不令火着。<a id="a-E7"></a>复问何缘。<a id="a-E8"></a>答曰。<a id="a-E9"></a>为大迦摄波与五百徒众随路而来。<a id="a-EA"></a>欲见世尊金色全身亲观焚燎。<a id="a-EB"></a>为待彼故天不令烧时阿难陀即以此事普告众知。<a id="a-EC"></a>须臾尊者徒众皆至。<a id="a-ED"></a>拘尸那城诸人遥见尊者众来。<a id="a-EE"></a>各持香华种种音乐。<a id="a-EF"></a>诣尊者所头面礼足。<a id="a-EG"></a>时有无量百千大众。<a id="a-EH"></a>随从尊者诣世尊所。<a id="a-EI"></a>除去香木启大金棺。<a id="a-EJ"></a>千叠及絮并开解已。<a id="a-EK"></a>瞻仰尊容头面礼足。<a id="a-EL"></a>于此时中唯有四大耆宿声闻。<a id="a-EM"></a>谓具寿阿若憍陈如。<a id="a-EN"></a>具寿难陀。<a id="a-EO"></a>具寿十力迦摄波。<a id="a-EP"></a>具寿摩诃迦摄波。<a id="a-EQ"></a>然摩诃迦摄波有大福德多获利养。<a id="a-ER"></a>衣钵药直触事有余。<a id="a-ES"></a>尊者作念我今自办供养世尊。<a id="a-ET"></a>即办白叠千张及白叠絮。<a id="a-EU"></a>先以絮裹后用叠缠。<a id="a-EV"></a>置金棺中倾油使满。<a id="a-EW"></a>覆以金盖积诸香木退住一面。<a id="a-EX"></a>由佛余威及诸天力。<a id="a-EY"></a>所有香木自然火起。<a id="a-EZ"></a>时阿难陀右绕火积说伽他曰。</p>
  <p id="aEa">如来妙体归圆寂　　自然火起燎余身</p>
  <p id="aEb">唯留内外一双全　　所有千衣随火化</p>
  <p id="aEc">时拘尸那城诸壮士等。<a id="a-Ed"></a>欲以牛乳注火令灭。<a id="a-Ee"></a>未泻之顷其火积中忽生四树。<a id="a-Ef"></a>一金色乳树二赤色乳树。<a id="a-Eg"></a>三菩提树四乌昙跋树。<a id="a-Eh"></a>于此树中乳自流出令火皆灭。<a id="a-Ei"></a>是时拘尸那城诸贵贱等。<a id="a-Ej"></a>共收舍利盛金瓶中置七宝舆上。<a id="a-Ek"></a>以种种香华栴檀沉水涂香。<a id="a-El"></a>末香烧香缯盖幢幡。<a id="a-Em"></a>音声伎乐广陈供养。<a id="a-En"></a>舁入城中安妙堂上。<a id="a-Eo"></a>复更如前盛兴供养。<a id="a-Ep"></a>是时波波聚落诸壮士等。<a id="a-Eq"></a>闻佛世尊于拘尸那城入般涅槃已经七日无量人天广陈供养。<a id="a-Er"></a>于其聚落总集四兵。<a id="a-Es"></a>象马车步各自严办种种器仗。<a id="a-Et"></a>共诣拘尸那城欲分舍利。<a id="a-Eu"></a>既至城已报诸人曰。<a id="a-Ev"></a>无上法王众生慈父。<a id="a-Ew"></a>我等诸人比于长夜。<a id="a-Ex"></a>供养恭敬亲承训导。<a id="a-Ey"></a>受持正法今既灭度。<a id="a-Ez"></a>有余舍利我等欲取。<a id="a-F0"></a>将往波波聚落。<a id="a-F1"></a>建窣睹波安置供养。<a id="a-F2"></a>城中诸人闻斯告已咸作是言。<a id="a-F3"></a>世尊导师是我慈父亲承训诱。<a id="a-F4"></a>既于我界而般涅槃。<a id="a-F5"></a>全身舍利应留永劫于此供养。<a id="a-F6"></a>终不分与外邑诸人。<a id="a-F7"></a>时波波人遣使答曰。<a id="a-F8"></a>若分者善如不与者。<a id="a-F9"></a>我等当以强力夺取。<a id="a-FA"></a>城人闻已告彼众曰。<a id="a-FB"></a>徒事斗战终不可得。</p>
  <p id="aFC">尔时遮洛迦邑。<a id="a-FD"></a>部鲁迦邑。<a id="a-FE"></a>阿罗摩邑。<a id="a-FF"></a>吠率奴邑。<a id="a-FG"></a>劫比罗城诸释迦子。<a id="a-FH"></a>薜舍离栗姑毗子。<a id="a-FI"></a>悉皆来集。<a id="a-FJ"></a>是时摩伽陀国未生怨王。<a id="a-FK"></a>既闻佛世尊于拘尸那城入般涅槃。<a id="a-FL"></a>一切人天广设供养。<a id="a-FM"></a>既闻是事生大忧苦。<a id="a-FN"></a>遂告行雨大臣曰。<a id="a-FO"></a>卿今知不。<a id="a-FP"></a>我闻世尊已入涅槃。<a id="a-FQ"></a>在拘尸城大兴供养。<a id="a-FR"></a>为争舍利诸处竞来欲相侵夺。<a id="a-FS"></a>我今亦往请取身骨。<a id="a-FT"></a>臣曰。<a id="a-FU"></a>如是应装整兵便往拘尸那城。<a id="a-FV"></a>时未生怨王遂乘大象欲往佛所。<a id="a-FW"></a>才升象上念佛恩深。<a id="a-FX"></a>心便闷绝从象坠堕宛转于地。<a id="a-FY"></a>良久乃酥便乘马去。<a id="a-FZ"></a>念佛恩故不能抑止。<a id="a-Fa"></a>还堕于地久酥息已。<a id="a-Fb"></a>告行雨大臣曰。<a id="a-Fc"></a>我今不能亲往佛所。<a id="a-Fd"></a>卿等今者可领四兵。<a id="a-Fe"></a>往拘尸那城传我言教。<a id="a-Ff"></a>问讯壮士少病小恼起居轻利安乐行不。<a id="a-Fg"></a>世尊在日接引我等。<a id="a-Fh"></a>长夜殷勤是我大师。<a id="a-Fi"></a>今于仁等聚落入般涅槃。<a id="a-Fj"></a>有遗舍利幸与一分。<a id="a-Fk"></a>于王舍城作窣睹波。<a id="a-Fl"></a>冀申敬重香华伎乐种种供养。<a id="a-Fm"></a>行雨白言。<a id="a-Fn"></a>如王教敕。<a id="a-Fo"></a>即严四兵诣拘尸那城。<a id="a-Fp"></a>告诸壮士曰。<a id="a-Fq"></a>仁等咸听。<a id="a-Fr"></a>摩伽陀国未生怨王。<a id="a-Fs"></a>问讯仁等具说如前。<a id="a-Ft"></a>世尊大师于我等辈。<a id="a-Fu"></a>常为饶益令得安乐。<a id="a-Fv"></a>可尊可敬。<a id="a-Fw"></a>今者于仁聚落入般涅槃。<a id="a-Fx"></a>有遗舍利幸当与分。<a id="a-Fy"></a>于王舍城建窣睹波广兴供养。<a id="a-Fz"></a>诸壮士曰。<a id="a-G0"></a>世尊诚是饶益安乐一切群生。<a id="a-G1"></a>可尊可敬。<a id="a-G2"></a>然于今者在我聚落入般涅槃。<a id="a-G3"></a>有遗舍利王欲见分此诚难得。<a id="a-G4"></a>时行雨臣告诸壮士曰。<a id="a-G5"></a>若其仁等能与者善。<a id="a-G6"></a>如不见分我加兵力强夺将去。<a id="a-G7"></a>答言。<a id="a-G8"></a>任意。<a id="a-G9"></a>时诸人众悉皆大集阗噎城隅。<a id="a-GA"></a>城中所有壮士男女并闲弓射。<a id="a-GB"></a>即便总出象马车步。<a id="a-GC"></a>严整四兵欲共七邑兵交合战。</p>
 </body>
</html>