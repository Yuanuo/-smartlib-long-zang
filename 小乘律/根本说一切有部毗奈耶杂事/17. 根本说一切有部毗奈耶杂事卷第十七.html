<!doctype html>
<html id="z3IBV4HpM" data-ver="973">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第十七</h1>
  <p id="a2">第四门第五子摄颂曰。</p>
  <p id="a3">旃荼苏陀夷　　大衣暂时用</p>
  <p id="a4">师谟婆苏达　　取钵己物想</p>
  <p id="a5">阿市多护月　　贼想取自衣</p>
  <p id="a6">此颂与广释盗戒不异。<a id="a-7"></a>故更不出寻彼可知。</p>
  <p id="a8">第四门第六子摄颂曰。</p>
  <p id="a9">猪蔗多罗果　　毛緂黑喜还</p>
  <p id="aA">安置刀子针　　不用琉璃器</p>
  <p id="aB">缘处同前。<a id="a-C"></a>时当俭岁有窃盗者偷得他猪。<a id="a-D"></a>往闇林中杀而啖食。<a id="a-E"></a>骨及头蹄弃掷而去。<a id="a-F"></a>六众常法。<a id="a-G"></a>晨朝起已。<a id="a-H"></a>升寺阁上四方瞻顾。<a id="a-I"></a>若遥见有烟群乌乱下。<a id="a-J"></a>即便相命共往观看。<a id="a-K"></a>既见闇林烟扬乌下。<a id="a-L"></a>遂相告曰。<a id="a-M"></a>难陀邬波难陀。<a id="a-N"></a>彼处定有可啖之物。<a id="a-O"></a>我等宜往或有所得。<a id="a-P"></a>至彼便见猪骨头足。<a id="a-Q"></a>共相谓曰。<a id="a-R"></a>粪扫之物斯为足矣。<a id="a-S"></a>可煮而食即便自煮。<a id="a-T"></a>是时猪主寻踪遂至。<a id="a-U"></a>见其煮肉。<a id="a-V"></a>报言。<a id="a-W"></a>圣者。<a id="a-X"></a>着大仙服作此非宜。<a id="a-Y"></a>报言。<a id="a-Z"></a>贤首。<a id="a-a"></a>若我得作杀生事者。<a id="a-b"></a>岂可不能取好獐鹿上妙之肉而充食耶。<a id="a-c"></a>何容取此猪骨头足自煮而食。<a id="a-d"></a>有人盗得好肉已餐。<a id="a-e"></a>余骨头蹄是他所弃。<a id="a-f"></a>充粪扫物于我何辜。<a id="a-g"></a>彼言圣者。<a id="a-h"></a>然出家人不应作此可恶之事。<a id="a-i"></a>苾刍白佛。<a id="a-j"></a>佛言。<a id="a-k"></a>不应如是取粪扫物。<a id="a-l"></a>作者得越法罪。</p>
  <p id="am">缘处同前。<a id="a-n"></a>时有盗者。<a id="a-o"></a>取他甘蔗中间食讫根梢弃去。<a id="a-p"></a>六众行见。<a id="a-q"></a>遂相告曰。<a id="a-r"></a>尊者。<a id="a-s"></a>多有粪扫物可共收将。<a id="a-t"></a>即便收取。<a id="a-u"></a>时甘蔗主寻踪来至。<a id="a-v"></a>见彼六众共收残蔗。<a id="a-w"></a>报言。<a id="a-x"></a>圣者。<a id="a-y"></a>着大仙服为非法事。<a id="a-z"></a>答言。<a id="a-10"></a>贤首。<a id="a-11"></a>若我得为偷盗事者。<a id="a-12"></a>岂可不能取好甘蔗随意啖食。<a id="a-13"></a>而复取他所弃之物。<a id="a-14"></a>然此甘蔗有人盗来。<a id="a-15"></a>食好弃恶。<a id="a-16"></a>我等收取。<a id="a-17"></a>斯有何过。<a id="a-18"></a>彼言。<a id="a-19"></a>圣者。<a id="a-1A"></a>此讥嫌事非出家人之所应作。<a id="a-1B"></a>苾刍白佛。<a id="a-1C"></a>佛言。<a id="a-1D"></a>不应如是取粪扫物。<a id="a-1E"></a>作者得越法罪。</p>
  <p id="a1F">缘处同前。<a id="a-1G"></a>时有盗者取多罗果。<a id="a-1H"></a>于闇林中好者选食恶者弃去。<a id="a-1I"></a>六众因行见此遗物。<a id="a-1J"></a>事同甘蔗。<a id="a-1K"></a>乃至被俗诃责。<a id="a-1L"></a>苾刍白佛。<a id="a-1M"></a>佛言。<a id="a-1N"></a>取者得越法罪。</p>
  <p id="a1O">缘处同前。<a id="a-1P"></a>时此城中有卖香童子。<a id="a-1Q"></a>有好毛緂极生爱乐不同余物。<a id="a-1R"></a>后因染患。<a id="a-1S"></a>虽加医疗无效将终。<a id="a-1T"></a>遂集诸亲告言。<a id="a-1U"></a>我亡之后勿以火焚。<a id="a-1V"></a>将此毛緂缠裹我身弃于林野。<a id="a-1W"></a>现在诸亲共安慰曰。<a id="a-1X"></a>汝不须怖。<a id="a-1Y"></a>岂遭病者并悉身亡。<a id="a-1Z"></a>不久之间自当平复。<a id="a-1a"></a>然命尽难留奄然气断。<a id="a-1b"></a>由于毛緂生重爱故。<a id="a-1c"></a>舍命之后生大瘿鬼中。<a id="a-1d"></a>时彼亲族以五色彩装饰丧舆。<a id="a-1e"></a>毛緂缠尸送至林处。<a id="a-1f"></a>苾刍见已告尸林苾刍黑喜曰。<a id="a-1g"></a>具寿有卖香人因病身死。<a id="a-1h"></a>以好毛緂用裹尸骸弃在林内。<a id="a-1i"></a>是粪扫物可往取之。<a id="a-1j"></a>彼便疾往诣尸林所取其毛緂。<a id="a-1k"></a>时彼非人即便起尸。<a id="a-1l"></a>坚捉其緂作如是语。<a id="a-1m"></a>圣者黑喜。<a id="a-1n"></a>勿取我緂。<a id="a-1o"></a>凡尸林人多有胸胆。<a id="a-1p"></a>便报鬼曰。<a id="a-1q"></a>痴人。<a id="a-1r"></a>汝由爱緂生饿鬼中。<a id="a-1s"></a>今更欲往捺洛迦耶。<a id="a-1t"></a>汝今宜放。<a id="a-1u"></a>黑喜爱着共鬼相争。<a id="a-1v"></a>以脚踏之强牵而去。<a id="a-1w"></a>往逝多林。<a id="a-1x"></a>时彼尸鬼更增嗔恚随逐不放。<a id="a-1y"></a>报言。<a id="a-1z"></a>圣者。<a id="a-20"></a>还我緂来。<a id="a-21"></a>彼不采录便入寺中。<a id="a-22"></a>然逝多林多有天龙药叉诸大神祇之所守护。<a id="a-23"></a>此鬼薄福不敢前行。<a id="a-24"></a>于寺门前啼泣而住。<a id="a-25"></a>佛知故问阿难陀曰。<a id="a-26"></a>何意门前非人啼泣。<a id="a-27"></a>即白佛言。<a id="a-28"></a>有黑喜苾刍取彼毛緂。<a id="a-29"></a>佛作是念。<a id="a-2A"></a>看此非人深生爱着。<a id="a-2B"></a>若不得緂必欧热血因即命终。<a id="a-2C"></a>告阿难陀曰。<a id="a-2D"></a>汝即宜去报彼黑喜还非人緂。<a id="a-2E"></a>若不与者欧血而死。<a id="a-2F"></a>既与緂已令使前行。<a id="a-2G"></a>到彼林中。<a id="a-2H"></a>报言。<a id="a-2I"></a>汝卧后以緂盖。<a id="a-2J"></a>时阿难陀宣教语彼黑喜苾刍。<a id="a-2K"></a>广如上说。<a id="a-2L"></a>乃至后以緂盖。<a id="a-2M"></a>黑喜闻已告阿难陀曰。<a id="a-2N"></a>如佛所教不敢违越。<a id="a-2O"></a>即报鬼曰。<a id="a-2P"></a>爱毛緂者可在前行。<a id="a-2Q"></a>至林遣卧。<a id="a-2R"></a>随言即卧。<a id="a-2S"></a>以緂盖上。<a id="a-2T"></a>时彼非人便以脚踏黑喜苾刍。<a id="a-2U"></a>黑喜有大力仅得免死。<a id="a-2V"></a>苾刍白佛。<a id="a-2W"></a>佛言。<a id="a-2X"></a>苾刍不应随宜辄取尸林处衣。<a id="a-2Y"></a>亦复不应作如是与。<a id="a-2Z"></a>若取衣时从足向头。<a id="a-2a"></a>若与衣时从头向足。<a id="a-2b"></a>苾刍当知。<a id="a-2c"></a>尸林处衣有五过失。<a id="a-2d"></a>云何为五。<a id="a-2e"></a>一恶彩色。<a id="a-2f"></a>二臭气。<a id="a-2g"></a>三无力。<a id="a-2h"></a>四多虱。<a id="a-2i"></a>五药叉所持。<a id="a-2j"></a>若其死尸身无疮处不应取衣。<a id="a-2k"></a>闻佛制已。<a id="a-2l"></a>六众即便将狗而去。<a id="a-2m"></a>不信见讥。<a id="a-2n"></a>问言。<a id="a-2o"></a>圣者。<a id="a-2p"></a>仁将犬去向彼空林。<a id="a-2q"></a>岂杀畜耶。<a id="a-2r"></a>苾刍白佛。<a id="a-2s"></a>佛言。<a id="a-2t"></a>不应将狗随去。<a id="a-2u"></a>便以刀伤损而取其衣。<a id="a-2v"></a>佛言。<a id="a-2w"></a>不应如是。<a id="a-2x"></a>若有虫蚁损伤身者。<a id="a-2y"></a>后当取衣。<a id="a-2z"></a>彼得衣已随便即披。<a id="a-30"></a>佛言。<a id="a-31"></a>不得即披。<a id="a-32"></a>可七八日置丛林中。<a id="a-33"></a>待风日吹晒已。<a id="a-34"></a>然后浣染方可披着。<a id="a-35"></a>即披入寺旋礼制底。<a id="a-36"></a>苾刍白佛。<a id="a-37"></a>佛言。<a id="a-38"></a>尸林苾刍所有行法我今应制。<a id="a-39"></a>尸林苾刍披死人衣。<a id="a-3A"></a>不得入寺不礼制底。<a id="a-3B"></a>若乐礼者离一寻外。<a id="a-3C"></a>不受用僧房及床敷等。<a id="a-3D"></a>不入众坐。<a id="a-3E"></a>不为俗人宣说法义。<a id="a-3F"></a>不往俗家。<a id="a-3G"></a>若有缘须至者。<a id="a-3H"></a>应立门外。<a id="a-3I"></a>主命入者。<a id="a-3J"></a>答曰。<a id="a-3K"></a>我住尸林。<a id="a-3L"></a>若言。<a id="a-3M"></a>我今获大福利。<a id="a-3N"></a>幸蒙圣者胜杜多人来过我舍。<a id="a-3O"></a>闻如是语。<a id="a-3P"></a>即应入舍。<a id="a-3Q"></a>不坐床座。<a id="a-3R"></a>若唤坐者。<a id="a-3S"></a>答曰。<a id="a-3T"></a>我住尸林。<a id="a-3U"></a>若说难遭。<a id="a-3V"></a>即应为坐。<a id="a-3W"></a>勿致疑惑。<a id="a-3X"></a>尸林苾刍不依教者得越法罪。</p>
  <p id="a3Y">缘处同前。<a id="a-3Z"></a>时诸苾刍所有刀针随处安置被垢所损。<a id="a-3a"></a>苾刍白佛。<a id="a-3b"></a>佛言。<a id="a-3c"></a>不应随处安置。<a id="a-3d"></a>应安针毡。<a id="a-3e"></a>苾刍不解如何当作。<a id="a-3f"></a>佛言。<a id="a-3g"></a>应用毡片或于布帛炙黄腊拭裹方刀针即不生垢。</p>
  <p id="a3h">缘处同前。<a id="a-3i"></a>时吐罗难陀苾刍尼。<a id="a-3j"></a>彼先停贮假琉璃器。<a id="a-3k"></a>有尼渴逼欲求水饮。<a id="a-3l"></a>诣彼尼所。<a id="a-3m"></a>问言。<a id="a-3n"></a>圣者。<a id="a-3o"></a>我为渴逼与琉璃器欲将饮水。<a id="a-3p"></a>报言。<a id="a-3q"></a>此即是器。<a id="a-3r"></a>汝可持用。<a id="a-3s"></a>用时堕地便破。<a id="a-3t"></a>后于异时吐罗难陀。<a id="a-3u"></a>忆所借器。<a id="a-3v"></a>即从彼索。<a id="a-3w"></a>还我器来彼言。<a id="a-3x"></a>圣者。<a id="a-3y"></a>手执不牢堕地打破。<a id="a-3z"></a>别造当还。<a id="a-40"></a>答言。<a id="a-41"></a>与我旧物。<a id="a-42"></a>如是多时。<a id="a-43"></a>故相烦扰告诸苾刍。<a id="a-44"></a>苾刍白佛。<a id="a-45"></a>佛作是念。<a id="a-46"></a>尼于琉璃器饮水有如是过。<a id="a-47"></a>故尼不应于此器中饮水啖食。<a id="a-48"></a>若受用者得越法罪。</p>
  <p id="a49">第四门第七子摄颂曰。</p>
  <p id="a4A">寺中应遍画　　然火并洗浴</p>
  <p id="a4B">钵水不蹈叶　　连鞋食不应</p>
  <p id="a4C">缘处同前。<a id="a-4D"></a>给孤长者。<a id="a-4E"></a>施园之后作如是念。<a id="a-4F"></a>若不彩画便不端严。<a id="a-4G"></a>佛若许者我欲庄饰。<a id="a-4H"></a>即往白佛。<a id="a-4I"></a>佛言。<a id="a-4J"></a>随意当画。<a id="a-4K"></a>闻佛听已。<a id="a-4L"></a>集诸彩色并唤画工。<a id="a-4M"></a>报言。<a id="a-4N"></a>此是彩色可画寺中。<a id="a-4O"></a>答曰。<a id="a-4P"></a>从何处作欲画何物。<a id="a-4Q"></a>报言。<a id="a-4R"></a>我亦未知。<a id="a-4S"></a>当往问佛。<a id="a-4T"></a>佛言。<a id="a-4U"></a>长者。<a id="a-4V"></a>于门两颊应作执杖药叉。<a id="a-4W"></a>次傍一面作大神通变。<a id="a-4X"></a>又于一面画作五趣生死之轮。<a id="a-4Y"></a>檐下画作本生事。<a id="a-4Z"></a>佛殿门傍画持鬘药叉。<a id="a-4a"></a>于讲堂处画老宿苾刍宣扬法要。<a id="a-4b"></a>于食堂处画持饼药叉。<a id="a-4c"></a>于库门傍画执宝药叉。<a id="a-4d"></a>安水堂处画龙持水瓶着妙璎珞。<a id="a-4e"></a>浴室火堂依天使经法式画之。<a id="a-4f"></a>并画少多地狱变。<a id="a-4g"></a>于瞻病堂画如来像躬自看病。<a id="a-4h"></a>大小行处画作死尸形容可畏。<a id="a-4i"></a>若于房内应画白骨髑髅。<a id="a-4j"></a>是时长者从佛闻已礼足而去。<a id="a-4k"></a>依教画饰既并画已。<a id="a-4l"></a>时有不作意苾刍。<a id="a-4m"></a>随处然火烟熏损画。<a id="a-4n"></a>苾刍白佛。<a id="a-4o"></a>佛言我听苾刍作然火堂。<a id="a-4p"></a>若有须者于此然火。<a id="a-4q"></a>非于余处。<a id="a-4r"></a>作者得越法罪。<a id="a-4s"></a>时有病人要须然火。<a id="a-4t"></a>于房檐下不敢辄然。<a id="a-4u"></a>佛言。<a id="a-4v"></a>可寺外或寺中庭然。<a id="a-4w"></a>待烟尽方持火入。</p>
  <p id="a4x">缘处同前。<a id="a-4y"></a>苾刍于檐下洗浴湿损壁画。<a id="a-4z"></a>佛言。<a id="a-50"></a>不应尔。<a id="a-51"></a>可于寺内近一角头。<a id="a-52"></a>面向佛像而为澡浴。<a id="a-53"></a>或可别作洗浴之室。<a id="a-54"></a>室中有泥。<a id="a-55"></a>佛言。<a id="a-56"></a>安甎应为水窦。<a id="a-57"></a>若有不净时时洗决。<a id="a-58"></a>或近水渠为澡浴事。</p>
  <p id="a59">缘处同前。<a id="a-5A"></a>于此城中有婆罗门。<a id="a-5B"></a>其子遇患。<a id="a-5C"></a>至医人所。<a id="a-5D"></a>问言。<a id="a-5E"></a>我子有如是病。<a id="a-5F"></a>幸为处方。<a id="a-5G"></a>其人信敬。<a id="a-5H"></a>报言。<a id="a-5I"></a>仁可向圣众处乞取钵水。<a id="a-5J"></a>用洗身形必当得差。<a id="a-5K"></a>时婆罗门闻已便去。<a id="a-5L"></a>往给园中。<a id="a-5M"></a>六众在门。<a id="a-5N"></a>邬波难陀见婆罗门。<a id="a-5O"></a>报言。<a id="a-5P"></a>善来。<a id="a-5Q"></a>何现迟迟犹如初月。<a id="a-5R"></a>彼言。<a id="a-5S"></a>畔睇圣者。<a id="a-5T"></a>我实希来今幸相见。<a id="a-5U"></a>若数来者仁生贱心。<a id="a-5V"></a>问曰。<a id="a-5W"></a>仁何故来。<a id="a-5X"></a>答言。<a id="a-5Y"></a>圣者。<a id="a-5Z"></a>我子病重。<a id="a-5a"></a>往问医人。<a id="a-5b"></a>彼言。<a id="a-5c"></a>可乞圣众钵水洗得病除。<a id="a-5d"></a>我故来乞。<a id="a-5e"></a>幸愿施与。<a id="a-5f"></a>邬波难陀报言。<a id="a-5g"></a>且住我为取水。<a id="a-5h"></a>即便入寺食已洗钵。<a id="a-5i"></a>取残饼麨菜饼果杂叶。<a id="a-5j"></a>以水和搅持出寺外。<a id="a-5k"></a>报婆罗门曰。<a id="a-5l"></a>此是钵水。<a id="a-5m"></a>汝可取用。<a id="a-5n"></a>彼言。<a id="a-5o"></a>圣者。<a id="a-5p"></a>我儿宁死。<a id="a-5q"></a>岂能将此不净之物用洗身耶。<a id="a-5r"></a>邬波难陀曰。<a id="a-5s"></a>如汝信心坚固成就。<a id="a-5t"></a>其子亦应得病瘳损。<a id="a-5u"></a>时婆罗门深生轻贱。<a id="a-5v"></a>苾刍白佛。<a id="a-5w"></a>佛作是念。<a id="a-5x"></a>由将恶物置在钵中有如是过。<a id="a-5y"></a>是故我今告诸苾刍。<a id="a-5z"></a>不以恶物置于钵内。<a id="a-60"></a>若有作者得越法罪。<a id="a-61"></a>然诸苾刍授他钵水。<a id="a-62"></a>所有行法我今当制。<a id="a-63"></a>先可三遍净洗其钵。<a id="a-64"></a>盛水满中以佛经颂咒之数遍。<a id="a-65"></a>然后授与。<a id="a-66"></a>若不依者得越法罪。</p>
  <p id="a67">缘处同前。<a id="a-68"></a>时诸苾刍每食啖时。<a id="a-69"></a>替钵之叶便以脚蹈。<a id="a-6A"></a>俗旅见讥。<a id="a-6B"></a>沙门释子实不清净。<a id="a-6C"></a>安钵之叶脚蹈而食。<a id="a-6D"></a>苾刍白佛。<a id="a-6E"></a>佛言。<a id="a-6F"></a>苾刍不应蹈叶而食。<a id="a-6G"></a>作者得越法罪。</p>
  <p id="a6H">佛在广严城。<a id="a-6I"></a>时有苾刍着革屣食。<a id="a-6J"></a>俗旅讥云。<a id="a-6K"></a>沙门释子食不清净。<a id="a-6L"></a>佛言。<a id="a-6M"></a>不应如是着鞋履食。<a id="a-6N"></a>作者得越法罪。<a id="a-6O"></a>时诸病人脱去革屣食便增病。<a id="a-6P"></a>佛言。<a id="a-6Q"></a>若病人不脱革屣踏上而食。</p>
  <p id="a6R">第四门第八子摄颂曰。</p>
  <p id="a6S">无钵度大贼　　安居无依止</p>
  <p id="a6T">五年同利养　　负重不应为</p>
  <p id="a6U">缘在室罗伐城。<a id="a-6V"></a>邬波难陀度一弟子无钵可与。<a id="a-6W"></a>众人食时各自洗钵。<a id="a-6X"></a>置于净处出行礼塔。<a id="a-6Y"></a>新出家者见钵便念。<a id="a-6Z"></a>比有闲钵。<a id="a-6a"></a>我今将去食后当还。<a id="a-6b"></a>即便欲取上座阿若憍陈如钵。<a id="a-6c"></a>余人报言。<a id="a-6d"></a>具寿。<a id="a-6e"></a>此是尊者钵。<a id="a-6f"></a>汝不应将复更取余尊者马胜贤善等钵。<a id="a-6g"></a>苾刍问曰。<a id="a-6h"></a>汝无钵耶。<a id="a-6i"></a>答言。<a id="a-6j"></a>我无。<a id="a-6k"></a>谁先无钵度汝出家。<a id="a-6l"></a>答曰。<a id="a-6m"></a>邬波驮耶邬波难陀与我出家。<a id="a-6n"></a>苾刍讥耻除彼恶行。<a id="a-6o"></a>谁不与钵令他出家。<a id="a-6p"></a>苾刍白佛。<a id="a-6q"></a>佛言。<a id="a-6r"></a>不应无钵与他出家。<a id="a-6s"></a>作者得越法罪。<a id="a-6t"></a>凡欲与他为出家者。<a id="a-6u"></a>先当与办所须六物三衣敷具钵及水罗。<a id="a-6v"></a>具寿邬波离请世尊曰。<a id="a-6w"></a>知其无钵与受近圆成近圆不。<a id="a-6x"></a>佛言成。<a id="a-6y"></a>受众得越法罪。<a id="a-6z"></a>时有苾刍。<a id="a-70"></a>以其小钵或绝大钵。<a id="a-71"></a>或以白钵与受近圆成近圆不。<a id="a-72"></a>佛言成。<a id="a-73"></a>受众得越法罪。</p>
  <p id="a74">缘处同前。<a id="a-75"></a>时有大贼偷他物时。<a id="a-76"></a>主既觉已弃物逃走。<a id="a-77"></a>往逝多林道行既困。<a id="a-78"></a>止一树下掌颊而住。<a id="a-79"></a>时邬波难陀于日初分。<a id="a-7A"></a>执持衣钵入城乞食。<a id="a-7B"></a>于路见贼。<a id="a-7C"></a>问汝何人。<a id="a-7D"></a>答曰。<a id="a-7E"></a>我是贫人。<a id="a-7F"></a>问言。<a id="a-7G"></a>若尔何不出家。<a id="a-7H"></a>答曰。<a id="a-7I"></a>说我情事方论出家。<a id="a-7J"></a>我是大贼谁当摄受。<a id="a-7K"></a>答曰世尊教法慈念为先。<a id="a-7L"></a>谁不悲怜共相引接汝须发意我与出家。<a id="a-7M"></a>善哉圣者。<a id="a-7N"></a>我今出俗。<a id="a-7O"></a>邬波难陀即与出家并受圆具。<a id="a-7P"></a>报言。<a id="a-7Q"></a>贤首。<a id="a-7R"></a>岂见于鹿能养鹿耶。<a id="a-7S"></a>室罗伐城处所宽广。<a id="a-7T"></a>即是祖父所行之处。<a id="a-7U"></a>宜当乞食以自供身。<a id="a-7V"></a>闻是语已。<a id="a-7W"></a>于日初分。<a id="a-7X"></a>执持衣钵入城乞食。<a id="a-7Y"></a>巡历之时。<a id="a-7Z"></a>彼诸俗人。<a id="a-7a"></a>咸皆忆识。<a id="a-7b"></a>遂相告曰。<a id="a-7c"></a>此是大贼。<a id="a-7d"></a>今得出家。<a id="a-7e"></a>复共讥曰。<a id="a-7f"></a>善哉。<a id="a-7g"></a>沙门释子。<a id="a-7h"></a>知是大贼亦与出家。<a id="a-7i"></a>白日巡家谙知处所。<a id="a-7j"></a>夜便作贼窃取他财。<a id="a-7k"></a>苾刍白佛。<a id="a-7l"></a>佛作是念。<a id="a-7m"></a>度贼出家有如是过。<a id="a-7n"></a>告诸苾刍曰。<a id="a-7o"></a>若是大贼勿与出家。<a id="a-7p"></a>度者得越法罪。<a id="a-7q"></a>时有苾刍。<a id="a-7r"></a>不知是贼而不与出家。<a id="a-7s"></a>遂作难缘乖出离道。<a id="a-7t"></a>佛言。<a id="a-7u"></a>若知是贼不与出家。<a id="a-7v"></a>若不知者随意当与。<a id="a-7w"></a>若有人来求出家者。<a id="a-7x"></a>应先问言。<a id="a-7y"></a>汝非大贼不。<a id="a-7z"></a>不问出家得越法罪。</p>
  <p id="a80">缘处同前。<a id="a-81"></a>时有住处。<a id="a-82"></a>有一苾刍。<a id="a-83"></a>多有门人而来依止。<a id="a-84"></a>此师命过无依止人。<a id="a-85"></a>共相谓曰。<a id="a-86"></a>我既无依欲何所作。<a id="a-87"></a>苾刍白佛。<a id="a-88"></a>佛言。<a id="a-89"></a>彼诸门人应更求觅有德之人。<a id="a-8A"></a>供给好房放免知事。<a id="a-8B"></a>侍人卧具咸令无阙。<a id="a-8C"></a>若得者善。<a id="a-8D"></a>必其无者。<a id="a-8E"></a>时诸苾刍不应于此处经第二褒洒陀。<a id="a-8F"></a>违者得越法罪。<a id="a-8G"></a>复有苾刍。<a id="a-8H"></a>于一住处欲为依止。<a id="a-8I"></a>其依止师忽然命过。<a id="a-8J"></a>诸人议曰。<a id="a-8K"></a>我欲如何。<a id="a-8L"></a>白佛。<a id="a-8M"></a>佛言。<a id="a-8N"></a>此等亦可求依止师同前供给。<a id="a-8O"></a>若得者善。<a id="a-8P"></a>若其无者。<a id="a-8Q"></a>苾刍于此不应为夏。<a id="a-8R"></a>违者得越法罪。<a id="a-8S"></a>复有苾刍。<a id="a-8T"></a>于一住处作前安居。<a id="a-8U"></a>有一依止师遇患身死。<a id="a-8V"></a>诸人议曰。<a id="a-8W"></a>我欲如何。<a id="a-8X"></a>白佛。<a id="a-8Y"></a>佛言。<a id="a-8Z"></a>应可求觅依止师同前供给。<a id="a-8a"></a>若得者善。<a id="a-8b"></a>若其无者。<a id="a-8c"></a>时诸苾刍应向余处求依止师而为后夏。<a id="a-8d"></a>违者得越法罪。</p>
  <p id="a8e">复有苾刍。<a id="a-8f"></a>依止一师作后安居。<a id="a-8g"></a>师遂身亡。<a id="a-8h"></a>佛言。<a id="a-8i"></a>可于两月共相捡察谨慎而住。<a id="a-8j"></a>过两月已有依止人同前供给。<a id="a-8k"></a>若其无者。<a id="a-8l"></a>不得更过第二长净。<a id="a-8m"></a>可向余处求依止师。<a id="a-8n"></a>违者得越法罪。<a id="a-8o"></a>复有苾刍。<a id="a-8p"></a>于一住处出家圆具。<a id="a-8q"></a>本师身死。<a id="a-8r"></a>不知如何。<a id="a-8s"></a>佛言。<a id="a-8t"></a>所有事业皆悉同前依止师作。<a id="a-8u"></a>如有违者得越法罪。</p>
  <p id="a8v">缘处同前。<a id="a-8w"></a>于一聚落有大长者。<a id="a-8x"></a>造一住处众事具足。<a id="a-8y"></a>舍与四方僧伽。<a id="a-8z"></a>后于异时被官拘执。<a id="a-90"></a>苾刍闻已弃寺他行。<a id="a-91"></a>有三宝物被贼偷去。<a id="a-92"></a>长者得脱。<a id="a-93"></a>苾刍知已还来相问。<a id="a-94"></a>长者。<a id="a-95"></a>先知弃寺而去失受用物。<a id="a-96"></a>长者白言。<a id="a-97"></a>何因圣者弃寺他行。<a id="a-98"></a>答曰。<a id="a-99"></a>我闻长者为王所执。<a id="a-9A"></a>心生惶惧遂即逃奔。<a id="a-9B"></a>答曰。<a id="a-9C"></a>我虽被禁。<a id="a-9D"></a>余有宗亲岂皆拘执。<a id="a-9E"></a>彼能供给何事匆遽。<a id="a-9F"></a>彼闻默尔。<a id="a-9G"></a>苾刍白佛。<a id="a-9H"></a>佛言。<a id="a-9I"></a>不应逃走应问寺主所有宗亲。<a id="a-9J"></a>寺主被拘仁等颇能相供济不。<a id="a-9K"></a>若能者善。<a id="a-9L"></a>若不能者。<a id="a-9M"></a>五岁以来随缘乞食守护而住。<a id="a-9N"></a>寺主脱者善。<a id="a-9O"></a>若不脱者。<a id="a-9P"></a>于随近寺五年之中同一利养别为长净。<a id="a-9Q"></a>应作羯磨敷座席鸣揵椎。<a id="a-9R"></a>言白。<a id="a-9S"></a>告已大众皆集。<a id="a-9T"></a>令一苾刍作白羯磨。<a id="a-9U"></a>应如是作。</p>
  <p id="a9V">大德僧伽听。<a id="a-9W"></a>今某住处造寺施主。<a id="a-9X"></a>若为王若为贼之所拘执。<a id="a-9Y"></a>若僧伽时至。<a id="a-9Z"></a>听者僧伽应许。<a id="a-9a"></a>僧伽今此住处与某住处。<a id="a-9b"></a>于五年中作同利养别长净。<a id="a-9c"></a>白如是。<a id="a-9d"></a>次作羯磨。</p>
  <p id="a9e">大德僧伽听。<a id="a-9f"></a>今某住处造寺施主。<a id="a-9g"></a>若为王若为贼之所拘执。<a id="a-9h"></a>僧伽。<a id="a-9i"></a>今此住处与某住处。<a id="a-9j"></a>于五年中作同利养别长净。<a id="a-9k"></a>若诸具寿听此处彼处于五年中作同利养别长净者默然。<a id="a-9l"></a>若不许者说。<a id="a-9m"></a>僧伽已于此处彼处于五年中作同利养别长净竟。<a id="a-9n"></a>僧伽已听许。<a id="a-9o"></a>由其默然故我今如是持。</p>
  <p id="a9p">若满五年主来者善。<a id="a-9q"></a>若不来者。<a id="a-9r"></a>乃至十年如是应作同利养别长净。<a id="a-9s"></a>主来者善。<a id="a-9t"></a>若不来者。<a id="a-9u"></a>所有卧具及诸杂物寄随近寺牢闭寺门随意当去。<a id="a-9v"></a>若主来时所寄之物悉当还彼。<a id="a-9w"></a>若还者善。<a id="a-9x"></a>不还者苾刍得越法罪。</p>
  <p id="a9y">缘处同前。<a id="a-9z"></a>六众苾刍身擎重担。<a id="a-A0"></a>俗旅见时便生讥笑。<a id="a-A1"></a>我等俗人有父母妻子王官人事共相养育。<a id="a-A2"></a>自身负担正是其宜。<a id="a-A3"></a>仁今为谁作斯劳苦。<a id="a-A4"></a>彼闻默尔。<a id="a-A5"></a>苾刍白佛。<a id="a-A6"></a>佛言。<a id="a-A7"></a>苾刍不应身持重担。<a id="a-A8"></a>作者得越法罪。<a id="a-A9"></a>是时六众闻此制已。<a id="a-AA"></a>即于头背腰髁而擎重担还招讥丑。<a id="a-AB"></a>不应如是擎持重担。<a id="a-AC"></a>作者得越法罪。</p>
  <p id="aAD">第四门第九子摄颂曰。</p>
  <p id="aAE">四依求六物　　贼盗苾刍衣</p>
  <p id="aAF">委寄五种殊　　须知染方法</p>
  <p id="aAG">缘处同前。<a id="a-AH"></a>时有婆罗门。<a id="a-AI"></a>欲求出家往逝多林。<a id="a-AJ"></a>既入寺已见诸苾刍执锡持钵欲行乞食。<a id="a-AK"></a>彼见苾刍作如是念。<a id="a-AL"></a>我今问彼何处行耶。<a id="a-AM"></a>问言。<a id="a-AN"></a>圣者。<a id="a-AO"></a>欲何处去。<a id="a-AP"></a>答曰。<a id="a-AQ"></a>我行乞食。<a id="a-AR"></a>问曰。<a id="a-AS"></a>岂诸苾刍皆乞食耶。<a id="a-AT"></a>答曰。<a id="a-AU"></a>诸有大德众所知者。<a id="a-AV"></a>多诸施主持食来施。<a id="a-AW"></a>无知识者自行乞食。<a id="a-AX"></a>彼作是念。<a id="a-AY"></a>我若出家还同乞食有何殊异。<a id="a-AZ"></a>来投释子不免劬劳。<a id="a-Aa"></a>复作是念。<a id="a-Ab"></a>我今更可问余苾刍。<a id="a-Ac"></a>唯依乞食而作出家。<a id="a-Ad"></a>为更有余事。<a id="a-Ae"></a>即诣余人所。<a id="a-Af"></a>彼既见已问言。<a id="a-Ag"></a>何故仁今得来。<a id="a-Ah"></a>答言。<a id="a-Ai"></a>圣者有事须来今欲请问。<a id="a-Aj"></a>仁等何依而为出家。<a id="a-Ak"></a>答曰。<a id="a-Al"></a>善问且当安坐。<a id="a-Am"></a>吾为汝说。<a id="a-An"></a>其人心欲希求出家。<a id="a-Ao"></a>礼已而坐。<a id="a-Ap"></a>苾刍报言。<a id="a-Aq"></a>于佛法中为出家者。<a id="a-Ar"></a>有四依事。<a id="a-As"></a>出家近圆成苾刍性。<a id="a-At"></a>云何为四。<a id="a-Au"></a>佛告苾刍。<a id="a-Av"></a>着粪扫衣清净易得。<a id="a-Aw"></a>乞食活命。<a id="a-Ax"></a>在树下居。<a id="a-Ay"></a>用陈弃药清净易得。<a id="a-Az"></a>依此出家成苾刍性。<a id="a-B0"></a>时婆罗门闻是语已。<a id="a-B1"></a>报言。<a id="a-B2"></a>圣者。<a id="a-B3"></a>谁能依此而为活命。<a id="a-B4"></a>我之本意求觅出家。<a id="a-B5"></a>见此难行我今辞去。<a id="a-B6"></a>遂与出家近圆为大障碍。<a id="a-B7"></a>苾刍白佛。<a id="a-B8"></a>佛作是念。<a id="a-B9"></a>未出家人先告四依有如是过。<a id="a-BA"></a>由此苾刍见未出家未近圆者。<a id="a-BB"></a>不应为彼说四依法。<a id="a-BC"></a>若近圆后方可为说。<a id="a-BD"></a>预先说者得越法罪。</p>
  <p id="aBE">缘处同前。<a id="a-BF"></a>有一长者。<a id="a-BG"></a>娶妻未久便诞一男。<a id="a-BH"></a>年渐长大其父嗔责。<a id="a-BI"></a>便作是念。<a id="a-BJ"></a>父难承事宜可出家。<a id="a-BK"></a>便往逝多林。<a id="a-BL"></a>时邬波难陀见而问曰。<a id="a-BM"></a>何故得来。<a id="a-BN"></a>答曰我欲出家。<a id="a-BO"></a>报言。<a id="a-BP"></a>斯为善事。<a id="a-BQ"></a>如佛所说夫出家者有五胜利。<a id="a-BR"></a>广说如前。<a id="a-BS"></a>佛所赞叹。<a id="a-BT"></a>然出家者须得六物。<a id="a-BU"></a>问言。<a id="a-BV"></a>何者为六。<a id="a-BW"></a>答曰。<a id="a-BX"></a>三衣钵盂水罗敷具。<a id="a-BY"></a>报言。<a id="a-BZ"></a>我无。<a id="a-Ba"></a>邬波难陀曰。<a id="a-Bb"></a>汝今且去。<a id="a-Bc"></a>我为方求所须六物。<a id="a-Bd"></a>彼辞而去。<a id="a-Be"></a>知父已弃。<a id="a-Bf"></a>不归本舍往亲眷家。<a id="a-Bg"></a>亲属知是长者之子欲求出家。<a id="a-Bh"></a>便不放去即为娶妻。<a id="a-Bi"></a>具寿邬波难陀求得六物。<a id="a-Bj"></a>后于异时入城乞食。<a id="a-Bk"></a>见彼童子报言。<a id="a-Bl"></a>贤首。<a id="a-Bm"></a>我得六物汝今可来当为出家。<a id="a-Bn"></a>答言。<a id="a-Bo"></a>圣者。<a id="a-Bp"></a>我亦求得所须六物。<a id="a-Bq"></a>问曰。<a id="a-Br"></a>如何六物。<a id="a-Bs"></a>答曰。<a id="a-Bt"></a>所谓眼耳鼻舌身意。<a id="a-Bu"></a>邬波难陀问曰。<a id="a-Bv"></a>此是何物。<a id="a-Bw"></a>彼即答曰。<a id="a-Bx"></a>我诸眷属为我娶妇具足六根。<a id="a-By"></a>由是我今不能出家。<a id="a-Bz"></a>以此因缘。<a id="a-C0"></a>遂与出家近圆为大障碍。<a id="a-C1"></a>苾刍白佛。<a id="a-C2"></a>佛言。<a id="a-C3"></a>从今已后若贫人来欲出家近圆者。<a id="a-C4"></a>应可为借所须六物。<a id="a-C5"></a>何以故。<a id="a-C6"></a>于善法律出家近圆。<a id="a-C7"></a>成苾刍性实难遭遇。<a id="a-C8"></a>既近圆已后自经求还他本物。</p>
  <p id="aC9">缘处同前。<a id="a-CA"></a>时有众多苾刍人间游行。<a id="a-CB"></a>中路遭贼劫夺苾刍所有衣物。<a id="a-CC"></a>往逝多林卖所盗物。<a id="a-CD"></a>被夺苾刍亦至林所。<a id="a-CE"></a>见自衣钵悉皆识认。<a id="a-CF"></a>即皆大声告诸人曰。<a id="a-CG"></a>捉贼捉贼。<a id="a-CH"></a>我等衣钵是此劫来。<a id="a-CI"></a>嚣声远闻贱便走散。<a id="a-CJ"></a>苾刍各各自取衣钵随处而住。<a id="a-CK"></a>作如是念。<a id="a-CL"></a>此等诸物更合取不。<a id="a-CM"></a>苾刍白佛。<a id="a-CN"></a>佛言。<a id="a-CO"></a>不应惊彼。<a id="a-CP"></a>其所劫者即是彼物。<a id="a-CQ"></a>如佛所言其所劫者即是彼物者。<a id="a-CR"></a>复有苾刍。<a id="a-CS"></a>人间游行贼夺其物。<a id="a-CT"></a>贼手触着苾刍衣钵。<a id="a-CU"></a>苾刍便弃。<a id="a-CV"></a>遂于衣钵废阙受用。<a id="a-CW"></a>佛言。<a id="a-CX"></a>苾刍失物不应造次即作舍心。<a id="a-CY"></a>乃至其贼心未安隐。<a id="a-CZ"></a>作属已心来见时应取。<a id="a-Ca"></a>复有苾刍。<a id="a-Cb"></a>同前遭贼。<a id="a-Cc"></a>贼诣给园卖其衣物。<a id="a-Cd"></a>苾刍见衣悉皆忆识。<a id="a-Ce"></a>执捉其贼将付王家。<a id="a-Cf"></a>即便枷棒打拷楚毒受众苦恼。<a id="a-Cg"></a>苾刍白佛。<a id="a-Ch"></a>佛言。<a id="a-Ci"></a>不应将贼付彼官人。<a id="a-Cj"></a>可为说法从其乞物。<a id="a-Ck"></a>若不与者应还半价。<a id="a-Cl"></a>若仍不与应全与直。<a id="a-Cm"></a>何以故。<a id="a-Cn"></a>成就衣钵卒难可得。</p>
  <p id="aCo">缘处同前。<a id="a-Cp"></a>时诸苾刍用牛粪土及以齿木并杂染汁。<a id="a-Cq"></a>行出外时无顾恋心弃掷而去。<a id="a-Cr"></a>时诸苾刍虽见弃去有疑惑心。<a id="a-Cs"></a>皆不敢用遂便烂坏。<a id="a-Ct"></a>时诸苾刍以缘白佛。<a id="a-Cu"></a>佛言。<a id="a-Cv"></a>作亲友想用。<a id="a-Cw"></a>凡是亲友可委寄人有其五种。<a id="a-Cx"></a>一者心相爱愍。<a id="a-Cy"></a>二者近为得意。<a id="a-Cz"></a>三者是所尊重。<a id="a-D0"></a>四者久故通怀。<a id="a-D1"></a>五者闻用已财心生欢喜。<a id="a-D2"></a>此五人物虽不问主用时无咎。<a id="a-D3"></a>又复观知他所弃物。<a id="a-D4"></a>作无主想用亦无过。</p>
  <p id="aD5">缘处同前。<a id="a-D6"></a>佛许染衣。<a id="a-D7"></a>便于寺外露地及经行处而为染作。<a id="a-D8"></a>被尘土污及风雨湿。<a id="a-D9"></a>苾刍白佛。<a id="a-DA"></a>佛言。<a id="a-DB"></a>可于寺内而为染作。<a id="a-DC"></a>寺内染时染汁堕地犹如血色。<a id="a-DD"></a>俗人见时作如是语。<a id="a-DE"></a>圣者此处杀牛羊耶。<a id="a-DF"></a>答曰。<a id="a-DG"></a>非杀众生是染汁堕地。<a id="a-DH"></a>报言。<a id="a-DI"></a>圣者染汁堕地何不扫除。<a id="a-DJ"></a>佛言。<a id="a-DK"></a>可于染处牛粪及泥涂拭令净。<a id="a-DL"></a>彼遂重涂损石灰地。<a id="a-DM"></a>佛言。<a id="a-DN"></a>石灰地处可以水洗。<a id="a-DO"></a>余处应涂。<a id="a-DP"></a>若违者得越法罪。</p>
  <p id="aDQ">第四门第十子摄颂曰。</p>
  <p id="aDR">须知栽树法　　贼緂作神通</p>
  <p id="aDS">若得上帔衣　　不应割去缋</p>
  <p id="aDT">缘在王舍城竹林园中。<a id="a-DU"></a>尔时世尊于胜身山。<a id="a-DV"></a>令天帝释得见谛已。<a id="a-DW"></a>其影胜王即于此处建大法会。<a id="a-DX"></a>尽摩揭陀所有人众悉皆云集。<a id="a-DY"></a>山无树木人众聚时为热所困。<a id="a-DZ"></a>报苾刍曰。<a id="a-Da"></a>善哉仁等。<a id="a-Db"></a>可于此处栽植树阴。<a id="a-Dc"></a>答曰。<a id="a-Dd"></a>世尊未许。<a id="a-De"></a>报言。<a id="a-Df"></a>贤首。<a id="a-Dg"></a>有何违处。<a id="a-Dh"></a>苾刍默然。<a id="a-Di"></a>佛言。<a id="a-Dj"></a>我听种树。<a id="a-Dk"></a>苾刍种树便弃而去其树便死。<a id="a-Dl"></a>时诸人众至第二年还来集会同前热逼。<a id="a-Dm"></a>问言。<a id="a-Dn"></a>圣者。<a id="a-Do"></a>先栽树耶。<a id="a-Dp"></a>答曰。<a id="a-Dq"></a>已种。<a id="a-Dr"></a>今何故无。<a id="a-Ds"></a>报言。<a id="a-Dt"></a>种了弃去不为防守。<a id="a-Du"></a>致使摧残复多枯死。<a id="a-Dv"></a>俗人曰。<a id="a-Dw"></a>仁等初生父母若不将养必当损坏。<a id="a-Dx"></a>树须将护待大方行。<a id="a-Dy"></a>苾刍白佛。<a id="a-Dz"></a>佛言。<a id="a-E0"></a>不应种树即弃他行。<a id="a-E1"></a>苾刍不知云何养护。<a id="a-E2"></a>冬月恐损应以草盖。<a id="a-E3"></a>野火便烧。<a id="a-E4"></a>佛言。<a id="a-E5"></a>当于四边垒墼遮护。<a id="a-E6"></a>复为热伤。<a id="a-E7"></a>佛言。<a id="a-E8"></a>应通窗穴。<a id="a-E9"></a>夏雨如篅停水烂坏。<a id="a-EA"></a>佛言。<a id="a-EB"></a>夏时可除围壁应通水穴。<a id="a-EC"></a>其树未大弃去同前致损。<a id="a-ED"></a>苾刍白佛。<a id="a-EE"></a>佛言。<a id="a-EF"></a>种树行法我今当制若是花树花发随行。<a id="a-EG"></a>若是果树着子方去。<a id="a-EH"></a>时有苾刍有要缘务事必须行。<a id="a-EI"></a>不知云何。<a id="a-EJ"></a>佛言。<a id="a-EK"></a>应委守园人及亲友者随意而去。</p>
  <p id="aEL">缘处同前。<a id="a-EM"></a>时北方健陀罗王附上毛緂与影胜王。<a id="a-EN"></a>王既得已将奉尊者毕邻陀婆蹉。<a id="a-EO"></a>尊者便披向阿兰若。<a id="a-EP"></a>贼闻此事。<a id="a-EQ"></a>王得上緂与尊者披在阿兰若。<a id="a-ER"></a>共相议曰。<a id="a-ES"></a>此是好物我等如何。<a id="a-ET"></a>一人报曰。<a id="a-EU"></a>可行夺取余更何云。<a id="a-EV"></a>即便夜至阿兰若处杖扣其门。<a id="a-EW"></a>尊者问曰。<a id="a-EX"></a>汝是何人。<a id="a-EY"></a>答言。<a id="a-EZ"></a>圣者。<a id="a-Ea"></a>我是贼徒。<a id="a-Eb"></a>问曰。<a id="a-Ec"></a>欲何所觅。<a id="a-Ed"></a>答曰。<a id="a-Ee"></a>欲取上緂若如是者窗中舒臂。<a id="a-Ef"></a>贼便展手。<a id="a-Eg"></a>是时尊者作念加持。<a id="a-Eh"></a>勿令此緂被截被烧。<a id="a-Ei"></a>出莫令尽。<a id="a-Ej"></a>其贼遂即抽出一边。<a id="a-Ek"></a>拔之不已便成大聚不知穷尽。<a id="a-El"></a>遂以刀割刀不能伤。<a id="a-Em"></a>复以火烧火不能着。<a id="a-En"></a>告言。<a id="a-Eo"></a>圣者毕邻陀婆蹉。<a id="a-Ep"></a>何因恼我。<a id="a-Eq"></a>答言。<a id="a-Er"></a>痴人汝不恼我我何恼汝。<a id="a-Es"></a>尽汝勇健努力拔取我终不放。<a id="a-Et"></a>贼相谓曰。<a id="a-Eu"></a>尊者有大神通我非彼敌。<a id="a-Ev"></a>宜当逃窜勿被王收。<a id="a-Ew"></a>便弃毛緂灭影而去。<a id="a-Ex"></a>苾刍白佛。<a id="a-Ey"></a>佛作是念。<a id="a-Ez"></a>由披上緂住兰若中有如是过。<a id="a-F0"></a>告诸苾刍曰。<a id="a-F1"></a>毕邻陀婆蹉所作非理。<a id="a-F2"></a>披此上緂住兰若中。<a id="a-F3"></a>是故苾刍不应披此上价之緂住旷野中。<a id="a-F4"></a>若有作者得越法罪。<a id="a-F5"></a>若有兰若苾刍得斯好緂。<a id="a-F6"></a>应着村中令人守护。<a id="a-F7"></a>后有兰若苾刍得他好緂寄在俗舍。<a id="a-F8"></a>身往林中遂被虫食佛言。<a id="a-F9"></a>不应如是于其衣内。<a id="a-FA"></a>安苦蔘叶。<a id="a-FB"></a>或安阿魏或苦楝叶。<a id="a-FC"></a>此等若无应安架上时时晒暴。</p>
  <p id="aFD">缘在室罗伐城。<a id="a-FE"></a>给孤长者常来礼佛及诸尊者。<a id="a-FF"></a>时属寒天见诸苾刍踡脊而卧。<a id="a-FG"></a>长者既见不修善品随处而眠。<a id="a-FH"></a>问言。<a id="a-FI"></a>圣者世尊之教一向专修。<a id="a-FJ"></a>何故圣者弃其善品随处而卧。<a id="a-FK"></a>答言。<a id="a-FL"></a>长者。<a id="a-FM"></a>我忍寒苦何暇专修。<a id="a-FN"></a>长者闻已礼而辞去。<a id="a-FO"></a>既至宅中以五百张白叠衣帔。<a id="a-FP"></a>持来寺内奉施僧伽。<a id="a-FQ"></a>苾刍得已截其缕缋。<a id="a-FR"></a>染以赤石随意而披。<a id="a-FS"></a>长者后来于诸房门。<a id="a-FT"></a>观其帔叠悉皆不见。<a id="a-FU"></a>问言。<a id="a-FV"></a>圣者。<a id="a-FW"></a>我施帔物今何不见。<a id="a-FX"></a>苾刍以事具答。<a id="a-FY"></a>报言。<a id="a-FZ"></a>圣者。<a id="a-Fa"></a>我以如是胜妙上帔。<a id="a-Fb"></a>因何割坏。<a id="a-Fc"></a>唯愿留缋受用。<a id="a-Fd"></a>苾刍白佛。<a id="a-Fe"></a>佛言。<a id="a-Ff"></a>僧祇之物不应割缋直尔而用。<a id="a-Fg"></a>割者得越法罪。</p>
 </body>
</html>