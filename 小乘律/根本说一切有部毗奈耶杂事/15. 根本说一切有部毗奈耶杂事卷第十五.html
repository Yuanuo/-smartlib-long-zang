<!doctype html>
<html id="z3IBV4EpK" data-ver="845">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第十五</h1>
  <p id="a2">第三门第七子摄颂曰。</p>
  <p id="a3">拭身履蛇咽　　石器生疑惑</p>
  <p id="a4">染衣有多种　　随意画伽蓝</p>
  <p id="a5">缘在室罗伐城。<a id="a-6"></a>苾刍洗已湿体披衣色坏兼臭。<a id="a-7"></a>苾刍以缘白佛。<a id="a-8"></a>佛言应畜拭身巾。<a id="a-9"></a>时有苾刍无巾可得。<a id="a-A"></a>佛言洗已片时蹲地。<a id="a-B"></a>以洗裙拭体然后披衣。<a id="a-C"></a>苾刍革屣上有尘土。<a id="a-D"></a>即便摋打令网系断。<a id="a-E"></a>佛言不应尔。<a id="a-F"></a>复用水洗转加烂坏。<a id="a-G"></a>佛言不应尔。<a id="a-H"></a>可将湿帛拭。<a id="a-I"></a>是故苾刍应持拭鞋履物(言洗裙者。<a id="a-J"></a>可用绢布一幅半长六尺许。<a id="a-K"></a>横绕腰髁擫勿令脱。<a id="a-L"></a>更不安带。<a id="a-M"></a>是西国法也)佛在占波国揭伽池侧。<a id="a-N"></a>时有龙女信心纯善。<a id="a-O"></a>其子不信不依法律。<a id="a-P"></a>其母遂便劝令听法。<a id="a-Q"></a>子今宜去于圣者边听闻正法令汝获福。<a id="a-R"></a>其子不变本形而去至诵经处。<a id="a-S"></a>少年苾刍见之惊怖便唱长腰长腰。<a id="a-T"></a>其余苾刍未离欲者皆生恐怖。<a id="a-U"></a>即以毛绳系其龙项掷于寺外。<a id="a-V"></a>其子归家。<a id="a-W"></a>母见问言。<a id="a-X"></a>汝向圣者处听正法不。<a id="a-Y"></a>答言阿母不须说此无慈爱人。<a id="a-Z"></a>母曰彼于汝处作何非法。<a id="a-a"></a>即便具说毛绳损项。<a id="a-b"></a>母曰由此因缘名为圣者。<a id="a-c"></a>若是余类杀汝无疑。<a id="a-d"></a>子便默尔。<a id="a-e"></a>时彼朋友皆共讥笑。<a id="a-f"></a>唱言破项。<a id="a-g"></a>见调弄时身体黄瘦气力衰弱。<a id="a-h"></a>母见告曰何故汝身萎黄若是。<a id="a-i"></a>答言阿母常有知识调言破项。<a id="a-j"></a>我负羞耻致斯羸瘦。<a id="a-k"></a>母曰由汝不变本形遂招此过。<a id="a-l"></a>若变形去不被毛绳。<a id="a-m"></a>今可变形往听妙法。<a id="a-n"></a>随所闻见皆称汝心。<a id="a-o"></a>若依本形藏身而听。<a id="a-p"></a>彼乏信心不随母语默然而住。<a id="a-q"></a>母作是念圣者毛绳系龙子项。<a id="a-r"></a>欲听法者与作难缘。<a id="a-s"></a>我今为此当往白佛。<a id="a-t"></a>过初夜分身放光明来至佛所。<a id="a-u"></a>礼佛双足在一面坐。<a id="a-v"></a>由彼龙女身光明故。<a id="a-w"></a>令揭伽池周遍照耀。<a id="a-x"></a>龙女白佛言。<a id="a-y"></a>大德。<a id="a-z"></a>我子不信劝令听法至诵经处。<a id="a-10"></a>圣者既见便以毛绳急系其项弃之寺外。<a id="a-11"></a>项便伤损。<a id="a-12"></a>彼诸朋友见而调弄唱言破项。<a id="a-13"></a>由被戏弄身体萎黄气力羸损。<a id="a-14"></a>唯愿世尊于诸圣众略为遮制。<a id="a-15"></a>勿以毛绳系诸龙子。<a id="a-16"></a>慈愍故。<a id="a-17"></a>世尊知已默然受请。<a id="a-18"></a>是时龙女礼佛而去。<a id="a-19"></a>尔时世尊至天晓已。<a id="a-1A"></a>于僧众前就座而坐。<a id="a-1B"></a>告诸苾刍曰。<a id="a-1C"></a>昨夜龙女来至我所。<a id="a-1D"></a>礼双足已退坐一面。<a id="a-1E"></a>由彼威光遍照池侧悉皆明朗。<a id="a-1F"></a>而白我言大德。<a id="a-1G"></a>我子不信劝令听法至诵经处。<a id="a-1H"></a>圣者既见便以毛绳急系其项弃之寺外。<a id="a-1I"></a>项便伤损彼诸朋友见而调弄唱言破项。<a id="a-1J"></a>由被戏弄身体萎黄气力羸损。<a id="a-1K"></a>唯愿世尊于诸圣众略为遮制。<a id="a-1L"></a>勿以毛绳系诸龙子。<a id="a-1M"></a>慈愍故。<a id="a-1N"></a>告诸苾刍曰。<a id="a-1O"></a>汝等何因作非法事。<a id="a-1P"></a>令彼龙神心生轻慢。<a id="a-1Q"></a>能使正法遂至销亡。<a id="a-1R"></a>故诸苾刍勿以毛绳系龙蛇项。<a id="a-1S"></a>若见来时即可弹指告言贤首向不见处。<a id="a-1T"></a>随言去者善。<a id="a-1U"></a>若不去者以羊甲杖缓杈其头。<a id="a-1V"></a>置罂瓨中傍边穿孔。<a id="a-1W"></a>口以物塞擎之出外。<a id="a-1X"></a>此杖无者以软绦等系项牵出。<a id="a-1Y"></a>此亦无者应以杖徐按。<a id="a-1Z"></a>绳索系项举置瓨中。<a id="a-1a"></a>如前弃外放草丛中。<a id="a-1b"></a>蛇纵嗔火焚烧此草蛇亦命终。<a id="a-1c"></a>佛言不应弃草丛内。<a id="a-1d"></a>后弃露地不久观察。<a id="a-1e"></a>便有诸虫来相唼食佛言弃已不应即去。<a id="a-1f"></a>可于露地弃之。<a id="a-1g"></a>待入穴已然后可去。</p>
  <p id="a1h">缘在王舍城。<a id="a-1i"></a>城中有一长者。<a id="a-1j"></a>善闲石作造诸石器。<a id="a-1k"></a>随时贮卖多获利物。<a id="a-1l"></a>便作是念。<a id="a-1m"></a>作何方便获多福业。<a id="a-1n"></a>能于现世得利无穷。<a id="a-1o"></a>我今宜可请佛及僧就舍供养。<a id="a-1p"></a>于石器中而啖饮食。<a id="a-1q"></a>获多福业得利无穷。<a id="a-1r"></a>即诣佛所广说如上。<a id="a-1s"></a>乃至佛众皆来就家坐定。<a id="a-1t"></a>长者便将新器行与上座。<a id="a-1u"></a>旧器授与下行。<a id="a-1v"></a>苾刍生疑不肯为受。<a id="a-1w"></a>佛言出处净故应为受之勿致疑惑。<a id="a-1x"></a>长者供养皆令饱满。<a id="a-1y"></a>佛为说法从座而去。</p>
  <p id="a1z">缘在室罗伐城。<a id="a-20"></a>苾刍须染。<a id="a-21"></a>世尊听许。<a id="a-22"></a>苾刍煮湿染木令染色坏。<a id="a-23"></a>佛言晒干然后煮用。<a id="a-24"></a>于日中晒令染不好。<a id="a-25"></a>佛言不应日中晒曝。<a id="a-26"></a>于阴处晒致令醭出。<a id="a-27"></a>佛言非在烈日复非极阴随时晒曝又复以衣与染木同煮令衣损坏。<a id="a-28"></a>佛言别煎染汁。<a id="a-29"></a>一度煮已即便弃掷。<a id="a-2A"></a>佛言三煮方弃。<a id="a-2B"></a>苾刍三度煮汁皆一处安。<a id="a-2C"></a>佛言三皆别安。<a id="a-2D"></a>不能记知何者初中后。<a id="a-2E"></a>佛言书字记其次第。<a id="a-2F"></a>苾刍以汁浇在衣上。<a id="a-2G"></a>佛言不应先于盆中置染汁已然后投衣便多着汁晒时流下。<a id="a-2H"></a>佛言不应多着。<a id="a-2I"></a>或时染少令衣斑驳。<a id="a-2J"></a>佛言不得极多极少。<a id="a-2K"></a>应处中斟酌。<a id="a-2L"></a>在地晒衣尘土便污。<a id="a-2M"></a>佛言不应尔。<a id="a-2N"></a>复于草束上晒汁向一边。<a id="a-2O"></a>佛言可于绳上或在竿上。<a id="a-2P"></a>便搭绳上中无染色。<a id="a-2Q"></a>佛言。<a id="a-2R"></a>可于绳上搭衣一边以竹夹夹定。<a id="a-2S"></a>若恐损衣以物替夹。<a id="a-2T"></a>苾刍不数翻转汁向一边。<a id="a-2U"></a>佛言。<a id="a-2V"></a>应数翻转时有苾刍作重大衣。<a id="a-2W"></a>染安绳上重不能胜。<a id="a-2X"></a>佛言。<a id="a-2Y"></a>敷草上晒数须翻转。<a id="a-2Z"></a>有以新汁而染旧衣。<a id="a-2a"></a>有以新衣投之旧汁。<a id="a-2b"></a>佛言。<a id="a-2c"></a>新衣新汁旧衣旧汁不应异此。<a id="a-2d"></a>有以新衣曝于阴处便以故服晒在日中。<a id="a-2e"></a>佛言。<a id="a-2f"></a>新在日中故于阴处。<a id="a-2g"></a>染衣之时以第三汁先用染衣。<a id="a-2h"></a>次中后初。<a id="a-2i"></a>佛言。<a id="a-2j"></a>先初次中及后。<a id="a-2k"></a>染衣既竟不以水捼。<a id="a-2l"></a>衣色斑驳。<a id="a-2m"></a>佛言。<a id="a-2n"></a>应以水捼。<a id="a-2o"></a>苾刍染了当日水捼。<a id="a-2p"></a>佛言。<a id="a-2q"></a>应待明日。<a id="a-2r"></a>正染衣时风雨来至。<a id="a-2s"></a>苾刍慞惶不知何处欲晒衣服。<a id="a-2t"></a>佛言。<a id="a-2u"></a>应置檐前。<a id="a-2v"></a>即于檐前染衣。<a id="a-2w"></a>令染汁污地。<a id="a-2x"></a>俗旅见问。<a id="a-2y"></a>圣者何因此处得有流血。<a id="a-2z"></a>答言。<a id="a-30"></a>非血是我染处遂生讥丑。<a id="a-31"></a>苾刍以缘白佛。<a id="a-32"></a>佛言。<a id="a-33"></a>染衣之处或以牛粪或用土涂拭。</p>
  <p id="a34">缘处同前。<a id="a-35"></a>给孤长者创造此等施佛僧已。<a id="a-36"></a>所有墙壁未为彩画。<a id="a-37"></a>便作是念。<a id="a-38"></a>我今请佛欲画僧寺。<a id="a-39"></a>至礼佛足退居一面。<a id="a-3A"></a>白言。<a id="a-3B"></a>大德。<a id="a-3C"></a>寺墙未画我今欲画。<a id="a-3D"></a>佛言随意。<a id="a-3E"></a>长者不解来白苾刍。<a id="a-3F"></a>苾刍不知用何彩色。<a id="a-3G"></a>便往白佛。<a id="a-3H"></a>佛言善哉长者。<a id="a-3I"></a>不知汝今复问。<a id="a-3J"></a>应用四色青黄赤白及杂彩色以充图画。</p>
  <p id="a3K">第三门第八子摄颂曰。</p>
  <p id="a3L">造寺所须物　　穿床礼敬仪</p>
  <p id="a3M">别畜剃发衣　　花鬘挂眠处</p>
  <p id="a3N">缘处同前。<a id="a-3O"></a>于此城中有一长者。<a id="a-3P"></a>施食苾刍数至其舍。<a id="a-3Q"></a>遂令长者住归戒中。<a id="a-3R"></a>后于异时因说七种有事福业。<a id="a-3S"></a>报言圣者。<a id="a-3T"></a>我欲随一福业发意修营。<a id="a-3U"></a>苾刍答曰。<a id="a-3V"></a>善哉应作。<a id="a-3W"></a>问言。<a id="a-3X"></a>圣者我作何事。<a id="a-3Y"></a>答曰。<a id="a-3Z"></a>可为众僧修营住处。<a id="a-3a"></a>圣者我今现有造寺之直。<a id="a-3b"></a>然无善伴助我修营。<a id="a-3c"></a>答言。<a id="a-3d"></a>长者仁当办物我助修营。<a id="a-3e"></a>善哉圣者即授钱物。<a id="a-3f"></a>苾刍念曰。<a id="a-3g"></a>此物即是属四方僧。<a id="a-3h"></a>如何费用造器具耶。<a id="a-3i"></a>我于余处别更求觅长者钱物贮于库中。<a id="a-3j"></a>后时长者作如是念圣者好心为我造寺。<a id="a-3k"></a>试往观察其状如何。<a id="a-3l"></a>往观其处一无营造。<a id="a-3m"></a>问苾刍曰。<a id="a-3n"></a>许为造寺何意空无。<a id="a-3o"></a>答曰。<a id="a-3p"></a>既无作具用何营造。<a id="a-3q"></a>报言。<a id="a-3r"></a>施物何不营为。<a id="a-3s"></a>答曰。<a id="a-3t"></a>物在库中。<a id="a-3u"></a>长者曰。<a id="a-3v"></a>宜用此物造诸器具。<a id="a-3w"></a>答曰。<a id="a-3x"></a>此物属四方僧我不敢用。<a id="a-3y"></a>长者言。<a id="a-3z"></a>造寺元属四方众僧费用何过。<a id="a-40"></a>答言。<a id="a-41"></a>长者我往白佛有教当行。<a id="a-42"></a>长者言随意往白。<a id="a-43"></a>便告诸苾刍。<a id="a-44"></a>苾刍白佛。<a id="a-45"></a>佛言此物用造器具修营寺宇。<a id="a-46"></a>时彼苾刍营造寺时巡家乞食。<a id="a-47"></a>长者见怪为我造寺因何行乞。<a id="a-48"></a>寺中钱物可充食用。<a id="a-49"></a>如其少者我更持来。<a id="a-4A"></a>答曰。<a id="a-4B"></a>岂我一人食四方物。<a id="a-4C"></a>长者言。<a id="a-4D"></a>我意相通此有何过。<a id="a-4E"></a>苾刍曰。<a id="a-4F"></a>我问世尊苾刍白佛。<a id="a-4G"></a>佛言。<a id="a-4H"></a>营作之人应食寺物。<a id="a-4I"></a>虽闻许食尚啖粗餐。<a id="a-4J"></a>佛言。<a id="a-4K"></a>不应粗食。<a id="a-4L"></a>彼作上食。<a id="a-4M"></a>佛言。<a id="a-4N"></a>不应绝上。<a id="a-4O"></a>应观余寺体例为食。</p>
  <p id="a4P">缘处同前。<a id="a-4Q"></a>时有苾刍忽患腹痛。<a id="a-4R"></a>数去回转致有疲困。<a id="a-4S"></a>苾刍白佛。<a id="a-4T"></a>佛言。<a id="a-4U"></a>于床穿孔随时转易。<a id="a-4V"></a>即于好床穿破作孔。<a id="a-4W"></a>佛言。<a id="a-4X"></a>应取故床若藤织者。<a id="a-4Y"></a>应割为孔若绦编者擘开为穴。<a id="a-4Z"></a>若病差后随事料理。<a id="a-4a"></a>由数回转下部疮痛。<a id="a-4b"></a>佛言。<a id="a-4c"></a>于床孔边可安软物。<a id="a-4d"></a>不净堕地以瓦盆承勿令高举。<a id="a-4e"></a>粪臭外弃更觅余盆。<a id="a-4f"></a>如是展转无器可得。<a id="a-4g"></a>佛言。<a id="a-4h"></a>不应总弃。<a id="a-4i"></a>可畜一一盆洗而晒干。<a id="a-4j"></a>无第二盆应安树叶。<a id="a-4k"></a>其盆虽洗臭气不除应用油涂。<a id="a-4l"></a>如佛所教应看病人。<a id="a-4m"></a>时有老少苾刍咸来问疾。<a id="a-4n"></a>少至便礼病人老来病人致敬。<a id="a-4o"></a>缘此祗接病苦转增。<a id="a-4p"></a>佛言。<a id="a-4q"></a>彼身不净不应敬礼。<a id="a-4r"></a>自身污染不合礼他。<a id="a-4s"></a>设他礼时亦不应受。<a id="a-4t"></a>若有违者俱得越法罪。<a id="a-4u"></a>具寿邬波离请世尊曰。<a id="a-4v"></a>如世尊说若不清净不应受礼亦不礼他者。<a id="a-4w"></a>大德不知总有几种不净污染。<a id="a-4x"></a>佛告邬波离有二种不净。<a id="a-4y"></a>一啖嚼不净。<a id="a-4z"></a>二秽污不净。<a id="a-50"></a>言啖嚼不净者。<a id="a-51"></a>谓嚼齿木啖诸饮食根果饼菜之类。<a id="a-52"></a>若食啖时及以食了。<a id="a-53"></a>未净漱来皆名不净。<a id="a-54"></a>秽污不净者。<a id="a-55"></a>谓大小便及以料理不净处并剃发时。<a id="a-56"></a>乃至未净洗濯漱口已来皆名不净。<a id="a-57"></a>有如是等不净触时受礼礼他咸招恶作(金口明文此方不用致令轨则并悉湮沈)</p>
  <p id="a58">缘处同前。<a id="a-59"></a>具寿邬波离请世尊曰。<a id="a-5A"></a>大德如世尊说妙花婆罗门作如是语。<a id="a-5B"></a>白言。<a id="a-5C"></a>乔答摩。<a id="a-5D"></a>我乘车时或控马辔。<a id="a-5E"></a>或举鞭大喝。<a id="a-5F"></a>当尔之时愿表知我婆罗门妙花。<a id="a-5G"></a>顶礼佛足并问起居。<a id="a-5H"></a>又言。<a id="a-5I"></a>乔答摩。<a id="a-5J"></a>若复见我涉路行时。<a id="a-5K"></a>或脱革屣或时避道或时舒臂。<a id="a-5L"></a>当尔之时如前表知我申敬问。<a id="a-5M"></a>又言。<a id="a-5N"></a>乔答摩。<a id="a-5O"></a>或时见我在自众中共人谈说。<a id="a-5P"></a>若移坐处或去上衣或除顶帽。<a id="a-5Q"></a>当尔之时如前表知我申敬问。<a id="a-5R"></a>世尊未审如来圣教之中亦同如是礼敬法耶。<a id="a-5S"></a>佛告邬波离。<a id="a-5T"></a>不应如是而行礼敬。<a id="a-5U"></a>凡是口云我今敬礼。<a id="a-5V"></a>但是口业申敬。<a id="a-5W"></a>若时曲躬口云畔睇。<a id="a-5X"></a>此虽是礼而未具足。<a id="a-5Y"></a>然邬波离于我法律。<a id="a-5Z"></a>有二种敬礼。<a id="a-5a"></a>云何为二。<a id="a-5b"></a>一者五轮着地。<a id="a-5c"></a>二者两手捉腨。<a id="a-5d"></a>而皆口云我今敬礼彼云无病。<a id="a-5e"></a>若不尔者俱得越法罪。<a id="a-5f"></a>缘处同前。<a id="a-5g"></a>时诸苾刍随着何衣剃除须发。<a id="a-5h"></a>还披此服而为食啖及礼大师。<a id="a-5i"></a>不信之人见生嫌耻。<a id="a-5j"></a>沙门释子实不清净。<a id="a-5k"></a>用剃发衣便将啖食。<a id="a-5l"></a>还披此服敬礼大师。<a id="a-5m"></a>我等云何于此生敬。<a id="a-5n"></a>苾刍白佛。<a id="a-5o"></a>佛言。<a id="a-5p"></a>不于三衣随披其一而剃须发。<a id="a-5q"></a>然应别畜剃发之衣。<a id="a-5r"></a>(即缦条是)应被此衣而除须发时有贫乏此衣难得。<a id="a-5s"></a>佛言。<a id="a-5t"></a>应用僧脚敧遮身而剃。<a id="a-5u"></a>除发了时苾刍不洗。<a id="a-5v"></a>诸俗人见皆共讥嫌。<a id="a-5w"></a>沙门释子剃须发已。<a id="a-5x"></a>不知洗浴可恶之甚。<a id="a-5y"></a>苾刍白佛。<a id="a-5z"></a>佛言。<a id="a-60"></a>剃发了时宜应洗浴。<a id="a-61"></a>时有老病气力衰微。<a id="a-62"></a>或复有时求水难得。<a id="a-63"></a>佛言如此之类应洗五支。<a id="a-64"></a>谓头及手足。</p>
  <p id="a65">缘处同前。<a id="a-66"></a>时有敬信婆罗门及居士等。<a id="a-67"></a>以妙花鬘来施苾刍皆不敢受。<a id="a-68"></a>俗人报曰。<a id="a-69"></a>圣者广说如上。<a id="a-6A"></a>乃至我今岂可舍诸善品往后世耶。<a id="a-6B"></a>幸当为受。<a id="a-6C"></a>苾刍白佛。<a id="a-6D"></a>佛言。<a id="a-6E"></a>见施花鬘宜应为受。<a id="a-6F"></a>彼受得已随处弃掷。<a id="a-6G"></a>彼见嫌曰。<a id="a-6H"></a>我以贵价买得此花。<a id="a-6I"></a>供养仁等何因漫弃。<a id="a-6J"></a>佛言。<a id="a-6K"></a>不应辄弃。<a id="a-6L"></a>苾刍便用于发爪窣睹波悬以供养。<a id="a-6M"></a>彼言。<a id="a-6N"></a>圣者岂我不见发爪塔耶。<a id="a-6O"></a>我于先时已供养塔。<a id="a-6P"></a>今故持来奉上仁等。<a id="a-6Q"></a>苾刍得已挂房门上。<a id="a-6R"></a>俗人见时谓是佛殿即便敬礼。<a id="a-6S"></a>佛言。<a id="a-6T"></a>勿安门外应置房中。<a id="a-6U"></a>彼露处安同前招过。<a id="a-6V"></a>佛言。<a id="a-6W"></a>应安屏处时复嗅香。<a id="a-6X"></a>但是香物能益眼根。<a id="a-6Y"></a>苾刍不知云何屏处。<a id="a-6Z"></a>佛言。<a id="a-6a"></a>可于卧处挂在头边。</p>
  <p id="a6b">第三门第九子摄颂曰。</p>
  <p id="a6c">好座并床施　　香泥及钵龛</p>
  <p id="a6d">油器法语行　　衣袋持三索</p>
  <p id="a6e">缘在室罗伐城。<a id="a-6f"></a>佛告诸苾刍若得妙好床座。<a id="a-6g"></a>僧伽应受别人不许。<a id="a-6h"></a>得大倚床此亦是僧非别人也。</p>
  <p id="a6i">缘处同前。<a id="a-6j"></a>信敬俗人以上香泥。<a id="a-6k"></a>来施苾刍皆不敢受。<a id="a-6l"></a>俗旅报曰。<a id="a-6m"></a>圣者我今以仁为福田广说如上。<a id="a-6n"></a>乃至我今岂可舍诸善品往后世耶幸当为受。<a id="a-6o"></a>苾刍白佛。<a id="a-6p"></a>佛言应受。<a id="a-6q"></a>既受得已对面弃地。<a id="a-6r"></a>彼起讥嫌我以贵价贾得此香仁今弃掷。<a id="a-6s"></a>苾刍白佛。<a id="a-6t"></a>佛言。<a id="a-6u"></a>不应弃掷。<a id="a-6v"></a>便将涂拭发爪佛塔广说如前。<a id="a-6w"></a>乃至受已应置头边。<a id="a-6x"></a>涂于壁上时时鼻嗅。<a id="a-6y"></a>凡诸香物能令眼明。<a id="a-6z"></a>时有信心长者请苾刍众就舍而食。<a id="a-70"></a>以上香泥涂苾刍足皆不敢受。<a id="a-71"></a>报言圣者。<a id="a-72"></a>诸有信敬婆罗门。<a id="a-73"></a>他施香泥彼得涂头或摩身体。<a id="a-74"></a>我敬仁等以香涂足因何不受。<a id="a-75"></a>苾刍白佛。<a id="a-76"></a>佛言。<a id="a-77"></a>为受涂足香泥。<a id="a-78"></a>受已弃掷诸俗人见广说如前。<a id="a-79"></a>善哉仁等当为我受。<a id="a-7A"></a>将至寺中随情所作。<a id="a-7B"></a>苾刍白佛。<a id="a-7C"></a>佛言。<a id="a-7D"></a>如前不应对面弃掷。</p>
  <p id="a7E">缘处同前。<a id="a-7F"></a>时诸苾刍随处安钵令其损坏。<a id="a-7G"></a>苾刍白佛。<a id="a-7H"></a>佛言。<a id="a-7I"></a>不应随处安钵应为钵龛。<a id="a-7J"></a>时诸苾刍穿墙而作。<a id="a-7K"></a>佛言。<a id="a-7L"></a>不应如是初造寺时于诸房中作安钵处。<a id="a-7M"></a>佛言。<a id="a-7N"></a>应作钵龛者。<a id="a-7O"></a>兰若苾刍无作龛处。<a id="a-7P"></a>佛言。<a id="a-7Q"></a>应用葛蔓或以草索编笼。<a id="a-7R"></a>涂以牛粪或将泥拭置钵于中。<a id="a-7S"></a>有尘土入。<a id="a-7T"></a>佛言。<a id="a-7U"></a>应还如是作盖合之。<a id="a-7V"></a>不应置地。<a id="a-7W"></a>宜可施系挂在树枝。<a id="a-7X"></a>苾刍出行随身将去。<a id="a-7Y"></a>不信者见共起讥嫌。<a id="a-7Z"></a>问言圣者。<a id="a-7a"></a>所持之物。<a id="a-7b"></a>为是鸡笼及安猕猴耶。<a id="a-7c"></a>佛言。<a id="a-7d"></a>若出行时不应持去可留旧处。</p>
  <p id="a7e">缘处同前。<a id="a-7f"></a>时有苾刍人间游行。<a id="a-7g"></a>至一聚落求停止处。<a id="a-7h"></a>主人既许即便洗足复从乞油。<a id="a-7i"></a>其家有女将油来施。<a id="a-7j"></a>苾刍无器展手欲受。<a id="a-7k"></a>女人报言。<a id="a-7l"></a>圣者虽解乞油不知持器。<a id="a-7m"></a>报言。<a id="a-7n"></a>小妹佛未听许。<a id="a-7o"></a>女人默然。<a id="a-7p"></a>苾刍白佛。<a id="a-7q"></a>佛言。<a id="a-7r"></a>应持油器。<a id="a-7s"></a>闻佛听许。<a id="a-7t"></a>时邬波难陀将二弟子。<a id="a-7u"></a>各持油器相随乞油。<a id="a-7v"></a>有一妇人将油来施。<a id="a-7w"></a>见器极大捶胸。<a id="a-7x"></a>告曰。<a id="a-7y"></a>圣者谁能施满此大油瓶。<a id="a-7z"></a>苾刍曰。<a id="a-80"></a>奇哉悭惜随汝意施。<a id="a-81"></a>更有信心婆罗门等自当添满。<a id="a-82"></a>女人默然。<a id="a-83"></a>苾刍白佛。<a id="a-84"></a>佛言。<a id="a-85"></a>不应持大油器从人乞觅。<a id="a-86"></a>佛制大已便持小器。<a id="a-87"></a>将以乞油所用不足。<a id="a-88"></a>佛言。<a id="a-89"></a>不应持极小器。<a id="a-8A"></a>然器有三种。<a id="a-8B"></a>大者二抄。<a id="a-8C"></a>小者一抄。<a id="a-8D"></a>二内名中。<a id="a-8E"></a>应如是畜。</p>
  <p id="a8F">缘处同前。<a id="a-8G"></a>有二苾刍一老一少。<a id="a-8H"></a>随路而行说非法语。<a id="a-8I"></a>时有不信心药叉。<a id="a-8J"></a>闻其所说而作是念。<a id="a-8K"></a>此释迦子谈说非法随路而行。<a id="a-8L"></a>我今宜可吸其精气。<a id="a-8M"></a>即随后而去复作是念。<a id="a-8N"></a>前事已去此不可追。<a id="a-8O"></a>更作邪言当吸精气。<a id="a-8P"></a>相随去时复遇药叉。<a id="a-8Q"></a>是敬信者彼便问曰汝欲何之。<a id="a-8R"></a>以事具答彼便报曰。<a id="a-8S"></a>此二行人必论法语。<a id="a-8T"></a>汝宜且待勿逐苾刍。<a id="a-8U"></a>我今共汝且申谈论。<a id="a-8V"></a>答言。<a id="a-8W"></a>知识我于此二必不相放。<a id="a-8X"></a>时二药叉即随后去。<a id="a-8Y"></a>彼二苾刍说非法语。<a id="a-8Z"></a>至歧路边一诣给孤独园。<a id="a-8a"></a>一向鹿子母舍。<a id="a-8b"></a>时彼小者礼上座足唱言好去。<a id="a-8c"></a>上座答言。<a id="a-8d"></a>具寿。<a id="a-8e"></a>愿汝无病勿为放逸。<a id="a-8f"></a>时二苾刍各随路去。<a id="a-8g"></a>彼不信药叉奋迅形仪欲吸精气。<a id="a-8h"></a>后来药叉报言。<a id="a-8i"></a>汝今不应辄为造次。<a id="a-8j"></a>彼二苾刍已说妙法。<a id="a-8k"></a>汝自不解漫生嗔恚。<a id="a-8l"></a>彼复问云。<a id="a-8m"></a>何者是法。<a id="a-8n"></a>汝岂不闻大云无病勿为放逸。<a id="a-8o"></a>得无病者。<a id="a-8p"></a>佛言。<a id="a-8q"></a>大利勿放逸者众善之本。<a id="a-8r"></a>如世尊说。</p>
  <p id="a8s">若不放逸者　　能得不死处</p>
  <p id="a8t">若作放逸人　　终归于死路</p>
  <p id="a8u">彼闻法已心生欢喜随路而归。<a id="a-8v"></a>时后药叉便作是念。<a id="a-8w"></a>此即是我所为之事。<a id="a-8x"></a>我今宜去白世尊知。<a id="a-8y"></a>既至佛所礼双足已。<a id="a-8z"></a>在一面坐。<a id="a-90"></a>白言大德。<a id="a-91"></a>有诸药叉是非人主。<a id="a-92"></a>于佛法中情怀信敬。<a id="a-93"></a>复有药叉专怀不信。<a id="a-94"></a>凡药叉众于佛法中多不敬信。<a id="a-95"></a>诸有苾刍随路行时作非法语。<a id="a-96"></a>恐药叉闻作无利事。<a id="a-97"></a>唯愿世尊制诸苾刍应存正念。<a id="a-98"></a>随路行时莫非法语愿慈悲故。<a id="a-99"></a>世尊知已默然而受。<a id="a-9A"></a>时彼药叉知佛许已礼足而去。<a id="a-9B"></a>尔时世尊药叉去后。<a id="a-9C"></a>于大众中就座而坐告诸苾刍曰。<a id="a-9D"></a>我闻药叉作如是说。<a id="a-9E"></a>苾刍在道作非法言随路而去。<a id="a-9F"></a>无信药叉伺求其便尔所为非。<a id="a-9G"></a>诸出家者随路行时作非法语。<a id="a-9H"></a>是故我今制诸苾刍随路行时所有行法。<a id="a-9I"></a>苾刍涉路行时有二种事。<a id="a-9J"></a>一作法语。<a id="a-9K"></a>二圣默然。<a id="a-9L"></a>于止息处说圣伽他。</p>
  <p id="a9M">世间五欲乐　　或复诸天乐</p>
  <p id="a9N">若比爱尽乐　　千分不及一</p>
  <p id="a9O">由集能生苦　　因苦复生集</p>
  <p id="a9P">八圣道能超　　至妙涅槃处</p>
  <p id="a9Q">所为布施者　　必获其义利</p>
  <p id="a9R">若为乐故施　　后必得安乐</p>
  <p id="a9S">缘处同前。<a id="a-9T"></a>苾刍作三衣竟置在肩上随路而行。<a id="a-9U"></a>遂被汗沾并尘土污。<a id="a-9V"></a>佛言。<a id="a-9W"></a>应以袋盛置肩而去。<a id="a-9X"></a>苾刍不知如何作袋。<a id="a-9Y"></a>佛言。<a id="a-9Z"></a>可长三肘阔一肘半。<a id="a-9a"></a>其一肘半中叠缝之。<a id="a-9b"></a>一头开口形如象鼻。<a id="a-9c"></a>佛言。<a id="a-9d"></a>不应如是可当中开口。<a id="a-9e"></a>不安怐纽尘土犹入。<a id="a-9f"></a>佛言。<a id="a-9g"></a>应安怐纽。<a id="a-9h"></a>苾刍以常用衣置之于下。<a id="a-9i"></a>非常用者安在于上。<a id="a-9j"></a>取时翻搅令衣杂乱。<a id="a-9k"></a>佛言。<a id="a-9l"></a>常用者在上非常用者在下。</p>
  <p id="a9m">缘处同前。<a id="a-9n"></a>时有群贼于路劫人遂入村中。<a id="a-9o"></a>诸人竞出趁贼败散随处依投。<a id="a-9p"></a>时贼求水无绠及罐。<a id="a-9q"></a>贼帅令人上树遥望。<a id="a-9r"></a>若有来者可随借用。<a id="a-9s"></a>见有苾刍随路而来。<a id="a-9t"></a>遂相告曰。<a id="a-9u"></a>有释子来彼多着事必有罐索。<a id="a-9v"></a>若有者善彼若无者。<a id="a-9w"></a>当破其腹取血饮之。<a id="a-9x"></a>作是议已。<a id="a-9y"></a>遥望而住。<a id="a-9z"></a>苾刍来至。<a id="a-A0"></a>问言圣者。<a id="a-A1"></a>颇有井索及水罐不。<a id="a-A2"></a>答言我无。<a id="a-A3"></a>时贼闻已即便闹乱各持刀杖左右观瞻。<a id="a-A4"></a>众中上首是阿罗汉即便观察。<a id="a-A5"></a>何故诸人各持刀杖。<a id="a-A6"></a>观见彼贼欲杀苾刍。<a id="a-A7"></a>告诸贼曰。<a id="a-A8"></a>何故仁等情生闹乱。<a id="a-A9"></a>彼具报知。<a id="a-AA"></a>上座告曰。<a id="a-AB"></a>仁等勿忧我皆为办。<a id="a-AC"></a>必得清水恣意饮足。<a id="a-AD"></a>即取苾刍所有腰绦共相连接。<a id="a-AE"></a>复取其钵系使坚牢。<a id="a-AF"></a>放下井中随意取水。<a id="a-AG"></a>观察无虫饱足令饮。<a id="a-AH"></a>诸人庆悦报言圣者。<a id="a-AI"></a>如其无水我于仁等相害不疑。<a id="a-AJ"></a>善哉圣者当持井索。<a id="a-AK"></a>苾刍报曰。<a id="a-AL"></a>当顺尔言。<a id="a-AM"></a>贼便礼足随路而去。<a id="a-AN"></a>时诸苾刍亦皆饮水。<a id="a-AO"></a>盛满君持并添澡罐(君持着嘴澡罐口开)俱寻前路渐至给园。<a id="a-AP"></a>苾刍见已慰问善来善来。<a id="a-AQ"></a>仁等寻途得安隐不。<a id="a-AR"></a>即便具告苾刍白佛。<a id="a-AS"></a>佛言。<a id="a-AT"></a>由是我今听诸苾刍须持井索。<a id="a-AU"></a>苾刍闻已持极长绳。<a id="a-AV"></a>佛言。<a id="a-AW"></a>不应尔。<a id="a-AX"></a>便持极短。<a id="a-AY"></a>佛言不应尔。<a id="a-AZ"></a>然绳有三种。<a id="a-Aa"></a>谓长中短。<a id="a-Ab"></a>长者一百五十肘。<a id="a-Ac"></a>短者十肘。<a id="a-Ad"></a>二内名中。<a id="a-Ae"></a>有处足水尚持长绳。<a id="a-Af"></a>佛言可量地势长短随时。</p>
  <p id="aAg">第三门第十子摄颂曰。</p>
  <p id="aAh">须剃刀应畜　　及剪甲等物</p>
  <p id="aAi">支床并偃枕　　香土用随情</p>
  <p id="aAj">缘处同前。<a id="a-Ak"></a>时有苾刍头发既长。<a id="a-Al"></a>诣剃发人处。<a id="a-Am"></a>报言贤首。<a id="a-An"></a>为我剃发。<a id="a-Ao"></a>彼作是念。<a id="a-Ap"></a>沙门释子强力使人。<a id="a-Aq"></a>虚费功劳竟无酬直即取刀具揩拭延时作如是念。<a id="a-Ar"></a>我速剃者更有人来。<a id="a-As"></a>如是连延废我家业。<a id="a-At"></a>报言且去午后方来。<a id="a-Au"></a>随言而来复言晡后。<a id="a-Av"></a>晡时既至复道明朝。<a id="a-Aw"></a>常作诳言竟不为剃。<a id="a-Ax"></a>有知识苾刍。<a id="a-Ay"></a>问言具寿。<a id="a-Az"></a>何因数数频来此家。<a id="a-B0"></a>为是宗亲为是知识。<a id="a-B1"></a>答言不是。<a id="a-B2"></a>但为发长欲求除剃。<a id="a-B3"></a>彼人诳我为此频来。<a id="a-B4"></a>知识报曰。<a id="a-B5"></a>汝不闻乎。<a id="a-B6"></a>工巧之人难得实语。<a id="a-B7"></a>我解剃发佛未见听。<a id="a-B8"></a>苾刍白佛。<a id="a-B9"></a>佛言。<a id="a-BA"></a>若有苾刍解剃发者。<a id="a-BB"></a>宜于屏处更互剃发。<a id="a-BC"></a>勿使俗流致生讥笑。<a id="a-BD"></a>时彼苾刍闻是教已。<a id="a-BE"></a>至知识所报言具寿。<a id="a-BF"></a>世尊听许仁今可来为我剃发。<a id="a-BG"></a>答言善哉。<a id="a-BH"></a>虽佛听许。<a id="a-BI"></a>岂以指头为仁剃发。<a id="a-BJ"></a>须刀磨石并须钳子及剪甲刀子。<a id="a-BK"></a>苾刍以缘白佛。<a id="a-BL"></a>佛言。<a id="a-BM"></a>我今听许为僧伽故。<a id="a-BN"></a>畜剃发刀并杂所须物。</p>
  <p id="aBO">佛在劫比罗城多根树园。<a id="a-BP"></a>佛令释子家别一人得出家已。<a id="a-BQ"></a>床无承足卧不安宁。<a id="a-BR"></a>然彼先时支体柔软。<a id="a-BS"></a>所卧之物悉皆华丽。<a id="a-BT"></a>今时床下身卧不安无多火力。<a id="a-BU"></a>便诣医所。<a id="a-BV"></a>问言贤首。<a id="a-BW"></a>我无火力当为处方。<a id="a-BX"></a>医人报曰。<a id="a-BY"></a>可相随去观所住房于所卧床如何安置。<a id="a-BZ"></a>见其卧床头边低下。<a id="a-Ba"></a>报言圣者。<a id="a-Bb"></a>由所卧床头边低下。<a id="a-Bc"></a>致令四大火力衰微。<a id="a-Bd"></a>可于床脚下安支足物。<a id="a-Be"></a>答曰。<a id="a-Bf"></a>佛未听许。<a id="a-Bg"></a>佛大慈悲必应听许。<a id="a-Bh"></a>苾刍白佛。<a id="a-Bi"></a>佛言。<a id="a-Bj"></a>于所卧床应安支足。<a id="a-Bk"></a>彼依言作病仍不除。<a id="a-Bl"></a>复问医人与我方药。<a id="a-Bm"></a>医曰。<a id="a-Bn"></a>若眠卧时当安偃枕。<a id="a-Bo"></a>答曰。<a id="a-Bp"></a>佛未听许广说如上。<a id="a-Bq"></a>佛言。<a id="a-Br"></a>卧时当安偃枕。<a id="a-Bs"></a>苾刍不解云何当作。<a id="a-Bt"></a>佛言。<a id="a-Bu"></a>作枕之法用物长四肘阔二肘。<a id="a-Bv"></a>其四肘叠作两重。<a id="a-Bw"></a>缝以为袋。<a id="a-Bx"></a>内贮绵絮可用支头。</p>
  <p id="aBy">缘在王舍城。<a id="a-Bz"></a>毕邻陀跋蹉。<a id="a-C0"></a>性常抱疾广说如上。<a id="a-C1"></a>乃至问言。<a id="a-C2"></a>先持何物。<a id="a-C3"></a>答言。<a id="a-C4"></a>我于先时用香熏土。<a id="a-C5"></a>报曰。<a id="a-C6"></a>今何不持。<a id="a-C7"></a>报言。<a id="a-C8"></a>佛未听许。<a id="a-C9"></a>以缘白佛。<a id="a-CA"></a>佛言。<a id="a-CB"></a>为病因缘任持香土。</p>
  <p id="aCC">杂法第三门了。</p>
  <p id="aCD">第四门总摄颂曰。</p>
  <p id="aCE">上座及墙栅　　缘破并养病</p>
  <p id="aCF">栴荼猪蔗寺　　钵依栽树法</p>
  <p id="aCG">第四门第一子摄颂曰。</p>
  <p id="aCH">上座番次说　　或可共至终</p>
  <p id="aCI">滤作非时浆　　处不为限齐</p>
  <p id="aCJ">如世尊说半月半月应为长净。<a id="a-CK"></a>苾刍不知遣谁说戒。<a id="a-CL"></a>佛言。<a id="a-CM"></a>应令上座。<a id="a-CN"></a>于说戒时上座常诵。<a id="a-CO"></a>有一住处上座不能。<a id="a-CP"></a>诸人报曰。<a id="a-CQ"></a>说戒将至何不温寻。<a id="a-CR"></a>答言具寿。<a id="a-CS"></a>我自无力知欲如何。<a id="a-CT"></a>苾刍白佛。<a id="a-CU"></a>佛言。<a id="a-CV"></a>上座不能第二应说。<a id="a-CW"></a>复有住处第二不能广说如上。<a id="a-CX"></a>第二不能令第三作。<a id="a-CY"></a>复有住处第三不能广说如上。<a id="a-CZ"></a>佛言。<a id="a-Ca"></a>苾刍应作番次说戒。<a id="a-Cb"></a>时诸苾刍番次说时。<a id="a-Cc"></a>或有能者或复不能。<a id="a-Cd"></a>能者为说。<a id="a-Ce"></a>其不能者不知如何。<a id="a-Cf"></a>佛言。<a id="a-Cg"></a>其不能者求能为说。<a id="a-Ch"></a>复有住处说戒番次至不能者。<a id="a-Ci"></a>转觅余人彼不肯与不知如何。<a id="a-Cj"></a>佛言。<a id="a-Ck"></a>其能说者常可豫请。<a id="a-Cl"></a>如世尊言令上座说戒。<a id="a-Cm"></a>上座不能可令第二。<a id="a-Cn"></a>第二不能令第三作。<a id="a-Co"></a>此若不能令番次作。<a id="a-Cp"></a>此复不能应求能者。<a id="a-Cq"></a>或常请作有一住处无有一人总诵得戒。<a id="a-Cr"></a>然其上座诵得四波罗市迦余皆不诵。<a id="a-Cs"></a>时诸苾刍便不说戒。<a id="a-Ct"></a>佛言。<a id="a-Cu"></a>不应总停说戒。<a id="a-Cv"></a>随所诵者即可为说。<a id="a-Cw"></a>上座应可诵四他胜。<a id="a-Cx"></a>次座可诵僧残。<a id="a-Cy"></a>次座诵二不定。<a id="a-Cz"></a>其次三十。<a id="a-D0"></a>其次九十。<a id="a-D1"></a>其次四对说法。<a id="a-D2"></a>其次众学。<a id="a-D3"></a>其次七灭。<a id="a-D4"></a>应作如是诵过。<a id="a-D5"></a>戒经不应不诵。</p>
  <p id="aD6">缘在室罗伐城。<a id="a-D7"></a>具寿邬波离请世尊曰。<a id="a-D8"></a>如佛所说时非时浆者。<a id="a-D9"></a>云何为时云何非时。<a id="a-DA"></a>佛言。<a id="a-DB"></a>其不滤者为时。<a id="a-DC"></a>其净滤者为非时。<a id="a-DD"></a>仍以水渧渧之为净。</p>
  <p id="aDE">缘处同前。<a id="a-DF"></a>是时六众常多恶欲悭垢所缠。<a id="a-DG"></a>向余住处非理受用。<a id="a-DH"></a>或一切时或房分齐时。<a id="a-DI"></a>或日分时或亲友时。<a id="a-DJ"></a>云何一切此即是我春时住处。<a id="a-DK"></a>此是夏处。<a id="a-DL"></a>此是冬处。<a id="a-DM"></a>名一切时。<a id="a-DN"></a>云何分齐。<a id="a-DO"></a>此是我房。<a id="a-DP"></a>此是他房。<a id="a-DQ"></a>云何日分时。<a id="a-DR"></a>此是且时住处。<a id="a-DS"></a>此是晡时住处。<a id="a-DT"></a>云何亲友时此是我轨范师处。<a id="a-DU"></a>此是亲教师处。<a id="a-DV"></a>此是弟子处。<a id="a-DW"></a>此是门人处。<a id="a-DX"></a>此是知识住处。<a id="a-DY"></a>由如是故多人来往恼诸苾刍。<a id="a-DZ"></a>以缘白佛。<a id="a-Da"></a>佛言。<a id="a-Db"></a>苾刍不应于住处自作如是限齐。<a id="a-Dc"></a>受用者得越法罪。</p>
 </body>
</html>