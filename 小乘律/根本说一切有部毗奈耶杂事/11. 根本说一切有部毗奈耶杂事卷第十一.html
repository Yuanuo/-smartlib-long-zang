<!doctype html>
<html id="z3IBV3mpG" data-ver="953">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第十一</h1>
  <p id="a2">第二门第十子摄颂之余难陀因缘。</p>
  <p id="a3">缘在劫比罗城多根树园。<a id="a-4"></a>世尊有弟名曰难陀。<a id="a-5"></a>身如金色具三十相短佛四指。<a id="a-6"></a>妻名孙陀罗。<a id="a-7"></a>仪容端正世间罕有。<a id="a-8"></a>光华超绝人所乐见。<a id="a-9"></a>难陀于彼。<a id="a-A"></a>缠绵恋着无暂舍离。<a id="a-B"></a>染爱情重毕命为期。<a id="a-C"></a>世尊观知受化时至。<a id="a-D"></a>即于晨朝着衣持钵。<a id="a-E"></a>将具寿阿难陀为侍者入城乞食。<a id="a-F"></a>次至难陀门首而立。<a id="a-G"></a>以大悲力放金色光。<a id="a-H"></a>其光普照难陀宅中皆如金色。<a id="a-I"></a>于时难陀便作是念。<a id="a-J"></a>光明忽照定是如来令使出看。<a id="a-K"></a>乃见佛至即便速返。<a id="a-L"></a>白难陀曰。<a id="a-M"></a>世尊在门。<a id="a-N"></a>闻此语已即欲速出迎礼世尊。<a id="a-O"></a>时孙陀罗便作是念。<a id="a-P"></a>我若放去。<a id="a-Q"></a>世尊必定与其出家。<a id="a-R"></a>遂捉衣牵不令出去。<a id="a-S"></a>难陀曰。<a id="a-T"></a>今可暂放礼世尊已我即却回。<a id="a-U"></a>孙陀罗曰。<a id="a-V"></a>共作要期方随意去。<a id="a-W"></a>以庄湿额而告之曰。<a id="a-X"></a>此点未干即宜却至。<a id="a-Y"></a>若迟违者罚金钱五百。<a id="a-Z"></a>难陀曰。<a id="a-a"></a>可尔。<a id="a-b"></a>即至门首顶礼佛足。<a id="a-c"></a>取如来钵却入宅中。<a id="a-d"></a>盛满美食持至门首。<a id="a-e"></a>世尊遂去。<a id="a-f"></a>即与阿难陀。<a id="a-g"></a>世尊现相不令取钵。<a id="a-h"></a>如来大师威严尊重不敢唤住。<a id="a-i"></a>复更授与阿难陀。<a id="a-j"></a>阿难陀问曰。<a id="a-k"></a>汝向谁边取得此钵。<a id="a-l"></a>答曰。<a id="a-m"></a>于佛边取。<a id="a-n"></a>阿难陀曰。<a id="a-o"></a>宜授与佛。<a id="a-p"></a>答曰我今不敢轻触大师。<a id="a-q"></a>默然随去。<a id="a-r"></a>世尊至寺洗手足已就座而坐。<a id="a-s"></a>难陀持钵以奉世尊。<a id="a-t"></a>食已告曰。<a id="a-u"></a>难陀。<a id="a-v"></a>汝食我残不。<a id="a-w"></a>答言我食。<a id="a-x"></a>佛即授与难陀食已。<a id="a-y"></a>世尊告曰。<a id="a-z"></a>汝能出家不。<a id="a-10"></a>答言出家。<a id="a-11"></a>然佛世尊昔行菩萨道时。<a id="a-12"></a>于父母师长及余尊者。<a id="a-13"></a>所有教令曾无违逆。<a id="a-14"></a>故得今时言无违者。<a id="a-15"></a>即告阿离陀曰。<a id="a-16"></a>汝与难陀剃除须发。<a id="a-17"></a>答曰如世尊教。<a id="a-18"></a>即命剃发人为其落发。<a id="a-19"></a>难陀见已告彼人曰。<a id="a-1A"></a>汝今知不。<a id="a-1B"></a>我当不久作力轮王。<a id="a-1C"></a>汝若辄尔剃我发者当截汝腕。<a id="a-1D"></a>彼便大怖裹收刀具即欲辞出。<a id="a-1E"></a>时阿难陀便往白佛。<a id="a-1F"></a>佛便自去诣难陀处。<a id="a-1G"></a>问言难陀。<a id="a-1H"></a>汝不出家。<a id="a-1I"></a>答言出家。<a id="a-1J"></a>是时世尊自持瓶水灌其顶上。<a id="a-1K"></a>净人即剃。<a id="a-1L"></a>便作是念。<a id="a-1M"></a>我今敬奉世尊。<a id="a-1N"></a>且为出家。<a id="a-1O"></a>暮当归舍。<a id="a-1P"></a>既至日晚寻路而行。<a id="a-1Q"></a>尔时世尊于其行路化作大坑。<a id="a-1R"></a>见已便念孙陀罗斯成远矣。<a id="a-1S"></a>无缘得去。<a id="a-1T"></a>我今相忆或容致死。<a id="a-1U"></a>如其命在至晓方行。<a id="a-1V"></a>忆孙陀罗愁苦通夜。<a id="a-1W"></a>尔时世尊知彼意已。<a id="a-1X"></a>告阿难陀曰。<a id="a-1Y"></a>汝今宜去告彼难陀令作知事人。<a id="a-1Z"></a>即便往报。<a id="a-1a"></a>世尊令尔作知事人。<a id="a-1b"></a>问曰云何名为知事人。<a id="a-1c"></a>欲作何事。<a id="a-1d"></a>答曰可于寺中捡挍众事。<a id="a-1e"></a>问曰如何应作。<a id="a-1f"></a>答言具寿。<a id="a-1g"></a>凡知事者若诸苾刍出乞食时。<a id="a-1h"></a>应可洒扫寺中田地。<a id="a-1i"></a>取新牛粪次第净涂。<a id="a-1j"></a>作意防守勿令失落。<a id="a-1k"></a>有平章事当为白僧。<a id="a-1l"></a>若有香花应行与众。<a id="a-1m"></a>夜闭门户至晓当开。<a id="a-1n"></a>大小行处常须洗拭。<a id="a-1o"></a>若于寺中有损坏处即应修补闻是教已。<a id="a-1p"></a>答言大德。<a id="a-1q"></a>如佛所言我皆当作时诸苾刍于小食时执持衣钵入劫比罗城为行乞食。<a id="a-1r"></a>于时难陀见寺无人便作是念。<a id="a-1s"></a>我扫地了即可还家。<a id="a-1t"></a>遂便扫地。<a id="a-1u"></a>世尊观知以神通力令扫净处粪秽还满。<a id="a-1v"></a>复作是念。<a id="a-1w"></a>我除粪秽方可言归。<a id="a-1x"></a>放帚收持粪秽无尽。<a id="a-1y"></a>复作是念。<a id="a-1z"></a>闭户而去。<a id="a-20"></a>世尊即令闭一户竟。<a id="a-21"></a>更闭余户彼户便开。<a id="a-22"></a>遂生忧恼。<a id="a-23"></a>复作是念。<a id="a-24"></a>纵贼损寺此亦何伤。<a id="a-25"></a>我当为王。<a id="a-26"></a>更作百千好寺倍过于是。<a id="a-27"></a>我宜归舍。<a id="a-28"></a>若行大路恐见世尊。<a id="a-29"></a>作是思量即趣小径。<a id="a-2A"></a>佛知其念从小道来。<a id="a-2B"></a>既遥见佛不欲相遇。<a id="a-2C"></a>路傍有树枝荫低垂。<a id="a-2D"></a>即于其下隐身而住。<a id="a-2E"></a>佛令其树举枝高上其身露现。<a id="a-2F"></a>佛问难陀。<a id="a-2G"></a>汝何处来。<a id="a-2H"></a>可随我去。<a id="a-2I"></a>情生羞耻从佛而行。<a id="a-2J"></a>佛作是念。<a id="a-2K"></a>此于其妇。<a id="a-2L"></a>深生恋着。<a id="a-2M"></a>宜令舍离。<a id="a-2N"></a>为引接故出劫比罗城诣室罗伐。<a id="a-2O"></a>既至彼已住毗舍佉鹿子母园。</p>
  <p id="a2P">尔时毗舍佉鹿子母。<a id="a-2Q"></a>闻佛有弟号曰难陀。<a id="a-2R"></a>身如金色具三十相。<a id="a-2S"></a>短佛四指。<a id="a-2T"></a>与佛俱来。<a id="a-2U"></a>我暂往礼或容得见。<a id="a-2V"></a>是时难陀于小食时执持衣钵入城乞食。<a id="a-2W"></a>次第巡至鹿子母家。<a id="a-2X"></a>时毗舍佉见彼容仪相好光饰与余不等。<a id="a-2Y"></a>即作是念。<a id="a-2Z"></a>此岂不是佛之弟耶便起净信礼其双足。<a id="a-2a"></a>将手触着彼身柔软。<a id="a-2b"></a>女是触毒近便损害。<a id="a-2c"></a>难陀禀性多欲便起染心。<a id="a-2d"></a>遂即流精堕毗舍佉头上。<a id="a-2e"></a>世尊知已化彼不净令作苏合香油。<a id="a-2f"></a>手触嗅之作如是念。<a id="a-2g"></a>何因此处得有如是微妙香油。<a id="a-2h"></a>是佛神通变斯香物。<a id="a-2i"></a>遂生希有欢跃之心。<a id="a-2j"></a>赞言善哉佛陀。<a id="a-2k"></a>善哉达摩。<a id="a-2l"></a>善哉僧伽。<a id="a-2m"></a>善说法律不可思议。<a id="a-2n"></a>能令如此难陀之类耽欲男子。<a id="a-2o"></a>投佛法中专修梵行。<a id="a-2p"></a>时彼难陀起追悔心。<a id="a-2q"></a>岂非我犯众教罪耶。<a id="a-2r"></a>白诸苾刍。<a id="a-2s"></a>苾刍白佛。<a id="a-2t"></a>佛言难陀无犯。<a id="a-2u"></a>若有如是多欲之人。<a id="a-2v"></a>应以皮袋子盛勿致疑惑。<a id="a-2w"></a>佛言多欲畜皮袋子者。<a id="a-2x"></a>苾刍不知以何皮作。<a id="a-2y"></a>佛言应用三种羊鹿鼠皮。<a id="a-2z"></a>即便生用遂有臭气。<a id="a-30"></a>佛言熟之当用洗已晒干。<a id="a-31"></a>晒时见女生欲染意。<a id="a-32"></a>遂乃精泄秽污下裙。<a id="a-33"></a>佛言应为两枚。<a id="a-34"></a>一晒一着。<a id="a-35"></a>时有精多其皮湿坏。<a id="a-36"></a>应将物衬可安沙土。<a id="a-37"></a>时有苾刍着而啖食及绕制底。<a id="a-38"></a>佛言解安屏处。<a id="a-39"></a>净洗手已啖食礼敬。<a id="a-3A"></a>后于一时难陀在石上坐忆孙陀罗。<a id="a-3B"></a>即于石上画作其像。<a id="a-3C"></a>时大迦葉波因过其所见彼画石。<a id="a-3D"></a>问言难陀汝何所为。<a id="a-3E"></a>答言大德。<a id="a-3F"></a>我画孙陀罗形。<a id="a-3G"></a>报言具寿。<a id="a-3H"></a>佛遣苾刍作二种事。<a id="a-3I"></a>一者习定。<a id="a-3J"></a>二者读诵。<a id="a-3K"></a>汝今弃此自画妇形。<a id="a-3L"></a>闻已默然。<a id="a-3M"></a>迦葉波白佛。<a id="a-3N"></a>佛作是念。<a id="a-3O"></a>苾刍作画有此过生。<a id="a-3P"></a>佛告苾刍。<a id="a-3Q"></a>难陀痴人忆孙陀罗画其形像。<a id="a-3R"></a>是故苾刍不应为画。<a id="a-3S"></a>作者得越法罪。</p>
  <p id="a3T">时诸苾刍闻佛制画。<a id="a-3U"></a>于制底处不敢涂香。<a id="a-3V"></a>佛问阿难陀。<a id="a-3W"></a>何故如来发爪窣睹波所。<a id="a-3X"></a>不着涂香及香泥洒地。<a id="a-3Y"></a>时阿难陀以缘白佛。<a id="a-3Z"></a>佛言应以香泥随意涂拭。<a id="a-3a"></a>不得画作众生形像。<a id="a-3b"></a>作者得越法罪。<a id="a-3c"></a>若画死尸或作髑髅像者无犯。<a id="a-3d"></a>佛念难陀愚痴染惑。<a id="a-3e"></a>尚忆其妻爱情不舍。<a id="a-3f"></a>应作方便令心止息。<a id="a-3g"></a>即告之曰。<a id="a-3h"></a>汝先曾见香醉山不。<a id="a-3i"></a>答言未见。<a id="a-3j"></a>若如是者捉我衣角。<a id="a-3k"></a>即就捉衣。<a id="a-3l"></a>于时世尊犹如鹅王。<a id="a-3m"></a>上升虚空至香醉山。<a id="a-3n"></a>将引难陀左右顾眄。<a id="a-3o"></a>于果树下见雌猕猴又无一目。<a id="a-3p"></a>即便举面直视世尊。<a id="a-3q"></a>佛告难陀曰。<a id="a-3r"></a>汝见此瞎猕猴不。<a id="a-3s"></a>白佛言见。<a id="a-3t"></a>佛言于汝意云何。<a id="a-3u"></a>此瞎猕猴比孙陀罗谁为殊胜。<a id="a-3v"></a>答言彼孙陀罗是释迦种。<a id="a-3w"></a>犹如天女仪容第一举世无双。<a id="a-3x"></a>猕猴比之千万亿分宁及其一。<a id="a-3y"></a>佛言汝见天宫不。<a id="a-3z"></a>答言未见。<a id="a-40"></a>可更捉衣角。<a id="a-41"></a>即便执衣。<a id="a-42"></a>还若鹅王上虚空界至三十三天。<a id="a-43"></a>告难陀曰。<a id="a-44"></a>汝可观望天宫胜处。<a id="a-45"></a>难陀即往欢喜园婇身园粗身园交合园圆生树善法堂。<a id="a-46"></a>如是等处诸天苑园。<a id="a-47"></a>花果浴池游戏之处。<a id="a-48"></a>殊胜欢娱。<a id="a-49"></a>悉皆遍察。<a id="a-4A"></a>次入善见城中。<a id="a-4B"></a>复见种种鼓乐丝竹微妙音声。<a id="a-4C"></a>廊宇疏通床帷映设。<a id="a-4D"></a>处处皆有天妙婇女共相娱乐。<a id="a-4E"></a>难陀遍观见一处所。<a id="a-4F"></a>唯有天女而无天子。<a id="a-4G"></a>便问天女曰。<a id="a-4H"></a>何因余处男女杂居受诸快乐。<a id="a-4I"></a>汝等何故。<a id="a-4J"></a>唯有女人不见男子。<a id="a-4K"></a>天女答曰。<a id="a-4L"></a>世尊有弟名曰难陀。<a id="a-4M"></a>投佛出家专修梵行。<a id="a-4N"></a>命终之后当生此间。<a id="a-4O"></a>我等于此相待。<a id="a-4P"></a>难陀。<a id="a-4Q"></a>闻已踊跃欢欣速还佛所。<a id="a-4R"></a>世尊问言。<a id="a-4S"></a>汝见诸天胜妙事不。<a id="a-4T"></a>答言已见。<a id="a-4U"></a>佛言汝见何事。<a id="a-4V"></a>彼如所见具白世尊。<a id="a-4W"></a>佛告难陀。<a id="a-4X"></a>见天女不。<a id="a-4Y"></a>答言已见。<a id="a-4Z"></a>此诸天女比孙陀罗谁为殊妙。<a id="a-4a"></a>白言世尊。<a id="a-4b"></a>以孙陀罗比此天女。<a id="a-4c"></a>还如香醉山内以瞎猕猴比孙陀罗。<a id="a-4d"></a>百千万倍不及其一。</p>
  <p id="a4e">佛告难陀。<a id="a-4f"></a>修净行者有斯胜利。<a id="a-4g"></a>汝今宜可坚修梵行。<a id="a-4h"></a>当得生天受斯快乐。<a id="a-4i"></a>闻已欢喜默然而住。</p>
  <p id="a4j">尔时世尊便与难陀。<a id="a-4k"></a>即于天没至逝多林。<a id="a-4l"></a>是时难陀思慕天宫而修梵行。<a id="a-4m"></a>佛知其意告阿难陀曰。<a id="a-4n"></a>汝今可去告诸苾刍。<a id="a-4o"></a>不得一人与难陀同座而坐。<a id="a-4p"></a>不得同处经行。<a id="a-4q"></a>不得一竿置衣。<a id="a-4r"></a>不得一处安钵及着水瓶。<a id="a-4s"></a>不得同处读诵经典。<a id="a-4t"></a>阿难陀传佛言教告诸苾刍。<a id="a-4u"></a>苾刍奉行皆如圣旨。<a id="a-4v"></a>是时难陀既见诸人。<a id="a-4w"></a>不共同聚极生羞愧。<a id="a-4x"></a>后于一时阿难陀与诸苾刍。<a id="a-4y"></a>在供侍堂中缝补衣服。<a id="a-4z"></a>难陀见已便作是念。<a id="a-50"></a>此诸苾刍咸弃于我不同一处。<a id="a-51"></a>此阿难陀既是我弟岂可相嫌。<a id="a-52"></a>即去同坐。<a id="a-53"></a>时阿难陀速即起避。<a id="a-54"></a>彼言阿难陀。<a id="a-55"></a>诸余苾刍事容见弃。<a id="a-56"></a>汝是我弟何乃亦嫌。<a id="a-57"></a>阿难陀曰。<a id="a-58"></a>诚有斯理。<a id="a-59"></a>然仁行别道。<a id="a-5A"></a>我遵异路是故相避。<a id="a-5B"></a>答曰何谓我道。<a id="a-5C"></a>云何尔路。<a id="a-5D"></a>答曰仁乐生天而修梵行。<a id="a-5E"></a>我来圆寂而除欲染。<a id="a-5F"></a>闻是语已倍加忧戚。</p>
  <p id="a5G">尔时世尊知其心念。<a id="a-5H"></a>告难陀曰。<a id="a-5I"></a>汝颇曾见捺洛迦不。<a id="a-5J"></a>答言未见。<a id="a-5K"></a>佛言汝可捉我衣角。<a id="a-5L"></a>即便就执。<a id="a-5M"></a>佛便将去往地狱中。<a id="a-5N"></a>尔时世尊在一边立告难陀曰。<a id="a-5O"></a>汝今可去观诸地狱。<a id="a-5P"></a>难陀即去先见灰河。<a id="a-5Q"></a>次至剑树粪屎火河。<a id="a-5R"></a>入彼观察遂见众生受种种苦。<a id="a-5S"></a>或见以钳拔舌拔齿抉目。<a id="a-5T"></a>或时以锯[利-禾+皮]解其身。<a id="a-5U"></a>或复以斧斫截手足。<a id="a-5V"></a>或以牟镩镵身。<a id="a-5W"></a>或以棒打槊刺。<a id="a-5X"></a>或以铁锤粉碎。<a id="a-5Y"></a>或以镕铜灌口。<a id="a-5Z"></a>或上刀山剑树碓捣石磨。<a id="a-5a"></a>铜柱铁床受诸极苦。<a id="a-5b"></a>或见铁镬猛火沸腾。<a id="a-5c"></a>热焰洪流煮有情类。<a id="a-5d"></a>见如是等受苦之事。<a id="a-5e"></a>复有一大铁镬然汤涌沸中无有情。<a id="a-5f"></a>睹此忧惶问狱卒曰。<a id="a-5g"></a>何因缘故自余铁镬皆煮有情。<a id="a-5h"></a>唯此镬中空然沸涌。<a id="a-5i"></a>彼便报曰。<a id="a-5j"></a>佛弟难陀。<a id="a-5k"></a>唯愿生天专修梵行。<a id="a-5l"></a>得生天上暂受快乐。<a id="a-5m"></a>彼命终后入此镬中。<a id="a-5n"></a>是故我今然镬相待。<a id="a-5o"></a>难陀闻已生大恐怖。<a id="a-5p"></a>身毛皆竖白汗流出。<a id="a-5q"></a>作如是念。<a id="a-5r"></a>此若知我是难陀者生叉镬中。<a id="a-5s"></a>即便急走诣世尊处。<a id="a-5t"></a>佛言汝见地狱不。<a id="a-5u"></a>难陀悲泣雨泪哽咽而言。<a id="a-5v"></a>出微细声白言已见。<a id="a-5w"></a>佛言汝见何物。<a id="a-5x"></a>即如所见具白世尊。<a id="a-5y"></a>佛告难陀。<a id="a-5z"></a>或愿人间或求天上。<a id="a-60"></a>勤修梵行有如是过。<a id="a-61"></a>是故汝今当求涅槃以修梵行。<a id="a-62"></a>勿乐生天而致勤苦。<a id="a-63"></a>难陀闻已情怀愧耻默无所对。<a id="a-64"></a>尔时世尊知其意已。<a id="a-65"></a>从地狱出至逝多林。<a id="a-66"></a>即告难陀及诸苾刍曰。<a id="a-67"></a>内有三垢。<a id="a-68"></a>谓是淫欲嗔恚愚痴。<a id="a-69"></a>是可弃舍是应远离汝当修学。</p>
  <p id="a6A">尔时世尊住逝多林。<a id="a-6B"></a>未经多日。<a id="a-6C"></a>为欲随缘化众生故。<a id="a-6D"></a>与诸徒众往占波国住揭伽池边。<a id="a-6E"></a>时彼难陀与五百苾刍。<a id="a-6F"></a>亦随佛至往世尊所。<a id="a-6G"></a>皆礼佛足在一面坐。<a id="a-6H"></a>时佛世尊见众坐定。<a id="a-6I"></a>告难陀曰。<a id="a-6J"></a>我有法要。<a id="a-6K"></a>初中后善文义巧妙。<a id="a-6L"></a>纯一圆满清白梵行。<a id="a-6M"></a>所谓入母胎经。<a id="a-6N"></a>汝当谛听。<a id="a-6O"></a>至极作意。<a id="a-6P"></a>善思念之。<a id="a-6Q"></a>我今为说。<a id="a-6R"></a>难陀言。<a id="a-6S"></a>唯然世尊。<a id="a-6T"></a>愿乐欲闻。<a id="a-6U"></a>佛告难陀。<a id="a-6V"></a>虽有母胎有入不入。<a id="a-6W"></a>云何受生入母胎中。<a id="a-6X"></a>若父母染心共为淫爱。<a id="a-6Y"></a>其母腹净月期时至中蕴现前。<a id="a-6Z"></a>当知尔时名入母胎。<a id="a-6a"></a>此中蕴形有其二种。<a id="a-6b"></a>一者形色端正。<a id="a-6c"></a>二者容貌丑陋。<a id="a-6d"></a>地狱中有容貌丑陋如烧杌木。<a id="a-6e"></a>傍生中有其色如烟。<a id="a-6f"></a>饿鬼中有其色如水。<a id="a-6g"></a>人天中有形如金色。<a id="a-6h"></a>色界中有形色鲜白。<a id="a-6i"></a>无色界天元无中有以无色故。<a id="a-6j"></a>中蕴有情或有二手二足。<a id="a-6k"></a>或四足多足。<a id="a-6l"></a>或复无足。<a id="a-6m"></a>随其先业应托生处。<a id="a-6n"></a>所感中有即如彼形。<a id="a-6o"></a>若天中有头便向上。<a id="a-6p"></a>人傍生鬼横行而去。<a id="a-6q"></a>地狱中有头直向下。<a id="a-6r"></a>凡诸中有皆具神通乘空而去。<a id="a-6s"></a>犹如天眼远观生处。<a id="a-6t"></a>言月期至者谓纳胎时。<a id="a-6u"></a>难陀。<a id="a-6v"></a>有诸女人或经三日或经五日半月一月。<a id="a-6w"></a>或有待缘经久期水方至。<a id="a-6x"></a>若有女人身无威势多受辛苦。<a id="a-6y"></a>形容丑陋无好饮食。<a id="a-6z"></a>月期虽来速当止息。<a id="a-70"></a>犹如干地洒水之时即便易燥。<a id="a-71"></a>若有女人身有威势常受安乐。<a id="a-72"></a>仪容端正得好饮食。<a id="a-73"></a>所有月期不速止息。<a id="a-74"></a>犹如润地水洒之时即便难燥。<a id="a-75"></a>云何不入。<a id="a-76"></a>若父精出时母精不出。<a id="a-77"></a>母精出时父精不出。<a id="a-78"></a>若俱不出皆不入胎。<a id="a-79"></a>若母不净父净。<a id="a-7A"></a>若父不净母净。<a id="a-7B"></a>若俱不净亦不受胎。<a id="a-7C"></a>若母根门为风病所持。<a id="a-7D"></a>或有黄病痰癊。<a id="a-7E"></a>或有血气胎结。<a id="a-7F"></a>或为肉增。<a id="a-7G"></a>或为服药。<a id="a-7H"></a>或麦腹病蚁腰病。<a id="a-7I"></a>或产门如驼口。<a id="a-7J"></a>或中如多根树。<a id="a-7K"></a>或如犁头或如车辕。<a id="a-7L"></a>或如藤条或如树叶。<a id="a-7M"></a>或如麦芒。<a id="a-7N"></a>或腹下深。<a id="a-7O"></a>或有上深。<a id="a-7P"></a>或非胎器。<a id="a-7Q"></a>或恒血出。<a id="a-7R"></a>或复水流。<a id="a-7S"></a>或如鸦口常开不合。<a id="a-7T"></a>或上下四边阔狭不等。<a id="a-7U"></a>或高下凹凸。<a id="a-7V"></a>或内有虫食烂坏不净。<a id="a-7W"></a>若母有此过者并不受胎。<a id="a-7X"></a>或父母尊贵中有卑贱。<a id="a-7Y"></a>或中有尊贵父母卑贱。<a id="a-7Z"></a>如此等类亦不成胎。<a id="a-7a"></a>若父母及中有俱是尊贵。<a id="a-7b"></a>若业不和合亦不成胎。<a id="a-7c"></a>若其中有于前境处。<a id="a-7d"></a>无男女二爱亦不受生。</p>
  <p id="a7e">难陀。<a id="a-7f"></a>云何中有得入母胎。<a id="a-7g"></a>若母腹净中有现前见为欲事。<a id="a-7h"></a>无如上说众多过患。<a id="a-7i"></a>父母及子有相感业方入母胎。<a id="a-7j"></a>又彼中有欲入胎时心即颠倒若是男者于母生爱于父生憎。<a id="a-7k"></a>若是女者于父生爱于母生憎。<a id="a-7l"></a>于过去生所造诸业。<a id="a-7m"></a>而起妄想作邪解心。<a id="a-7n"></a>生寒冷想大风大雨及云雾想。<a id="a-7o"></a>或闻大众闹声。<a id="a-7p"></a>作此想已随业优劣。<a id="a-7q"></a>复起十种虚妄之想。<a id="a-7r"></a>云何为十。<a id="a-7s"></a>我今入宅我欲登楼。<a id="a-7t"></a>我升台殿我升床座。<a id="a-7u"></a>我入草庵我入叶舍。<a id="a-7v"></a>我入草丛我入林内。<a id="a-7w"></a>我入墙孔我入篱间。<a id="a-7x"></a>难陀其时中有作此念已即入母胎。<a id="a-7y"></a>应知受胎名羯罗蓝。<a id="a-7z"></a>父精母血非是余物。<a id="a-80"></a>由父母精血和合因缘。<a id="a-81"></a>为识所缘依止而住。<a id="a-82"></a>譬如依酪瓶钻人功动转不已。<a id="a-83"></a>得有酥出异此不生。<a id="a-84"></a>当知父母不净精血。<a id="a-85"></a>羯罗蓝身亦复如是。<a id="a-86"></a>复次难陀。<a id="a-87"></a>有四譬喻。<a id="a-88"></a>汝当善听。<a id="a-89"></a>如依青草虫乃得生。<a id="a-8A"></a>草非是虫虫非离草。<a id="a-8B"></a>然依于草因缘和合。<a id="a-8C"></a>虫乃得生身作青色难陀当知。<a id="a-8D"></a>父精母血羯罗蓝身亦复如是。<a id="a-8E"></a>因缘和合大种根生。<a id="a-8F"></a>如依牛粪生虫。<a id="a-8G"></a>粪非是虫虫非离粪。<a id="a-8H"></a>然依于粪因缘和合。<a id="a-8I"></a>虫乃得生身作黄色。<a id="a-8J"></a>难陀当知。<a id="a-8K"></a>父精母血羯罗蓝身亦复如是。<a id="a-8L"></a>因缘和合大种根生。<a id="a-8M"></a>如依枣生虫枣非是虫虫非离枣。<a id="a-8N"></a>然依于枣因缘和合。<a id="a-8O"></a>虫乃得生身作赤色。<a id="a-8P"></a>难陀当知父精母血羯罗蓝身亦复如是。<a id="a-8Q"></a>因缘和合大种根生。<a id="a-8R"></a>如依酪生虫身作白色。<a id="a-8S"></a>广说乃至因缘和合大种根生。<a id="a-8T"></a>复次难陀。<a id="a-8U"></a>依父母不净羯罗蓝故。<a id="a-8V"></a>地界现前坚鞕为性。<a id="a-8W"></a>水界现前湿润为性。<a id="a-8X"></a>火界现前温暖为性。<a id="a-8Y"></a>风界现前轻动为性。<a id="a-8Z"></a>难陀。<a id="a-8a"></a>若父母不净羯罗蓝身。<a id="a-8b"></a>但有地界无水界者。<a id="a-8c"></a>便即干燥悉皆分散譬如手握干麨灰等。<a id="a-8d"></a>若但水界无地界者。<a id="a-8e"></a>即便离散如油渧水。<a id="a-8f"></a>由水界故地界不散。<a id="a-8g"></a>由地界故水界不流。<a id="a-8h"></a>难陀。<a id="a-8i"></a>羯罗蓝身有地水界无火界者。<a id="a-8j"></a>而便烂坏。<a id="a-8k"></a>譬如夏月阴处肉团。<a id="a-8l"></a>难陀。<a id="a-8m"></a>羯罗蓝身。<a id="a-8n"></a>但有地水火界。<a id="a-8o"></a>无风界者。<a id="a-8p"></a>即便不能增长广大。<a id="a-8q"></a>此等皆由先业为因更互为缘。<a id="a-8r"></a>共相招感识乃得生。<a id="a-8s"></a>地界能持水界能摄。<a id="a-8t"></a>火界能熟风界能长。<a id="a-8u"></a>难陀。<a id="a-8v"></a>又如有人若彼弟子熟调沙糖。<a id="a-8w"></a>即以气吹令其增广。<a id="a-8x"></a>于内空虚犹如藕根。<a id="a-8y"></a>内身大种地水火风业力增长亦复如是。<a id="a-8z"></a>难陀。<a id="a-90"></a>非父母不净有羯罗蓝体。<a id="a-91"></a>亦非母腹亦非是业非因非缘。<a id="a-92"></a>但由此等众缘和会方始有胎。<a id="a-93"></a>如新种子不被风日之所损坏。<a id="a-94"></a>坚实无穴藏举合宜。<a id="a-95"></a>下于良田并有润泽。<a id="a-96"></a>因缘和合方有芽茎。<a id="a-97"></a>枝叶花果次第增长。<a id="a-98"></a>难陀。<a id="a-99"></a>此之种子。<a id="a-9A"></a>非离缘合芽等得生。<a id="a-9B"></a>如是应知。<a id="a-9C"></a>非唯父母非但有业及以余缘而胎得生。<a id="a-9D"></a>要由父母精血因缘和合方有胎耳。<a id="a-9E"></a>难陀。<a id="a-9F"></a>如明眼人为求火故。<a id="a-9G"></a>将日光珠置于日中。<a id="a-9H"></a>以干牛粪而置其上方有火生。<a id="a-9I"></a>如是应知。<a id="a-9J"></a>依父母精血因缘合故方有胎生。<a id="a-9K"></a>父母不净成羯罗蓝。<a id="a-9L"></a>号之为色受想行识。<a id="a-9M"></a>即是其名说为名色。<a id="a-9N"></a>此之蕴聚可恶名色托生诸有。<a id="a-9O"></a>乃至少分刹那我不赞叹。<a id="a-9P"></a>何以故。<a id="a-9Q"></a>生诸有中是为大苦。<a id="a-9R"></a>譬如粪秽少亦是臭。<a id="a-9S"></a>如是应知生诸有中少亦名苦。<a id="a-9T"></a>此五取蕴色受想行识。<a id="a-9U"></a>皆有生住增长及以衰坏。<a id="a-9V"></a>生即是苦住即是病。<a id="a-9W"></a>增长衰坏即是老死。<a id="a-9X"></a>是故难陀。<a id="a-9Y"></a>谁于有海而生爱味。<a id="a-9Z"></a>卧母胎中受斯剧苦。</p>
  <p id="a9a">复次难陀。<a id="a-9b"></a>如是应知。<a id="a-9c"></a>凡入胎者大数言之。<a id="a-9d"></a>有三十八七日。<a id="a-9e"></a>初七日时胎居母腹。<a id="a-9f"></a>如榍如痈卧在粪秽。<a id="a-9g"></a>如处锅中身根及识同居一处。<a id="a-9h"></a>壮热前熬极受辛苦名羯罗蓝。<a id="a-9i"></a>状如粥汁或如酪浆。<a id="a-9j"></a>于七日中内热煎煮。<a id="a-9k"></a>地界坚性水界湿性火界暖性风界动性方始现前。<a id="a-9l"></a>难陀。<a id="a-9m"></a>第二七日胎居母腹。<a id="a-9n"></a>卧在粪秽如处锅中。<a id="a-9o"></a>身根及识同居一处庄热煎熬极受辛苦。<a id="a-9p"></a>于母腹中有风自起名为遍触。<a id="a-9q"></a>从先业生触彼胎时名頞部陀。<a id="a-9r"></a>状如稠酪或如凝酥。<a id="a-9s"></a>于七日中内热煎煮四界现前。</p>
  <p id="a9t">难陀。<a id="a-9u"></a>第三七日广说如前。<a id="a-9v"></a>于母腹中有风名刀鞘口。<a id="a-9w"></a>从先业生触彼胎时名曰闭尸。<a id="a-9x"></a>状如铁箸或如蚯蚓。<a id="a-9y"></a>于七日中四界现前。</p>
  <p id="a9z">难陀。<a id="a-A0"></a>第四七日广说如前。<a id="a-A1"></a>于母腹中有风名为内开。<a id="a-A2"></a>从先业生吹击胎箭名为健南。<a id="a-A3"></a>状如鞋楥或如温石。<a id="a-A4"></a>于七日中四界现前。</p>
  <p id="aA5">难陀。<a id="a-A6"></a>第五七日广说如前。<a id="a-A7"></a>于母腹中有风名曰摄持。<a id="a-A8"></a>此风触胎有五相现。<a id="a-A9"></a>所谓两臂两髀及头。<a id="a-AA"></a>譬如春时天降甘雨树林郁茂增长枝条。<a id="a-AB"></a>此亦如是五相显现。</p>
  <p id="aAC">难陀。<a id="a-AD"></a>第六七日于母腹中有风名曰广大。<a id="a-AE"></a>此风触胎有四相现。<a id="a-AF"></a>谓两肘两膝。<a id="a-AG"></a>如春降雨荑草生枝。<a id="a-AH"></a>此亦如是四相显现。</p>
  <p id="aAI">难陀。<a id="a-AJ"></a>第七七日。<a id="a-AK"></a>于母腹中有风名为旋转。<a id="a-AL"></a>此风触胎有四相现。<a id="a-AM"></a>谓两手两脚。<a id="a-AN"></a>犹如聚沫或如水苔。<a id="a-AO"></a>有此四相。</p>
  <p id="aAP">难陀第八七日。<a id="a-AQ"></a>于母腹中有风名曰翻转。<a id="a-AR"></a>此风触胎有二十相现。<a id="a-AS"></a>谓手足十指从此初出。<a id="a-AT"></a>犹如新雨树根始生。</p>
  <p id="aAU">难陀。<a id="a-AV"></a>第九七日。<a id="a-AW"></a>于母腹中有风名曰分散。<a id="a-AX"></a>此风触胎有九种相现。<a id="a-AY"></a>谓二眼二耳二鼻并口及下二穴。</p>
  <p id="aAZ">难陀。<a id="a-Aa"></a>第十七日。<a id="a-Ab"></a>于母腹中有风名曰坚鞭令胎坚实。<a id="a-Ac"></a>即此七日于母胎中有风名曰普门。<a id="a-Ad"></a>此风吹胀胎藏。<a id="a-Ae"></a>犹如浮囊以气吹满。</p>
  <p id="aAf">难陀。<a id="a-Ag"></a>第十一七日。<a id="a-Ah"></a>于母胎中有风名曰疏通。<a id="a-Ai"></a>此风触胎令胎通彻有九孔现。<a id="a-Aj"></a>若母行立坐卧作事业时。<a id="a-Ak"></a>彼风旋转虚通渐令孔大。<a id="a-Al"></a>若风向上上孔便开。<a id="a-Am"></a>若向下时即通下穴譬如锻师及彼弟子。<a id="a-An"></a>以槖扇时上下通气。<a id="a-Ao"></a>风作事已即便隐灭。</p>
  <p id="aAp">难陀。<a id="a-Aq"></a>第十二七日。<a id="a-Ar"></a>于母腹中有风名曰曲口。<a id="a-As"></a>此风吹胎于左右边作大小肠。<a id="a-At"></a>犹如藕丝。<a id="a-Au"></a>如是依身交络而住。<a id="a-Av"></a>即此七日复有风名曰穿发。<a id="a-Aw"></a>于彼胎内作一百三十节无有增减。<a id="a-Ax"></a>复由风力作百一禁处。</p>
  <p id="aAy">难陀。<a id="a-Az"></a>第十三七日。<a id="a-B0"></a>于母腹中以前风力知有饥渴。<a id="a-B1"></a>母饮食时所有滋味。<a id="a-B2"></a>从脐而入藉以资身。</p>
  <p id="aB3">难陀。<a id="a-B4"></a>第十四七日。<a id="a-B5"></a>于母腹中有风名曰线口。<a id="a-B6"></a>其风令胎生一千筋。<a id="a-B7"></a>身前有二百五十。<a id="a-B8"></a>身后有二百五十。<a id="a-B9"></a>右边二百五十。<a id="a-BA"></a>左边二百五十。</p>
  <p id="aBB">难陀。<a id="a-BC"></a>第十五七日。<a id="a-BD"></a>于母腹中有风名曰莲花。<a id="a-BE"></a>能与胎子作二十种脉吸诸滋味。<a id="a-BF"></a>身前有五身后有五。<a id="a-BG"></a>右边有五左边有五。<a id="a-BH"></a>其脉有种种名及种种色。<a id="a-BI"></a>或名伴或名力或名势色。<a id="a-BJ"></a>有青黄赤白豆酥油酪等色。<a id="a-BK"></a>更有多色共相和杂难陀。<a id="a-BL"></a>其二十脉。<a id="a-BM"></a>脉别各有四十脉以为眷属。<a id="a-BN"></a>合有八百吸气之脉。<a id="a-BO"></a>于身前后左右各有二百。<a id="a-BP"></a>难陀。<a id="a-BQ"></a>此八百脉各有一百道脉眷属相连。<a id="a-BR"></a>合有八万。<a id="a-BS"></a>前有二万后有二万。<a id="a-BT"></a>右有二万左有二万。<a id="a-BU"></a>难陀。<a id="a-BV"></a>此八万脉复有众多孔穴。<a id="a-BW"></a>或一孔二孔乃至七孔。<a id="a-BX"></a>一一各与毛孔相连。<a id="a-BY"></a>犹如藕根有多孔隙。</p>
  <p id="aBZ">难陀。<a id="a-Ba"></a>第十六七日。<a id="a-Bb"></a>于母腹中有风名曰甘露行。<a id="a-Bc"></a>此风能为方便安置胎子二眼处所。<a id="a-Bd"></a>如是两耳两鼻口咽胸臆。<a id="a-Be"></a>令食入时得停贮处。<a id="a-Bf"></a>能令通过出入气息。<a id="a-Bg"></a>譬如陶师及彼弟子。<a id="a-Bh"></a>取好泥团安在轮上。<a id="a-Bi"></a>随其器物形势安布令无差舛。<a id="a-Bj"></a>此由业风能作如是。<a id="a-Bk"></a>于眼等处随势安布。<a id="a-Bl"></a>乃至能令通过。<a id="a-Bm"></a>出入气息亦无差失。</p>
  <p id="aBn">难陀。<a id="a-Bo"></a>第十七七日。<a id="a-Bp"></a>于母腹中有风名曰毛拂口。<a id="a-Bq"></a>此风能于胎子眼耳鼻口咽喉胸臆食入之处。<a id="a-Br"></a>令其滑泽通出入气息安置处所。<a id="a-Bs"></a>譬如巧匠若彼男女取尘翳镜以油及灰。<a id="a-Bt"></a>或以细土揩拭令净。<a id="a-Bu"></a>此由业风能作如是。<a id="a-Bv"></a>安布处所无有障碍。</p>
  <p id="aBw">难陀。<a id="a-Bx"></a>第十八七日。<a id="a-By"></a>于母腹中有风名曰无垢。<a id="a-Bz"></a>能令胎子六处清净。<a id="a-C0"></a>如日月轮大云覆蔽。<a id="a-C1"></a>猛风忽起吹云四散光轮清净。<a id="a-C2"></a>难陀。<a id="a-C3"></a>此业风力令其胎子。<a id="a-C4"></a>六根清净亦复如是。</p>
  <p id="aC5">难陀。<a id="a-C6"></a>第十九七日。<a id="a-C7"></a>于母腹内令其胎子成就四根眼耳鼻舌。<a id="a-C8"></a>入母腹时先得三根。<a id="a-C9"></a>谓身命意。</p>
  <p id="aCA">难陀。<a id="a-CB"></a>第二十七日。<a id="a-CC"></a>于母腹中有风名曰坚固。<a id="a-CD"></a>此风依胎左脚生指节二十骨。<a id="a-CE"></a>右脚亦生二十骨。<a id="a-CF"></a>足跟四骨膞有二骨膝有二骨。<a id="a-CG"></a>髀有二骨腰髁有三骨。<a id="a-CH"></a>脊有十八骨。<a id="a-CI"></a>肋有二十四骨。<a id="a-CJ"></a>复依左手生指节二十骨。<a id="a-CK"></a>复依右手亦生二十。<a id="a-CL"></a>腕有二骨臂有四骨。<a id="a-CM"></a>胸有七骨肩有七骨。<a id="a-CN"></a>项有四骨颔有二骨。<a id="a-CO"></a>齿有三十二骨髑髅四骨。<a id="a-CP"></a>难陀。<a id="a-CQ"></a>譬如塑师或彼弟子。<a id="a-CR"></a>先用鞕木作其相状。<a id="a-CS"></a>次以绳缠后安诸泥以成形像。<a id="a-CT"></a>此业风力安布诸骨亦复如是。<a id="a-CU"></a>此中大骨数有二百。<a id="a-CV"></a>除余小骨。</p>
  <p id="aCW">难陀。<a id="a-CX"></a>第二十一七日。<a id="a-CY"></a>于母腹中有风名曰生起。<a id="a-CZ"></a>能令胎子身上生肉。<a id="a-Ca"></a>譬如泥师先好调泥泥于墙壁。<a id="a-Cb"></a>此风生肉亦复如是。</p>
  <p id="aCc">难陀。<a id="a-Cd"></a>第二十二七日。<a id="a-Ce"></a>于母腹中有风名曰浮流。<a id="a-Cf"></a>此风能令胎子生血。</p>
  <p id="aCg">难陀。<a id="a-Ch"></a>第二十三七日。<a id="a-Ci"></a>于母腹内有风名曰净持。<a id="a-Cj"></a>此风能令胎子生皮。</p>
  <p id="aCk">难陀。<a id="a-Cl"></a>第二十四七日。<a id="a-Cm"></a>于母腹中有风名曰滋漫。<a id="a-Cn"></a>此风能令胎子皮肤光悦。</p>
  <p id="aCo">难陀。<a id="a-Cp"></a>第二十五七日。<a id="a-Cq"></a>于母腹中有风名曰持城。<a id="a-Cr"></a>此风能令胎子血肉滋润。</p>
  <p id="aCs">难陀。<a id="a-Ct"></a>第二十六七日。<a id="a-Cu"></a>于母腹中有风名曰生成。<a id="a-Cv"></a>能令胎子身生发毛爪甲。<a id="a-Cw"></a>此皆一一共脉相连。</p>
  <p id="aCx">难陀。<a id="a-Cy"></a>第二十七七日。<a id="a-Cz"></a>于母腹中有风名曰曲药。<a id="a-D0"></a>此风能令胎子发毛爪甲悉皆成就。<a id="a-D1"></a>难陀。<a id="a-D2"></a>由其胎子先造恶业。<a id="a-D3"></a>悭涩吝惜于诸财物。<a id="a-D4"></a>坚固执着不肯惠施。<a id="a-D5"></a>不受父母师长言教。<a id="a-D6"></a>以身语意造不善业。<a id="a-D7"></a>日夜增长当受斯报。<a id="a-D8"></a>若生人间所得果报皆不称意。<a id="a-D9"></a>若诸世人以长为好彼即短。<a id="a-DA"></a>若以短为好彼即长。<a id="a-DB"></a>以粗为好彼即细。<a id="a-DC"></a>若以细为好彼即粗。<a id="a-DD"></a>若支节相近为好彼即相离。<a id="a-DE"></a>若相离为好彼即相近。<a id="a-DF"></a>若多为好彼即少。<a id="a-DG"></a>若少为好彼即多。<a id="a-DH"></a>爱肥便瘦爱瘦便肥。<a id="a-DI"></a>爱怯便勇爱勇便怯。<a id="a-DJ"></a>爱白便黑爱黑便白。<a id="a-DK"></a>难陀。<a id="a-DL"></a>又由恶业感得恶报。<a id="a-DM"></a>聋盲喑哑愚钝丑陋。<a id="a-DN"></a>所出音响人不乐闻。<a id="a-DO"></a>手足挛躄形如饿鬼。<a id="a-DP"></a>亲属皆憎不欲相见。<a id="a-DQ"></a>况复余人。<a id="a-DR"></a>所有三业向人说时。<a id="a-DS"></a>他不信受不将在意。<a id="a-DT"></a>何以故。<a id="a-DU"></a>由彼先世造诸恶业获如是报。<a id="a-DV"></a>难陀。<a id="a-DW"></a>由其胎子先修福业。<a id="a-DX"></a>好施不悭怜愍贫乏。<a id="a-DY"></a>于诸财物无吝着心。<a id="a-DZ"></a>所造善业日夜增长当受胜报。<a id="a-Da"></a>若生人间所受果报悉皆称意。<a id="a-Db"></a>若诸世人以长为好则长。<a id="a-Dc"></a>若以短为好则短。<a id="a-Dd"></a>粗细合度支节应宜。<a id="a-De"></a>多少肥瘦勇怯颜色无不爱者。<a id="a-Df"></a>六根具足端正超伦。<a id="a-Dg"></a>辞辩分明音声和雅。<a id="a-Dh"></a>人相皆具见者欢喜。<a id="a-Di"></a>所有三业向人说时。<a id="a-Dj"></a>他皆信受敬念在心。<a id="a-Dk"></a>何以故。<a id="a-Dl"></a>由彼先世造诸善业获如是报。<a id="a-Dm"></a>难陀胎若是男。<a id="a-Dn"></a>在母右胁蹲踞而坐。<a id="a-Do"></a>两手掩面向母脊住。<a id="a-Dp"></a>若是女者在母左胁蹲踞而坐。<a id="a-Dq"></a>两手掩面向母腹住。<a id="a-Dr"></a>在生藏下熟藏上。<a id="a-Ds"></a>生物下镇熟物上刺。<a id="a-Dt"></a>如缚五处插在尖标。<a id="a-Du"></a>若母多食或时少食皆受苦恼。<a id="a-Dv"></a>如是若食极腻或食干燥。<a id="a-Dw"></a>极冷极热咸淡苦醋或太甘辛。<a id="a-Dx"></a>食此等时皆受苦痛。<a id="a-Dy"></a>若母行欲或急行走。<a id="a-Dz"></a>或时危坐久坐久卧跳踯之时悉皆受苦。<a id="a-E0"></a>难陀当知。<a id="a-E1"></a>处母胎中有如是等种种诸苦。<a id="a-E2"></a>逼迫其身不可具说。<a id="a-E3"></a>于人趣中受如此苦。<a id="a-E4"></a>何况恶趣地狱之中苦难比喻。<a id="a-E5"></a>是故难陀。<a id="a-E6"></a>谁有智者乐居生死无边苦海受斯厄难。</p>
  <p id="aE7">难陀。<a id="a-E8"></a>第二十八七日。<a id="a-E9"></a>于母腹中胎子。<a id="a-EA"></a>便生八种颠倒之想。<a id="a-EB"></a>云何为八。<a id="a-EC"></a>所谓屋想乘想园想楼阁想树林想。<a id="a-ED"></a>床座想河想池想。<a id="a-EE"></a>而实无此妄生分别。</p>
  <p id="aEF">难陀。<a id="a-EG"></a>第二十九七日。<a id="a-EH"></a>于母腹中有风名曰花条。<a id="a-EI"></a>此风能吹胎子令其形色鲜白净洁。<a id="a-EJ"></a>或由业力令色黧黑。<a id="a-EK"></a>或复青色。<a id="a-EL"></a>更有种种杂类颜色。<a id="a-EM"></a>或令干燥无有滋润。<a id="a-EN"></a>白光黑光随色而出。</p>
  <p id="aEO">难陀。<a id="a-EP"></a>第三十七日。<a id="a-EQ"></a>于母腹中有风名曰铁口。<a id="a-ER"></a>此风能吹胎子发毛爪甲令得生长。<a id="a-ES"></a>白黑诸光皆随业现。<a id="a-ET"></a>如上所说。</p>
  <p id="aEU">难陀。<a id="a-EV"></a>第三十一七日。<a id="a-EW"></a>于母腹中胎子渐大。<a id="a-EX"></a>如是三十二七。<a id="a-EY"></a>三十三七。<a id="a-EZ"></a>三十四七日已来增长广大。</p>
  <p id="aEa">难陀。<a id="a-Eb"></a>第三十五七日。<a id="a-Ec"></a>子于母腹支体具足。</p>
  <p id="aEd">难陀。<a id="a-Ee"></a>第三十六七日。<a id="a-Ef"></a>其子不乐住母腹中。</p>
  <p id="aEg">难陀。<a id="a-Eh"></a>第三十七七日。<a id="a-Ei"></a>于母腹中胎子便生三种不颠倒想。<a id="a-Ej"></a>所谓不净想。<a id="a-Ek"></a>臭秽想。<a id="a-El"></a>黑闇想。<a id="a-Em"></a>依一分说。</p>
  <p id="aEn">难陀。<a id="a-Eo"></a>第三十八七日。<a id="a-Ep"></a>于母腹中有风名曰蓝花。<a id="a-Eq"></a>此风能令胎子转身向下。<a id="a-Er"></a>长舒两臂趣向产门。<a id="a-Es"></a>次复有风名曰趣下。<a id="a-Et"></a>由业力故风吹胎子。<a id="a-Eu"></a>令头向下双脚向上。<a id="a-Ev"></a>将出产门。<a id="a-Ew"></a>难陀。<a id="a-Ex"></a>若彼胎子于前身中造众恶业并堕人胎。<a id="a-Ey"></a>由此因缘将欲出时。<a id="a-Ez"></a>手足横乱不能转侧。<a id="a-F0"></a>便于母腹以取命终。<a id="a-F1"></a>时有智慧女人或善医者。<a id="a-F2"></a>以暖酥油或榆皮汁及余滑物涂其手上。<a id="a-F3"></a>即以中指夹薄刀子利若锋芒。<a id="a-F4"></a>内如粪厕黑闇臭秽可恶坑中。<a id="a-F5"></a>有无量虫恒所居止。<a id="a-F6"></a>臭汁常流精血腐烂深可厌患。<a id="a-F7"></a>薄皮覆盖恶业身疮于斯秽处推手令入。<a id="a-F8"></a>以利刀子脔割儿身片片抽出。<a id="a-F9"></a>其母由斯受不称意。<a id="a-FA"></a>极痛辛苦因此命终。<a id="a-FB"></a>设复得存与死无异。<a id="a-FC"></a>难陀若彼胎子善业所感。<a id="a-FD"></a>假令颠倒不损其母。<a id="a-FE"></a>安隐生出不受辛苦。<a id="a-FF"></a>难陀。<a id="a-FG"></a>若是寻常无此厄者。<a id="a-FH"></a>至三十八七日将欲产时。<a id="a-FI"></a>母受大苦。<a id="a-FJ"></a>性命几死。<a id="a-FK"></a>方得出胎难陀。<a id="a-FL"></a>汝可审观。<a id="a-FM"></a>当求出离。</p>
 </body>
</html>