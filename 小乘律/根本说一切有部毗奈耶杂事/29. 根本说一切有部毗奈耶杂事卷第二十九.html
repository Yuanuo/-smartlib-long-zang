<!doctype html>
<html id="z3IBV4hpY" data-ver="990">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第二十九</h1>
  <p id="a2">第六门第四子摄之余明佛从天下等事。</p>
  <p id="a3">尔时佛在室罗伐城。<a id="a-4"></a>既现大神通降伏诸外道。<a id="a-5"></a>利益无量众随类悉归依。<a id="a-6"></a>一切人天咸令欢喜。<a id="a-7"></a>远近城邑婆罗门等及工巧人。<a id="a-8"></a>并皆来集室罗伐城。<a id="a-9"></a>于世尊处而为出家。<a id="a-A"></a>时彼诸人所有眷属。<a id="a-B"></a>皆来寻觅至此城中。<a id="a-C"></a>见已告曰。<a id="a-D"></a>仁等舍俗而来出家。<a id="a-E"></a>欲令我等若为存活。<a id="a-F"></a>答曰。<a id="a-G"></a>汝若爱者。<a id="a-H"></a>可住于斯当受其法。<a id="a-I"></a>彼曰。<a id="a-J"></a>善哉。<a id="a-K"></a>我当修学即皆出家。<a id="a-L"></a>时婆罗门等见已讥嫌。<a id="a-M"></a>此等工人出家舍俗。<a id="a-N"></a>我有作务欲使何人。<a id="a-O"></a>时诸苾刍以缘白佛。<a id="a-P"></a>佛作是念。<a id="a-Q"></a>工巧之人来出家后。<a id="a-R"></a>还畜昔时所有作具。<a id="a-S"></a>由是因缘致生讥丑。<a id="a-T"></a>告诸苾刍曰。<a id="a-U"></a>既出家后不应更畜工巧之具。<a id="a-V"></a>若仍畜者得恶作罪。<a id="a-W"></a>佛制戒后。<a id="a-X"></a>时有医人既出家已。<a id="a-Y"></a>随处游行至室罗伐有旧苾刍身婴苦病。<a id="a-Z"></a>见客苾刍来。<a id="a-a"></a>报言具寿可为我治。<a id="a-b"></a>答曰。<a id="a-c"></a>佛不许我先是医人更畜医具。<a id="a-d"></a>欲将何物而疗病耶。<a id="a-e"></a>以缘白佛。<a id="a-f"></a>佛言。<a id="a-g"></a>我今听许诸苾刍辈。<a id="a-h"></a>先是医人得持针刺物。<a id="a-i"></a>若是书吏得持笔墨。<a id="a-j"></a>若剃发人得畜剪刀子。</p>
  <p id="ak">缘处同前。<a id="a-l"></a>现神变后人天欢悦。<a id="a-m"></a>佛及苾刍多获利养。<a id="a-n"></a>尔时世尊为欲断其利养过故。<a id="a-o"></a>遂升三十三天。<a id="a-p"></a>于玉石殿上三月安居。<a id="a-q"></a>近圆生树为母说法。<a id="a-r"></a>并余天众具寿大目连。<a id="a-s"></a>在逝多林而作安居。<a id="a-t"></a>是时四众既无世尊。<a id="a-u"></a>咸悉共诣大目连所。<a id="a-v"></a>头面礼足在一面坐。<a id="a-w"></a>尊者见来即为说法。<a id="a-x"></a>随机演畅示教利喜默然而住。<a id="a-y"></a>是时四众各从座起。<a id="a-z"></a>偏袒右肩合掌恭敬。<a id="a-10"></a>白尊者曰。<a id="a-11"></a>大德颇闻。<a id="a-12"></a>如来大师今于何处而作安居。<a id="a-13"></a>尊者答曰。<a id="a-14"></a>我闻佛往三十三天。<a id="a-15"></a>于玉石殿上而作安居。<a id="a-16"></a>近圆生树为母说法。<a id="a-17"></a>是时四众既得闻法。<a id="a-18"></a>知世尊所在深生欢喜。<a id="a-19"></a>礼足而去。<a id="a-1A"></a>至安居竟四众还来。<a id="a-1B"></a>礼尊者足在一面坐。<a id="a-1C"></a>尊者为说法已。<a id="a-1D"></a>大众各起礼足白言大德。<a id="a-1E"></a>诸人久不见佛咸生渴仰。<a id="a-1F"></a>我等愿欲奉见世尊。<a id="a-1G"></a>善哉大德。<a id="a-1H"></a>不惮劳者。<a id="a-1I"></a>愿为我等至世尊处。<a id="a-1J"></a>传我等言顶礼佛足。<a id="a-1K"></a>伏惟大师自一夏来。<a id="a-1L"></a>起居轻利无病少恼安乐住不。<a id="a-1M"></a>复更为白赡部洲内所有四众。<a id="a-1N"></a>久违圣颜咸希亲奉。<a id="a-1O"></a>我等四众无有神通。<a id="a-1P"></a>能至三十三天礼世尊足亲觐供养。<a id="a-1Q"></a>然彼天众得来至此。<a id="a-1R"></a>愿佛慈悲哀愍我等。<a id="a-1S"></a>时大目连默许其请。<a id="a-1T"></a>众知许已礼辞而去。<a id="a-1U"></a>尊者观知大众去已。<a id="a-1V"></a>即入胜定犹如壮士屈申臂顷。<a id="a-1W"></a>即于此没至三十三天现。<a id="a-1X"></a>遥见世尊于玉石殿为诸天众无量无边说微妙法。<a id="a-1Y"></a>时大目连不觉微笑作如是念世尊至此诸天围绕。<a id="a-1Z"></a>犹如赡部四众无边。<a id="a-1a"></a>尔时世尊知大目连心之所念。<a id="a-1b"></a>告言。<a id="a-1c"></a>目连。<a id="a-1d"></a>此之大众。<a id="a-1e"></a>非自能来皆由我力而有来去。<a id="a-1f"></a>是时目连既至佛所。<a id="a-1g"></a>礼双足已退坐一面。<a id="a-1h"></a>普观大众白言。<a id="a-1i"></a>世尊。<a id="a-1j"></a>念此大众甚奇希有。<a id="a-1k"></a>悉皆云集。<a id="a-1l"></a>由彼前身于佛法僧清净圣戒生不坏信深心成就。<a id="a-1m"></a>于彼命过来生于此。<a id="a-1n"></a>佛告目连。<a id="a-1o"></a>如是如是。<a id="a-1p"></a>此诸大众。<a id="a-1q"></a>由彼前身于佛法僧清净圣戒起不坏信深心成就。<a id="a-1r"></a>于彼命过得来生此。<a id="a-1s"></a>时天帝释见佛世尊与大目连有所论说。<a id="a-1t"></a>即于佛前告大目连。<a id="a-1u"></a>重叙其事。<a id="a-1v"></a>由其敬信三宝清净圣戒。<a id="a-1w"></a>广说乃至得来生此。<a id="a-1x"></a>复有天子告大目连。<a id="a-1y"></a>重叙其事。<a id="a-1z"></a>广说乃至来生于此。</p>
  <p id="a20">复有天子从座而起。<a id="a-21"></a>偏袒右肩合掌恭敬。<a id="a-22"></a>白佛言。<a id="a-23"></a>世尊。<a id="a-24"></a>我由前身于佛深信。<a id="a-25"></a>于彼命过来生于此。<a id="a-26"></a>复有余天作如是语。<a id="a-27"></a>我由前身于法于僧于清净圣戒深生净信具足受持。<a id="a-28"></a>于彼命过来生于此。<a id="a-29"></a>时有无量百千天众。<a id="a-2A"></a>亲于佛前悉皆证得预流果。<a id="a-2B"></a>各礼佛足隐而不现。</p>
  <p id="a2C">尔时目连见众去已。<a id="a-2D"></a>即从座起偏袒右肩。<a id="a-2E"></a>合掌向佛白言。<a id="a-2F"></a>世尊。<a id="a-2G"></a>赡部洲中所有四众。<a id="a-2H"></a>各并虔诚来至我所作如是语。<a id="a-2I"></a>大德。<a id="a-2J"></a>我等久不见佛咸生渴仰。<a id="a-2K"></a>我等愿欲奉见世尊。<a id="a-2L"></a>善哉大德。<a id="a-2M"></a>不惮劳者。<a id="a-2N"></a>愿为我等至世尊处。<a id="a-2O"></a>传我等言顶礼佛足。<a id="a-2P"></a>伏惟大师自一夏来。<a id="a-2Q"></a>起居轻利无病少恼安乐住不。<a id="a-2R"></a>我等四众无有神通能往三十三天礼世尊足亲觐供养。<a id="a-2S"></a>然彼诸天能来至此。<a id="a-2T"></a>善哉世尊。<a id="a-2U"></a>慈悲哀愍。<a id="a-2V"></a>从彼天处下赡部洲。<a id="a-2W"></a>作此白已。<a id="a-2X"></a>尔时世尊告目连曰。<a id="a-2Y"></a>汝今可往赡部洲中告诸四众。<a id="a-2Z"></a>满彼七日已。<a id="a-2a"></a>佛从天处向赡部洲。<a id="a-2b"></a>于僧羯奢城清净旷野乌昙跋罗树边而下。<a id="a-2c"></a>时大目连闻佛语已。<a id="a-2d"></a>顶礼佛足即还入定。<a id="a-2e"></a>犹如壮士屈申臂顷。<a id="a-2f"></a>于三十三天没赡部洲中出。<a id="a-2g"></a>告诸四众。<a id="a-2h"></a>满此七日已。<a id="a-2i"></a>佛从天处来赡部洲乌昙跋罗树边而下。<a id="a-2j"></a>时诸四众各持香花。<a id="a-2k"></a>往僧羯奢城时彼城中所有人众。<a id="a-2l"></a>闻佛将至皆大欢喜。<a id="a-2m"></a>净除诸秽扫饰街衢。<a id="a-2n"></a>洒以香水名花遍布。<a id="a-2o"></a>幢旛缯盖处处庄严。<a id="a-2p"></a>如欢喜园诚可爱乐。<a id="a-2q"></a>于一胜处敷妙高座企想如来。<a id="a-2r"></a>是时如来为三十三天众。<a id="a-2s"></a>说当机法示教利喜已。<a id="a-2t"></a>即于此没。<a id="a-2u"></a>将诸天众至夜摩天为说法已。<a id="a-2v"></a>即于此没。<a id="a-2w"></a>复将天众至睹史多天为其说法。<a id="a-2x"></a>如是至于化乐他化自在。<a id="a-2y"></a>梵众梵辅大梵。<a id="a-2z"></a>少光无量光光音。<a id="a-30"></a>少净无量净遍净。<a id="a-31"></a>无云福生广果无烦无热善见善现至色究竟天皆为说法示教利喜已。<a id="a-32"></a>即于此没至善现天。<a id="a-33"></a>如是向下乃至三十三天。<a id="a-34"></a>是时帝释白佛言。<a id="a-35"></a>世尊。<a id="a-36"></a>今欲诣赡部洲。<a id="a-37"></a>答言。<a id="a-38"></a>我去。<a id="a-39"></a>白言。<a id="a-3A"></a>为作神通为以足步。<a id="a-3B"></a>答言。<a id="a-3C"></a>足步。<a id="a-3D"></a>帝释即命巧匠天子曰。<a id="a-3E"></a>汝应化作三道宝阶。<a id="a-3F"></a>黄金吠琉璃苏颇胝迦。<a id="a-3G"></a>答言。<a id="a-3H"></a>大善。<a id="a-3I"></a>即便化作三种宝阶。<a id="a-3J"></a>世尊处中蹑琉璃道。<a id="a-3K"></a>索诃世界主大梵天王。<a id="a-3L"></a>于其右边蹈黄金道。<a id="a-3M"></a>手执微妙白拂价直百千两金。<a id="a-3N"></a>并色界诸天而为侍从。<a id="a-3O"></a>天帝释于其左边蹈颇胝迦道。<a id="a-3P"></a>手擎百支伞盖价直百千两金而覆世尊。<a id="a-3Q"></a>并欲界诸天而为侍从。<a id="a-3R"></a>佛作是念。<a id="a-3S"></a>我但步去者。<a id="a-3T"></a>恐外道见议。<a id="a-3U"></a>沙门乔答摩以神通力往三十三天。<a id="a-3V"></a>见彼妙色心生爱着神通即失足步而还。<a id="a-3W"></a>若以神通徒烦天匠。<a id="a-3X"></a>我今宜可半以神通半为足步往赡部洲。<a id="a-3Y"></a>尔时世尊循宝阶下。<a id="a-3Z"></a>去此十二踰善那。<a id="a-3a"></a>人气上薰如死尸臭。<a id="a-3b"></a>令彼诸天不能鼻嗅。<a id="a-3c"></a>世尊知已化作牛头旃檀香林。<a id="a-3d"></a>令气芬馥闻者欢喜。<a id="a-3e"></a>佛作是念。<a id="a-3f"></a>若赡部洲男见天女女见天男。<a id="a-3g"></a>情生爱染。<a id="a-3h"></a>由淫欲心极炽盛故。<a id="a-3i"></a>便殴热血闷绝命终。<a id="a-3j"></a>我今宜可以神通力令男见天男女观天女。<a id="a-3k"></a>如是作已不令染爱扰娆其心。</p>
  <p id="a3l">尔时具寿须菩提。<a id="a-3m"></a>在一树下昼日闲居。<a id="a-3n"></a>遥见世尊诸天大众恭敬围绕威德尊重从三十三天而来至此。<a id="a-3o"></a>便作是念。<a id="a-3p"></a>所有此等大德诸天。<a id="a-3q"></a>悉皆辞佛当往天处。<a id="a-3r"></a>此诸人众百年之中。<a id="a-3s"></a>并皆身死。<a id="a-3t"></a>佛化缘尽亦复涅槃。<a id="a-3u"></a>斯等威严无不磨灭。<a id="a-3v"></a>善哉世尊。<a id="a-3w"></a>处处殷勤作如是语。<a id="a-3x"></a>诸行无常体恒变易。<a id="a-3y"></a>生灭之法是可恶事。<a id="a-3z"></a>我今于此深起厌心。<a id="a-40"></a>于五取蕴观察无常苦空无我。<a id="a-41"></a>如是知已。<a id="a-42"></a>以智金刚杵摧二十种有身见山。<a id="a-43"></a>获预流果得不坏信即便速疾舍加趺坐。<a id="a-44"></a>右膝着地合掌恭敬。<a id="a-45"></a>遥礼世尊瞻仰而住。</p>
  <p id="a46">尔时嗢钵罗苾刍尼作如是念。<a id="a-47"></a>佛从天上下赡部洲。<a id="a-48"></a>作何方便我得最初礼世尊足。<a id="a-49"></a>大众皆集无地旋踵。<a id="a-4A"></a>若其直尔作苾刍尼形者。<a id="a-4B"></a>人皆见轻莫由进路。<a id="a-4C"></a>我今宜可现大神通。<a id="a-4D"></a>即以自身化为轮王。<a id="a-4E"></a>七宝前导。<a id="a-4F"></a>九十九亿军众围绕。<a id="a-4G"></a>千子具足。<a id="a-4H"></a>微妙庄严如半月形。<a id="a-4I"></a>诣世尊处。<a id="a-4J"></a>时有无量亿众沙门婆罗门外道内道无边四众。<a id="a-4K"></a>悉皆影附。<a id="a-4L"></a>叹未曾有。<a id="a-4M"></a>上持白盖翊从云奔。<a id="a-4N"></a>犹如白日放千光明。<a id="a-4O"></a>朗月澄辉出于星汉。<a id="a-4P"></a>如是严饰壮丽难思至世尊所。<a id="a-4Q"></a>大众见已皆生希有。<a id="a-4R"></a>瞻仰忘疲各生异念。<a id="a-4S"></a>何处得有如是国王军容可爱。<a id="a-4T"></a>多是他方轮王帝主。<a id="a-4U"></a>既见是已各生求愿。<a id="a-4V"></a>如何令我得受斯乐。<a id="a-4W"></a>大众开路令彼近前。<a id="a-4X"></a>尔时邬陀夷苾刍在斯众会。<a id="a-4Y"></a>告诸人曰。<a id="a-4Z"></a>此非轮王。<a id="a-4a"></a>乃是嗢钵罗苾刍尼。<a id="a-4b"></a>自现神通来礼佛足。<a id="a-4c"></a>时众问曰。<a id="a-4d"></a>大德云何。<a id="a-4e"></a>知是嗢钵罗尼耶。<a id="a-4f"></a>答曰。<a id="a-4g"></a>嗢钵罗花香气芬馥。<a id="a-4h"></a>嗢钵罗色举众同然。<a id="a-4i"></a>故知是彼现斯神变。<a id="a-4j"></a>时苾刍尼既至佛所便摄神通。<a id="a-4k"></a>前礼佛足在一面住。</p>
  <p id="a4l">尔时世尊既安坐已。<a id="a-4m"></a>告嗢钵罗尼曰汝今可去勿苾刍尼当我前立。<a id="a-4n"></a>尼对大师现神通者是非理事。<a id="a-4o"></a>被佛诃已便诣一边。<a id="a-4p"></a>佛作是念。<a id="a-4q"></a>尼对佛前现神通者。<a id="a-4r"></a>有如是过。<a id="a-4s"></a>彼制诸尼于大师前不现神力。<a id="a-4t"></a>告诸苾刍曰。<a id="a-4u"></a>从今已后诸苾刍尼。<a id="a-4v"></a>不应于大师前而现神通。<a id="a-4w"></a>作者得越法罪。</p>
  <p id="a4x">尔时大众见此轮王有大威势。<a id="a-4y"></a>心生愿乐求生人道。<a id="a-4z"></a>或见诸天光明可爱。<a id="a-50"></a>皆生愿乐求往天中。<a id="a-51"></a>尔时世尊见斯事已。<a id="a-52"></a>为欲遮其人天愿故。<a id="a-53"></a>随彼机缘为说妙法。<a id="a-54"></a>彼闻法已得豫流果。<a id="a-55"></a>或一来果及不还果。<a id="a-56"></a>或有出家断诸烦恼获阿罗汉果。<a id="a-57"></a>或发声闻菩提心者。<a id="a-58"></a>或发独觉菩提心者。<a id="a-59"></a>或发无上大菩提心者。<a id="a-5A"></a>或发暖顶所有善根。<a id="a-5B"></a>或发中下忍心。<a id="a-5C"></a>皆令大众归信三宝。<a id="a-5D"></a>尔时世尊即以此缘而说颂曰。</p>
  <p id="a5E">设作转轮王　　或复生天上</p>
  <p id="a5F">虽得于胜定　　不如预流果</p>
  <p id="a5G">尔时世尊为诸大众。<a id="a-5H"></a>示教利喜说妙法已。<a id="a-5I"></a>时诸苾刍咸皆有疑。<a id="a-5J"></a>请世尊曰。<a id="a-5K"></a>何意具寿邬陀夷。<a id="a-5L"></a>闻嗢钵罗香气知是彼尼。<a id="a-5M"></a>佛告诸苾刍。<a id="a-5N"></a>非但今日闻香得知。<a id="a-5O"></a>于过去时亦曾闻香而知其事。<a id="a-5P"></a>汝等应听。<a id="a-5Q"></a>于过去世婆罗痆斯城有一商主。<a id="a-5R"></a>娶妻未久便即有娠。<a id="a-5S"></a>是时商主欲入大海求觅珍宝。<a id="a-5T"></a>告其妻曰。<a id="a-5U"></a>贤首。<a id="a-5V"></a>我向他方求妙宝货。<a id="a-5W"></a>汝看家室宜可用心。<a id="a-5X"></a>答曰。<a id="a-5Y"></a>圣子。<a id="a-5Z"></a>若如是者我亦随去。<a id="a-5a"></a>答曰。<a id="a-5b"></a>谁当与汝共相供给。<a id="a-5c"></a>彼便啼泣徒伴见悲。<a id="a-5d"></a>问言。<a id="a-5e"></a>何故。<a id="a-5f"></a>答曰。<a id="a-5g"></a>欲得共我一处同行。<a id="a-5h"></a>我不见随为此渧泪。<a id="a-5i"></a>伴曰。<a id="a-5j"></a>彼意欲去何不随之。<a id="a-5k"></a>答曰。<a id="a-5l"></a>谁相供给。<a id="a-5m"></a>伴曰。<a id="a-5n"></a>但令共去。<a id="a-5o"></a>我为相供。<a id="a-5p"></a>即便将去。<a id="a-5q"></a>既入大海被摩竭鱼破其船舶。<a id="a-5r"></a>是时商主因此命终。<a id="a-5s"></a>余人亦死。<a id="a-5t"></a>其妇伶俜。<a id="a-5u"></a>遇得一版。<a id="a-5v"></a>幸因风便飘至海洲。<a id="a-5w"></a>有金翅鸟王于此居住。<a id="a-5x"></a>遂将此女以充妻室。<a id="a-5y"></a>未久之间昔所怀娠。<a id="a-5z"></a>诞生一子颜貌端正。<a id="a-60"></a>后于异时复生鸟子。<a id="a-61"></a>形如金翅。<a id="a-62"></a>其父遂亡。<a id="a-63"></a>是时众鸟立子为王。<a id="a-64"></a>母告子曰。<a id="a-65"></a>汝承父族身得为王。<a id="a-66"></a>此是汝兄。<a id="a-67"></a>今可将去向婆罗痆斯于众人中立为国主。<a id="a-68"></a>答言。<a id="a-69"></a>国母。<a id="a-6A"></a>我当为立。<a id="a-6B"></a>时婆罗痆斯城现有国王。<a id="a-6C"></a>名曰梵授。<a id="a-6D"></a>以法化世安隐丰乐。<a id="a-6E"></a>广如余说。<a id="a-6F"></a>王于朝集在众中坐。<a id="a-6G"></a>时金翅鸟王以双足爪。<a id="a-6H"></a>擒其两臂弃于大海。<a id="a-6I"></a>诸妙璎珞庄严其兄。<a id="a-6J"></a>将至王城置师子座上。<a id="a-6K"></a>告诸臣曰。<a id="a-6L"></a>此是汝王好当伏事。<a id="a-6M"></a>如有相违还令汝等俱沦大海。<a id="a-6N"></a>人皆畏惧奉教而行。<a id="a-6O"></a>臣亦不敢告令斯事。<a id="a-6P"></a>众人皆谓是梵授王。<a id="a-6Q"></a>时王报金翅鸟曰。<a id="a-6R"></a>于时时间与我相见。<a id="a-6S"></a>答言我来。<a id="a-6T"></a>后于异时王有母象。<a id="a-6U"></a>月满生儿但现其头身不能出。<a id="a-6V"></a>臣白王知。<a id="a-6W"></a>王曰。<a id="a-6X"></a>牵入后宫。<a id="a-6Y"></a>令诸宫人作实语盟。<a id="a-6Z"></a>要使其速出应如是咒。<a id="a-6a"></a>若除王外无男子者。<a id="a-6b"></a>宜令象子安隐生出。<a id="a-6c"></a>即便牵入时诸内人皆作盟誓。<a id="a-6d"></a>若我除王更无人者。<a id="a-6e"></a>象子宜出。<a id="a-6f"></a>虽作此誓象极辛苦儿不能生。<a id="a-6g"></a>人皆大叫不知如何。<a id="a-6h"></a>时有牧牛女宅去斯不远。<a id="a-6i"></a>闻人叫声问其所以。<a id="a-6j"></a>何故宫内有大叫声。<a id="a-6k"></a>诸人具告。<a id="a-6l"></a>牧牛女曰。<a id="a-6m"></a>我为盟要能使象儿安隐得出。<a id="a-6n"></a>诸人闻已具告大臣。<a id="a-6o"></a>大臣白王遂唤入内。<a id="a-6p"></a>女即便以实语象前为要。<a id="a-6q"></a>我从生来除一夫外无别男子。<a id="a-6r"></a>此事实者即愿象子安隐产生。<a id="a-6s"></a>作是语已象便生子而尾不出。<a id="a-6t"></a>女见微笑作如是语。<a id="a-6u"></a>此之小过亦不相容。<a id="a-6v"></a>内人问曰。<a id="a-6w"></a>尔有何过。<a id="a-6x"></a>答曰。<a id="a-6y"></a>我于先时抱他孩子。<a id="a-6z"></a>其儿失尿流入我阴。<a id="a-70"></a>当尔之时似如受乐。<a id="a-71"></a>缘此小过尾不随身。<a id="a-72"></a>由斯实语尾亦随出。<a id="a-73"></a>臣报王曰。<a id="a-74"></a>象子已生。<a id="a-75"></a>王曰。<a id="a-76"></a>谁能令出。<a id="a-77"></a>于时大臣以事具白。<a id="a-78"></a>王遂伤曰。<a id="a-79"></a>我之宫女咸不贞良。<a id="a-7A"></a>唯牧牛人独见清白。<a id="a-7B"></a>王曰。<a id="a-7C"></a>唤牛女来我须自问。<a id="a-7D"></a>女至。<a id="a-7E"></a>王问。<a id="a-7F"></a>汝以实言令象生子耶。<a id="a-7G"></a>答曰。<a id="a-7H"></a>如是。<a id="a-7I"></a>王作是念。<a id="a-7J"></a>母既贤善女亦应然。<a id="a-7K"></a>我试问之汝有女不。<a id="a-7L"></a>答王言有。<a id="a-7M"></a>其字如何。<a id="a-7N"></a>答名妙容。<a id="a-7O"></a>曾与人未。<a id="a-7P"></a>答未曾与。<a id="a-7Q"></a>阿母若如是者。<a id="a-7R"></a>当可与我。<a id="a-7S"></a>答随王意。<a id="a-7T"></a>即办仪礼娶入宫中。<a id="a-7U"></a>王复念曰。<a id="a-7V"></a>宫女非贞已亏盟誓。<a id="a-7W"></a>若令住此必行非法。<a id="a-7X"></a>后因金翅鸟来。<a id="a-7Y"></a>王即具告其事。<a id="a-7Z"></a>弟宜昼日将我妇去安海洲上夜可持来。<a id="a-7a"></a>答言善好。<a id="a-7b"></a>遂便以妇付与金翅。<a id="a-7c"></a>如其言契昼去夜来。<a id="a-7d"></a>时彼海洲有好香花名曰去医。<a id="a-7e"></a>妇便日日结此花鬘送与梵授。<a id="a-7f"></a>时婆罗痆斯有婆罗门子。<a id="a-7g"></a>因取樵木须往山林。<a id="a-7h"></a>见紧那罗神女。<a id="a-7i"></a>遂将婆罗门子入石龛中。<a id="a-7j"></a>便与交通共相得意。<a id="a-7k"></a>其女若出求花果时。<a id="a-7l"></a>自既出已便将大石掩闭其门。<a id="a-7m"></a>人不能动。<a id="a-7n"></a>后经多时诞生一子。<a id="a-7o"></a>其子行时身形速疾。<a id="a-7p"></a>遂与立字名为速疾。<a id="a-7q"></a>父于子前每常叹说。<a id="a-7r"></a>婆罗痆斯是好住处。<a id="a-7s"></a>汝今应知。<a id="a-7t"></a>子问父曰。<a id="a-7u"></a>父何处生。<a id="a-7v"></a>答曰。<a id="a-7w"></a>婆罗痆斯是本生处。<a id="a-7x"></a>答曰。<a id="a-7y"></a>若尔何不还乡。<a id="a-7z"></a>父曰。<a id="a-80"></a>汝母若出求花果时。<a id="a-81"></a>必将大石掩其穴口。<a id="a-82"></a>我不能动欲逃无路。<a id="a-83"></a>答曰。<a id="a-84"></a>我当为开。<a id="a-85"></a>父言。<a id="a-86"></a>大善。<a id="a-87"></a>子便数数取石试之。<a id="a-88"></a>乃至力成能排大石。<a id="a-89"></a>报其父曰。<a id="a-8A"></a>户既得开共父逃走。<a id="a-8B"></a>父曰。<a id="a-8C"></a>汝母暂为花果须出。<a id="a-8D"></a>急即还来无由得去。<a id="a-8E"></a>若其于路逢见我者必定相害。<a id="a-8F"></a>答曰。<a id="a-8G"></a>我作方便令彼迟来。<a id="a-8H"></a>父言。<a id="a-8I"></a>好事母持果至。<a id="a-8J"></a>子便取啖嚼而吐出。<a id="a-8K"></a>母曰。<a id="a-8L"></a>何意如是岂不美耶。<a id="a-8M"></a>答曰。<a id="a-8N"></a>母懒远去近觅苦果。<a id="a-8O"></a>谁复能餐故须弃却。<a id="a-8P"></a>母曰。<a id="a-8Q"></a>若尔我当远去觅好果来。<a id="a-8R"></a>答曰。<a id="a-8S"></a>善哉为觅好者。<a id="a-8T"></a>母至明日即便远去。<a id="a-8U"></a>子报父曰。<a id="a-8V"></a>今是走时无宜更晚。<a id="a-8W"></a>遂去其石父子俱逃。<a id="a-8X"></a>至婆罗痆斯父生之处。<a id="a-8Y"></a>其母来至见石室空虚。<a id="a-8Z"></a>椎胸大哭。<a id="a-8a"></a>邻人问曰。<a id="a-8b"></a>何意啼耶。<a id="a-8c"></a>即以事具答。<a id="a-8d"></a>邻人曰。<a id="a-8e"></a>彼是人类走向人间亦何事忧苦。<a id="a-8f"></a>母曰。<a id="a-8g"></a>我不忧此相与别离。<a id="a-8h"></a>但恨未曾教其一伎令得活命。<a id="a-8i"></a>彼便答曰。<a id="a-8j"></a>我亦数向婆罗痆斯。<a id="a-8k"></a>若有活缘汝可与我。<a id="a-8l"></a>我若见时转授于子。<a id="a-8m"></a>其母即以箜篌授之。<a id="a-8n"></a>报言。<a id="a-8o"></a>姊妹若见我儿面亲付与。<a id="a-8p"></a>语言汝可弹此箜篌以自活命。<a id="a-8q"></a>其第一弦指不应触。<a id="a-8r"></a>若触著者必有损害。<a id="a-8s"></a>彼即持去。<a id="a-8t"></a>时婆罗门将儿速疾付师受学。<a id="a-8u"></a>师即教诏儿。<a id="a-8v"></a>因暇日即疾入山采取薪木。<a id="a-8w"></a>遇见邻人问速疾曰。<a id="a-8x"></a>汝比何如。<a id="a-8y"></a>答曰。<a id="a-8z"></a>常受饥苦。<a id="a-90"></a>知欲如何。<a id="a-91"></a>报曰。<a id="a-92"></a>汝母相忆泣涕恒流。<a id="a-93"></a>何不往彼。<a id="a-94"></a>答曰。<a id="a-95"></a>彼是药叉谁能共住。<a id="a-96"></a>答曰。<a id="a-97"></a>若不能去。<a id="a-98"></a>我今与汝活命之物。<a id="a-99"></a>不得与他。<a id="a-9A"></a>答言不与即授箜篌。<a id="a-9B"></a>报言。<a id="a-9C"></a>弹此而为活命。<a id="a-9D"></a>其第一弦指不应触。<a id="a-9E"></a>若触著者必有损害。<a id="a-9F"></a>答曰。<a id="a-9G"></a>善哉我如是作。<a id="a-9H"></a>即持箜篌至学堂处见诸同侣。<a id="a-9I"></a>彼便问曰。<a id="a-9J"></a>汝来何迟。<a id="a-9K"></a>答曰。<a id="a-9L"></a>见我母友授此箜篌。<a id="a-9M"></a>诸人问曰。<a id="a-9N"></a>汝能弹不。<a id="a-9O"></a>答言。<a id="a-9P"></a>我能。<a id="a-9Q"></a>汝可为弹我等共听。<a id="a-9R"></a>彼即为弹初弦不触。<a id="a-9S"></a>彼言。<a id="a-9T"></a>何故不触初弦。<a id="a-9U"></a>答言。<a id="a-9V"></a>触者必生过患。<a id="a-9W"></a>汝今但触何过之有。<a id="a-9X"></a>即便指触。<a id="a-9Y"></a>时诸学生不能自持。<a id="a-9Z"></a>悉皆起舞。<a id="a-9a"></a>缘斯日晚。<a id="a-9b"></a>至先生处。<a id="a-9c"></a>问曰。<a id="a-9d"></a>何迟。<a id="a-9e"></a>彼即具答。<a id="a-9f"></a>先生问曰。<a id="a-9g"></a>汝能弹不。<a id="a-9h"></a>答曰。<a id="a-9i"></a>我能。<a id="a-9j"></a>若尔为弹一曲。<a id="a-9k"></a>彼即为弹初弦不触。<a id="a-9l"></a>先生曰。<a id="a-9m"></a>何意初弦不以指触。<a id="a-9n"></a>答言。<a id="a-9o"></a>若触恐有过生。<a id="a-9p"></a>汝但指触斯有何过。<a id="a-9q"></a>即便弹触。<a id="a-9r"></a>先生及妇。<a id="a-9s"></a>悉皆起舞不能自持。<a id="a-9t"></a>所居屋舍悉皆崩倒。<a id="a-9u"></a>瓮器之属尽破无遗。<a id="a-9v"></a>先生大嗔即扼其项驱出村外。<a id="a-9w"></a>既被斥逐随处孤游。<a id="a-9x"></a>唯弹箜篌而自活命。</p>
  <p id="a9y">时有五百商人赍持货物欲入大海。<a id="a-9z"></a>诸人议曰。<a id="a-A0"></a>众事皆有。<a id="a-A1"></a>但无音乐何以自娱。<a id="a-A2"></a>至大海中谁解忧闷。<a id="a-A3"></a>一人报曰。<a id="a-A4"></a>速疾婆罗门子。<a id="a-A5"></a>解擘箜篌可相随去。<a id="a-A6"></a>即将速疾共至舶中。<a id="a-A7"></a>于大海内诸人告曰。<a id="a-A8"></a>汝擘箜篌共相娱乐。<a id="a-A9"></a>即便为弹初弦不触。<a id="a-AA"></a>诸人问曰。<a id="a-AB"></a>何不触弦。<a id="a-AC"></a>答曰。<a id="a-AD"></a>若触有过。<a id="a-AE"></a>彼言。<a id="a-AF"></a>但触能作何过。<a id="a-AG"></a>即为弹触。<a id="a-AH"></a>其时船舶跳踯海中遂便破碎。<a id="a-AI"></a>所有商人悉皆漂没同时命过。<a id="a-AJ"></a>唯有速疾一人得存。<a id="a-AK"></a>遇版逢风天缘命活。<a id="a-AL"></a>遂便吹至金翅鸟洲。<a id="a-AM"></a>于一园中更无男子。<a id="a-AN"></a>唯见梵授王妇妙容女人。<a id="a-AO"></a>因与言交共行绸密。<a id="a-AP"></a>昼日相见夜即别离。<a id="a-AQ"></a>问言。<a id="a-AR"></a>汝每于夜何处去来。<a id="a-AS"></a>彼既通怀悉皆具告。<a id="a-AT"></a>答言。<a id="a-AU"></a>贤首。<a id="a-AV"></a>若如是者。<a id="a-AW"></a>何不将我共至波罗痆斯。<a id="a-AX"></a>女答言。<a id="a-AY"></a>好共汝俱行。<a id="a-AZ"></a>问男何字。<a id="a-Aa"></a>我名速疾。<a id="a-Ab"></a>汝复何名。<a id="a-Ac"></a>我字妙容。<a id="a-Ad"></a>其女即便渐持小石。<a id="a-Ae"></a>乃至与人轻重相似。<a id="a-Af"></a>斟酌得去即唤速疾。<a id="a-Ag"></a>同乘金翅向婆罗痆斯。<a id="a-Ah"></a>女曰。<a id="a-Ai"></a>尔可合眼开即损睛。<a id="a-Aj"></a>欲至城边闻人叫向。<a id="a-Ak"></a>遂作是念。<a id="a-Al"></a>仿佛欲至开眼瞻望。<a id="a-Am"></a>鸟急陵风两目便瞎。<a id="a-An"></a>于时妙容置之园内自向王边。<a id="a-Ao"></a>后至春时名花尽发众鸟哀鸣。<a id="a-Ap"></a>王与宫人入园游观。<a id="a-Aq"></a>时妙容女亦在其中。<a id="a-Ar"></a>速疾闻彼去医花香。<a id="a-As"></a>即为颂曰。</p>
  <p id="aAt">风吹去医花　　芳香真可爱</p>
  <p id="aAu">犹如海洲上　　与妙容同居</p>
  <p id="aAv">时梵授王闻此颂声。<a id="a-Aw"></a>敕内人曰。<a id="a-Ax"></a>遍可观察谁作此声。<a id="a-Ay"></a>诸人答曰。<a id="a-Az"></a>有患眼人作斯声向。<a id="a-B0"></a>王便唤至问曰。<a id="a-B1"></a>汝作颂声。<a id="a-B2"></a>答言。<a id="a-B3"></a>我作。<a id="a-B4"></a>汝应更作我试听之。<a id="a-B5"></a>便作是念。<a id="a-B6"></a>岂非雅颂王乐听闻。<a id="a-B7"></a>我为作之或容赏赐。<a id="a-B8"></a>即还说颂。</p>
  <p id="aB9">风吹去医花　　芳香真可爱</p>
  <p id="aBA">犹如海洲上　　与妙容同居</p>
  <p id="aBB">时王问曰。<a id="a-BC"></a>言海洲者去斯远近。<a id="a-BD"></a>以颂答曰。</p>
  <p id="aBE">妙容所居处　　去斯有百驿</p>
  <p id="aBF">超过于大海　　有洲真可爱</p>
  <p id="aBG">王既闻已。<a id="a-BH"></a>以颂答曰。</p>
  <p id="aBI">汝颇曾闻见　　我所爱乐者</p>
  <p id="aBJ">若是妙容身　　汝可说其相</p>
  <p id="aBK">是时盲人以颂答曰。</p>
  <p id="aBL">腰间有万字　　胸前有一旋</p>
  <p id="aBM">常结去医花　　寄来与人主</p>
  <p id="aBN">王闻语已便作是念。<a id="a-BO"></a>此人恶行虽安海岛。<a id="a-BP"></a>亦复通私既无所用。<a id="a-BQ"></a>宜应与此忿恨居怀。<a id="a-BR"></a>乃为颂曰。</p>
  <p id="aBS">妙容具璎珞　　付与此盲人</p>
  <p id="aBT">宜可遣乘驴　　驱之出城郭</p>
  <p id="aBU">于时二人被王摈出。<a id="a-BV"></a>盲人将妇随处栖遑。<a id="a-BW"></a>至日暮时投大聚落。<a id="a-BX"></a>于空天庙权且居停。<a id="a-BY"></a>时有群贼五百夜入此村。<a id="a-BZ"></a>诸人觉知悉皆除剪。<a id="a-Ba"></a>唯有贼帅一人。<a id="a-Bb"></a>走入天庙反闭其户。<a id="a-Bc"></a>村人来问庙中者谁。<a id="a-Bd"></a>盲人答曰。<a id="a-Be"></a>我是客人非关贼类。<a id="a-Bf"></a>诸人告曰。<a id="a-Bg"></a>若有贼者即宜遣出。<a id="a-Bh"></a>是时贼帅报妙容曰。<a id="a-Bi"></a>汝何用此盲瞎人乎。<a id="a-Bj"></a>宜可出之与我同活。<a id="a-Bk"></a>妙容便许推出盲人。<a id="a-Bl"></a>村人见之遂斩其首。<a id="a-Bm"></a>既至天晓贼帅便将妙容而去。<a id="a-Bn"></a>至一河边无有船筏不能得渡。<a id="a-Bo"></a>贼报妇曰。<a id="a-Bp"></a>贤首。<a id="a-Bq"></a>河既泛涨无由共过。<a id="a-Br"></a>汝且住此洗浴身体。<a id="a-Bs"></a>所有璎珞我先将过。<a id="a-Bt"></a>安彼岸已还来相取。<a id="a-Bu"></a>妇言。<a id="a-Bv"></a>随意便脱衣裳及诸璎珞。<a id="a-Bw"></a>与其贼帅入水而坐。<a id="a-Bx"></a>即作是念岂不此人将我物走。<a id="a-By"></a>遥告彼曰。</p>
  <p id="aBz">大河今泛涨　　璎珞汝持将</p>
  <p id="aC0">我生如是心　　恐汝今偷去</p>
  <p id="aC1">贼帅闻已以颂遥报。</p>
  <p id="aC2">汝夫无过令他杀　　谁信于我有亲心</p>
  <p id="aC3">所有璎珞我持行　　恐汝得便还伤我</p>
  <p id="aC4">是时贼帅即便将物弃妇而行。<a id="a-C5"></a>其女遂即露体出河入草而住。<a id="a-C6"></a>去此不远有老野干。<a id="a-C7"></a>口衔肉脔循河而去。<a id="a-C8"></a>时有一鱼从水踊出掷身岸上。<a id="a-C9"></a>野干见已弃所衔肉欲取其鱼。<a id="a-CA"></a>鱼入水中肉被鸱拨。<a id="a-CB"></a>两事俱失垂耳而愁。<a id="a-CC"></a>于时妙容于草丛内。<a id="a-CD"></a>遥见野干即说颂曰。</p>
  <p id="aCE">肉被鸱将去　　鱼复入河中</p>
  <p id="aCF">两事并皆亡　　愁苦知何益</p>
  <p id="aCG">是时野干闻颂声已。<a id="a-CH"></a>四顾而望不见一人。<a id="a-CI"></a>乃为颂曰。</p>
  <p id="aCJ">我不为欢笑　　亦不作歌舞</p>
  <p id="aCK">谁在草丛中　　以言相调戏</p>
  <p id="aCL">妙容闻已在草丛中。<a id="a-CM"></a>报野干曰。<a id="a-CN"></a>我是妙容。<a id="a-CO"></a>野干闻声即嗔骂曰。<a id="a-CP"></a>汝罪过物不自羞耻。<a id="a-CQ"></a>及来相调。<a id="a-CR"></a>以颂答曰。</p>
  <p id="aCS">旧婿已杀却　　新夫将物行</p>
  <p id="aCT">彼此无归伏　　愁怨草中鸣</p>
  <p id="aCU">妙容闻已即以颂答。</p>
  <p id="aCV">我今还本舍　　贞心事一夫</p>
  <p id="aCW">恐损于宗族　　不复作狂愚</p>
  <p id="aCX">是时野干亦以颂答。</p>
  <p id="aCY">假使弶伽水　　逆流乌鸟白</p>
  <p id="aCZ">赡部生多罗　　汝能专守一</p>
  <p id="aCa">乌与鸺鹠鸟　　同共一树栖</p>
  <p id="aCb">彼此相顺从　　汝能专守一</p>
  <p id="aCc">假使蛇鼠狼　　共在一穴游</p>
  <p id="aCd">二物情相爱　　汝能专守一</p>
  <p id="aCe">假使用龟毛　　织成上妙服</p>
  <p id="aCf">寒时可披着　　汝乃有贞一</p>
  <p id="aCg">假使蚊蚋足　　可使成楼观</p>
  <p id="aCh">坚固不摇动　　汝能专守一</p>
  <p id="aCi">假使莲花茎　　作桥令众渡</p>
  <p id="aCj">大象亦能过　　汝能专守一</p>
  <p id="aCk">假使大海中　　水中生火聚</p>
  <p id="aCl">诸人皆共向　　汝能专守一</p>
  <p id="aCm">是时野干说是颂已告妙容曰。<a id="a-Cn"></a>我且作斯戏调之语。<a id="a-Co"></a>我能令汝还得依旧。<a id="a-Cp"></a>为国夫人将何酬报。<a id="a-Cq"></a>答曰。<a id="a-Cr"></a>知识若能令我还如昔者。<a id="a-Cs"></a>我当日日供给肉食不使乏少。<a id="a-Ct"></a>野干曰。<a id="a-Cu"></a>若如是者当用我言。<a id="a-Cv"></a>应入弶伽河内令水至咽。<a id="a-Cw"></a>合掌向日念天而住。<a id="a-Cx"></a>我为报王野干便去。<a id="a-Cy"></a>至王闻处出大叫声作如是语。<a id="a-Cz"></a>妙容今在弶伽河中洗心练行。<a id="a-D0"></a>宜疾唤取还入后宫。<a id="a-D1"></a>王先曾学野干之语。<a id="a-D2"></a>既闻其事告大臣曰。<a id="a-D3"></a>卿今宜往弶伽河边。<a id="a-D4"></a>我闻妙容在彼勤苦改心易操。<a id="a-D5"></a>即可将来与我相见。<a id="a-D6"></a>时诸大臣既见妙容。<a id="a-D7"></a>即以璎珞衣服严身。<a id="a-D8"></a>将至王所王见欢悦。<a id="a-D9"></a>还依昔日为大夫人。<a id="a-DA"></a>遂日日中常以好肉供给野干。<a id="a-DB"></a>后便即绝。<a id="a-DC"></a>是时野干还伺王宫相近之处。<a id="a-DD"></a>叫声告曰。<a id="a-DE"></a>妙容汝不以肉共相供者。<a id="a-DF"></a>我当令王熟打于汝与旧不殊。<a id="a-DG"></a>夫人闻怖即还给与野干之肉。<a id="a-DH"></a>汝等苾刍。<a id="a-DI"></a>勿作余念。<a id="a-DJ"></a>往时妙容者即嗢钵罗苾刍尼是。<a id="a-DK"></a>彼时速疾者即邬陀夷是。<a id="a-DL"></a>往时闻去医花香气知是妙容。<a id="a-DM"></a>今闻嗢钵花香知是彼尼。<a id="a-DN"></a>汝等苾刍如是应知。<a id="a-DO"></a>一切事业皆是串习以为因缘。<a id="a-DP"></a>大众闻已欢喜奉行。</p>
  <p id="aDQ">第六门第五子摄颂曰。</p>
  <p id="aDR">度尼八敬法　　尼欲依次坐</p>
  <p id="aDS">二部事各殊　　还俗尼不度</p>
  <p id="aDT">佛在劫比罗城多根树园。<a id="a-DU"></a>时大世主与五百释女。<a id="a-DV"></a>往诣佛所礼双足已退坐一面。<a id="a-DW"></a>佛即为说种种妙法示教利喜。<a id="a-DX"></a>尔时大世主既闻法已。<a id="a-DY"></a>深心欢庆从座而起。<a id="a-DZ"></a>合掌向佛白言。<a id="a-Da"></a>世尊。<a id="a-Db"></a>颇有女人于佛法中出家近圆成苾刍尼性。<a id="a-Dc"></a>坚修梵行得第四沙门果不。<a id="a-Dd"></a>佛言。<a id="a-De"></a>大世主。<a id="a-Df"></a>汝应在家着白衣服。<a id="a-Dg"></a>修诸梵行纯一圆满清净无染。<a id="a-Dh"></a>此能获得长夜安隐利益快乐。<a id="a-Di"></a>如是三请佛皆不许。<a id="a-Dj"></a>顶礼佛足奉辞而去。</p>
  <p id="aDk">尔时世尊着衣持钵。<a id="a-Dl"></a>出劫比罗城往贩苇聚落。<a id="a-Dm"></a>时大世主闻佛去已。<a id="a-Dn"></a>与五百释女自剃头发。<a id="a-Do"></a>皆着赤色僧伽胝衣。<a id="a-Dp"></a>常随佛后隔宿而去。<a id="a-Dq"></a>世尊到彼住相思林中。<a id="a-Dr"></a>时大世主涉路疲极尘土蒙身。<a id="a-Ds"></a>便诣佛所礼佛足已退坐一面。<a id="a-Dt"></a>尔时世尊为说妙法示教利喜。<a id="a-Du"></a>时大世主既闻法已。<a id="a-Dv"></a>从座而起合掌白言。<a id="a-Dw"></a>世尊。<a id="a-Dx"></a>颇有女人于佛善说法律之中。<a id="a-Dy"></a>出家受近圆成苾刍尼性。<a id="a-Dz"></a>坚修梵行证得第四沙门果不。<a id="a-E0"></a>佛言。<a id="a-E1"></a>大世主。<a id="a-E2"></a>宜应剃发着缦条衣。<a id="a-E3"></a>乃至尽形坚修梵行。<a id="a-E4"></a>纯一圆满清净无染。<a id="a-E5"></a>此能获得长夜安隐利益快乐。<a id="a-E6"></a>如是三请佛皆不许。<a id="a-E7"></a>时大世主知佛世尊频请不许。<a id="a-E8"></a>遂于门外啼泪而立。<a id="a-E9"></a>时具寿阿难陀见已问言。<a id="a-EA"></a>乔答弥因何啼泣而立。<a id="a-EB"></a>答言。<a id="a-EC"></a>尊者我等女人。<a id="a-ED"></a>世尊不许出家作苾刍尼。<a id="a-EE"></a>是故啼泣。<a id="a-EF"></a>阿难陀报言。<a id="a-EG"></a>乔答弥可住于此。<a id="a-EH"></a>我问如来。<a id="a-EI"></a>尔时阿难陀诣世尊所。<a id="a-EJ"></a>顶礼足已在一面立。<a id="a-EK"></a>白佛言。<a id="a-EL"></a>世尊。<a id="a-EM"></a>颇有女人。<a id="a-EN"></a>于佛善说法律中。<a id="a-EO"></a>出家近圆成苾刍尼。<a id="a-EP"></a>坚修梵行证得第四沙门果不。<a id="a-EQ"></a>佛言。<a id="a-ER"></a>得有。<a id="a-ES"></a>若如是者愿许女人出家。<a id="a-ET"></a>佛言。<a id="a-EU"></a>阿难陀。<a id="a-EV"></a>汝今勿请女人于我善说法律之中。<a id="a-EW"></a>出家近圆成苾刍尼性。<a id="a-EX"></a>何以故。<a id="a-EY"></a>若许女人为出家者。<a id="a-EZ"></a>佛法不久住。<a id="a-Ea"></a>譬如人家男少女多。<a id="a-Eb"></a>即被恶贼破其家宅。<a id="a-Ec"></a>女人出家破坏正法。<a id="a-Ed"></a>亦复如是。<a id="a-Ee"></a>又复阿难陀。<a id="a-Ef"></a>如作田家苗稼成熟。<a id="a-Eg"></a>忽被风雨霜雹所损。<a id="a-Eh"></a>女人出家损坏正法。<a id="a-Ei"></a>亦复如是。<a id="a-Ej"></a>又复阿难陀。<a id="a-Ek"></a>如甘蔗田成熟之时。<a id="a-El"></a>遭赤节病便被损坏无有遗余。<a id="a-Em"></a>若听女人出家损坏正法。<a id="a-En"></a>不得久住速当灭尽。<a id="a-Eo"></a>亦复如是。<a id="a-Ep"></a>具寿阿难陀复白佛言。<a id="a-Eq"></a>是大世主于世尊处诚有大恩。<a id="a-Er"></a>佛母命终乳养至大。<a id="a-Es"></a>岂不世尊慈悲摄受。<a id="a-Et"></a>佛告阿难陀。<a id="a-Eu"></a>实有斯事。<a id="a-Ev"></a>于我有恩我已报讫。<a id="a-Ew"></a>由因我故得知三宝。<a id="a-Ex"></a>归佛法僧受五学处。<a id="a-Ey"></a>于四谛理无复疑惑。<a id="a-Ez"></a>得预流果当尽苦际证会无生。<a id="a-F0"></a>如是之恩更为难报。<a id="a-F1"></a>非衣食等可相比喻。<a id="a-F2"></a>尔时世尊告阿难陀曰。<a id="a-F3"></a>汝为女人。<a id="a-F4"></a>求请出家成苾刍尼者。<a id="a-F5"></a>我今为制八尊敬法。<a id="a-F6"></a>尽寿修行不得违越。<a id="a-F7"></a>我此所制如种田人。<a id="a-F8"></a>夏末秋初河渠之处。<a id="a-F9"></a>坚修堤堰不使水流。<a id="a-FA"></a>溉灌田苗随处充足。<a id="a-FB"></a>八尊敬法亦复如是。<a id="a-FC"></a>云何为八。<a id="a-FD"></a>阿难陀。<a id="a-FE"></a>诸苾刍尼。<a id="a-FF"></a>当从苾刍求出家。<a id="a-FG"></a>受近圆成苾刍尼性。<a id="a-FH"></a>此是最初敬法事不应违。<a id="a-FI"></a>乃至尽形诸苾刍尼当勤修学。</p>
  <p id="aFJ">阿难陀。<a id="a-FK"></a>半月半月当从苾刍求请教授。<a id="a-FL"></a>此是第二敬法事不应违。<a id="a-FM"></a>乃至尽形当勤修学。<a id="a-FN"></a>阿难陀。<a id="a-FO"></a>无苾刍处不得安居。<a id="a-FP"></a>此是第三敬法事不应违。<a id="a-FQ"></a>乃至尽形当勤修学。</p>
  <p id="aFR">阿难陀。<a id="a-FS"></a>苾刍尼不得诘问苾刍。<a id="a-FT"></a>忆念苾刍所有过失。<a id="a-FU"></a>谓毁戒见威仪正命。<a id="a-FV"></a>阿难陀。<a id="a-FW"></a>若苾刍尼见苾刍戒见仪命。<a id="a-FX"></a>有毁犯处不应诘责。<a id="a-FY"></a>苾刍见尼有毁犯处应为诘责。<a id="a-FZ"></a>阿难陀。<a id="a-Fa"></a>此是第四敬法事不应违。<a id="a-Fb"></a>乃至尽形当勤修学。<a id="a-Fc"></a>阿难陀。<a id="a-Fd"></a>苾刍尼不得骂詈嗔恚诃责苾刍。<a id="a-Fe"></a>苾刍于尼得为此事。<a id="a-Ff"></a>此是第五敬法事不应违。<a id="a-Fg"></a>乃至尽形当勤修学。</p>
  <p id="aFh">阿难陀。<a id="a-Fi"></a>若苾刍尼。<a id="a-Fj"></a>虽受近圆已经百岁。<a id="a-Fk"></a>若见新受近圆苾刍。<a id="a-Fl"></a>应当尊重合掌迎接恭敬顶礼。<a id="a-Fm"></a>此是第六敬法事不应违。<a id="a-Fn"></a>乃至尽形当勤修学。</p>
  <p id="aFo">阿难陀。<a id="a-Fp"></a>苾刍尼若犯众教法者。<a id="a-Fq"></a>应二众中半月行摩那[卑*也]。<a id="a-Fr"></a>此是第七敬法事不应违。<a id="a-Fs"></a>乃至尽形当勤修学。</p>
  <p id="aFt">阿难陀。<a id="a-Fu"></a>若苾刍尼夏安居已。<a id="a-Fv"></a>于二众中以三事见闻疑作随意事。<a id="a-Fw"></a>此是第八敬法事不应违。<a id="a-Fx"></a>乃至尽形当勤修学。</p>
 </body>
</html>