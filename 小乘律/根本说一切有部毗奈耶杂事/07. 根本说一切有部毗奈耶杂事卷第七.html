<!doctype html>
<html id="z3IBV3fpC" data-ver="813">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第七</h1>
  <p id="a2">第二门第二子摄颂之余。</p>
  <p id="a3">缘在室罗伐城。<a id="a-4"></a>六众苾刍虽复年迈常为掉举。<a id="a-5"></a>诸苾刍告曰。<a id="a-6"></a>仁今年暮掉举未休。<a id="a-7"></a>闻已默然。<a id="a-8"></a>遂告难陀邬波难陀曰。<a id="a-9"></a>诸黑钵者极为多事辄行诫勖。<a id="a-A"></a>我等宜可作耻辱事。<a id="a-B"></a>令其羞赧。<a id="a-C"></a>从是作心伺求其便。<a id="a-D"></a>时有众多耆宿苾刍。<a id="a-E"></a>往野林中树下宴坐。<a id="a-F"></a>于时六众亦往林中见彼寂定。<a id="a-G"></a>遂于三面上风放火。<a id="a-H"></a>远在一边遥看而住。<a id="a-I"></a>时彼老宿见火欲至。<a id="a-J"></a>即皆惊起随烟走出。<a id="a-K"></a>六众见时作如是语。<a id="a-L"></a>仁今年老掉举未休。<a id="a-M"></a>何故奔驰乖失庠序。<a id="a-N"></a>报言。<a id="a-O"></a>具寿汝可不见。<a id="a-P"></a>猛火烧林何怪趋走。<a id="a-Q"></a>六众报曰。<a id="a-R"></a>世尊岂可于平居时制其戒法。<a id="a-S"></a>危险之际便遣犯耶。<a id="a-T"></a>答曰。<a id="a-U"></a>岂非汝等纵此火灾。<a id="a-V"></a>六众大笑。<a id="a-W"></a>我等故欲耻辱于汝。<a id="a-X"></a>苾刍以缘白佛。<a id="a-Y"></a>佛言。<a id="a-Z"></a>苾刍不应焚烧林野。<a id="a-a"></a>若故作者得窣吐罗底也罪。</p>
  <p id="ab">缘在室罗伐城。<a id="a-c"></a>有二苾刍老少相随人间游履。<a id="a-d"></a>老者多有衣资。<a id="a-e"></a>少者三衣而已。<a id="a-f"></a>老语少曰。<a id="a-g"></a>具寿汝可为我擎持衣袋。<a id="a-h"></a>我今疲极暂欲息肩。<a id="a-i"></a>少者报曰。<a id="a-j"></a>欲致片言愿不嗔责答言。<a id="a-k"></a>任说谁复相嗔。<a id="a-l"></a>少言。<a id="a-m"></a>老宿岂可不见。<a id="a-n"></a>佛法僧宝随得奉施。<a id="a-o"></a>何假多畜愚痴物耶。<a id="a-p"></a>告言。<a id="a-q"></a>贤首汝不为持谁复强逼。<a id="a-r"></a>然我问汝。<a id="a-s"></a>汝岂是我阿遮利耶邬波驮耶。<a id="a-t"></a>辄于我处而行诫勖。<a id="a-u"></a>少者默尔。<a id="a-v"></a>老作是念。<a id="a-w"></a>我今宜可料理小人。<a id="a-x"></a>至日云暮共寄寺中。<a id="a-y"></a>寺内众僧旧立条制。<a id="a-z"></a>乃至一宿无依止者不得辄住。<a id="a-10"></a>其知事人告二客曰。<a id="a-11"></a>仁既新来可请卧具。<a id="a-12"></a>老者取已语言。<a id="a-13"></a>汝可请取。<a id="a-14"></a>少者报曰。<a id="a-15"></a>我未依止。<a id="a-16"></a>待得师已方请卧具。<a id="a-17"></a>即便往诣众首上座。<a id="a-18"></a>既礼敬已白言。<a id="a-19"></a>上座与我依止。<a id="a-1A"></a>报言。<a id="a-1B"></a>贤首汝共谁来。<a id="a-1C"></a>答曰。<a id="a-1D"></a>苾刍某甲。<a id="a-1E"></a>贤首汝可就彼请为依止。<a id="a-1F"></a>勿令彼人作如是语。<a id="a-1G"></a>众首上座破我门徒。<a id="a-1H"></a>彼闻语已更就余人。<a id="a-1I"></a>如是展转乃至合寺。<a id="a-1J"></a>随所至处悉皆不受。<a id="a-1K"></a>后还房所扣门唤曰。<a id="a-1L"></a>敬礼上座问汝是谁。<a id="a-1M"></a>答云某甲。<a id="a-1N"></a>愿汝无病。<a id="a-1O"></a>白言。<a id="a-1P"></a>上座知不。<a id="a-1Q"></a>此合寺中大众立制。<a id="a-1R"></a>若无依止一宿不停。<a id="a-1S"></a>可与我依止。<a id="a-1T"></a>报言。<a id="a-1U"></a>贤首实是好制。<a id="a-1V"></a>众不作者我当为立。<a id="a-1W"></a>汝先语我云。<a id="a-1X"></a>岂不见三尊多畜愚痴物。<a id="a-1Y"></a>今言敬礼上座一何翻覆之甚。<a id="a-1Z"></a>如是逋慢谁能为作。<a id="a-1a"></a>随汝别觅依止之师。<a id="a-1b"></a>彼遂默然不为开户。<a id="a-1c"></a>通宵坐地受苦至明。<a id="a-1d"></a>苾刍以缘白佛。<a id="a-1e"></a>佛言。<a id="a-1f"></a>不应无依止师人间行李。<a id="a-1g"></a>又诸苾刍不同师子怀坚鞕心有恨不舍。<a id="a-1h"></a>然诸僧伽不应辄作如是恶制。<a id="a-1i"></a>令他苾刍横受苦恼。<a id="a-1j"></a>若苾刍无依止师人间游行。<a id="a-1k"></a>作恼他心立非法制皆得越法罪。</p>
  <p id="a1l">佛在摩揭陀国人间游行。<a id="a-1m"></a>于莫俱山薄俱罗药叉住殿而为安处。<a id="a-1n"></a>苾刍龙护而为侍者。<a id="a-1o"></a>尔时世尊于闇夜分。<a id="a-1p"></a>天复微雨掣电流光。<a id="a-1q"></a>于空地中经行游步。<a id="a-1r"></a>诸佛常法乃至世尊未卧已来。<a id="a-1s"></a>侍者不应在前而卧。<a id="a-1t"></a>时天帝释便以天眼遍观下界。<a id="a-1u"></a>见佛。</p>
  <p id="a1v">世尊在薄俱罗药叉所住之殿。<a id="a-1w"></a>于闇夜分。<a id="a-1x"></a>天复微雨掣电流光。<a id="a-1y"></a>于空地中经行游步。<a id="a-1z"></a>我今宜可礼觐世尊。<a id="a-20"></a>即便变作妙琉璃殿。<a id="a-21"></a>随身而往上覆世尊。<a id="a-22"></a>随大师后而为游步。<a id="a-23"></a>摩揭陀国时俗诸人。<a id="a-24"></a>若见孩儿夜啼泣者告言勿啼。<a id="a-25"></a>薄俱罗药叉欲来食汝。<a id="a-26"></a>于时龙护见佛世尊。<a id="a-27"></a>夜深不卧久作经行。<a id="a-28"></a>我今宜可道薄俱罗药叉而为恐怖。<a id="a-29"></a>作是念已即披长毛大緂。<a id="a-2A"></a>于经行处告言沙门。<a id="a-2B"></a>薄俱罗药叉现身来至。<a id="a-2C"></a>佛告龙护汝愚痴人。<a id="a-2D"></a>以薄俱罗药叉怖于善逝。<a id="a-2E"></a>如来世尊应正等觉久离怖畏。<a id="a-2F"></a>毛竖心惊亦皆除遣。<a id="a-2G"></a>时天帝释见彼龙护作非法事。<a id="a-2H"></a>心生嫌怪。<a id="a-2I"></a>白言世尊。<a id="a-2J"></a>于佛法中亦有如是等人。<a id="a-2K"></a>佛告帝释汝今应知。<a id="a-2L"></a>乔答摩家极甚宽广。<a id="a-2M"></a>于中品类乃有多途勿轻此人。<a id="a-2N"></a>亦于来世获清净法。<a id="a-2O"></a>时天帝释礼佛足已便往天宫。<a id="a-2P"></a>佛作是念。<a id="a-2Q"></a>由诸苾刍以毛向外而披大緂。<a id="a-2R"></a>有斯过失。<a id="a-2S"></a>我今制诸苾刍如是披者得越法罪。<a id="a-2T"></a>时诸苾刍闻是制已。<a id="a-2U"></a>随逐商旅人间游行。<a id="a-2V"></a>至牧牛人处。<a id="a-2W"></a>时属寒夜得长毛緂。<a id="a-2X"></a>緂有臭气兼多虮虱。<a id="a-2Y"></a>意欲将毛向外而覆。<a id="a-2Z"></a>彼惧犯戒不敢翻披。<a id="a-2a"></a>苾刍以缘白佛。<a id="a-2b"></a>佛言。<a id="a-2c"></a>毛向外披。<a id="a-2d"></a>但得端坐不合经行。<a id="a-2e"></a>违者得越法罪。</p>
  <p id="a2f">第二门第三子摄颂曰。</p>
  <p id="a2g">披緂听不听　　恶地不置钵</p>
  <p id="a2h">衣开三种纽　　应知绦亦三</p>
  <p id="a2i">缘在室罗伐城。<a id="a-2j"></a>佛告诸苾刍若得劫贝卧帔。<a id="a-2k"></a>或得长毛緂。<a id="a-2l"></a>或得高襵婆。<a id="a-2m"></a>如是等物我今听许。<a id="a-2n"></a>若僧伽若别人皆随意受用。<a id="a-2o"></a>若是胜上高襵婆緂僧伽听畜不许别人。</p>
  <p id="a2p">缘在室罗伐城。<a id="a-2q"></a>时有乞食苾刍。<a id="a-2r"></a>于日初分执持衣钵入城乞食。<a id="a-2s"></a>上衣堕落。<a id="a-2t"></a>即便疾疾置钵于地整理上衣。<a id="a-2u"></a>时居士婆罗门。<a id="a-2v"></a>见已生嫌作如是语。<a id="a-2w"></a>沙门释子多不洁净。<a id="a-2x"></a>随秽恶地而置其钵。<a id="a-2y"></a>苾刍以缘白佛佛言。<a id="a-2z"></a>不应随地而置其钵得越法罪。<a id="a-30"></a>然为护衣应安拘纽。<a id="a-31"></a>苾刍便以棘针缀衣。<a id="a-32"></a>致令衣损。<a id="a-33"></a>佛言不应尔。<a id="a-34"></a>复以线系。<a id="a-35"></a>佛言。<a id="a-36"></a>此亦不应。<a id="a-37"></a>可于肩上安拘胸前缀纽。<a id="a-38"></a>苾刍不知云何作纽。<a id="a-39"></a>佛言。<a id="a-3A"></a>纽有三种。<a id="a-3B"></a>一如蘡薁子。<a id="a-3C"></a>二如葵子。<a id="a-3D"></a>三如棠梨子。<a id="a-3E"></a>彼于肩上缘边安拘。<a id="a-3F"></a>能令速断。<a id="a-3G"></a>应于缘后四指安拘。<a id="a-3H"></a>即于衣上缀拘。<a id="a-3I"></a>令衣疾破。<a id="a-3J"></a>佛言。<a id="a-3K"></a>应重作帖以锥钻穴。<a id="a-3L"></a>拘出其内系作双拘。<a id="a-3M"></a>其纽可在胸前缘边缀之。<a id="a-3N"></a>叠衣三襵是安拘纽处。<a id="a-3O"></a>若违制者得越法罪。</p>
  <p id="a3P">缘在室罗伐城同前。<a id="a-3Q"></a>乞食苾刍乞食之时下衣堕落。<a id="a-3R"></a>置钵于地整理下裙。<a id="a-3S"></a>俗人见嫌作如是语。<a id="a-3T"></a>沙门释子不简净秽。<a id="a-3U"></a>随在何地而置其钵。<a id="a-3V"></a>苾刍以缘白佛。<a id="a-3W"></a>佛言。<a id="a-3X"></a>应系下裙方入聚落。<a id="a-3Y"></a>彼以绳系令衣速破。<a id="a-3Z"></a>佛言。<a id="a-3a"></a>勿以绳系。<a id="a-3b"></a>应用腰绦。<a id="a-3c"></a>苾刍不知其绦如何当作。<a id="a-3d"></a>佛言。<a id="a-3e"></a>绦有三种。<a id="a-3f"></a>一偏二方三圆。<a id="a-3g"></a>若异此者得越法罪。</p>
  <p id="a3h">第二门第四子摄颂曰。</p>
  <p id="a3i">胜鬘恶生事　　次制诸璎珞</p>
  <p id="a3j">金绦及彩物　　斯皆畜不应</p>
  <p id="a3k">佛在劫比罗城多根树园。<a id="a-3l"></a>尔时释子大名有一聚落。<a id="a-3m"></a>其知营务人忽然命过。<a id="a-3n"></a>时彼众人来白大名曰。<a id="a-3o"></a>知事之人今已身死。<a id="a-3p"></a>可遣余人来知村务。<a id="a-3q"></a>时有一摩纳婆在傍而立。<a id="a-3r"></a>大名告曰。<a id="a-3s"></a>摩纳婆汝今且往捡挍村事。<a id="a-3t"></a>我当续更遣知事人。<a id="a-3u"></a>彼便即去往至村中依法捡察。<a id="a-3v"></a>所得地利送上大名。<a id="a-3w"></a>倍胜于前人无恨色。<a id="a-3x"></a>大名问曰。<a id="a-3y"></a>汝今多送租税倍胜。<a id="a-3z"></a>常时不于众人生逼迫。<a id="a-40"></a>不白言大家。<a id="a-41"></a>我并依理而税不苦于人。<a id="a-42"></a>于时。<a id="a-43"></a>大名问村人曰。<a id="a-44"></a>此摩纳婆不于村邑生逼迫耶。<a id="a-45"></a>诸人答曰。<a id="a-46"></a>人无恨心。<a id="a-47"></a>于时大名遂立为主。<a id="a-48"></a>其人平均依理征税。<a id="a-49"></a>不为抑夺为知事官统领村邑。<a id="a-4A"></a>时摩纳婆于大婆罗门族。<a id="a-4B"></a>娶女为妻。<a id="a-4C"></a>未久之间便诞一息。<a id="a-4D"></a>复经年月又生一女。<a id="a-4E"></a>名为明月。<a id="a-4F"></a>如法长养渐至成人。<a id="a-4G"></a>智慧聪明仪容超绝。<a id="a-4H"></a>于诸村邑无不叹美。<a id="a-4I"></a>后于异时其父得病。<a id="a-4J"></a>虽加药饵竟不瘳损。<a id="a-4K"></a>于此邑中所收年税。<a id="a-4L"></a>咸充药直无有残余。<a id="a-4M"></a>更向外村转贷而用。<a id="a-4N"></a>其病日笃遂致命终。<a id="a-4O"></a>时村邑人诣大名所。<a id="a-4P"></a>白言大家。<a id="a-4Q"></a>彼知事官今已身死。<a id="a-4R"></a>大名告曰。<a id="a-4S"></a>于彼村邑有年税不。<a id="a-4T"></a>答曰。<a id="a-4U"></a>于此年中多获封税。<a id="a-4V"></a>由彼遭病咸充药直。<a id="a-4W"></a>仍不能足更贷余村。<a id="a-4X"></a>大名告曰。<a id="a-4Y"></a>所有残余可为还债。<a id="a-4Z"></a>诸人答曰。<a id="a-4a"></a>更无余物。<a id="a-4b"></a>唯有一妇及男女二人。<a id="a-4c"></a>女名明月智识聪明仪容超绝。<a id="a-4d"></a>于诸村邑无不叹美。<a id="a-4e"></a>大名告曰。<a id="a-4f"></a>母及于儿任其自活。<a id="a-4g"></a>其女明月可唤将来。<a id="a-4h"></a>时彼邑人放其母子。<a id="a-4i"></a>遂将明月至大名所。<a id="a-4j"></a>时彼宅中有一老母。<a id="a-4k"></a>常为二事。<a id="a-4l"></a>一煮饼食。<a id="a-4m"></a>二采众花。<a id="a-4n"></a>于时老母白大名曰。<a id="a-4o"></a>我今年迈不堪二业。<a id="a-4p"></a>此之小女与我为伴。<a id="a-4q"></a>彼言随意。<a id="a-4r"></a>老母即报明月。<a id="a-4s"></a>汝今可往林内采花。<a id="a-4t"></a>我在家中营事饼食。<a id="a-4u"></a>彼采花已线结好鬘奉上大名。<a id="a-4v"></a>大名见喜告曰。<a id="a-4w"></a>胜妙花鬘可置而去。<a id="a-4x"></a>唤老母来问言何意。<a id="a-4y"></a>先时花少今者倍多。<a id="a-4z"></a>白言。<a id="a-50"></a>先时大家。<a id="a-51"></a>有近亲人。<a id="a-52"></a>来从我乞。<a id="a-53"></a>我即分布今时不与。<a id="a-54"></a>又我目暗观察不审。<a id="a-55"></a>今小女眼明采花审谛是故花多。<a id="a-56"></a>大名曰。<a id="a-57"></a>若尔此女留住园中。<a id="a-58"></a>每于日日常采多花。<a id="a-59"></a>结作胜鬘持来与我。<a id="a-5A"></a>因号此女名曰胜鬘。<a id="a-5B"></a>女于后时。<a id="a-5C"></a>取己食分诣彼园所。<a id="a-5D"></a>遇佛世尊入城乞食。<a id="a-5E"></a>胜鬘于路见佛色相。<a id="a-5F"></a>深起敬心瞻视尊颜。<a id="a-5G"></a>渴仰而住便作是念。<a id="a-5H"></a>由我昔来于真福田未曾供养。<a id="a-5I"></a>是故我今获斯贫贱。<a id="a-5J"></a>若佛世尊受我食者。<a id="a-5K"></a>我此饭食持将奉施。<a id="a-5L"></a>尔时世尊知彼女心。<a id="a-5M"></a>即便舒钵告言善女。<a id="a-5N"></a>如汝所念欲施食者可置钵中。<a id="a-5O"></a>于时胜鬘将己饭食。<a id="a-5P"></a>以恭敬心置佛钵内。<a id="a-5Q"></a>顶礼佛足作如是言。<a id="a-5R"></a>愿我此福得舍婢身。<a id="a-5S"></a>永离贫苦获大富贵。<a id="a-5T"></a>作是愿已礼佛而去。<a id="a-5U"></a>在路忽逢父之朋友。<a id="a-5V"></a>彼人善相。<a id="a-5W"></a>既见胜鬘身有异相。<a id="a-5X"></a>问曰。<a id="a-5Y"></a>汝欲何之。<a id="a-5Z"></a>胜鬘啼泣。<a id="a-5a"></a>又问何故忧怀若斯。<a id="a-5b"></a>答言。<a id="a-5c"></a>阿父我被大名将充婢使。<a id="a-5d"></a>告言。<a id="a-5e"></a>小女可舒手来。<a id="a-5f"></a>我与汝相彼便展手。<a id="a-5g"></a>老人见已即说颂曰。</p>
  <p id="a5h">若人于手中　　有鬘钩轮相</p>
  <p id="a5i">虽生下贱室　　当作大王妃</p>
  <p id="a5j">若人于手中　　有城楼阁相</p>
  <p id="a5k">虽生下贱室　　当作大王妃</p>
  <p id="a5l">若人口如池　　声作鹅王响</p>
  <p id="a5m">虽生下贱室　　当作大王妃</p>
  <p id="a5n">汝今勿忧愁　　定离于婢使</p>
  <p id="a5o">必受上富贵　　当作大王妃</p>
  <p id="a5p">于时胜鬘拜辞老父。<a id="a-5q"></a>行诣园中。<a id="a-5r"></a>乃于后时彼胜光王。<a id="a-5s"></a>严驾四兵出行游猎。<a id="a-5t"></a>其所乘马忽尔奔驰控制不禁。<a id="a-5u"></a>遂至劫比罗国入大名园内。<a id="a-5v"></a>胜鬘见已便作是言。<a id="a-5w"></a>善来大王。<a id="a-5x"></a>王问胜鬘。<a id="a-5y"></a>此是谁园。<a id="a-5z"></a>答曰。<a id="a-60"></a>是大名园。<a id="a-61"></a>王乃下马。<a id="a-62"></a>女将系树。<a id="a-63"></a>王言。<a id="a-64"></a>取水我欲洗足。<a id="a-65"></a>女作是念。<a id="a-66"></a>可求暖水为王洗足。<a id="a-67"></a>遂即往取日照之水。<a id="a-68"></a>盛以莲叶将至王所与王洗足。<a id="a-69"></a>王复告言。<a id="a-6A"></a>更可取水我须洗面。<a id="a-6B"></a>女又作念。<a id="a-6C"></a>温暖之水洗目非宜。<a id="a-6D"></a>以手搅水令冷暖相得。<a id="a-6E"></a>送至王所。<a id="a-6F"></a>王洗面已复语女言。<a id="a-6G"></a>更取水来我欲须饮。<a id="a-6H"></a>女还作念要得冷水可能止渴。<a id="a-6I"></a>即诣池所深拨取水奉上于王。<a id="a-6J"></a>王既饮已即问女言。<a id="a-6K"></a>于此园中有三种水耶。<a id="a-6L"></a>答言。<a id="a-6M"></a>园无三水。<a id="a-6N"></a>本是一处。<a id="a-6O"></a>王复问言。<a id="a-6P"></a>若是一水。<a id="a-6Q"></a>汝向如何得三种别。<a id="a-6R"></a>如前所作具白于王。<a id="a-6S"></a>王闻此语便即思惟。<a id="a-6T"></a>此女方便善解时机。<a id="a-6U"></a>作是念已乃告女言。<a id="a-6V"></a>我欲眠卧须汝握脚。<a id="a-6W"></a>王既卧已女为握足。<a id="a-6X"></a>王便得睡女复念言。<a id="a-6Y"></a>诸王贵胜怨恨者多相忧者少。<a id="a-6Z"></a>王今眠睡恐有恶人来相侵害。<a id="a-6a"></a>若不为王关闭门户。<a id="a-6b"></a>忽有伤损我及曹主必招罪责。<a id="a-6c"></a>事须防守即关门户。<a id="a-6d"></a>于时四兵寻觅大王。<a id="a-6e"></a>到其园所。<a id="a-6f"></a>问言。<a id="a-6g"></a>王在此耶。<a id="a-6h"></a>女闻语已不为开门。<a id="a-6i"></a>军声外震王乃惊觉。<a id="a-6j"></a>即问女言。<a id="a-6k"></a>此是何响。<a id="a-6l"></a>女曰。<a id="a-6m"></a>有诸人来问王所在欲得开门。<a id="a-6n"></a>王乃问女谁闭其门。<a id="a-6o"></a>答言我闭。<a id="a-6p"></a>何故闭耶。<a id="a-6q"></a>女曰。<a id="a-6r"></a>我自思念。<a id="a-6s"></a>诸王贵胜怨恨者多相忧者少。<a id="a-6t"></a>王今睡眠恐有恶人来相侵害。<a id="a-6u"></a>若不为王关闭门户。<a id="a-6v"></a>忽有伤损我及曹主俱招罪责。<a id="a-6w"></a>因即关闭。<a id="a-6x"></a>王闻此说赞言好女甚有奇计。<a id="a-6y"></a>王曰。<a id="a-6z"></a>园主大名是汝何亲。<a id="a-70"></a>答言。<a id="a-71"></a>我是大名驱使之人。<a id="a-72"></a>王语女言。<a id="a-73"></a>汝非在下。<a id="a-74"></a>是大名女何不实说。<a id="a-75"></a>女乃默然。</p>
  <p id="a76">时王语女可往城中。<a id="a-77"></a>报大名曰。<a id="a-78"></a>胜光大王在汝园内。<a id="a-79"></a>女即速去具报大名。<a id="a-7A"></a>大名闻已办诸美膳及以香花。<a id="a-7B"></a>与多人众诣其园所。<a id="a-7C"></a>见胜光王唱言。<a id="a-7D"></a>善来大王共相慰问。<a id="a-7E"></a>令王洗浴。<a id="a-7F"></a>次奉上衣涂饰香鬘。<a id="a-7G"></a>具荐芳馔。<a id="a-7H"></a>食罢言议问大名曰。<a id="a-7I"></a>此之少女是汝何亲。<a id="a-7J"></a>答曰。<a id="a-7K"></a>是驱使人。<a id="a-7L"></a>王曰。<a id="a-7M"></a>非驱使人是君之女宜当与我。<a id="a-7N"></a>大名曰。<a id="a-7O"></a>更有奇妙释种之女。<a id="a-7P"></a>胜斯数倍何不取之。<a id="a-7Q"></a>王曰。<a id="a-7R"></a>此女是我所须不求余者。<a id="a-7S"></a>大名曰。<a id="a-7T"></a>若如是者我当庄严备礼奉送。<a id="a-7U"></a>王曰善哉。<a id="a-7V"></a>大名即便严饰城隍扫洒衢路。<a id="a-7W"></a>其胜鬘女具诸璎珞。<a id="a-7X"></a>载于大象。<a id="a-7Y"></a>于康庄处。<a id="a-7Z"></a>摇铃遍告劫比罗城所有人众。<a id="a-7a"></a>或有诸方来集会者。<a id="a-7b"></a>应知释种大名之女号曰胜鬘。<a id="a-7c"></a>今欲送与憍萨罗国胜光大王。<a id="a-7d"></a>为第一夫人。<a id="a-7e"></a>举城人众咸皆送出。<a id="a-7f"></a>时胜光王。<a id="a-7g"></a>广备军仪礼迎归国。<a id="a-7h"></a>是时王母闻说取婢以作夫人。<a id="a-7i"></a>便怀忿心作如是念。<a id="a-7j"></a>此非善子徒烦我腹。<a id="a-7k"></a>生长成立终为婢夫。<a id="a-7l"></a>作是念已怀忧而住。<a id="a-7m"></a>及迎至城王告胜鬘曰。<a id="a-7n"></a>汝今可去拜谒大家。<a id="a-7o"></a>胜鬘即便往大家所。<a id="a-7p"></a>手执双足低头而拜。<a id="a-7q"></a>其手细软触彼母时。<a id="a-7r"></a>身心泰然即便睡着。<a id="a-7s"></a>须臾觉已作如是语。<a id="a-7t"></a>观斯婢女身形美触。<a id="a-7u"></a>必当丧我憍萨罗城。<a id="a-7v"></a>时胜光王有二大夫人。<a id="a-7w"></a>一名行雨。<a id="a-7x"></a>二曰胜鬘。<a id="a-7y"></a>若王每与胜鬘欢会聚时。<a id="a-7z"></a>即赞行雨作如是言。<a id="a-80"></a>胜鬘当知。<a id="a-81"></a>行雨夫人容仪超绝。<a id="a-82"></a>胜鬘白王我于何时可得相见。<a id="a-83"></a>王言。<a id="a-84"></a>不久即应相见。<a id="a-85"></a>若与行雨聚集之时。<a id="a-86"></a>即赞胜鬘作如是言。<a id="a-87"></a>行雨当知。<a id="a-88"></a>胜鬘夫人肌肤细滑举世希奇。<a id="a-89"></a>行雨白王。<a id="a-8A"></a>我于何时可得相见。<a id="a-8B"></a>王言。<a id="a-8C"></a>不久令汝得见。<a id="a-8D"></a>王于彼二更相称赞。<a id="a-8E"></a>令生爱重乐欲相见。<a id="a-8F"></a>后于异时三春届节百卉敷荣。<a id="a-8G"></a>茂林清池花鸟交映。<a id="a-8H"></a>孔雀鹦鹉鹅雁鸳鸯。<a id="a-8I"></a>杂类哀鸣群飞合响。<a id="a-8J"></a>王于一时与诸婇女于芳园所。<a id="a-8K"></a>随处周旋欢娱嬉戏。<a id="a-8L"></a>王息眠睡宫人纵逸。<a id="a-8M"></a>贪诸花果恣意游行。<a id="a-8N"></a>其时行雨身体劳倦。<a id="a-8O"></a>攀无忧树枝暂时伫立。<a id="a-8P"></a>胜鬘因过到其傍边。<a id="a-8Q"></a>既见行雨作如是念。<a id="a-8R"></a>此是树神即礼其足。<a id="a-8S"></a>胜鬘触着行雨便睡。<a id="a-8T"></a>王既睡觉遥见胜鬘在行雨处。<a id="a-8U"></a>王即唤诸婇女还入宫中。<a id="a-8V"></a>后于异时王对行雨。<a id="a-8W"></a>赞胜鬘时。<a id="a-8X"></a>行雨白言。<a id="a-8Y"></a>我于何时得见胜鬘。<a id="a-8Z"></a>王言。<a id="a-8a"></a>汝已见竟。<a id="a-8b"></a>行雨答言。<a id="a-8c"></a>未曾省见。<a id="a-8d"></a>王言。<a id="a-8e"></a>我令汝忆曾相见时。<a id="a-8f"></a>汝自思念往于园中。<a id="a-8g"></a>手攀无忧树枝暂时立住。<a id="a-8h"></a>时胜鬘来见手触汝足。<a id="a-8i"></a>行雨白言。<a id="a-8j"></a>彼是胜鬘耶。<a id="a-8k"></a>王言是。<a id="a-8l"></a>行雨白言。<a id="a-8m"></a>知王于我深有爱念。<a id="a-8n"></a>能弃如此细软容仪曲亲于我。<a id="a-8o"></a>王复诣彼胜鬘之处。<a id="a-8p"></a>赞叹行雨。<a id="a-8q"></a>胜鬘曰。<a id="a-8r"></a>我于何时得见行雨。<a id="a-8s"></a>王言。<a id="a-8t"></a>汝已曾见。<a id="a-8u"></a>胜鬘言。<a id="a-8v"></a>我不曾见。<a id="a-8w"></a>王言。<a id="a-8x"></a>我令汝忆。<a id="a-8y"></a>汝于无忧树下礼行雨足。<a id="a-8z"></a>胜鬘白王。<a id="a-90"></a>彼是行雨耶。<a id="a-91"></a>王言。<a id="a-92"></a>是即白王曰。<a id="a-93"></a>知王于我深有爱念。<a id="a-94"></a>能弃如此颜容色相曲亲于我。<a id="a-95"></a>举国人众普皆知闻。<a id="a-96"></a>胜光大王有二夫人。<a id="a-97"></a>一是胜鬘。<a id="a-98"></a>一是行雨。<a id="a-99"></a>胜鬘软滑超绝诸人。<a id="a-9A"></a>行雨容仪难可比类。<a id="a-9B"></a>时诸苾刍咸皆有疑。<a id="a-9C"></a>请世尊曰。<a id="a-9D"></a>大德。<a id="a-9E"></a>胜鬘行雨各作何业。<a id="a-9F"></a>由其业力一则身形细软。<a id="a-9G"></a>二乃容貌超伦。<a id="a-9H"></a>世尊告曰。<a id="a-9I"></a>此二皆由自业所感增长成熟。<a id="a-9J"></a>广说如余。<a id="a-9K"></a>汝等苾刍过去世时。<a id="a-9L"></a>于大城中有婆罗门。<a id="a-9M"></a>娶妻未久便诞一息。<a id="a-9N"></a>不经多年复生一女。<a id="a-9O"></a>俱渐长大。<a id="a-9P"></a>父母遇病皆悉身亡。<a id="a-9Q"></a>时彼童子既遭忧戚。<a id="a-9R"></a>念往山林即携其妹。<a id="a-9S"></a>共至林所采拾花果以自支持。<a id="a-9T"></a>汝等苾刍。<a id="a-9U"></a>如大黑蛇有五过患。<a id="a-9V"></a>云何为五。<a id="a-9W"></a>一者多嗔。<a id="a-9X"></a>二者多恨。<a id="a-9Y"></a>三者作恶。<a id="a-9Z"></a>四者无恩。<a id="a-9a"></a>五者利毒。<a id="a-9b"></a>应知女人亦有五过。<a id="a-9c"></a>一者多嗔。<a id="a-9d"></a>二者多恨。<a id="a-9e"></a>三者作恶。<a id="a-9f"></a>四者无恩。<a id="a-9g"></a>五者利毒。<a id="a-9h"></a>云何名为女人利毒。<a id="a-9i"></a>凡诸女人多怀猛利染欲之心。<a id="a-9j"></a>是时童女既至成人。<a id="a-9k"></a>欲心渐盛告其兄曰。<a id="a-9l"></a>我今不能常餐花果以自存命。<a id="a-9m"></a>可往人间求诸饮食。<a id="a-9n"></a>时兄将妹共出山林。<a id="a-9o"></a>往婆罗门家而行乞食。<a id="a-9p"></a>两声齐唤。<a id="a-9q"></a>主人出看见而告曰。<a id="a-9r"></a>隐居之人亦畜妻室。<a id="a-9s"></a>兄曰。<a id="a-9t"></a>此非我妻是亲妹也。<a id="a-9u"></a>即问兄曰。<a id="a-9v"></a>曾娉人未。<a id="a-9w"></a>报言未。<a id="a-9x"></a>若如是者何不与我。<a id="a-9y"></a>答曰。<a id="a-9z"></a>此已远离世间恶法。<a id="a-A0"></a>女心欲盛报其兄曰。<a id="a-A1"></a>岂我林中食诸花果不能活耶。<a id="a-A2"></a>然我不堪烦恼所逼。<a id="a-A3"></a>共辞林野远至人间。<a id="a-A4"></a>今可以我与婆罗门。<a id="a-A5"></a>兄曰。<a id="a-A6"></a>我实不能嫁娶于汝。<a id="a-A7"></a>此是恶法。<a id="a-A8"></a>非我所为汝有俗心任情所作。<a id="a-A9"></a>时婆罗门知女心已。<a id="a-AA"></a>延入家中大会宗亲。<a id="a-AB"></a>纳以为妇。<a id="a-AC"></a>报其兄曰。<a id="a-AD"></a>今可与我同宅而居。<a id="a-AE"></a>别为一室。<a id="a-AF"></a>兄曰。<a id="a-AG"></a>我不求欲当乐出家。<a id="a-AH"></a>妹曰。<a id="a-AI"></a>共立要契方可随情。<a id="a-AJ"></a>兄曰。<a id="a-AK"></a>是何言要。<a id="a-AL"></a>妹曰。<a id="a-AM"></a>若其证得殊胜果者。<a id="a-AN"></a>可来相见。<a id="a-AO"></a>兄曰善哉。<a id="a-AP"></a>如汝所愿即便辞去。<a id="a-AQ"></a>至隐士所而为出家。<a id="a-AR"></a>由彼宿世善根力故。<a id="a-AS"></a>遂于三十七品菩提分法。<a id="a-AT"></a>无师自悟证独觉果。<a id="a-AU"></a>便作是念。<a id="a-AV"></a>我先与妹共立要契。<a id="a-AW"></a>今可往看。<a id="a-AX"></a>便至其所。<a id="a-AY"></a>上升虚空身现神变。<a id="a-AZ"></a>上出火光下流清水。<a id="a-Aa"></a>奇相非一纵身而下。<a id="a-Ab"></a>诸凡夫人见神通时。<a id="a-Ac"></a>心疾回转犹如大树崩倒于地。<a id="a-Ad"></a>顶礼尊足白言大兄。<a id="a-Ae"></a>今得如是殊妙胜德。<a id="a-Af"></a>答言我证。<a id="a-Ag"></a>白言。<a id="a-Ah"></a>兄为资身须得食饮。<a id="a-Ai"></a>我为求福愿兴供养可住于此。<a id="a-Aj"></a>答曰。<a id="a-Ak"></a>汝无自在可入报夫。<a id="a-Al"></a>即白夫言。<a id="a-Am"></a>仁今知不。<a id="a-An"></a>我兄出家成就禁戒。<a id="a-Ao"></a>得上妙果世间第一。<a id="a-Ap"></a>我欲供养不敢自专。<a id="a-Aq"></a>若见许者于三月中饮食资给。<a id="a-Ar"></a>答言。<a id="a-As"></a>贤首彼不出家。<a id="a-At"></a>我虽不欲终须供济。<a id="a-Au"></a>况已出家获殊胜道。<a id="a-Av"></a>今随汝意供养三月。<a id="a-Aw"></a>其夫更有一妇见施饮食。<a id="a-Ax"></a>便作是念家财共有。<a id="a-Ay"></a>彼既求福我何不为。<a id="a-Az"></a>告曰。<a id="a-B0"></a>汝兄亦是我尊。<a id="a-B1"></a>我欲隔日而申供养。<a id="a-B2"></a>答言随意。<a id="a-B3"></a>其独觉妹护彼情故。<a id="a-B4"></a>妙食置内粗食覆上。<a id="a-B5"></a>持告旧妻我此饮食供养于兄。<a id="a-B6"></a>愿当随喜。<a id="a-B7"></a>其时旧妻至设食日。<a id="a-B8"></a>亦护彼情粗食置内精者覆上。<a id="a-B9"></a>持告新妻我此妙食奉施尊兄。<a id="a-BA"></a>愿当随喜。<a id="a-BB"></a>汝等苾刍当知。<a id="a-BC"></a>胜鬘是独觉妹。<a id="a-BD"></a>以精妙食供养兄故。<a id="a-BE"></a>由斯福力五百生中身常细软。<a id="a-BF"></a>其第二妻以外妙食施独觉者。<a id="a-BG"></a>今行雨是。<a id="a-BH"></a>由斯业故五百生中容仪端正。<a id="a-BI"></a>乃至今生仪貌超绝。<a id="a-BJ"></a>汝等苾刍当知。<a id="a-BK"></a>黑业得黑报。<a id="a-BL"></a>白业得白报。<a id="a-BM"></a>杂业得杂报。<a id="a-BN"></a>汝等应舍黑杂二业修行白业。<a id="a-BO"></a>广说如上。<a id="a-BP"></a>汝等苾刍当如是学。</p>
  <p id="aBQ">复于后时胜鬘夫人遂便怀妊。<a id="a-BR"></a>同于此夜大臣婆罗门妇亦即有娠。<a id="a-BS"></a>由有娠故极受辛苦。<a id="a-BT"></a>胜鬘夫人。<a id="a-BU"></a>至九月满便诞一男。<a id="a-BV"></a>容貌端严人所乐见。<a id="a-BW"></a>经三七日聚会宗亲。<a id="a-BX"></a>欲为其儿施立名字。<a id="a-BY"></a>王曰。<a id="a-BZ"></a>可抱此儿。<a id="a-Ba"></a>将现国大夫人请立何字。<a id="a-Bb"></a>群臣如敕抱现夫人。<a id="a-Bc"></a>时大夫人谓诸臣曰。<a id="a-Bd"></a>我岂先时不作是语。<a id="a-Be"></a>观斯婢女身形美触。<a id="a-Bf"></a>必当丧我憍萨罗城。<a id="a-Bg"></a>大臣白言。<a id="a-Bh"></a>诚有斯语。<a id="a-Bi"></a>此子未生国大夫人先已为作不祥之记。<a id="a-Bj"></a>应与此儿名为恶生。<a id="a-Bk"></a>初生之日大臣之妇亦诞一男。<a id="a-Bl"></a>生既满月如上广说。<a id="a-Bm"></a>乃至总集诸亲与儿立字。<a id="a-Bn"></a>众人议曰。<a id="a-Bo"></a>初怀此子母受艰辛。<a id="a-Bp"></a>及至生时还遭极苦。<a id="a-Bq"></a>宜与此儿名为苦母。<a id="a-Br"></a>恶生太子以八养母而为供侍。<a id="a-Bs"></a>广如余说。<a id="a-Bt"></a>其苦母孩儿亦八养母而为供给。<a id="a-Bu"></a>乃至长大。<a id="a-Bv"></a>其婆罗门种种业艺无不学尽。<a id="a-Bw"></a>后于异时恶生太子。<a id="a-Bx"></a>与苦母等出城游猎。<a id="a-By"></a>太子乘马忽尔奔驰。<a id="a-Bz"></a>遂至劫比罗城到释迦园所。<a id="a-C0"></a>其守园人遂告园主。<a id="a-C1"></a>恶生太子今至园中。<a id="a-C2"></a>释子闻已互相议曰。<a id="a-C3"></a>我等速出欲杀恶生今正是时。<a id="a-C4"></a>诸人各各严整兵甲即欲出城。<a id="a-C5"></a>耆老见之共相问曰。<a id="a-C6"></a>汝等持兵欲向何处。<a id="a-C7"></a>答曰。<a id="a-C8"></a>恶生太子来在释园。<a id="a-C9"></a>耆老曰。<a id="a-CA"></a>彼是客人创来至此。<a id="a-CB"></a>未相触误今且容忍。<a id="a-CC"></a>诸人闻已皆退入城。<a id="a-CD"></a>于后四兵寻觅太子还到园中。<a id="a-CE"></a>于其园内周游而住。<a id="a-CF"></a>其守园人复报城人。<a id="a-CG"></a>恶生四兵来入园内破散非分。<a id="a-CH"></a>诸人闻已倍增嗔怒。<a id="a-CI"></a>更加威武咸共出城意欲杀戮。<a id="a-CJ"></a>耆老复问汝等更向何处。<a id="a-CK"></a>答曰。<a id="a-CL"></a>恶生太子乃领四兵。<a id="a-CM"></a>破损我园今欲杀戮。<a id="a-CN"></a>耆老曰。<a id="a-CO"></a>且当容忍。<a id="a-CP"></a>于时恶生知释氏兵欲来相害。<a id="a-CQ"></a>遂即引兵速归本国。<a id="a-CR"></a>唯留一人告言住此。<a id="a-CS"></a>私听释子有何议论。<a id="a-CT"></a>于时释兵既至园所。<a id="a-CU"></a>追觅不得见彼一人。<a id="a-CV"></a>问曰。<a id="a-CW"></a>婢子恶生今在何处。<a id="a-CX"></a>答曰。<a id="a-CY"></a>寻即逃迸。<a id="a-CZ"></a>时诸释子作此议论。<a id="a-Ca"></a>我等若获恶生身者。<a id="a-Cb"></a>先须割手。<a id="a-Cc"></a>或言截脚。<a id="a-Cd"></a>或言剜心。<a id="a-Ce"></a>今既私逃更何所作。<a id="a-Cf"></a>遂令手力掘却恶生行住之地。<a id="a-Cg"></a>深至于膝。<a id="a-Ch"></a>别以余土填满其坑。<a id="a-Ci"></a>所倚墙壁亦皆削去。<a id="a-Cj"></a>别更泥涂水乳香汤。<a id="a-Ck"></a>及诸花彩洒散园内。<a id="a-Cl"></a>作是事时。<a id="a-Cm"></a>彼所留人皆悉具见。<a id="a-Cn"></a>遂往憍萨罗城至恶生处。<a id="a-Co"></a>稽首作礼在一面立。<a id="a-Cp"></a>恶生问曰。<a id="a-Cq"></a>释子于我有何议论。<a id="a-Cr"></a>白言。<a id="a-Cs"></a>太子其言毒害我不敢说。<a id="a-Ct"></a>恶生曰。<a id="a-Cu"></a>彼出恶言令其自受。<a id="a-Cv"></a>汝所闻见今可实说。<a id="a-Cw"></a>我欲知彼所为之事。<a id="a-Cx"></a>彼人即为广说如上。<a id="a-Cy"></a>恶生闻已便怀忿恨。<a id="a-Cz"></a>告左右曰。<a id="a-D0"></a>汝等忆持。<a id="a-D1"></a>父王殁后我绍位时。<a id="a-D2"></a>汝等当说斯事令我忆知。<a id="a-D3"></a>是我先怨必诛释种。<a id="a-D4"></a>苦母曰。<a id="a-D5"></a>善哉太子快出此语。<a id="a-D6"></a>愿自坚心绍位之时我当为说。</p>
 </body>
</html>