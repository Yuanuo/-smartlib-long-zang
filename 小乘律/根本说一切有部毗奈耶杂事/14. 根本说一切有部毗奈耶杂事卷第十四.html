<!doctype html>
<html id="z3IBV4BpJ" data-ver="754">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第十四</h1>
  <p id="a2">第三门第四子摄颂之余。</p>
  <p id="a3">缘处同前。<a id="a-4"></a>时给孤独长者。<a id="a-5"></a>每于晨朝往逝多林。<a id="a-6"></a>礼世尊足礼已扫寺内地。<a id="a-7"></a>后于一时长者他缘不遑入寺。<a id="a-8"></a>世尊经行见地不净。<a id="a-9"></a>起世俗心作如是念。<a id="a-A"></a>如何令彼帝释天主。<a id="a-B"></a>从香醉山持彗来至。<a id="a-C"></a>诸佛常法起世俗心。<a id="a-D"></a>乃至蚁子咸知佛意。<a id="a-E"></a>若起出世心声闻独觉尚不了知况余能测。<a id="a-F"></a>时天帝释既观知已。<a id="a-G"></a>便作是念。<a id="a-H"></a>大师何故起世俗心。<a id="a-I"></a>乃见世尊躬欲扫除逝多林地。<a id="a-J"></a>既知佛念便诣香醉山中。<a id="a-K"></a>取五百上妙扫彗轻软如绵。<a id="a-L"></a>至佛前住。<a id="a-M"></a>尔时世尊意欲令彼乐福众生。<a id="a-N"></a>于胜田中植净业故。<a id="a-O"></a>即自执彗欲扫林中。<a id="a-P"></a>时舍利子大目干连大迦摄波阿难陀等。<a id="a-Q"></a>诸大声闻见是事已。<a id="a-R"></a>悉皆执彗共扫园林。<a id="a-S"></a>时佛世尊及圣弟子。<a id="a-T"></a>遍扫除已入食堂中就座而坐。<a id="a-U"></a>佛告诸苾刍凡扫地者有五胜利。<a id="a-V"></a>云何为五。<a id="a-W"></a>一者自心清净。<a id="a-X"></a>二者令他心净。<a id="a-Y"></a>三者诸天欢喜。<a id="a-Z"></a>四者植端正业。<a id="a-a"></a>五者命终之后当生天上。<a id="a-b"></a>后时给孤长者来入林中。<a id="a-c"></a>闻佛世尊及大弟子。<a id="a-d"></a>躬自执彗遍扫林中。<a id="a-e"></a>便作是念。<a id="a-f"></a>如来大师及诸圣众。<a id="a-g"></a>躬自执彗扫逝多林。<a id="a-h"></a>我等云何敢以足蹈。<a id="a-i"></a>时彼长者情怀愧悚立不敢前。<a id="a-j"></a>佛知故问诸苾刍曰。<a id="a-k"></a>立者是谁。<a id="a-l"></a>苾刍白言。<a id="a-m"></a>大德。<a id="a-n"></a>彼是给孤长者。<a id="a-o"></a>闻佛世尊及大弟子。<a id="a-p"></a>各亲执彗扫逝多林。<a id="a-q"></a>情怀愧悚当处而立不敢前行。<a id="a-r"></a>佛告长者口诵经法当可前行。<a id="a-s"></a>由佛世尊敬重法故。<a id="a-t"></a>诸阿罗汉皆尊敬法。<a id="a-u"></a>长者即诵伽他行诣佛所。<a id="a-v"></a>礼双足已退坐一面。<a id="a-w"></a>尔时世尊。<a id="a-x"></a>为说妙法开示劝导赞励庆喜。<a id="a-y"></a>是时长者闻法踊跃奉辞而去。<a id="a-z"></a>时诸苾刍咸皆有疑。<a id="a-10"></a>请世尊曰。<a id="a-11"></a>希有大德。<a id="a-12"></a>自于正法生尊重心赞叹恭敬。<a id="a-13"></a>佛言今者如来离染嗔痴。<a id="a-14"></a>远生老死无忧悲苦。<a id="a-15"></a>具一切智于一切境皆得自在。<a id="a-16"></a>于法尊重赞叹。<a id="a-17"></a>正法未为希有。<a id="a-18"></a>汝等当知我于往昔。<a id="a-19"></a>具染嗔痴未离生老病死现有忧悲苦恼。<a id="a-1A"></a>为法因缘舍自身命。<a id="a-1B"></a>汝今善听我当为说。<a id="a-1C"></a>乃往古昔婆罗痆斯城中。<a id="a-1D"></a>王名梵授。<a id="a-1E"></a>以法化世。<a id="a-1F"></a>人民炽盛安隐丰乐。<a id="a-1G"></a>广说如余。</p>
  <p id="a1H">时梵授王深信正法。<a id="a-1I"></a>禀性贤善自利利他。<a id="a-1J"></a>怜愍一切常行惠施。<a id="a-1K"></a>有大慈悲离染着心。<a id="a-1L"></a>曾无吝惜。<a id="a-1M"></a>后于异时王大夫人忽然有娠。<a id="a-1N"></a>便生异念求闻妙法。<a id="a-1O"></a>夫人白王。<a id="a-1P"></a>王命相师问其所以。<a id="a-1Q"></a>彼白王言由大夫人所孕圣胎遂生是念。<a id="a-1R"></a>尔时大王即为求法。<a id="a-1S"></a>便敕大臣盛金满箱。<a id="a-1T"></a>周遍国界奉金求法竟未遂心。<a id="a-1U"></a>月满生子颜容超绝众相具足广说如余。<a id="a-1V"></a>王作是念。<a id="a-1W"></a>此儿端正人所乐观。<a id="a-1X"></a>未生之时已希妙法。<a id="a-1Y"></a>宗亲共集与作何名。<a id="a-1Z"></a>大臣白言王子未生已希妙法。<a id="a-1a"></a>应与立字名求妙法。<a id="a-1b"></a>王令八母乳养供承广如余说。<a id="a-1c"></a>乃至如莲出水。<a id="a-1d"></a>年渐长大常求妙法竟未遂心。<a id="a-1e"></a>王崩之后自绍王位告诸群臣。<a id="a-1f"></a>卿当为我求于妙法。<a id="a-1g"></a>群臣受敕即持金箱遍赡部内。<a id="a-1h"></a>处处求访无法可得。<a id="a-1i"></a>臣白王言在处遍求无法可得。<a id="a-1j"></a>时求法王不满所愿常怀忧恼。<a id="a-1k"></a>时天帝释观知王心为求法故而怀忧恼。<a id="a-1l"></a>即作是念。<a id="a-1m"></a>王虽如此真伪未知我应往试。<a id="a-1n"></a>遂即变身为大药叉。<a id="a-1o"></a>举手张目形容可畏。<a id="a-1p"></a>至王前立便说颂曰。</p>
  <p id="a1q">常修于善法　　不作诸恶行</p>
  <p id="a1r">此世及后生　　寤寐常安乐</p>
  <p id="a1s">王闻此颂心大欢喜。<a id="a-1t"></a>告药叉曰仁者当重为我说此伽他。<a id="a-1u"></a>时彼药叉即报王曰。<a id="a-1v"></a>王用我语我当为说。<a id="a-1w"></a>王曰唯然愿为宣说随意无违。<a id="a-1x"></a>时药叉曰大王若实乐法者。<a id="a-1y"></a>可作火坑。<a id="a-1z"></a>七日七夜烧炭猛焰投身入中。<a id="a-20"></a>我为重说王闻斯语。<a id="a-21"></a>倍增欣跃报药叉曰。<a id="a-22"></a>此不敢违王即宣令遍告国中。<a id="a-23"></a>我为乐闻妙法。<a id="a-24"></a>七日之后当入火坑。<a id="a-25"></a>一切有缘乐希有者可来观我。<a id="a-26"></a>既宣敕已举国皆知。<a id="a-27"></a>无量众生至期咸赴。<a id="a-28"></a>由王重法至诚所感。<a id="a-29"></a>于虚空中复有无量百千诸天。<a id="a-2A"></a>鼓乐弦歌香花供养庆希有事。<a id="a-2B"></a>重王至诚悉皆来集。<a id="a-2C"></a>时彼药叉七日既满。<a id="a-2D"></a>便升虚空告菩萨曰。<a id="a-2E"></a>所期已至可入火坑。<a id="a-2F"></a>尔时大王遂立太子绍继王位。<a id="a-2G"></a>普召群臣咸乞欢喜。<a id="a-2H"></a>共为辞别渐近火坑。<a id="a-2I"></a>临岸而立即说伽他曰。</p>
  <p id="a2J">如是炎炽大火坑　　红焰如日令人怖</p>
  <p id="a2K">我今欢喜投身入　　为法曾无悔惧心</p>
  <p id="a2L">今我虽处火坑中　　决定当求希有事</p>
  <p id="a2M">愿此福利资舍识　　猛火变作妙莲池</p>
  <p id="a2N">尔时大王说伽他已。<a id="a-2O"></a>便自投身入火坑内放身才下。<a id="a-2P"></a>时大火坑变作莲池清凉可爱。<a id="a-2Q"></a>是时菩萨身无亏损。<a id="a-2R"></a>时天帝释见其希有人天归敬。<a id="a-2S"></a>复帝释身即为彼王重说前颂。</p>
  <p id="a2T">常修于善法　　不作诸恶行</p>
  <p id="a2U">此世及后生　　寤寐常安乐</p>
  <p id="a2V">尔时菩萨受斯颂已。<a id="a-2W"></a>即出池中书之金叶。<a id="a-2X"></a>遍赡部洲城。<a id="a-2Y"></a>邑聚落。<a id="a-2Z"></a>咸悉告知普令修学。<a id="a-2a"></a>汝等苾刍勿生异念。<a id="a-2b"></a>往时求法王者即我身是。<a id="a-2c"></a>为求法故委弃身命。<a id="a-2d"></a>何况今时于胜妙法不生尊重。<a id="a-2e"></a>是故汝等应当修学。<a id="a-2f"></a>我于妙法恭敬供养尊重赞叹。<a id="a-2g"></a>如是诚心依法而住。<a id="a-2h"></a>自利利人法皆具足。<a id="a-2i"></a>苾刍闻已欢喜奉行。</p>
  <p id="a2j">如世尊说若扫地时有五胜利。<a id="a-2k"></a>时有老宿苾刍弃禅诵业。<a id="a-2l"></a>入逝多林皆亲扫地。<a id="a-2m"></a>佛言我于知事人作如是说。<a id="a-2n"></a>非诸耆宿苾刍修行业者。<a id="a-2o"></a>然于我所依善法律而出家者。<a id="a-2p"></a>有二种业。<a id="a-2q"></a>一者习定。<a id="a-2r"></a>二者读诵。<a id="a-2s"></a>苾刍闻佛为知事人密作是说。<a id="a-2t"></a>其知事人不能遍扫逝多林地。<a id="a-2u"></a>佛言随要当扫。<a id="a-2v"></a>若月八日或十五日。<a id="a-2w"></a>应鸣揵稚总集众僧共为洒扫。<a id="a-2x"></a>时诸苾刍既奉佛教。<a id="a-2y"></a>于扫地时谈话俗事。<a id="a-2z"></a>遂使护寺天神及非人类并余法众。<a id="a-30"></a>闻说戏论生嫌贱心。<a id="a-31"></a>佛言不应尔应说法语或圣默然。<a id="a-32"></a>时诸苾刍既扫地已。<a id="a-33"></a>尘土坌身不信敬人见生嫌贱。<a id="a-34"></a>佛言既扫地了除去粪秽应可洗身。<a id="a-35"></a>若不洗者以水湿手拭去尘坌。<a id="a-36"></a>洗手濯足如常所为。<a id="a-37"></a>佛言每至八日十五日观察床敷。<a id="a-38"></a>苾刍总作。<a id="a-39"></a>佛言不应尔。<a id="a-3A"></a>可令弟子详审观察。<a id="a-3B"></a>恐有蚤虱及以污秽。<a id="a-3C"></a>如佛所言见净扫地诵经而蹈者。<a id="a-3D"></a>苾刍洒地然后净扫作曼茶罗。<a id="a-3E"></a>余人见时不敢足蹈。<a id="a-3F"></a>佛言应诵伽他蹈过无犯勿生疑惑。<a id="a-3G"></a>如是应知诸香台殿旛竿制底如来形影。<a id="a-3H"></a>皆诵伽他然后足蹈。<a id="a-3I"></a>若不尔者得越法罪。</p>
  <p id="a3J">尔时北方有一国王。<a id="a-3K"></a>送二童子与胜光王以为国信。<a id="a-3L"></a>一名驮索迦。<a id="a-3M"></a>一名波洛迦。<a id="a-3N"></a>其驮索迦能作饮食。<a id="a-3O"></a>波洛迦解敷床座。<a id="a-3P"></a>凡边国人性多饕餐。<a id="a-3Q"></a>每因游行便入市中。<a id="a-3R"></a>取他鱼饭随意而食。<a id="a-3S"></a>尔时食主即便苦打。<a id="a-3T"></a>时二童子还至王所。<a id="a-3U"></a>白言大王。<a id="a-3V"></a>我向廛中少取鱼饭。<a id="a-3W"></a>时彼家人苦打于我极困几死。<a id="a-3X"></a>王闻语已敕告市人。<a id="a-3Y"></a>汝等当知所有饮食自须掌护。<a id="a-3Z"></a>我此二童不应辄打。<a id="a-3a"></a>后于异时王罢朝已暂为偃息。<a id="a-3b"></a>时二童子各在一边。<a id="a-3c"></a>为王按摩摇动王足。<a id="a-3d"></a>见王不语一云王睡。<a id="a-3e"></a>二云如是。<a id="a-3f"></a>王闻起念岂非此二有私语耶。<a id="a-3g"></a>遂便佯睡伺其所说。<a id="a-3h"></a>时驮索迦告波洛迦有后世耶。<a id="a-3i"></a>答言何有。<a id="a-3j"></a>后世。<a id="a-3k"></a>时波洛迦告驮索迦曰。<a id="a-3l"></a>世间颇有阿罗汉不。<a id="a-3m"></a>驮索迦曰世间无有阿罗汉果。<a id="a-3n"></a>时王闻彼二童子语已。<a id="a-3o"></a>便作是念。<a id="a-3p"></a>此二童子俱起恶见。<a id="a-3q"></a>一是断见。<a id="a-3r"></a>一是邪见。<a id="a-3s"></a>王告大臣。<a id="a-3t"></a>大臣转语。<a id="a-3u"></a>遂令国内远近咸知王二童子是邪恶见人。<a id="a-3v"></a>时给孤长者。<a id="a-3w"></a>于大众中。<a id="a-3x"></a>分明告示震师子吼作如是言。<a id="a-3y"></a>若于我舍而命终者必得生天王闻语已作如是念。<a id="a-3z"></a>长者若来此二童子我当付嘱。<a id="a-40"></a>后于异时给孤长者来至王所。<a id="a-41"></a>自将小童持其坐物既置座已。<a id="a-42"></a>尔时童子即便出外。<a id="a-43"></a>与余童子共为戏乐。<a id="a-44"></a>小童去后王作是念。<a id="a-45"></a>今正是时。<a id="a-46"></a>以二童子用相分付。<a id="a-47"></a>即便窃告守门人曰。<a id="a-48"></a>长者童子勿使入来。<a id="a-49"></a>门人奉教不令其入。<a id="a-4A"></a>长者坐久心念还家。<a id="a-4B"></a>从座而起顾盻使童。<a id="a-4C"></a>王言长者何所顾耶。<a id="a-4D"></a>白言大王。<a id="a-4E"></a>我觅使童。<a id="a-4F"></a>王言长者。<a id="a-4G"></a>我有二童。<a id="a-4H"></a>今付长者可领将去。<a id="a-4I"></a>彼观王意俯仰而取。<a id="a-4J"></a>复作是念。<a id="a-4K"></a>何因大王付我二童。<a id="a-4L"></a>复思此二先是恶见。<a id="a-4M"></a>王今试我令遣将去。<a id="a-4N"></a>是时长者即共还家。<a id="a-4O"></a>既至家已命掌库人曰。<a id="a-4P"></a>此二童子所须之物悉皆给与。<a id="a-4Q"></a>又复告彼市肆诸人。<a id="a-4R"></a>若二童子有所须者君可与之。<a id="a-4S"></a>明书价直我倍酬还。<a id="a-4T"></a>时二童子至掌库所。<a id="a-4U"></a>求索所须皆随意得。<a id="a-4V"></a>告掌库者曰我所求觅君皆与耶。<a id="a-4W"></a>答言尽与。<a id="a-4X"></a>童子。<a id="a-4Y"></a>复问进遣如是。<a id="a-4Z"></a>答是长者。<a id="a-4a"></a>二童相谓长者于我父母无异。<a id="a-4b"></a>我所求者皆悉无违。<a id="a-4c"></a>复于异时相随入市。<a id="a-4d"></a>诸人遥见皆唤二童汝来我处随意所食。<a id="a-4e"></a>二童报曰。<a id="a-4f"></a>昔时遥见各掩食盘。<a id="a-4g"></a>今日远观悉皆唤我。<a id="a-4h"></a>非无所以幸为说之。<a id="a-4i"></a>诸人答曰汝昔强餐一无酬直。<a id="a-4j"></a>今时长者倍还其价。<a id="a-4k"></a>我等缘斯故相命食。<a id="a-4l"></a>二童闻已复相谓曰。<a id="a-4m"></a>长者慈悲深见怜爱。<a id="a-4n"></a>还白长者若有作业幸当见付。<a id="a-4o"></a>报言且住后当令作。<a id="a-4p"></a>后时长者将彼二童。<a id="a-4q"></a>入逝多林俱持彗帚令扫僧地。<a id="a-4r"></a>长者有缘须还本宅。<a id="a-4s"></a>告二童曰我缘须出。<a id="a-4t"></a>汝等且留净扫寺中屏除粪秽。<a id="a-4u"></a>作是事已方可还家。<a id="a-4v"></a>地既净已欲除粪扫。<a id="a-4w"></a>佛神力故令粪无尽。<a id="a-4x"></a>时此二童孝敬于主。<a id="a-4y"></a>竭诚用力除粪不停。<a id="a-4z"></a>尔时佛告阿难陀曰。<a id="a-50"></a>为此二童应留残食。<a id="a-51"></a>时阿难陀留残命食。<a id="a-52"></a>二童作念。<a id="a-53"></a>要除粪了我当还家。<a id="a-54"></a>而不食此圣者残食。<a id="a-55"></a>佛以神力除东畔时西畔还在。<a id="a-56"></a>除西畔时东畔还在。<a id="a-57"></a>如是艰辛至日将暮。</p>
  <p id="a58">佛告阿难陀。<a id="a-59"></a>今此二童当近汝宿。<a id="a-5A"></a>汝复遍告诸苾刍等。<a id="a-5B"></a>我先所说善事当隐恶事显露。<a id="a-5C"></a>欲令二童舍恶见故。<a id="a-5D"></a>宜现其善。<a id="a-5E"></a>汝等苾刍有得定者。<a id="a-5F"></a>如定而住至于初夜。<a id="a-5G"></a>时阿难陀宣佛教已。<a id="a-5H"></a>时诸苾刍即于初夜。<a id="a-5I"></a>或放光明或现奇相。<a id="a-5J"></a>二童见已告阿难陀曰。<a id="a-5K"></a>此是何物。<a id="a-5L"></a>阿难陀曰。<a id="a-5M"></a>彼是阿罗汉现诸神变。<a id="a-5N"></a>时二童子白言圣者。<a id="a-5O"></a>于世界中有阿罗汉耶。<a id="a-5P"></a>阿难陀曰岂汝二人不自亲见何所致疑。<a id="a-5Q"></a>然此二人先起邪见谓无应供。<a id="a-5R"></a>今见神通邪见便息而生正见。<a id="a-5S"></a>佛于中夜起世俗心。<a id="a-5T"></a>如何令彼释梵诸天咸来至此广说如上。<a id="a-5U"></a>时诸天众观知佛心咸来佛所。<a id="a-5V"></a>由彼威力有大光明。<a id="a-5W"></a>二童见已问阿难陀此是何光。<a id="a-5X"></a>答曰此是梵释及余天众。<a id="a-5Y"></a>来诣佛所现此光明。<a id="a-5Z"></a>问言。<a id="a-5a"></a>圣者有他世耶。<a id="a-5b"></a>答曰汝既亲见何所致疑。<a id="a-5c"></a>彼二童子先时邪见谓无后世。<a id="a-5d"></a>今见天众即于此时生正见心。<a id="a-5e"></a>深自庆幸俱诣佛所。<a id="a-5f"></a>顶礼双足退坐一面。<a id="a-5g"></a>尔时世尊。<a id="a-5h"></a>称其根性说四谛法。<a id="a-5i"></a>示教利喜令得开悟。<a id="a-5j"></a>以金刚智杵断二十种有身邪见山。<a id="a-5k"></a>证预流果。<a id="a-5l"></a>既得果已重礼佛足。<a id="a-5m"></a>白言世尊。<a id="a-5n"></a>我今愿于如来善说法律。<a id="a-5o"></a>出家近圆成苾刍性勤修梵行。<a id="a-5p"></a>世尊即便命言。<a id="a-5q"></a>善来驮索迦波洛迦汝修梵行。<a id="a-5r"></a>时彼二人于佛言下。<a id="a-5s"></a>须发自落瓶钵在手。<a id="a-5t"></a>如初剃发经七日来。<a id="a-5u"></a>进止威仪同百岁者颂曰。</p>
  <p id="a5v">世尊命善来　　发除衣着体</p>
  <p id="a5w">威仪如百岁　　随佛意皆成</p>
  <p id="a5x">尔时世尊亲教授彼二苾刍。<a id="a-5y"></a>精勤无倦。<a id="a-5z"></a>未久时间得罗汉果广说如余。<a id="a-60"></a>乃至梵释诸天所共敬重。</p>
  <p id="a61">尔时世尊度驮索迦及波洛迦令出家已。<a id="a-62"></a>胜光大王既闻是事情生嫌耻。<a id="a-63"></a>如何世尊度此邪见令其出家斯非善事。<a id="a-64"></a>由彼邪见人所共知。<a id="a-65"></a>世尊闻已作如是念。<a id="a-66"></a>于我众中声闻弟子诸惑断尽。<a id="a-67"></a>功德尊重同妙高山。<a id="a-68"></a>如何国王。<a id="a-69"></a>生轻慢想斯成大失。<a id="a-6A"></a>我今宜可彰彼二人有殊胜德。<a id="a-6B"></a>时给孤独长者来礼佛足在一面坐。<a id="a-6C"></a>听佛说法示教利喜。<a id="a-6D"></a>于时世尊默然而住。<a id="a-6E"></a>长者即便从座而起。<a id="a-6F"></a>合掌恭敬白言世尊。<a id="a-6G"></a>唯愿大师及诸圣众。<a id="a-6H"></a>明就我家为受微供。<a id="a-6I"></a>佛默然受。<a id="a-6J"></a>长者知已礼佛而去。</p>
  <p id="a6K">尔时佛告阿难陀曰。<a id="a-6L"></a>汝今宜去告驮索迦波洛迦曰。<a id="a-6M"></a>汝等二人明日宜应至长者家为众行水。<a id="a-6N"></a>于时尊者奉佛教已。<a id="a-6O"></a>至二人所具陈佛教。<a id="a-6P"></a>时彼二人奉佛敕已。<a id="a-6Q"></a>报言尊者。<a id="a-6R"></a>如世尊教我当奉行。<a id="a-6S"></a>便作是念。<a id="a-6T"></a>何故世尊舍诸耆宿及以中年。<a id="a-6U"></a>于我二人曲为顾命令我行水。<a id="a-6V"></a>岂非世尊欲于我所彰其胜德。<a id="a-6W"></a>我等宜应满世尊愿。<a id="a-6X"></a>尔时长者即于其夜。<a id="a-6Y"></a>具办种种净妙饮食。<a id="a-6Z"></a>所谓五啖食五嚼食。<a id="a-6a"></a>即于晨朝敷设床座。<a id="a-6b"></a>及盛水器庄严已讫。<a id="a-6c"></a>遣使白佛饮食已办唯愿知时。<a id="a-6d"></a>尔时世尊着衣持钵。<a id="a-6e"></a>与苾刍众诣长者家。<a id="a-6f"></a>至其食处就所设座。<a id="a-6g"></a>及诸大众悉皆坐已。<a id="a-6h"></a>是时长者复遣使人白胜光王曰。<a id="a-6i"></a>我于今日在自家中。<a id="a-6j"></a>请佛及僧微设供养。<a id="a-6k"></a>唯愿大王暂来随喜。<a id="a-6l"></a>时王闻已便与太子及内宫人扈从相随。<a id="a-6m"></a>至长者宅共申随喜。<a id="a-6n"></a>既至佛所礼足而坐。</p>
  <p id="a6o">尔时具寿驮索迦于上座前立。<a id="a-6p"></a>手执瓶水神力加持。<a id="a-6q"></a>令所注水从上至下次第洗手。<a id="a-6r"></a>尔时具寿波洛迦于下座前立。<a id="a-6s"></a>执净瓶水神力加持。<a id="a-6t"></a>亦令其水从下至上次第漱口。<a id="a-6u"></a>时胜光王见是事已。<a id="a-6v"></a>便作是念。<a id="a-6w"></a>斯何耆宿大德苾刍亲于佛前敢现神力。<a id="a-6x"></a>即起寻水至下座边。<a id="a-6y"></a>见波洛迦手持瓶水。<a id="a-6z"></a>后更寻水至上座边。<a id="a-70"></a>见驮索迦持瓶而立。<a id="a-71"></a>极生希有长舒右手出赞叹言。<a id="a-72"></a>希有佛陀希有达摩。<a id="a-73"></a>善哉正法能于现世令驮索迦波洛迦等舍罪恶见。<a id="a-74"></a>证获如是殊胜之德。<a id="a-75"></a>时彼长者既见大众悉坐定已。<a id="a-76"></a>便以自手行诸饮食。<a id="a-77"></a>大众饱已洗手漱口。<a id="a-78"></a>嚼齿木已屏除钵器。<a id="a-79"></a>即取小席亲于佛前长跪听法。</p>
  <p id="a7A">尔时世尊为胜光王及大长者。<a id="a-7B"></a>随机说法示教利喜从座而去。</p>
  <p id="a7C">时诸苾刍至住处已。<a id="a-7D"></a>咸皆有疑请世尊曰。<a id="a-7E"></a>大德。<a id="a-7F"></a>此驮索迦波洛迦曾作何业生在边地一是断见。<a id="a-7G"></a>一是邪见。<a id="a-7H"></a>又作何业。<a id="a-7I"></a>于佛法中而为出家。<a id="a-7J"></a>断尽诸惑得阿罗汉。<a id="a-7K"></a>佛告诸苾刍此之二人自所作业果报成熟广说如前。<a id="a-7L"></a>乃至果报还自受之。<a id="a-7M"></a>汝等谛听乃往古昔。<a id="a-7N"></a>此贤劫中人寿二万岁时。<a id="a-7O"></a>有迦摄波佛出现于世。<a id="a-7P"></a>时此二人投彼佛法而为出家。<a id="a-7Q"></a>二人为伴往诣边国。<a id="a-7R"></a>无教授师自修禅定。<a id="a-7S"></a>实无所证作证解心。<a id="a-7T"></a>临命终时诽谤圣法。<a id="a-7U"></a>生邪见心作如是语。<a id="a-7V"></a>迦摄波佛诳惑世间。<a id="a-7W"></a>断尽烦恼得阿罗汉。<a id="a-7X"></a>我于诸惑不能断尽。<a id="a-7Y"></a>何有余人得阿罗汉。<a id="a-7Z"></a>汝等苾刍勿生异念。<a id="a-7a"></a>往时二人无师习定者。<a id="a-7b"></a>即驮索迦波洛迦是。<a id="a-7c"></a>由谤圣法生邪见故。<a id="a-7d"></a>经历多时堕于恶趣。<a id="a-7e"></a>复于多生常处边地。<a id="a-7f"></a>起邪见心乃至今身还生边地起邪见心。<a id="a-7g"></a>由彼二人读诵受持蕴界处缘生道理。<a id="a-7h"></a>及处非处悉皆善巧。<a id="a-7i"></a>由斯业力于我法中出家修行。<a id="a-7j"></a>断尽诸惑得阿罗汉。<a id="a-7k"></a>无师习定有如是过。<a id="a-7l"></a>是故汝等不应无师辄自习定。<a id="a-7m"></a>若辄学者得越法罪。</p>
  <p id="a7n">缘在室罗伐城。<a id="a-7o"></a>有一长者于兰若处造一小室。<a id="a-7p"></a>时有苾刍于此而住。<a id="a-7q"></a>时属春阳为热所逼。<a id="a-7r"></a>形色萎黄瘦损无相。<a id="a-7s"></a>欲移住处往白长者。<a id="a-7t"></a>仁当守护我欲他行。<a id="a-7u"></a>长者问曰有何阙少而欲他行。<a id="a-7v"></a>苾刍答曰我无阙乏然为时热室小难居。<a id="a-7w"></a>长者答曰若畏热者为造地窟。<a id="a-7x"></a>答言长者。<a id="a-7y"></a>佛未见听。<a id="a-7z"></a>苾刍以缘白佛。<a id="a-80"></a>佛言须地窟者随意应作。<a id="a-81"></a>长者为作。<a id="a-82"></a>至夏月时复多湿气便不堪住。<a id="a-83"></a>后白长者言我欲他行同前问答。<a id="a-84"></a>然为地湿痰癊病增不堪居住。<a id="a-85"></a>长者答曰若如是者为造大舍。<a id="a-86"></a>苾刍告曰世尊未许。<a id="a-87"></a>苾刍以缘白佛。<a id="a-88"></a>佛言任为大舍。<a id="a-89"></a>长者便造。<a id="a-8A"></a>以无檐故柱危欲破。<a id="a-8B"></a>以缘白佛。<a id="a-8C"></a>佛言安檐。<a id="a-8D"></a>若恐摧者应安邪柱以钉钉之。</p>
  <p id="a8E">第三门第五子摄颂曰。</p>
  <p id="a8F">石盐安角内　　药器用[毯-炎+瞿]毹</p>
  <p id="a8G">安替诵经时　　以物承其足</p>
  <p id="a8H">缘在王舍城竹林园中。<a id="a-8I"></a>时具寿毕邻陀跋蹉从出家后身常抱疾。<a id="a-8J"></a>有同梵行者来相问讯言。<a id="a-8K"></a>上座四大安隐不。<a id="a-8L"></a>答言我患宁有安隐。<a id="a-8M"></a>复问上座比来曾服何药。<a id="a-8N"></a>答曰曾服石盐。<a id="a-8O"></a>若尔今何不服。<a id="a-8P"></a>答言贤首。<a id="a-8Q"></a>佛未听许。<a id="a-8R"></a>苾刍以缘白佛。<a id="a-8S"></a>佛言我今听诸苾刍应畜先陀婆盐。<a id="a-8T"></a>苾刍随处安置遂令销灭。<a id="a-8U"></a>佛言不应如是随宜安置。<a id="a-8V"></a>应可畜筒。<a id="a-8W"></a>便安竹筒亦还销失。<a id="a-8X"></a>佛言应用角筒安盐于内。<a id="a-8Y"></a>遂用新角更令臭秽。<a id="a-8Z"></a>佛言应用牛粪水煮洗干无损。<a id="a-8a"></a>佛言石盐应安角中者。<a id="a-8b"></a>不解安盖尘土便入。<a id="a-8c"></a>佛言着盖。<a id="a-8d"></a>苾刍不解。<a id="a-8e"></a>佛言还应用角。<a id="a-8f"></a>时毕邻跎跋蹉因患问答同前。<a id="a-8g"></a>须畜药碗。<a id="a-8h"></a>佛言应畜。</p>
  <p id="a8i">缘在室罗伐城。<a id="a-8j"></a>时有长者娶妻未久便生一息。<a id="a-8k"></a>年渐长大。<a id="a-8l"></a>遂于善说法律而为出家。<a id="a-8m"></a>但卧空床未有毡席。<a id="a-8n"></a>长者后时入寺游观。<a id="a-8o"></a>便见其子但卧单床更无毡席。<a id="a-8p"></a>告言圣子。<a id="a-8q"></a>自余苾刍皆有毡席汝何故无。<a id="a-8r"></a>答曰诸人多是宿旧出家先来贮畜。<a id="a-8s"></a>我新舍俗由斯未有。<a id="a-8t"></a>答言若尔我舍有好[毯-炎+瞿]毹可用敷卧。<a id="a-8u"></a>答言佛未听许。<a id="a-8v"></a>以缘白佛。<a id="a-8w"></a>佛言听用[毯-炎+瞿]毹。<a id="a-8x"></a>苾刍即便不以物衬。<a id="a-8y"></a>赤体而卧遂多垢腻。<a id="a-8z"></a>长者入寺见其垢恶。<a id="a-90"></a>便不识认问其子曰。<a id="a-91"></a>更得褥耶。<a id="a-92"></a>答言旧物。<a id="a-93"></a>父言因何垢污以至于此。<a id="a-94"></a>答曰为无衬替致令污染。<a id="a-95"></a>父曰此贵价物令其损坏。<a id="a-96"></a>汝今宜可安替而用。<a id="a-97"></a>苾刍以缘白佛。<a id="a-98"></a>佛言虽是私物亦应安衬。<a id="a-99"></a>若不著者得越法罪。</p>
  <p id="a9A">缘处同前。<a id="a-9B"></a>佛言应诵经者可升高座。<a id="a-9C"></a>其人坐师子座下垂双足致有劳倦。<a id="a-9D"></a>佛言应作承足床。<a id="a-9E"></a>苾刍不解。<a id="a-9F"></a>佛言若座不移动应以甎作。<a id="a-9G"></a>若移转者可用版为。<a id="a-9H"></a>虽以版作移举时难。<a id="a-9I"></a>可于四角各安铁镮随意擎去。<a id="a-9J"></a>时有求福苾刍及信心俗旅。<a id="a-9K"></a>于足趺上涂以香泥。<a id="a-9L"></a>时诵经师不敢足踏。<a id="a-9M"></a>佛言以草及叶替而方踏勿致疑心。</p>
  <p id="a9N">缘处同前。<a id="a-9O"></a>佛言作承足床。<a id="a-9P"></a>林中苾刍此物难得垂足劳倦。<a id="a-9Q"></a>以缘白佛佛言以石支足。</p>
  <p id="a9R">第三门第六子摄颂曰。</p>
  <p id="a9S">拭面巾疏薄　　唾盆并衬体</p>
  <p id="a9T">铁槽砌基地　　月光珠浣衣</p>
  <p id="a9U">缘在王舍城。<a id="a-9V"></a>毕邻陀跋瑳。<a id="a-9W"></a>身常抱疾头面垢腻问答同前。<a id="a-9X"></a>乃至上座先持何物。<a id="a-9Y"></a>答曰持拭面巾。<a id="a-9Z"></a>今何不持。<a id="a-9a"></a>答言佛未听许。<a id="a-9b"></a>以缘白佛。<a id="a-9c"></a>佛言有病无病应持面巾。</p>
  <p id="a9d">缘处同前毕邻陀跋瑳。<a id="a-9e"></a>苦热身黄问答同前。<a id="a-9f"></a>乃至上座先持何物。<a id="a-9g"></a>答曰持疏薄衣。<a id="a-9h"></a>今何不持。<a id="a-9i"></a>答言。<a id="a-9j"></a>佛未听许。<a id="a-9k"></a>以缘白佛。<a id="a-9l"></a>佛言热时应着疏薄之衣。</p>
  <p id="a9m">缘在室罗伐城。<a id="a-9n"></a>时有苾刍苦患痰癊于床两边弃其涎洟令不净洁。<a id="a-9o"></a>天将欲晓门人入房。<a id="a-9p"></a>礼问安否洟唾污额。<a id="a-9q"></a>苾刍见问即以事答。<a id="a-9r"></a>苾刍曰我试观之。<a id="a-9s"></a>便入房中见其洟唾床边狼藉。<a id="a-9t"></a>告诸苾刍共生嫌耻。<a id="a-9u"></a>云何苾刍于僧房中洟唾不净。<a id="a-9v"></a>以缘白佛。<a id="a-9w"></a>佛言非是合弃洟睡之处不应辄弃。<a id="a-9x"></a>若在闇中不头扣地而为礼拜。<a id="a-9y"></a>须致敬者口云畔睇。<a id="a-9z"></a>但有请白咸应如是。<a id="a-A0"></a>若患伤寒涎洟流出应以器承。<a id="a-A1"></a>着器物时致有倾侧更多秽污。<a id="a-A2"></a>佛言可安支物。<a id="a-A3"></a>彼置圆绳然由倾侧。<a id="a-A4"></a>佛言其承唾盆及洗口器。<a id="a-A5"></a>形如象迹底凸向内置地安稳。<a id="a-A6"></a>弃唾水时即便却出。<a id="a-A7"></a>佛言盆内安物。<a id="a-A8"></a>苾刍不解。<a id="a-A9"></a>佛言应截草置中或安沙土等有多蝇附。<a id="a-AA"></a>佛言应扇去之。<a id="a-AB"></a>盆有臭气。<a id="a-AC"></a>佛言时时应洗。<a id="a-AD"></a>洗已不晒致有虫生。<a id="a-AE"></a>佛言晒干。<a id="a-AF"></a>复有苾刍涎唾不止待器干时事便废阙。<a id="a-AG"></a>佛言应畜二盆更互而用。<a id="a-AH"></a>苾刍檐下读诵经行若洟唾时随处弃掷。<a id="a-AI"></a>佛言不应尔。<a id="a-AJ"></a>弃者得越法罪。<a id="a-AK"></a>然于寺中四角柱下各安唾盆。<a id="a-AL"></a>若有唾者可弃于此。</p>
  <p id="aAM">缘在室罗伐城。<a id="a-AN"></a>时有苾刍名曰毛血。<a id="a-AO"></a>昔于五百世若生若死常处地狱。<a id="a-AP"></a>后生人趣处在居家。<a id="a-AQ"></a>常好严身戏乐无厌不思地狱。<a id="a-AR"></a>后于异时在佛法中出家修行。<a id="a-AS"></a>见佛说法。<a id="a-AT"></a>于三藏教说地狱苦傍生饿鬼人天差别。<a id="a-AU"></a>闻地狱时极苦现前。<a id="a-AV"></a>身诸毛孔并血流出。<a id="a-AW"></a>衣裳点污常有臭气。<a id="a-AX"></a>苾刍以缘白佛。<a id="a-AY"></a>佛言如此苾刍应畜衬身衣。<a id="a-AZ"></a>苾刍即便披在衣外遂生讥丑。<a id="a-Aa"></a>佛言应在内披。<a id="a-Ab"></a>其身[癈-(弓*殳)+虫]痒将此衣揩。<a id="a-Ac"></a>佛言不应如是。<a id="a-Ad"></a>若有浓血当以树叶作汤徐徐洗除。<a id="a-Ae"></a>其衬身衣时时浣染晒曝令干。</p>
  <p id="aAf">缘在王舍城。<a id="a-Ag"></a>具寿毕邻陀跋蹉。<a id="a-Ah"></a>身常抱疾同梵行者问答同前。<a id="a-Ai"></a>乃至上座先持何物。<a id="a-Aj"></a>答曰曾持铁槽安药汤浸。<a id="a-Ak"></a>若尔何不持用。<a id="a-Al"></a>答言佛未听许。<a id="a-Am"></a>以缘白佛。<a id="a-An"></a>佛言病者当畜铁槽。</p>
  <p id="aAo">缘在室罗伐城。<a id="a-Ap"></a>时诸苾刍于夏雨时。<a id="a-Aq"></a>旋绕制底有泥污足。<a id="a-Ar"></a>佛言应可布甎。<a id="a-As"></a>上以碎甎和泥打之。<a id="a-At"></a>复安礓石灰泥。<a id="a-Au"></a>塔大难遍。<a id="a-Av"></a>佛言应齐一寻。<a id="a-Aw"></a>此亦难办。<a id="a-Ax"></a>佛言安版。<a id="a-Ay"></a>复更难求。<a id="a-Az"></a>佛言步步安甎。<a id="a-B0"></a>苾刍寺门及寺内地多有泥陷。<a id="a-B1"></a>佛言如上所作准事应为。</p>
  <p id="aB2">缘处同前。<a id="a-B3"></a>有一长者于静林中。<a id="a-B4"></a>造一小舍苾刍寄住。<a id="a-B5"></a>时当寒节苾刍触冷身形羸瘦来告长者曰我欲他行。<a id="a-B6"></a>答言圣者。<a id="a-B7"></a>有所阙耶。<a id="a-B8"></a>报言无乏但为苦寒。<a id="a-B9"></a>长者曰。<a id="a-BA"></a>仁住于此我与日光珠令常得火答言长者。<a id="a-BB"></a>佛未听许答曰佛大慈悲必听受用。<a id="a-BC"></a>苾刍以缘白佛。<a id="a-BD"></a>佛言若须日光珠者听畜随时出火。<a id="a-BE"></a>长者便与苾刍受用。<a id="a-BF"></a>时有五百群贼欲打小城。<a id="a-BG"></a>过苾刍处告言须火。<a id="a-BH"></a>报曰现无。<a id="a-BI"></a>贼曰何方得火。<a id="a-BJ"></a>答曰贤首有日光珠能出于火便示其处。<a id="a-BK"></a>贼去破城回至于此。<a id="a-BL"></a>欲夺其珠问珠何处。<a id="a-BM"></a>苾刍示珠贼取而去。<a id="a-BN"></a>苾刍患寒至长者所。<a id="a-BO"></a>报言我寒具如上说。<a id="a-BP"></a>长者曰珠在何处。<a id="a-BQ"></a>答曰有贼将去。<a id="a-BR"></a>长者曰此贵价物不密举掌。<a id="a-BS"></a>令贼将去深成可惜。<a id="a-BT"></a>苾刍以缘白佛。<a id="a-BU"></a>佛言此之贵珠不应示贼。<a id="a-BV"></a>应与其火如日光珠月光亦尔。</p>
  <p id="aBW">缘处同前。<a id="a-BX"></a>六众苾刍令浣衣人洗濯衣服。<a id="a-BY"></a>时浣衣者多得他衣洗浣未了。<a id="a-BZ"></a>时邬波难陀至日晡后。<a id="a-Ba"></a>便持故衣诣洗衣处报言为洗。<a id="a-Bb"></a>答曰现有多衣明当为洗。<a id="a-Bc"></a>便生忿怒。<a id="a-Bd"></a>彼言勿嗔可留而去我今为洗。<a id="a-Be"></a>即便留衣与众多衣一处同浸。<a id="a-Bf"></a>遂令赤色染坏他衣。<a id="a-Bg"></a>彼见愁恼掌颊而住。<a id="a-Bh"></a>多人来见皆共讥嫌。<a id="a-Bi"></a>苾刍以缘白佛。<a id="a-Bj"></a>佛作是念。<a id="a-Bk"></a>由浣衣故生众讥嫌。<a id="a-Bl"></a>告诸苾刍曰邬波难陀以赤色衣污他衣物。<a id="a-Bm"></a>是故苾刍不应以赤色衣令他洗浣。<a id="a-Bn"></a>作者得越法罪。<a id="a-Bo"></a>六众闻已便将白衣令彼洗浣。<a id="a-Bp"></a>彼便摋打令衣损破。<a id="a-Bq"></a>佛言苾刍衣皆不应令浣衣人洗。</p>
  <p id="aBr">缘处同前。<a id="a-Bs"></a>六众闻佛不许令他洗浣衣物。<a id="a-Bt"></a>即便持衣至浣衣处。<a id="a-Bu"></a>以物缠头于池水边自洗衣服。<a id="a-Bv"></a>众人见讥。<a id="a-Bw"></a>苾刍以缘白佛。<a id="a-Bx"></a>佛言苾刍不应至浣衣处自洗衣服。<a id="a-By"></a>作者得越法罪。</p>
  <p id="aBz">缘处同前。<a id="a-C0"></a>苾刍便于大版木上。<a id="a-C1"></a>摋打浣衣令衣破坏。<a id="a-C2"></a>佛言不应尔。<a id="a-C3"></a>应在盆中以暖水浸。<a id="a-C4"></a>徐徐自手洗濯令净。<a id="a-C5"></a>佛令手洗。<a id="a-C6"></a>苾刍不能。<a id="a-C7"></a>佛言用脚。<a id="a-C8"></a>时有手足皆悉不能。<a id="a-C9"></a>佛言令他为洗应可自看。</p>
 </body>
</html>