<!doctype html>
<html id="z3IBV47pH" data-ver="947">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第十二</h1>
  <p id="a2">第二门第十子摄颂难陀因缘之余。</p>
  <p id="a3">佛告难陀。<a id="a-4"></a>凡胎生者是极苦恼。<a id="a-5"></a>初生之时或男或女堕人手内。<a id="a-6"></a>或以衣裹安在日中。<a id="a-7"></a>或在阴处或置摇车。<a id="a-8"></a>或居床席怀抱之内。<a id="a-9"></a>由是因缘皆受酸辛楚毒极苦。<a id="a-A"></a>难陀。<a id="a-B"></a>如牛剥皮近墙而住被墙虫所食。<a id="a-C"></a>若近树草树草虫食。<a id="a-D"></a>若居空处诸虫唼食。<a id="a-E"></a>皆受苦恼初生亦尔。<a id="a-F"></a>以暖水洗受大苦恼。<a id="a-G"></a>如癞病人皮肤溃烂脓血横流。<a id="a-H"></a>加之杖捶极受楚切。<a id="a-I"></a>生身之后饮母血垢而得长大。<a id="a-J"></a>言血垢者于圣法律中即乳汁是。<a id="a-K"></a>难陀。<a id="a-L"></a>既有如是无边极苦无一可乐。<a id="a-M"></a>谁有智者于斯苦海而生爱恋。<a id="a-N"></a>常为流转无有休息。<a id="a-O"></a>生七日己身内即有八万户虫纵横啖食。<a id="a-P"></a>难陀。<a id="a-Q"></a>有一户虫。<a id="a-R"></a>名曰食发依发根住常食其发。<a id="a-S"></a>有二户虫。<a id="a-T"></a>一名杖藏。<a id="a-U"></a>二名粗头。<a id="a-V"></a>依头而住常食其头。<a id="a-W"></a>有一户虫。<a id="a-X"></a>名曰绕眼。<a id="a-Y"></a>依眼而住常食于眼。<a id="a-Z"></a>有四户虫。<a id="a-a"></a>一名驱逐。<a id="a-b"></a>二名奔走。<a id="a-c"></a>三名屋宅。<a id="a-d"></a>四名圆满。<a id="a-e"></a>依脑而住常食于脑。<a id="a-f"></a>有一户虫。<a id="a-g"></a>名曰稻叶。<a id="a-h"></a>依耳食耳。<a id="a-i"></a>有一户虫。<a id="a-j"></a>名曰藏口。<a id="a-k"></a>依鼻食鼻。<a id="a-l"></a>有二户虫。<a id="a-m"></a>一名遥掷二名遍掷。<a id="a-n"></a>依唇食唇。<a id="a-o"></a>有一户虫。<a id="a-p"></a>名曰蜜叶。<a id="a-q"></a>依齿食齿。<a id="a-r"></a>有一户虫。<a id="a-s"></a>名曰木口。<a id="a-t"></a>依齿根食齿根。<a id="a-u"></a>有一户虫。<a id="a-v"></a>名曰针口。<a id="a-w"></a>依舌食舌。<a id="a-x"></a>依一户虫。<a id="a-y"></a>名曰利口。<a id="a-z"></a>依舌根食舌根。<a id="a-10"></a>有一户虫。<a id="a-11"></a>名曰手圆。<a id="a-12"></a>依齶食齶。<a id="a-13"></a>复有二户虫。<a id="a-14"></a>一名手网。<a id="a-15"></a>二名半屈。<a id="a-16"></a>依手掌食手掌。<a id="a-17"></a>有二户虫。<a id="a-18"></a>一名短悬。<a id="a-19"></a>二名长悬。<a id="a-1A"></a>依腕食腕。<a id="a-1B"></a>有二户虫。<a id="a-1C"></a>一名远臂。<a id="a-1D"></a>二名近臂。<a id="a-1E"></a>依臂食臂。<a id="a-1F"></a>有二户虫。<a id="a-1G"></a>一名欲吞。<a id="a-1H"></a>二名已吞。<a id="a-1I"></a>依喉食喉。<a id="a-1J"></a>有二户虫。<a id="a-1K"></a>一名有怨。<a id="a-1L"></a>二名大怨。<a id="a-1M"></a>依胸食胸。<a id="a-1N"></a>有二户虫一名螺贝二名螺口。<a id="a-1O"></a>依肉食肉。<a id="a-1P"></a>有二户虫。<a id="a-1Q"></a>一名有色二名有力。<a id="a-1R"></a>依血食血。<a id="a-1S"></a>有二户虫。<a id="a-1T"></a>一名勇健二名香口。<a id="a-1U"></a>依筋食筋。<a id="a-1V"></a>有二户虫。<a id="a-1W"></a>一名不高。<a id="a-1X"></a>二名下口。<a id="a-1Y"></a>依脊食脊。<a id="a-1Z"></a>有二户虫。<a id="a-1a"></a>俱名脂色。<a id="a-1b"></a>依脂食脂。<a id="a-1c"></a>有一户虫。<a id="a-1d"></a>名曰黄色。<a id="a-1e"></a>依黄食黄。<a id="a-1f"></a>有一户虫。<a id="a-1g"></a>名曰真珠。<a id="a-1h"></a>依肾食肾。<a id="a-1i"></a>有一户虫。<a id="a-1j"></a>名曰大真珠。<a id="a-1k"></a>依腰食腰。<a id="a-1l"></a>有一户虫。<a id="a-1m"></a>名曰未至。<a id="a-1n"></a>有脾食脾。<a id="a-1o"></a>有四户虫。<a id="a-1p"></a>一名水命。<a id="a-1q"></a>二名大水命。<a id="a-1r"></a>三名针口。<a id="a-1s"></a>四名刀口。<a id="a-1t"></a>依肠食肠。<a id="a-1u"></a>有五户虫。<a id="a-1v"></a>一名月满。<a id="a-1w"></a>二名月面。<a id="a-1x"></a>三名晖耀。<a id="a-1y"></a>四名晖面。<a id="a-1z"></a>五名别住。<a id="a-20"></a>依右胁食其胁。<a id="a-21"></a>复有五虫。<a id="a-22"></a>名同于上。<a id="a-23"></a>依左胁食其胁。<a id="a-24"></a>复有四虫。<a id="a-25"></a>一名穿前。<a id="a-26"></a>二名穿后。<a id="a-27"></a>三名穿坚。<a id="a-28"></a>四名穿住。<a id="a-29"></a>依骨食骨。<a id="a-2A"></a>有四户虫。<a id="a-2B"></a>一名大白。<a id="a-2C"></a>二名小白。<a id="a-2D"></a>三名重云。<a id="a-2E"></a>四名臭气。<a id="a-2F"></a>依脉食脉。<a id="a-2G"></a>有四户虫。<a id="a-2H"></a>一名师子。<a id="a-2I"></a>二名备力。<a id="a-2J"></a>三名急箭。<a id="a-2K"></a>四名莲花。<a id="a-2L"></a>依生藏食生藏。<a id="a-2M"></a>有二户虫。<a id="a-2N"></a>一名安志。<a id="a-2O"></a>二名近志。<a id="a-2P"></a>依熟藏食熟藏。<a id="a-2Q"></a>有四户虫。<a id="a-2R"></a>一名盐口。<a id="a-2S"></a>二名蕴口三名网口四名雀口依小便道食尿而住。<a id="a-2T"></a>有四户虫一名应作二名大作三名小形四名小束依大便道食粪而住。<a id="a-2U"></a>有二户虫一名黑口二名大口依髀食髀。<a id="a-2V"></a>有二户虫一名癞二名小癞依膝食膝。<a id="a-2W"></a>有一户虫名曰愚根依胫食胫。<a id="a-2X"></a>有一户虫名曰黑项依脚食脚。<a id="a-2Y"></a>难陀如此之身甚可厌患。<a id="a-2Z"></a>如斯色类常有八万户虫日夜啖食。<a id="a-2a"></a>由此令身热恼羸瘦疲困饥渴。<a id="a-2b"></a>又复心有种种苦恼忧愁闷绝众病现前。<a id="a-2c"></a>无有良医能为除疗。<a id="a-2d"></a>难陀于大有海生死之中有如是苦。<a id="a-2e"></a>云何于此而生爱乐。<a id="a-2f"></a>复为诸神诸病之所执持。<a id="a-2g"></a>所谓天神龙神八部所持。<a id="a-2h"></a>及诸鬼神乃至羯吒布单那。<a id="a-2i"></a>及余禽兽诸鬼所持。<a id="a-2j"></a>或为日月星辰所厄。<a id="a-2k"></a>此等鬼神作诸病患。<a id="a-2l"></a>逼恼身心难可具说。</p>
  <p id="a2m">佛告难陀。<a id="a-2n"></a>谁于生死乐入母胎受极辛苦。<a id="a-2o"></a>如是生成如是增长。<a id="a-2p"></a>饮母乳血妄生美想。<a id="a-2q"></a>及诸饮长渐至长成。<a id="a-2r"></a>假令身得安乐无病衣食恣情寿满百岁。<a id="a-2s"></a>于此生中睡眠减半。<a id="a-2t"></a>初为婴儿次为童子。<a id="a-2u"></a>渐至成长忧悲患难众病所逼。<a id="a-2v"></a>无量百苦触恼其身难可说尽。<a id="a-2w"></a>身内诸苦难忍受时不愿存生意便求死。<a id="a-2x"></a>如是之身苦多乐少。<a id="a-2y"></a>虽复暂住必当谢灭。<a id="a-2z"></a>难陀生者皆死无有常存。<a id="a-30"></a>假使药食资养寿命得延年岁。<a id="a-31"></a>终归不免死王所杀送往空田。<a id="a-32"></a>是故当知生无可乐来世资粮应勤积集勿作放逸。<a id="a-33"></a>策修梵行莫为懒惰。<a id="a-34"></a>于诸利行法行功德行纯善行常乐修习。<a id="a-35"></a>恒观自身善恶二业。<a id="a-36"></a>系在于心勿令后时生大追悔。<a id="a-37"></a>一切所有爱乐之事。<a id="a-38"></a>皆悉别离随善恶业趣于后世。<a id="a-39"></a>难陀。<a id="a-3A"></a>寿命百年有其十位。<a id="a-3B"></a>初谓婴儿位卧于襁褓。<a id="a-3C"></a>二谓童子乐为儿戏三谓少年受诸欲乐。<a id="a-3D"></a>四谓少壮勇健多力。<a id="a-3E"></a>五谓盛年有智谈论。<a id="a-3F"></a>六谓成就能善思量巧为计策。<a id="a-3G"></a>七谓渐衰善知法式。<a id="a-3H"></a>八谓朽迈众事衰弱。<a id="a-3I"></a>九谓极老无所能为。<a id="a-3J"></a>十谓百年是当死位。<a id="a-3K"></a>难陀梗概大位略说如是。<a id="a-3L"></a>计准四月以为一时。<a id="a-3M"></a>百年之中有三百时于春夏冬各有其百。<a id="a-3N"></a>一年十二月总有一千二百月。<a id="a-3O"></a>若半月为数总有二千四百半月。<a id="a-3P"></a>于三时中各有八百半月。<a id="a-3Q"></a>总有三万六千昼夜。<a id="a-3R"></a>一日再食总有七万二千度食。<a id="a-3S"></a>虽有缘不食亦在其数。<a id="a-3T"></a>不食缘者所谓嗔恨不食。<a id="a-3U"></a>遭苦不食。<a id="a-3V"></a>或求索不得。<a id="a-3W"></a>睡眠持斋掉戏不食。<a id="a-3X"></a>事务不食。<a id="a-3Y"></a>食与不食而共合集数有尔许。<a id="a-3Z"></a>并饮母乳。<a id="a-3a"></a>人命百年我已具说年月昼夜及饮食数。<a id="a-3b"></a>汝应生厌。<a id="a-3c"></a>难陀。<a id="a-3d"></a>如是生成长大身有众病。<a id="a-3e"></a>所谓头目耳鼻舌齿咽喉。<a id="a-3f"></a>胸腹手足疥癞癫狂。<a id="a-3g"></a>水肿欬嗽风黄热癊。<a id="a-3h"></a>众多疟病支节痛苦。<a id="a-3i"></a>难陀。<a id="a-3j"></a>人身有如是病苦。<a id="a-3k"></a>复有百一风病百一黄病。<a id="a-3l"></a>百一痰癊病百一总集病。<a id="a-3m"></a>总有四百四病。<a id="a-3n"></a>从内而生。<a id="a-3o"></a>难陀身如痈箭众病所成。<a id="a-3p"></a>无暂时停念念不住。<a id="a-3q"></a>体是无常苦空无我。<a id="a-3r"></a>恒近于死败坏之法不可保爱。<a id="a-3s"></a>难陀。<a id="a-3t"></a>凡诸众生复有如是生受苦痛。<a id="a-3u"></a>谓截手足眼耳鼻舌头及支分。<a id="a-3v"></a>复受狱囚枷锁杻械鞭打拷楚。<a id="a-3w"></a>饥渴因苦寒热雨雪。<a id="a-3x"></a>蚊虻蚁子风尘猛兽。<a id="a-3y"></a>及诸恶触种种诸恼无量无边难可具说。<a id="a-3z"></a>有情之类常在如是坚鞕苦中爱乐沉没。<a id="a-40"></a>诸有所欲苦为根本。<a id="a-41"></a>不知弃舍更复追求。<a id="a-42"></a>日夜煎迫身心被恼。<a id="a-43"></a>内起烧然无有休息。<a id="a-44"></a>如是生苦老苦病苦死苦。<a id="a-45"></a>爱别离苦怨憎会苦。<a id="a-46"></a>求不得苦五取阴苦。<a id="a-47"></a>四威仪中行立坐卧亦皆是苦。<a id="a-48"></a>若常行时不立坐卧即受苦无乐。<a id="a-49"></a>若常立时不行坐卧。<a id="a-4A"></a>若坐不行立卧。<a id="a-4B"></a>若卧不行立坐皆受极苦而无安乐。<a id="a-4C"></a>难陀。<a id="a-4D"></a>此等皆是舍苦求苦。<a id="a-4E"></a>唯是苦生唯是苦灭。<a id="a-4F"></a>诸行因缘相续而起如来了知故说有情生死之法。<a id="a-4G"></a>诸行无常非真究竟。<a id="a-4H"></a>是变坏法不可保守。<a id="a-4I"></a>当求知足深生厌患勤求解脱。<a id="a-4J"></a>难陀。<a id="a-4K"></a>于善趣中有情之类。<a id="a-4L"></a>生处不净苦剧如是。<a id="a-4M"></a>种种虚诳说不可尽。<a id="a-4N"></a>何况具说于三恶趣饿鬼傍生地狱有情。<a id="a-4O"></a>所受楚毒难忍之苦。</p>
  <p id="a4P">复次难陀有其四种入于母胎。<a id="a-4Q"></a>云何为四。<a id="a-4R"></a>一者有情正念入正念住正念出。<a id="a-4S"></a>二者正念入正念住不正念出。<a id="a-4T"></a>三者正念入不正念住出。<a id="a-4U"></a>四者三皆不正念。<a id="a-4V"></a>谁是正念入住出。<a id="a-4W"></a>如有一类凡夫有情。<a id="a-4X"></a>性爱持戒数习善品。<a id="a-4Y"></a>乐为胜事作诸福行。<a id="a-4Z"></a>极善防护恒思质直。<a id="a-4a"></a>不为放逸有大智慧。<a id="a-4b"></a>临终无悔即更受生。<a id="a-4c"></a>或是七生预流或是家家。<a id="a-4d"></a>或是一来或是一间。<a id="a-4e"></a>此人由先修善行故。<a id="a-4f"></a>临命过时虽苦来逼受诸痛恼。<a id="a-4g"></a>心不散乱正念而终。<a id="a-4h"></a>复还正念入母胎内。<a id="a-4i"></a>了知诸法由业而生。<a id="a-4j"></a>皆从因缘而得生起。<a id="a-4k"></a>常与诸病作居止处。<a id="a-4l"></a>难陀。<a id="a-4m"></a>应知此身恒是一切不净窟宅。<a id="a-4n"></a>体非常住是愚痴物诱诳迷人。<a id="a-4o"></a>此身以骨而作机关。<a id="a-4p"></a>筋脉相连通诸孔穴。<a id="a-4q"></a>脂肉骨髓共相缠缚。<a id="a-4r"></a>以皮覆上不见其过。<a id="a-4s"></a>于热窟中不净充满。<a id="a-4t"></a>发毛爪齿分位差别。<a id="a-4u"></a>执我我所故恒被拘牵不得自在。<a id="a-4v"></a>常出涕唾秽污流汗。<a id="a-4w"></a>黄水痰癊烂坏脂腻。<a id="a-4x"></a>肾胆肝肺大肠小肠屎尿可恶。<a id="a-4y"></a>及诸虫类周遍充满。<a id="a-4z"></a>上下诸孔常流臭秽。<a id="a-50"></a>生熟二藏盖以薄皮。<a id="a-51"></a>是谓行厕汝应观察。<a id="a-52"></a>凡食啖时牙齿咀嚼。<a id="a-53"></a>湿以涎唾咽入喉中。<a id="a-54"></a>髓脑相和流津腹内。<a id="a-55"></a>如犬咬枯骨妄生美想。<a id="a-56"></a>食至脐间呕逆覆上还复却咽。<a id="a-57"></a>难陀。<a id="a-58"></a>此身元从羯罗蓝頞部陀闭尸健南钵罗奢佉不净秽物而得生长。<a id="a-59"></a>婴儿流转乃至老死轮回系缚。<a id="a-5A"></a>如黑闇坑如臭坏井。<a id="a-5B"></a>常以咸淡苦辛酸等食味而为资养。<a id="a-5C"></a>又母腹火烧煮身根。<a id="a-5D"></a>不净粪锅常婴热苦。<a id="a-5E"></a>母若行立坐卧之时。<a id="a-5F"></a>如被五缚亦如火炙。<a id="a-5G"></a>难可堪忍无能为喻。<a id="a-5H"></a>难陀彼胎虽在如是粪秽坑中众多苦切。<a id="a-5I"></a>由利根故心不散乱。<a id="a-5J"></a>复有一类薄福有情。<a id="a-5K"></a>在母腹内或横或倒由其先业因缘力故。<a id="a-5L"></a>或由母食冷热碱酸甘辛苦味不善调故。<a id="a-5M"></a>或饮浆水过量。<a id="a-5N"></a>或多行淫欲。<a id="a-5O"></a>或饶疾病或怀愁恼。<a id="a-5P"></a>或时倒地或被打拍。<a id="a-5Q"></a>由是等缘母身壮热。<a id="a-5R"></a>由身热故胎亦烧然。<a id="a-5S"></a>由烧然故受诸苦恼。<a id="a-5T"></a>由有苦故便即动转。<a id="a-5U"></a>由动转故或身横覆不能得出。<a id="a-5V"></a>有善解女人以酥油涂手内秽孔中。<a id="a-5W"></a>缓缓触胎令安本处。<a id="a-5X"></a>手触着时胎子即便受大苦恼。<a id="a-5Y"></a>难陀。<a id="a-5Z"></a>譬如幼小男女。<a id="a-5a"></a>人以利刀削破皮肉散灰于上。<a id="a-5b"></a>由斯便有大苦恼生。<a id="a-5c"></a>胎子楚毒亦复如是。<a id="a-5d"></a>虽受此痛由利根故正念不散。<a id="a-5e"></a>难陀此胎如是住母腹中受如斯苦。<a id="a-5f"></a>又欲产时辛苦而出。<a id="a-5g"></a>由彼业风令手交合。<a id="a-5h"></a>支节拳缩受大剧苦。<a id="a-5i"></a>欲出母胎身体青瘀。<a id="a-5j"></a>犹如初肿难可触着。<a id="a-5k"></a>饥渴逼迫心悬热恼。<a id="a-5l"></a>由业因缘被风推出。<a id="a-5m"></a>既出胎已被外风触如割涂灰。<a id="a-5n"></a>手衣触时皆受极苦。<a id="a-5o"></a>虽受此苦由上利根故正念不乱。<a id="a-5p"></a>于母腹中知入住出悉皆是苦。<a id="a-5q"></a>难陀。<a id="a-5r"></a>谁当乐入如是胎中。</p>
  <p id="a5s">难陀。<a id="a-5t"></a>谁是于母腹正念入住不正念出。<a id="a-5u"></a>难陀。<a id="a-5v"></a>如有一类凡夫有情。<a id="a-5w"></a>性乐持戒修习善品。<a id="a-5x"></a>常为胜事作诸福行。<a id="a-5y"></a>其心质直不为放逸。<a id="a-5z"></a>少有智慧临终无悔或是七生预流。<a id="a-60"></a>或是家家。<a id="a-61"></a>或是一来或是一间。<a id="a-62"></a>此人先修善行。<a id="a-63"></a>临命终时虽苦来逼。<a id="a-64"></a>受诸痛恼心不散乱。<a id="a-65"></a>复还正念入母胎中。<a id="a-66"></a>了知诸法由业而生。<a id="a-67"></a>皆从因缘而得生起。<a id="a-68"></a>广说如上。<a id="a-69"></a>乃至出胎虽受如是诸极苦楚。<a id="a-6A"></a>由是中利根故。<a id="a-6B"></a>入住正念不正念出。<a id="a-6C"></a>广说如上。<a id="a-6D"></a>乃至谁当乐入如是胎中。</p>
  <p id="a6E">难陀。<a id="a-6F"></a>谁是正念入胎不正住出。<a id="a-6G"></a>难陀。<a id="a-6H"></a>如有一类凡夫有情。<a id="a-6I"></a>性乐持戒修习善品。<a id="a-6J"></a>常为胜事作诸福行。<a id="a-6K"></a>广说如上。<a id="a-6L"></a>乃至临终无悔。<a id="a-6M"></a>或是七生预流等。<a id="a-6N"></a>临命终时众苦来逼。<a id="a-6O"></a>虽受痛苦心不散乱。<a id="a-6P"></a>复还正念入母胎中。<a id="a-6Q"></a>由是下利根故入胎时知住出不知。<a id="a-6R"></a>广说如上。<a id="a-6S"></a>乃至谁当乐入如是胎中。</p>
  <p id="a6T">难陀。<a id="a-6U"></a>谁是入住出俱不正念。<a id="a-6V"></a>如有一类凡夫有情。<a id="a-6W"></a>乐毁净戒不修善品。<a id="a-6X"></a>常为恶事作诸恶行。<a id="a-6Y"></a>心不质直多行放逸。<a id="a-6Z"></a>无有智慧贪财悭吝。<a id="a-6a"></a>手常拳缩不能舒展济惠于人。<a id="a-6b"></a>恒有希望心不调顺。<a id="a-6c"></a>见行颠倒临终悔恨。<a id="a-6d"></a>诸不善业皆悉现前。<a id="a-6e"></a>当死之时猛利楚毒。<a id="a-6f"></a>痛恼逼切其心散乱。<a id="a-6g"></a>由诸苦恼不自忆识。<a id="a-6h"></a>我是何人从何而来今何处去。<a id="a-6i"></a>难陀。<a id="a-6j"></a>是谓三时皆无正念。<a id="a-6k"></a>广说如上。<a id="a-6l"></a>难陀。<a id="a-6m"></a>此诸有情生在人中。<a id="a-6n"></a>虽有如是无量苦恼然是胜处。<a id="a-6o"></a>于无量百千俱胝劫中人身难得。<a id="a-6p"></a>若生天上常畏坠堕有爱别离苦。<a id="a-6q"></a>命欲终时余天告言。<a id="a-6r"></a>愿汝当生世间善趣。<a id="a-6s"></a>云何世间善趣。<a id="a-6t"></a>谓是人天。<a id="a-6u"></a>人趣难得远离难处更复是难。<a id="a-6v"></a>云何恶趣谓三恶道。<a id="a-6w"></a>地狱趣者常受苦切极不如意。<a id="a-6x"></a>猛利楚毒难可譬喻。<a id="a-6y"></a>饿鬼趣者性多嗔恚无柔软心。<a id="a-6z"></a>谄诳杀害以血涂手无有慈悲。<a id="a-70"></a>形容丑陋见者恐怖。<a id="a-71"></a>设近于人受饥渴苦恒被障碍。<a id="a-72"></a>傍生趣者无量无边。<a id="a-73"></a>作无义行无福行无法行无善行无淳质行。<a id="a-74"></a>互相食啖强者陵弱。<a id="a-75"></a>有诸傍生若生若长若死。<a id="a-76"></a>皆在闇中不净粪屎垢秽之处。<a id="a-77"></a>或时暂明所谓蜂蝶蚊蚁蚤虱蛆虫之类。<a id="a-78"></a>自余复有无量无边生长常闇。<a id="a-79"></a>由彼先世是愚痴人。<a id="a-7A"></a>不听经法恣身语意。<a id="a-7B"></a>贪着五欲造众恶事。<a id="a-7C"></a>生此类中受愚迷苦。<a id="a-7D"></a>难陀。<a id="a-7E"></a>复有无量无边傍生有情。<a id="a-7F"></a>生长及死皆在水中。<a id="a-7G"></a>所谓鱼鳖鼋鼍鳝蛭蚌蛤虾蟆之类。<a id="a-7H"></a>由先世业身语意恶如上广说。<a id="a-7I"></a>难陀。<a id="a-7J"></a>复有无量无边傍生有情。<a id="a-7K"></a>闻屎尿香速往其处以为食饮。<a id="a-7L"></a>所谓猪羊鸡犬狐貉雕鹫乌蝇蜣螂禽兽之类。<a id="a-7M"></a>皆由先世恶业所招受如是报。<a id="a-7N"></a>难陀。<a id="a-7O"></a>复有无量无边傍生之类。<a id="a-7P"></a>常以草木及诸不净充其饮食。<a id="a-7Q"></a>所谓象马驼牛驴骡之属。<a id="a-7R"></a>乃至命终由先恶业受如是报。</p>
  <p id="a7S">复次难陀。<a id="a-7T"></a>生死有海苦哉痛哉。<a id="a-7U"></a>猛焰烧然极大炎热。<a id="a-7V"></a>无一众生不被烧煮。<a id="a-7W"></a>斯等皆由眼耳鼻舌身意炽盛猛火。<a id="a-7X"></a>贪求前境色声香味触法。<a id="a-7Y"></a>难陀。<a id="a-7Z"></a>云何名为炽盛猛火。<a id="a-7a"></a>谓是贪嗔痴火。<a id="a-7b"></a>生老病死火。<a id="a-7c"></a>忧悲苦恼毒害之火。<a id="a-7d"></a>常自烧然无一得免。<a id="a-7e"></a>难陀。<a id="a-7f"></a>懈怠之人多受众苦。<a id="a-7g"></a>烦恼婴缠作不善法。<a id="a-7h"></a>轮回不息生死无终。<a id="a-7i"></a>勤策之人多受安乐。<a id="a-7j"></a>发勇猛心断除烦恼。<a id="a-7k"></a>修习善法不舍善轭无休息时。<a id="a-7l"></a>是故汝今应观此身。<a id="a-7m"></a>皮肉筋骨血脉及髓不久散坏。<a id="a-7n"></a>常当一心勿为懈息。<a id="a-7o"></a>未证得者勤求证悟。<a id="a-7p"></a>如是应学。<a id="a-7q"></a>难陀。<a id="a-7r"></a>我不共世间作诸诤论。<a id="a-7s"></a>然而世间于我强为诤论。<a id="a-7t"></a>所以者何。<a id="a-7u"></a>诸知法者不与他诤。<a id="a-7v"></a>离我我所共谁为诤。<a id="a-7w"></a>由无见解起妄执故。<a id="a-7x"></a>我证正觉作如是语。<a id="a-7y"></a>我于诸法无不了知难陀。<a id="a-7z"></a>我所言说有差异不。<a id="a-80"></a>难陀言。<a id="a-81"></a>不也世尊。<a id="a-82"></a>如来说者无有差异。<a id="a-83"></a>佛言善哉善哉。<a id="a-84"></a>难陀。<a id="a-85"></a>如来所说必无差异。<a id="a-86"></a>如来是真语者实语者如语者不异语者不诳语者。<a id="a-87"></a>欲令世间长夜安乐获大胜利。<a id="a-88"></a>是知道者是识道者是说道者是开道者是大导师。<a id="a-89"></a>如来应正等觉明行足善逝世间解无上士调御丈夫天人师佛世尊。<a id="a-8A"></a>世间之人无知无信常与诸根而为奴仆。<a id="a-8B"></a>唯见掌中不观大利。<a id="a-8C"></a>易事不修难者恒作。<a id="a-8D"></a>难陀。<a id="a-8E"></a>且止如斯智慧境界。<a id="a-8F"></a>汝今应以肉眼所见而观察之。<a id="a-8G"></a>知所见者皆是虚妄即名解脱。<a id="a-8H"></a>难陀。<a id="a-8I"></a>汝莫信我莫随我欲。<a id="a-8J"></a>莫依我语莫观我相。<a id="a-8K"></a>莫随沙门所有见解。<a id="a-8L"></a>莫于沙门而生恭敬。<a id="a-8M"></a>莫作是语沙门乔答摩是我大师。<a id="a-8N"></a>然而但可于我自证所得之法。<a id="a-8O"></a>独在静处思量观察。<a id="a-8P"></a>常多修习随于用心所观之法。<a id="a-8Q"></a>即于彼法观想成就正念而住。<a id="a-8R"></a>自为洲渚自为归处。<a id="a-8S"></a>法为洲渚法为归处。<a id="a-8T"></a>无别洲渚无别归处。<a id="a-8U"></a>难陀云何苾刍自为洲渚自为归处。<a id="a-8V"></a>法为洲渚法为归处。<a id="a-8W"></a>无别洲渚无别归处。<a id="a-8X"></a>如是难陀。<a id="a-8Y"></a>若有苾刍。<a id="a-8Z"></a>于自内身随观而住。<a id="a-8a"></a>勤勇系念得正解了。<a id="a-8b"></a>于诸世间所有恚恼。<a id="a-8c"></a>常思调伏。<a id="a-8d"></a>是谓随观内身是苦。<a id="a-8e"></a>若观外身及内外身亦复如是。<a id="a-8f"></a>难陀。<a id="a-8g"></a>次于集法观身而住观灭而住。<a id="a-8h"></a>复于集灭二法观身而住。<a id="a-8i"></a>即于此身能为正念。<a id="a-8j"></a>或但有智或但有见或但有念。<a id="a-8k"></a>无依而住于此世间知无可取。<a id="a-8l"></a>如是难陀。<a id="a-8m"></a>是谓苾刍于自内身随观而住。<a id="a-8n"></a>外身内外身为观亦尔。<a id="a-8o"></a>次观内受外受及内外受而住。<a id="a-8p"></a>观内心外心及内外心而住观内法外法及内外法而住。<a id="a-8q"></a>勤勇系念得正解了。<a id="a-8r"></a>于诸世间所有恚恼常思调伏。<a id="a-8s"></a>观集法住观灭法住。<a id="a-8t"></a>复于集灭二法观法而住。<a id="a-8u"></a>即于此身能为正念。<a id="a-8v"></a>或但有智或但有见或但有念。<a id="a-8w"></a>于此世间知无可取。<a id="a-8x"></a>如是难陀。<a id="a-8y"></a>是谓苾刍自为洲渚自为归处。<a id="a-8z"></a>法为洲渚法为归处。<a id="a-90"></a>无别洲渚无别归处。<a id="a-91"></a>难陀。<a id="a-92"></a>若有丈夫禀性质直远离谄诳。<a id="a-93"></a>于晨朝时来至我所。<a id="a-94"></a>我以善法随机教示。<a id="a-95"></a>彼至暮时自陈所得。<a id="a-96"></a>暮以法教旦陈所得。<a id="a-97"></a>难陀。<a id="a-98"></a>我之善法现得证悟。<a id="a-99"></a>能除热恼善应时机。<a id="a-9A"></a>易为方便是自觉法。<a id="a-9B"></a>善为覆护亲对我前。<a id="a-9C"></a>闻所说法顺于寂静。<a id="a-9D"></a>能趣菩提是我所知。<a id="a-9E"></a>是故汝今见有自利。<a id="a-9F"></a>见有他利及二俱利。<a id="a-9G"></a>如是等法应常修学。<a id="a-9H"></a>于出家法谨慎行之勿令空过。<a id="a-9I"></a>当获胜果无为安乐。<a id="a-9J"></a>受他供给衣食卧具病药等物。<a id="a-9K"></a>令其施主获大福利。<a id="a-9L"></a>得胜果报尊贵广大。<a id="a-9M"></a>如是难陀。<a id="a-9N"></a>应当修学。</p>
  <p id="a9O">复次难陀。<a id="a-9P"></a>未有一色是可爱乐。<a id="a-9Q"></a>能于后时不变坏者。<a id="a-9R"></a>无有是处。<a id="a-9S"></a>不起忧悲不生烦恼者亦无是处。<a id="a-9T"></a>难陀。<a id="a-9U"></a>于汝意云何。<a id="a-9V"></a>此色是常为是无常。<a id="a-9W"></a>大德。<a id="a-9X"></a>体是无常。<a id="a-9Y"></a>难陀。<a id="a-9Z"></a>体既无常为是苦不。<a id="a-9a"></a>大德是苦。<a id="a-9b"></a>若无常苦即变坏法。<a id="a-9c"></a>我诸多闻圣弟子众。<a id="a-9d"></a>计色是我我有诸色色属于我我在色中不。<a id="a-9e"></a>白言。<a id="a-9f"></a>不也世尊。<a id="a-9g"></a>于汝意云何。<a id="a-9h"></a>受想行识是常无常。<a id="a-9i"></a>大德。<a id="a-9j"></a>皆是无常。<a id="a-9k"></a>难陀。<a id="a-9l"></a>体既无常为是苦不。<a id="a-9m"></a>大德是苦。<a id="a-9n"></a>若无常苦即变坏法。<a id="a-9o"></a>我诸多闻圣弟子众。<a id="a-9p"></a>计受等是我我有受等受等属我我在受等中不。<a id="a-9q"></a>不也世尊。<a id="a-9r"></a>是故应知凡是诸色。<a id="a-9s"></a>若过去若未来若现在。<a id="a-9t"></a>若内若外若粗若细。<a id="a-9u"></a>若胜若劣若远若近。<a id="a-9v"></a>所有诸色皆非是我。<a id="a-9w"></a>我不有色色不属我。<a id="a-9x"></a>我不在色中。<a id="a-9y"></a>如是应以正念正慧而审观察。<a id="a-9z"></a>受想行识。<a id="a-A0"></a>若过去若未来若现在。<a id="a-A1"></a>若内若外若粗若细。<a id="a-A2"></a>若胜若劣若远若近。<a id="a-A3"></a>此等亦非是我。<a id="a-A4"></a>我亦非有此等。<a id="a-A5"></a>我亦非在此中。<a id="a-A6"></a>如是应以正念正慧而审观察。<a id="a-A7"></a>若我多闻圣弟子众。<a id="a-A8"></a>如是观察于色厌患。<a id="a-A9"></a>复于受想行识亦生厌患。<a id="a-AA"></a>若厌患已即不染着。<a id="a-AB"></a>既无染着即得解脱。<a id="a-AC"></a>既解脱已自知解脱。<a id="a-AD"></a>作如是言。<a id="a-AE"></a>我生已尽梵行已立。<a id="a-AF"></a>所作已办不受后有。<a id="a-AG"></a>尔时世尊说此法已。<a id="a-AH"></a>时具寿难陀远尘离垢得法眼净。<a id="a-AI"></a>五百苾刍于诸有漏心得解脱。<a id="a-AJ"></a>尔时世尊重说伽他告难陀曰。</p>
  <p id="aAK">若人无定心　　即无清净智</p>
  <p id="aAL">不能断诸漏　　是故汝勤修</p>
  <p id="aAM">汝常修妙观　　知诸蕴生灭</p>
  <p id="aAN">清净若圆满　　诸天悉欣庆</p>
  <p id="aAO">亲友共交欢　　往来相爱念</p>
  <p id="aAP">贪名著利养　　难陀汝应舍</p>
  <p id="aAQ">勿亲近在家　　及于出家者</p>
  <p id="aAR">念起生死海　　穷尽苦边际</p>
  <p id="aAS">初从羯罗蓝　　吹生于肉疱</p>
  <p id="aAT">肉疱生闭尸　　闭尸生健南</p>
  <p id="aAU">健南渐转变　　生头及四支</p>
  <p id="aAV">众骨聚成身　　皆从业因有</p>
  <p id="aAW">顶骨合九片　　颔车两骨连</p>
  <p id="aAX">齿有三十二　　其根亦如是</p>
  <p id="aAY">耳根及颈骨　　齶骨并鼻梁</p>
  <p id="aAZ">胸臆与咽喉　　总有十二骨</p>
  <p id="aAa">眼眶有四骨　　肩腢亦两双</p>
  <p id="aAb">两臂及指头　　总有五十骨</p>
  <p id="aAc">项后有八骨　　脊梁三十二</p>
  <p id="aAd">此各有根本　　其数亦四八</p>
  <p id="aAe">右胁边肋骨　　相连有十三</p>
  <p id="aAf">左胁相连生　　亦有十三骨</p>
  <p id="aAg">此等诸骨锁　　三三相续连</p>
  <p id="aAh">二二相钩牵　　其余不相续</p>
  <p id="aAi">左右两腿足　　合有五十骨</p>
  <p id="aAj">总三百十六　　支拄于身内</p>
  <p id="aAk">骨节相钩缀　　合成众生体</p>
  <p id="aAl">实语者记说　　正觉之所知</p>
  <p id="aAm">从足至于顶　　杂秽不坚牢</p>
  <p id="aAn">由此共成身　　脆危如苇舍</p>
  <p id="aAo">无榍唯骨立　　血肉遍涂治</p>
  <p id="aAp">同机关木人　　亦如幻化像</p>
  <p id="aAq">应观于此身　　筋脉更缠绕</p>
  <p id="aAr">湿皮相裹覆　　九处有疮门</p>
  <p id="aAs">周遍常流溢　　屎尿诸不净</p>
  <p id="aAt">譬如仓与篅　　盛诸谷麦等</p>
  <p id="aAu">此身亦如是　　杂秽满其中</p>
  <p id="aAv">运动骨机关　　危脆非坚实</p>
  <p id="aAw">愚夫常爱乐　　智者无染着</p>
  <p id="aAx">洟唾污常流　　脓血恒充满</p>
  <p id="aAy">黄脂杂乳汁　　脑满髑髅中</p>
  <p id="aAz">胸膈痰癊流　　内有生熟藏</p>
  <p id="aB0">肪膏与皮膜　　五藏诸肠胃</p>
  <p id="aB1">如是臭烂等　　诸不净居同</p>
  <p id="aB2">罪身深可畏　　此即是怨家</p>
  <p id="aB3">无识耽欲人　　愚痴常保护</p>
  <p id="aB4">如是臭秽身　　犹如朽城郭</p>
  <p id="aB5">日夜烦恼逼　　迁流无暂停</p>
  <p id="aB6">身城骨墙壁　　血肉作涂泥</p>
  <p id="aB7">画彩贪嗔痴　　随处而庄饰</p>
  <p id="aB8">可恶骨身城　　血肉相连合</p>
  <p id="aB9">常被恶知识　　内外苦相煎</p>
  <p id="aBA">难陀汝当知　　如我之所说</p>
  <p id="aBB">昼夜常系念　　勿思于欲境</p>
  <p id="aBC">若欲远离者　　常作如是观</p>
  <p id="aBD">勤求解脱处　　速超生死海</p>
  <p id="aBE">尔时世尊说是入胎经已。<a id="a-BF"></a>具寿难陀及五百苾刍。<a id="a-BG"></a>皆大欢喜信受奉行。</p>
  <p id="aBH">难陀苾刍越生死海险难之处。<a id="a-BI"></a>能至安隐究竟涅槃。<a id="a-BJ"></a>获阿罗汉果说自庆颂曰。</p>
  <p id="aBK">敬心奉澡浴　　净水及涂香</p>
  <p id="aBL">并修诸福因　　获斯殊胜报</p>
  <p id="aBM">时诸苾刍闻是说已。<a id="a-BN"></a>咸皆有疑为断疑故请大师曰。<a id="a-BO"></a>大德难陀苾刍。<a id="a-BP"></a>先作何业由彼报得金色之身。<a id="a-BQ"></a>具三十相以自严饰。<a id="a-BR"></a>望世尊身但少四指。<a id="a-BS"></a>于淫欲境极生爱着。<a id="a-BT"></a>大师哀愍于生死海。<a id="a-BU"></a>强拔令出方便安置究竟涅槃。<a id="a-BV"></a>唯愿为说。<a id="a-BW"></a>佛告诸苾刍。<a id="a-BX"></a>难陀苾刍先所作业果报成熟皆悉现前。<a id="a-BY"></a>广说如上。<a id="a-BZ"></a>即说颂曰。</p>
  <p id="aBa">假令经百劫　　所作业不亡</p>
  <p id="aBb">因缘会遇时　　果报还自受</p>
  <p id="aBc">汝等诸苾刍。<a id="a-Bd"></a>过去世时九十一劫人寿八万岁。<a id="a-Be"></a>有毗钵尸佛如来应供正等觉明行足善逝世间解无上士调御丈夫天人师佛世尊出现于世。<a id="a-Bf"></a>与六万二千苾刍。<a id="a-Bg"></a>游行人间至亲慧城王所都处往亲慧林。<a id="a-Bh"></a>即于此住。<a id="a-Bi"></a>时彼世尊有异母弟。<a id="a-Bj"></a>于淫欲境极生爱着。<a id="a-Bk"></a>其毗钵尸如来应正等觉。<a id="a-Bl"></a>于生死海劝令出家。<a id="a-Bm"></a>方便安置究竟涅槃。<a id="a-Bn"></a>时彼国主名曰有亲。<a id="a-Bo"></a>以法化世人民炽盛丰乐安隐。<a id="a-Bp"></a>无诸诈伪贼盗疾疫。<a id="a-Bq"></a>牛羊稻蔗在处充满。<a id="a-Br"></a>王异母弟极耽淫染。<a id="a-Bs"></a>王闻佛众住亲慧林。<a id="a-Bt"></a>将诸王子亲侍大臣及内宫女。<a id="a-Bu"></a>人民翊从往诣佛所。<a id="a-Bv"></a>顶礼佛足退坐一面。<a id="a-Bw"></a>尔时世尊为彼王众。<a id="a-Bx"></a>宣扬妙法示教利喜得殊胜解。<a id="a-By"></a>其弟耽欲不肯出门。<a id="a-Bz"></a>时大臣子及余知友抚尘之类诣而告曰。<a id="a-C0"></a>善友知不。<a id="a-C1"></a>王及王子并诸内宫大臣人众。<a id="a-C2"></a>往毗钵尸佛所躬行礼敬。<a id="a-C3"></a>听受妙法获殊胜解。<a id="a-C4"></a>人身难得汝已得之。<a id="a-C5"></a>如何今时耽着淫欲不肯出门。<a id="a-C6"></a>彼闻责已心生愧耻。<a id="a-C7"></a>俯仰相随同行而去。<a id="a-C8"></a>时佛弟苾刍见诸徒侣共行而去。<a id="a-C9"></a>问曰何故君等将此一人共伴而去。<a id="a-CA"></a>时彼同伴具以事白。<a id="a-CB"></a>苾刍曰我是佛弟。<a id="a-CC"></a>昔在家时于诸欲境极生耽着。<a id="a-CD"></a>幸蒙大师强牵令出。<a id="a-CE"></a>安隐将趣究竟涅槃。<a id="a-CF"></a>更有如是愚痴之辈与我相似。<a id="a-CG"></a>仁等慈悲强共将去诚为大善。<a id="a-CH"></a>今可往诣无上大师。<a id="a-CI"></a>得至佛所必生深信。<a id="a-CJ"></a>时彼同伴共至佛所。<a id="a-CK"></a>佛观彼类称根欲性而为说法。<a id="a-CL"></a>既得闻已深起信心。<a id="a-CM"></a>从座而起偏袒右肩。<a id="a-CN"></a>合掌向佛白言世尊。<a id="a-CO"></a>唯愿大师及诸圣众。<a id="a-CP"></a>明至我家入温室澡浴。<a id="a-CQ"></a>佛默然受。<a id="a-CR"></a>彼知受已礼佛双足奉辞而去。<a id="a-CS"></a>遂至王所申恭敬已。<a id="a-CT"></a>白言大王。<a id="a-CU"></a>我诣佛所闻法生信于淫欲境起厌离心。<a id="a-CV"></a>奉请佛僧明至我家入温室浴。<a id="a-CW"></a>如来大师慈悲为受。<a id="a-CX"></a>佛是人天所应供养。<a id="a-CY"></a>王今宜可洒扫街衢严饰城郭。<a id="a-CZ"></a>王作是念。<a id="a-Ca"></a>佛来入城我当严饰。<a id="a-Cb"></a>然我之弟耽欲难谏。<a id="a-Cc"></a>佛今调伏实诚希有。<a id="a-Cd"></a>答言甚善。<a id="a-Ce"></a>汝今可去营办澡浴所须之物。<a id="a-Cf"></a>我当随力严饰城隍。<a id="a-Cg"></a>弟生大喜辞王而去。<a id="a-Ch"></a>王告诸臣曰。<a id="a-Ci"></a>当可唱令普告诸人。<a id="a-Cj"></a>明日世尊将入城内。<a id="a-Ck"></a>诸旧住者。<a id="a-Cl"></a>及远方来。<a id="a-Cm"></a>汝等诸人咸当随力。<a id="a-Cn"></a>严饰城郭洒扫街衢。<a id="a-Co"></a>持诸香华迎大师入。<a id="a-Cp"></a>臣奉王教普告令知具宣王敕。<a id="a-Cq"></a>时诸人众于彼城中。<a id="a-Cr"></a>除去瓦砾遍洒香水。<a id="a-Cs"></a>烧诸妙香悬众旛盖散花供养。<a id="a-Ct"></a>如天帝释欢喜之园。<a id="a-Cu"></a>时彼王弟办诸香汤及香油等。<a id="a-Cv"></a>庄严浴室敷置床座。<a id="a-Cw"></a>毗钵尸佛渐欲至城。<a id="a-Cx"></a>王及诸臣太子后妃宫人婇女及诸人众。<a id="a-Cy"></a>咸出奉迎遥礼佛足随从入城。<a id="a-Cz"></a>时彼王弟引佛世尊。<a id="a-D0"></a>入温室内授香水等以充澡浴。<a id="a-D1"></a>见佛世尊身如金色。<a id="a-D2"></a>三十二相八十种好周遍庄严。<a id="a-D3"></a>见已欢喜生深信心。<a id="a-D4"></a>洗浴既竟着衣服已。<a id="a-D5"></a>即便顶礼世尊双足。<a id="a-D6"></a>发是愿言。<a id="a-D7"></a>我今幸遇最上福田微申供养。<a id="a-D8"></a>愿此善因于未来世。<a id="a-D9"></a>身得金色与佛无异。<a id="a-DA"></a>如世尊弟于欲境中。<a id="a-DB"></a>深生耽着强拔令出。<a id="a-DC"></a>得趣安隐究竟涅槃。<a id="a-DD"></a>愿我当来得为佛弟获金色身亦复如是。<a id="a-DE"></a>我于欲境生耽着时。<a id="a-DF"></a>强牵令出爱染深河。<a id="a-DG"></a>得趣涅槃安隐之处。<a id="a-DH"></a>汝等苾刍勿生异念。<a id="a-DI"></a>彼亲慧王耽欲之弟。<a id="a-DJ"></a>即难陀苾刍是。<a id="a-DK"></a>由于昔时请毗钵尸佛。<a id="a-DL"></a>入浴室中香汤澡浴。<a id="a-DM"></a>净心发愿彼之善因。<a id="a-DN"></a>今为佛弟身作金色。<a id="a-DO"></a>我于耽着淫欲之境。<a id="a-DP"></a>强拔令出舍俗出家。<a id="a-DQ"></a>究竟涅槃至安隐处。</p>
  <p id="aDR">时诸苾刍更复有疑。<a id="a-DS"></a>请世尊曰。<a id="a-DT"></a>大德。<a id="a-DU"></a>难陀苾刍。<a id="a-DV"></a>曾作何业今身感得三十大丈夫相。<a id="a-DW"></a>佛告诸苾刍彼所作业广说如前。<a id="a-DX"></a>乃往过去于聚落中。<a id="a-DY"></a>有一长者大富多财资生无乏。<a id="a-DZ"></a>有一苑园花果茂盛。<a id="a-Da"></a>流泉浴池林木森竦。<a id="a-Db"></a>堪出家人栖隐之处。<a id="a-Dc"></a>时有独觉出现于世。<a id="a-Dd"></a>哀愍众生乐处闲静。<a id="a-De"></a>世间无佛唯此福田。<a id="a-Df"></a>于时有一独觉尊者。<a id="a-Dg"></a>游行人间至斯聚落。<a id="a-Dh"></a>周旋观察届彼园中。<a id="a-Di"></a>其守园人既见尊者。<a id="a-Dj"></a>告言。<a id="a-Dk"></a>善来为解劳倦。<a id="a-Dl"></a>尊者住此即于中夜入火光定。<a id="a-Dm"></a>园人见已作如是念。<a id="a-Dn"></a>此之大德成斯胜行。<a id="a-Do"></a>即便夜起往就家尊。<a id="a-Dp"></a>告言大家。<a id="a-Dq"></a>宜于今者生庆喜心。<a id="a-Dr"></a>于花园中有一大德来投我宿。<a id="a-Ds"></a>成就妙行具足神通。<a id="a-Dt"></a>放大光明遍照园内。<a id="a-Du"></a>长者闻已疾往园中。<a id="a-Dv"></a>礼双足已作如是言。<a id="a-Dw"></a>圣者仁为求食我为福因。<a id="a-Dx"></a>幸住此园我常施食。<a id="a-Dy"></a>彼见殷勤即便为受。<a id="a-Dz"></a>住此园内入胜妙定解脱之乐。<a id="a-E0"></a>复作是念我此臭身轮回生死。<a id="a-E1"></a>所应作者并已获得。<a id="a-E2"></a>宜入圆寂永证无生。<a id="a-E3"></a>作是念已即升虚空。<a id="a-E4"></a>入火光定现诸神变。<a id="a-E5"></a>放大光明上烛红辉下流清水。<a id="a-E6"></a>舍此身已神识不生。<a id="a-E7"></a>永证无余妙涅槃界。<a id="a-E8"></a>时彼长者取其尸骸。<a id="a-E9"></a>焚以香木复持乳汁而灭其火。<a id="a-EA"></a>收余身骨置新瓶中。<a id="a-EB"></a>造窣堵波悬诸旛盖。<a id="a-EC"></a>深生敬信洒三十种众妙香水。<a id="a-ED"></a>并发大愿求诸相好。<a id="a-EE"></a>汝等苾刍勿生异念。<a id="a-EF"></a>往时长者即难陀是。<a id="a-EG"></a>由以胜妙供养敬信业故。<a id="a-EH"></a>今受果报感得三十殊妙胜相。<a id="a-EI"></a>时诸苾刍更有疑念。<a id="a-EJ"></a>重请世尊。<a id="a-EK"></a>大德。<a id="a-EL"></a>难陀苾刍。<a id="a-EM"></a>曾作何业若不出家弃尘俗者。<a id="a-EN"></a>必当绍继力轮王位。<a id="a-EO"></a>佛告诸苾刍。<a id="a-EP"></a>难陀先世所造之业。<a id="a-EQ"></a>果报熟时必当自受。<a id="a-ER"></a>广如上说。<a id="a-ES"></a>过去世时此贤劫中人寿二万岁。<a id="a-ET"></a>有迦摄波佛出现世间。<a id="a-EU"></a>十号具足在婆罗痆斯仙人堕处施鹿林中依止而住。<a id="a-EV"></a>时彼城中王名讫栗枳。<a id="a-EW"></a>以法化世为大法王。<a id="a-EX"></a>广如上说。<a id="a-EY"></a>王有三子谓大中小彼迦摄波佛施化事毕。<a id="a-EZ"></a>犹如火尽入大涅槃。<a id="a-Ea"></a>其王信敬取佛余身。<a id="a-Eb"></a>以诸香木栴檀沉水海岸牛头天木香等。<a id="a-Ec"></a>焚烧既讫灭以香乳。<a id="a-Ed"></a>收其舍利置金宝瓶。<a id="a-Ee"></a>造大宰堵波皆用四宝。<a id="a-Ef"></a>纵广正等一踰缮那高半踰缮那。<a id="a-Eg"></a>安相轮时王之中子亲上中盖。<a id="a-Eh"></a>汝等苾刍勿生异念。<a id="a-Ei"></a>时王中子者即难陀是。<a id="a-Ej"></a>由于昔时敬心供养安置中盖斯之善业。<a id="a-Ek"></a>于二千五百生中常为力轮王化一洲内。<a id="a-El"></a>今此生中若不出家者。<a id="a-Em"></a>还作力轮王得大自在。</p>
  <p id="aEn">时诸苾刍更复有疑。<a id="a-Eo"></a>请问世尊。<a id="a-Ep"></a>大德。<a id="a-Eq"></a>难陀苾刍。<a id="a-Er"></a>曾作何业于佛弟子。<a id="a-Es"></a>善护根门最为第一。<a id="a-Et"></a>佛言此由愿力。<a id="a-Eu"></a>难陀苾刍于迦摄波佛时舍俗出家。<a id="a-Ev"></a>其亲教师彼佛法中。<a id="a-Ew"></a>善护根门称为第一。<a id="a-Ex"></a>尽其形寿梵行自持。<a id="a-Ey"></a>然于现身竟无证悟于命终时便发誓愿。<a id="a-Ez"></a>我于佛所尽斯形寿梵行自持。<a id="a-F0"></a>然于现身竟无所证。<a id="a-F1"></a>愿我以此修行善根。<a id="a-F2"></a>此佛世尊记未来世。<a id="a-F3"></a>有摩纳婆当成正觉号释迦牟尼。<a id="a-F4"></a>我于彼佛教法之中。<a id="a-F5"></a>出家离俗断诸烦恼。<a id="a-F6"></a>获阿罗汉如亲教师。<a id="a-F7"></a>于斯佛所善护根门最为第一。<a id="a-F8"></a>我亦如是于彼教中。<a id="a-F9"></a>守护根门最为第一。<a id="a-FA"></a>由彼愿力今于我所。<a id="a-FB"></a>诸弟子中善护根门最为第一。<a id="a-FC"></a>如是苾刍若纯黑业得纯黑报。<a id="a-FD"></a>若纯白业得纯白报。<a id="a-FE"></a>若杂业者当受杂报。<a id="a-FF"></a>是故汝等离纯黑杂业。<a id="a-FG"></a>修纯白业如是应修。</p>
 </body>
</html>