<!doctype html>
<html id="z3IBV4MpP" data-ver="705">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第二十</h1>
  <p id="a2">第六门总摄颂曰(此二颂摄至第三十一卷半)。</p>
  <p id="a3">猛兽筋不应　　灯光及勇健</p>
  <p id="a4">驮娑度尼法　　因许乔答弥</p>
  <p id="a5">尼不前长者　　可与余卧具</p>
  <p id="a6">不合灒水污　　第六总应知</p>
  <p id="a7">第六门第一子摄颂曰。</p>
  <p id="a8">猛兽筋皮綖　　拥前复拥后</p>
  <p id="a9">两角及尖头　　诸靴皆不合</p>
  <p id="aA">缘在室罗伐城。<a id="a-B"></a>佛言苾刍不应用五猛兽皮有爪牙者。<a id="a-C"></a>谓智象智马师子虎豹。<a id="a-D"></a>是时六众用彼兽筋还同有过。<a id="a-E"></a>佛言不用此筋而缝鞋履。<a id="a-F"></a>六众便用皮綖有过同前。<a id="a-G"></a>复用其皮补鞋。<a id="a-H"></a>佛言皆不合用。<a id="a-I"></a>如是应知履屦之属。<a id="a-J"></a>若拥前拥后两角尖头。<a id="a-K"></a>麻履诸靴皆不应着。<a id="a-L"></a>皆越法罪。<a id="a-M"></a>除两三重革屣(如斯之类西国人皆不着若是外国寒乡为活命因缘持心方用)</p>
  <p id="aN">内摄颂曰。</p>
  <p id="aO">四大王初诞　　光明普皆照</p>
  <p id="aP">父母因斯事　　各为立其名</p>
  <p id="aQ">尔时菩萨在睹史天宫。<a id="a-R"></a>王舍城中有王名曰大莲花。<a id="a-S"></a>以法化世人民炽盛。<a id="a-T"></a>安隐丰乐无诸盗贼。<a id="a-U"></a>室罗伐城王名梵授。<a id="a-V"></a>唱誓尼城王名大轮。<a id="a-W"></a>憍闪毗城王名百军。<a id="a-X"></a>此等四王皆是法王。<a id="a-Y"></a>以法化世广说如余。<a id="a-Z"></a>是时菩萨于天宫上。<a id="a-a"></a>以五种事观察世间。<a id="a-b"></a>云何为五。<a id="a-c"></a>一观远祖。<a id="a-d"></a>二观时节。<a id="a-e"></a>三观方国。<a id="a-f"></a>四观近族。<a id="a-g"></a>五观母氏。<a id="a-h"></a>六欲诸天三净母腹。<a id="a-i"></a>摩耶夫人因寝梦见六牙白象来降腹中。<a id="a-j"></a>于时大地六种震动。<a id="a-k"></a>放大光明遍满世界胜天光明。<a id="a-l"></a>世界中间黑闇之处。<a id="a-m"></a>日月不照悉皆明了。<a id="a-n"></a>所有众生皆得相见。<a id="a-o"></a>菩萨生时如下所说。<a id="a-p"></a>四大国王皆诞太子。<a id="a-q"></a>见大光明如镕金色。<a id="a-r"></a>各各自言由我生男威神力故。<a id="a-s"></a>能令天地光曜希奇。<a id="a-t"></a>各为立名用符灵瑞。<a id="a-u"></a>时大莲花王告众人曰。<a id="a-v"></a>我子生时如日光影。<a id="a-w"></a>乾坤洞照胜妙希奇。<a id="a-x"></a>应与我子名曰影胜(梵云频毗娑罗)其梵授王告众人曰。<a id="a-y"></a>我子生时。<a id="a-z"></a>光明殊胜。<a id="a-10"></a>普照世间。<a id="a-11"></a>应与我子名曰胜光。<a id="a-12"></a>其大轮王告众人曰。<a id="a-13"></a>我子生时如大灯光遍皆明照。<a id="a-14"></a>应与我子名曰灯光。<a id="a-15"></a>其百军王告众人曰。<a id="a-16"></a>我子生时光如日出无不明了。<a id="a-17"></a>应与我子名曰出光。<a id="a-18"></a>各各自谓子之功能。<a id="a-19"></a>然并不知由菩萨力。</p>
  <p id="a1A">内摄颂曰。</p>
  <p id="a1B">腹中天守护　　生已蹈莲花</p>
  <p id="a1C">举手独称尊　　灌洗花衣落</p>
  <p id="a1D">尔时菩萨降母腹中。<a id="a-1E"></a>天帝释主令四天子。<a id="a-1F"></a>各持器仗守护其母。<a id="a-1G"></a>勿令人及非人辄为损害。<a id="a-1H"></a>菩萨处胎不为胎中血垢所污。<a id="a-1I"></a>譬如众宝聚在一处不相沾污。<a id="a-1J"></a>菩萨在腹亦复如是。<a id="a-1K"></a>又如清净妙琉璃宝置五彩上。<a id="a-1L"></a>明目之人分明见别。<a id="a-1M"></a>母观腹内分明亦尔。<a id="a-1N"></a>母虽持胎身无劳倦。<a id="a-1O"></a>自然奉持五种学处。<a id="a-1P"></a>谓尽形寿不杀生不偷盗不邪淫不妄语不饮酒。<a id="a-1Q"></a>于诸丈夫绝淫染意。<a id="a-1R"></a>十月满足往蓝毗尼林攀无忧树枝。<a id="a-1S"></a>暂时伫立便于右胁诞生菩萨。<a id="a-1T"></a>尔时大地六种震动。<a id="a-1U"></a>放大光明与入胎无异。<a id="a-1V"></a>菩萨生时帝释亲自手承置莲花上不假扶侍足蹈七花行七步已。<a id="a-1W"></a>遍观四方手指上下作如是语。<a id="a-1X"></a>此即是我最后生身。<a id="a-1Y"></a>天上天下唯我独尊。<a id="a-1Z"></a>梵王捧伞天帝执拂。<a id="a-1a"></a>于虚空中龙王注水。<a id="a-1b"></a>一温一冷灌浴菩萨。<a id="a-1c"></a>初诞生时于其母前。<a id="a-1d"></a>自然井现香泉上涌随意受用。<a id="a-1e"></a>又于空中诸天下散嗢钵罗花钵头摩花。<a id="a-1f"></a>拘勿头花奔陀利花。<a id="a-1g"></a>并余种种奇妙香末。<a id="a-1h"></a>天妙音乐自然发响。<a id="a-1i"></a>天妙衣缨从空乱坠。<a id="a-1j"></a>更有众多奇妙灵瑞。<a id="a-1k"></a>如余处说。</p>
  <p id="a1l">内摄颂曰。</p>
  <p id="a1m">阿私多睹相　　那剌陀劝师</p>
  <p id="a1n">五百瑞现前　　父王立三字</p>
  <p id="a1o">于时南方于大山中。<a id="a-1p"></a>有古仙人名阿私多。<a id="a-1q"></a>善知世界成坏时节。<a id="a-1r"></a>时有一人名那剌陀。<a id="a-1s"></a>聪明辩慧数来参谒。<a id="a-1t"></a>阿私多仙共论世间成坏之事。<a id="a-1u"></a>闻已伤叹即于仙处而为出家。<a id="a-1v"></a>后于异时共此仙人在石窟中。<a id="a-1w"></a>见光明照异相希奇。<a id="a-1x"></a>即说伽他问其师曰。</p>
  <p id="a1y">何故此光明　　遍照犹如日</p>
  <p id="a1z">充满山林处　　忽现此希奇</p>
  <p id="a20">仙人答曰。</p>
  <p id="a21">若是日光便赫烈　　今此凉冷现希奇</p>
  <p id="a22">必是无上牟尼尊　　初出母胎彰此瑞</p>
  <p id="a23">此是菩萨出胎相　　光明清净世希有</p>
  <p id="a24">譬如金色满十方　　腾照三有皆明彻</p>
  <p id="a25">那剌陀白其师曰。<a id="a-26"></a>邬波驮耶。<a id="a-27"></a>若如是者。<a id="a-28"></a>今可共行往观菩萨。<a id="a-29"></a>师曰子今知不。<a id="a-2A"></a>菩提萨埵有大威神。<a id="a-2B"></a>无量诸天悉皆云集。<a id="a-2C"></a>我等虽至顶谒无由。<a id="a-2D"></a>待入城中为立名已。<a id="a-2E"></a>如其重出我望逢迎。<a id="a-2F"></a>菩萨生时阐铎迦等。<a id="a-2G"></a>五百侍者同时而生。<a id="a-2H"></a>阐稚迦等五百侍女亦同时而诞。<a id="a-2I"></a>上象厩马皆生五百。<a id="a-2J"></a>五百伏藏自然开发。<a id="a-2K"></a>邻国诸王皆奉信物。<a id="a-2L"></a>大臣见已白净饭王曰。<a id="a-2M"></a>大王今日国祚兴隆。<a id="a-2N"></a>王子诞生嘉瑞咸应。<a id="a-2O"></a>五百侍男五百侍女。<a id="a-2P"></a>上象上马各生五百。<a id="a-2Q"></a>五百伏藏自然开现。<a id="a-2R"></a>诸国朝宾奇珍总集。<a id="a-2S"></a>王闻告已心大欣跃。<a id="a-2T"></a>告大臣曰。<a id="a-2U"></a>太子生后诸事皆成。<a id="a-2V"></a>宜与立字名一切事成(梵云萨娑頞他悉陀)此是菩萨最初立字。<a id="a-2W"></a>号一切事成。<a id="a-2X"></a>是时菩萨乘四宝舆。<a id="a-2Y"></a>无量百千人天翊从入劫比罗城。<a id="a-2Z"></a>诸释迦子体怀憍慢立性多言。<a id="a-2a"></a>菩萨入城皆悉默然牟尼无语王见是已报诸臣曰。<a id="a-2b"></a>诸释迦子体怀傲慢立性多言。<a id="a-2c"></a>太子入城皆悉默然牟尼无语。<a id="a-2d"></a>应与太子名曰释迦牟尼。<a id="a-2e"></a>此是菩萨第二立名。<a id="a-2f"></a>时此城中有旧住药叉名释迦增长。<a id="a-2g"></a>时人敬重立庙祠祀。<a id="a-2h"></a>但是释种生男女已。<a id="a-2i"></a>令净澡浴抱至药叉处而申敬礼。<a id="a-2j"></a>时净饭王以上酥蜜满太子口。<a id="a-2k"></a>告大臣曰。<a id="a-2l"></a>可抱太子往礼药叉。<a id="a-2m"></a>大臣抱至。<a id="a-2n"></a>时彼药叉遥见太子即自现身。<a id="a-2o"></a>至菩萨所顶礼其足。<a id="a-2p"></a>臣归白王。<a id="a-2q"></a>王闻是已生希有心。<a id="a-2r"></a>今我太子于天神中更为尊胜。<a id="a-2s"></a>应与立字名天中天。<a id="a-2t"></a>此是菩萨第三立名。</p>
  <p id="a2u">内摄颂曰。</p>
  <p id="a2v">付母养太子　　令观大人相</p>
  <p id="a2w">阿私多远至　　亲睹牟尼形</p>
  <p id="a2x">尔时父王便以太子付诸养母。<a id="a-2y"></a>随时澡浴乳哺饮食。<a id="a-2z"></a>常令安隐适悦身心。<a id="a-30"></a>养母便以上妙涂香涂摩身体。<a id="a-31"></a>具诸璎珞授与父王。<a id="a-32"></a>王即抱持瞻视欢喜。<a id="a-33"></a>即便总命诸婆罗门。<a id="a-34"></a>国中所有解占相人知算计者令观太子。<a id="a-35"></a>告言君等宜可瞻察。<a id="a-36"></a>我闻古仙作如是说。<a id="a-37"></a>具三十二大丈夫相者有其二事。<a id="a-38"></a>若在家者当为轮王。<a id="a-39"></a>普王四洲以法化世。<a id="a-3A"></a>七宝成就。<a id="a-3B"></a>所谓轮宝、<a id="a-3C"></a>象宝、<a id="a-3D"></a>马宝．珠宝．女宝．主藏臣宝．主兵臣宝。<a id="a-3E"></a>千子具足。<a id="a-3F"></a>勇健忠良能伏怨敌。<a id="a-3G"></a>周圆海内无诸患恼。<a id="a-3H"></a>人民丰乐安隐而住。<a id="a-3I"></a>若出家者剃除须发。<a id="a-3J"></a>服袈裟衣成等正觉。<a id="a-3K"></a>有大名称充满世间。<a id="a-3L"></a>时诸相师闻王说已。<a id="a-3M"></a>悉共观察咸白王曰。<a id="a-3N"></a>诚如大王所说之事。<a id="a-3O"></a>三十二相若成就者。<a id="a-3P"></a>唯有二事谓轮王及佛。<a id="a-3Q"></a>乃至有大名称充满世间。<a id="a-3R"></a>王复问曰其相云何。<a id="a-3S"></a>时彼相师悉皆具答。<a id="a-3T"></a>一一别指三十二相。<a id="a-3U"></a>具有广文(以共余经及律论等事无差别故不烦译)</p>
  <p id="a3V">尔时阿私多仙人告那剌陀曰。<a id="a-3W"></a>摩纳婆比者菩萨已入城中立三名讫。<a id="a-3X"></a>我等宜往礼拜瞻颜。<a id="a-3Y"></a>各乘神通腾空而去。<a id="a-3Z"></a>由彼菩萨威神之力。<a id="a-3a"></a>去劫比罗城可一驿许。<a id="a-3b"></a>遂失神通足步而去。<a id="a-3c"></a>既入城已到王门所。<a id="a-3d"></a>报门人曰。<a id="a-3e"></a>汝去白王。<a id="a-3f"></a>阿私多仙今至门首。<a id="a-3g"></a>使去白王。<a id="a-3h"></a>王曰随入谁遮大仙。<a id="a-3i"></a>即诣王所王见仙至。<a id="a-3j"></a>遥唱善来奉吉祥事。<a id="a-3k"></a>为洗足已妙师子座安置令坐。<a id="a-3l"></a>王礼足已白言大仙。<a id="a-3m"></a>何事得来。<a id="a-3n"></a>仙说伽他曰。</p>
  <p id="a3o">国主我今至　　欲见王太子</p>
  <p id="a3p">瞻仰牟尼尊　　导师中第一</p>
  <p id="a3q">王言太子睡着。<a id="a-3r"></a>答曰虽睡我欲暂观。<a id="a-3s"></a>王便抱现。<a id="a-3t"></a>睹菩萨眼双眸不合。<a id="a-3u"></a>仙既见已说伽他曰。</p>
  <p id="a3v">良马不多睡　　半夜暂时眠</p>
  <p id="a3w">所为事未成　　因何久安寝</p>
  <p id="a3x">仙复问曰。<a id="a-3y"></a>诸占相人有何记说。<a id="a-3z"></a>王言大仙彼相者云。<a id="a-40"></a>当作轮王化四天下。<a id="a-41"></a>仙以伽他而答王曰。</p>
  <p id="a42">相者语多谬　　末劫无轮王</p>
  <p id="a43">有此胜福缘　　断惑当成佛</p>
  <p id="a44">若是化四洲　　轮王相非显</p>
  <p id="a45">分明大师相　　成佛定无疑</p>
  <p id="a46">仙人遍观见成佛相已。<a id="a-47"></a>复更观察久近当得无上甘露转妙法轮。<a id="a-48"></a>遂见二十九年舍王城去。<a id="a-49"></a>六年苦行当成正觉。<a id="a-4A"></a>复观自身得几时住得见佛不。<a id="a-4B"></a>知不见佛便生忧恼涕泪盈目。<a id="a-4C"></a>王见怀愁说颂问曰。</p>
  <p id="a4D">若男若女来观者　　咸悉欢喜遍身心</p>
  <p id="a4E">仁今亲睹相非常　　何因泣涕盈双目</p>
  <p id="a4F">假使太子相非善　　短寿多病不吉祥</p>
  <p id="a4G">唯愿大仙如实言　　勿令我意增忧悴</p>
  <p id="a4H">仙人答曰。</p>
  <p id="a4I">假使霹雳从空下　　可畏来临太子身</p>
  <p id="a4J">此于无上牟尼尊　　如毛发许不能损</p>
  <p id="a4K">假使烈火腾风焰　　利剑如霜现在前</p>
  <p id="a4L">毒药黑蛇一时来　　至太子处皆销散</p>
  <p id="a4M">我伤早死不见佛　　流泪盈目难裁忍</p>
  <p id="a4N">弃无上法我前亡　　未有事业能成就</p>
  <p id="a4O">此有大福除众恼　　证甘露法为导师</p>
  <p id="a4P">若能闻教如说行　　咸归寂灭无为处</p>
  <p id="a4Q">王闻太子证甘露法默然无语。<a id="a-4R"></a>凡诸世人皆为邪心之所扰乱。<a id="a-4S"></a>出言谄诳不能依实。<a id="a-4T"></a>时彼仙人而告王曰。<a id="a-4U"></a>比日大王每作是念。<a id="a-4V"></a>何时得令阿私多仙。<a id="a-4W"></a>足步入城与我相见。<a id="a-4X"></a>及诸人众致敬殷勤。<a id="a-4Y"></a>我哀愍故徒行至此。<a id="a-4Z"></a>今时事了将欲出城。<a id="a-4a"></a>可为扫除净修郭邑。<a id="a-4b"></a>时净饭王敕令诸臣严治道路。<a id="a-4c"></a>普告城邑皆共修营。<a id="a-4d"></a>巷陌康庄涂拭清净。<a id="a-4e"></a>洒以栴檀香水散以占博迦花。<a id="a-4f"></a>幢盖陵空香烟满路。<a id="a-4g"></a>见者爱乐如欢喜园。<a id="a-4h"></a>复遣摇铃遍皆宣告。<a id="a-4i"></a>诸人当知或先住城中。<a id="a-4j"></a>或他方新至。<a id="a-4k"></a>所有人众皆悉存心。<a id="a-4l"></a>明日晨朝看大仙出。<a id="a-4m"></a>众既闻已各至途中。<a id="a-4n"></a>瞻望仙人步出城阙。<a id="a-4o"></a>咸生希有怅望而归。<a id="a-4p"></a>时阿私多仙还向本山。<a id="a-4q"></a>系心禅寂以智方便发起神通。<a id="a-4r"></a>报命将终遂便遇患。<a id="a-4s"></a>虽加药饵瞬息无几。<a id="a-4t"></a>时那剌陀来礼师足。<a id="a-4u"></a>白言大师我本出家求甘露味。<a id="a-4v"></a>师所得者幸愿共分。<a id="a-4w"></a>师曰我亦同汝。<a id="a-4x"></a>本出家时意求甘露。<a id="a-4y"></a>竟无所获空处生涯。<a id="a-4z"></a>彼雪山侧劫比罗城。<a id="a-50"></a>太子兴世相师共记。<a id="a-51"></a>当成正觉号天人师称一切智。<a id="a-52"></a>汝当于彼而求出家。<a id="a-53"></a>舍高慢心当自谦下。<a id="a-54"></a>勤修梵行作不放逸。<a id="a-55"></a>当于尔时获甘露味。<a id="a-56"></a>说伽他曰。</p>
  <p id="a57">如来出世难遭遇　　今得逢时甚希有</p>
  <p id="a58">汝莫放逸至心求　　当获无生甘露味</p>
  <p id="a59">作是语已便即命终。<a id="a-5A"></a>如有颂言。</p>
  <p id="a5B">积聚皆销散　　崇高必堕落</p>
  <p id="a5C">合会皆别离　　生者咸归死</p>
  <p id="a5D">尔时阿私多仙命终之后。<a id="a-5E"></a>弟子那剌陀如法焚烧。<a id="a-5F"></a>殡葬事讫割舍忧戚。<a id="a-5G"></a>遂诣婆罗痆斯于诸仙内而共住止。<a id="a-5H"></a>其那剌陀先是迦多演那种族。<a id="a-5I"></a>时人因号迦多演那仙人。<a id="a-5J"></a>众皆敬重。<a id="a-5K"></a>时嗢逝尼王所生太子名曰灯光。<a id="a-5L"></a>王付八母而为瞻养。<a id="a-5M"></a>是事无阙。<a id="a-5N"></a>乃至年渐长大技艺博通。<a id="a-5O"></a>文武所须无不综习。</p>
  <p id="a5P">释迦菩萨为童子戏。<a id="a-5Q"></a>灯光太子亦为童戏。<a id="a-5R"></a>菩萨受太子灌顶时。<a id="a-5S"></a>灯光亦受太子灌顶。<a id="a-5T"></a>菩萨出四门观见老病死患。<a id="a-5U"></a>遂于三夫人处生厌离心。<a id="a-5V"></a>所谓牛护夫人鹿养夫人名称夫人。<a id="a-5W"></a>此为上首六千婇女咸皆舍弃。<a id="a-5X"></a>于其中夜踰城而去。<a id="a-5Y"></a>往空林所修出家业。<a id="a-5Z"></a>依止仙人学殊胜定离欲界欲。<a id="a-5a"></a>次从曷罗摩子习无所有定。<a id="a-5b"></a>断无所有处欲更无导者。<a id="a-5c"></a>便于六年专修苦行。<a id="a-5d"></a>不别证悟将为无益。<a id="a-5e"></a>遂即住情而为游纵。<a id="a-5f"></a>啖好饮食酥油涂身。<a id="a-5g"></a>汤水澡浴往聚落中。<a id="a-5h"></a>于难陀难陀力二牧牛女所。<a id="a-5i"></a>食十六倍上妙乳糜。<a id="a-5j"></a>迦利迦龙王尊重赞叹。<a id="a-5k"></a>于善吉边取吉祥草。<a id="a-5l"></a>诣菩提树下自敷草已。<a id="a-5m"></a>端身正念加趺而坐。<a id="a-5n"></a>心念口言若不断尽诸漏我终不解加趺。<a id="a-5o"></a>是时菩萨以慈心器仗。<a id="a-5p"></a>降伏三十六亿千魔众已证无上智。<a id="a-5q"></a>受梵天请往婆罗痆斯三转十二行法轮。<a id="a-5r"></a>时灯光王亦于此时。<a id="a-5s"></a>受灌顶大王位以法教化。<a id="a-5t"></a>嗢逝尼国人民炽盛。<a id="a-5u"></a>安隐丰乐广如余说。<a id="a-5v"></a>由王力故百姓歌谣。<a id="a-5w"></a>欢会相次随处供养胜上天神。<a id="a-5x"></a>穿五百池五百渠水。<a id="a-5y"></a>令人受用无有阙乏。</p>
  <p id="a5z">第六门第二子摄颂曰。</p>
  <p id="a60">灯光得为王　　有五殊胜物</p>
  <p id="a61">因叙奇异事　　广说健陀罗</p>
  <p id="a62">时灯光王有五胜物。<a id="a-63"></a>云何为五。<a id="a-64"></a>一者胜雄象名曰苇山。<a id="a-65"></a>二者胜母象名曰贤善。<a id="a-66"></a>三者胜驼名曰海足。<a id="a-67"></a>四者胜马名曰衣颈。<a id="a-68"></a>五者胜使者名曰飞乌。<a id="a-69"></a>其象日夜行一百驿。<a id="a-6A"></a>母象日夜行八十驿。<a id="a-6B"></a>驼日夜行七十驿。<a id="a-6C"></a>马日夜行五十驿。<a id="a-6D"></a>飞乌日夜行二十五驿。<a id="a-6E"></a>其王虽有如是胜物快乐安隐。<a id="a-6F"></a>然而四大不调忽有不睡之病。<a id="a-6G"></a>由此疾故于酥起憎于酒生爱。<a id="a-6H"></a>时诸医人以种种妙药。<a id="a-6I"></a>与酥和煎上王令服。<a id="a-6J"></a>王不肯用。<a id="a-6K"></a>时太子中宫咸知酥药能治不睡。<a id="a-6L"></a>皆奉药酥王更憎睡。<a id="a-6M"></a>王乃敕曰。<a id="a-6N"></a>若有人当在我前说酥名者。<a id="a-6O"></a>当斩其头。<a id="a-6P"></a>王既无睡便于初夜。<a id="a-6Q"></a>与内宫人共为欢戏。<a id="a-6R"></a>于中夜时至象马厩而为捡阅。<a id="a-6S"></a>于后夜时观诸库藏自持利剑问守更人曰。<a id="a-6T"></a>谁为警觉。<a id="a-6U"></a>若第一问及二问时。<a id="a-6V"></a>不应答者乍容忍恕。<a id="a-6W"></a>至第三问不相答者。<a id="a-6X"></a>便斩其首。<a id="a-6Y"></a>由斯严酷隐灯光名。<a id="a-6Z"></a>共安余字号曰猛暴灯光王于异时。<a id="a-6a"></a>命大夫人及内宫曰。<a id="a-6b"></a>我亲警觉尔何眠睡。<a id="a-6c"></a>答言。<a id="a-6d"></a>大王我亦警觉。<a id="a-6e"></a>如是连宵不得眠睡。<a id="a-6f"></a>共白王曰。<a id="a-6g"></a>若使我等通宵不睡者。<a id="a-6h"></a>是则无由称可王意。<a id="a-6i"></a>又此不眠废我等业。<a id="a-6j"></a>王曰。<a id="a-6k"></a>若非尔业谁复应为。<a id="a-6l"></a>答言太子应作。<a id="a-6m"></a>时王即便行告太子曰。<a id="a-6n"></a>何不警觉。<a id="a-6o"></a>答曰我为警觉。<a id="a-6p"></a>后遂不能便白王曰。<a id="a-6q"></a>若常令我为警觉者。<a id="a-6r"></a>便废王业此非我事。<a id="a-6s"></a>王曰。<a id="a-6t"></a>谁复应为。<a id="a-6u"></a>答言大臣应作王即便行告大臣曰。<a id="a-6v"></a>何不警觉。<a id="a-6w"></a>答曰我为警觉。<a id="a-6x"></a>后遂不能便白王曰。<a id="a-6y"></a>若常令我为警觉者。<a id="a-6z"></a>谁辅佐王如法化世此非我事。<a id="a-70"></a>王曰谁复应为。<a id="a-71"></a>答言散兵应作。<a id="a-72"></a>王即便行诣散兵所。<a id="a-73"></a>告言我自警觉汝等何因不为警觉。<a id="a-74"></a>后遂不能便白王曰。<a id="a-75"></a>若常令我为警觉者。<a id="a-76"></a>如何为王共他交战此非我事。<a id="a-77"></a>王曰谁复应为。<a id="a-78"></a>答言百姓应作。<a id="a-79"></a>王即便行诣百姓所同前问答。<a id="a-7A"></a>时彼国人番次守更而为警觉。<a id="a-7B"></a>时卖香童子当其番次。<a id="a-7C"></a>念王暴恶或当杀我。<a id="a-7D"></a>遂于夜中掌颊怀忧。<a id="a-7E"></a>时彼知识见而问曰。<a id="a-7F"></a>仁何故忧。<a id="a-7G"></a>彼即以事具答知识。<a id="a-7H"></a>彼便报白。<a id="a-7I"></a>汝家不远有人名曰健陀罗。<a id="a-7J"></a>何不相求为警觉事。<a id="a-7K"></a>童子报曰。<a id="a-7L"></a>如我惜命彼宁肯为。<a id="a-7M"></a>设使见求定不能作告言与其钱物必当为作。<a id="a-7N"></a>即往相求彼人报曰。<a id="a-7O"></a>若能与我五百金钱我当为作。<a id="a-7P"></a>即便许彼。<a id="a-7Q"></a>健陀罗曰。<a id="a-7R"></a>且当与半若我命存相还未晚。<a id="a-7S"></a>如其身死此即属君随情所用。<a id="a-7T"></a>即便与半。<a id="a-7U"></a>彼得钱已多买酒肉及诸饼果。<a id="a-7V"></a>王执杖人并皆命食咸令饱足。<a id="a-7W"></a>报诸人曰。<a id="a-7X"></a>王令警觉我当番次。<a id="a-7Y"></a>问诸人曰。<a id="a-7Z"></a>大王如何作警觉事。<a id="a-7a"></a>彼皆具报所有因缘健陀罗曰。<a id="a-7b"></a>幸愿君等为我思量。<a id="a-7c"></a>答曰。<a id="a-7d"></a>我等蒙君所赐美膳。<a id="a-7e"></a>在腹未消云何不为。<a id="a-7f"></a>问曰我等为君欲作何事。<a id="a-7g"></a>答曰若王来问谁警觉时唤我令觉。<a id="a-7h"></a>答言如是。<a id="a-7i"></a>时健陀罗。<a id="a-7j"></a>即于中夜。<a id="a-7k"></a>以毛毯萦膝坐而暂睡。<a id="a-7l"></a>王于初夜与宫人戏笑。<a id="a-7m"></a>于中夜时观诸象马。<a id="a-7n"></a>便于后夜问守更人。<a id="a-7o"></a>诸人告曰健陀罗。<a id="a-7p"></a>汝觉勿睡大王欲来。<a id="a-7q"></a>彼遂警觉。<a id="a-7r"></a>王便告曰。<a id="a-7s"></a>警觉者谁健陀罗闻作如是念。<a id="a-7t"></a>我若初言即为答者后时不然定当斩我头落于地。<a id="a-7u"></a>即不言应。<a id="a-7v"></a>王更唤之谁为警觉。<a id="a-7w"></a>彼还默然。<a id="a-7x"></a>第三复命警觉者谁。<a id="a-7y"></a>答言大天我是健陀罗。<a id="a-7z"></a>王曰健陀罗汝思何事。<a id="a-80"></a>彼有智慧于世间事善能谈说。<a id="a-81"></a>答言大王我思世事。</p>
  <p id="a82">内摄颂曰。</p>
  <p id="a83">鸺鹠鹤饮乳　　芒草尾身齐</p>
  <p id="a84">斑驳与毛同　　沙盆水不溢</p>
  <p id="a85">盐麨水差别　　衣瓦变成尘</p>
  <p id="a86">是谓健陀罗　　世间思十事</p>
  <p id="a87">王曰。<a id="a-88"></a>汝于世事何所思量。<a id="a-89"></a>健陀罗曰。<a id="a-8A"></a>世有奇事。<a id="a-8B"></a>且如鸺鹠鸟有毛无毛。<a id="a-8C"></a>以秤秤之轻重相似。<a id="a-8D"></a>王曰此事实不。<a id="a-8E"></a>答言王当目验。<a id="a-8F"></a>王曰。<a id="a-8G"></a>若然者善我自亲观。<a id="a-8H"></a>健陀罗至晓得鸺鹠鸟。<a id="a-8I"></a>对王秤看后去其毛秤便相似。<a id="a-8J"></a>王曰此有何缘。<a id="a-8K"></a>答曰由风扇羽。<a id="a-8L"></a>王曰汝有妙智。<a id="a-8M"></a>答曰。<a id="a-8N"></a>由王故然。<a id="a-8O"></a>王遂默然。<a id="a-8P"></a>时健陀罗愁过一宵。<a id="a-8Q"></a>以手摩头而还旧宅。<a id="a-8R"></a>时卖香童子。<a id="a-8S"></a>持余半物还健陀罗。<a id="a-8T"></a>是时国中但当番次皆以五百金钱雇健陀罗求其警觉。<a id="a-8U"></a>为知更次。<a id="a-8V"></a>王于后夜问言谁觉。<a id="a-8W"></a>答曰我健陀罗。<a id="a-8X"></a>王曰汝何所思。<a id="a-8Y"></a>答言大王我思世事王曰云何世事。<a id="a-8Z"></a>答曰。<a id="a-8a"></a>长项白鹤以水和乳令饮。<a id="a-8b"></a>但饮其乳唯有水存。<a id="a-8c"></a>王曰此事实不。<a id="a-8d"></a>答言王当目验。<a id="a-8e"></a>王曰若然者善。<a id="a-8f"></a>至晓便将鹤鸟对王令饮果如所言。<a id="a-8g"></a>王曰。<a id="a-8h"></a>此有何缘。<a id="a-8i"></a>答曰。<a id="a-8j"></a>鸟口性醋。<a id="a-8k"></a>若饮乳时遂便成酪。<a id="a-8l"></a>致令水在。<a id="a-8m"></a>王言汝有妙智。<a id="a-8n"></a>答曰由王故然。<a id="a-8o"></a>王遂默然。<a id="a-8p"></a>复于他夜王问谁为警觉。<a id="a-8q"></a>如前答言我为警觉。<a id="a-8r"></a>王曰汝何所思。<a id="a-8s"></a>答言大王我思世事。<a id="a-8t"></a>王曰云何世事。<a id="a-8u"></a>答曰世有芒草以物椎打。<a id="a-8v"></a>与不椎者若以秤秤轻重相似。<a id="a-8w"></a>余草不然。<a id="a-8x"></a>王曰此事实不。<a id="a-8y"></a>答言王当目验。<a id="a-8z"></a>王曰若然者善。<a id="a-90"></a>至晓便将芒草对王椎打。<a id="a-91"></a>便以秤秤果如所说。<a id="a-92"></a>王曰此有何缘。<a id="a-93"></a>答曰椎打之时便有风入。<a id="a-94"></a>乃至王遂默然。<a id="a-95"></a>复于他夜王复问言。<a id="a-96"></a>何人警觉。<a id="a-97"></a>答曰我健陀罗。<a id="a-98"></a>王曰汝何所思。<a id="a-99"></a>答曰我思世事。<a id="a-9A"></a>王曰云何世事。<a id="a-9B"></a>答曰有告灵鼠尾与身等。<a id="a-9C"></a>王曰此事实不。<a id="a-9D"></a>答言王当目验。<a id="a-9E"></a>王曰若然者善。<a id="a-9F"></a>至晓便将鼠来对王比度。<a id="a-9G"></a>诚如所言。<a id="a-9H"></a>王曰此有何缘。<a id="a-9I"></a>答曰。<a id="a-9J"></a>我于春时见缘树下尾与身齐。<a id="a-9K"></a>乃至王遂默然。<a id="a-9L"></a>复于他夜王复问言。<a id="a-9M"></a>答曰我为警觉王曰汝何所思。<a id="a-9N"></a>答曰我思世事。<a id="a-9O"></a>王曰云何世事。<a id="a-9P"></a>答曰大王我思雉鸟。<a id="a-9Q"></a>于其身上随有斑驳。<a id="a-9R"></a>还有尔许茎毛仍除其尾。<a id="a-9S"></a>王曰此事实不。<a id="a-9T"></a>答言王当目验。<a id="a-9U"></a>王曰若然者善。<a id="a-9V"></a>至晓即得一雉。<a id="a-9W"></a>对王果如所说。<a id="a-9X"></a>王曰汝何得知。<a id="a-9Y"></a>答曰我先数知。<a id="a-9Z"></a>王曰汝有妙智。<a id="a-9a"></a>答言由王故然。<a id="a-9b"></a>王遂默然。<a id="a-9c"></a>又复问言。<a id="a-9d"></a>何人警觉。<a id="a-9e"></a>答曰我健陀罗。<a id="a-9f"></a>王曰汝思何事。<a id="a-9g"></a>答言大王。<a id="a-9h"></a>如沙满盆还将盆水添满不溢。<a id="a-9i"></a>沙水同处两不相碍。<a id="a-9j"></a>王曰此事实不。<a id="a-9k"></a>答言王当目验。<a id="a-9l"></a>至晓即以盆盛沙。<a id="a-9m"></a>泻水令满其水不溢。<a id="a-9n"></a>王遂默然。<a id="a-9o"></a>又王问是谁警觉。<a id="a-9p"></a>答言是我警觉。<a id="a-9q"></a>王复问言汝思何事。<a id="a-9r"></a>我思世事。<a id="a-9s"></a>云何世事。<a id="a-9t"></a>我思以盐一升和一升水其水不增。<a id="a-9u"></a>王曰此事实不。<a id="a-9v"></a>答言王当目验。<a id="a-9w"></a>至晓即以水和盐。<a id="a-9x"></a>王亲自试。<a id="a-9y"></a>王问何故。<a id="a-9z"></a>答言盐从水出得水依旧王遂默然。<a id="a-A0"></a>王复问言。<a id="a-A1"></a>何人警觉。<a id="a-A2"></a>依前而答。<a id="a-A3"></a>王曰汝思何事。<a id="a-A4"></a>答言我思世事。<a id="a-A5"></a>王曰。<a id="a-A6"></a>云何世事。<a id="a-A7"></a>答言我思以水一升和一升麨。<a id="a-A8"></a>揣不相着。<a id="a-A9"></a>王曰此事实不。<a id="a-AA"></a>答言王当目验。<a id="a-AB"></a>至晓取水及糗对王和试。<a id="a-AC"></a>王问何故。<a id="a-AD"></a>答曰我本国人并多食糗。<a id="a-AE"></a>常见如此。<a id="a-AF"></a>王云汝能记事。<a id="a-AG"></a>答言是大王力。<a id="a-AH"></a>王遂默然。<a id="a-AI"></a>王复问言。<a id="a-AJ"></a>何人警觉。<a id="a-AK"></a>同前问答。<a id="a-AL"></a>乃至云何世事。<a id="a-AM"></a>答曰我见世人常于日夜机楙织功。<a id="a-AN"></a>所出绢布绮绣之属不知何去。<a id="a-AO"></a>王曰我亦不知此物何去。<a id="a-AP"></a>健陀罗曰。<a id="a-AQ"></a>此等诸物终归为土。<a id="a-AR"></a>王曰诚如汝说终归为土。<a id="a-AS"></a>王复问言。<a id="a-AT"></a>何人警觉。<a id="a-AU"></a>同前问答。<a id="a-AV"></a>乃至云何世事。<a id="a-AW"></a>答曰我见世间诸陶师等。<a id="a-AX"></a>日夜不住多作瓦器。<a id="a-AY"></a>不知此物向何处去。<a id="a-AZ"></a>时王答言。<a id="a-Aa"></a>我亦不知向何处去。<a id="a-Ab"></a>健陀罗曰。<a id="a-Ac"></a>此等诸物化为泥土。<a id="a-Ad"></a>王言。<a id="a-Ae"></a>如汝所说烂为泥土。</p>
  <p id="aAf">内摄颂曰。</p>
  <p id="aAg">猛光亲问母　　知从蝎所生</p>
  <p id="aAh">与彼五百金　　驱之令出国</p>
  <p id="aAi">尔时大王既见健陀罗。<a id="a-Aj"></a>多有情智应答巧便。<a id="a-Ak"></a>即更问曰汝多智慧。<a id="a-Al"></a>能了世间种种事业。<a id="a-Am"></a>我不能睡此有何因。<a id="a-An"></a>健陀罗曰。<a id="a-Ao"></a>唯愿大王。<a id="a-Ap"></a>宽其罪赐无畏敢为王说。<a id="a-Aq"></a>王曰赐汝无畏随意说之。<a id="a-Ar"></a>时健陀罗即白王曰。<a id="a-As"></a>王从蝎生。<a id="a-At"></a>王曰汝今骂我。<a id="a-Au"></a>健陀罗曰王令实说岂敢相骂。<a id="a-Av"></a>如其不信待至明旦王自验知。<a id="a-Aw"></a>王报言好。<a id="a-Ax"></a>至天明已。<a id="a-Ay"></a>时健陀罗掘地作坑。<a id="a-Az"></a>满填牛粪上安敷具。<a id="a-B0"></a>令王卧息即便得睡。<a id="a-B1"></a>王自证知尚疑虚实。<a id="a-B2"></a>遂入宫中问其母曰。<a id="a-B3"></a>我今有事要须问知。<a id="a-B4"></a>当可实说我从何生。<a id="a-B5"></a>母曰。<a id="a-B6"></a>大王今可与我无畏我当为说。<a id="a-B7"></a>王言与母无畏。<a id="a-B8"></a>即便报曰。<a id="a-B9"></a>汝昔父王多诸婇女。<a id="a-BA"></a>因行他国绵历岁时。<a id="a-BB"></a>我起欲心忽见一蝎。<a id="a-BC"></a>作如是念此是丈夫。<a id="a-BD"></a>我共行欲可不乐乎。<a id="a-BE"></a>于时彼蝎变成男子。<a id="a-BF"></a>与我交通便觉有娠因兹生汝。<a id="a-BG"></a>王既闻已作如是念。<a id="a-BH"></a>彼健陀罗有大明慧。<a id="a-BI"></a>能知我本从蝎所生。<a id="a-BJ"></a>我施无畏不可刑戮。<a id="a-BK"></a>今者应可重与赏赐。<a id="a-BL"></a>令其出国勿使众人知如是事。<a id="a-BM"></a>遂即赐与健陀罗五百金钱令其出国。</p>
 </body>
</html>