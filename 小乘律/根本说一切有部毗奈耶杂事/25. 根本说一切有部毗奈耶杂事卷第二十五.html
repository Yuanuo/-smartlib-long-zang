<!doctype html>
<html id="z3IBV4ZpU" data-ver="768">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第二十五</h1>
  <p id="a2">第六门第三子摄颂曰。</p>
  <p id="a3">勇健与宝器　　妙光兰若中</p>
  <p id="a4">因能活开医　　不度损众者</p>
  <p id="a5">佛在广严城猕猴池侧高阁堂中。<a id="a-6"></a>时有众多婆罗门长者等。<a id="a-7"></a>在大集处共为议论咸作是语。<a id="a-8"></a>沙门乔答摩常怀耽欲。<a id="a-9"></a>及声闻众亦复多贪。<a id="a-A"></a>作是语时有勇健长者亦众中坐。<a id="a-B"></a>闻斯语人诸答已曰。<a id="a-C"></a>此事未知我令仁等自当目验。<a id="a-D"></a>大师世尊为是多欲为是少欲。<a id="a-E"></a>及声闻众亦复如是。<a id="a-F"></a>长者归舍总观所有金银器已。<a id="a-G"></a>往诣佛所礼双足已。<a id="a-H"></a>奉问起居在一面坐。<a id="a-I"></a>尔时世尊为彼长者。<a id="a-J"></a>宣说妙法示教利喜默然而住。<a id="a-K"></a>长者离座偏露一肩。<a id="a-L"></a>合掌向佛白言。<a id="a-M"></a>世尊。<a id="a-N"></a>愿降慈悲并苾刍众。<a id="a-O"></a>明当就宅受我微供。<a id="a-P"></a>佛默然受。<a id="a-Q"></a>时彼长者知佛受已。<a id="a-R"></a>奉辞而去。<a id="a-S"></a>长者亦复请诸外道。<a id="a-T"></a>白言。<a id="a-U"></a>我于明日请佛及僧就舍而食。<a id="a-V"></a>仁等亦可于彼同餐。<a id="a-W"></a>次诣城中婆罗门诸居士等。<a id="a-X"></a>报言。<a id="a-Y"></a>我请佛僧及外道众。<a id="a-Z"></a>明于舍食。<a id="a-a"></a>仁等亦可共来随喜供奉佛僧。<a id="a-b"></a>长者即于其夜备办种种上妙饮食。<a id="a-c"></a>若啖食若嚼食。<a id="a-d"></a>于晨朝时敷设座席。<a id="a-e"></a>安置水盆齿木豆屑所须事已。<a id="a-f"></a>令使白佛。<a id="a-g"></a>饮食具备愿佛知时。</p>
  <p id="ah">尔时世尊将诸圣众。<a id="a-i"></a>于日初分执持衣钵。<a id="a-j"></a>往诣长者设供之处就座而坐。<a id="a-k"></a>长者即共婆罗门诸居士等。<a id="a-l"></a>持好金银琉璃颇梨殊妙盘器。<a id="a-m"></a>欲于佛僧次第行与。<a id="a-n"></a>佛告阿难陀。<a id="a-o"></a>汝今宜去告诸苾刍。<a id="a-p"></a>此是长者意欲试察行四宝盘。<a id="a-q"></a>汝等皆不应受。<a id="a-r"></a>尊者庆喜受教而告。<a id="a-s"></a>苾刍依教竟无一人辄受其器。<a id="a-t"></a>长者见已即取赤白铜器。<a id="a-u"></a>次第行与奉上妙食。<a id="a-v"></a>手自供养皆令饱满。<a id="a-w"></a>饭食讫嚼齿木澡漱已收钵器。<a id="a-x"></a>长者便取卑席对世尊坐。<a id="a-y"></a>佛为说法示教利喜。<a id="a-z"></a>并说施颂铎敧拏已从舍而去。<a id="a-10"></a>时诸外道并作非法形仪随情乱坐不依次第。<a id="a-11"></a>长者即告守门人曰。<a id="a-12"></a>若见外道持金银琉璃颇梨宝器而出门者。<a id="a-13"></a>汝可夺取。<a id="a-14"></a>若言长者与我者。<a id="a-15"></a>答曰。<a id="a-16"></a>与仁暂食非是总施。<a id="a-17"></a>若不还者即可打攥强夺其器。<a id="a-18"></a>长者便以四宝盘器行与外道。<a id="a-19"></a>彼便高声从索与我金盘。<a id="a-1A"></a>或云授我银器。<a id="a-1B"></a>遂便撩乱忿竞交兴。<a id="a-1C"></a>杖打手擒拳欧脚踏。<a id="a-1D"></a>共相陵辱无可观采。<a id="a-1E"></a>长者见已现嗔怖相。<a id="a-1F"></a>令其静息次行食与。<a id="a-1G"></a>彼既食罢各持器去。<a id="a-1H"></a>门人遮止答言。<a id="a-1I"></a>长者与我。<a id="a-1J"></a>汝何见遮。<a id="a-1K"></a>答言。<a id="a-1L"></a>暂时与食非是长施可留而去。<a id="a-1M"></a>彼不肯留。<a id="a-1N"></a>门人遂打。<a id="a-1O"></a>倍更纷纭嚣声外彻。<a id="a-1P"></a>广严城中所有居人男女大小。<a id="a-1Q"></a>闻是事已并皆云会。<a id="a-1R"></a>长者告诸人曰。<a id="a-1S"></a>仁等颇见佛及苾刍与外道众差别相不。<a id="a-1T"></a>答言。<a id="a-1U"></a>我见。<a id="a-1V"></a>长者曰。<a id="a-1W"></a>佛及圣众少欲知足。<a id="a-1X"></a>非如外道鄙恶法律而相摄诱。<a id="a-1Y"></a>诸人倍更于佛僧众深生敬重笃信弥隆。<a id="a-1Z"></a>设有不信及处中人。<a id="a-1a"></a>亦于佛众起敬信心。<a id="a-1b"></a>尔时世尊既到住处洗足已。<a id="a-1c"></a>在大众中就如常座。<a id="a-1d"></a>既坐定后告诸苾刍曰。<a id="a-1e"></a>少欲之行有斯胜益。<a id="a-1f"></a>故诸苾刍不于金银琉璃颇梨宝器中食。<a id="a-1g"></a>食者得越法罪。<a id="a-1h"></a>若离欲人随施主意。<a id="a-1i"></a>若是凡夫。<a id="a-1j"></a>或往天上。<a id="a-1k"></a>或至龙宫。<a id="a-1l"></a>彼福业力设食之时。<a id="a-1m"></a>皆是金等妙宝盘器无余杂物苾刍恐犯不敢取食。<a id="a-1n"></a>以缘白佛。<a id="a-1o"></a>佛言。<a id="a-1p"></a>若于其处无余器物可求得者。<a id="a-1q"></a>设金宝器亦应取食勿致疑惑。</p>
  <p id="a1r">佛在室罗伐城。<a id="a-1s"></a>时此城中有一长者。<a id="a-1t"></a>大富多财受用丰足。<a id="a-1u"></a>如毗沙门王。<a id="a-1v"></a>娶妻未久便觉有娠。<a id="a-1w"></a>其妻即于是日形貌光彩异于常时。<a id="a-1x"></a>月满之后便生一女。<a id="a-1y"></a>颜容端正人所乐观。<a id="a-1z"></a>令色妍姿众相具足。<a id="a-20"></a>于其诞日室中明照犹如日光。<a id="a-21"></a>休应嘉声流遍城邑。<a id="a-22"></a>诸人共议。<a id="a-23"></a>有某长者诞生一女。<a id="a-24"></a>容仪挺特见者乐观众相圆满。<a id="a-25"></a>初生之际室有光明犹如日光。<a id="a-26"></a>于日日中有千万人。<a id="a-27"></a>发希奇心集长者舍共观希有。<a id="a-28"></a>于时他方有一相师善闲先兆。<a id="a-29"></a>闻其奇异亦往观瞻。<a id="a-2A"></a>见希有已四顾而望。<a id="a-2B"></a>告诸人曰。<a id="a-2C"></a>君等知不。<a id="a-2D"></a>此女具相举世皆无。<a id="a-2E"></a>准依相书当与五百丈夫共行欢爱。<a id="a-2F"></a>诸人报曰。<a id="a-2G"></a>看此殊相。<a id="a-2H"></a>五百未足为奇。<a id="a-2I"></a>四远皆闻相师所记。<a id="a-2J"></a>竞来观察阗噎街衢。<a id="a-2K"></a>是时长者经三七日后为大欢会。<a id="a-2L"></a>命聚宗亲为女立字。<a id="a-2M"></a>皆云此女当作何名。<a id="a-2N"></a>咸言。<a id="a-2O"></a>诞生之际室有明照犹如日光。<a id="a-2P"></a>应与此女名曰妙光。<a id="a-2Q"></a>长者遂使养母八人共为瞻视。<a id="a-2R"></a>广如余说。<a id="a-2S"></a>乃至童年稍渐长大。<a id="a-2T"></a>容华雅丽庠序超伦。<a id="a-2U"></a>伎乐管弦无不备习。<a id="a-2V"></a>光彩赫奕绮服芬芳。<a id="a-2W"></a>于己宅中鲜明遍照。<a id="a-2X"></a>犹如天女处妙花园。<a id="a-2Y"></a>观此奇姿仪容可爱。<a id="a-2Z"></a>威光挺特举世无双。<a id="a-2a"></a>假使隐遁仙人离欲之辈。<a id="a-2b"></a>尚能牵彼起染欲心。<a id="a-2c"></a>何况无始时来积集烦恼。<a id="a-2d"></a>淫欲增盛年少丈夫而不迷惑。<a id="a-2e"></a>其父昼夜及以家人。<a id="a-2f"></a>防守严更无由得睡。</p>
  <p id="a2g">时憍萨罗主胜光大王太子大臣。<a id="a-2h"></a>并余国主王子之类。<a id="a-2i"></a>咸共问亲求为婚娶。<a id="a-2j"></a>由妙光女相师授记。<a id="a-2k"></a>与五百人共行欲事。<a id="a-2l"></a>皆生讥耻不共成亲。<a id="a-2m"></a>然于宅中内外人满。<a id="a-2n"></a>门窗户牖皆共窥看。<a id="a-2o"></a>虽备守防难为禁止。<a id="a-2p"></a>长者见已恐贻家祸。<a id="a-2q"></a>情地无安即便念曰。<a id="a-2r"></a>女年长大虽非偶类求者当与。<a id="a-2s"></a>人皆耻向靡见只迎。<a id="a-2t"></a>于是长者见无人取心生忧恼。<a id="a-2u"></a>病苦婴缠身形羸损。<a id="a-2v"></a>时此城中有一长者大富多财。<a id="a-2w"></a>娶妻未久即便身死。<a id="a-2x"></a>如是展转更索余妻。<a id="a-2y"></a>第二第三乃至于七悉皆病死。<a id="a-2z"></a>由其先世作妻短命业恶向流布。<a id="a-30"></a>遂令时人与其着字名曰杀妇。<a id="a-31"></a>时杀妇长者独居难活更觅余女。<a id="a-32"></a>至彼女家问其婚事。<a id="a-33"></a>父母报曰。<a id="a-34"></a>岂我今欲杀自女耶。<a id="a-35"></a>遂更思量求诸寡妇。<a id="a-36"></a>诸人答曰。<a id="a-37"></a>岂我今欲杀自身乎。<a id="a-38"></a>长者诸处觅妇不得。<a id="a-39"></a>遂于妻室断绝求心。<a id="a-3A"></a>即往外道沙门婆罗门及诸杂类梵行人所。<a id="a-3B"></a>与之共住。<a id="a-3C"></a>长者念曰。<a id="a-3D"></a>我父先是属佛邬波索迦。<a id="a-3E"></a>更复何烦随诸外道。<a id="a-3F"></a>我今宜可与佛弟子而为共住。<a id="a-3G"></a>渐申供养终当出家。<a id="a-3H"></a>即便数往逝多林中。<a id="a-3I"></a>有旧知识问言。<a id="a-3J"></a>汝数入寺求出家乎。<a id="a-3K"></a>答曰。<a id="a-3L"></a>我今无事。<a id="a-3M"></a>已是出家何劳更作。<a id="a-3N"></a>彼问其故。<a id="a-3O"></a>报曰。<a id="a-3P"></a>我一妇死更取还亡。<a id="a-3Q"></a>如是二三乃至于七。<a id="a-3R"></a>世人着字唤为杀妇。<a id="a-3S"></a>并由前世恶业所招。<a id="a-3T"></a>我自思念。<a id="a-3U"></a>父先属佛。<a id="a-3V"></a>更何所之遂。<a id="a-3W"></a>即发心投苾刍众。<a id="a-3X"></a>知识报曰。<a id="a-3Y"></a>虽知如此。<a id="a-3Z"></a>然于妻室道理终须。<a id="a-3a"></a>若无男女宗胤将绝。<a id="a-3b"></a>更可求觅诸余杂类。<a id="a-3c"></a>答曰。<a id="a-3d"></a>我欲如何。<a id="a-3e"></a>但所求者皆云岂我欲杀女耶。<a id="a-3f"></a>若尔何不求诸寡妇。<a id="a-3g"></a>答曰。<a id="a-3h"></a>比亦见求。<a id="a-3i"></a>彼云。<a id="a-3j"></a>我岂自杀。<a id="a-3k"></a>若如是者妙光美女何不往求。<a id="a-3l"></a>答曰。<a id="a-3m"></a>相师授记通五百人。<a id="a-3n"></a>岂令我家作淫女舍。<a id="a-3o"></a>一切丈夫悉皆舍弃。<a id="a-3p"></a>报曰。<a id="a-3q"></a>汝有信心谁复辄入。<a id="a-3r"></a>唯除苾刍时来过顾。<a id="a-3s"></a>汝今可问。<a id="a-3t"></a>答曰。<a id="a-3u"></a>彼多不肯见娶于我。<a id="a-3v"></a>报曰。<a id="a-3w"></a>彼亦忧劳或相适配。<a id="a-3x"></a>长者即去到彼家中。<a id="a-3y"></a>彼父见已唱言善来欲何求觅。<a id="a-3z"></a>对曰。<a id="a-40"></a>中心有愿未敢在言。<a id="a-41"></a>父曰。<a id="a-42"></a>说亦何损。<a id="a-43"></a>答曰。<a id="a-44"></a>欲求妙光以为婚对。<a id="a-45"></a>报言。<a id="a-46"></a>相与。<a id="a-47"></a>即设盛礼以女娶之。<a id="a-48"></a>车马宾迎将归室内。<a id="a-49"></a>便以家中所有锁钥悉皆付与。<a id="a-4A"></a>语言。<a id="a-4B"></a>贤首。<a id="a-4C"></a>我室旧法归依佛僧。<a id="a-4D"></a>此是福田无余归趣。<a id="a-4E"></a>汝可随时数申供给。<a id="a-4F"></a>答曰。<a id="a-4G"></a>善哉。<a id="a-4H"></a>我当随作。<a id="a-4I"></a>时彼长者于日日中延请苾刍就舍而食。<a id="a-4J"></a>妙光自手常为供养。<a id="a-4K"></a>若见苾刍颜容姝好色泽超伦者。<a id="a-4L"></a>即记在怀。<a id="a-4M"></a>是时长者有缘暂须外出。<a id="a-4N"></a>报言。<a id="a-4O"></a>贤首。<a id="a-4P"></a>我于某处有事须行。<a id="a-4Q"></a>汝于福田供承莫绝。<a id="a-4R"></a>答曰。<a id="a-4S"></a>如是。<a id="a-4T"></a>长者复去报苾刍曰。<a id="a-4U"></a>我有他缘须适余处。<a id="a-4V"></a>唯愿圣者于日日中就舍受食。<a id="a-4W"></a>答言。<a id="a-4X"></a>愿汝无病。<a id="a-4Y"></a>我当就食。<a id="a-4Z"></a>长者行后苾刍就宅。<a id="a-4a"></a>是时妙光以夫不在。<a id="a-4b"></a>于苾刍前现其姿态作娇媚相。<a id="a-4c"></a>苾刍见已各并食讫。<a id="a-4d"></a>还至寺中更相告曰。<a id="a-4e"></a>仁等知不。<a id="a-4f"></a>过失相现今欲如何。<a id="a-4g"></a>一人告曰。<a id="a-4h"></a>我明不去彼何所为。<a id="a-4i"></a>一人复曰。<a id="a-4j"></a>我乞食人当行乞食。<a id="a-4k"></a>诸人云善。<a id="a-4l"></a>苾刍明日无一人去。<a id="a-4m"></a>后时长者事了归家。<a id="a-4n"></a>问妙光曰。<a id="a-4o"></a>圣者福田。<a id="a-4p"></a>常来食不。<a id="a-4q"></a>答曰。<a id="a-4r"></a>一日来食后更不来。<a id="a-4s"></a>长者思量。<a id="a-4t"></a>岂非此妇于圣者前现娇淫相彼惧过患是故不来。<a id="a-4u"></a>便向寺中殷勤重请。<a id="a-4v"></a>答曰。<a id="a-4w"></a>我是乞食人可依常法。<a id="a-4x"></a>白言。<a id="a-4y"></a>圣者。<a id="a-4z"></a>我已忖知。<a id="a-50"></a>更不同前恐生过患。<a id="a-51"></a>苾刍便受。<a id="a-52"></a>彼礼而去。<a id="a-53"></a>便于他日苾刍就食。<a id="a-54"></a>长者遂遣妙光入室返系其户。<a id="a-55"></a>长者户外自手授食。<a id="a-56"></a>苾刍食时妙光室内生分别想。<a id="a-57"></a>某甲圣者如是足踹如是腰背。<a id="a-58"></a>胸项面目乃至头顶。<a id="a-59"></a>如是系念分别便生极重爱染。<a id="a-5A"></a>遂被欲火内外烧然。<a id="a-5B"></a>遍体汗流奄便命过。<a id="a-5C"></a>苾刍食讫如常澡漱。<a id="a-5D"></a>为说颂已辞之而去。<a id="a-5E"></a>长者开户唤妙光曰。<a id="a-5F"></a>汝可出来我欲共食。<a id="a-5G"></a>彼既命终寂无言向。<a id="a-5H"></a>长者便入见躄于地。<a id="a-5I"></a>谓是睡着欲令警觉。<a id="a-5J"></a>以手推摩方知命过。<a id="a-5K"></a>悲啼哀惨告家人曰。<a id="a-5L"></a>我是薄福下品之人。<a id="a-5M"></a>如斯宝女忽然见弃。<a id="a-5N"></a>可报诸亲云女身死。<a id="a-5O"></a>宗亲既聚悉来号哭。<a id="a-5P"></a>椎胸懊恼。<a id="a-5Q"></a>自扑于地。<a id="a-5R"></a>或于长者兴骂詈言。<a id="a-5S"></a>如是纷纭遂便日晚。<a id="a-5T"></a>以五色叠装饰丧舆送至林所。<a id="a-5U"></a>是时去林不远便有五百群贼。<a id="a-5V"></a>余处行盗来此居停。<a id="a-5W"></a>路有一人见贼营已遂生是念。<a id="a-5X"></a>妙光美女今已身亡。<a id="a-5Y"></a>四远宗亲俱送林所。<a id="a-5Z"></a>勿此群贼因生过患。<a id="a-5a"></a>我宜速去报彼令知。<a id="a-5b"></a>到林告曰。<a id="a-5c"></a>去斯不远有五百贼欲至于此。<a id="a-5d"></a>君等急去勿令相害。<a id="a-5e"></a>诸亲闻已盛备丧仪。<a id="a-5f"></a>令人守护衔悲抆泪各并入城。<a id="a-5g"></a>其诸贼旅遂到林傍。<a id="a-5h"></a>防守之人随处逃窜。<a id="a-5i"></a>诸贼遥见种种庄严。<a id="a-5j"></a>皆共往观无不惊怪。<a id="a-5k"></a>去衣共阅见彼容仪。<a id="a-5l"></a>虽复神亡俨然如活。<a id="a-5m"></a>观其容貌不异平生。<a id="a-5n"></a>共相谓曰。<a id="a-5o"></a>斯女妍华昔所未见。<a id="a-5p"></a>纵令远觅此类难求。<a id="a-5q"></a>各起染心共行非法。<a id="a-5r"></a>即敛五百金钱置侧而去。<a id="a-5s"></a>至天晓已四远闻彻。<a id="a-5t"></a>妙光虽死余骸尚得通五百人获金钱五百。<a id="a-5u"></a>诸苾刍众亦复闻知。<a id="a-5v"></a>时诸苾刍咸皆有疑。<a id="a-5w"></a>请世尊曰。<a id="a-5x"></a>妙光前身曾作何业具足光明。<a id="a-5y"></a>初诞之时室皆照曜。<a id="a-5z"></a>今虽身死通五百人得金钱五百。<a id="a-60"></a>世尊告曰。<a id="a-61"></a>汝等苾刍。<a id="a-62"></a>其妙光女前身作业终须自受。<a id="a-63"></a>果报熟时无人相代。<a id="a-64"></a>乃至一颂广如上说。</p>
  <p id="a65">汝等应听。<a id="a-66"></a>此贤劫中人寿二万岁时。<a id="a-67"></a>有迦葉波佛出兴于世十号具足。<a id="a-68"></a>于婆罗痆斯施鹿林住。<a id="a-69"></a>时此城中王名讫栗枳。<a id="a-6A"></a>为大法王。<a id="a-6B"></a>安隐丰乐无诸贼盗。<a id="a-6C"></a>广说如余。<a id="a-6D"></a>时彼世尊化缘既尽。<a id="a-6E"></a>如薪火灭入无余依妙涅槃界。<a id="a-6F"></a>是时王及诸人。<a id="a-6G"></a>于佛遗身盛兴供养。<a id="a-6H"></a>焚烧既毕收其舍利。<a id="a-6I"></a>起窣堵波纵广一踰缮那高半踰缮那。<a id="a-6J"></a>有居士女见塔形仪极生渴仰。<a id="a-6K"></a>遂以明镜系相轮中而发弘愿。<a id="a-6L"></a>愿我来世所在生处。<a id="a-6M"></a>光明照耀犹如日光随身而出。<a id="a-6N"></a>汝等苾刍。<a id="a-6O"></a>昔居士女即妙光是。<a id="a-6P"></a>由昔悬镜发愿力故。<a id="a-6Q"></a>今获斯果身如日光。<a id="a-6R"></a>生时光曜遍满于室。<a id="a-6S"></a>又复应知其身虽死有五百人共为交会复与五百金钱。<a id="a-6T"></a>此昔因缘汝等应听。<a id="a-6U"></a>于往昔时婆罗痆斯王名梵授。<a id="a-6V"></a>为大法王。<a id="a-6W"></a>广如前说。<a id="a-6X"></a>当此城中有一淫女名曰贤善。<a id="a-6Y"></a>颜容端正人所乐见。<a id="a-6Z"></a>其王亲舅先与交通。<a id="a-6a"></a>时有五百牧牛人。<a id="a-6b"></a>至芳园中共为欢戏。<a id="a-6c"></a>各相谓曰。<a id="a-6d"></a>我于园中是事皆足。<a id="a-6e"></a>唯无少女共作交欢。<a id="a-6f"></a>可觅将来。<a id="a-6g"></a>众皆云善。<a id="a-6h"></a>欲取谁来。<a id="a-6i"></a>皆云贤善。<a id="a-6j"></a>即往其所报言。<a id="a-6k"></a>少女。<a id="a-6l"></a>可至芳园共为欢戏。<a id="a-6m"></a>报云。<a id="a-6n"></a>若得金钱千文。<a id="a-6o"></a>我当共去。<a id="a-6p"></a>无者不行。<a id="a-6q"></a>答曰。<a id="a-6r"></a>且取五百。<a id="a-6s"></a>待欢戏罢五百方还。<a id="a-6t"></a>女云随意。<a id="a-6u"></a>诸人即与五百。<a id="a-6v"></a>报云前去。<a id="a-6w"></a>我严香花着衣服已后即随行。<a id="a-6x"></a>诸人去后女寻生念。<a id="a-6y"></a>我若与彼五百人通。<a id="a-6z"></a>得存活不。<a id="a-70"></a>已留五百其欲如何。<a id="a-71"></a>遂起异计。<a id="a-72"></a>王之亲舅曾与我交。<a id="a-73"></a>若作依凭或容救济。<a id="a-74"></a>遂令婢使往诣舅边作如是语。<a id="a-75"></a>我忽失意于五百人取五百金钱许为欢戏。<a id="a-76"></a>我若与彼五百人通理难存活。<a id="a-77"></a>如其不去倍罚金钱。<a id="a-78"></a>我与亲舅先曾得意。<a id="a-79"></a>如何方计得使消通。<a id="a-7A"></a>婢到具说。<a id="a-7B"></a>舅依王力不令女去。<a id="a-7C"></a>亦不还钱。<a id="a-7D"></a>于时世间无佛。<a id="a-7E"></a>有独觉者出兴于世。<a id="a-7F"></a>哀恤贫穷依下卧具随得而食。<a id="a-7G"></a>世间唯有此一福田。<a id="a-7H"></a>时此独觉人间游历。<a id="a-7I"></a>至婆罗痆斯求寂静处欲为安止。<a id="a-7J"></a>见五百人一处聚集。<a id="a-7K"></a>共见尊者身心俱寂特异常伦。<a id="a-7L"></a>此真福田卒难遭遇。<a id="a-7M"></a>宜兴供养以植来因。<a id="a-7N"></a>即共筹量办好饮食。<a id="a-7O"></a>盛使满钵虔奉圣人。<a id="a-7P"></a>独觉常仪口不说法。<a id="a-7Q"></a>唯现身相令发善心。<a id="a-7R"></a>即腾虚空现诸神变。<a id="a-7S"></a>于身上下水火流光。<a id="a-7T"></a>凡夫见通疾生信敬。<a id="a-7U"></a>犹如大树。<a id="a-7V"></a>崩倒全身礼彼上人。<a id="a-7W"></a>各发弘愿。<a id="a-7X"></a>我于如是真实福田所申供养。<a id="a-7Y"></a>以此善根愿与贤善淫女假令身死酬钱五百共彼交通。<a id="a-7Z"></a>汝等苾刍应知。<a id="a-7a"></a>往时贤善女者即妙光是。<a id="a-7b"></a>昔五百人即五百群贼是。<a id="a-7c"></a>由于圣者兴供养故。<a id="a-7d"></a>复由发愿彼之业力。<a id="a-7e"></a>于生死中受诸流转。<a id="a-7f"></a>五百生内常与五百金钱共行非法。<a id="a-7g"></a>乃至今日妙光淫女。<a id="a-7h"></a>其命虽终于彼遗骸。<a id="a-7i"></a>还与金钱共行恶事。<a id="a-7j"></a>是故汝等当知作业无人代受。<a id="a-7k"></a>乃至一颂广说如前。<a id="a-7l"></a>汝等应舍黑杂修纯白业。<a id="a-7m"></a>如是应学。<a id="a-7n"></a>诸苾刍众闻佛说已欢喜奉行。</p>
  <p id="a7o">尔时世尊作如是念。<a id="a-7p"></a>由诸苾刍向如是家受饮食时有斯过患。<a id="a-7q"></a>告诸苾刍曰。<a id="a-7r"></a>其妙光女由于苾刍。<a id="a-7s"></a>起分别想遂令命过。<a id="a-7t"></a>是故汝等不应行诣如是人家受其供养生斯过失。<a id="a-7u"></a>若有苾刍诣如是家生过失者。<a id="a-7v"></a>得越法罪。</p>
  <p id="a7w">佛在王舍城。<a id="a-7x"></a>有一苾刍是修定者。<a id="a-7y"></a>彼便数往阿兰若修习禅思。<a id="a-7z"></a>时有魔女生非法心。<a id="a-80"></a>请苾刍食苾刍不受。<a id="a-81"></a>彼作是语。<a id="a-82"></a>圣者若不见受。<a id="a-83"></a>我当于仁作无益事。<a id="a-84"></a>答言。<a id="a-85"></a>大妹。<a id="a-86"></a>我持戒者。<a id="a-87"></a>汝复何能作无利益。<a id="a-88"></a>彼即对前作不忍声。<a id="a-89"></a>从是以后常求其便。<a id="a-8A"></a>时彼苾刍曾于静处以衲裹身忽然睡着。<a id="a-8B"></a>魔女见已作如是念。<a id="a-8C"></a>此即是我报怨之时。<a id="a-8D"></a>即擎苾刍向影胜王所住阁上。<a id="a-8E"></a>王正睡着。<a id="a-8F"></a>即以苾刍放在王上。<a id="a-8G"></a>王遂惊觉问言是谁。<a id="a-8H"></a>答曰。<a id="a-8I"></a>我是沙门。<a id="a-8J"></a>问曰。<a id="a-8K"></a>是何沙门。<a id="a-8L"></a>答曰。<a id="a-8M"></a>是释迦子。<a id="a-8N"></a>王曰。<a id="a-8O"></a>圣者何故来此。<a id="a-8P"></a>彼即以事具向王说。<a id="a-8Q"></a>王曰。<a id="a-8R"></a>何故于此怖难之处而为居止。<a id="a-8S"></a>若我于佛未生信者。<a id="a-8T"></a>必于仁处身命不全。<a id="a-8U"></a>亦复能令圣教沦丧彼闻语已默尔而归告苾刍众。<a id="a-8V"></a>时诸苾刍以缘白佛。<a id="a-8W"></a>佛作是念。<a id="a-8X"></a>此由苾刍于怖难处而为居止有斯过患。<a id="a-8Y"></a>即告诸苾刍。<a id="a-8Z"></a>大王影胜善说讥嫌。<a id="a-8a"></a>是故苾刍不于如是怖难处而为居止若有住者得越法罪。</p>
  <p id="a8b">缘处同前。<a id="a-8c"></a>时有苾刍身生痈痤。<a id="a-8d"></a>能治医王因来见患即便为破。<a id="a-8e"></a>有缘别去不与安药。<a id="a-8f"></a>于时苾刍转增痛苦。<a id="a-8g"></a>时诸苾刍见其苦痛。<a id="a-8h"></a>更相告曰。<a id="a-8i"></a>诸具寿。<a id="a-8j"></a>若有解者可为除苦。<a id="a-8k"></a>时有少年苾刍即便为作医王自念。<a id="a-8l"></a>我向破痈痤不与安药今宜可与。<a id="a-8m"></a>即行问曰。<a id="a-8n"></a>我为破痈未与安药。<a id="a-8o"></a>答言。<a id="a-8p"></a>已作。<a id="a-8q"></a>问曰。<a id="a-8r"></a>是谁。<a id="a-8s"></a>答曰。<a id="a-8t"></a>是少年者。<a id="a-8u"></a>医王察看知是好药报言。<a id="a-8v"></a>若于他日我不在时应如是与。<a id="a-8w"></a>答曰我且随宜权行此法。<a id="a-8x"></a>然佛世尊未见听许。<a id="a-8y"></a>报言。<a id="a-8z"></a>世尊大悲必应开许。<a id="a-90"></a>苾刍白佛。<a id="a-91"></a>佛言。<a id="a-92"></a>若诸苾刍有善医者。<a id="a-93"></a>应与安药。<a id="a-94"></a>可在屏处勿令俗见。<a id="a-95"></a>若敞露处作者得越法罪。</p>
  <p id="a96">缘在室罗伐城。<a id="a-97"></a>时有净信婆罗门居士等。<a id="a-98"></a>来诣寺中问苾刍曰。<a id="a-99"></a>我有如是病当服何药并啖何食。<a id="a-9A"></a>时诸苾刍不解医者一无言答。<a id="a-9B"></a>其善医者亦复生疑不为陈说时诸俗旅不乐而去。<a id="a-9C"></a>苾刍白佛。<a id="a-9D"></a>佛言。<a id="a-9E"></a>若有苾刍善解医方。<a id="a-9F"></a>应为陈说此成无犯。</p>
  <p id="a9G">缘处同前。<a id="a-9H"></a>尔时世尊现大神变已。<a id="a-9I"></a>威伏外道庆悦人天。<a id="a-9J"></a>所有外方诸非人众。<a id="a-9K"></a>随其住处城邑聚落。<a id="a-9L"></a>设在世界中间。<a id="a-9M"></a>亦皆俱来诣室罗伐城。<a id="a-9N"></a>世尊大师常为天龙药叉。<a id="a-9O"></a>憍萨罗主胜光大王胜鬘夫人行雨夫人仙授故旧毗舍佉鹿子母。<a id="a-9P"></a>更复有余诸来大众。<a id="a-9Q"></a>饮食衣服共申供养。<a id="a-9R"></a>令诸来者皆得充足。<a id="a-9S"></a>有诸非人亦生爱着。<a id="a-9T"></a>咸依此住不还故居。<a id="a-9U"></a>若起欲心即便变形为夫婿像。<a id="a-9V"></a>共其妇女而行欲事。<a id="a-9W"></a>所生男女作非人形。<a id="a-9X"></a>手足头面异常人像。<a id="a-9Y"></a>或有其眼赤黑。<a id="a-9Z"></a>或有头大身短。<a id="a-9a"></a>或有发色纯青。<a id="a-9b"></a>或有杂兼黄色。<a id="a-9c"></a>其母见已便大惊惶。<a id="a-9d"></a>遂于险处弃其孩子。<a id="a-9e"></a>彼非人父见其子时为加精气。<a id="a-9f"></a>或有初生之际影向人形。<a id="a-9g"></a>及其大已作非人像。<a id="a-9h"></a>其母亦复同前弃掷。<a id="a-9i"></a>鬼父见时便加养育渐至成人。<a id="a-9j"></a>时六众见已共相告曰。<a id="a-9k"></a>难陀邬波难陀。<a id="a-9l"></a>彼诸黑钵窃我门徒。<a id="a-9m"></a>长养成人即便将去。<a id="a-9n"></a>我今摄敛如是门徒。<a id="a-9o"></a>令诸黑钵不复牵诱。<a id="a-9p"></a>时邬波难陀于日初分。<a id="a-9q"></a>执持衣钵入城乞食。<a id="a-9r"></a>便于路次见黄发人。<a id="a-9s"></a>即作是念如此形仪非黑钵所养。<a id="a-9t"></a>若出家者我当度脱。<a id="a-9u"></a>即便就彼问言。<a id="a-9v"></a>贤首。<a id="a-9w"></a>汝谁家子。<a id="a-9x"></a>答曰。<a id="a-9y"></a>我无依怙唯独一身。<a id="a-9z"></a>若如是者何不出俗。<a id="a-A0"></a>答曰。<a id="a-A1"></a>谁复与我黄发之人作出家师主。<a id="a-A2"></a>报言。<a id="a-A3"></a>贤首。<a id="a-A4"></a>大师教法以慈悲为上。<a id="a-A5"></a>汝若能者我当与汝为出家师。<a id="a-A6"></a>彼生喜悦随至寺中。<a id="a-A7"></a>即与出家并近圆事。<a id="a-A8"></a>于数日内教行法已。<a id="a-A9"></a>报言。<a id="a-AA"></a>贤首。<a id="a-AB"></a>汝可不闻鹿不养鹿。<a id="a-AC"></a>室罗伐城土地宽广。<a id="a-AD"></a>父所行处乞食资身以自存活。<a id="a-AE"></a>即于他日执持衣钵入城乞食。<a id="a-AF"></a>时有女人持食出施。<a id="a-AG"></a>见彼苾刍推胸告言。<a id="a-AH"></a>谁与仁者黄发之类而为出家。<a id="a-AI"></a>答曰。<a id="a-AJ"></a>邬波驮耶邬波难陀。<a id="a-AK"></a>报言。<a id="a-AL"></a>除彼恶行。<a id="a-AM"></a>谁更能于世尊教法令生过患。<a id="a-AN"></a>诸不信者于衢路中村坊之所。<a id="a-AO"></a>共为讥诮。<a id="a-AP"></a>沙门释子所为非法。<a id="a-AQ"></a>黄发之辈亦度出家。<a id="a-AR"></a>苾刍白佛。<a id="a-AS"></a>佛作是念。<a id="a-AT"></a>由诸苾刍度如是人出家有斯过失。<a id="a-AU"></a>是故苾刍不度黄发。<a id="a-AV"></a>告诸苾刍。<a id="a-AW"></a>时诸俗旅诃诚宜应法。<a id="a-AX"></a>是故苾刍不应与彼毁法众人而为出家。<a id="a-AY"></a>若有作者得越法罪。<a id="a-AZ"></a>如佛所说。<a id="a-Aa"></a>如是等类不与出家。<a id="a-Ab"></a>苾刍不知何谓毁法众人。<a id="a-Ac"></a>佛言。<a id="a-Ad"></a>有二种鄙恶毁辱法众。<a id="a-Ae"></a>云何为二。<a id="a-Af"></a>一谓种族。<a id="a-Ag"></a>二谓形相。<a id="a-Ah"></a>言种族者。<a id="a-Ai"></a>谓家门族胄下贱卑微贫寒庸品。<a id="a-Aj"></a>客作自活饮食不充。<a id="a-Ak"></a>或旃茶罗卜羯娑木作竹作浣衣酤酒猎师等类。<a id="a-Al"></a>是名种族鄙恶。<a id="a-Am"></a>云何形相。<a id="a-An"></a>谓发有黄青赤白。<a id="a-Ao"></a>或发如象毛。<a id="a-Ap"></a>或复无发。<a id="a-Aq"></a>或复头粗长匾。<a id="a-Ar"></a>或作驴头。<a id="a-As"></a>或猪狗头。<a id="a-At"></a>或作诸傍生耳。<a id="a-Au"></a>或复无耳。<a id="a-Av"></a>或时眼有诸病。<a id="a-Aw"></a>谓黄赤太大太小等。<a id="a-Ax"></a>或时眼瞎耳聋。<a id="a-Ay"></a>或时牙齿有病或复无齿。<a id="a-Az"></a>或复截根二根下坠风病。<a id="a-B0"></a>或复全无。<a id="a-B1"></a>或身太粗太细。<a id="a-B2"></a>或羸瘦。<a id="a-B3"></a>或皮色可恶。<a id="a-B4"></a>或时手足不具。<a id="a-B5"></a>或疥癞等病。<a id="a-B6"></a>斯等皆是大仙所遮不应度脱。<a id="a-B7"></a>如有颂言。</p>
  <p id="aB8">汝于最胜教　　具足受尸罗</p>
  <p id="aB9">至心当奉持　　无障身难得</p>
  <p id="aBA">端正者出家　　清净者圆具</p>
  <p id="aBB">实语者所说　　正觉之所知</p>
  <p id="aBC">时邬波难陀持其黄发卖与戏儿。<a id="a-BD"></a>佛言。<a id="a-BE"></a>若卖发者。<a id="a-BF"></a>得窣吐罗底也罪。</p>
  <p id="aBG">第六门第四子摄颂曰。</p>
  <p id="aBH">驮索等三同　　忘由绪并问</p>
  <p id="aBI">大神通大药　　刀子下天宫</p>
  <p id="aBJ">缘在室罗伐城。<a id="a-BK"></a>时具寿邬波离有二求寂。<a id="a-BL"></a>一名驮索迦。<a id="a-BM"></a>二名波洛迦。<a id="a-BN"></a>此二相亲情怀莫逆。<a id="a-BO"></a>一告一曰。<a id="a-BP"></a>汝可近圆。<a id="a-BQ"></a>我于亲教并及汝身。<a id="a-BR"></a>皆为给侍不令有乏。<a id="a-BS"></a>彼闻语已亦如是说。<a id="a-BT"></a>时此二人更相护惜。<a id="a-BU"></a>竟无一人受近圆者。<a id="a-BV"></a>时具寿邬波离请世尊曰。<a id="a-BW"></a>大德。<a id="a-BX"></a>颇得一亲教师一屏教师一羯磨师得与弟子二人同时受近圆不。<a id="a-BY"></a>佛言得。<a id="a-BZ"></a>此二谁大。<a id="a-Ba"></a>佛言。<a id="a-Bb"></a>无有大小。<a id="a-Bc"></a>得与三人同受不。<a id="a-Bd"></a>佛言得。<a id="a-Be"></a>此三谁大。<a id="a-Bf"></a>佛言。<a id="a-Bg"></a>亦无大小。<a id="a-Bh"></a>得与四人同受不。<a id="a-Bi"></a>佛言不得。<a id="a-Bj"></a>何以故。<a id="a-Bk"></a>非众为众而作羯磨。<a id="a-Bl"></a>理相违。<a id="a-Bm"></a>故若如是作者得越法罪。<a id="a-Bn"></a>世尊。<a id="a-Bo"></a>此等诸人既同时受无大小者。<a id="a-Bp"></a>云何致敬及为知事人并受利物。<a id="a-Bq"></a>佛告邬波离。<a id="a-Br"></a>此等诸人不应相礼。<a id="a-Bs"></a>若作知事及受利物。<a id="a-Bt"></a>随他差与而领受之。</p>
  <p id="aBu">缘处同前。<a id="a-Bv"></a>时邬波离请世尊曰。<a id="a-Bw"></a>大德。<a id="a-Bx"></a>当来之世。<a id="a-By"></a>人多健忘念力寡少。<a id="a-Bz"></a>不知世尊于何方域城邑聚落。<a id="a-C0"></a>说何经典制何学处。<a id="a-C1"></a>此欲如何。<a id="a-C2"></a>佛言。<a id="a-C3"></a>于六大城。<a id="a-C4"></a>但是如来久住大制底处。<a id="a-C5"></a>称说无犯。<a id="a-C6"></a>若忘王等名欲说何者。<a id="a-C7"></a>佛言。<a id="a-C8"></a>王说胜光。<a id="a-C9"></a>长者给孤独。<a id="a-CA"></a>邬波斯迦毗舍佉。<a id="a-CB"></a>如是应知。<a id="a-CC"></a>于余方处随王长者而为称说。<a id="a-CD"></a>若说昔日因缘之事。<a id="a-CE"></a>当说何处。<a id="a-CF"></a>应云婆罗痆斯。<a id="a-CG"></a>王名梵授。<a id="a-CH"></a>长者名相续。<a id="a-CI"></a>邬波斯迦名长净。<a id="a-CJ"></a>随时称说。<a id="a-CK"></a>若于经典不能记忆。<a id="a-CL"></a>当云何持。<a id="a-CM"></a>佛言。<a id="a-CN"></a>应写纸叶读诵受持。</p>
 </body>
</html>