<!doctype html>
<html id="z3IBV4bpV" data-ver="772">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第二十六</h1>
  <p id="a2">第六门第四子摄颂之余佛现大神通事。</p>
  <p id="a3">尔时薄伽梵。<a id="a-4"></a>在王舍城羯阑铎迦池竹林园住。<a id="a-5"></a>于时国王大臣婆罗门长者居士城邑聚落所有人民商主之类。<a id="a-6"></a>皆共尊重恭敬供养。<a id="a-7"></a>大师世尊及苾刍众。<a id="a-8"></a>多获利养饮食衣服。<a id="a-9"></a>卧具医药资身之物。<a id="a-A"></a>然诸外道不蒙王臣婆罗门等之所恭敬。<a id="a-B"></a>不获饮食乃至资身之物。<a id="a-C"></a>时魔王波旬作如是念。<a id="a-D"></a>我于长夜恼乔答摩不能得便。<a id="a-E"></a>我今宜可于诸外道而为恼乱。<a id="a-F"></a>是时六师晡刺拏等。<a id="a-G"></a>非一切智作一切智慢。<a id="a-H"></a>亦于王舍城依止而住。<a id="a-I"></a>魔王波旬即便化作晡刺拏形。<a id="a-J"></a>往末羯利瞿舍梨子处。<a id="a-K"></a>即于其前现诸神变。<a id="a-L"></a>身出水火降雨雷电。<a id="a-M"></a>时末羯利瞿舍梨子问言。<a id="a-N"></a>晡刺拏。<a id="a-O"></a>汝能成就如是希奇殊胜之德。<a id="a-P"></a>答言。<a id="a-Q"></a>我证如是。<a id="a-R"></a>复往珊逝移陛刺知子处。<a id="a-S"></a>复往阿市多鸡舍甘跋罗处。<a id="a-T"></a>复往脚拘陀迦多演那处。<a id="a-U"></a>复往昵揭烂陀慎若低子处。<a id="a-V"></a>皆于其前现诸神变身出水火降雨雷电又复变作末羯利瞿舍梨子形。<a id="a-W"></a>皆往其处即于其前现诸神变。<a id="a-X"></a>身出水火降雨雷电。<a id="a-Y"></a>彼皆问言。<a id="a-Z"></a>末羯利瞿舍梨子。<a id="a-a"></a>汝能成就如是希奇殊胜之德。<a id="a-b"></a>答言。<a id="a-c"></a>我证。</p>
  <p id="ad">又复变作珊逝移陛刺知子形。<a id="a-e"></a>皆往其处。<a id="a-f"></a>广说如前。<a id="a-g"></a>乃至答言我证。<a id="a-h"></a>次复变作阿市多鸡舍甘跋罗形。<a id="a-i"></a>如前所说。<a id="a-j"></a>次复变作脚拘陀迦多演那形。<a id="a-k"></a>次复变作昵揭烂陀慎若低子形。<a id="a-l"></a>皆于其前现诸神变。<a id="a-m"></a>身出水火降雨雷电。<a id="a-n"></a>彼皆问言。<a id="a-o"></a>汝能证得如是希奇殊胜之德。<a id="a-p"></a>答言。<a id="a-q"></a>我证。<a id="a-r"></a>见是事已彼皆自作如是之念。<a id="a-s"></a>彼并具大威神有殊胜力。<a id="a-t"></a>除我一人无斯威德。<a id="a-u"></a>彼于异时此六大师在唱诵堂悉皆聚集共为议论。<a id="a-v"></a>咸作是说我等昔时皆为国王大臣婆罗门居士商主之类。<a id="a-w"></a>皆共尊重恭敬供养。<a id="a-x"></a>多获利养饮食衣服卧具医药资身之物我等今时无复如是恭敬供养。<a id="a-y"></a>饮食衣服悉皆断绝。<a id="a-z"></a>然而沙门乔答摩。<a id="a-10"></a>为诸王等恭敬供养。<a id="a-11"></a>资身之具悉皆丰足诸人当知。<a id="a-12"></a>我等应以神通道力。<a id="a-13"></a>唤沙门乔答摩。<a id="a-14"></a>令来共我捔上人法。<a id="a-15"></a>若乔答摩现一神变。<a id="a-16"></a>我当现二。<a id="a-17"></a>彼若现二我当现四。<a id="a-18"></a>彼若现四我当现八。<a id="a-19"></a>彼若现八我现十六。<a id="a-1A"></a>彼现十六我现三十二。<a id="a-1B"></a>但是乔答摩现上人法。<a id="a-1C"></a>我皆二倍三倍胜彼所为。<a id="a-1D"></a>时彼六师诣影胜王所。<a id="a-1E"></a>咒愿王已作如是语。<a id="a-1F"></a>大王当知。<a id="a-1G"></a>我等具大神通有大智慧。<a id="a-1H"></a>沙门乔答摩亦复自称具大神通有大智慧。<a id="a-1I"></a>愿王听许以智慧者共智慧人捔量神变上人之法。<a id="a-1J"></a>若其沙门现一变时。<a id="a-1K"></a>我当示现二倍三倍神通之事。<a id="a-1L"></a>若彼行至半路之时。<a id="a-1M"></a>我等就彼亦行半路共捔神通。<a id="a-1N"></a>时影胜王答六师曰。<a id="a-1O"></a>仁等虽活死尸无异。<a id="a-1P"></a>因何能以上人之法唤如来耶。<a id="a-1Q"></a>彼闻是语皆辞而退。</p>
  <p id="a1R">后于异时王出大城。<a id="a-1S"></a>为礼敬故往至佛所。<a id="a-1T"></a>六师遂于中路见影胜王。<a id="a-1U"></a>作如是语。<a id="a-1V"></a>广如前说。<a id="a-1W"></a>请捔神变。<a id="a-1X"></a>王曰。<a id="a-1Y"></a>两度来说事不可追。<a id="a-1Z"></a>若更言者摈汝出界。<a id="a-1a"></a>彼便默去。<a id="a-1b"></a>至住处已复还共议。<a id="a-1c"></a>仁等当知。<a id="a-1d"></a>王于沙门深生敬信此不可期。<a id="a-1e"></a>憍闪毗胜光大王。<a id="a-1f"></a>为性中平无有阿曲众所共闻。<a id="a-1g"></a>若乔答摩向彼城者。<a id="a-1h"></a>我等唤其捔神通力。<a id="a-1i"></a>后于异时世尊随缘出王舍城。<a id="a-1j"></a>往室罗伐渐次到彼住给园中。<a id="a-1k"></a>六师外道亦随后至。<a id="a-1l"></a>既停息已诣胜光王所。<a id="a-1m"></a>为咒愿已作如是语。<a id="a-1n"></a>大王当知。<a id="a-1o"></a>我等有大神通具大智慧。<a id="a-1p"></a>沙门乔答摩亦常自谓有大神通具大智慧。<a id="a-1q"></a>愿王听许以智慧者共智慧人捔量神变上人之法。<a id="a-1r"></a>若其沙门现一神变我当现二。<a id="a-1s"></a>如是乃至三十二倍。<a id="a-1t"></a>广如前说。<a id="a-1u"></a>若彼行至半路之时。<a id="a-1v"></a>我等亦行半路共捔神通。<a id="a-1w"></a>时胜光王答六师曰。<a id="a-1x"></a>若如是者。<a id="a-1y"></a>仁等且住待我白佛。<a id="a-1z"></a>时王即往至世尊所。<a id="a-20"></a>礼双足已在一面坐。<a id="a-21"></a>合掌恭敬请世尊曰。<a id="a-22"></a>外道六师欲以神通上人之法命召世尊捔量道德。<a id="a-23"></a>唯愿慈悲降伏外道庆悦人天。<a id="a-24"></a>令信心者欢喜踊跃。<a id="a-25"></a>其不信者灭罪恶源大师闻已告胜光王曰。<a id="a-26"></a>大王当知。<a id="a-27"></a>我于声闻弟子作如是说。<a id="a-28"></a>汝等苾刍勿于来往沙门婆罗门长者居士等前现其神变作上人法。<a id="a-29"></a>然我于诸弟子说如是法。<a id="a-2A"></a>汝等苾刍于胜善法应须掩覆。<a id="a-2B"></a>罪恶之事发露为先。<a id="a-2C"></a>时胜光王如是再三劝请世尊世尊再三还如是答。<a id="a-2D"></a>佛告大王。<a id="a-2E"></a>佛有五事必定须作。<a id="a-2F"></a>云何为五。<a id="a-2G"></a>一者未曾发心有情。<a id="a-2H"></a>令彼发起无上大菩提心二者久植善根法王太子灌顶授记。<a id="a-2I"></a>三者于父母所令见真谛。<a id="a-2J"></a>四者于室罗伐现大神通。<a id="a-2K"></a>五者但是因佛受化众生悉皆度脱。</p>
  <p id="a2L">尔时世尊复作是念。<a id="a-2M"></a>古昔诸佛皆于何处现大神通。<a id="a-2N"></a>见在室罗伐城。<a id="a-2O"></a>复念何时大众云集。<a id="a-2P"></a>见七日后。<a id="a-2Q"></a>如是知已告胜光王曰。<a id="a-2R"></a>王今应去观机应会我当作之。<a id="a-2S"></a>王曰。<a id="a-2T"></a>欲在何时。<a id="a-2U"></a>佛言。<a id="a-2V"></a>待七日后。<a id="a-2W"></a>王礼佛足奉辞而去。<a id="a-2X"></a>便诣外道处。<a id="a-2Y"></a>告言。<a id="a-2Z"></a>仁等当知。<a id="a-2a"></a>七日之后。<a id="a-2b"></a>如来为众现大神通。<a id="a-2c"></a>仁等若有所为事者随意应作。<a id="a-2d"></a>外道闻已展转共议。<a id="a-2e"></a>沙门乔答摩。<a id="a-2f"></a>或可逃窜。<a id="a-2g"></a>或觅己朋。<a id="a-2h"></a>我等诸人欲何所作。<a id="a-2i"></a>共相议曰。<a id="a-2j"></a>沙门必定求觅己朋。<a id="a-2k"></a>我等亦可觅相知者。<a id="a-2l"></a>于时俱尸那城有一外道名曰善贤。<a id="a-2m"></a>其年衰老一百二十岁。<a id="a-2n"></a>时此城中有诸壮士。<a id="a-2o"></a>皆于善贤恭敬尊重深心供养。<a id="a-2p"></a>谓是阿罗汉。<a id="a-2q"></a>时诸六师共筹议已。<a id="a-2r"></a>即诣善贤处问言。<a id="a-2s"></a>善贤。<a id="a-2t"></a>仁是我辈同梵行者。<a id="a-2u"></a>我等欲召沙门乔答摩共捔神力现上人法。<a id="a-2v"></a>仁可相助。<a id="a-2w"></a>答言。<a id="a-2x"></a>仁等所作非宜共彼沙门捔其神变。<a id="a-2y"></a>何以故。<a id="a-2z"></a>彼是大德有大力势。<a id="a-30"></a>如何得知。<a id="a-31"></a>由有理故。<a id="a-32"></a>问言。<a id="a-33"></a>何理。<a id="a-34"></a>答曰。<a id="a-35"></a>若大沙门未出世时。<a id="a-36"></a>我念曾于曼陀枳儞大池之侧随处宴坐。<a id="a-37"></a>于晨朝时乞食已。<a id="a-38"></a>就无热池边逐静而食。<a id="a-39"></a>时彼池所有天神住。<a id="a-3A"></a>便自取水来相供给沙门乔答摩既出世后。<a id="a-3B"></a>彼声闻弟子最为第一名舍利子。<a id="a-3C"></a>彼有求寂。<a id="a-3D"></a>名曰准陀。<a id="a-3E"></a>持粪扫衣就无热池而为洗濯。<a id="a-3F"></a>时池边诸天即为浣濯。<a id="a-3G"></a>持衣授与。<a id="a-3H"></a>其浣衣水用自洒身极生恭敬。<a id="a-3I"></a>如我惟忖。<a id="a-3J"></a>我不及彼弟子弟子仁等今欲唤彼大师共捔神力诚非善事。<a id="a-3K"></a>彼闻议曰。<a id="a-3L"></a>此亦是彼沙门朋党。<a id="a-3M"></a>更觅余人共为筹议。<a id="a-3N"></a>时诸六师诈现敬相即辞而去。<a id="a-3O"></a>遂便诣一寂静之处。<a id="a-3P"></a>共为议曰。<a id="a-3Q"></a>何处更欲觅我朋流。<a id="a-3R"></a>一人告曰。<a id="a-3S"></a>于某城内有一五通。<a id="a-3T"></a>宜可就彼共为计策必当相助。<a id="a-3U"></a>一人报曰。<a id="a-3V"></a>彼无力能现诸神变。<a id="a-3W"></a>然于雪山寂静之处。<a id="a-3X"></a>茂林清池花果繁实。<a id="a-3Y"></a>松风吐韵好鸟和鸣。<a id="a-3Z"></a>彼有五百仙人依止而住。<a id="a-3a"></a>其中多是证得五通。<a id="a-3b"></a>我等宜可诣彼共议。<a id="a-3c"></a>既至彼处相问讯已。<a id="a-3d"></a>白言。<a id="a-3e"></a>仁等与我同修梵行。<a id="a-3f"></a>我等今欲唤彼沙门乔答摩共捔神通上人之法。<a id="a-3g"></a>仁与我等为伴助不。<a id="a-3h"></a>彼皆答曰。<a id="a-3i"></a>斯为善事。<a id="a-3j"></a>我愿共成。<a id="a-3k"></a>大集之时。<a id="a-3l"></a>应现异相。<a id="a-3m"></a>见我相时即行相助。</p>
  <p id="a3n">尔时六师敬奉其说辞之而去。<a id="a-3o"></a>后于异时胜光王有异母弟王子。<a id="a-3p"></a>名曰哥罗。<a id="a-3q"></a>整服香鬘具诸璎珞。<a id="a-3r"></a>于王宅边近城而过。<a id="a-3s"></a>王之内人在高楼上见哥罗去爱其美貌。<a id="a-3t"></a>便以花鬘遥掷王子。<a id="a-3u"></a>花堕肩上余人共见。<a id="a-3v"></a>有怨恶者。<a id="a-3w"></a>见是事已遂白大臣。<a id="a-3x"></a>臣白王曰。<a id="a-3y"></a>王子哥罗于王内人有私情好。<a id="a-3z"></a>王闻造次初不详审。<a id="a-40"></a>即令大臣刖其手足。<a id="a-41"></a>彼承王教将诣市中。<a id="a-42"></a>令魁脍者截其手足。<a id="a-43"></a>时彼亲族及诸人众。<a id="a-44"></a>皆共悲啼惊其苦切围绕而住。<a id="a-45"></a>时有外道在傍直过。<a id="a-46"></a>王子诸亲请外道曰。<a id="a-47"></a>哥罗王子被王所嗔截其手足。<a id="a-48"></a>仁等颇能以实语力令此王子所截手足平复如故耶。<a id="a-49"></a>外道闻已默然无对。<a id="a-4A"></a>尊者阿难陀因行乞食亦来此过。<a id="a-4B"></a>诸亲报曰。<a id="a-4C"></a>王子哥罗被截手足。<a id="a-4D"></a>圣者颇能令其平复同昔日乎。<a id="a-4E"></a>尊者答曰。<a id="a-4F"></a>君等且住。<a id="a-4G"></a>待我白佛还来相报。<a id="a-4H"></a>诸人闻已生大欢喜作如是语。<a id="a-4I"></a>王子今时还得寿命。<a id="a-4J"></a>时阿难陀即便疾去。<a id="a-4K"></a>往逝多林置钵饭已。<a id="a-4L"></a>诣世尊所具陈上事。<a id="a-4M"></a>佛告阿难陀。<a id="a-4N"></a>汝今宜去。<a id="a-4O"></a>令彼眷属以王子手足如旧安置。<a id="a-4P"></a>然后方以实语请之。<a id="a-4Q"></a>应如是说真实之语。<a id="a-4R"></a>所有众生无足二足及以多足。<a id="a-4S"></a>若有色若无色。<a id="a-4T"></a>若有想若无想非想非非想。<a id="a-4U"></a>如来于中最为第一。<a id="a-4V"></a>所有诸法若有为若无为。<a id="a-4W"></a>无染欲法最为第一。<a id="a-4X"></a>所有大众群类聚集。<a id="a-4Y"></a>然于其中佛声闻众最为第一。<a id="a-4Z"></a>所有戒禁精勤苦节。<a id="a-4a"></a>修持梵行清净圣戒最为第一。<a id="a-4b"></a>此之实语若不虚妄。<a id="a-4c"></a>当令王子哥罗所截手足平复如故。</p>
  <p id="a4d">时阿难陀闻佛说已。<a id="a-4e"></a>白言。<a id="a-4f"></a>世尊。<a id="a-4g"></a>当如是作。<a id="a-4h"></a>礼佛足已即便往彼哥罗之处。<a id="a-4i"></a>令其眷属以彼手足如旧安置。<a id="a-4j"></a>时阿难陀如佛所教。<a id="a-4k"></a>以实语请之作如是说所有众生无足二足等。<a id="a-4l"></a>广如上说。<a id="a-4m"></a>乃至清净圣戒最为第一。<a id="a-4n"></a>此之圣言无虚妄者。<a id="a-4o"></a>即可令此王子哥罗所断手足平复如故。<a id="a-4p"></a>作是语已王子手足即便平复。<a id="a-4q"></a>时诸人众见是事已。<a id="a-4r"></a>悉皆踊跃出大音声叹未曾有尊者阿难陀胜诸外道。<a id="a-4s"></a>即将王子往诣佛所。<a id="a-4t"></a>礼双足已在一面立。<a id="a-4u"></a>白言。<a id="a-4v"></a>世尊大德。<a id="a-4w"></a>此是王子哥罗。<a id="a-4x"></a>于时王子亦礼佛足在一面坐。<a id="a-4y"></a>尔时世尊顺其根性意乐差别而说法要。<a id="a-4z"></a>王子闻法证不还果并得神通。<a id="a-50"></a>时胜光王闻尊者阿难陀为哥罗王子说实语力手足如故。<a id="a-51"></a>即诣哥罗所告言。<a id="a-52"></a>王子。<a id="a-53"></a>汝容恕我。<a id="a-54"></a>答言。<a id="a-55"></a>容恕。<a id="a-56"></a>王曰。<a id="a-57"></a>哥罗可来归舍。<a id="a-58"></a>答言。<a id="a-59"></a>大王。<a id="a-5A"></a>我已离欲。<a id="a-5B"></a>今于此住奉侍如来不应归故。<a id="a-5C"></a>王言。<a id="a-5D"></a>善哉随情所作。<a id="a-5E"></a>时王即为于一林中造经行处即于中住。<a id="a-5F"></a>以彼支节分分相连。<a id="a-5G"></a>即名此林为分分林。<a id="a-5H"></a>时胜光王往诣佛所。<a id="a-5I"></a>礼佛足已在一面坐。<a id="a-5J"></a>白言。<a id="a-5K"></a>世尊。<a id="a-5L"></a>若佛许者。<a id="a-5M"></a>始从城门至逝多林所作现神通舍。<a id="a-5N"></a>佛言。<a id="a-5O"></a>任作。<a id="a-5P"></a>王即造舍涂拭修营。<a id="a-5Q"></a>张设百千殊妙幢盖。<a id="a-5R"></a>洒以栴檀香水。<a id="a-5S"></a>散以无价名花。<a id="a-5T"></a>悬诸彩幡飘飖可爱。<a id="a-5U"></a>金珠曜日宝铎和鸣。<a id="a-5V"></a>烧海岸香烟云成盖。<a id="a-5W"></a>犹如忉利欢喜之园。<a id="a-5X"></a>为佛世尊即以金银琉璃颇梨玛瑙。<a id="a-5Y"></a>种种庄校尽世希奇。<a id="a-5Z"></a>微妙庄严宝师子座。<a id="a-5a"></a>时彼外道邬波索迦。<a id="a-5b"></a>亦各随力为彼六师造其六座。<a id="a-5c"></a>皆以外道而为侍从在前居座。<a id="a-5d"></a>遣使报王。<a id="a-5e"></a>大王当知。<a id="a-5f"></a>我等已至可唤沙门乔答摩。<a id="a-5g"></a>王闻告已即与中宫及王大臣。<a id="a-5h"></a>并诸城邑远近人庶。<a id="a-5i"></a>悉皆共诣神通舍所。<a id="a-5j"></a>王告使者摩纳婆曰汝往礼佛当传我语。<a id="a-5k"></a>请问世尊少病少恼起居轻利气力安不。<a id="a-5l"></a>作如是白。<a id="a-5m"></a>此诸外道并皆集会。<a id="a-5n"></a>愿佛知时。<a id="a-5o"></a>使者摩纳婆受王教已。<a id="a-5p"></a>往诣佛所问安隐已。<a id="a-5q"></a>在一面坐。<a id="a-5r"></a>白言。<a id="a-5s"></a>世尊。<a id="a-5t"></a>胜光大王顶礼佛足。<a id="a-5u"></a>请问世尊少病少恼起居轻利气力安不。<a id="a-5v"></a>佛言。<a id="a-5w"></a>愿彼大王及汝自身无病安乐。<a id="a-5x"></a>摩纳婆曰。<a id="a-5y"></a>胜光大王作如是白。<a id="a-5z"></a>此诸外道并皆集会。<a id="a-60"></a>愿佛知时。<a id="a-61"></a>佛告摩纳婆。<a id="a-62"></a>汝今可去。</p>
  <p id="a63">尔时世尊以神通力加被摩纳婆。<a id="a-64"></a>犹若鹅王舒张两翼上升虚空往神通舍。<a id="a-65"></a>时诸大众见乘空来。<a id="a-66"></a>悉皆踊跃叹未曾有。<a id="a-67"></a>王见希奇深心敬信。<a id="a-68"></a>告诸外道曰。<a id="a-69"></a>如来大师已现神变。<a id="a-6A"></a>仁等次第可现希奇。<a id="a-6B"></a>彼言。<a id="a-6C"></a>大王。<a id="a-6D"></a>今既无边大众云集。<a id="a-6E"></a>设现神变未知是谁为是沙门为是我等。<a id="a-6F"></a>时哥罗王子以神变力往香醉山。<a id="a-6G"></a>取彼种种奇妙林树。<a id="a-6H"></a>花果资繁好鸟和鸣。<a id="a-6I"></a>随树而至。<a id="a-6J"></a>于神通舍北面安置。<a id="a-6K"></a>王见是已特生希有告外道曰。<a id="a-6L"></a>如来大师已现神变仁等次第亦可现之。<a id="a-6M"></a>彼言。<a id="a-6N"></a>大王。<a id="a-6O"></a>岂不前言。<a id="a-6P"></a>今既无边大众云集。<a id="a-6Q"></a>设现神变未知是谁。<a id="a-6R"></a>次有贫人苏达多长者。<a id="a-6S"></a>以神通力于三十三天取如意树。<a id="a-6T"></a>于神通舍南面置之。<a id="a-6U"></a>王见是已倍生欢悦。<a id="a-6V"></a>告诸外道曰。<a id="a-6W"></a>如来大师已现神变仁等可为外道答曰。<a id="a-6X"></a>大众既多谁知胜负。<a id="a-6Y"></a>我及沙门未能分别。<a id="a-6Z"></a>时有百千远近方国。<a id="a-6a"></a>种种人民悉皆集会。<a id="a-6b"></a>于虚空中有百千亿诸天大众。<a id="a-6c"></a>亦皆云聚乐观神变。<a id="a-6d"></a>尔时世尊暂出房外。<a id="a-6e"></a>净洗足已复入房中。<a id="a-6f"></a>就座而坐入火光定。<a id="a-6g"></a>遂于门钩孔中出大火光。<a id="a-6h"></a>至神通舍悉皆火着。<a id="a-6i"></a>诸外道言。<a id="a-6j"></a>大王。<a id="a-6k"></a>此是沙门现神通事。<a id="a-6l"></a>所住堂舍皆被火烧。<a id="a-6m"></a>唤彼沙门来灭其火。<a id="a-6n"></a>王闻默然竟不能答。<a id="a-6o"></a>怀忧而住如是胜鬘夫人行雨夫人仙授故旧给孤长者毗舍佉母。<a id="a-6p"></a>更有诸余净信之类。<a id="a-6q"></a>及处中人悉皆惊愕。<a id="a-6r"></a>诸外道师并彼弟子。<a id="a-6s"></a>见大火然悉皆欢喜。<a id="a-6t"></a>时彼火光咸悉遍烧神通之舍。<a id="a-6u"></a>除其尘垢皆令清净。<a id="a-6v"></a>光明更甚一无所损自然火灭。<a id="a-6w"></a>由佛神力及天力故。<a id="a-6x"></a>时王见已倍发欢心如死重苏。<a id="a-6y"></a>便命外道曰。<a id="a-6z"></a>如来大师已现神变。<a id="a-70"></a>仁等今可出己神通。<a id="a-71"></a>彼便默然低颜无对。</p>
  <p id="a72">尔时世尊遂便作意。<a id="a-73"></a>即以右足踏其香殿(西方名佛所住堂。<a id="a-74"></a>为健陀俱知。<a id="a-75"></a>健陀是香。<a id="a-76"></a>俱知是室。<a id="a-77"></a>此是香室香台香殿之义。<a id="a-78"></a>不可亲触尊颜。<a id="a-79"></a>故但唤其所住之殿。<a id="a-7A"></a>即如此方玉阶陛下之类。<a id="a-7B"></a>然名为佛堂佛殿者。<a id="a-7C"></a>斯乃不顺西方之意也)</p>
  <p id="a7D">是时大地六种震动。<a id="a-7E"></a>才动正动极动。<a id="a-7F"></a>才震正震极震。<a id="a-7G"></a>东踊西没。<a id="a-7H"></a>西踊东没。<a id="a-7I"></a>北踊南没。<a id="a-7J"></a>南踊北没。<a id="a-7K"></a>中踊边没。<a id="a-7L"></a>边踊中没。<a id="a-7M"></a>由斯大地普遍动故。<a id="a-7N"></a>于雪山内五百仙人。<a id="a-7O"></a>见瑞相已悉皆惊觉。<a id="a-7P"></a>共相谓曰。<a id="a-7Q"></a>彼同梵行者现斯瑞相。<a id="a-7R"></a>我等宜行。<a id="a-7S"></a>即便进发。<a id="a-7T"></a>世尊为彼所化生故。<a id="a-7U"></a>便放金色微妙光明。<a id="a-7V"></a>从世尊所至五百人。<a id="a-7W"></a>于此中间无不明照。<a id="a-7X"></a>时诸仙人遥见世尊。<a id="a-7Y"></a>圆光妙彩如宝山王。<a id="a-7Z"></a>千日澄辉庄严具足。<a id="a-7a"></a>三十二相照耀金躯。<a id="a-7b"></a>八十种好随形炳饰。<a id="a-7c"></a>时彼诸仙见佛相已。<a id="a-7d"></a>心便澄定如久习禅。<a id="a-7e"></a>如无子得子。<a id="a-7f"></a>贫人获宝。<a id="a-7g"></a>如乐王者受灌顶位。<a id="a-7h"></a>亦如有人宿植善根最初见佛。<a id="a-7i"></a>时诸仙人既至佛所。<a id="a-7j"></a>礼双足已在一面坐。<a id="a-7k"></a>尔时世尊依彼根性随机差别。<a id="a-7l"></a>顺四谛理而为说法。<a id="a-7m"></a>彼闻法已以智金刚杵摧二十萨迦耶见山获预流果。<a id="a-7n"></a>既见谛已即从座起。<a id="a-7o"></a>合掌恭敬白言。<a id="a-7p"></a>世尊。<a id="a-7q"></a>我于佛所愿得出家。<a id="a-7r"></a>并受近圆成苾刍性。<a id="a-7s"></a>于大师所而修梵行。<a id="a-7t"></a>尔时如来即命善来苾刍可修梵行。<a id="a-7u"></a>于佛言下须发自落。<a id="a-7v"></a>如曾剃发已经七日。<a id="a-7w"></a>法服着身瓶钵在手。<a id="a-7x"></a>威仪具足如百岁苾刍。<a id="a-7y"></a>即如法教授彼自策励精勤不息。<a id="a-7z"></a>摧五趣苦轮断诸烦恼证阿罗汉果。<a id="a-80"></a>广说如余。<a id="a-81"></a>乃至帝释诸天所共敬重。<a id="a-82"></a>尔时世尊与此五百仙人罗汉苾刍及余苾刍众天龙八部前后围绕往神通舍。<a id="a-83"></a>于大众前升师子座。<a id="a-84"></a>时有邬波斯迦名神仙母。<a id="a-85"></a>来诣佛所白言。<a id="a-86"></a>世尊。<a id="a-87"></a>唯愿大师勿烦神虑。<a id="a-88"></a>我自与彼外道之类。<a id="a-89"></a>共捔神通现上人法。<a id="a-8A"></a>伏诸外道庆悦人天。<a id="a-8B"></a>令敬信者心得欢悦。<a id="a-8C"></a>其不信者为结因缘。<a id="a-8D"></a>佛告神仙母曰。<a id="a-8E"></a>无烦汝意。<a id="a-8F"></a>汝虽有能得与外道共相摧伏现神通事然诸外道作如是说。<a id="a-8G"></a>非沙门乔答摩能现神变。<a id="a-8H"></a>但是声闻女人现如是事作上人法。<a id="a-8I"></a>汝今应坐。<a id="a-8J"></a>时贫苏达多长者求寂准陀求寂女总髻莲华色苾刍尼。<a id="a-8K"></a>更有无量诸神通者。<a id="a-8L"></a>皆诣世尊同前启请。<a id="a-8M"></a>佛如前答令其复坐。<a id="a-8N"></a>时大目连合掌向佛白言。<a id="a-8O"></a>世尊。<a id="a-8P"></a>愿勿为虑。<a id="a-8Q"></a>我共外道捔其神变现上人法。<a id="a-8R"></a>摧伏外道增长人天。<a id="a-8S"></a>佛告目连。<a id="a-8T"></a>知汝有力能摧外道。<a id="a-8U"></a>然彼外道作如是说。<a id="a-8V"></a>非沙门乔答摩能现神变。<a id="a-8W"></a>但是声闻大目干连。<a id="a-8X"></a>有斯威德能现神通共我为敌。<a id="a-8Y"></a>汝宜复坐。<a id="a-8Z"></a>佛告胜光王曰。<a id="a-8a"></a>谁请如来共诸外道捔神变事。<a id="a-8b"></a>时王即起偏露右肩合掌向佛白言。<a id="a-8c"></a>世尊。<a id="a-8d"></a>我今请佛共诸外道现其神变上人之法。<a id="a-8e"></a>降伏外道庆悦人天。<a id="a-8f"></a>令敬信者倍复增长。<a id="a-8g"></a>其未信者作信因缘。<a id="a-8h"></a>令于未来沙门婆罗门人天大众。<a id="a-8i"></a>皆蒙利益长夜安乐。<a id="a-8j"></a>佛受王请默然而住。<a id="a-8k"></a>王知受已复座而坐。</p>
  <p id="a8l">尔时世尊便入如是胜三摩地。<a id="a-8m"></a>便于座上隐而不现。<a id="a-8n"></a>即于东方虚空中出。<a id="a-8o"></a>现四威仪行立坐卧。<a id="a-8p"></a>入火光定出种种光。<a id="a-8q"></a>所谓青黄赤白及以红色。<a id="a-8r"></a>身下出火身上出水。<a id="a-8s"></a>身上出火身下出水。<a id="a-8t"></a>如于东方南西北方亦复如是现其神变。<a id="a-8u"></a>既现变已即还收摄。<a id="a-8v"></a>于师子座依旧而坐。<a id="a-8w"></a>佛告王言。<a id="a-8x"></a>此是诸佛及声闻众共有神通。<a id="a-8y"></a>大王谁请如来对诸外道及人天众。<a id="a-8z"></a>当现无上大神变事。<a id="a-90"></a>王从座起还复同前。<a id="a-91"></a>作如是说。<a id="a-92"></a>我请世尊。<a id="a-93"></a>为诸大众当现无上大神通事降伏外道。<a id="a-94"></a>广说如前。<a id="a-95"></a>佛便默然。<a id="a-96"></a>王知受已复座而坐。<a id="a-97"></a>尔时世尊便以上妙轮相万字吉祥网鞔。<a id="a-98"></a>其指谓从无量百福所生相好庄严。<a id="a-99"></a>施无畏手以摩其地。<a id="a-9A"></a>起世间心作如是念。<a id="a-9B"></a>如何诸龙持妙莲花。<a id="a-9C"></a>大如车轮数满千叶。<a id="a-9D"></a>以宝为茎。<a id="a-9E"></a>金刚为须。<a id="a-9F"></a>来至于此。<a id="a-9G"></a>诸佛常法若起世俗心时。<a id="a-9H"></a>乃至昆蚁亦知佛意。<a id="a-9I"></a>若作出世心声闻独觉尚不能知。<a id="a-9J"></a>况禽兽类及以诸龙能知佛念。<a id="a-9K"></a>时彼龙王知佛意已。<a id="a-9L"></a>作如是念。<a id="a-9M"></a>何因世尊以手摩地。<a id="a-9N"></a>知佛大师欲现神变须此莲花。<a id="a-9O"></a>即便持花大如车轮数满千叶。<a id="a-9P"></a>以宝为茎金刚为须。<a id="a-9Q"></a>从地踊出。<a id="a-9R"></a>世尊见已即于花上安隐而坐。<a id="a-9S"></a>于上右边及以背后。<a id="a-9T"></a>各有无量妙宝莲花。<a id="a-9U"></a>形状同此。<a id="a-9V"></a>自然踊出。<a id="a-9W"></a>于彼花上一一皆有化佛安坐。<a id="a-9X"></a>各于彼佛莲花右边及以背后。<a id="a-9Y"></a>皆有如是莲花踊出化佛安坐。<a id="a-9Z"></a>重重展转上出乃至色究竟天莲花相次。<a id="a-9a"></a>或时彼佛身出火光。<a id="a-9b"></a>或时降雨。<a id="a-9c"></a>或放光明。<a id="a-9d"></a>或时授记。<a id="a-9e"></a>或时问答。<a id="a-9f"></a>或复行立坐卧现四威仪。<a id="a-9g"></a>佛神力故假使童儿。<a id="a-9h"></a>亦能现见如来影像。<a id="a-9i"></a>尔时世尊现神变已。<a id="a-9j"></a>胜光大王及内宫女王子大臣。<a id="a-9k"></a>及诸城邑他方远客无量百千无数大众悉皆云集。<a id="a-9l"></a>瞻仰神通目不暂舍。<a id="a-9m"></a>于虚空中亦有无量百千诸天大众。<a id="a-9n"></a>共观神变不改威仪。<a id="a-9o"></a>恭敬供养情无暂替。<a id="a-9p"></a>处处皆有鼓乐音声。<a id="a-9q"></a>螺贝长鸣歌舞递发。<a id="a-9r"></a>假令禽兽亦皆欢喜各出音声。<a id="a-9s"></a>马嘶象吼驼叫牛鸣。<a id="a-9t"></a>孔雀鸳鸯各为哀响。<a id="a-9u"></a>人天大众观佛神变叹未曾有。<a id="a-9v"></a>时彼诸天于虚空中。<a id="a-9w"></a>奏诸天乐亦散众花。<a id="a-9x"></a>所谓钵头摩花拘物头花。<a id="a-9y"></a>分陀利花曼陀罗花。<a id="a-9z"></a>以天沉水栴檀香粖及以诸香悉皆散布。<a id="a-A0"></a>以天妙衣及人间上服缤纷而下。<a id="a-A1"></a>尔时如来广现如是神变事已。<a id="a-A2"></a>为欲调伏受化有情故说伽他曰。</p>
  <p id="aA3">汝当求出离　　于佛教勤修</p>
  <p id="aA4">降伏生死军　　如象摧草舍</p>
  <p id="aA5">于此法律中　　常为不放逸</p>
  <p id="aA6">能竭烦恼海　　当尽苦边际</p>
  <p id="aA7">自余所有众多化佛。<a id="a-A8"></a>一时宣说如是伽他。</p>
  <p id="aA9">日光若未现　　熠耀粗舒光</p>
  <p id="aAA">曦轮上太虚　　爝火从斯没</p>
  <p id="aAB">如来光未显　　外道出希奇</p>
  <p id="aAC">佛光照世间　　降伏师弟子</p>
  <p id="aAD">尔时世尊告诸苾刍曰。<a id="a-AE"></a>所有神变汝等忆持。<a id="a-AF"></a>大神通事今将隐没。<a id="a-AG"></a>说是语已神变皆无。<a id="a-AH"></a>时胜光王告六师曰。<a id="a-AI"></a>大师世尊已现神变。<a id="a-AJ"></a>仁等今者可作神通。<a id="a-AK"></a>时外道晡刺拏默无所答。<a id="a-AL"></a>即便以肘触末羯利瞿舍梨子。<a id="a-AM"></a>如是向末展转相触。<a id="a-AN"></a>乃尽六人竟无一人敢为应对。<a id="a-AO"></a>再三王命令现神通。<a id="a-AP"></a>时彼六师还相筑触。<a id="a-AQ"></a>同前默尔缩项低头。<a id="a-AR"></a>如入深禅竟无酬酢。<a id="a-AS"></a>时金刚手大药叉主作如是念。<a id="a-AT"></a>此六痴物久恼世尊。<a id="a-AU"></a>须作方便令其改往。<a id="a-AV"></a>更不敢然悉皆逃窜。<a id="a-AW"></a>作是念已即放猛风雨雹交注。<a id="a-AX"></a>彼神通舍随处崩摧。<a id="a-AY"></a>外道邪徒并皆离散。<a id="a-AZ"></a>或有惊怖入山穴中。<a id="a-Aa"></a>林树草丛潜藏而住。<a id="a-Ab"></a>或入天堂祠室抱腹怀忧。<a id="a-Ac"></a>佛神通舍一无倾动。<a id="a-Ad"></a>尔时世尊观是事已说伽他曰。</p>
  <p id="aAe">众人怖所逼　　多归依诸山</p>
  <p id="aAf">园苑及树林　　制底深丛处</p>
  <p id="aAg">此归依非胜　　此归依非尊</p>
  <p id="aAh">不因此归依　　能解脱众苦</p>
  <p id="aAi">诸有归依佛　　及归依法僧</p>
  <p id="aAj">于四圣谛中　　恒以慧观察</p>
  <p id="aAk">知苦知苦集　　知永超众苦</p>
  <p id="aAl">知八支圣道　　趣安隐涅槃</p>
  <p id="aAm">此归依最胜　　此归依最尊</p>
  <p id="aAn">必因此归依　　能解脱众苦</p>
  <p id="aAo">尔时世尊观诸大众根性差别随眠各异为其说法。<a id="a-Ap"></a>令彼闻已。<a id="a-Aq"></a>无量百千亿数大众得殊胜解。<a id="a-Ar"></a>或得初果二果三果阿罗汉果。<a id="a-As"></a>或有发声闻菩提心。<a id="a-At"></a>或有发独觉菩提心。<a id="a-Au"></a>或发无上菩提心。<a id="a-Av"></a>于大众中所有众生。<a id="a-Aw"></a>皆悉至心归向三宝。<a id="a-Ax"></a>世尊为彼大众说法示教利喜。<a id="a-Ay"></a>所作事了从座而去。<a id="a-Az"></a>时有晡刺拏等弟子。<a id="a-B0"></a>与其师主在于一处。<a id="a-B1"></a>问其师曰。<a id="a-B2"></a>邬波驮耶。<a id="a-B3"></a>何者为实。<a id="a-B4"></a>时诸六师各生欺诳。<a id="a-B5"></a>共相调弄作如是语。<a id="a-B6"></a>世间是常此为实事。<a id="a-B7"></a>又有说言。<a id="a-B8"></a>无常是实。<a id="a-B9"></a>又云亦常亦无常。<a id="a-BA"></a>又云非常非无常。<a id="a-BB"></a>是谓为实。<a id="a-BC"></a>又云有边无边。<a id="a-BD"></a>又云亦有边亦无边。<a id="a-BE"></a>又云非有边非无边。<a id="a-BF"></a>又云身中有命。<a id="a-BG"></a>又云异身有命。<a id="a-BH"></a>又云死后有我。<a id="a-BI"></a>又云无我。<a id="a-BJ"></a>又云亦有我亦无我。<a id="a-BK"></a>又云非有我非无我。<a id="a-BL"></a>唯此是实余皆虚妄。<a id="a-BM"></a>虽说此语情多耻愧。<a id="a-BN"></a>低头俯仰忧火烧心。<a id="a-BO"></a>欲求水饮便往池所。<a id="a-BP"></a>于其半路有一黄门见而说颂。</p>
  <p id="aBQ">汝今独行何处去　　状同相触折角牛</p>
  <p id="aBR">释迦妙法不能知　　亦如野牛随处走</p>
  <p id="aBS">时晡刺拏。<a id="a-BT"></a>闻此颂已亦便说颂。</p>
  <p id="aBU">死常在我目前行　　我身无有强健力</p>
  <p id="aBV">诸有轮回受苦乐　　我今解脱求安处</p>
  <p id="aBW">日光极热吐炎晖　　我今身心并疲倦</p>
  <p id="aBX">汝当无谄直相报　　何处得有清凉池</p>
  <p id="aBY">黄门闻已复说颂曰。</p>
  <p id="aBZ">近此即有清凉处　　鹅鸭鲜花皆遍满</p>
  <p id="aBa">汝是极恶生盲者　　不见芳池共相问</p>
  <p id="aBb">晡刺拏复说颂曰。</p>
  <p id="aBc">汝今非男亦非女　　向池之路不相教</p>
  <p id="aBd">我速须往觅清凉　　求歇身心诸热恼</p>
  <p id="aBe">时彼黄门教其路已。<a id="a-Bf"></a>晡刺拏即诣池所。<a id="a-Bg"></a>既至池已以沙瓨系颈。<a id="a-Bh"></a>入水自沈因即命过。<a id="a-Bi"></a>时彼弟子更相问曰。<a id="a-Bj"></a>仁等颇有见我邬波驮耶不。<a id="a-Bk"></a>皆云不见。<a id="a-Bl"></a>又相问曰。<a id="a-Bm"></a>仁等颇曾见。<a id="a-Bn"></a>邬波驮耶有所说不。<a id="a-Bo"></a>一人答曰。<a id="a-Bp"></a>见说世间皆常唯此是实余皆是虚。<a id="a-Bq"></a>又云我说无常。<a id="a-Br"></a>又云亦常亦无常。<a id="a-Bs"></a>又云非常非无常。<a id="a-Bt"></a>又云有边。<a id="a-Bu"></a>又云无边。<a id="a-Bv"></a>又云亦有边亦无边。<a id="a-Bw"></a>又云非有边非无边。<a id="a-Bx"></a>如前具说。<a id="a-By"></a>时诸弟子共相谓曰。<a id="a-Bz"></a>仁等应知。<a id="a-C0"></a>所有言说悉并不同。<a id="a-C1"></a>我今宜可觅亲教师问其实事。<a id="a-C2"></a>即便求觅。<a id="a-C3"></a>于其中路见童女来伽他问曰。</p>
  <p id="aC4">贤首汝颇见　　晡刺拏大师</p>
  <p id="aC5">不将衣覆身　　立地手中食</p>
  <p id="aC6">童女闻说。<a id="a-C7"></a>即以伽他而答之曰。</p>
  <p id="aC8">彼是地狱人　　展手从他乞</p>
  <p id="aC9">手足皆白色　　见在水中沈</p>
  <p id="aCA">弟子亦以颂答。</p>
  <p id="aCB">汝勿作是语　　斯为不善说</p>
  <p id="aCC">以法作衣裳　　牟尼依法住</p>
  <p id="aCD">童女复答。</p>
  <p id="aCE">露体人间行　　谁将此为智</p>
  <p id="aCF">令他众共见　　了无羞耻心</p>
  <p id="aCG">靦面露身形　　便将此为法</p>
  <p id="aCH">毗沙门王见　　刀割定无疑</p>
  <p id="aCI">时诸弟子闻是语已默尔而去。<a id="a-CJ"></a>即诣池所见其师主。<a id="a-CK"></a>以沙瓨系颈沉没而亡。<a id="a-CL"></a>弟子之中有乐戒者。<a id="a-CM"></a>共作是说。<a id="a-CN"></a>此事是实余皆虚妄。<a id="a-CO"></a>亦以沙瓨系颈自沈而死。<a id="a-CP"></a>所有余众并皆四散依止边方。<a id="a-CQ"></a>佛现如是大神变已。<a id="a-CR"></a>人天大众悉皆欢喜。</p>
 </body>
</html>