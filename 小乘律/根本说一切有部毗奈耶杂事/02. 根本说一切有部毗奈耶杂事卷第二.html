<!doctype html>
<html id="z3IBV3Vp7" data-ver="872">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第二</h1>
  <p id="a2">第一门第二子摄颂之余论火生长者因缘。</p>
  <p id="a3">佛在王舍城竹林园。<a id="a-4"></a>时此城中有一长者。<a id="a-5"></a>名曰善贤。<a id="a-6"></a>多有赀财受用丰足。<a id="a-7"></a>于露形外道深生信敬。<a id="a-8"></a>娶妻未久即便有娠。<a id="a-9"></a>尔时世尊于日初分。<a id="a-A"></a>执持衣钵入王舍城。<a id="a-B"></a>次第乞食至善贤长者宅。<a id="a-C"></a>时彼长者遥见世尊。<a id="a-D"></a>遂将其妇诣世尊处。<a id="a-E"></a>请世尊曰。<a id="a-F"></a>薄伽梵。<a id="a-G"></a>我妇有娠。<a id="a-H"></a>为男为女。<a id="a-I"></a>佛言长者必当是男。<a id="a-J"></a>光隆家族。<a id="a-K"></a>诸天妙相皆具足有。<a id="a-L"></a>于我法中出家修行。<a id="a-M"></a>断尽诸惑得阿罗汉果。<a id="a-N"></a>长者闻记。<a id="a-O"></a>即以清净上妙饼食。<a id="a-P"></a>盛满佛钵持奉世尊。<a id="a-Q"></a>佛言愿尔无病。<a id="a-R"></a>从舍而出。<a id="a-S"></a>去此不远有露形外道。<a id="a-T"></a>遥见世尊便作是念。<a id="a-U"></a>我唯有此常施食家。<a id="a-V"></a>亦被沙门乔答摩之所诱摄。<a id="a-W"></a>我今试往问彼因缘。<a id="a-X"></a>何所授记。<a id="a-Y"></a>既至门所问言长者。<a id="a-Z"></a>沙门乔答摩曾来此不。<a id="a-a"></a>答言已来。<a id="a-b"></a>我所说耶。<a id="a-c"></a>圣者我妇怀妊。<a id="a-d"></a>问其所诞。<a id="a-e"></a>彼记生男。<a id="a-f"></a>光隆家族。<a id="a-g"></a>人天妙相皆具足有。<a id="a-h"></a>于我法中出家修行。<a id="a-i"></a>断尽诸惑得阿罗汉果。<a id="a-j"></a>时彼外道善明历数。<a id="a-k"></a>即便观察计算阴阳。<a id="a-l"></a>如佛所言更无有异。<a id="a-m"></a>便作是念。<a id="a-n"></a>我若随顺赞实事者。<a id="a-o"></a>长者于彼倍生尊敬。<a id="a-p"></a>我今宜可掩实说虚。<a id="a-q"></a>作是念已。<a id="a-r"></a>即便反掌。<a id="a-s"></a>翻鸣其面。<a id="a-t"></a>长者见已。<a id="a-u"></a>问言圣者。<a id="a-v"></a>反掌鸣面何所为耶。<a id="a-w"></a>报言长者。<a id="a-x"></a>沙门所说半实半虚。<a id="a-y"></a>长者问曰。<a id="a-z"></a>云何虚实。<a id="a-10"></a>答言生男子是实。<a id="a-11"></a>光隆家族此亦不虚。<a id="a-12"></a>言光隆者。<a id="a-13"></a>是火之异名此无福子。<a id="a-14"></a>才生之后焚烧家族。<a id="a-15"></a>言诸天妙相皆具足有。<a id="a-16"></a>此是妄语。<a id="a-17"></a>长者汝颇曾见生在人中天相具足。<a id="a-18"></a>于我法中出家修行此亦是实。<a id="a-19"></a>生后贫寒无衣乏食。<a id="a-1A"></a>自然归向沙门法中。<a id="a-1B"></a>断尽诸惑得阿罗汉果者。<a id="a-1C"></a>此亦是妄。<a id="a-1D"></a>沙门乔答摩尚不能断一切烦惑得阿罗汉。<a id="a-1E"></a>况余弟子。<a id="a-1F"></a>善贤长者闻斯说已。<a id="a-1G"></a>便生忧恼报言圣者。<a id="a-1H"></a>我欲如何外道言。<a id="a-1I"></a>长者。<a id="a-1J"></a>我是出家受持禁戒不妄陈说。<a id="a-1K"></a>虚实之事后自当知。<a id="a-1L"></a>遂舍而去。<a id="a-1M"></a>善贤念曰。<a id="a-1N"></a>彼腹中者可杀弃之。<a id="a-1O"></a>即便授与堕胎之药。<a id="a-1P"></a>然而此子是最后生。<a id="a-1Q"></a>虽知服毒反成良药。<a id="a-1R"></a>长者遂便蹂妇左胁胎向右边。<a id="a-1S"></a>蹂右胁时转移左畔。<a id="a-1T"></a>最后生人诸漏未亡。<a id="a-1U"></a>必无容有中间命断。<a id="a-1V"></a>既经多月。<a id="a-1W"></a>时彼女人被捼腹痛。<a id="a-1X"></a>即便大叫。<a id="a-1Y"></a>时彼邻人闻其叫声。<a id="a-1Z"></a>急来相问。<a id="a-1a"></a>何因汝妇出大叫声。<a id="a-1b"></a>长者答曰。<a id="a-1c"></a>我妇腹痛。<a id="a-1d"></a>今欲产生。<a id="a-1e"></a>邻人遂归。<a id="a-1f"></a>长者念曰。<a id="a-1g"></a>我今不能害腹中物。<a id="a-1h"></a>宜可将去往空林中无人之处。<a id="a-1i"></a>断其母命。<a id="a-1j"></a>即便共去。<a id="a-1k"></a>设恶方便令彼命终。<a id="a-1l"></a>还窃持来至其本宅。<a id="a-1m"></a>遂告亲属及以邻人。<a id="a-1n"></a>我妇遭难今忽身死。<a id="a-1o"></a>时诸亲属咸共尽哀。<a id="a-1p"></a>以五色叠围彼尸骸。<a id="a-1q"></a>送往寒林焚烧之所。<a id="a-1r"></a>外道闻已皆大欢喜。<a id="a-1s"></a>不胜踊跃遂建幢幡。<a id="a-1t"></a>入王城内遍诸坊曲街衢之所。<a id="a-1u"></a>高声唱令作如是言。<a id="a-1v"></a>汝等诸人。<a id="a-1w"></a>咸须共委沙门乔答摩记。<a id="a-1x"></a>善贤长者其妇生男。<a id="a-1y"></a>光隆家族。<a id="a-1z"></a>人天妙相皆具足有。<a id="a-20"></a>于我法中出家修行。<a id="a-21"></a>断尽诸惑得阿罗汉果者。<a id="a-22"></a>妇今身死尸送寒林。<a id="a-23"></a>犹如大树无有根栽枝叶花果。<a id="a-24"></a>事将安附。<a id="a-25"></a>世尊法尔于一切时。<a id="a-26"></a>观察众生无不闻见。<a id="a-27"></a>无不知者。<a id="a-28"></a>恒起大悲饶益一切。<a id="a-29"></a>于救护中最为第一。<a id="a-2A"></a>最为雄猛无有二言。<a id="a-2B"></a>依定慧住显发三明。<a id="a-2C"></a>善修三学善调三业。<a id="a-2D"></a>渡四瀑流安四神足。<a id="a-2E"></a>于长夜中修四摄行。<a id="a-2F"></a>舍除五盖远离五支超越五道。<a id="a-2G"></a>六根具足六度圆满。<a id="a-2H"></a>七财普施开七觉花。<a id="a-2I"></a>离于八难修八正道。<a id="a-2J"></a>永断九结妙闲九定。<a id="a-2K"></a>满足十力名闻十方。<a id="a-2L"></a>于诸自在最为殊胜。<a id="a-2M"></a>得法无畏降伏魔怨。<a id="a-2N"></a>震大雷音作师子吼。<a id="a-2O"></a>昼夜六时。<a id="a-2P"></a>常以佛眼观诸世间。<a id="a-2Q"></a>于善根处谁增谁减。<a id="a-2R"></a>谁遭苦厄谁向恶趣。<a id="a-2S"></a>谁陷欲泥谁能受化。<a id="a-2T"></a>作何方便拔济令出。<a id="a-2U"></a>无圣财者令得圣财。<a id="a-2V"></a>以智安膳那破无明膜。<a id="a-2W"></a>无善根者令种善根。<a id="a-2X"></a>有善根者令得增长。<a id="a-2Y"></a>置人天路安隐无碍趣涅槃城。<a id="a-2Z"></a>如有颂言。</p>
  <p id="a2a">假使大海潮　　或失于期限</p>
  <p id="a2b">佛于所化者　　济度不过时</p>
  <p id="a2c">佛于诸有情　　慈悲不舍离</p>
  <p id="a2d">思济其苦难　　如母牛随犊</p>
  <p id="a2e">尔时世尊于经行所。<a id="a-2f"></a>遂便微笑。<a id="a-2g"></a>口出五色微妙光明。<a id="a-2h"></a>或时下照。<a id="a-2i"></a>或复上升。<a id="a-2j"></a>其光下者至无间狱并余地狱。<a id="a-2k"></a>现受炎热普得清凉。<a id="a-2l"></a>若处寒冰便获温暖。<a id="a-2m"></a>彼诸有情各得安乐。<a id="a-2n"></a>皆作是念。<a id="a-2o"></a>我与汝等。<a id="a-2p"></a>为从地狱死生余处耶。<a id="a-2q"></a>尔时世尊。<a id="a-2r"></a>令彼有情生信心已。<a id="a-2s"></a>复现余相。<a id="a-2t"></a>彼见相已皆作是念。<a id="a-2u"></a>我等不于此死而生余处。<a id="a-2v"></a>然我定由无上大圣威德力故。<a id="a-2w"></a>令我身心现受安乐。<a id="a-2x"></a>既生敬信能灭诸苦。<a id="a-2y"></a>于人天趣受胜妙身。<a id="a-2z"></a>当为法器见真谛理。<a id="a-30"></a>其上升者至色究竟天。<a id="a-31"></a>光中演说苦空无常无我等法。<a id="a-32"></a>并说二伽他曰。</p>
  <p id="a33">汝当求出离　　于佛教勤修</p>
  <p id="a34">降伏生死军　　如象摧草舍</p>
  <p id="a35">于此法律中　　常为不放逸</p>
  <p id="a36">能竭烦恼海　　当尽苦边际</p>
  <p id="a37">时彼光明。<a id="a-38"></a>遍照三千大千世界。<a id="a-39"></a>还至佛所。<a id="a-3A"></a>若佛世尊说过去事。<a id="a-3B"></a>光从背入。<a id="a-3C"></a>若说未来事。<a id="a-3D"></a>光从胸入。<a id="a-3E"></a>若说地狱事。<a id="a-3F"></a>光从足下入。<a id="a-3G"></a>若说傍生事。<a id="a-3H"></a>光从足跟入。<a id="a-3I"></a>若说饿鬼事。<a id="a-3J"></a>光从足指入。<a id="a-3K"></a>若说人事光从膝入。<a id="a-3L"></a>若说力轮王事。<a id="a-3M"></a>光从左手掌入。<a id="a-3N"></a>若说转轮王事。<a id="a-3O"></a>光从右手掌入。<a id="a-3P"></a>若说天事光从脐入。<a id="a-3Q"></a>若说声闻事光从口入。<a id="a-3R"></a>若说独觉事光从眉间入。<a id="a-3S"></a>若说阿耨多罗三藐三菩提事。<a id="a-3T"></a>光从顶入。<a id="a-3U"></a>是时光明绕佛三匝从口而入。<a id="a-3V"></a>时具寿阿难陀。<a id="a-3W"></a>合掌恭敬而白佛言。<a id="a-3X"></a>世尊。<a id="a-3Y"></a>如来应正等觉。<a id="a-3Z"></a>熙怡微笑非无因缘。<a id="a-3a"></a>即说伽他而请佛曰。</p>
  <p id="a3b">口出种种妙光明　　流满大千非一相</p>
  <p id="a3c">周遍十方诸刹土　　如日光明尽虚空</p>
  <p id="a3d">佛是众生最胜因　　能除憍慢及忧戚</p>
  <p id="a3e">无缘不启于金口　　微笑当必演希奇</p>
  <p id="a3f">安详审谛牟尼尊　　乐欲闻者能为说</p>
  <p id="a3g">如师子王震大吼　　愿为我等决疑心</p>
  <p id="a3h">如大海内妙山王　　若无因缘不摇动</p>
  <p id="a3i">自在慈悲现微笑　　为渴仰者说因缘</p>
  <p id="a3j">尔时世尊告阿难陀曰。<a id="a-3k"></a>如是如是。<a id="a-3l"></a>阿难陀。<a id="a-3m"></a>非无因缘如来应正等觉辄现微笑。<a id="a-3n"></a>汝今应可告诸苾刍。<a id="a-3o"></a>如来今欲往尸林处。<a id="a-3p"></a>若诸具寿乐随从者。<a id="a-3q"></a>当可持衣。<a id="a-3r"></a>时阿难陀承佛教已。<a id="a-3s"></a>告诸苾刍。<a id="a-3t"></a>若诸具寿。<a id="a-3u"></a>乐欲从佛往尸林者。<a id="a-3v"></a>当可持衣。<a id="a-3w"></a>时诸苾刍咸至佛所。<a id="a-3x"></a>尔时大师自调伏故调伏围绕。<a id="a-3y"></a>自寂静故寂静围绕。<a id="a-3z"></a>解脱解脱围绕。<a id="a-40"></a>安隐安隐围绕。<a id="a-41"></a>善顺善顺围绕。<a id="a-42"></a>阿罗汉阿罗汉围绕。<a id="a-43"></a>离欲离欲围绕。<a id="a-44"></a>端严端严围绕。<a id="a-45"></a>如栴檀林栴檀围绕。<a id="a-46"></a>犹如象王众象围绕。<a id="a-47"></a>如师子王师子围绕。<a id="a-48"></a>如大牛王诸牛围绕。<a id="a-49"></a>犹如鹅王诸鹅围绕。<a id="a-4A"></a>如妙翅鸟诸鸟围绕。<a id="a-4B"></a>如婆罗门学徒围绕。<a id="a-4C"></a>犹如大医病者围绕。<a id="a-4D"></a>如大将军兵众围绕。<a id="a-4E"></a>如大导师行旅围绕。<a id="a-4F"></a>如大国王诸臣围绕。<a id="a-4G"></a>如转轮王千子围绕。<a id="a-4H"></a>犹如明月众星围绕。<a id="a-4I"></a>犹如日轮千光围绕。<a id="a-4J"></a>如持国天王乾闼婆众围绕。<a id="a-4K"></a>如增长天王鸠槃茶众围绕。<a id="a-4L"></a>如广目天王龙众围绕。<a id="a-4M"></a>如多闻天王药叉众围绕。<a id="a-4N"></a>如净妙王阿苏罗众围绕。<a id="a-4O"></a>犹如帝释三十三天围绕。<a id="a-4P"></a>如大梵天王梵众围绕。<a id="a-4Q"></a>犹如大海湛然安静。<a id="a-4R"></a>犹如大云叆叇垂布。<a id="a-4S"></a>犹如象王屏息狂醉。<a id="a-4T"></a>调伏诸根威仪寂静。<a id="a-4U"></a>三十二相而为庄饰。<a id="a-4V"></a>八十种好以自严身。<a id="a-4W"></a>圆光一寻朗踰千日。<a id="a-4X"></a>安步徐进如移宝山。<a id="a-4Y"></a>十力四无畏大悲三念住。<a id="a-4Z"></a>无边福智普薰修。<a id="a-4a"></a>无量功德皆圆满。</p>
  <p id="a4b">复有尊者阿慎若憍陈如。<a id="a-4c"></a>尊者马胜。<a id="a-4d"></a>尊者婆涩波。<a id="a-4e"></a>尊者大名。<a id="a-4f"></a>尊者无灭。<a id="a-4g"></a>尊者舍利子。<a id="a-4h"></a>尊者大目连。<a id="a-4i"></a>尊者迦摄波。<a id="a-4j"></a>尊者阿难陀。<a id="a-4k"></a>尊者颉离伐底。<a id="a-4l"></a>如是等诸大声闻及诸苾刍并无量亿人天大众。<a id="a-4m"></a>恭敬围绕欲往尸林。<a id="a-4n"></a>然随佛游行。<a id="a-4o"></a>有十八种殊胜利益。<a id="a-4p"></a>一无王怖二无贼怖。<a id="a-4q"></a>三无水怖。<a id="a-4r"></a>四无火怖。<a id="a-4s"></a>五无敌国怖。<a id="a-4t"></a>六无师子虎狼恶兽等怖。<a id="a-4u"></a>七无关塞怖。<a id="a-4v"></a>八无津税怖。<a id="a-4w"></a>九无阙防援怖。<a id="a-4x"></a>十无人怖。<a id="a-4y"></a>十一无非人怖。<a id="a-4z"></a>十二于时时间得见诸天。<a id="a-50"></a>十三得闻天声。<a id="a-51"></a>十四见大光明。<a id="a-52"></a>十五闻授记音。<a id="a-53"></a>十六共受妙法。<a id="a-54"></a>十七共受饮食。<a id="a-55"></a>十八身无病苦。<a id="a-56"></a>是时人天大众。<a id="a-57"></a>随从世尊至尸林所。<a id="a-58"></a>于其四面有清凉风。<a id="a-59"></a>时王舍城中有二童子。<a id="a-5A"></a>一是刹帝利种。<a id="a-5B"></a>一是婆罗门种。<a id="a-5C"></a>俱出游戏。<a id="a-5D"></a>刹帝利童子素有信心。<a id="a-5E"></a>波罗门童子则不信敬。<a id="a-5F"></a>时婆罗门童子。<a id="a-5G"></a>报刹帝利童子曰。<a id="a-5H"></a>仁今知不。<a id="a-5I"></a>汝师如来。<a id="a-5J"></a>与善贤长者妇。<a id="a-5K"></a>授记生男。<a id="a-5L"></a>光隆家族。<a id="a-5M"></a>诸天妙相皆具足有。<a id="a-5N"></a>于我法中出家修行。<a id="a-5O"></a>断尽诸惑得阿罗汉果。<a id="a-5P"></a>彼妇身死送往尸林。<a id="a-5Q"></a>岂非世尊所言虚妄。<a id="a-5R"></a>时刹帝利童子说伽他曰。</p>
  <p id="a5S">假使星月皆堕落　　地山林树上空中</p>
  <p id="a5T">海水洪波一时尽　　大仙所说无虚妄</p>
  <p id="a5U">婆罗门童子曰。<a id="a-5V"></a>若如是者。<a id="a-5W"></a>共往寒林焚尸之处。<a id="a-5X"></a>验其虚实。<a id="a-5Y"></a>答曰共行。<a id="a-5Z"></a>时刹帝利童子。<a id="a-5a"></a>遥见世尊说伽他曰。</p>
  <p id="a5b">牟尼除断诸调戏　　人天大众皆云集</p>
  <p id="a5c">当为最胜师子吼　　降伏他论理无疑</p>
  <p id="a5d">大师今往尸林中　　凉风周遍吹寒野</p>
  <p id="a5e">无量众生共瞻仰　　喜观调伏运神通</p>
  <p id="a5f">时影胜王闻如是事。<a id="a-5g"></a>世尊记彼善贤之妻当生男子。<a id="a-5h"></a>光隆家族。<a id="a-5i"></a>诸天妙相皆具足有。<a id="a-5j"></a>于我法中出家修行。<a id="a-5k"></a>断尽诸惑得罗汉果。<a id="a-5l"></a>彼妇今死舆至尸林。<a id="a-5m"></a>如来大师及诸声闻。<a id="a-5n"></a>远近大众咸赴丧所。<a id="a-5o"></a>复作是念。<a id="a-5p"></a>非无因缘世尊辄向寒林之处。<a id="a-5q"></a>必是为彼善贤妻故。<a id="a-5r"></a>因斯调伏有缘众生。<a id="a-5s"></a>我今宜往共观其事。<a id="a-5t"></a>即令促整军仪。<a id="a-5u"></a>及敕太子后宫妃后。<a id="a-5v"></a>并诸扈从。<a id="a-5w"></a>共出城闉。<a id="a-5x"></a>时彼刹帝利童子。<a id="a-5y"></a>遥见影胜王说伽他曰。</p>
  <p id="a5z">今观国主出王城　　并诸军众咸侍从</p>
  <p id="a60">我今思忖诸大众　　必定咸蒙胜饶益</p>
  <p id="a61">时诸大众既见世尊。<a id="a-62"></a>辟开前路。<a id="a-63"></a>世尊微笑入大众中。<a id="a-64"></a>露形之俦各生是念。<a id="a-65"></a>今乔答摩微笑入众。<a id="a-66"></a>岂非此子命不终耶。<a id="a-67"></a>告长者曰。<a id="a-68"></a>此是薄福众生形命未尽。<a id="a-69"></a>报言圣者。<a id="a-6A"></a>今遭此祸。<a id="a-6B"></a>其欲如何。<a id="a-6C"></a>答言长者。<a id="a-6D"></a>我出家人。<a id="a-6E"></a>奉持禁戒但知念善。<a id="a-6F"></a>后自当知。<a id="a-6G"></a>时彼长者移妇尸骸置于薪上。<a id="a-6H"></a>以火焚燎。<a id="a-6I"></a>猛焰既发身分咸烧。<a id="a-6J"></a>唯近腹边一无伤损。<a id="a-6K"></a>时彼母腹。<a id="a-6L"></a>遂便拆裂出青莲花。<a id="a-6M"></a>中有孩儿仪貌端正。<a id="a-6N"></a>俨然独坐人所乐观。<a id="a-6O"></a>于时大众见是事已极生希有。<a id="a-6P"></a>彼诸外道并失威光俱降我慢。<a id="a-6Q"></a>尔时大师告善贤长者曰。<a id="a-6R"></a>汝可抱取火中孩子。<a id="a-6S"></a>长者犹尚观外道面。<a id="a-6T"></a>露形报曰。<a id="a-6U"></a>仁今入火形命俱失。<a id="a-6V"></a>彼闻生怖不敢取儿。<a id="a-6W"></a>世尊复命侍缚迦。<a id="a-6X"></a>汝可火中抱取孩子。<a id="a-6Y"></a>侍缚迦便生念曰。<a id="a-6Z"></a>世尊不应非处非时使我为也。<a id="a-6a"></a>我今宜可取此孩儿。<a id="a-6b"></a>以无畏心。<a id="a-6c"></a>便于火内抱出孩子。<a id="a-6d"></a>是时诸天说伽他曰。</p>
  <p id="a6e">佛教令彼入火中　　抱取孩儿无所畏</p>
  <p id="a6f">由佛威神自在力　　能令猛焰变清池</p>
  <p id="a6g">尔时世尊告侍缚迦曰。<a id="a-6h"></a>汝向入火身无伤损。<a id="a-6i"></a>生疮疱耶。<a id="a-6j"></a>白言世尊。<a id="a-6k"></a>我于王宫生王宫养。<a id="a-6l"></a>曾以牛头栴檀香摩触身体。<a id="a-6m"></a>未如今日身受清凉。<a id="a-6n"></a>佛告善贤长者。<a id="a-6o"></a>汝今可取孩子将归。<a id="a-6p"></a>是时长者恶见坏心。<a id="a-6q"></a>仍不起信。<a id="a-6r"></a>还复回身观外道面。<a id="a-6s"></a>邪党诸人同时报曰。<a id="a-6t"></a>长者此儿极是薄福。<a id="a-6u"></a>禀性凶暴。<a id="a-6v"></a>火能食一切。<a id="a-6w"></a>此不烧者。<a id="a-6x"></a>明知定是可恶坚鞕罪苦众生。<a id="a-6y"></a>目验共观更无劳说。<a id="a-6z"></a>若将至舍必见灾危。<a id="a-70"></a>汝之性命定当殒殁。<a id="a-71"></a>人间爱重无过己身。<a id="a-72"></a>闻有灾殃遂不收采。<a id="a-73"></a>尔时世尊告影胜王曰。<a id="a-74"></a>王今宜可取此孩儿。<a id="a-75"></a>王遂惊忙舒手承取。<a id="a-76"></a>周回顾盻请世尊曰。<a id="a-77"></a>此儿当与作何名字。<a id="a-78"></a>佛告大王。<a id="a-79"></a>此儿从火中得。<a id="a-7A"></a>可号火生。<a id="a-7B"></a>佛观大众。<a id="a-7C"></a>随眠意乐称机说法。<a id="a-7D"></a>时彼众中有无量万亿众生。<a id="a-7E"></a>得殊胜行。<a id="a-7F"></a>或得预流果一来不还。<a id="a-7G"></a>或复出家。<a id="a-7H"></a>即断诸惑得阿罗汉果。<a id="a-7I"></a>或得暖顶忍善根。<a id="a-7J"></a>或发声闻菩提心。<a id="a-7K"></a>或发独觉菩提心。<a id="a-7L"></a>或发无上菩提心。<a id="a-7M"></a>或归依三宝。<a id="a-7N"></a>或受禁戒深起信心。<a id="a-7O"></a>时影胜大王。<a id="a-7P"></a>即以孩子令八养母而供给之。<a id="a-7Q"></a>广如余说。</p>
  <p id="a7R">时火生童子大舅。<a id="a-7S"></a>先将财物贸易他方。<a id="a-7T"></a>闻妹有娠心生欢喜。<a id="a-7U"></a>世尊与记当必生男。<a id="a-7V"></a>光隆家族。<a id="a-7W"></a>广说如上。<a id="a-7X"></a>乃至得果。<a id="a-7Y"></a>遂即易己财货。<a id="a-7Z"></a>更收余物归王舍城。<a id="a-7a"></a>闻妹已死便作是念。<a id="a-7b"></a>世尊授记生男得果。<a id="a-7c"></a>岂虚妄耶。<a id="a-7d"></a>顾问邻人我妹怀胎。<a id="a-7e"></a>蒙佛授记宿怀欢喜。<a id="a-7f"></a>今闻身死乖本希望。<a id="a-7g"></a>宁容世尊言非是实。<a id="a-7h"></a>邻人报曰然。<a id="a-7i"></a>佛大师言无虚妄。<a id="a-7j"></a>但由彼婿用外道言。<a id="a-7k"></a>枉杀令死。<a id="a-7l"></a>所生孩子有大威神。<a id="a-7m"></a>处炎火中身无伤损。<a id="a-7n"></a>今时长养。<a id="a-7o"></a>现在王宫。<a id="a-7p"></a>舅闻是语往善贤长者处。<a id="a-7q"></a>相问讯已。<a id="a-7r"></a>报言长者汝为非理。<a id="a-7s"></a>答曰我何所作。<a id="a-7t"></a>汝用外道恶见人言。<a id="a-7u"></a>我妹有娠枉杀令死。<a id="a-7v"></a>所生孩子有大威神处炎火中身无烧损。<a id="a-7w"></a>今时长养现在王宫。<a id="a-7x"></a>此事既尔且不须说。<a id="a-7y"></a>若将儿来我当容恕。<a id="a-7z"></a>若不尔者我当总集所有乡亲。<a id="a-80"></a>摈斥于汝。<a id="a-81"></a>以筹置地数汝无知。<a id="a-82"></a>于街衢处唱汝恶响。<a id="a-83"></a>我妹无过善贤枉杀。<a id="a-84"></a>害女人者不应共语。<a id="a-85"></a>于法官处以罪相刑。<a id="a-86"></a>长者闻已生大忧苦。<a id="a-87"></a>便作是念。<a id="a-88"></a>如说苦词必不相放。<a id="a-89"></a>便诣影胜王所礼足。<a id="a-8A"></a>白言大王。<a id="a-8B"></a>具说前事。<a id="a-8C"></a>乃至以罪相刑。<a id="a-8D"></a>唯愿垂恩放出童子。<a id="a-8E"></a>王曰。<a id="a-8F"></a>我不从汝得童子来。<a id="a-8G"></a>是佛世尊亲授于我。<a id="a-8H"></a>汝若须者可往问佛。<a id="a-8I"></a>长者即便往诣佛所。<a id="a-8J"></a>礼双足已白言。<a id="a-8K"></a>世尊。<a id="a-8L"></a>我有亲属苦相责及。<a id="a-8M"></a>广说其语。<a id="a-8N"></a>乃至以罪相刑。<a id="a-8O"></a>愿佛慈悲与我童子。<a id="a-8P"></a>世尊念曰。<a id="a-8Q"></a>若此长者不得儿者。<a id="a-8R"></a>便呕热血以取命终。<a id="a-8S"></a>遂告具寿阿难陀曰。<a id="a-8T"></a>汝今可往影胜王处。<a id="a-8U"></a>并将长者。<a id="a-8V"></a>汝传我语愿王无病。<a id="a-8W"></a>报言大王。<a id="a-8X"></a>可还长者火生童子。<a id="a-8Y"></a>若彼长者不得童子。<a id="a-8Z"></a>必呕热血以取命终。<a id="a-8a"></a>是时尊者阿难陀。<a id="a-8b"></a>具传佛教诣王白知。<a id="a-8c"></a>王言尊者。<a id="a-8d"></a>为我畔睇世尊足下。<a id="a-8e"></a>如佛所教我当奉行。<a id="a-8f"></a>时阿难陀。<a id="a-8g"></a>愿王无病辞之而去。<a id="a-8h"></a>王告长者曰。<a id="a-8i"></a>我承佛教养此童子。<a id="a-8j"></a>情甚怜爱。<a id="a-8k"></a>共作要期然后放出。<a id="a-8l"></a>日别三时来见我者随意将去。<a id="a-8m"></a>长者答曰。<a id="a-8n"></a>不敢违命。<a id="a-8o"></a>时王即便令着上衣具服璎珞。<a id="a-8p"></a>载以香象送至其家。<a id="a-8q"></a>人间常事若父在者子名不彰。<a id="a-8r"></a>后长者死。<a id="a-8s"></a>火生童子自知家务。<a id="a-8t"></a>于三宝所深起敬心。<a id="a-8u"></a>便于其父害母之地。<a id="a-8v"></a>造立僧房。<a id="a-8w"></a>受用资具无不充足。<a id="a-8x"></a>施与四方一切僧众。<a id="a-8y"></a>名曰蹂腹林。<a id="a-8z"></a>是故经云。<a id="a-90"></a>佛在王舍城住蹂腹林时善贤长者。<a id="a-91"></a>曾遣商人他方兴易。<a id="a-92"></a>彼闻长者今已身亡。<a id="a-93"></a>火生童子代知家业。<a id="a-94"></a>于三宝所敬心弥着。<a id="a-95"></a>商人多获牛头栴檀上妙之钵。<a id="a-96"></a>便持一钵盛满珍宝。<a id="a-97"></a>遣使送与火生。<a id="a-98"></a>彼既得已置高幢上。<a id="a-99"></a>宣令普告。<a id="a-9A"></a>若有诸人。<a id="a-9B"></a>不用梯蹬而取此钵。<a id="a-9C"></a>或是沙门婆罗门。<a id="a-9D"></a>有大威力神通自在。<a id="a-9E"></a>而取得者。<a id="a-9F"></a>我以此钵施与其人。<a id="a-9G"></a>时诸外道晨朝起已。<a id="a-9H"></a>出行澡浴。<a id="a-9I"></a>见高幢已告长者曰。<a id="a-9J"></a>此是何物。<a id="a-9K"></a>长者即便具告其事。<a id="a-9L"></a>外道答曰。<a id="a-9M"></a>长者比来敬释迦子。<a id="a-9N"></a>彼当取耶言讫辞去。<a id="a-9O"></a>时有众多耆宿苾刍。<a id="a-9P"></a>入城乞食见彼高幢。<a id="a-9Q"></a>咸问长者此是何物。<a id="a-9R"></a>彼便具答。<a id="a-9S"></a>苾刍报曰。<a id="a-9T"></a>我岂为钵自显己能。<a id="a-9U"></a>如佛所言覆善彰恶是出家行。<a id="a-9V"></a>舍之而去。<a id="a-9W"></a>时具寿十力迦摄波。<a id="a-9X"></a>从此而过。<a id="a-9Y"></a>亦问长者此是何物。<a id="a-9Z"></a>彼还具答。<a id="a-9a"></a>于时尊者便作是念。<a id="a-9b"></a>我从无始生死已来。<a id="a-9c"></a>所有长养烦恼怨家。<a id="a-9d"></a>我已变吐悉皆弃舍。<a id="a-9e"></a>我今宜可受彼长者普请因缘。<a id="a-9f"></a>满其所愿。<a id="a-9g"></a>即便舒手如香象鼻。<a id="a-9h"></a>至彼幢标取栴檀钵。<a id="a-9i"></a>持还住处苾刍见问。<a id="a-9j"></a>尊者何处得此牛头栴檀殊胜钵来。<a id="a-9k"></a>彼便具以其事告诸苾刍。<a id="a-9l"></a>诸苾刍答曰。<a id="a-9m"></a>尊者岂可为斯木钵现神通耶报言具寿。<a id="a-9n"></a>合与不合我已作讫。<a id="a-9o"></a>今欲如何。<a id="a-9p"></a>诸苾刍以缘白佛。<a id="a-9q"></a>佛言。<a id="a-9r"></a>苾刍不应于俗人前现其神力。<a id="a-9s"></a>若显现者得越法罪。<a id="a-9t"></a>然钵有四种。<a id="a-9u"></a>金银琉璃颇梨所成。<a id="a-9v"></a>复有四钵。<a id="a-9w"></a>所谓鋀石赤铜白铜诸木。<a id="a-9x"></a>前之四钵。<a id="a-9y"></a>若先无者不应辄受。<a id="a-9z"></a>若先有者应须舍弃。<a id="a-A0"></a>后之四种。<a id="a-A1"></a>若先无者即不应畜。<a id="a-A2"></a>若先有者应作药盂随时受用。<a id="a-A3"></a>合守持钵。<a id="a-A4"></a>有其二种。<a id="a-A5"></a>谓铁及瓦如是应知。</p>
  <p id="aA6">后于异时火生童子。<a id="a-A7"></a>人天妙相悉皆出现。<a id="a-A8"></a>从占波城乃至王舍。<a id="a-A9"></a>于此中间有输税处。<a id="a-AA"></a>税官身死生药叉中。<a id="a-AB"></a>遂于夜梦告其子曰。<a id="a-AC"></a>我身死后生药叉中。<a id="a-AD"></a>可于某处税物之所。<a id="a-AE"></a>为我营葺药叉神堂。<a id="a-AF"></a>于其门前悬一铃铎。<a id="a-AG"></a>若有诸人持物过时。<a id="a-AH"></a>不输税者铃便震响。<a id="a-AI"></a>即唤令回取直放去。<a id="a-AJ"></a>其子他日于诸亲族说其夜梦共观要处。<a id="a-AK"></a>安置神堂外悬铃铎。<a id="a-AL"></a>时占波城有婆罗门妻。<a id="a-AM"></a>遂作是念。<a id="a-AN"></a>此婆罗门随处经纪。<a id="a-AO"></a>所获财物我常食用。<a id="a-AP"></a>端拱而坐不事生业。<a id="a-AQ"></a>是所不应遂往市中。<a id="a-AR"></a>买取劫贝捻成细缕。<a id="a-AS"></a>于织师处令其好织。<a id="a-AT"></a>直千金钱既得一双叠己。<a id="a-AU"></a>报其夫曰。<a id="a-AV"></a>此之白叠直千金钱。<a id="a-AW"></a>可往市中卖取其价。<a id="a-AX"></a>若有买者善。<a id="a-AY"></a>若无人问。<a id="a-AZ"></a>报曰市上无人更向余处。<a id="a-Aa"></a>其夫持去市中卖之。<a id="a-Ab"></a>言索千钱竟无酬价。<a id="a-Ac"></a>便即唱言市无人物。<a id="a-Ad"></a>即以其叠。<a id="a-Ae"></a>内于伞柄竹筒之中。<a id="a-Af"></a>共诸商旅诣王舍城。<a id="a-Ag"></a>渐至神堂药叉税处。<a id="a-Ah"></a>与诸人众同输税已。<a id="a-Ai"></a>既欲登途悬铃响发。<a id="a-Aj"></a>税官闻已共相告曰。<a id="a-Ak"></a>铃既发响税物未周。<a id="a-Al"></a>宜更审观无令脱漏。<a id="a-Am"></a>更回商旅子细搜求。<a id="a-An"></a>遍察赀财无不税者。<a id="a-Ao"></a>遂放商人。<a id="a-Ap"></a>铃还发响。<a id="a-Aq"></a>复更观察详审再三。<a id="a-Ar"></a>商人怪之各生嫌恨。<a id="a-As"></a>报税官曰。<a id="a-At"></a>汝欲劫我方便拥留。<a id="a-Au"></a>是时税官分彼商人以为两。<a id="a-Av"></a>处于一朋中无婆罗门者无声放去。<a id="a-Aw"></a>彼一朋去。<a id="a-Ax"></a>铃还作声。<a id="a-Ay"></a>复分二朋如是去留。<a id="a-Az"></a>商人皆尽唯婆罗门一人独住。<a id="a-B0"></a>税官执捉不许前行。<a id="a-B1"></a>婆罗门曰。<a id="a-B2"></a>察我缘身有物随取彼遍搜已无物放行。<a id="a-B3"></a>铃更发声复还捉住。<a id="a-B4"></a>报言婆罗门。<a id="a-B5"></a>汝纵有财我不取分。<a id="a-B6"></a>应为实语勿诳灵只。<a id="a-B7"></a>我欲表知神明是圣。<a id="a-B8"></a>婆罗门曰。<a id="a-B9"></a>言不虚者我当实报。<a id="a-BA"></a>于伞柄中抽出双叠。<a id="a-BB"></a>税官见已惊叹希奇。<a id="a-BC"></a>善哉大神记不虚妄。<a id="a-BD"></a>时彼税官取其一叠。<a id="a-BE"></a>开与神披。<a id="a-BF"></a>婆罗门曰。<a id="a-BG"></a>君等明言不取税直。<a id="a-BH"></a>今看形势总欲夺将。<a id="a-BI"></a>报言勿怖我不取物。<a id="a-BJ"></a>欲表大神言无虚妄。<a id="a-BK"></a>暂将一叠用报神恩。<a id="a-BL"></a>即还汝去。<a id="a-BM"></a>彼既受已内伞筒中。<a id="a-BN"></a>随路而去。<a id="a-BO"></a>渐至王舍城向大市中。<a id="a-BP"></a>舒张其叠索千金钱。<a id="a-BQ"></a>竟无一人来共酬直。<a id="a-BR"></a>便于市中唱言无市。<a id="a-BS"></a>时火生童子从王宫出。<a id="a-BT"></a>乘大象入市中欲归本宅。<a id="a-BU"></a>闻唱令声问其何故。<a id="a-BV"></a>唱言无市。<a id="a-BW"></a>唤来我问。<a id="a-BX"></a>婆罗门至。<a id="a-BY"></a>问言何故云城无市。<a id="a-BZ"></a>婆罗门言。<a id="a-Ba"></a>我有双叠价直千钱。<a id="a-Bb"></a>竟无一人共相酬酢。<a id="a-Bc"></a>报言将来试为观察。<a id="a-Bd"></a>彼便呈现。<a id="a-Be"></a>火生报曰。<a id="a-Bf"></a>一叠是新一叠曾着。<a id="a-Bg"></a>曾著者酬二百五十。<a id="a-Bh"></a>其未著者酬五百钱。<a id="a-Bi"></a>叠主报曰。<a id="a-Bj"></a>何意如此。<a id="a-Bk"></a>并未曾用。<a id="a-Bl"></a>火生曰。<a id="a-Bm"></a>令汝自观验知虚实。<a id="a-Bn"></a>将未用者开掷空中。<a id="a-Bo"></a>如盖而住徐徐而下。<a id="a-Bp"></a>次掷用者即速堕地。<a id="a-Bq"></a>叠主见已心生希有。<a id="a-Br"></a>报言长者。<a id="a-Bs"></a>仁有大智神睿超群。<a id="a-Bt"></a>火生童子复更报曰。<a id="a-Bu"></a>其未用者置棘刺上不入而过。<a id="a-Bv"></a>其曾用者被针罥住。<a id="a-Bw"></a>如言有实。<a id="a-Bx"></a>时婆罗门更生希有。<a id="a-By"></a>报言长者聪明智识。<a id="a-Bz"></a>实未曾有随所酬直。<a id="a-C0"></a>取叠将归。<a id="a-C1"></a>火生报曰。<a id="a-C2"></a>仁是客行。<a id="a-C3"></a>聊申供养无劳减价。<a id="a-C4"></a>总取千钱。<a id="a-C5"></a>婆罗门取已欢喜而去。<a id="a-C6"></a>是时长者将曾用叠。<a id="a-C7"></a>与家人着。<a id="a-C8"></a>其未用者自充洗衣。<a id="a-C9"></a>后于异时其影胜王。<a id="a-CA"></a>与诸大臣升高阁上。<a id="a-CB"></a>火生长者洗浴之服。<a id="a-CC"></a>晒在楼隅。<a id="a-CD"></a>忽被风吹堕在王处。<a id="a-CE"></a>王曰此衣乃是天所著衣。<a id="a-CF"></a>从何而至。<a id="a-CG"></a>大臣报曰。<a id="a-CH"></a>曾闻古王名曼陀多。<a id="a-CI"></a>七日之中天雨金宝。<a id="a-CJ"></a>王今衣堕不久金来。<a id="a-CK"></a>王曰我闻火生长者。<a id="a-CL"></a>佛与授记有人天妙相。<a id="a-CM"></a>此妙天衣从空而堕。<a id="a-CN"></a>待彼来至我当与之。<a id="a-CO"></a>火生既来。<a id="a-CP"></a>王言童子。<a id="a-CQ"></a>世尊记汝有人天妙相。<a id="a-CR"></a>此妙天衣从空而堕。<a id="a-CS"></a>尔可着之。<a id="a-CT"></a>即便舒手受取王衣。<a id="a-CU"></a>得已审观乃是已物。<a id="a-CV"></a>遂便微笑。<a id="a-CW"></a>白言大王。<a id="a-CX"></a>王曾触不。<a id="a-CY"></a>报言已触。<a id="a-CZ"></a>白言既捉鄙衣宜可洗手。<a id="a-Ca"></a>此非天服是臣浴衣。<a id="a-Cb"></a>王曰何以得知。<a id="a-Cc"></a>答曰余有一衣与家人着与此相似王可验之。<a id="a-Cd"></a>王见是已极生希异。<a id="a-Ce"></a>报言童子。<a id="a-Cf"></a>汝今岂可人天妙相皆出现耶。<a id="a-Cg"></a>答言已出。<a id="a-Ch"></a>若如是者。<a id="a-Ci"></a>何不请我暂往舍中。<a id="a-Cj"></a>大王若许今便奉请。<a id="a-Ck"></a>王言可去备办饮食。<a id="a-Cl"></a>白言大王。<a id="a-Cm"></a>若有人天妙相而出现者。<a id="a-Cn"></a>彼则自然无劳营作。<a id="a-Co"></a>即宜整驾共至家庭。<a id="a-Cp"></a>王即就宅见彼外门。<a id="a-Cq"></a>驱使妇女。<a id="a-Cr"></a>王便低目。<a id="a-Cs"></a>长者白言。<a id="a-Ct"></a>何故低目。<a id="a-Cu"></a>王言我避汝妇。<a id="a-Cv"></a>报言。<a id="a-Cw"></a>是外使者非是臣妇。<a id="a-Cx"></a>王言希有。<a id="a-Cy"></a>次见内人。<a id="a-Cz"></a>王更低目。<a id="a-D0"></a>长者复问。<a id="a-D1"></a>王如前答。<a id="a-D2"></a>报言此亦使者。<a id="a-D3"></a>非是我妇。<a id="a-D4"></a>王闻是已转生奇异。<a id="a-D5"></a>次至中门见琉璃地湛若清池。<a id="a-D6"></a>于其门上置机关鱼。<a id="a-D7"></a>影便现内。<a id="a-D8"></a>王既见已谓是水池。<a id="a-D9"></a>即便脱屣。<a id="a-DA"></a>火生白言王何脱屣。<a id="a-DB"></a>王曰今将入水恐有沾濡。<a id="a-DC"></a>火生曰。<a id="a-DD"></a>此非是水是琉璃地。<a id="a-DE"></a>王曰何因鱼动。<a id="a-DF"></a>答曰非鱼是机关影。<a id="a-DG"></a>王心不信。<a id="a-DH"></a>便脱指环掷之于地。<a id="a-DI"></a>指环震响转向一边。<a id="a-DJ"></a>王更嗟甚。<a id="a-DK"></a>升师子座。<a id="a-DL"></a>时彼内人皆来拜谒。<a id="a-DM"></a>未起之顷女皆泣泪。<a id="a-DN"></a>王问火生曰。<a id="a-DO"></a>何因内人见我流泪。<a id="a-DP"></a>答曰非是啼泣。<a id="a-DQ"></a>由王衣服栴檀沉水香烟所熏。<a id="a-DR"></a>烟气损睛致使流泪。<a id="a-DS"></a>时影胜王受。<a id="a-DT"></a>天妙乐殊胜难思。<a id="a-DU"></a>耽欲无厌不还宫内。<a id="a-DV"></a>国之机务悉皆弃舍。<a id="a-DW"></a>时诸大臣启未生怨太子曰。<a id="a-DX"></a>国主大王入火生长者所居之宅。<a id="a-DY"></a>耽着欲乐不肯还宫。<a id="a-DZ"></a>唯愿太子往白其事。<a id="a-Da"></a>时未生怨即至王所。<a id="a-Db"></a>白言大天。<a id="a-Dc"></a>何为住此不顾万机。<a id="a-Dd"></a>王语太子曰。<a id="a-De"></a>汝岂不能于一日中知当国事。<a id="a-Df"></a>太子曰。<a id="a-Dg"></a>大天言谓唯一日耶。<a id="a-Dh"></a>自从出宫以经七日。<a id="a-Di"></a>王闻语已观火生面。<a id="a-Dj"></a>作如是语实已七日。<a id="a-Dk"></a>答言实尔。<a id="a-Dl"></a>王曰若尔。<a id="a-Dm"></a>如何得知昼夜之别。<a id="a-Dn"></a>火生白言。<a id="a-Do"></a>大天。<a id="a-Dp"></a>若见花开合。<a id="a-Dq"></a>宝珠光不光。<a id="a-Dr"></a>鸟有鸣不鸣。<a id="a-Ds"></a>知其昼夜别。<a id="a-Dt"></a>王曰我仍未知。<a id="a-Du"></a>答言有花夜开昼合。<a id="a-Dv"></a>自有夜合昼开。<a id="a-Dw"></a>有珠夜闇昼明。<a id="a-Dx"></a>自有夜明昼闇。<a id="a-Dy"></a>有鸟夜便发响。<a id="a-Dz"></a>自有昼日方鸣。<a id="a-E0"></a>王闻是已深生奇异。<a id="a-E1"></a>报言童子。<a id="a-E2"></a>大师世尊言无虚妄。<a id="a-E3"></a>如所记事汝悉受之。</p>
 </body>
</html>