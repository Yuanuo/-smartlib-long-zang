<!doctype html>
<html id="z3IBV3kpF" data-ver="1076">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部毗奈耶杂事卷第十</h1>
  <p id="a2">第二门第五子摄颂之余。</p>
  <p id="a3">缘在室罗伐城。<a id="a-4"></a>有一苾刍名曰欢喜。<a id="a-5"></a>住居兰若寂静之处。<a id="a-6"></a>常乐坐禅。<a id="a-7"></a>由习定故时人称为住定欢喜。<a id="a-8"></a>将欲入定。<a id="a-9"></a>魔女来请共行欲事。<a id="a-A"></a>欢喜不受。<a id="a-B"></a>后于异时复欲入定。<a id="a-C"></a>魔女还来坐其膝上。<a id="a-D"></a>如是当知女人之境。<a id="a-E"></a>是为大毒触即害人。<a id="a-F"></a>染心既生便共行欲。<a id="a-G"></a>于时欢喜共行淫已。<a id="a-H"></a>如毒箭入胸。<a id="a-I"></a>心怀忧念。<a id="a-J"></a>云我愚痴毁清净行。<a id="a-K"></a>作淫染事即可还俗。<a id="a-L"></a>复作是念。<a id="a-M"></a>我实无有覆藏之心。<a id="a-N"></a>宜往佛所具说斯事。<a id="a-O"></a>若有轨式。<a id="a-P"></a>仍得出家者当如法行。<a id="a-Q"></a>若其不然后当还俗。<a id="a-R"></a>即以右手持法衣。<a id="a-S"></a>左手遮形丑。<a id="a-T"></a>流泪悲泣往诣佛所。<a id="a-U"></a>尔时世尊。<a id="a-V"></a>与无量百千苾刍大众演说正法。<a id="a-W"></a>遥见彼来便作是念。<a id="a-X"></a>我若不先告彼苾刍。<a id="a-Y"></a>言善来善来者。<a id="a-Z"></a>彼呕热血便即命终。<a id="a-a"></a>作是念已告欢喜言。<a id="a-b"></a>善来善来何故悲泣。<a id="a-c"></a>答言。<a id="a-d"></a>大德世尊。<a id="a-e"></a>我先欢喜今非欢喜。<a id="a-f"></a>佛言汝有何过作此语耶。<a id="a-g"></a>答言。<a id="a-h"></a>世尊。<a id="a-i"></a>我不舍学处。<a id="a-j"></a>毁清净行作淫欲事虽造此过。<a id="a-k"></a>乃至无有少覆藏心。<a id="a-l"></a>佛言。<a id="a-m"></a>欢喜汝能终身受学处不。<a id="a-n"></a>答言大德。<a id="a-o"></a>我能受持。<a id="a-p"></a>尔时世尊告诸苾刍曰。<a id="a-q"></a>汝等当知欢喜苾刍。<a id="a-r"></a>虽犯净戒无覆藏心。<a id="a-s"></a>非波罗市迦。<a id="a-t"></a>汝等应与欢喜终身学处。<a id="a-u"></a>更有此类亦当授与。<a id="a-v"></a>应如是与敷座席鸣楗稚。<a id="a-w"></a>言白复周众既集已。<a id="a-x"></a>令欢喜苾刍遍礼僧已。<a id="a-y"></a>于上座前蹲踞合掌应如是乞。</p>
  <p id="az">大德僧伽听。<a id="a-10"></a>我欢喜苾刍。<a id="a-11"></a>不舍学处毁清净行作淫欲事。<a id="a-12"></a>乃至无有少覆藏心。<a id="a-13"></a>我欢喜苾刍。<a id="a-14"></a>今从僧伽乞终身学处。<a id="a-15"></a>愿大德僧伽。<a id="a-16"></a>与我欢喜苾刍终身学处。<a id="a-17"></a>哀愍故。<a id="a-18"></a>第二第三亦如是乞僧伽。<a id="a-19"></a>可令欢喜在眼见耳不闻处住。<a id="a-1A"></a>差一苾刍为作羯磨。</p>
  <p id="a1B">大德僧伽听。<a id="a-1C"></a>彼欢喜苾刍。<a id="a-1D"></a>不舍学处毁清净行作淫欲事。<a id="a-1E"></a>乃至无有少覆藏心。<a id="a-1F"></a>今从僧伽乞终身学处。<a id="a-1G"></a>若僧伽时至。<a id="a-1H"></a>听者僧伽应许。<a id="a-1I"></a>僧伽今与欢喜苾刍终身学处。<a id="a-1J"></a>白如是。<a id="a-1K"></a>次作羯磨。<a id="a-1L"></a>大德。<a id="a-1M"></a>僧伽听彼欢喜苾刍。<a id="a-1N"></a>不舍学处毁清净行作淫欲事。<a id="a-1O"></a>乃至无有少覆藏心。<a id="a-1P"></a>此欢喜苾刍。<a id="a-1Q"></a>今从僧伽乞终身学处。<a id="a-1R"></a>僧伽今与欢喜苾刍终身学处。<a id="a-1S"></a>若诸具寿听与欢喜苾刍终身学处者默然。<a id="a-1T"></a>若不许者说。<a id="a-1U"></a>第二第三亦如是说。<a id="a-1V"></a>僧伽已与欢喜苾刍终身学处竟。<a id="a-1W"></a>僧伽已听许由其默然故。<a id="a-1X"></a>我今如是持。<a id="a-1Y"></a>佛告诸苾刍授学之人。<a id="a-1Z"></a>所有行法我今当说。<a id="a-1a"></a>授学苾刍不应受住本性善苾刍恭敬礼拜逢迎合掌。<a id="a-1b"></a>不同一座凡坐之时应在卑座。<a id="a-1c"></a>不同经行。<a id="a-1d"></a>设有同行应退一步。<a id="a-1e"></a>若向长者婆罗门家。<a id="a-1f"></a>不应将住本性苾刍为伴。<a id="a-1g"></a>设同去者令彼前行。<a id="a-1h"></a>不同室宿。<a id="a-1i"></a>不与他出家并受近圆。<a id="a-1j"></a>不受他依止。<a id="a-1k"></a>不畜求寂。<a id="a-1l"></a>不作单白白二白四羯磨。<a id="a-1m"></a>不应差作秉羯磨人。<a id="a-1n"></a>亦不差教诫苾刍尼。<a id="a-1o"></a>设差不应去见他苾刍。<a id="a-1p"></a>破戒破见破威仪非正命皆不应举。<a id="a-1q"></a>亦复不得作诸制令。<a id="a-1r"></a>不同长净及随意事。<a id="a-1s"></a>每至晨朝常须早起。<a id="a-1t"></a>开诸门户收举灯台。<a id="a-1u"></a>洒扫房院。<a id="a-1v"></a>以新牛粪随处涂拭。<a id="a-1w"></a>可于厕上亦涂令净。<a id="a-1x"></a>咸可安置水土及叶勿令阙事。<a id="a-1y"></a>所须之水可适寒温。<a id="a-1z"></a>于水窦处洗令净洁鸣楗稚敷座席。<a id="a-20"></a>可备众花烧香供养。<a id="a-21"></a>若自能者。<a id="a-22"></a>随时说颂赞叹佛德。<a id="a-23"></a>若不能者。<a id="a-24"></a>可请余人。<a id="a-25"></a>若是夏月应须持扇扇诸苾刍。<a id="a-26"></a>凡欲座时于大苾刍下在求寂上。<a id="a-27"></a>每受食时令心安静。<a id="a-28"></a>食若了时为收毡席。<a id="a-29"></a>所有食器置于本处。<a id="a-2A"></a>扫洒食处。<a id="a-2B"></a>恒于众中告知日数。<a id="a-2C"></a>作如是白。<a id="a-2D"></a>大德僧伽听。<a id="a-2E"></a>今是月一日。<a id="a-2F"></a>大众人人咸可用心。<a id="a-2G"></a>为造寺施主及护寺天神国王大臣师僧父母十方施主。<a id="a-2H"></a>应说经中福施妙颂。<a id="a-2I"></a>若自不能请余人作。<a id="a-2J"></a>余日准知。<a id="a-2K"></a>时诸苾刍共分房舍。<a id="a-2L"></a>不与授学人。<a id="a-2M"></a>佛言应与。<a id="a-2N"></a>不与利养。<a id="a-2O"></a>佛言应与。<a id="a-2P"></a>其授学苾刍不修善品。<a id="a-2Q"></a>佛言应修。<a id="a-2R"></a>此之行法乃至断尽烦恼以来。<a id="a-2S"></a>常应顺行不行得罪。<a id="a-2T"></a>于时苾刍如佛所敕。<a id="a-2U"></a>次第作已。<a id="a-2V"></a>欢喜苾刍至念殷勤策励无倦。<a id="a-2W"></a>便断五趣系缚烦恼。<a id="a-2X"></a>证阿罗汉果三明六通具八解脱。<a id="a-2Y"></a>得如实知。<a id="a-2Z"></a>我生已尽。<a id="a-2a"></a>梵行已立。<a id="a-2b"></a>所作已办。<a id="a-2c"></a>不受后有。<a id="a-2d"></a>心无障碍。<a id="a-2e"></a>如手撝空刀割香涂。<a id="a-2f"></a>爱憎不起。<a id="a-2g"></a>观金与土等无有异。<a id="a-2h"></a>于诸名利无不弃舍释梵诸天悉皆恭敬。<a id="a-2i"></a>是时欢喜证得果已。<a id="a-2j"></a>仍依前制。<a id="a-2k"></a>所有行法不敢亏违。<a id="a-2l"></a>佛言。<a id="a-2m"></a>不应更行。<a id="a-2n"></a>应随大小次第而坐。<a id="a-2o"></a>与住本性人而为共住。</p>
  <p id="a2p">缘在王舍城。<a id="a-2q"></a>时具寿毕邻陀婆瑳。<a id="a-2r"></a>从出家后常婴疾病。<a id="a-2s"></a>有同梵行者。<a id="a-2t"></a>来问言。<a id="a-2u"></a>大德起居轻利安乐行不。<a id="a-2v"></a>答言。<a id="a-2w"></a>具寿我常病苦宁有安乐。<a id="a-2x"></a>问言何苦。<a id="a-2y"></a>答言患嗽。<a id="a-2z"></a>问比服何药。<a id="a-30"></a>答曾吸药烟得蒙瘳损。<a id="a-31"></a>大德。<a id="a-32"></a>今何不服。<a id="a-33"></a>答曰。<a id="a-34"></a>佛未听服。<a id="a-35"></a>时诸苾刍以缘白佛。<a id="a-36"></a>佛言。<a id="a-37"></a>有病者听吸烟治病。<a id="a-38"></a>苾刍不解安药火上。<a id="a-39"></a>直尔吸烟烟不入口。<a id="a-3A"></a>佛言。<a id="a-3B"></a>可以两碗相合底上穿孔。<a id="a-3C"></a>于中着火置药吸之。<a id="a-3D"></a>事犹未好。<a id="a-3E"></a>佛言应可作筒彼以竹作此还有过。<a id="a-3F"></a>佛言。<a id="a-3G"></a>不应用竹可将铁作。<a id="a-3H"></a>彼作太短。<a id="a-3I"></a>佛言。<a id="a-3J"></a>勿令太短。<a id="a-3K"></a>彼作太长。<a id="a-3L"></a>佛言。<a id="a-3M"></a>不应太长。<a id="a-3N"></a>可长十二指。<a id="a-3O"></a>勿令尖利亦勿粗恶。<a id="a-3P"></a>置碗孔上以口吸烟。<a id="a-3Q"></a>彼既用了随处弃掷。<a id="a-3R"></a>佛言。<a id="a-3S"></a>不应辄弃。<a id="a-3T"></a>可作小袋盛举。<a id="a-3U"></a>彼置于地。<a id="a-3V"></a>佛言。<a id="a-3W"></a>不应置地令坏。<a id="a-3X"></a>应挂象牙杙上或笐竿上。<a id="a-3Y"></a>铁便生垢。<a id="a-3Z"></a>佛言。<a id="a-3a"></a>应以苏油涂拭。<a id="a-3b"></a>后于用时洗拭辛苦。<a id="a-3c"></a>佛言。<a id="a-3d"></a>不应水洗。<a id="a-3e"></a>应置火中烧以取净。</p>
  <p id="a3f">第二门第六子摄颂曰。</p>
  <p id="a3g">药汤应洗浴　　灌鼻开铜盏</p>
  <p id="a3h">乘舆老病听　　须知便利事</p>
  <p id="a3i">缘在室罗伐城。<a id="a-3j"></a>有一苾刍身遭疾苦。<a id="a-3k"></a>诣医人处告言贤首。<a id="a-3l"></a>我身有病幸为处方。<a id="a-3m"></a>答言。<a id="a-3n"></a>圣者作药汤洗。<a id="a-3o"></a>方可平复。<a id="a-3p"></a>答曰佛未听许。<a id="a-3q"></a>医言圣者世尊大悲此必听许。<a id="a-3r"></a>时诸苾刍以缘白佛。<a id="a-3s"></a>佛言。<a id="a-3t"></a>医人若遣作汤洗者。<a id="a-3u"></a>随意应作。<a id="a-3v"></a>佛既听许用药汤洗。<a id="a-3w"></a>诸苾刍不知何药为汤。<a id="a-3x"></a>还白医言。<a id="a-3y"></a>佛已许我作药汤浴。<a id="a-3z"></a>不知当用何药。<a id="a-40"></a>医曰。<a id="a-41"></a>圣者我亦不知何药。<a id="a-42"></a>然曾读轮王方中见此汤名仁等大师是一切智问当为说。<a id="a-43"></a>时诸苾刍以缘白佛。<a id="a-44"></a>佛言但是治风。<a id="a-45"></a>根茎花果及皮木等。<a id="a-46"></a>共煮为汤洗身除疾。<a id="a-47"></a>诸苾刍以汤洗时皮肤无色。<a id="a-48"></a>佛言。<a id="a-49"></a>以膏油摩。<a id="a-4A"></a>彼便多涂腻污衣服。<a id="a-4B"></a>佛言以澡豆揩之。<a id="a-4C"></a>复无颜色。<a id="a-4D"></a>佛言洗将了时。<a id="a-4E"></a>于其汤内置一两渧油令身润泽。<a id="a-4F"></a>又具寿毕邻陀婆瑳有病。<a id="a-4G"></a>乃至苾刍问言何苦。<a id="a-4H"></a>答言我患鼻中洟出。<a id="a-4I"></a>医问比服何药。<a id="a-4J"></a>答曰曾为灌鼻。<a id="a-4K"></a>大德今何不灌。<a id="a-4L"></a>答曰佛未听许。<a id="a-4M"></a>时诸苾刍以缘白佛。<a id="a-4N"></a>佛言。<a id="a-4O"></a>若有病者我今听以苏油灌鼻。<a id="a-4P"></a>苾刍直尔倾置鼻中腻污身体。<a id="a-4Q"></a>佛言不应如是。<a id="a-4R"></a>苾刍复用叶盛而灌事犹未好。<a id="a-4S"></a>佛言不应用叶。<a id="a-4T"></a>又于小布中灌。<a id="a-4U"></a>有过同前。<a id="a-4V"></a>佛言不应以小布灌。<a id="a-4W"></a>可用铜铁及锡。<a id="a-4X"></a>作灌鼻筒。<a id="a-4Y"></a>苾刍便为一嘴佛言应作两嘴。<a id="a-4Z"></a>彼作尖利及以粗恶。<a id="a-4a"></a>佛言勿令尖利粗恶。<a id="a-4b"></a>苾刍不净洗手灌鼻。<a id="a-4c"></a>佛言应净洗手。<a id="a-4d"></a>受取药已方灌鼻中。<a id="a-4e"></a>又复毕邻陀婆瑳患渴。<a id="a-4f"></a>苾刍来问仁有何疾。<a id="a-4g"></a>答言患渴无物饮水。<a id="a-4h"></a>白佛。<a id="a-4i"></a>佛言畜饮水铜盏。</p>
  <p id="a4j">又复毕邻陀婆瑳有诸亲族来就听法。<a id="a-4k"></a>听已言归告其妻曰。<a id="a-4l"></a>圣者毕邻陀婆瑳说美妙法我已听受。<a id="a-4m"></a>妻曰佛出世间仁获利益。<a id="a-4n"></a>夫曰何故。<a id="a-4o"></a>汝等而不听法。<a id="a-4p"></a>妻曰我是女人出外羞耻。<a id="a-4q"></a>若其圣者毕邻陀婆蹉。<a id="a-4r"></a>得来至此为我说者。<a id="a-4s"></a>当听受之。<a id="a-4t"></a>夫便为请。<a id="a-4u"></a>答言。<a id="a-4v"></a>贤首我身有病不能诣彼。<a id="a-4w"></a>答曰。<a id="a-4x"></a>圣者我取舆来。<a id="a-4y"></a>报曰。<a id="a-4z"></a>佛未听许苾刍乘舆。<a id="a-50"></a>时诸苾刍以缘白佛。<a id="a-51"></a>佛言。<a id="a-52"></a>由是缘故听诸苾刍有病乘舆。<a id="a-53"></a>佛既听已。<a id="a-54"></a>时毕邻陀婆瑳即便乘舆。<a id="a-55"></a>将诸弟子诣彼请处。<a id="a-56"></a>时六众苾刍在路遇见。<a id="a-57"></a>问诸弟子言乘舆者谁。<a id="a-58"></a>答曰。<a id="a-59"></a>是我邬波驮耶。<a id="a-5A"></a>六众曰。<a id="a-5B"></a>世尊听诸苾刍乘舆耶。<a id="a-5C"></a>答曰听许。<a id="a-5D"></a>又曰世尊大慈知诸释子身形柔软不能徒步。<a id="a-5E"></a>所以听乘。<a id="a-5F"></a>时六众苾刍互相谓曰。<a id="a-5G"></a>我等亦可庄严好舆。<a id="a-5H"></a>至第二日。<a id="a-5I"></a>以妙缨毛及诸铃铎庄饰之具。<a id="a-5J"></a>垂系舆上乘向街衢。<a id="a-5K"></a>诸长者婆罗门见已问曰。<a id="a-5L"></a>圣者此是何物。<a id="a-5M"></a>报曰世尊听我乘舆。<a id="a-5N"></a>报曰。<a id="a-5O"></a>岂汝沙门尚受欲乐乎。<a id="a-5P"></a>六众默然。<a id="a-5Q"></a>时诸苾刍以缘白佛。<a id="a-5R"></a>佛言。<a id="a-5S"></a>无病苾刍若乘舆者得越法罪。<a id="a-5T"></a>有二因缘方得乘舆。<a id="a-5U"></a>一者年老衰羸。<a id="a-5V"></a>二者带病无力。</p>
  <p id="a5W">缘在室罗伐城。<a id="a-5X"></a>有一长者心怀正信。<a id="a-5Y"></a>共无信婆罗门诣逝多林随处观看。<a id="a-5Z"></a>至一树下见便利处。<a id="a-5a"></a>婆罗门曰。<a id="a-5b"></a>长者沙门释子极不净洁。<a id="a-5c"></a>花果树下而遗不净。<a id="a-5d"></a>长者曰。<a id="a-5e"></a>诸圣者等皆是大德岂自便转耶。<a id="a-5f"></a>应是白衣作无仪事。<a id="a-5g"></a>言谈之际忽见一摩诃罗苾刍。<a id="a-5h"></a>以衣覆头树下便利。<a id="a-5i"></a>无信婆罗门见已报长者曰。<a id="a-5j"></a>仁言白衣作此不净。<a id="a-5k"></a>看此苾刍以衣覆头树下便转。<a id="a-5l"></a>岂白衣乎。<a id="a-5m"></a>于时长者极怀羞耻默然无对。<a id="a-5n"></a>时诸苾刍以缘白佛。<a id="a-5o"></a>佛言。<a id="a-5p"></a>苾刍不应于诸树林下大小便利。<a id="a-5q"></a>若故犯者得越法罪。<a id="a-5r"></a>佛既制已。<a id="a-5s"></a>诸苾刍等在路而行。<a id="a-5t"></a>至大林所便利来逼。<a id="a-5u"></a>以护戒故抑不便转。<a id="a-5v"></a>更招余疾。<a id="a-5w"></a>时诸苾刍以缘白佛。<a id="a-5x"></a>佛言。<a id="a-5y"></a>苾刍道行若至大林处随意便转。<a id="a-5z"></a>佛既听许道行林处而作便转。<a id="a-60"></a>时有苾刍在聚落中。<a id="a-61"></a>于树林下不敢便转。<a id="a-62"></a>遂于日中被炙辛苦。<a id="a-63"></a>时诸苾刍以缘白佛。<a id="a-64"></a>佛言。<a id="a-65"></a>但是荆棘林下随意便转。<a id="a-66"></a>其邬波难陀复以大便污他菜园。<a id="a-67"></a>佛制苾刍不得生草上大小便利。<a id="a-68"></a>时诸苾刍往无草处便转粪秽狼藉。<a id="a-69"></a>时诸长者婆罗门见已共讥笑曰。<a id="a-6A"></a>沙门释子大好仪式。<a id="a-6B"></a>共集一食亦一处便转。<a id="a-6C"></a>时诸苾刍以缘白佛。<a id="a-6D"></a>佛言。<a id="a-6E"></a>由是缘故我今听诸苾刍作厕。<a id="a-6F"></a>彼便寺外作夜出怖畏虎狼师子及诸贼等。<a id="a-6G"></a>以缘白佛。<a id="a-6H"></a>佛言寺内应作。<a id="a-6I"></a>诸苾刍不知何处应作。<a id="a-6J"></a>佛言。<a id="a-6K"></a>应在寺后西北隅作。<a id="a-6L"></a>复不知云何作。<a id="a-6M"></a>佛言有二种厕。<a id="a-6N"></a>一者直舍。<a id="a-6O"></a>二者傍出。<a id="a-6P"></a>言直舍者。<a id="a-6Q"></a>如方丈屋厕在其中。<a id="a-6R"></a>言傍出者。<a id="a-6S"></a>于房后檐架木傍出。<a id="a-6T"></a>周以板障令厕在中。<a id="a-6U"></a>于外可置洗手足处及着瓶处。<a id="a-6V"></a>厕安门扇并须横扂。<a id="a-6W"></a>外置木履入时应着。<a id="a-6X"></a>时一苾刍入厕。<a id="a-6Y"></a>复有苾刍重入。<a id="a-6Z"></a>佛言不应如是。<a id="a-6a"></a>凡入厕时须弹指謦咳。<a id="a-6b"></a>其在厕者亦应如是。<a id="a-6c"></a>厕极臭气。<a id="a-6d"></a>佛言。<a id="a-6e"></a>应为直次洗拭令净。<a id="a-6f"></a>置叶土等勿损飞虫。<a id="a-6g"></a>诸苾刍以手洗厕心怀嫌恶。<a id="a-6h"></a>佛言但直泻水以扫彗揩。<a id="a-6i"></a>不应用手。<a id="a-6j"></a>时诸苾刍厕内洗手足久待不出。<a id="a-6k"></a>佛言。<a id="a-6l"></a>外安洗手足处。<a id="a-6m"></a>彼便远置。<a id="a-6n"></a>佛言。<a id="a-6o"></a>近着。<a id="a-6p"></a>由是我今听诸苾刍。<a id="a-6q"></a>若作厕时所须杂物皆可作之。<a id="a-6r"></a>佛听作厕时。<a id="a-6s"></a>诸苾刍有小便者亦在厕中。<a id="a-6t"></a>有大便者不得疾入。<a id="a-6u"></a>久待招病。<a id="a-6v"></a>佛言。<a id="a-6w"></a>应可别作小便之处。<a id="a-6x"></a>诸苾刍不知何处。<a id="a-6y"></a>佛言近厕应作。<a id="a-6z"></a>通水令出别安门扇法皆如厕。</p>
  <p id="a70">第二门第七子摄颂曰。</p>
  <p id="a71">水瓶知净触　　愿世尊长寿</p>
  <p id="a72">因斯尼涅槃　　啖嚼俱开五</p>
  <p id="a73">缘在室罗伐城。<a id="a-74"></a>时当暑热。<a id="a-75"></a>有婆罗门。<a id="a-76"></a>为渴所逼欲须饮水。<a id="a-77"></a>行入寺中至苾刍处。<a id="a-78"></a>告言。<a id="a-79"></a>我渴仁可与水。<a id="a-7A"></a>苾刍持触瓶水令饮。<a id="a-7B"></a>婆罗门见已问言。<a id="a-7C"></a>圣者此瓶为净为是触耶。<a id="a-7D"></a>答曰是触。<a id="a-7E"></a>若尔何缘持此授我。<a id="a-7F"></a>报曰。<a id="a-7G"></a>瓶在一处我遂将来。<a id="a-7H"></a>报言圣者净触两瓶不应浑杂别处安置。<a id="a-7I"></a>若有沙门婆罗门来求水者。<a id="a-7J"></a>济其渴乏岂非福耶。<a id="a-7K"></a>婆罗门嫌水不饮舍之而去。<a id="a-7L"></a>苾刍以缘白佛。<a id="a-7M"></a>佛言大众应可置净水瓶供渴乏者。<a id="a-7N"></a>佛言大众置净水者。<a id="a-7O"></a>时有长者闻佛许已。<a id="a-7P"></a>多以瓶瓨施于寺内。<a id="a-7Q"></a>其所须者即便持去。<a id="a-7R"></a>或守园人及诸俗旅随意将去。<a id="a-7S"></a>苾刍见时不为遮止。<a id="a-7T"></a>未久之间瓶器皆尽。<a id="a-7U"></a>时诸苾刍告彼施主曰。<a id="a-7V"></a>仁所舍器今皆破尽宜更持来。<a id="a-7W"></a>答言圣者我施多器因何速尽。<a id="a-7X"></a>苾刍以缘具报施主。<a id="a-7Y"></a>彼言圣者。<a id="a-7Z"></a>诸凡俗人我无不与。<a id="a-7a"></a>何不遮止令其损费。<a id="a-7b"></a>时诸苾刍以缘白佛。<a id="a-7c"></a>佛言不应如是舍而不问。<a id="a-7d"></a>众应差遣掌器物人。<a id="a-7e"></a>佛听许已。<a id="a-7f"></a>时诸苾刍不为简择随意便差。<a id="a-7g"></a>佛言有五事即不应差。<a id="a-7h"></a>云何为五。<a id="a-7i"></a>若有爱恚怖痴。<a id="a-7j"></a>亦复不知所有器物藏与不藏。<a id="a-7k"></a>复有五事应差。<a id="a-7l"></a>若无爱恚怖痴。<a id="a-7m"></a>善知器物藏与不藏。<a id="a-7n"></a>应如是差。<a id="a-7o"></a>集众同前对众应问。<a id="a-7p"></a>汝苾刍某甲能为大众作掌器人不。<a id="a-7q"></a>彼言能者。<a id="a-7r"></a>令一苾刍作白二羯磨。</p>
  <p id="a7s">大德僧伽听。<a id="a-7t"></a>此苾刍某甲乐与僧伽作掌器物人。<a id="a-7u"></a>若僧伽时至听者。<a id="a-7v"></a>僧伽应许。<a id="a-7w"></a>僧伽今差此苾刍某甲为众作掌器物人。<a id="a-7x"></a>白如是。<a id="a-7y"></a>次作羯磨。<a id="a-7z"></a>大德僧伽听。<a id="a-80"></a>此苾刍某甲。<a id="a-81"></a>乐与僧伽作掌器物人。<a id="a-82"></a>若僧伽许苾刍某甲作掌器物人者默然。<a id="a-83"></a>若不许者说。<a id="a-84"></a>僧伽已许苾刍某甲作掌器物人竟。<a id="a-85"></a>由其默然故我今如是持。</p>
  <p id="a86">时有人来为渴须水苾刍新瓶盛水授与俗人。<a id="a-87"></a>将旧瓶水授与苾刍。<a id="a-88"></a>佛言不应如是。<a id="a-89"></a>应将新器供诸苾刍旧器与俗。<a id="a-8A"></a>苾刍用讫即便收举。<a id="a-8B"></a>白衣用了随处轻弃。<a id="a-8C"></a>佛言皆须收取。<a id="a-8D"></a>苾刍不善防护致有损失。<a id="a-8E"></a>佛言应为库贮。<a id="a-8F"></a>苾刍依教而作。<a id="a-8G"></a>时有商主从北方来。<a id="a-8H"></a>请佛及僧。<a id="a-8I"></a>于三月内为办供养便作是念。<a id="a-8J"></a>我今供养。<a id="a-8K"></a>不欲从他求诸器具。<a id="a-8L"></a>我当自办。<a id="a-8M"></a>即以白铜赤铜作多食器。<a id="a-8N"></a>于三月中以上妙饮食。<a id="a-8O"></a>供养如来及声闻众。<a id="a-8P"></a>期限满已将诸器具施与众僧。<a id="a-8Q"></a>苾刍便将此器内瓦器库中。<a id="a-8R"></a>互相掁触致有损坏。<a id="a-8S"></a>佛言铜瓦之器应别安置时有渴乏婆罗门。<a id="a-8T"></a>来入逝多林到苾刍处。<a id="a-8U"></a>告言圣者。<a id="a-8V"></a>愿与我水苾刍即持水罐及绳与婆罗门。<a id="a-8W"></a>彼问圣者。<a id="a-8X"></a>此何所为。<a id="a-8Y"></a>答曰我无旧水自可汲用。<a id="a-8Z"></a>婆罗门曰。<a id="a-8a"></a>仁等怜愍一切众生。<a id="a-8b"></a>若能豫办少多饮水极为善事。<a id="a-8c"></a>苾刍报曰。<a id="a-8d"></a>佛未听许。<a id="a-8e"></a>时诸苾刍以缘白佛。<a id="a-8f"></a>佛言大众宜应豫安净水。<a id="a-8g"></a>苾刍闻已随处安置。<a id="a-8h"></a>或在中庭或居房内檐前门侧。<a id="a-8i"></a>令水不净。<a id="a-8j"></a>佛言不应如是。<a id="a-8k"></a>应作贮水堂。<a id="a-8l"></a>苾刍闻已不知何处安置。<a id="a-8m"></a>佛言可于入寺门东边。<a id="a-8n"></a>作停水处。<a id="a-8o"></a>室中闇黑。<a id="a-8p"></a>佛言应安窗牖。<a id="a-8q"></a>地上有泥。<a id="a-8r"></a>应以塼砌并泄水令出。<a id="a-8s"></a>应安门扇并安钮扂。<a id="a-8t"></a>贮水瓶瓨不应置地。<a id="a-8u"></a>安木床上。<a id="a-8v"></a>若无木床应以塼垛。<a id="a-8w"></a>瓨以物支勿令倾侧。<a id="a-8x"></a>水瓶不净时时应洗。<a id="a-8y"></a>不知以何物洗。<a id="a-8z"></a>佛言应以梳帚并诸杂叶。<a id="a-90"></a>虽频洗刷仍有臭气。<a id="a-91"></a>佛言应畜多器更互盛水。<a id="a-92"></a>一分安水一分晒干。<a id="a-93"></a>遂于日中晒曝。<a id="a-94"></a>佛言阴处令干。<a id="a-95"></a>便不盖口土入瓨中。<a id="a-96"></a>佛言应须盖覆。<a id="a-97"></a>勿以不净手触应净洗手。<a id="a-98"></a>彼触瓨时频频洗手致有劳倦。<a id="a-99"></a>佛言若是净铜瓦器指不触水取亦无犯。<a id="a-9A"></a>或以干牛粪屑揩手去腻亦得。<a id="a-9B"></a>佛既听许豫置其水。<a id="a-9C"></a>不知使谁应作。<a id="a-9D"></a>佛言当使弟子门人。<a id="a-9E"></a>其安置水处所须之物。<a id="a-9F"></a>皆应豫办。</p>
  <p id="a9G">佛在劫比罗城多根树园。<a id="a-9H"></a>时大世主苾刍尼乔答弥。<a id="a-9I"></a>与眷属苾刍尼有五百人。<a id="a-9J"></a>来诣佛所顶礼双足。<a id="a-9K"></a>退坐一面佛为说法。<a id="a-9L"></a>于时世尊忽然啑喷。<a id="a-9M"></a>时大世主乔答弥而白佛言。<a id="a-9N"></a>唯愿世尊寿命长远住过劫数。<a id="a-9O"></a>其五百苾刍尼闻大世主说此语时。<a id="a-9P"></a>咸即同声如世主所愿。<a id="a-9Q"></a>有地上药叉鬼神。<a id="a-9R"></a>闻五百苾刍尼说此语时。<a id="a-9S"></a>皆共同声咸说斯愿。<a id="a-9T"></a>虚空药叉神闻声亦说斯愿。<a id="a-9U"></a>如是四天王宫。<a id="a-9V"></a>及三十三天夜摩天都史多天化乐天他化自在天。<a id="a-9W"></a>乃至梵天互相闻声咸说斯语。<a id="a-9X"></a>唯愿世尊。<a id="a-9Y"></a>寿命长远住过劫数。<a id="a-9Z"></a>尔时世尊告大世主乔答弥苾刍尼曰。<a id="a-9a"></a>汝今与一切众生作大障碍。<a id="a-9b"></a>由汝斯语。<a id="a-9c"></a>五百苾刍尼及地上空中乃至梵天。<a id="a-9d"></a>闻汝此说佛处不应如是恭敬。<a id="a-9e"></a>如是恭敬者不名为善。<a id="a-9f"></a>大世主曰。<a id="a-9g"></a>大德世尊。<a id="a-9h"></a>云何于如来处。<a id="a-9i"></a>申其恭敬得名为善。<a id="a-9j"></a>佛言乔答弥。<a id="a-9k"></a>于如来处应作是语。<a id="a-9l"></a>愿佛及僧久住于世。<a id="a-9m"></a>常为和合犹如水乳。<a id="a-9n"></a>于大师教令得光显。<a id="a-9o"></a>乔答弥。<a id="a-9p"></a>若作如是。<a id="a-9q"></a>恭敬无上正等觉者是名善礼。<a id="a-9r"></a>时一苾刍即说颂曰。</p>
  <p id="a9s">世主乔答弥　　致敬如来足</p>
  <p id="a9t">愿牟尼延寿　　劫住化众生</p>
  <p id="a9u">佛母殷重心　　发言申礼敬</p>
  <p id="a9v">不应于佛所　　作如是愿词</p>
  <p id="a9w">时大世主乔答弥便作是念。<a id="a-9x"></a>佛于众中赞叹和合。<a id="a-9y"></a>乃至大师现住于世。<a id="a-9z"></a>苾刍僧众复未乖离。<a id="a-A0"></a>我今宜可入于涅槃。<a id="a-A1"></a>便诣佛所礼双足已。<a id="a-A2"></a>白言世尊。<a id="a-A3"></a>我今意欲疾入涅槃。<a id="a-A4"></a>作是语已世尊默然。<a id="a-A5"></a>如是再三佛皆默然。<a id="a-A6"></a>尔时大世主复白言。<a id="a-A7"></a>世尊。<a id="a-A8"></a>我今意欲疾入涅槃。<a id="a-A9"></a>佛言乔答弥。<a id="a-AA"></a>汝为涅槃作此语耶。<a id="a-AB"></a>答曰为涅槃故说如是语。<a id="a-AC"></a>佛言既为涅槃说是语者。<a id="a-AD"></a>我更何言。<a id="a-AE"></a>诸行无常悉皆如是时五百苾刍尼。<a id="a-AF"></a>又白言世尊。<a id="a-AG"></a>我等意欲疾入涅槃。<a id="a-AH"></a>佛告诸苾刍尼。<a id="a-AI"></a>汝等为涅槃故作此语耶。<a id="a-AJ"></a>答言如是。<a id="a-AK"></a>佛言汝等既为涅槃说如是语。<a id="a-AL"></a>我更何言。<a id="a-AM"></a>诸行无常悉皆如是。<a id="a-AN"></a>时大世主及诸苾刍尼等。<a id="a-AO"></a>闻佛说已心大欢喜。<a id="a-AP"></a>顶礼佛足诣难陀处。<a id="a-AQ"></a>白言圣者。<a id="a-AR"></a>我今意欲疾入涅槃。<a id="a-AS"></a>难陀曰。<a id="a-AT"></a>为涅槃故说此语耶。<a id="a-AU"></a>同佛所说。<a id="a-AV"></a>如是复往具寿阿尼卢陀。<a id="a-AW"></a>罗怙罗。<a id="a-AX"></a>阿难陀。<a id="a-AY"></a>乃至诸上座所。<a id="a-AZ"></a>顶礼白言圣者。<a id="a-Aa"></a>我等意欲疾入涅槃。<a id="a-Ab"></a>难陀苾刍及诸上座等问曰。<a id="a-Ac"></a>为涅槃故作此语耶。<a id="a-Ad"></a>答言如是。<a id="a-Ae"></a>报言汝等既为涅槃说此语者。<a id="a-Af"></a>我等何言。<a id="a-Ag"></a>诸行无常悉皆如是。<a id="a-Ah"></a>于时大世主与五百苾刍尼。<a id="a-Ai"></a>顶礼诸上座等。<a id="a-Aj"></a>辞还住处到本寺中。<a id="a-Ak"></a>于七日内为诸三众演说妙法。<a id="a-Al"></a>既闻法已。<a id="a-Am"></a>令无量众生证得广大殊胜利益。<a id="a-An"></a>诸苾刍尼各各出寺。<a id="a-Ao"></a>就空闲处随其次第半跏端坐。<a id="a-Ap"></a>乃至五百悉皆如是。<a id="a-Aq"></a>时大世主乔答弥即入三昧。<a id="a-Ar"></a>以胜定力随念所为隐身不现。<a id="a-As"></a>即于东方上升虚空。<a id="a-At"></a>现四威仪行住坐卧。<a id="a-Au"></a>入火光定。<a id="a-Av"></a>即于身内放种种光。<a id="a-Aw"></a>青黄赤白及以红光一时俱现。<a id="a-Ax"></a>身下出火上流清水。<a id="a-Ay"></a>身下出水上发火光。<a id="a-Az"></a>东方既尔。<a id="a-B0"></a>南西北方亦复如是。<a id="a-B1"></a>五百苾刍尼与大世主乔答弥现相无异。<a id="a-B2"></a>时大世主复入初定。<a id="a-B3"></a>从初定起入第二定。<a id="a-B4"></a>从第二定起入第三定。<a id="a-B5"></a>从第三定起入第四定。<a id="a-B6"></a>从第四定起入于空处。<a id="a-B7"></a>从空处起入识处。<a id="a-B8"></a>从识处起入无所有处。<a id="a-B9"></a>从无所有处起入非想非非想处。<a id="a-BA"></a>从非想非非想处起次第逆入至初静虑。<a id="a-BB"></a>而般涅槃。<a id="a-BC"></a>五百苾刍尼皆同大世主乔答弥。<a id="a-BD"></a>次第顺逆入诸禅已亦般涅槃。<a id="a-BE"></a>尔时大地悉皆震动。<a id="a-BF"></a>四维上下朗然明照。<a id="a-BG"></a>于虚空中诸天叫声犹如击鼓。<a id="a-BH"></a>是时诸有苾刍。<a id="a-BI"></a>或在妙高山或余山中。<a id="a-BJ"></a>乃至城邑聚落兰若林间寂静之处。<a id="a-BK"></a>睹此相已敛念观察。<a id="a-BL"></a>见大世主乔答弥与五百苾刍尼皆般涅槃。<a id="a-BM"></a>时诸苾刍复作是念。<a id="a-BN"></a>世尊慈母既般涅槃。<a id="a-BO"></a>我等宜往相助供养舍利。<a id="a-BP"></a>作是念已各各随力。<a id="a-BQ"></a>持诸香木诣大世主乔答弥等般涅槃处。<a id="a-BR"></a>尔时世尊与憍陈如。<a id="a-BS"></a>婆涩波。<a id="a-BT"></a>大名。<a id="a-BU"></a>阿尼卢陀。<a id="a-BV"></a>舍利弗。<a id="a-BW"></a>大目连等。<a id="a-BX"></a>及余声闻大众。<a id="a-BY"></a>为供养大世主乔答弥等舍利故皆来集会。<a id="a-BZ"></a>时胜光大王与太子诸臣及诸眷属。<a id="a-Ba"></a>亦为供养舍利故来至其处。<a id="a-Bb"></a>给孤长者仙授长者故旧长者。<a id="a-Bc"></a>及鹿子母等。<a id="a-Bd"></a>与眷属俱亦至其处。<a id="a-Be"></a>复有诸国大王与其眷属无量百千皆来集会。<a id="a-Bf"></a>时胜光王将种种宝衣严饰之具装五百宝舆。<a id="a-Bg"></a>复持种种香花幢幡宝盖及诸音乐。<a id="a-Bh"></a>时具寿难陀。<a id="a-Bi"></a>阿尼卢陀。<a id="a-Bj"></a>阿难陀。<a id="a-Bk"></a>罗怙罗等四苾刍。<a id="a-Bl"></a>举大世主灵舆。<a id="a-Bm"></a>世尊亦以右手擎舆。<a id="a-Bn"></a>自余苾刍各举诸苾刍尼灵舆。<a id="a-Bo"></a>以殷重心广设严饰。<a id="a-Bp"></a>送置宽平空闲之处。<a id="a-Bq"></a>尔时世尊即举大世主乔答弥。<a id="a-Br"></a>及五百苾刍尼所盖上衣。<a id="a-Bs"></a>告诸苾刍曰。<a id="a-Bt"></a>汝等看此。<a id="a-Bu"></a>大世主乔答弥等寿百二十岁。<a id="a-Bv"></a>身无老相如。<a id="a-Bw"></a>十六岁童女。<a id="a-Bx"></a>尔时胜光王等及诸大众。<a id="a-By"></a>各持种种香木焚燎其身。<a id="a-Bz"></a>世尊为众演说无常法已。<a id="a-C0"></a>还至寺中洗足就座而坐。<a id="a-C1"></a>告诸苾刍。<a id="a-C2"></a>汝等当知。<a id="a-C3"></a>如是之事皆由见他啑喷之时。<a id="a-C4"></a>愿言长寿。<a id="a-C5"></a>是故苾刍若他啑时不应言长寿。<a id="a-C6"></a>若故言者得越法罪。</p>
  <p id="aC7">时诸苾刍见是事已咸皆有疑。<a id="a-C8"></a>白佛言世尊是大世主乔答弥。<a id="a-C9"></a>及五百苾刍尼等。<a id="a-CA"></a>曾作何业由彼业力。<a id="a-CB"></a>年百二十身无老相。<a id="a-CC"></a>如十六岁童女佛告诸苾刍。<a id="a-CD"></a>其大世主乔答弥五百苾刍尼等所作之业。<a id="a-CE"></a>汝等善听。<a id="a-CF"></a>彼由自业乃至果报还自受。</p>
  <p id="aCG">汝等苾刍乃往古昔此贤劫中人寿二万岁时。<a id="a-CH"></a>有佛世尊。<a id="a-CI"></a>名曰迦摄波如来应正等觉。<a id="a-CJ"></a>十号具足。<a id="a-CK"></a>出现于世。<a id="a-CL"></a>在婆罗痆斯仙人堕处施鹿林中。<a id="a-CM"></a>时彼世尊化缘已尽。<a id="a-CN"></a>入无余涅槃如薪尽火灭。<a id="a-CO"></a>时有国王名吉利枳。<a id="a-CP"></a>为供养彼如来舍利。<a id="a-CQ"></a>起四宝塔纵广一踰缮那高半踰缮那。<a id="a-CR"></a>王有大妃及五百婇女。<a id="a-CS"></a>年既朽迈王便弃舍。<a id="a-CT"></a>自相谓曰。<a id="a-CU"></a>何故大王今于我等舍而不问。<a id="a-CV"></a>众共议曰。<a id="a-CW"></a>由年衰老是故不问。<a id="a-CX"></a>时有婇女作如是语。<a id="a-CY"></a>诸姊妹修行何业得不衰迈能令愿满。<a id="a-CZ"></a>王妃答曰。<a id="a-Ca"></a>若供养迦摄波佛舍利塔者。<a id="a-Cb"></a>所愿皆遂。<a id="a-Cc"></a>咸言极善。<a id="a-Cd"></a>启王允许。<a id="a-Ce"></a>即持种种末香涂香花鬘璎珞幢幡宝盖诸妙香馔。<a id="a-Cf"></a>诣于塔所广设供养殷重赞叹。<a id="a-Cg"></a>五轮敬礼右绕行道。<a id="a-Ch"></a>长跪合掌发如是愿。<a id="a-Ci"></a>以此供养无上福田所有善根。<a id="a-Cj"></a>愿我生生乃至寿终身无老相。<a id="a-Ck"></a>汝等苾刍其王大妃及五百婇女者。<a id="a-Cl"></a>今大世主乔答弥及五百苾刍尼是。<a id="a-Cm"></a>由此福力乃至今生百二十岁无有老相。<a id="a-Cn"></a>犹如十六童女。<a id="a-Co"></a>汝等苾刍当知。<a id="a-Cp"></a>皆是由自业力。<a id="a-Cq"></a>广说如前。<a id="a-Cr"></a>如是应学。</p>
  <p id="aCs">缘在室罗伐城。<a id="a-Ct"></a>尔时世尊制诸苾刍。<a id="a-Cu"></a>见他啑时不云长寿者。<a id="a-Cv"></a>于此城中有一长者。<a id="a-Cw"></a>虽复娶妻竟无男女。<a id="a-Cx"></a>年既衰迈钱财丧尽。<a id="a-Cy"></a>告其妻曰。<a id="a-Cz"></a>我今年老更无子息。<a id="a-D0"></a>意欲出家。<a id="a-D1"></a>妻云任意。<a id="a-D2"></a>即诣逝多林于苾刍处而为出家并受圆具。<a id="a-D3"></a>后于异时佛为大众宣说法要。<a id="a-D4"></a>时老苾刍在众外坐。<a id="a-D5"></a>旧妻忽来闻夫啑喷。<a id="a-D6"></a>诸苾刍等无有一人愿言长寿。<a id="a-D7"></a>其妻见。<a id="a-D8"></a>已心生不忍。<a id="a-D9"></a>便以左手握土。<a id="a-DA"></a>绕苾刍头向外而弃咒愿长寿。<a id="a-DB"></a>时诸苾刍共观其事。<a id="a-DC"></a>妻前捉臂恶口骂詈。<a id="a-DD"></a>告言圣子。<a id="a-DE"></a>仁今何故于怨仇内而为出家。<a id="a-DF"></a>此逝多林常有五百青衣药叉。<a id="a-DG"></a>由我咒愿令汝长寿。<a id="a-DH"></a>若不尔者定被药叉吸其精气。<a id="a-DI"></a>不应住此宜可归家。<a id="a-DJ"></a>即牵共去。<a id="a-DK"></a>时诸苾刍告言摩诃罗。<a id="a-DL"></a>住此莫去彼不肯住。<a id="a-DM"></a>苾刍便捉一臂曳之。<a id="a-DN"></a>时摩诃罗唱言。<a id="a-DO"></a>我痛我痛。<a id="a-DP"></a>苾刍白佛。<a id="a-DQ"></a>佛言可问摩诃罗。<a id="a-DR"></a>何边臂痛。<a id="a-DS"></a>为是苾刍捉者痛。<a id="a-DT"></a>为是妻捉者痛。<a id="a-DU"></a>若言苾刍捉痛。<a id="a-DV"></a>彼心乐去随意。<a id="a-DW"></a>放行。<a id="a-DX"></a>若言妻捉者痛。<a id="a-DY"></a>彼心乐住不应放去。<a id="a-DZ"></a>时诸苾刍如言即问。<a id="a-Da"></a>答言仁等所捉臂痛。<a id="a-Db"></a>遂放令去。<a id="a-Dc"></a>即便归舍。<a id="a-Dd"></a>因与出家近圆为大障碍。<a id="a-De"></a>佛言年老苾刍皆乐长寿。<a id="a-Df"></a>如此之类见啑喷时应云长寿。<a id="a-Dg"></a>若不言者得越法罪。</p>
  <p id="aDh">缘处同前。<a id="a-Di"></a>有一长者心怀正信。<a id="a-Dj"></a>共一无信婆罗门诣逝多林。<a id="a-Dk"></a>时有信长者忽然啑喷。<a id="a-Dl"></a>诸苾刍不言长寿。<a id="a-Dm"></a>其不信者愿言长寿。<a id="a-Dn"></a>告云仁今乃于怨家之内生敬信心。<a id="a-Do"></a>此逝多林常有五百青衣药叉。<a id="a-Dp"></a>由我愿言令仁长寿。<a id="a-Dq"></a>若不尔者定被药叉吸尔精气。<a id="a-Dr"></a>不应久住宜可早出。<a id="a-Ds"></a>时诸苾刍以缘白佛。<a id="a-Dt"></a>佛言俗人之类皆乐长寿。<a id="a-Du"></a>若见啑时应云长寿。<a id="a-Dv"></a>若诸苾刍见老者啑。<a id="a-Dw"></a>小者应起一礼口云畔睇。<a id="a-Dx"></a>若小有啑喷大者应言无病。<a id="a-Dy"></a>若不作者俱得越法罪。</p>
  <p id="aDz">佛在婆罗痆斯仙人堕处施鹿林中。<a id="a-E0"></a>佛令五苾刍住正定位。<a id="a-E1"></a>于善说法律。<a id="a-E2"></a>既出家已。<a id="a-E3"></a>于受饮食啖嚼之类。<a id="a-E4"></a>进止威仪皆未能解。<a id="a-E5"></a>俱往白佛。<a id="a-E6"></a>其事云何。<a id="a-E7"></a>佛言汝等苾刍有五种可嚼食。<a id="a-E8"></a>一根二茎三叶四花五果。<a id="a-E9"></a>五种可啖食。<a id="a-EA"></a>一麨二饭三麦豆饭四鱼肉五饼。<a id="a-EB"></a>彼复不知以何助味。<a id="a-EC"></a>佛言应共乳酪酥蜜鱼肉干脯杂菜之类。<a id="a-ED"></a>此若无者可和水食。<a id="a-EE"></a>凡润湿滋味充人色力。<a id="a-EF"></a>得修善品。</p>
  <p id="aEG">第二门第八子摄颂曰。</p>
  <p id="aEH">安门扇钮孔　　皮替处中窗</p>
  <p id="aEI">内阔网扇枢　　开扂须羊甲</p>
  <p id="aEJ">缘在室罗伐城。<a id="a-EK"></a>时诸苾刍造作房舍不知安门。<a id="a-EL"></a>佛言安门。<a id="a-EM"></a>复不安扇废修寂定。<a id="a-EN"></a>佛言安扇。<a id="a-EO"></a>不安门钮开闭时难。<a id="a-EP"></a>佛言应安门钮及钥匙孔。<a id="a-EQ"></a>开时作声。<a id="a-ER"></a>佛言声处可安皮替。<a id="a-ES"></a>房中黑闇。<a id="a-ET"></a>佛言应安窗牖。<a id="a-EU"></a>近下安置遭诸贼难。<a id="a-EV"></a>佛言不应近下。<a id="a-EW"></a>彼便极高同前室闇。<a id="a-EX"></a>佛言不应太高太下应须处中。<a id="a-EY"></a>苾刍作时外宽狭内。<a id="a-EZ"></a>佛言应令内阔外狭。<a id="a-Ea"></a>有鸟雀入。<a id="a-Eb"></a>佛言张网。<a id="a-Ec"></a>既着网已复不安扇。<a id="a-Ed"></a>夜有蛇蝎等来入室中。<a id="a-Ee"></a>佛言宜安窗扇。<a id="a-Ef"></a>被风吹开。<a id="a-Eg"></a>佛言应着转枢上复安扂。<a id="a-Eh"></a>开闭时难。<a id="a-Ei"></a>佛言应用羊甲杖而开闭之(作小铁叉子形如羊足甲)</p>
  <p id="aEj">第二门第九子摄颂曰。</p>
  <p id="aEk">铁锤及枪子　　铁锸并木锨</p>
  <p id="aEl">釜床窖五百　　斧凿众皆许</p>
  <p id="aEm">缘在王舍城。<a id="a-En"></a>时具寿毕邻陀婆蹉有病。<a id="a-Eo"></a>诸苾刍来问尊者何疾。<a id="a-Ep"></a>答曰我患风疹。<a id="a-Eq"></a>大德比服何药。<a id="a-Er"></a>答曰我先病时以热铁锤置瓶水内。<a id="a-Es"></a>用此汤水揩洗身时便得瘳损。<a id="a-Et"></a>若如是者今何不为。<a id="a-Eu"></a>报言世尊未许。<a id="a-Ev"></a>时诸苾刍以缘白佛。<a id="a-Ew"></a>佛言我今开许风病苾刍。<a id="a-Ex"></a>以铁锤暖水洗沐身形。<a id="a-Ey"></a>闻佛许已。<a id="a-Ez"></a>苾刍烧锤热不能举。<a id="a-F0"></a>佛言应以铁锁系之待热牵出。<a id="a-F1"></a>苾刍以锁俱弃火中热不堪捉。<a id="a-F2"></a>佛言锁留在外勿置火中。<a id="a-F3"></a>可近铁锤以泥团裹之。<a id="a-F4"></a>捉冷处牵出置盆水中随意用。<a id="a-F5"></a>用时诸苾刍以澡豆牛粪净洗其锤。<a id="a-F6"></a>佛言不应更洗置火便净。<a id="a-F7"></a>时诸苾刍先暖触水后暖净水。<a id="a-F8"></a>佛言先暖净水后暖触水。<a id="a-F9"></a>若不尔者得越法罪。</p>
  <p id="aFA">缘处同前。<a id="a-FB"></a>苾刍来问毕邻陀婆蹉尊者何疾。<a id="a-FC"></a>答言我有如是病。<a id="a-FD"></a>大德何不医疗。<a id="a-FE"></a>报言具寿。<a id="a-FF"></a>我先曾畜小温药枪子。<a id="a-FG"></a>今时阙事。<a id="a-FH"></a>是以病增。<a id="a-FI"></a>问言今何不畜。<a id="a-FJ"></a>答曰佛未听许。<a id="a-FK"></a>时诸苾刍以缘白佛。<a id="a-FL"></a>佛言有病苾刍。<a id="a-FM"></a>听畜温枪。</p>
  <p id="aFN">缘在室罗伐城。<a id="a-FO"></a>有一长者愿为僧伽造立浴室。<a id="a-FP"></a>于中火炭随处纵横。<a id="a-FQ"></a>佛言聚合一处。<a id="a-FR"></a>苾刍不知用何物聚。<a id="a-FS"></a>佛言以铁作锸。<a id="a-FT"></a>佛既听已。<a id="a-FU"></a>诸兰若苾刍不能得铁。<a id="a-FV"></a>佛言以木作锨。<a id="a-FW"></a>火便烧坏。<a id="a-FX"></a>佛言以牛粪和土作泥。<a id="a-FY"></a>涂之方用。</p>
  <p id="aFZ">缘处同前。<a id="a-Fa"></a>时一苾刍身有疾苦。<a id="a-Fb"></a>诣医人所问言贤首。<a id="a-Fc"></a>我有如是病幸为处方。<a id="a-Fd"></a>医言圣者。<a id="a-Fe"></a>应如是治疗。<a id="a-Ff"></a>其苾刍为煎药故须釜。<a id="a-Fg"></a>从长者借用已却送。<a id="a-Fh"></a>长者曰。<a id="a-Fi"></a>我今便施圣者。<a id="a-Fj"></a>苾刍曰。<a id="a-Fk"></a>佛未听许。<a id="a-Fl"></a>长者曰。<a id="a-Fm"></a>若尔置地而去。<a id="a-Fn"></a>时诸苾刍以缘白佛。<a id="a-Fo"></a>佛言。<a id="a-Fp"></a>听取。<a id="a-Fq"></a>于时毗舍佉鹿子母。<a id="a-Fr"></a>闻佛听诸苾刍畜釜。<a id="a-Fs"></a>遂送五百口铁釜。<a id="a-Ft"></a>时诸苾刍不知云何。<a id="a-Fu"></a>佛言次第行与苾刍。<a id="a-Fv"></a>佛既遣行。<a id="a-Fw"></a>诸年少者不得。<a id="a-Fx"></a>佛言应与瓦釜。</p>
  <p id="aFy">缘处同前。<a id="a-Fz"></a>有一苾刍于冷地卧食饮不消。<a id="a-G0"></a>诣长者处从借床席用充卧具。<a id="a-G1"></a>病即得除用已却送。<a id="a-G2"></a>长者曰。<a id="a-G3"></a>我今便施圣者。<a id="a-G4"></a>苾刍曰。<a id="a-G5"></a>佛未听许。<a id="a-G6"></a>时诸苾刍以缘白佛。<a id="a-G7"></a>佛言受取。<a id="a-G8"></a>时毗舍佉鹿子母。<a id="a-G9"></a>闻佛听诸苾刍受床。<a id="a-GA"></a>即送五百张床。<a id="a-GB"></a>时诸苾刍不知云何。<a id="a-GC"></a>佛言次第行与苾刍。</p>
  <p id="aGD">缘处同前。<a id="a-GE"></a>时有苾刍须窖。<a id="a-GF"></a>从长者借用已却送。<a id="a-GG"></a>长者曰。<a id="a-GH"></a>施与圣者。<a id="a-GI"></a>苾刍报曰。<a id="a-GJ"></a>佛未听许。<a id="a-GK"></a>时诸苾刍以缘白佛。<a id="a-GL"></a>佛言受取。<a id="a-GM"></a>时毗舍佉鹿子母。<a id="a-GN"></a>同前送五百窖。<a id="a-GO"></a>乃至次第行与苾刍。</p>
  <p id="aGP">缘处同前。<a id="a-GQ"></a>时一苾刍为染衣服要须斧用。<a id="a-GR"></a>从长者借了已却送。<a id="a-GS"></a>彼曰施与圣者。<a id="a-GT"></a>苾刍报曰。<a id="a-GU"></a>佛未听许。<a id="a-GV"></a>时诸苾刍以缘白佛。<a id="a-GW"></a>佛言为大众故应受其斧。</p>
  <p id="aGX">缘处同前。<a id="a-GY"></a>时有苾刍床横忽折。<a id="a-GZ"></a>从长者借凿用已却送。<a id="a-Ga"></a>彼曰便与圣者。<a id="a-Gb"></a>报曰佛未听许。<a id="a-Gc"></a>时诸苾刍以缘白佛。<a id="a-Gd"></a>佛言为大众故应受其凿。</p>
  <p id="aGe">第二门第十子摄颂曰。</p>
  <p id="aGf">许斤斧三梯　　竹木绳随事</p>
  <p id="aGg">下灌造寺法　　说难陀因缘</p>
  <p id="aGh">缘处同前。<a id="a-Gi"></a>时一苾刍床脚忽折。<a id="a-Gj"></a>为须斲斤。<a id="a-Gk"></a>从长者借用已还主。<a id="a-Gl"></a>广如上说。<a id="a-Gm"></a>乃至为众应受。</p>
  <p id="aGn">缘处同前。<a id="a-Go"></a>佛在鹿子母旧园中。<a id="a-Gp"></a>许诸苾刍营造寺宇及以制底。<a id="a-Gq"></a>苾刍造既高大不知以何登上。<a id="a-Gr"></a>佛言作梯。<a id="a-Gs"></a>苾刍不知以何物作。<a id="a-Gt"></a>佛言用三种物。<a id="a-Gu"></a>谓竹木及绳。<a id="a-Gv"></a>随意应作。</p>
  <p id="aGw">缘在室罗伐城。<a id="a-Gx"></a>时有苾刍身婴疾苦。<a id="a-Gy"></a>行之医所问言。<a id="a-Gz"></a>贤者。<a id="a-H0"></a>我有如是病苦着身。<a id="a-H1"></a>幸赐方药。<a id="a-H2"></a>医言圣者应为下灌必得除损。<a id="a-H3"></a>答曰世尊未许。<a id="a-H4"></a>医曰大师慈愍听许无疑。<a id="a-H5"></a>时诸苾刍以缘白佛。<a id="a-H6"></a>佛言若有病缘。<a id="a-H7"></a>开听下灌。</p>
  <p id="aH8">缘处同前。<a id="a-H9"></a>如佛所说。<a id="a-HA"></a>造苾刍寺。<a id="a-HB"></a>僧房应作五层。<a id="a-HC"></a>佛殿应作七层。<a id="a-HD"></a>门楼七层。<a id="a-HE"></a>若造尼寺房应三层。<a id="a-HF"></a>佛殿五层。<a id="a-HG"></a>门楼五层。<a id="a-HH"></a>苾刍不知云何升上。<a id="a-HI"></a>佛言可于门侧角头作曲道而上有三种道谓石板土。<a id="a-HJ"></a>苾刍不解下层以木中间用土上层安石。<a id="a-HK"></a>上重下危遂令隤毁。<a id="a-HL"></a>佛言下层安石中层用土上层以木。</p>
 </body>
</html>