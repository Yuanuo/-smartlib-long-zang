<!doctype html>
<html id="z3IBVBYsE" data-ver="724">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="小乘律">
  <meta period="唐">
 </head>
 <body>
  <h1 id="a1">根本说一切有部尼陀那卷第五</h1>
  <p id="a2">第七子摄颂曰。</p>
  <p id="a3">外道覆认衣　　作记死时施</p>
  <p id="a4">有五种亲友　　得法独应行</p>
  <p id="a5">尔时佛在王舍城住竹林园。<a id="a-6"></a>时摩揭陀主影胜大王。<a id="a-7"></a>闻说妙法得见谛已。<a id="a-8"></a>遂与八万诸天子众。<a id="a-9"></a>并摩揭陀国长者居士婆罗门等过百千数。<a id="a-A"></a>于大众中制立严教。<a id="a-B"></a>击鼓宣令普告国人。<a id="a-C"></a>不得有人辄为窃盗。<a id="a-D"></a>若有犯者驱令出国。<a id="a-E"></a>所有家资库藏财物。<a id="a-F"></a>悉皆给与被贼之人。<a id="a-G"></a>是时世尊。<a id="a-H"></a>为憍萨罗国胜光大王说少年经。<a id="a-I"></a>得调伏已。<a id="a-J"></a>亦于国界作其严制。<a id="a-K"></a>于我国中不得有人辄行窃盗。<a id="a-L"></a>如有犯者断其命根。<a id="a-M"></a>所有家资库藏财物。<a id="a-N"></a>悉皆给与被贼之人。<a id="a-O"></a>尔时群贼咸悉逃窜二国中间屯营而住。<a id="a-P"></a>摩揭陀国有诸商人。<a id="a-Q"></a>相随而往憍萨罗国。<a id="a-R"></a>到彼界已。<a id="a-S"></a>时诸商主告其伴曰。<a id="a-T"></a>我今平安仁可归去。<a id="a-U"></a>从者去已。<a id="a-V"></a>贼便遥见知无护者。<a id="a-W"></a>便共劫夺。<a id="a-X"></a>时诸商人咸悉走向憍萨罗国。<a id="a-Y"></a>投胜光王。<a id="a-Z"></a>既到王所。<a id="a-a"></a>前白王曰。<a id="a-b"></a>大王当知。<a id="a-c"></a>于此国界先多交易。<a id="a-d"></a>今由群贼商侣不来。<a id="a-e"></a>时胜光王敕大将军。<a id="a-f"></a>名毗卢宅迦。<a id="a-g"></a>卿可急往捕捉群贼。<a id="a-h"></a>并所盗财将来见朕。<a id="a-i"></a>是时大将部领四兵。<a id="a-j"></a>勇力军众象马车步。<a id="a-k"></a>往贼营处旷野林中。<a id="a-l"></a>彼诸群贼总集险林。<a id="a-m"></a>放舍兵戈分所得物。<a id="a-n"></a>尔时将军既遥见贼。<a id="a-o"></a>便于四面周遍列军。<a id="a-p"></a>战鼓才鸣群贼惊慑。<a id="a-q"></a>或有奔逃或遭残害。<a id="a-r"></a>或时被杀或复生擒。<a id="a-s"></a>收所盗财并诸贼党。<a id="a-t"></a>还至王所启大王曰。<a id="a-u"></a>此是彼贼并所盗财。<a id="a-v"></a>时胜光王告诸人曰。<a id="a-w"></a>汝之本物各任将去。<a id="a-x"></a>商估贾客既认物已。<a id="a-y"></a>诸外道辈亦取自财及赤石染服。<a id="a-z"></a>并将苾刍所有衣钵。<a id="a-10"></a>时诸苾刍后至王所。<a id="a-11"></a>王曰。<a id="a-12"></a>仁等亦应认取衣钵。<a id="a-13"></a>苾刍报曰。<a id="a-14"></a>此货物中无我衣钵。<a id="a-15"></a>王曰。<a id="a-16"></a>仁等岂非先被贼劫答曰。<a id="a-17"></a>我亦被贼。<a id="a-18"></a>王曰。<a id="a-19"></a>若无者。<a id="a-1A"></a>宜应唤彼外道。<a id="a-1B"></a>并将所认衣物随来。<a id="a-1C"></a>时彼外道既闻王唤。<a id="a-1D"></a>持衣即来。<a id="a-1E"></a>苾刍见衣作如是语。<a id="a-1F"></a>此是我僧伽胝。<a id="a-1G"></a>此是僧脚敧。<a id="a-1H"></a>王告外道曰。<a id="a-1I"></a>彼是小贼。<a id="a-1J"></a>汝是大贼。<a id="a-1K"></a>强认他衣。<a id="a-1L"></a>彼默无对。<a id="a-1M"></a>王言。<a id="a-1N"></a>圣者。<a id="a-1O"></a>仁于衣物有记验不。<a id="a-1P"></a>令我得知。<a id="a-1Q"></a>此属外道此属苾刍。<a id="a-1R"></a>苾刍报曰。<a id="a-1S"></a>我衣无记以缘白佛。<a id="a-1T"></a>佛言。<a id="a-1U"></a>苾刍衣物应为记验。<a id="a-1V"></a>不知云何。<a id="a-1W"></a>佛言应为纽结或墨点净。<a id="a-1X"></a>及余记验方乃持之。</p>
  <p id="a1Y">佛在室罗伐城。<a id="a-1Z"></a>有一长者。<a id="a-1a"></a>娶妻未久诞生一息。<a id="a-1b"></a>其妻身死更娶后妻。<a id="a-1c"></a>未久之间复生一子。<a id="a-1d"></a>其第二子为母所苦。<a id="a-1e"></a>于善法律情希出家。<a id="a-1f"></a>既出家已游历人间。<a id="a-1g"></a>其父后时遇遭重病。<a id="a-1h"></a>定知将死。<a id="a-1i"></a>命长子曰。<a id="a-1j"></a>我所有财应作三分。<a id="a-1k"></a>子承父命遂即分三。<a id="a-1l"></a>便报子言。<a id="a-1m"></a>此是汝分用充家业。<a id="a-1n"></a>一分属吾以供葬事。<a id="a-1o"></a>余之一分与出家子。<a id="a-1p"></a>便自叹曰。</p>
  <p id="a1q">积聚皆消散　　崇高必堕落</p>
  <p id="a1r">会合终别离　　有命咸归死</p>
  <p id="a1s">说是语已遂即命终。<a id="a-1t"></a>其出家子闻父身亡。<a id="a-1u"></a>即到兄所孔怀相见。<a id="a-1v"></a>两共哀号问讯既终。<a id="a-1w"></a>兄乃告曰。<a id="a-1x"></a>父亡之日先有遗言。<a id="a-1y"></a>留一分财可宜收取。<a id="a-1z"></a>苾刍念曰。<a id="a-20"></a>如世尊说。<a id="a-21"></a>死后当与此非法财。<a id="a-22"></a>时诸苾刍以缘白佛。<a id="a-23"></a>佛言凡在家者命欲终时。<a id="a-24"></a>有攀缘心如是施财并宜收取。<a id="a-25"></a>父分与财勿生疑虑。<a id="a-26"></a>既受财已。<a id="a-27"></a>于三宝中而兴供养。<a id="a-28"></a>其出家者临终之日。<a id="a-29"></a>无顾恋心。<a id="a-2A"></a>若言我死后与者。<a id="a-2B"></a>如是之财即不应取。</p>
  <p id="a2C">缘处同前。<a id="a-2D"></a>有二苾刍共为亲友。<a id="a-2E"></a>言谈得意同处而居。<a id="a-2F"></a>时一苾刍人间游行。<a id="a-2G"></a>随缘施化于本房中及经行等处。<a id="a-2H"></a>忘遗衣物并齿木土屑。<a id="a-2I"></a>时彼亲友为收举已。<a id="a-2J"></a>遂起疑心即往白佛。<a id="a-2K"></a>佛言。<a id="a-2L"></a>收取无犯。<a id="a-2M"></a>然而亲友有其五种云何为五一者相爱。<a id="a-2N"></a>二者心喜。<a id="a-2O"></a>三者师长。<a id="a-2P"></a>四者得意。<a id="a-2Q"></a>五者彼闻用物情生悦乐。<a id="a-2R"></a>如斯五种听许收用。</p>
  <p id="a2S">缘处同前。<a id="a-2T"></a>时有长者。<a id="a-2U"></a>娶妻未久诞生一女。<a id="a-2V"></a>年既长大便舍俗累。<a id="a-2W"></a>于佛法中而为出家。<a id="a-2X"></a>时属饥俭乞求难得。<a id="a-2Y"></a>巡门乞食渐至父家。<a id="a-2Z"></a>父见女来即前问曰。<a id="a-2a"></a>圣女。<a id="a-2b"></a>尔于今者云何济命。<a id="a-2c"></a>便报父曰。<a id="a-2d"></a>乞食巡门实诚难得。<a id="a-2e"></a>虽经辛苦亦不充虚。<a id="a-2f"></a>饥火所烧甚难堪忍。<a id="a-2g"></a>父闻斯语惨然不悦。<a id="a-2h"></a>便告女曰。<a id="a-2i"></a>尔若在家不出家者。<a id="a-2j"></a>设无怜爱终须供给。<a id="a-2k"></a>从今已往每日可来家中受食。<a id="a-2l"></a>既受请已。<a id="a-2m"></a>便于他日。<a id="a-2n"></a>复将一伴来诣父舍。<a id="a-2o"></a>受其请食。<a id="a-2p"></a>父报女言。<a id="a-2q"></a>我今无力能济二人。<a id="a-2r"></a>宜可独来而取于食。<a id="a-2s"></a>女报父言。<a id="a-2t"></a>世尊不许一女独行。<a id="a-2u"></a>佛若许者不遭斯苦。<a id="a-2v"></a>时苾刍尼具以上事白诸苾刍。<a id="a-2w"></a>苾刍以缘白佛。<a id="a-2x"></a>佛言。<a id="a-2y"></a>若时饥俭乞求难得不充济者。<a id="a-2z"></a>听苾刍尼从众乞法于父母舍而作往还。<a id="a-30"></a>应如是乞。<a id="a-31"></a>敷座席鸣揵稚言白。<a id="a-32"></a>既周尼众集已时。<a id="a-33"></a>乞法尼先从上座次第礼僧。<a id="a-34"></a>于众首前合掌恭敬蹲踞而住。<a id="a-35"></a>应如是乞。<a id="a-36"></a>大德尼僧伽听。<a id="a-37"></a>我苾刍尼某甲。<a id="a-38"></a>今逢俭岁饮食难得。<a id="a-39"></a>若无饮食不能存济。<a id="a-3A"></a>我某甲。<a id="a-3B"></a>今从尼僧伽。<a id="a-3C"></a>乞于亲族边作往还住止羯磨。<a id="a-3D"></a>愿尼僧伽。<a id="a-3E"></a>与我某甲于亲族边作往还住止羯磨。<a id="a-3F"></a>是能愍者愿哀愍故。<a id="a-3G"></a>第二第三亦如是说。<a id="a-3H"></a>羯磨白二准此应作。<a id="a-3I"></a>如百一中说。</p>
  <p id="a3J">若苾刍尼大众。<a id="a-3K"></a>为作与诸俗亲往还羯磨竟。<a id="a-3L"></a>此苾刍尼得独行无犯。<a id="a-3M"></a>往亲族家随意而食。<a id="a-3N"></a>复至丰时即不应往。<a id="a-3O"></a>如独往者得越法罪。</p>
  <p id="a3P">第八子摄颂曰。</p>
  <p id="a3Q">赊取他衣去　　及为他和市</p>
  <p id="a3R">不高下买衣　　应二三酬价</p>
  <p id="a3S">缘处同前。<a id="a-3T"></a>时有苾刍。<a id="a-3U"></a>于俗人处赊买他衣。<a id="a-3V"></a>将至寺内遂即身亡。<a id="a-3W"></a>时彼衣主既闻消息。<a id="a-3X"></a>急诣寺中告诸人曰。<a id="a-3Y"></a>某甲苾刍今何所在。<a id="a-3Z"></a>苾刍答曰。<a id="a-3a"></a>彼已身死。<a id="a-3b"></a>衣主告曰。<a id="a-3c"></a>彼于我处赊取衣来。<a id="a-3d"></a>今可还直。<a id="a-3e"></a>苾刍报曰。<a id="a-3f"></a>仁今可去诣彼尸林随索衣直。<a id="a-3g"></a>衣主报曰。<a id="a-3h"></a>所有衣钵仁等共分。<a id="a-3i"></a>遣向林中从尸索债。<a id="a-3j"></a>如何释子欺诳于人。<a id="a-3k"></a>时诸苾刍以缘白佛。<a id="a-3l"></a>佛言。<a id="a-3m"></a>苾刍身死所有衣钵应还衣价。<a id="a-3n"></a>复有苾刍。<a id="a-3o"></a>于俗人处赊取贵衣。<a id="a-3p"></a>乃至苾刍身亡之后。<a id="a-3q"></a>是时衣主来至寺中问言。<a id="a-3r"></a>某甲苾刍今何所在。<a id="a-3s"></a>答曰。<a id="a-3t"></a>彼已身亡。<a id="a-3u"></a>衣主告曰。<a id="a-3v"></a>其人我处赊取衣来。<a id="a-3w"></a>时诸苾刍还将本衣却付。<a id="a-3x"></a>衣主报言。<a id="a-3y"></a>彼所将物是贵价衣。<a id="a-3z"></a>今此相还全无所直。<a id="a-40"></a>时诸苾刍不知云何。<a id="a-41"></a>以缘白佛。<a id="a-42"></a>佛言。<a id="a-43"></a>应随现前所有之物可充衣价。<a id="a-44"></a>应告彼言。<a id="a-45"></a>其人已死现有斯物。<a id="a-46"></a>今以相还宜生欢喜。<a id="a-47"></a>时有二居士共为交易。<a id="a-48"></a>一人问曰此衣几价。<a id="a-49"></a>衣主答曰。<a id="a-4A"></a>二十迦利沙波拏。<a id="a-4B"></a>买衣人曰。<a id="a-4C"></a>我今酬汝十迦利沙波拏。<a id="a-4D"></a>时邬波难陀来至其所。<a id="a-4E"></a>彼之二人作如是念诸大苾刍出言决定。<a id="a-4F"></a>我等宜应请断其价。<a id="a-4G"></a>二人共问邬波难陀。<a id="a-4H"></a>大德。<a id="a-4I"></a>此之衣物价直几多。<a id="a-4J"></a>是时邬波难陀私问一人汝欲买衣为当卖衣。<a id="a-4K"></a>答言。<a id="a-4L"></a>我买。<a id="a-4M"></a>邬波难陀报曰。<a id="a-4N"></a>此衣价直二十迦利沙波拏。<a id="a-4O"></a>又问第二。<a id="a-4P"></a>汝欲卖衣。<a id="a-4Q"></a>报言。<a id="a-4R"></a>我卖。<a id="a-4S"></a>邬波难陀报曰。<a id="a-4T"></a>此衣可直四十迦利沙波拏。<a id="a-4U"></a>二人交易。<a id="a-4V"></a>卖索四十。<a id="a-4W"></a>买酬二十。<a id="a-4X"></a>因致纷诤。<a id="a-4Y"></a>买衣人曰。<a id="a-4Z"></a>我于和市人边闻直二十。<a id="a-4a"></a>衣主复云。<a id="a-4b"></a>我于和市人边闻直四十。<a id="a-4c"></a>互相谓曰。<a id="a-4d"></a>我等二人共于一处听其断价。<a id="a-4e"></a>两种不同。<a id="a-4f"></a>定是彼人故为斗乱。<a id="a-4g"></a>诸苾刍闻已白佛。<a id="a-4h"></a>佛言。<a id="a-4i"></a>凡诸苾刍。<a id="a-4j"></a>不应为他俗人断价。<a id="a-4k"></a>亦复不应于交易处辄论贵贱如和市法。<a id="a-4l"></a>若有犯者得恶作罪。<a id="a-4m"></a>时诸苾刍欲买衣服高下酬价。<a id="a-4n"></a>俗人报曰。<a id="a-4o"></a>我是小兴生人。<a id="a-4p"></a>仁等乃是大兴生人。<a id="a-4q"></a>时诸苾刍以缘白佛。<a id="a-4r"></a>佛言苾刍不应酬价高下。<a id="a-4s"></a>若诸苾刍欲买衣者。<a id="a-4t"></a>应令俗人酬其买价。<a id="a-4u"></a>若无俗人。<a id="a-4v"></a>应可二三得自酬价。<a id="a-4w"></a>过此酬者得恶作罪。</p>
  <p id="a4x">第九子摄颂曰。</p>
  <p id="a4y">果树差修理　　四种不应分</p>
  <p id="a4z">果熟现前分　　观时莫諠戏</p>
  <p id="a50">尔时佛在王舍城。<a id="a-51"></a>时频毗娑罗王。<a id="a-52"></a>以一千根庵没罗林施与僧伽。<a id="a-53"></a>时诸苾刍虽取果食不令看守。<a id="a-54"></a>遂致摧折而便荒秽。<a id="a-55"></a>频毗娑罗王见林摧折。<a id="a-56"></a>问左右曰此庵没罗林是谁园树。<a id="a-57"></a>大臣答曰此是大王。<a id="a-58"></a>先以千株庵没罗树施与苾刍僧伽。<a id="a-59"></a>僧伽食已而不看守。<a id="a-5A"></a>因即摧残致斯荒秽。<a id="a-5B"></a>然诸圣者曾不修理。<a id="a-5C"></a>时诸苾刍以缘白佛。<a id="a-5D"></a>佛言。<a id="a-5E"></a>于寺基业不应弃舍。<a id="a-5F"></a>大众应差守园之人令其修理。<a id="a-5G"></a>时守园人遂安篱栅。<a id="a-5H"></a>计诸果树分布与人。<a id="a-5I"></a>于树根下而嚼齿木。<a id="a-5J"></a>或时漱口或洗手面濯足浣衣。<a id="a-5K"></a>是时林树被溉灌已。<a id="a-5L"></a>枝叶滋荣果实丰熟。<a id="a-5M"></a>有众多客苾刍来告旧人曰。<a id="a-5N"></a>美果新熟仁应惠我。<a id="a-5O"></a>旧人答曰。<a id="a-5P"></a>我等已分。<a id="a-5Q"></a>仁何得食。<a id="a-5R"></a>报言。<a id="a-5S"></a>此是轨范师分。<a id="a-5T"></a>此是亲教师分。<a id="a-5U"></a>此同亲教师分。<a id="a-5V"></a>此同轨范师分。<a id="a-5W"></a>时诸苾刍以缘白佛。<a id="a-5X"></a>佛言。<a id="a-5Y"></a>有四种物。<a id="a-5Z"></a>皆不应分。<a id="a-5a"></a>云何为四。<a id="a-5b"></a>一者四方僧物。<a id="a-5c"></a>二者窣睹波物。<a id="a-5d"></a>三者众家病药。<a id="a-5e"></a>四者寺资产物。<a id="a-5f"></a>若有违者得恶作罪。<a id="a-5g"></a>此等诸果应行与僧。<a id="a-5h"></a>时有贼来偷果。<a id="a-5i"></a>世尊告曰。<a id="a-5j"></a>大众应差守护园人。<a id="a-5k"></a>既受差已专为守护。<a id="a-5l"></a>因斯阙食。<a id="a-5m"></a>佛言。<a id="a-5n"></a>更别差人应早食已替彼令食。<a id="a-5o"></a>如世尊说。<a id="a-5p"></a>庵没罗果分与众僧。<a id="a-5q"></a>时守园人平等分与。<a id="a-5r"></a>其果有虫佛言应审观察虫者简却。<a id="a-5s"></a>先作净已然后行之。<a id="a-5t"></a>诸苾刍等净果之时。<a id="a-5u"></a>高声諠戏口出涎唾。<a id="a-5v"></a>灒污其果。<a id="a-5w"></a>佛言。<a id="a-5x"></a>不得諠杂。<a id="a-5y"></a>应圣默然而为观察。<a id="a-5z"></a>若諠闹者得恶作罪。</p>
  <p id="a60">第十子摄颂曰。</p>
  <p id="a61">无净人自行　　自取不应食</p>
  <p id="a62">不选开其病　　结界证耕人</p>
  <p id="a63">如世尊说。<a id="a-64"></a>庵没罗果应行与僧。<a id="a-65"></a>不知谁应合行。<a id="a-66"></a>佛言。<a id="a-67"></a>令净人行。<a id="a-68"></a>若无净人。<a id="a-69"></a>应使求寂。<a id="a-6A"></a>求寂无者。<a id="a-6B"></a>先作净已苾刍受取。<a id="a-6C"></a>应可自行。<a id="a-6D"></a>如世尊说。<a id="a-6E"></a>差守园人令其守护。<a id="a-6F"></a>净人求寂才去之后。<a id="a-6G"></a>众鸟咸来啄损其果。<a id="a-6H"></a>佛言。<a id="a-6I"></a>应以树叶盖覆。<a id="a-6J"></a>净人求寂事毕还来。<a id="a-6K"></a>宜应指示。<a id="a-6L"></a>时六众苾刍次差守园。<a id="a-6M"></a>简取美好庵没罗果。<a id="a-6N"></a>持至住处受已而食。<a id="a-6O"></a>时诸苾刍互相谓曰。<a id="a-6P"></a>美好之果久不见行。<a id="a-6Q"></a>报曰。<a id="a-6R"></a>无可将来。<a id="a-6S"></a>咸被六众简取。<a id="a-6T"></a>好者持至住处。<a id="a-6U"></a>令他授与皆自啖食。<a id="a-6V"></a>时诸苾刍以缘白佛。<a id="a-6W"></a>佛言不应自取而食。<a id="a-6X"></a>若有食者得恶作罪。<a id="a-6Y"></a>时六众苾刍自选好者令授而食。<a id="a-6Z"></a>与此与彼遂便闹乱。<a id="a-6a"></a>佛言。<a id="a-6b"></a>不应自选而食。<a id="a-6c"></a>若有食者得恶作罪。<a id="a-6d"></a>无犯者。<a id="a-6e"></a>若火力微应取熟者。<a id="a-6f"></a>火力强盛应可食生。</p>
  <p id="a6g">缘处同前。<a id="a-6h"></a>时诸苾刍人间游行。<a id="a-6i"></a>遇至一村于中有寺。<a id="a-6j"></a>既入寺已。<a id="a-6k"></a>不见一人旧住苾刍。<a id="a-6l"></a>先向昼日游处。<a id="a-6m"></a>寺内皆空。<a id="a-6n"></a>时客苾刍自相谓曰。<a id="a-6o"></a>此之空寺既无苾刍。<a id="a-6p"></a>我等岂于无界之处而为居住。<a id="a-6q"></a>当共结界。<a id="a-6r"></a>先结小界。<a id="a-6s"></a>时旧苾刍遂即来至。<a id="a-6t"></a>客便告曰。<a id="a-6u"></a>善来善来具寿。<a id="a-6v"></a>仁可来此我为解劳。<a id="a-6w"></a>主人报曰。<a id="a-6x"></a>具寿。<a id="a-6y"></a>何为却与我等解劳。<a id="a-6z"></a>我是主人。<a id="a-70"></a>暂向昼日闲静之处。<a id="a-71"></a>客便告曰。<a id="a-72"></a>我欲结界。<a id="a-73"></a>已于此处先结小界。<a id="a-74"></a>主人报曰。<a id="a-75"></a>我于此处先已结界。<a id="a-76"></a>彼此怀疑。<a id="a-77"></a>为取先界为取后耶。<a id="a-78"></a>以缘白佛。<a id="a-79"></a>佛言。<a id="a-7A"></a>应取先界。<a id="a-7B"></a>后结不成。<a id="a-7C"></a>凡客苾刍至他住处。<a id="a-7D"></a>应可住经七八日。<a id="a-7E"></a>已无人来者。<a id="a-7F"></a>应共结界。<a id="a-7G"></a>若异此者得恶作罪。</p>
  <p id="a7H">缘处同前。<a id="a-7I"></a>有一苾刍。<a id="a-7J"></a>住阿兰若处。<a id="a-7K"></a>有二耕人共为斗诤。<a id="a-7L"></a>遂以身手互相捶打。<a id="a-7M"></a>时此二人。<a id="a-7N"></a>便以苾刍为证见者。<a id="a-7O"></a>时彼二人相牵俱至王所。<a id="a-7P"></a>各申道理。<a id="a-7Q"></a>言有证人令唤苾刍。<a id="a-7R"></a>苾刍既至。<a id="a-7S"></a>王自问曰。<a id="a-7T"></a>此事如何。<a id="a-7U"></a>苾刍白言。<a id="a-7V"></a>大王。<a id="a-7W"></a>若能自立要契。<a id="a-7X"></a>如转轮王者。<a id="a-7Y"></a>我能白王。<a id="a-7Z"></a>王然其契。<a id="a-7a"></a>苾刍答曰。<a id="a-7b"></a>此二斗人更互相嗔俱行拳棒。<a id="a-7c"></a>王既闻已二皆与罪。<a id="a-7d"></a>苾刍告曰。<a id="a-7e"></a>大王。<a id="a-7f"></a>何故行罚。<a id="a-7g"></a>向者立要。<a id="a-7h"></a>如转轮王行化于世。<a id="a-7i"></a>王曰。<a id="a-7j"></a>轮王如何行化。<a id="a-7k"></a>答曰。<a id="a-7l"></a>夫轮王者。<a id="a-7m"></a>止其无益令行有益。<a id="a-7n"></a>王曰。<a id="a-7o"></a>若如是者二俱有犯。<a id="a-7p"></a>各与轻罚两皆释放。<a id="a-7q"></a>是时二人各生嫌恨。<a id="a-7r"></a>时诸苾刍以缘白佛。<a id="a-7s"></a>佛言。<a id="a-7t"></a>有斗打者。<a id="a-7u"></a>苾刍不应在傍看住。<a id="a-7v"></a>若见诤者急舍而去。<a id="a-7w"></a>如不去者得恶作罪。</p>
  <p id="a7x">尼陀那别门第五总摄颂曰。</p>
  <p id="a7y">菩萨像供养　　吉祥大众食</p>
  <p id="a7z">大会草稕居　　集僧鸣大鼓</p>
  <p id="a80">第一子摄颂曰。</p>
  <p id="a81">听为菩萨像　　复许五种旗</p>
  <p id="a82">为座置尊仪　　铁竿随意所</p>
  <p id="a83">缘处同前。<a id="a-84"></a>若佛世尊自居众首为上座者。<a id="a-85"></a>便有威肃众皆严整。<a id="a-86"></a>世尊不在即无上事。<a id="a-87"></a>是时给孤独长者来至佛所。<a id="a-88"></a>礼双足已退坐一面。<a id="a-89"></a>而白佛言。<a id="a-8A"></a>我今欲作赡部影像。<a id="a-8B"></a>唯愿听许。<a id="a-8C"></a>佛言。<a id="a-8D"></a>应作。<a id="a-8E"></a>欲安幡盖。<a id="a-8F"></a>佛言。<a id="a-8G"></a>随意。<a id="a-8H"></a>时彼长者不知欲造何幡。<a id="a-8I"></a>佛言。<a id="a-8J"></a>有五种旗幡。<a id="a-8K"></a>谓师子幡莫羯罗幡龙幡揭路荼幡牛王幡。<a id="a-8L"></a>长者复请为赡部影像作座。<a id="a-8M"></a>佛言。<a id="a-8N"></a>可作。<a id="a-8O"></a>又作铁竿而悬旗幡。<a id="a-8P"></a>佛言。<a id="a-8Q"></a>应作。</p>
  <p id="a8R">第二子摄颂曰。</p>
  <p id="a8S">供养菩萨像　　并作诸璎珞</p>
  <p id="a8T">涂香及车舆　　作伞盖旗幡</p>
  <p id="a8U">缘处同前。<a id="a-8V"></a>给孤独长者白佛言。<a id="a-8W"></a>岂非佛为菩萨时广作供养。<a id="a-8X"></a>佛言。<a id="a-8Y"></a>如是。<a id="a-8Z"></a>我今欲为赡部影像随意供养。<a id="a-8a"></a>佛言。<a id="a-8b"></a>应作。<a id="a-8c"></a>世尊。<a id="a-8d"></a>为菩萨时着诸璎珞。<a id="a-8e"></a>佛言。<a id="a-8f"></a>如是。<a id="a-8g"></a>我今欲为赡部影像作诸璎珞。<a id="a-8h"></a>佛言。<a id="a-8i"></a>随意。<a id="a-8j"></a>唯除脚玔耳珰。<a id="a-8k"></a>余皆任作。<a id="a-8l"></a>我今欲作磨香涂香拭佛手足。<a id="a-8m"></a>佛言。<a id="a-8n"></a>应作。<a id="a-8o"></a>佛为菩萨时乘舆出入或乘御车。<a id="a-8p"></a>我今欲作辇舆。<a id="a-8q"></a>佛言。<a id="a-8r"></a>应作。<a id="a-8s"></a>复言。<a id="a-8t"></a>为菩萨时常持伞盖随从幡旗。<a id="a-8u"></a>我今欲为影像作其伞盖并造诸幡。<a id="a-8v"></a>佛言。<a id="a-8w"></a>应作。<a id="a-8x"></a>菩萨在家常着花鬘璎珞以为严饰。<a id="a-8y"></a>我今亦作用庄严像。<a id="a-8z"></a>佛言。<a id="a-90"></a>如是。<a id="a-91"></a>种种庄饰之具。<a id="a-92"></a>我皆听作。</p>
  <p id="a93">第三子摄颂曰。</p>
  <p id="a94">吉祥并供养　　花鬘及香合</p>
  <p id="a95">诸人大集时　　昼开门夜闭</p>
  <p id="a96">尔时给孤独长者请世尊曰。<a id="a-97"></a>佛为菩萨时。<a id="a-98"></a>一切大众以吉祥事恭敬供养佛。<a id="a-99"></a>若听者。<a id="a-9A"></a>我于赡部像前。<a id="a-9B"></a>为吉祥事并设供养。<a id="a-9C"></a>佛言。<a id="a-9D"></a>随意应作。<a id="a-9E"></a>我今复欲作顶上鬘及诸香合供赡部像。<a id="a-9F"></a>佛言。<a id="a-9G"></a>应作。<a id="a-9H"></a>长者言。<a id="a-9I"></a>我因赡部像庄严寺宇。<a id="a-9J"></a>时诸苾刍彩画其寺。<a id="a-9K"></a>以诸香泥花鬘烧香末香。<a id="a-9L"></a>奏诸鼓乐广设供养。<a id="a-9M"></a>时众人等见此希奇生未曾有。<a id="a-9N"></a>共相谓曰。<a id="a-9O"></a>此之住处极妙庄严。<a id="a-9P"></a>时诸苾刍见人闹乱昼日闭门。<a id="a-9Q"></a>俗人见已便起讥嫌云障生善。<a id="a-9R"></a>以缘白佛。<a id="a-9S"></a>佛言。<a id="a-9T"></a>若有鼓乐为供养时。<a id="a-9U"></a>昼日开门至夜宜闭。</p>
  <p id="a9V">第四子摄颂曰。</p>
  <p id="a9W">大众集会食　　薜舍佉月生</p>
  <p id="a9X">香台五六年　　并应为大会</p>
  <p id="a9Y">尔时给孤独长者设供养时。<a id="a-9Z"></a>众多苾刍等七众俱集长者见已生大欢喜。<a id="a-9a"></a>作如是念。<a id="a-9b"></a>如世尊说。<a id="a-9c"></a>苾刍有五种时施。<a id="a-9d"></a>云何为五。<a id="a-9e"></a>一者于客来人及将行者而为给施。<a id="a-9f"></a>二者于病人及瞻病者而行给施。<a id="a-9g"></a>三者于饥俭年及在险路而行给施。<a id="a-9h"></a>四者若得新谷新果及。<a id="a-9i"></a>新节岁。<a id="a-9j"></a>先于持戒有德为供给已后当自食。<a id="a-9k"></a>五者若遇风雨寒雪之时。<a id="a-9l"></a>应持饼粥麨及诸浆往施众僧。<a id="a-9m"></a>勿令圣者冒涉艰辛。<a id="a-9n"></a>受我饮食安乐而住。<a id="a-9o"></a>我今见此苾刍苾刍尼邬波索迦邬波斯迦。<a id="a-9p"></a>远来至此疲于道路。<a id="a-9q"></a>若佛听者。<a id="a-9r"></a>我当为此而设大会。<a id="a-9s"></a>即往佛所礼双足已在一面坐白佛言。<a id="a-9t"></a>世尊。<a id="a-9u"></a>如佛所说。<a id="a-9v"></a>有五种时施。<a id="a-9w"></a>广如上说。<a id="a-9x"></a>由观菩萨大会供养四方人众悉皆云集行路辛苦。<a id="a-9y"></a>若佛听者我当设供。<a id="a-9z"></a>佛言。<a id="a-A0"></a>随意应作。<a id="a-A1"></a>长者遂设无遮大会。</p>
  <p id="aA2">尔时长者白佛言。<a id="a-A3"></a>我今更设大会。<a id="a-A4"></a>佛言。<a id="a-A5"></a>应作。<a id="a-A6"></a>长者白佛。<a id="a-A7"></a>菩萨生时是何月日。<a id="a-A8"></a>佛告长者。<a id="a-A9"></a>薜舍佉月日月圆时是我生日。<a id="a-AA"></a>我今欲作生日大会。<a id="a-AB"></a>佛言。<a id="a-AC"></a>应作。<a id="a-AD"></a>我今欲为赡部影像而作香台。<a id="a-AE"></a>佛言。<a id="a-AF"></a>应作。<a id="a-AG"></a>世尊。<a id="a-AH"></a>为菩萨时经于几岁而除顶髻。<a id="a-AI"></a>佛言。<a id="a-AJ"></a>五岁。<a id="a-AK"></a>我今欲作五岁大会。<a id="a-AL"></a>佛言。<a id="a-AM"></a>应作。<a id="a-AN"></a>世尊。<a id="a-AO"></a>菩萨于几岁时重立顶髻。<a id="a-AP"></a>佛言。<a id="a-AQ"></a>六岁。<a id="a-AR"></a>余如前说。<a id="a-AS"></a>世尊。<a id="a-AT"></a>我欲为作赡部影像作佛陀大会。<a id="a-AU"></a>佛言。<a id="a-AV"></a>应作。</p>
  <p id="aAW">第五子摄颂曰。</p>
  <p id="aAX">大会为草稕　　不应杂乱坐</p>
  <p id="aAY">应打揵稚鼓　　告时令普知</p>
  <p id="aAZ">给孤独长者设大会时。<a id="a-Aa"></a>六大都城并皆云集。<a id="a-Ab"></a>时诸苾刍亦复来至。<a id="a-Ac"></a>由斯席荐并皆阙少。<a id="a-Ad"></a>佛言。<a id="a-Ae"></a>长者。<a id="a-Af"></a>应结草稕随时坐食。<a id="a-Ag"></a>苾刍食已不收而去。<a id="a-Ah"></a>以缘白佛。<a id="a-Ai"></a>佛言。<a id="a-Aj"></a>苾刍食了应收草稕举置一边方随意去。<a id="a-Ak"></a>若作佛陀会已应须弃之。<a id="a-Al"></a>时诸苾刍不依大小。<a id="a-Am"></a>越其次第相杂而坐。<a id="a-An"></a>令行食者久延时节。<a id="a-Ao"></a>或时食竟更有人来。<a id="a-Ap"></a>失其时候。<a id="a-Aq"></a>佛言。<a id="a-Ar"></a>应告时至。<a id="a-As"></a>虽告时至众闹不闻。<a id="a-At"></a>世尊告曰。<a id="a-Au"></a>应打揵稚。<a id="a-Av"></a>犹尚不闻。<a id="a-Aw"></a>佛言。<a id="a-Ax"></a>应可吹螺并复击鼓。<a id="a-Ay"></a>然未普闻。<a id="a-Az"></a>佛言。<a id="a-B0"></a>打大钟鼓。<a id="a-B1"></a>佛令打鼓。<a id="a-B2"></a>打三下已即便长打。<a id="a-B3"></a>诸有病者及授事人致有阙乏。<a id="a-B4"></a>佛言。<a id="a-B5"></a>应待病人请得食已。<a id="a-B6"></a>并授事人食竟然后长打。<a id="a-B7"></a>若不尔者得越法罪。</p>
  <p id="aB8">第六子摄颂曰。</p>
  <p id="aB9">集僧鸣大鼓　　供了去幢幡</p>
  <p id="aBA">若多获珍宝　　随应悉分与</p>
  <p id="aBB">如世尊说。<a id="a-BC"></a>应打揵稚及吹双螺者。<a id="a-BD"></a>虽如是作犹不普闻。<a id="a-BE"></a>佛言。<a id="a-BF"></a>应打大鼓令响普闻。<a id="a-BG"></a>为大会时远近咸集。<a id="a-BH"></a>设会虽竟人犹不散。<a id="a-BI"></a>世尊告曰。<a id="a-BJ"></a>应除供养所设幢幡。<a id="a-BK"></a>时众见已自然散去。<a id="a-BL"></a>作此会时苾刍僧众多获珍财。<a id="a-BM"></a>不知云何。<a id="a-BN"></a>佛言。<a id="a-BO"></a>据合得者。<a id="a-BP"></a>先从上座乃至行末随其大小准法平分。<a id="a-BQ"></a>时诸苾刍犹自纷扰。<a id="a-BR"></a>佛言。<a id="a-BS"></a>众若多者。<a id="a-BT"></a>应可千人与其一分各自分之。<a id="a-BU"></a>或复百人或二十人乃至十人。<a id="a-BV"></a>而为一分令自分取。<a id="a-BW"></a>邬波离白佛言。<a id="a-BX"></a>十人分中若一身死。<a id="a-BY"></a>亡人之分谁合得耶。<a id="a-BZ"></a>佛言。<a id="a-Ba"></a>若十人内已分衣竟。<a id="a-Bb"></a>亡人之分应入僧伽。<a id="a-Bc"></a>如其未分。<a id="a-Bd"></a>九人合得。<a id="a-Be"></a>多亦准斯。<a id="a-Bf"></a>尼陀那了。</p>
 </body>
</html>