<!doctype html>
<html id="z3IBV9vre" data-ver="247">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="小乘律">
  <meta period="刘宋">
 </head>
 <body>
  <h1 id="a1">杂法第九(尼无乞处分作房法。自余皆与上大僧同)</h1>
  <h2 id="a2">内护匡救僧众摈罚羯磨法</h2>
  <p id="a3">律藏所明僧之正法。<a id="a-4"></a>宗要有三。<a id="a-5"></a>故结集称言。<a id="a-6"></a>是法是毗尼是佛所教。</p>
  <p id="a7">法者。<a id="a-8"></a>谓五种远离行。<a id="a-9"></a>何等五。<a id="a-A"></a>一者出离非世法。<a id="a-B"></a>二越度非受法。<a id="a-C"></a>三无欲非有欲。<a id="a-D"></a>四无结非有结。<a id="a-E"></a>五不亲近生死非亲近。</p>
  <p id="aF">毗尼者。<a id="a-G"></a>谓五种出要行何等五。<a id="a-H"></a>一少欲非多欲。<a id="a-I"></a>二知足非无厌。<a id="a-J"></a>三易护非难护。<a id="a-K"></a>四易养非难养。<a id="a-L"></a>五智慧非愚痴。</p>
  <p id="aM">佛所教者。<a id="a-N"></a>谓五种教诫行。<a id="a-O"></a>何等五。<a id="a-P"></a>一有罪行者制。<a id="a-Q"></a>二无罪者听。<a id="a-R"></a>三若制若听法。<a id="a-S"></a>有缺减者如法举之。<a id="a-T"></a>四数数违犯折伏与念。<a id="a-U"></a>五真实功德爱念称叹。<a id="a-V"></a>故经云。<a id="a-W"></a>正法住正法灭。<a id="a-X"></a>谓之。<a id="a-Y"></a>于此传法之人。<a id="a-Z"></a>亦有于三。<a id="a-a"></a>故圣诰称言。<a id="a-b"></a>知法知律知摩夷。<a id="a-c"></a>知法者。<a id="a-d"></a>谓善持修多罗藏。<a id="a-e"></a>如阿难等。<a id="a-f"></a>知律者。<a id="a-g"></a>谓善持毗尼藏。<a id="a-h"></a>如优波离等。<a id="a-i"></a>知摩夷者。<a id="a-j"></a>谓善于训导宰任玄纲。<a id="a-k"></a>如大迦葉等。<a id="a-l"></a>故凡欲晖踪圣迹以隆道教继轨后代不绝于时者。<a id="a-m"></a>非兹而谁。</p>
  <p id="an">五种入众法。<a id="a-o"></a>何等五。<a id="a-p"></a>一应以慈心。<a id="a-q"></a>二应自卑下如拭尘巾。<a id="a-r"></a>三应善知坐起上下威仪。<a id="a-s"></a>四不杂说俗事。<a id="a-t"></a>为众说法。<a id="a-u"></a>若请他说。<a id="a-v"></a>五若见僧中有不可事。<a id="a-w"></a>心不安忍应作默然。</p>
  <p id="ax">五种如法默然。<a id="a-y"></a>何等五。<a id="a-z"></a>一见他非法而默然。<a id="a-10"></a>二不得伴而默然。<a id="a-11"></a>三犯重而默然。<a id="a-12"></a>四同住默然。<a id="a-13"></a>五在同住地默然。</p>
  <p id="a14">五种非法默然。<a id="a-15"></a>何等五。<a id="a-16"></a>一如法羯磨而心不同。<a id="a-17"></a>默然在之。<a id="a-18"></a>二得同意伴亦默然任之。<a id="a-19"></a>三若见小罪而默然。<a id="a-1A"></a>四为作别住而默然。<a id="a-1B"></a>五在戒场上而默然。</p>
  <p id="a1C">五种弃法。<a id="a-1D"></a>何等五。<a id="a-1E"></a>一比丘犯罪。<a id="a-1F"></a>余比丘问。<a id="a-1G"></a>汝犯罪见不。<a id="a-1H"></a>答言不见。<a id="a-1I"></a>彼语言。<a id="a-1J"></a>汝若见罪应忏悔。<a id="a-1K"></a>二比丘犯罪。<a id="a-1L"></a>余比丘问。<a id="a-1M"></a>汝犯罪见不。<a id="a-1N"></a>答言不见。<a id="a-1O"></a>彼语言。<a id="a-1P"></a>汝若见罪。<a id="a-1Q"></a>应僧中忏悔。<a id="a-1R"></a>三比丘犯罪。<a id="a-1S"></a>余比丘问言。<a id="a-1T"></a>汝犯罪见不。<a id="a-1U"></a>答言不见。<a id="a-1V"></a>彼语言。<a id="a-1W"></a>汝若见罪。<a id="a-1X"></a>当于此僧中忏。<a id="a-1Y"></a>四比丘犯罪。<a id="a-1Z"></a>余比丘问言。<a id="a-1a"></a>汝犯罪见不。<a id="a-1b"></a>答言不见。<a id="a-1c"></a>众僧应舍弃语言。<a id="a-1d"></a>汝不见罪。<a id="a-1e"></a>随所至处。<a id="a-1f"></a>不听汝布萨。<a id="a-1g"></a>如恶马难调合缰杙俱弃。<a id="a-1h"></a>汝亦如是。<a id="a-1i"></a>五比丘犯罪。<a id="a-1j"></a>余比丘问言。<a id="a-1k"></a>汝犯罪见不。<a id="a-1l"></a>答言不见。<a id="a-1m"></a>彼应僧中作不见举羯磨。</p>
  <p id="a1n">五种作羯磨法。<a id="a-1o"></a>何等五。<a id="a-1p"></a>一见前。<a id="a-1q"></a>二自言。<a id="a-1r"></a>三不清净。<a id="a-1s"></a>四如法。<a id="a-1t"></a>五和合。</p>
  <p id="a1u">斯谓知病知药知对治。<a id="a-1v"></a>善于废兴通塞存护之仪。<a id="a-1w"></a>故致任持之功义显于此。</p>
  <p id="a1x">三种调法谓呵责羯磨。<a id="a-1y"></a>摈羯磨。<a id="a-1z"></a>依止羯磨。</p>
  <p id="a20">三种灭法谓罪处所。<a id="a-21"></a>多人语。<a id="a-22"></a>如草覆地。</p>
  <p id="a23">三种不共住法。<a id="a-24"></a>谓三举羯磨恶骂治灭摈羯磨。</p>
  <p data-pb></p>
  <h2 id="a25">呵责羯磨文</h2>
  <p id="a26">(先作举作忆念与罪已。<a id="a-27"></a>然后作羯磨)</p>
  <p id="a28">大德僧听。<a id="a-29"></a>此比丘某甲。<a id="a-2A"></a>喜共斗诤共相骂詈。<a id="a-2B"></a>口出刀剑互求长短。<a id="a-2C"></a>彼自共斗诤已。<a id="a-2D"></a>若复有余比丘斗诤者。<a id="a-2E"></a>即复往彼劝言。<a id="a-2F"></a>汝等免力莫不如他。<a id="a-2G"></a>汝等多闻智慧财富。<a id="a-2H"></a>亦胜多有知识。<a id="a-2I"></a>我等当为汝作伴傥。<a id="a-2J"></a>令僧未有诤事而有诤事。<a id="a-2K"></a>已有诤事。<a id="a-2L"></a>而不除灭。<a id="a-2M"></a>若僧时到僧忍听。<a id="a-2N"></a>为比丘某甲作呵责羯磨。<a id="a-2O"></a>若后复更斗诤共相骂詈言。<a id="a-2P"></a>众僧当更增罪治白如是。</p>
  <p id="a2Q">大德僧听。<a id="a-2R"></a>此比丘某甲。<a id="a-2S"></a>喜共斗诤共相骂詈。<a id="a-2T"></a>口出刀剑互求长短。<a id="a-2U"></a>彼自共斗诤已。<a id="a-2V"></a>若复有余比丘斗诤者。<a id="a-2W"></a>即复往彼劝彼言。<a id="a-2X"></a>汝等免力莫不如他。<a id="a-2Y"></a>汝等智慧多闻财富。<a id="a-2Z"></a>亦胜多有知识。<a id="a-2a"></a>我等当为汝作伴傥。<a id="a-2b"></a>令僧未有诤事而有诤事。<a id="a-2c"></a>已有诤事而不除灭。<a id="a-2d"></a>僧为比丘某甲作呵责羯磨。<a id="a-2e"></a>谁诸长老忍。<a id="a-2f"></a>僧与比丘某甲作呵责羯磨。<a id="a-2g"></a>若复更斗诤共相骂詈者。<a id="a-2h"></a>众僧当更增罪治。<a id="a-2i"></a>忍者默然。<a id="a-2j"></a>不忍者说。<a id="a-2k"></a>是初羯磨(如是三说)</p>
  <p id="a2l">僧已忍。<a id="a-2m"></a>为比丘某甲作呵责羯磨竟。<a id="a-2n"></a>僧忍默然故。<a id="a-2o"></a>是事如是持(与羯磨已以夺三十五事。<a id="a-2p"></a>令其折伏。<a id="a-2q"></a>后若随顺改悔者。<a id="a-2r"></a>僧应还与解羯磨)</p>
  <p data-pb></p>
  <h2 id="a2s">与罪处所羯磨文</h2>
  <p id="a2t">(先作举作忆念与罪已。<a id="a-2u"></a>然后作羯磨)</p>
  <p id="a2v">大德僧听。<a id="a-2w"></a>是比丘某甲。<a id="a-2x"></a>无惭无愧多犯诸罪。<a id="a-2y"></a>有见闻疑。<a id="a-2z"></a>先自言犯后言不犯。<a id="a-30"></a>前后言语相违。<a id="a-31"></a>若僧时到僧忍听。<a id="a-32"></a>僧今与比丘某甲罪处所羯磨。<a id="a-33"></a>白如是。</p>
  <p id="a34">大德僧听。<a id="a-35"></a>是比丘某甲。<a id="a-36"></a>无惭无愧多犯诸罪。<a id="a-37"></a>有见闻疑。<a id="a-38"></a>先自言犯后言不犯。<a id="a-39"></a>前后言语相违。<a id="a-3A"></a>僧今与是比丘某甲罪处所羯磨。<a id="a-3B"></a>谁诸长老忍。<a id="a-3C"></a>僧今与比丘某甲罪处所羯磨者默然。<a id="a-3D"></a>谁不忍者说。<a id="a-3E"></a>是初羯磨(如是三说)</p>
  <p id="a3F">僧已忍与比丘某甲罪处所羯磨竟。<a id="a-3G"></a>僧忍默然故。<a id="a-3H"></a>是事如是持(与羯磨已以三十五事。<a id="a-3I"></a>令其折伏后若随顺改悔。<a id="a-3J"></a>僧应还与解羯磨)</p>
  <p data-pb></p>
  <h2 id="a3K">与灭摈羯磨文</h2>
  <p id="a3L">(先作举作忆念与罪已。<a id="a-3M"></a>然后作羯磨)</p>
  <p id="a3N">大德僧听。<a id="a-3O"></a>是比丘某甲。<a id="a-3P"></a>犯某甲波罗夷罪。<a id="a-3Q"></a>若僧时到僧忍听。<a id="a-3R"></a>僧今与比丘某甲波罗夷罪灭摈羯磨。<a id="a-3S"></a>不得共住不得共事。<a id="a-3T"></a>白如是。</p>
  <p id="a3U">大德僧听。<a id="a-3V"></a>是比丘某甲。<a id="a-3W"></a>犯某甲波罗夷罪。<a id="a-3X"></a>僧今与比丘某甲波罗夷罪灭摈羯磨。<a id="a-3Y"></a>不得共住不得共事。<a id="a-3Z"></a>谁诸长老忍僧与比丘某甲波罗夷罪灭摈羯磨不得共住不得共事者默然。<a id="a-3a"></a>谁不忍者说。<a id="a-3b"></a>是初羯磨(如是三说)</p>
  <p id="a3c">僧已忍。<a id="a-3d"></a>与比丘某甲波罗夷罪灭摈羯磨不得共住不得共事竟。<a id="a-3e"></a>僧忍默然故。<a id="a-3f"></a>是事如是持(此永摈无解法)此后三羯磨。<a id="a-3g"></a>皆是治罚法。<a id="a-3h"></a>但以过有轻重。<a id="a-3i"></a>阶之为三。<a id="a-3j"></a>前呵责羯磨等。<a id="a-3k"></a>是调伏法。<a id="a-3l"></a>罪处所羯磨等。<a id="a-3m"></a>是折伏法。<a id="a-3n"></a>灭摈羯磨等。<a id="a-3o"></a>是驱出法。<a id="a-3p"></a>故经言应调伏者而调伏之。<a id="a-3q"></a>应折伏者而折伏之。<a id="a-3r"></a>应罚黜者而罚黜之。<a id="a-3s"></a>若随事而言。<a id="a-3t"></a>羯磨非一。<a id="a-3u"></a>备明律典。<a id="a-3v"></a>宁容具集。<a id="a-3w"></a>故各当其分唯标一羯磨。<a id="a-3x"></a>示之恒式。<a id="a-3y"></a>余类准以可知。</p>
 </body>
</html>