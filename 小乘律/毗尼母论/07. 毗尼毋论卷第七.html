<!doctype html>
<html id="z3IBVCksd" data-ver="1098">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘律">
  <meta period="秦">
 </head>
 <body>
  <h1 id="a1">毗尼毋论卷第七</h1>
  <p id="a2">犯罪凡有三种。<a id="a-3"></a>一者初犯罪缘。<a id="a-4"></a>二者因犯故制。<a id="a-5"></a>三者重制。<a id="a-6"></a>云何名缘。</p>
  <p id="a7">尔时世尊在修赖吒国游行。<a id="a-8"></a>迦兰陀子修提那。<a id="a-9"></a>为续种继后故作欲心。<a id="a-A"></a>与其本二行欲。<a id="a-B"></a>因此初犯。<a id="a-C"></a>佛集诸比丘。<a id="a-D"></a>是名为缘。<a id="a-E"></a>云何名为制。<a id="a-F"></a>若比丘行非梵行。<a id="a-G"></a>乃至畜生。<a id="a-H"></a>犯波罗夷不共住。<a id="a-I"></a>是名为制。<a id="a-J"></a>云何名为重制。</p>
  <p id="aK">尔时世尊在毗梨只国。<a id="a-L"></a>有一毗梨只子出家。<a id="a-M"></a>后不乐道常思念欲事。<a id="a-N"></a>归家即共其本二行欲。<a id="a-O"></a>行欲已讫即生悔心。<a id="a-P"></a>制本住寺。<a id="a-Q"></a>向诸比丘说所犯事。<a id="a-R"></a>诸比丘闻已往白世尊。<a id="a-S"></a>佛告诸比丘。<a id="a-T"></a>初入犯波罗夷。<a id="a-U"></a>如毗舍离林中乞食比丘。<a id="a-V"></a>此是重制。</p>
  <p id="aW">尔时尊者优波离。<a id="a-X"></a>即从座起整衣服顶礼佛足胡跪合掌。<a id="a-Y"></a>白佛言。<a id="a-Z"></a>世尊。<a id="a-a"></a>若有人于畜生边行淫。<a id="a-b"></a>此为犯不。<a id="a-c"></a>佛告优波离。<a id="a-d"></a>初入亦犯。<a id="a-e"></a>优波离复问。<a id="a-f"></a>非道行淫为犯不。<a id="a-g"></a>佛言初入亦犯。<a id="a-h"></a>初入犯因缘。<a id="a-i"></a>如律中广解。</p>
  <p id="aj">重制有二种因缘。<a id="a-k"></a>一者急二者缓。<a id="a-l"></a>急者。<a id="a-m"></a>乃至畜生与人同犯。<a id="a-n"></a>是名为急。<a id="a-o"></a>云何名缓。<a id="a-p"></a>若有比丘欲舍道还俗行淫者。<a id="a-q"></a>听舍戒还家。<a id="a-r"></a>若后时还乐在道者。<a id="a-s"></a>听出家与受具足。<a id="a-t"></a>是名为缓。<a id="a-u"></a>如难提伽比丘犯重。<a id="a-v"></a>听忏悔在大僧下沙弥上。<a id="a-w"></a>此亦是缓。<a id="a-x"></a>譬如国王有犯罪者一者急二者缓。<a id="a-y"></a>重制中亦如是。<a id="a-z"></a>一缓一急。<a id="a-10"></a>是故三处得决所犯事。</p>
  <p id="a11">复有三处决了非犯。<a id="a-12"></a>一者缘。<a id="a-13"></a>二者制。<a id="a-14"></a>三者重制。<a id="a-15"></a>缘者。<a id="a-16"></a>佛未制戒时初犯者此是缘。<a id="a-17"></a>制者。<a id="a-18"></a>初犯者制不犯戒。<a id="a-19"></a>是名为制。<a id="a-1A"></a>重制者。<a id="a-1B"></a>若比丘比丘尼不得自在。<a id="a-1C"></a>为强力所逼强。<a id="a-1D"></a>共行欲不受乐者不犯。<a id="a-1E"></a>是名重制。<a id="a-1F"></a>是名三处决断不犯。<a id="a-1G"></a>复有三处决断所犯。<a id="a-1H"></a>一缘二制三重制。<a id="a-1I"></a>缘者。<a id="a-1J"></a>尔时世尊在王舍城。<a id="a-1K"></a>陀腻加比丘不与取。<a id="a-1L"></a>瓶沙王所护材木。<a id="a-1M"></a>如来欲令后比丘更不作过患。<a id="a-1N"></a>以此事故集诸比丘。<a id="a-1O"></a>是名为缘。<a id="a-1P"></a>若比丘若空地若聚落不与取犯波罗夷。<a id="a-1Q"></a>是名为制。<a id="a-1R"></a>若自取若为他外逻教取若遣人取。<a id="a-1S"></a>是三处不与取犯波罗夷。<a id="a-1T"></a>是名重制。<a id="a-1U"></a>若他所有不作他想取犯突吉罗。<a id="a-1V"></a>此亦重制。<a id="a-1W"></a>一切所犯。<a id="a-1X"></a>如此三处决了应广知。</p>
  <p id="a1Y">重制复有二种。<a id="a-1Z"></a>一者急二者缓。<a id="a-1a"></a>急者。<a id="a-1b"></a>乃至草木小叶他物不与不得取。<a id="a-1c"></a>是名为急。<a id="a-1d"></a>缓者。<a id="a-1e"></a>若他物不作他想取。<a id="a-1f"></a>是名为缓。<a id="a-1g"></a>是名三处决断犯。</p>
  <p id="a1h">复有三处决断不犯。<a id="a-1i"></a>一缘二制三重制。<a id="a-1j"></a>缘如上说。<a id="a-1k"></a>制者。<a id="a-1l"></a>初未结戒时不犯。<a id="a-1m"></a>是名为制。<a id="a-1n"></a>重制者。<a id="a-1o"></a>他物他想不取。<a id="a-1p"></a>乃至不起盗心。<a id="a-1q"></a>是名重制。</p>
  <p id="a1r">尔时世尊在毗舍离。<a id="a-1s"></a>有比丘住跋裘河边。<a id="a-1t"></a>起不净想厌患此身。<a id="a-1u"></a>以衣钵雇比丘相杀。<a id="a-1v"></a>如来欲断如此恶因缘故。<a id="a-1w"></a>集诸比丘。<a id="a-1x"></a>是名为缘。<a id="a-1y"></a>制者。<a id="a-1z"></a>若比丘断人命。<a id="a-20"></a>得波罗夷。<a id="a-21"></a>不应共住。<a id="a-22"></a>是名为制。<a id="a-23"></a>重制者。<a id="a-24"></a>从受母胎乃至老时断人命者。<a id="a-25"></a>皆得波罗夷。<a id="a-26"></a>是名重制。</p>
  <p id="a27">复有重制。<a id="a-28"></a>若人病求欲自杀。<a id="a-29"></a>比丘若自与刀。<a id="a-2A"></a>若教人与刀。<a id="a-2B"></a>若自与药。<a id="a-2C"></a>若教人与药。<a id="a-2D"></a>如是等众多方便。<a id="a-2E"></a>皆名重制。<a id="a-2F"></a>重制有二因缘。<a id="a-2G"></a>一者急二者缓。<a id="a-2H"></a>急者。<a id="a-2I"></a>一切不得杀乃至蚁子。<a id="a-2J"></a>是名为急。<a id="a-2K"></a>缓者。<a id="a-2L"></a>若人作非人想杀者不犯。<a id="a-2M"></a>是名为缓。<a id="a-2N"></a>此是三处决断所犯。<a id="a-2O"></a>复有三处决断不犯。<a id="a-2P"></a>一缘二制三重制。<a id="a-2Q"></a>缘者如上说。<a id="a-2R"></a>制者。<a id="a-2S"></a>初未制戒时作不犯。<a id="a-2T"></a>是名为制。<a id="a-2U"></a>重制者。<a id="a-2V"></a>于一切众生上不起杀心。<a id="a-2W"></a>是名重制。<a id="a-2X"></a>以是义故。<a id="a-2Y"></a>名三处决断不犯。</p>
  <p id="a2Z">复有三处决断。<a id="a-2a"></a>一缘二制三重制。<a id="a-2b"></a>缘者。<a id="a-2c"></a>尔时世尊在毗舍离跋裘河摩帝寺。<a id="a-2d"></a>诸比丘为乞食故。<a id="a-2e"></a>故妄语。<a id="a-2f"></a>如来断此因缘。<a id="a-2g"></a>集诸比丘。<a id="a-2h"></a>是名为缘。<a id="a-2i"></a>制者。<a id="a-2j"></a>若比丘自称得过人法。<a id="a-2k"></a>是比丘得波罗夷。<a id="a-2l"></a>不应共住。<a id="a-2m"></a>是名为制。<a id="a-2n"></a>重制者。<a id="a-2o"></a>自称得身念处。<a id="a-2p"></a>乃至自称言得果。<a id="a-2q"></a>是名重制。<a id="a-2r"></a>重制复有二种。<a id="a-2s"></a>一急二缓。<a id="a-2t"></a>急者。<a id="a-2u"></a>一切不得妄语乃至戏笑。<a id="a-2v"></a>是名为急。<a id="a-2w"></a>缓者。<a id="a-2x"></a>若欲故作妄语。<a id="a-2y"></a>语不成令人不解者得偷兰遮。<a id="a-2z"></a>是名为缓。<a id="a-30"></a>是名三处决断所犯。</p>
  <p id="a31">有三处决断不犯。<a id="a-32"></a>一缘二制三重制。<a id="a-33"></a>缘者即如上说。<a id="a-34"></a>制者。<a id="a-35"></a>初未制戒时所作不犯。<a id="a-36"></a>是名为制。<a id="a-37"></a>重制者。<a id="a-38"></a>如增上慢比丘。<a id="a-39"></a>实未得道。<a id="a-3A"></a>闻边人说其得道。<a id="a-3B"></a>意谓实得。<a id="a-3C"></a>后翘勤不已。<a id="a-3D"></a>得阿罗汉果。<a id="a-3E"></a>知其本谓得者不实。<a id="a-3F"></a>心疑问佛。<a id="a-3G"></a>佛言不犯。<a id="a-3H"></a>是名重制。<a id="a-3I"></a>此是决断三处不犯。<a id="a-3J"></a>如是乃至众学。<a id="a-3K"></a>皆以此三法推可知。</p>
  <p id="a3L">复次应推缘。<a id="a-3M"></a>一钵二衣三尼师檀四针筒五道行人六人七房。<a id="a-3N"></a>钵缘者。</p>
  <p id="a3O">尔时世尊在王舍城。<a id="a-3P"></a>王舍城有一长者。<a id="a-3Q"></a>其家中有大栴檀木作钵。<a id="a-3R"></a>乃至集诸比丘。<a id="a-3S"></a>是名为缘。<a id="a-3T"></a>制者。<a id="a-3U"></a>不应畜栴檀钵。<a id="a-3V"></a>是名为制。<a id="a-3W"></a>重制者。<a id="a-3X"></a>不应为诸白衣现神通力。<a id="a-3Y"></a>是名重制。<a id="a-3Z"></a>复有重制。<a id="a-3a"></a>比丘不应畜木钵石钵金钵银钵宝钵珠钵。<a id="a-3b"></a>不应架上安钵。<a id="a-3c"></a>不应泥团上安钵。<a id="a-3d"></a>乃至不应湿钵置钵囊中。<a id="a-3e"></a>此杂犍度中广明。<a id="a-3f"></a>是名三处决断犯。<a id="a-3g"></a>不应坐钵上。<a id="a-3h"></a>不应卧钵上。<a id="a-3i"></a>不应钵中盛水洗手足。<a id="a-3j"></a>一切处不应用。<a id="a-3k"></a>除病。<a id="a-3l"></a>不应用钵除粪。<a id="a-3m"></a>不应不爱护钵。<a id="a-3n"></a>敬之如目。<a id="a-3o"></a>除病。<a id="a-3p"></a>是名三处决断犯。</p>
  <p id="a3q">复有三处。<a id="a-3r"></a>应决断不犯。<a id="a-3s"></a>一缘二制三重制。<a id="a-3t"></a>缘者。</p>
  <p id="a3u">尔时世尊在波罗奈。<a id="a-3v"></a>诸比丘白佛。<a id="a-3w"></a>我等应当畜何等钵。<a id="a-3x"></a>是名为缘。<a id="a-3y"></a>制者。<a id="a-3z"></a>听诸比丘畜笼口钵更竖钵。<a id="a-40"></a>是名为制。<a id="a-41"></a>重制者。<a id="a-42"></a>听诸比丘畜铁钵苏摩钵乃至赤钵。<a id="a-43"></a>皆应畜之。<a id="a-44"></a>是名重制。<a id="a-45"></a>复有重制。<a id="a-46"></a>若钵挂肩腋下使破者。<a id="a-47"></a>听作筐盛之。<a id="a-48"></a>若苏摩钵破者。<a id="a-49"></a>劫波缕麻缕缀之。<a id="a-4A"></a>乃至用落沙胶之。<a id="a-4B"></a>若铁钵生穿破。<a id="a-4C"></a>应打铁令薄补熏受用。<a id="a-4D"></a>长钵不应过十日畜。<a id="a-4E"></a>钵破未过五缀。<a id="a-4F"></a>不应舍更求余钵。<a id="a-4G"></a>比丘尼得钵。<a id="a-4H"></a>即日作净施。<a id="a-4I"></a>不应过夜。<a id="a-4J"></a>此亦是重制。</p>
  <p id="a4K">衣缘者。<a id="a-4L"></a>一缘二制三重制。</p>
  <p id="a4M">尔时世尊在舍卫国。<a id="a-4N"></a>六群比丘畜上色衣。<a id="a-4O"></a>佛集诸比丘。<a id="a-4P"></a>是名为缘。<a id="a-4Q"></a>制者。<a id="a-4R"></a>不听畜上色衣。<a id="a-4S"></a>是名为制。<a id="a-4T"></a>重制者。<a id="a-4U"></a>不得畜锦衣白衣。<a id="a-4V"></a>不听畜有须衣罗网衣。<a id="a-4W"></a>是名重制。<a id="a-4X"></a>又复不听裹头行。<a id="a-4Y"></a>又复不听畜革行缠除因缘。<a id="a-4Z"></a>不得用僧伽梨裹木新面牛屎草土。<a id="a-4a"></a>不得脚蹑僧伽梨。<a id="a-4b"></a>不得揲僧伽梨敷坐。<a id="a-4c"></a>不得衬身着僧伽梨。<a id="a-4d"></a>不得不爱护僧伽梨。<a id="a-4e"></a>如自护其皮。<a id="a-4f"></a>是名重制。<a id="a-4g"></a>此是三处决断所犯。<a id="a-4h"></a>复有三处决断不犯。<a id="a-4i"></a>一缘二制三重制。<a id="a-4j"></a>缘者。</p>
  <p id="a4k">尔时世尊在波罗奈。<a id="a-4l"></a>有诸比丘。<a id="a-4m"></a>白佛。<a id="a-4n"></a>我等应当畜何等衣。<a id="a-4o"></a>是名为缘。<a id="a-4p"></a>制者。<a id="a-4q"></a>听诸比丘畜粪扫衣。<a id="a-4r"></a>是名为制。<a id="a-4s"></a>重制者。<a id="a-4t"></a>听畜十种乃至粪扫衣。<a id="a-4u"></a>又复比丘畜长衣不过十日。<a id="a-4v"></a>若有水火盗贼失衣者。<a id="a-4w"></a>有檀越大持衣来施。<a id="a-4x"></a>得受三衣不得过取。<a id="a-4y"></a>比丘得新衣。<a id="a-4z"></a>应作三点净。<a id="a-50"></a>若比丘衣破听着衲。<a id="a-51"></a>是名三处决断不犯。<a id="a-52"></a>尼师坛。<a id="a-53"></a>有三处决断所犯。<a id="a-54"></a>一缘二制三重制。<a id="a-55"></a>缘者。</p>
  <p id="a56">尔时世尊在舍卫国。<a id="a-57"></a>时六群比丘畜尼师坛。<a id="a-58"></a>长广过度。<a id="a-59"></a>佛因是集诸比丘。<a id="a-5A"></a>是名为缘。<a id="a-5B"></a>制者。<a id="a-5C"></a>若诸比丘畜尼师坛过量。<a id="a-5D"></a>是名为犯。<a id="a-5E"></a>齐量者。<a id="a-5F"></a>长二修伽陀搩手半。<a id="a-5G"></a>广一修伽陀搩手半。<a id="a-5H"></a>重制者。<a id="a-5I"></a>不应畜上色尼师坛锦尼师坛帛尼师坛革尼师坛。<a id="a-5J"></a>不得用尼师坛裹木柿奈乃至裹土。<a id="a-5K"></a>护尼师坛法如护身皮。<a id="a-5L"></a>是名重制。<a id="a-5M"></a>此三处决断所犯。</p>
  <p id="a5N">复有三处决断不犯。<a id="a-5O"></a>一缘二制三重制。<a id="a-5P"></a>缘者如上说。<a id="a-5Q"></a>制者。<a id="a-5R"></a>如佛齐量作。<a id="a-5S"></a>是名为制。<a id="a-5T"></a>重制者如佛度量作十种袈裟。<a id="a-5U"></a>衣财中染作袈裟色亦得作。<a id="a-5V"></a>是名重制。<a id="a-5W"></a>此三处决断不犯。</p>
  <p id="a5X">针筒。<a id="a-5Y"></a>有三处决断。<a id="a-5Z"></a>一缘二制三重制。<a id="a-5a"></a>缘者。</p>
  <p id="a5b">尔时世尊在王舍城。<a id="a-5c"></a>有针筒工师。<a id="a-5d"></a>信心三宝请众僧。<a id="a-5e"></a>常施针筒。<a id="a-5f"></a>常施不已。<a id="a-5g"></a>贫不自活。<a id="a-5h"></a>佛闻已集诸比丘。<a id="a-5i"></a>是名为缘。<a id="a-5j"></a>制者。<a id="a-5k"></a>不听比丘畜骨牙角针筒。<a id="a-5l"></a>是名为制。<a id="a-5m"></a>重制者。<a id="a-5n"></a>有诸比丘用上色作针毡。<a id="a-5o"></a>锦帛革作针毡。<a id="a-5p"></a>佛不听用上色乃至革作针毡。<a id="a-5q"></a>是名重制。<a id="a-5r"></a>此针毡筒。<a id="a-5s"></a>应好秘密藏之。<a id="a-5t"></a>不听与白衣持行。<a id="a-5u"></a>何以故。<a id="a-5v"></a>有一比丘。<a id="a-5w"></a>共贾客同路而行。<a id="a-5x"></a>尔时比丘语贾客言。<a id="a-5y"></a>我有因缘须下道行。<a id="a-5z"></a>可为我持此针筒去。<a id="a-60"></a>须臾相及。<a id="a-61"></a>道人去后。<a id="a-62"></a>持直百千两价金珠着针筒中。<a id="a-63"></a>道人来还。<a id="a-64"></a>与针筒不语令知。<a id="a-65"></a>至税处过已。<a id="a-66"></a>还唤来捡挍。<a id="a-67"></a>税主针筒中得此宝珠。<a id="a-68"></a>种种呵责道人。<a id="a-69"></a>极受苦恼。<a id="a-6A"></a>佛闻之制曰。<a id="a-6B"></a>从今已去不听与白衣持针筒行。<a id="a-6C"></a>是名重制。<a id="a-6D"></a>此是三处决断所犯。<a id="a-6E"></a>复有三处决断不犯。<a id="a-6F"></a>一缘二制三重制。<a id="a-6G"></a>云何名缘。<a id="a-6H"></a>缘者如上说。<a id="a-6I"></a>制者。<a id="a-6J"></a>如初未制戒不犯。<a id="a-6K"></a>是名为制。<a id="a-6L"></a>重制者。<a id="a-6M"></a>用铜铁铅锡竹苇木泥石作针筒听畜。<a id="a-6N"></a>复听比丘用十种衣裁作针毡受用。<a id="a-6O"></a>是名重制。<a id="a-6P"></a>此是决断三处不犯。</p>
  <p id="a6Q">复有三处决断所犯。<a id="a-6R"></a>一缘二制三重制。<a id="a-6S"></a>缘者。<a id="a-6T"></a>尔时六群比丘常行诸国。<a id="a-6U"></a>夏时或值天雨水涨漂失衣钵。<a id="a-6V"></a>或伤众生乃至践蹋生草。<a id="a-6W"></a>诸檀越慊言。<a id="a-6X"></a>外道持戒者。<a id="a-6Y"></a>畏伤杀众生。<a id="a-6Z"></a>夏犹不行。<a id="a-6a"></a>况佛弟子慈心者冬夏所求无有厌足。<a id="a-6b"></a>鸟依林树。<a id="a-6c"></a>野兽依山。<a id="a-6d"></a>皆有住时。<a id="a-6e"></a>云何比丘无暂时息。<a id="a-6f"></a>以是因缘世尊闻之。<a id="a-6g"></a>集诸比丘。<a id="a-6h"></a>是名为缘。<a id="a-6i"></a>制者。<a id="a-6j"></a>不听比丘夏安居中行。<a id="a-6k"></a>是名为制。<a id="a-6l"></a>重制者。<a id="a-6m"></a>有一比丘。<a id="a-6n"></a>夏安居时。<a id="a-6o"></a>结安居已无缘而出。<a id="a-6p"></a>夫安居法。<a id="a-6q"></a>结安居竟。<a id="a-6r"></a>不得无缘而出。<a id="a-6s"></a>如婆难陀释子杖头挂毛毳而行。<a id="a-6t"></a>皆不听也。</p>
  <p id="a6u">又如六群比丘。<a id="a-6v"></a>共比丘尼同路而行。<a id="a-6w"></a>复不中共盗贼同路而行。<a id="a-6x"></a>乃至不得如婆难陀释子擎宝盖着道而行。<a id="a-6y"></a>复不得挂钵络幢头而行。<a id="a-6z"></a>一切行路中所不应作。<a id="a-70"></a>如是应广知。<a id="a-71"></a>是名重制。<a id="a-72"></a>此是三处决断所犯。</p>
  <p id="a73">复有三处决断不犯。<a id="a-74"></a>一缘二制三重制。<a id="a-75"></a>缘者如上说。<a id="a-76"></a>制者。<a id="a-77"></a>若不及前安居。<a id="a-78"></a>及后安居者。<a id="a-79"></a>此亦不犯。<a id="a-7A"></a>复非无缘出行。<a id="a-7B"></a>此亦不犯。<a id="a-7C"></a>复有比丘。<a id="a-7D"></a>受七日法出到家中。<a id="a-7E"></a>知日尽欲来。<a id="a-7F"></a>母不听之。<a id="a-7G"></a>过七日已作失安居想。<a id="a-7H"></a>往白世尊。<a id="a-7I"></a>佛言。<a id="a-7J"></a>若心决断欲来。<a id="a-7K"></a>母不听者不失安居。<a id="a-7L"></a>若比丘夏安居竟。<a id="a-7M"></a>应移余处住。<a id="a-7N"></a>若有缘。<a id="a-7O"></a>不得去者不犯。<a id="a-7P"></a>若无缘。<a id="a-7Q"></a>安居竟出外一宿还来亦不犯。<a id="a-7R"></a>是名重制。<a id="a-7S"></a>此是三处决断不犯。<a id="a-7T"></a>复有三处决断所犯。<a id="a-7U"></a>一缘二制三重制。<a id="a-7V"></a>缘者。</p>
  <p id="a7W">尔时世尊在王舍城。<a id="a-7X"></a>中有童子十七群。<a id="a-7Y"></a>最大者年十七。<a id="a-7Z"></a>下者十二。<a id="a-7a"></a>上富者。<a id="a-7b"></a>有八十亿万钱下贫者。<a id="a-7c"></a>有八十万钱。<a id="a-7d"></a>此童子中。<a id="a-7e"></a>一者父母所爱。<a id="a-7f"></a>字优波离父母生念。<a id="a-7g"></a>我唯有此一子。<a id="a-7h"></a>我百年后。<a id="a-7i"></a>云何得令此子长命老寿无苦常得安乐。<a id="a-7j"></a>意欲令学书诵经。<a id="a-7k"></a>恐复眼劳受苦。<a id="a-7l"></a>若欲教画。<a id="a-7m"></a>恐立久脚疼。<a id="a-7n"></a>若教天文算计。<a id="a-7o"></a>恐劳身心。<a id="a-7p"></a>又复思念。<a id="a-7q"></a>沙门释子常处闲静志求无为。<a id="a-7r"></a>此乃是大乐。<a id="a-7s"></a>可安着沙门中。<a id="a-7t"></a>复有十七群童子。<a id="a-7u"></a>是其伴侣。<a id="a-7v"></a>数数来唤相随出家。<a id="a-7w"></a>于是父母放令出家。<a id="a-7x"></a>师即为受具足戒。<a id="a-7y"></a>但年小昼二时食。<a id="a-7z"></a>夜未晓复啼索食。<a id="a-80"></a>佛以天耳闻其啼声。<a id="a-81"></a>即集诸比丘。<a id="a-82"></a>是名为缘。<a id="a-83"></a>制者。<a id="a-84"></a>年满二十听受具足。<a id="a-85"></a>是名为制重制者。<a id="a-86"></a>年未满二十而不得受戒。<a id="a-87"></a>复有十三种人受戒不听。<a id="a-88"></a>于十三种中。<a id="a-89"></a>若受一人戒。<a id="a-8A"></a>知不应与受戒。<a id="a-8B"></a>而与受戒者。<a id="a-8C"></a>受戒师亦有所犯。<a id="a-8D"></a>是名重制。<a id="a-8E"></a>此三处决断所犯。</p>
  <p id="a8F">复有三处决断不犯。<a id="a-8G"></a>一缘二制三重制。<a id="a-8H"></a>缘者如上说。<a id="a-8I"></a>制者。<a id="a-8J"></a>如未制戒前不犯。<a id="a-8K"></a>是名为制。<a id="a-8L"></a>重制者。<a id="a-8M"></a>年满二十与受戒不犯。<a id="a-8N"></a>若不知年未满二十。<a id="a-8O"></a>受戒者亦不自知。<a id="a-8P"></a>与受戒不犯。<a id="a-8Q"></a>有一沙弥。<a id="a-8R"></a>年未满二十受具。<a id="a-8S"></a>心中生疑。<a id="a-8T"></a>为得戒不。<a id="a-8U"></a>往白世尊。<a id="a-8V"></a>佛言。<a id="a-8W"></a>听汝数胎中年。<a id="a-8X"></a>若不满者听数闰月。<a id="a-8Y"></a>若复不满者。<a id="a-8Z"></a>听数十四日布萨。<a id="a-8a"></a>数十四日布萨复不满。<a id="a-8b"></a>佛问诸比丘。<a id="a-8c"></a>此人得阿罗汉果未。<a id="a-8d"></a>诸比丘白佛言。<a id="a-8e"></a>实得阿罗汉果。<a id="a-8f"></a>佛语诸比丘。<a id="a-8g"></a>此是上受具。<a id="a-8h"></a>若如此者。<a id="a-8i"></a>虽未满二十得具足。<a id="a-8j"></a>不犯。<a id="a-8k"></a>如耶输陀善男子等受戒得戒不犯。<a id="a-8l"></a>乃至珊阇耶伽优婆提舍拘律陀等。<a id="a-8m"></a>二百五十人及余人等受戒得戒。<a id="a-8n"></a>是名重制。<a id="a-8o"></a>此是三处决断不犯。</p>
  <p id="a8p">复有三处决断所犯。<a id="a-8q"></a>一缘二制三重制。<a id="a-8r"></a>缘者。<a id="a-8s"></a>尔时世尊在王舍城。<a id="a-8t"></a>听阿罗毗比丘作私房。<a id="a-8u"></a>此阿罗毗比丘作房广长。<a id="a-8v"></a>所须甚多求索非一。<a id="a-8w"></a>此比丘住处村舍诸人。<a id="a-8x"></a>遥见比丘皆避入舍不欲相见。<a id="a-8y"></a>佛闻此因缘集诸比丘。<a id="a-8z"></a>是名为缘。<a id="a-90"></a>制者。<a id="a-91"></a>比丘无主私乞作房。<a id="a-92"></a>应量作若过犯僧残。<a id="a-93"></a>是名为制。<a id="a-94"></a>重制者。<a id="a-95"></a>如尊者阐陀私作房。<a id="a-96"></a>从王索材。<a id="a-97"></a>王言自恣听取。<a id="a-98"></a>即伐路中一切人所贵重树。<a id="a-99"></a>世人慊言。<a id="a-9A"></a>云何比丘无慈心断树生命。<a id="a-9B"></a>佛因是制戒。<a id="a-9C"></a>私作房不得伐路中大树。<a id="a-9D"></a>是名重制。</p>
  <p id="a9E">复于一时。<a id="a-9F"></a>世尊在拘睒弥国。<a id="a-9G"></a>阐陀比丘私作房。<a id="a-9H"></a>用有虫水和泥作房。<a id="a-9I"></a>作房竟有余长泥。<a id="a-9J"></a>尽取[卄/積]在房上。<a id="a-9K"></a>房即崩坏。<a id="a-9L"></a>佛因此制戒。<a id="a-9M"></a>不听私作房伐路中大树。<a id="a-9N"></a>不听用有虫水和泥。<a id="a-9O"></a>不听[卄/積]泥着屋上。<a id="a-9P"></a>是名重制。</p>
  <p id="a9Q">尔时尊者罗睺罗。<a id="a-9R"></a>在那罗伽波宁。<a id="a-9S"></a>有一檀越笃信三宝。<a id="a-9T"></a>于尊者罗睺罗边生恭敬心。<a id="a-9U"></a>为罗睺罗私起房。<a id="a-9V"></a>作房竟即请罗睺罗受用。<a id="a-9W"></a>罗睺罗数时受用。<a id="a-9X"></a>舍向余方教化。<a id="a-9Y"></a>房主复用此房施多人。<a id="a-9Z"></a>罗睺罗后时来到。<a id="a-9a"></a>闻已以此因缘具白世尊。<a id="a-9b"></a>佛教罗睺罗。<a id="a-9c"></a>汝到檀越边问之。<a id="a-9d"></a>檀越见我身口意有何等过。<a id="a-9e"></a>檀越答言。<a id="a-9f"></a>不见有过。<a id="a-9g"></a>罗睺罗还到佛所。<a id="a-9h"></a>具说檀越之言。<a id="a-9i"></a>佛因此即集诸比丘。<a id="a-9j"></a>或有施如法施如法受如法用。<a id="a-9k"></a>或有施不如法施不如法受不如法用。<a id="a-9l"></a>若有檀越。<a id="a-9m"></a>自出意作房施一人。<a id="a-9n"></a>若后时转施与众多人。<a id="a-9o"></a>是名不如法施不如法受不如法用。<a id="a-9p"></a>若有人自意作房施与一人。<a id="a-9q"></a>后时转施与众僧。<a id="a-9r"></a>是名不如法施不如法受不如法用。<a id="a-9s"></a>若有出意自作房施众中一人。<a id="a-9t"></a>此众后时分作二部。<a id="a-9u"></a>若回此房与一部。<a id="a-9v"></a>是名不如法施不如法受不如法用。<a id="a-9w"></a>若有檀越自出意作房施众多人。<a id="a-9x"></a>后时转施一人若转施大众。<a id="a-9y"></a>此皆不如法施不如法受不如法用。<a id="a-9z"></a>如法者。<a id="a-A0"></a>若施一人一人受用。<a id="a-A1"></a>施众多人众多人受用。<a id="a-A2"></a>施众僧众僧受用。<a id="a-A3"></a>若僧分作二部。<a id="a-A4"></a>施一边一边受用。<a id="a-A5"></a>是名如法受用。<a id="a-A6"></a>是名重制。<a id="a-A7"></a>此三处决断所犯。</p>
  <p id="aA8">复有三处决断不犯。<a id="a-A9"></a>一缘二制三重制。<a id="a-AA"></a>缘者即如上说。<a id="a-AB"></a>制者。<a id="a-AC"></a>如初未制戒时所作不犯。<a id="a-AD"></a>是名为制。<a id="a-AE"></a>重制者。<a id="a-AF"></a>若众僧示作房处。<a id="a-AG"></a>所作齐量无诸妨难。<a id="a-AH"></a>若复作塔为僧作房舍不犯。<a id="a-AI"></a>是名重制。<a id="a-AJ"></a>王舍城中有檀越。<a id="a-AK"></a>为僧起六十口房。<a id="a-AL"></a>皆不犯。<a id="a-AM"></a>是名重制。<a id="a-AN"></a>此三处决断不犯。<a id="a-AO"></a>一切不犯者。<a id="a-AP"></a>顺佛教而行是也。<a id="a-AQ"></a>犯者。<a id="a-AR"></a>违佛教行是也。<a id="a-AS"></a>比丘法。<a id="a-AT"></a>佛所听者应作。<a id="a-AU"></a>佛所不听不应作。<a id="a-AV"></a>如初中后亦如是。<a id="a-AW"></a>云何名毗尼。<a id="a-AX"></a>毗尼者。<a id="a-AY"></a>凡有五义。<a id="a-AZ"></a>一忏悔二随顺三灭四断五舍。<a id="a-Aa"></a>云何名为忏悔。<a id="a-Ab"></a>如七篇中所犯。<a id="a-Ac"></a>应忏悔除。<a id="a-Ad"></a>忏悔能灭。<a id="a-Ae"></a>名为毗尼。<a id="a-Af"></a>云何名为随顺。<a id="a-Ag"></a>随顺者。<a id="a-Ah"></a>七部众随如来所制所教。<a id="a-Ai"></a>受用而行无有违逆。<a id="a-Aj"></a>名为随顺毗尼。<a id="a-Ak"></a>云何名灭。<a id="a-Al"></a>能灭七诤。<a id="a-Am"></a>名灭毗尼。<a id="a-An"></a>云何名断。<a id="a-Ao"></a>能令烦恼灭除不起。<a id="a-Ap"></a>名断毗尼。<a id="a-Aq"></a>云何名舍。<a id="a-Ar"></a>舍有二种。<a id="a-As"></a>一者舍所作。<a id="a-At"></a>二者舍见事。<a id="a-Au"></a>舍作者。<a id="a-Av"></a>十三僧残是也。<a id="a-Aw"></a>就十三中。<a id="a-Ax"></a>九事作即成不得谏。<a id="a-Ay"></a>四事三谏不受。<a id="a-Az"></a>僧为作白四羯磨。<a id="a-B0"></a>罪成。<a id="a-B1"></a>成已若白三羯磨悔事不成。<a id="a-B2"></a>如此十三名舍作法。<a id="a-B3"></a>见者。<a id="a-B4"></a>如阿梨吒比丘说言。<a id="a-B5"></a>我亲从佛闻。<a id="a-B6"></a>行欲不能障道。<a id="a-B7"></a>舍是见故名为舍也。<a id="a-B8"></a>此二种名舍毗尼。<a id="a-B9"></a>总有二种。<a id="a-BA"></a>一可发露。<a id="a-BB"></a>二不可发露。<a id="a-BC"></a>可发露者。<a id="a-BD"></a>比丘十三僧残。<a id="a-BE"></a>比丘尼十九僧残。<a id="a-BF"></a>六三谏此有羯磨可除罪。<a id="a-BG"></a>名可发露。<a id="a-BH"></a>不可发露中。<a id="a-BI"></a>尼有一事可三谏。<a id="a-BJ"></a>如比丘犯罪。<a id="a-BK"></a>僧羯磨摈出。<a id="a-BL"></a>有比丘尼。<a id="a-BM"></a>常来佐助言语比丘尼。<a id="a-BN"></a>比丘尼谏言。<a id="a-BO"></a>此不须佐助。<a id="a-BP"></a>乃至三谏不止。<a id="a-BQ"></a>僧为作白四羯磨。<a id="a-BR"></a>至三羯磨时悔者罪犹可除。<a id="a-BS"></a>至第四羯磨。<a id="a-BT"></a>事成。<a id="a-BU"></a>不复可除。<a id="a-BV"></a>是名不可发露。<a id="a-BW"></a>如是比丘四。<a id="a-BX"></a>比丘尼七。<a id="a-BY"></a>皆无谏也。<a id="a-BZ"></a>是名舍毗尼。<a id="a-Ba"></a>此五总名毗尼义。<a id="a-Bb"></a>云何为犯。<a id="a-Bc"></a>犯有二种。<a id="a-Bd"></a>一者犯重。<a id="a-Be"></a>二者犯轻。<a id="a-Bf"></a>犯重者。<a id="a-Bg"></a>欲作恶时烦恼火盛。<a id="a-Bh"></a>能烧善心令灭恶事得成。<a id="a-Bi"></a>名为烧义。<a id="a-Bj"></a>成恶事已后改悔时。<a id="a-Bk"></a>心生苦恼善心炽盛。<a id="a-Bl"></a>能灭恶心。<a id="a-Bm"></a>亦名烧义。<a id="a-Bn"></a>犯轻者。<a id="a-Bo"></a>起烦恼心微。<a id="a-Bp"></a>随犯微罪灭微善心。<a id="a-Bq"></a>不得自存名为炙义。<a id="a-Br"></a>后改悔时。<a id="a-Bs"></a>起微善心炙小恶心。<a id="a-Bt"></a>亦名炙义。</p>
  <p id="aBu">云何名犯。<a id="a-Bv"></a>能使众生轮回三有。<a id="a-Bw"></a>名为犯义。<a id="a-Bx"></a>云何复名犯。<a id="a-By"></a>所不听作而作。<a id="a-Bz"></a>名之为犯。</p>
  <p id="aC0">云何名犯。<a id="a-C1"></a>犯所持戒。<a id="a-C2"></a>所犯受果。<a id="a-C3"></a>不可贪乐。<a id="a-C4"></a>故名为犯。</p>
  <p id="aC5">云何复名为犯。<a id="a-C6"></a>过患苦恼触逼切身。<a id="a-C7"></a>皆名犯义。<a id="a-C8"></a>能断善法。<a id="a-C9"></a>名为犯义。<a id="a-CA"></a>又言犯者。<a id="a-CB"></a>人及六欲天四禅四空三界中所作不善。<a id="a-CC"></a>皆名为犯。<a id="a-CD"></a>又言犯者。<a id="a-CE"></a>嗔心现前。<a id="a-CF"></a>名为犯。<a id="a-CG"></a>又烦恼染心。<a id="a-CH"></a>亦名为犯。<a id="a-CI"></a>又复犯者。<a id="a-CJ"></a>烦恼在道中增长。<a id="a-CK"></a>名为犯义。<a id="a-CL"></a>又烦恼满足。<a id="a-CM"></a>亦名犯义。</p>
  <p id="aCN">云何烦恼名为犯义。<a id="a-CO"></a>如器中着水然火。<a id="a-CP"></a>溢出烦恼火。<a id="a-CQ"></a>能令身口放逸。<a id="a-CR"></a>作不善业。<a id="a-CS"></a>是名为犯。<a id="a-CT"></a>又复犯者。<a id="a-CU"></a>七聚法中所不应作。<a id="a-CV"></a>作者皆名为犯。<a id="a-CW"></a>何故名波罗夷。<a id="a-CX"></a>波罗夷者破坏离散名波罗夷。<a id="a-CY"></a>又波罗夷者。<a id="a-CZ"></a>为他刀槊所伤。<a id="a-Ca"></a>绝灭命根。<a id="a-Cb"></a>名波罗夷。<a id="a-Cc"></a>佛法中波罗夷者。<a id="a-Cd"></a>与烦恼共诤。<a id="a-Ce"></a>为恶所害。<a id="a-Cf"></a>名波罗夷。<a id="a-Cg"></a>又复波罗夷者。<a id="a-Ch"></a>为三十七住道法所弃。<a id="a-Ci"></a>为四沙门果所弃。<a id="a-Cj"></a>为戒定慧解脱解脱知见一切善法所弃者。<a id="a-Ck"></a>名波罗夷。</p>
  <p id="aCl">又波罗夷者。<a id="a-Cm"></a>于毗尼中正法中比丘法中。<a id="a-Cn"></a>断灭不复更生。<a id="a-Co"></a>名波罗夷。<a id="a-Cp"></a>世尊说言。<a id="a-Cq"></a>有涅槃彼岸。<a id="a-Cr"></a>不能度到彼岸故名波罗夷。<a id="a-Cs"></a>波罗夷者。<a id="a-Ct"></a>如人为他斫头更不还活。<a id="a-Cu"></a>为恶所灭不成比丘。<a id="a-Cv"></a>名波罗夷。<a id="a-Cw"></a>尊者迦葉惟说曰犯最重恶。<a id="a-Cx"></a>于比丘法中更无所成。<a id="a-Cy"></a>名波罗夷。<a id="a-Cz"></a>又波罗夷者如人犯罪施其死罚更无生路。<a id="a-D0"></a>犯波罗夷永无忏悔之路。<a id="a-D1"></a>于比丘法中更不可修。<a id="a-D2"></a>名波罗夷。<a id="a-D3"></a>如人欲到彼岸。<a id="a-D4"></a>愚痴故中道为他所诳而失彼岸。<a id="a-D5"></a>于佛教中。<a id="a-D6"></a>为烦恼所诳。<a id="a-D7"></a>失涅槃彼岸。<a id="a-D8"></a>是名为堕。</p>
  <p id="aD9">恶中淫欲最　　不与取为最</p>
  <p id="aDA">断人命为最　　过人法亦最</p>
  <p id="aDB">于善中翘勤　　最能方便断</p>
  <p id="aDC">背舍诸功德　　是名波罗夷</p>
  <p id="aDD">虽假着法服　　入僧次而坐</p>
  <p id="aDE">与梵者超隔　　故名波罗夷</p>
  <p id="aDF">受他施济命　　行非功德器</p>
  <p id="aDG">能劫国土贼　　是名波罗夷</p>
  <p id="aDH">云何名僧残。<a id="a-DI"></a>僧残者。<a id="a-DJ"></a>所犯僧中应忏悔。<a id="a-DK"></a>不应一人边。<a id="a-DL"></a>乃至二三人边不得忏悔。<a id="a-DM"></a>众中忏悔名为僧残。<a id="a-DN"></a>一切比丘所忏悔事。<a id="a-DO"></a>皆应僧中。<a id="a-DP"></a>僧为作是名僧残。<a id="a-DQ"></a>又言僧残者。<a id="a-DR"></a>残有少在不灭。<a id="a-DS"></a>名为僧残。<a id="a-DT"></a>又复残者。<a id="a-DU"></a>如人为他所斫残有咽喉。<a id="a-DV"></a>名之为残如二人共入阵斗。<a id="a-DW"></a>一为他所害命绝。<a id="a-DX"></a>二为他所害少在不断。<a id="a-DY"></a>不断者若得好医良药可得除差。<a id="a-DZ"></a>若无者不可差也。<a id="a-Da"></a>犯僧残者亦复如是。<a id="a-Db"></a>有少可忏悔之理。<a id="a-Dc"></a>若得清净大众为如法。<a id="a-Dd"></a>说忏悔除罪之法。<a id="a-De"></a>此罪可除。<a id="a-Df"></a>若无清净大众不可除灭。<a id="a-Dg"></a>是名僧残除灭罪法。<a id="a-Dh"></a>教令别住。<a id="a-Di"></a>行六日行摩那埵行阿浮呵那。<a id="a-Dj"></a>行阿浮呵那得清净竟。<a id="a-Dk"></a>于所犯处得解脱。<a id="a-Dl"></a>得解脱起已更不复犯。<a id="a-Dm"></a>是名僧残。</p>
  <p id="aDn">云何名为波逸提。<a id="a-Do"></a>波逸提者。<a id="a-Dp"></a>所犯罪微故。<a id="a-Dq"></a>名波逸提。<a id="a-Dr"></a>又复波逸提者。<a id="a-Ds"></a>非断灭善根罪枝条罪。<a id="a-Dt"></a>名波逸提。<a id="a-Du"></a>又复波逸提者。<a id="a-Dv"></a>如被斫者少伤其皮不至损命。<a id="a-Dw"></a>波逸提罪亦复如是。<a id="a-Dx"></a>此罪伤善处少。<a id="a-Dy"></a>名波逸提。</p>
  <p id="aDz">云何名为波罗提提舍尼。<a id="a-E0"></a>波罗提提舍尼者。<a id="a-E1"></a>犯即忏悔。<a id="a-E2"></a>数犯数悔故。<a id="a-E3"></a>名波罗提提舍尼。<a id="a-E4"></a>又复名波罗提提舍尼者。<a id="a-E5"></a>忘误作非故心作故。<a id="a-E6"></a>名波罗提提舍尼。</p>
  <p id="aE7">云何名为偷兰遮。<a id="a-E8"></a>偷兰遮者。<a id="a-E9"></a>于粗恶罪边生故。<a id="a-EA"></a>名偷兰遮。<a id="a-EB"></a>又复偷兰遮者。<a id="a-EC"></a>欲起大事不成。<a id="a-ED"></a>名为偷兰遮。<a id="a-EE"></a>又复偷兰遮者。<a id="a-EF"></a>于突吉罗恶语重故。<a id="a-EG"></a>名为偷兰。<a id="a-EH"></a>一食人肉偷兰。<a id="a-EI"></a>二畜人皮偷兰。<a id="a-EJ"></a>三剃阴上毛腋下毛偷兰。<a id="a-EK"></a>四用药灌大便道偷兰。<a id="a-EL"></a>五畜人发钦畔罗偷兰。<a id="a-EM"></a>六裸形行偷兰。<a id="a-EN"></a>七畜石钵偷兰。<a id="a-EO"></a>八嗔恚破衣偷兰。<a id="a-EP"></a>九嗔恚破房偷兰。<a id="a-EQ"></a>十嗔恚破塔偷兰。<a id="a-ER"></a>是名自性偷兰。<a id="a-ES"></a>突吉罗者。<a id="a-ET"></a>名为恶作。<a id="a-EU"></a>犯身口律仪名为恶作。<a id="a-EV"></a>恶语二种。<a id="a-EW"></a>一者妄语二者非时语。<a id="a-EX"></a>非时语者。<a id="a-EY"></a>释摩男释子作平等心持药布施众僧。<a id="a-EZ"></a>六群比丘谤言。<a id="a-Ea"></a>好者与上座恶者与我等。<a id="a-Eb"></a>施主答言。<a id="a-Ec"></a>我当市上更买好药与尊者。<a id="a-Ed"></a>六群比丘谤他故名恶语。<a id="a-Ee"></a>所说不当时。<a id="a-Ef"></a>名非时语。</p>
  <p id="aEg">应初夜受用者。<a id="a-Eh"></a>一甘蔗浆。<a id="a-Ei"></a>二水和甘蔗浆。<a id="a-Ej"></a>复有八种浆。<a id="a-Ek"></a>一庵罗果浆。<a id="a-El"></a>二瞻波浆。<a id="a-Em"></a>三拘罗浆。<a id="a-En"></a>四咒提浆。<a id="a-Eo"></a>五元提浆。<a id="a-Ep"></a>六舍林毗浆。<a id="a-Eq"></a>七破楼尸浆。<a id="a-Er"></a>八蒲桃浆。<a id="a-Es"></a>如此等浆气味未变。<a id="a-Et"></a>至初夜得饮。<a id="a-Eu"></a>变不得饮。<a id="a-Ev"></a>二日二夜相应者。<a id="a-Ew"></a>受具足人。<a id="a-Ex"></a>与未受具足者共宿。<a id="a-Ey"></a>至第三夜。<a id="a-Ez"></a>具足者明相未现时应起坐。<a id="a-F0"></a>复有二夜相应者。<a id="a-F1"></a>若犯罪者应发露别。<a id="a-F2"></a>住别住处有畏难不得住者。<a id="a-F3"></a>听二夜覆藏。<a id="a-F4"></a>复有二时相应法。<a id="a-F5"></a>初夜时后夜时。<a id="a-F6"></a>应翘勤坐禅经行。<a id="a-F7"></a>何故不劝三时。<a id="a-F8"></a>行者中夜一时以自消息。<a id="a-F9"></a>是故不得教竟夜行。<a id="a-FA"></a>所以劝初夜后夜者。<a id="a-FB"></a>欲令行道不懈。<a id="a-FC"></a>是名二时相应。</p>
  <p id="aFD">夜应作者。<a id="a-FE"></a>夜中露地得卧昼日不得。<a id="a-FF"></a>欲晓时还入房中眠卧。<a id="a-FG"></a>若夜中经行时。<a id="a-FH"></a>为热故不得具着衣者。<a id="a-FI"></a>直被袈裟得经行。<a id="a-FJ"></a>若竭支大者。<a id="a-FK"></a>不着泥洹僧袈裟亦得。<a id="a-FL"></a>着革屣取水与人若池边取水。<a id="a-FM"></a>夜得昼不得。<a id="a-FN"></a>中前所应者。<a id="a-FO"></a>从明相现至中。<a id="a-FP"></a>此时中应食无犯。<a id="a-FQ"></a>有中所应食。<a id="a-FR"></a>五种正食是。<a id="a-FS"></a>非余不正食也。<a id="a-FT"></a>不正食中前得数数食。<a id="a-FU"></a>中前入聚落食法。<a id="a-FV"></a>若无檀越请。<a id="a-FW"></a>不语比座得入聚落乞食无过。<a id="a-FX"></a>若受请者。<a id="a-FY"></a>不语比座去有过。<a id="a-FZ"></a>何以故。<a id="a-Fa"></a>如拔难陀释子。<a id="a-Fb"></a>处受请不语比座。<a id="a-Fc"></a>晨朝向一受请处去。<a id="a-Fd"></a>后更余处请檀越来至。<a id="a-Fe"></a>唤拔难陀兼唤余比丘。<a id="a-Ff"></a>比丘待拔难陀。<a id="a-Fg"></a>日时已过不得中食。<a id="a-Fh"></a>以是因缘佛制。<a id="a-Fi"></a>比丘有请处。<a id="a-Fj"></a>应语比座令知。<a id="a-Fk"></a>中前病比丘得食粥。<a id="a-Fl"></a>复有中前应入聚落。<a id="a-Fm"></a>不应语比座。<a id="a-Fn"></a>为佛为法为四方僧为塔为病得入聚落。</p>
  <p id="aFo">共行弟子一切入聚落。<a id="a-Fp"></a>皆应白和尚。<a id="a-Fq"></a>若有比丘。<a id="a-Fr"></a>入聚落见檀越者应语比座令知。</p>
  <p id="aFs">后食者。<a id="a-Ft"></a>食已竟后更得食。<a id="a-Fu"></a>日时未过作残食法食。<a id="a-Fv"></a>是名后食。<a id="a-Fw"></a>病者。<a id="a-Fx"></a>后食得数数食无过。<a id="a-Fy"></a>看病者。<a id="a-Fz"></a>作残不作残皆得食后食。<a id="a-G0"></a>若有檀越请应语比座。<a id="a-G1"></a>若无檀越请不语无过。<a id="a-G2"></a>若比丘昼相应夜不相应者。<a id="a-G3"></a>教授比丘尼时。<a id="a-G4"></a>昼日应教夜不应教。</p>
  <p id="aG5">若比丘尼受教诫法。<a id="a-G6"></a>十五日语教诫师。<a id="a-G7"></a>若即得白僧者。<a id="a-G8"></a>十五日暮尼得布萨。<a id="a-G9"></a>若昼日僧不集不得白僧者。<a id="a-GA"></a>至暮布萨时当白僧。<a id="a-GB"></a>得教诫已至十六日。<a id="a-GC"></a>比丘尼教诫师边取教诫。<a id="a-GD"></a>取教诫已即得布萨。<a id="a-GE"></a>若十五日比丘尼就大僧中受教诫。<a id="a-GF"></a>僧集时即乞教诫。<a id="a-GG"></a>更不须后时来乞。<a id="a-GH"></a>若比丘尼。<a id="a-GI"></a>比丘尼僧中受具足竟。<a id="a-GJ"></a>即昼日大僧中受具足。<a id="a-GK"></a>不应夜来也。</p>
  <p id="aGL">若比丘尼得长钵。<a id="a-GM"></a>即日施人及作净施。<a id="a-GN"></a>至明相未现不犯。</p>
  <p id="aGO">若比丘尼得所用器听畜。<a id="a-GP"></a>十六种器中各畜一。<a id="a-GQ"></a>若长者亦即日施人及作净施。<a id="a-GR"></a>至明相未现已来不犯。<a id="a-GS"></a>复有昼日相应者。<a id="a-GT"></a>若比丘贪乐坐禅。<a id="a-GU"></a>坐处无有依止师。<a id="a-GV"></a>依止师住处但使一日得往还。<a id="a-GW"></a>遥依止不失。<a id="a-GX"></a>若两寺相去一日得往还。<a id="a-GY"></a>若有守僧伽蓝者。<a id="a-GZ"></a>亦得遥依止不失。<a id="a-Ga"></a>若比丘同布萨结大界处。<a id="a-Gb"></a>极远听一日往还结大界。<a id="a-Gc"></a>是名昼相应法也。<a id="a-Gd"></a>昼夜所应作法。<a id="a-Ge"></a>受具布萨自恣与欲与清净欲自恣欲受安居受功德衣受三衣不离宿。<a id="a-Gf"></a>是名昼夜相应法也。<a id="a-Gg"></a>复有二日二夜相应法。<a id="a-Gh"></a>受具足人与未受具人。<a id="a-Gi"></a>二日二夜同宿第三夜受具者。<a id="a-Gj"></a>明相未现时应起坐。<a id="a-Gk"></a>若客比丘到他寺上。<a id="a-Gl"></a>请房舍卧具受已。<a id="a-Gm"></a>不语旧住者出外再宿。<a id="a-Gn"></a>至第三夜明相未现时。<a id="a-Go"></a>若自来若遣人来。<a id="a-Gp"></a>语旧住者善。<a id="a-Gq"></a>若不语至明相现得罪。</p>
  <p id="aGr">若比丘在军中再宿。<a id="a-Gs"></a>至第三夜明相未现时。<a id="a-Gt"></a>若有时。<a id="a-Gu"></a>可与相识者别。<a id="a-Gv"></a>若无时。<a id="a-Gw"></a>直去出军外明相现不犯。<a id="a-Gx"></a>若与相识者辞知不放者。<a id="a-Gy"></a>可直去不须辞也。<a id="a-Gz"></a>是名二日二夜相应法也。</p>
  <p id="aH0">三夜相应法者。<a id="a-H1"></a>受具足者。<a id="a-H2"></a>与未受具足者。<a id="a-H3"></a>三夜同房。<a id="a-H4"></a>至第四夜明相未现时。<a id="a-H5"></a>未受具足者应出界外。<a id="a-H6"></a>若不能出。<a id="a-H7"></a>受具足者应出界外。<a id="a-H8"></a>是名三夜相应法也。<a id="a-H9"></a>复有五日五夜相应法。<a id="a-HA"></a>若比丘有盗贼难军贼难。<a id="a-HB"></a>不得持三衣自随者。<a id="a-HC"></a>应持三衣寄知旧白衣舍五日。<a id="a-HD"></a>至六日明相未现。<a id="a-HE"></a>应来看衣手自捉之。<a id="a-HF"></a>若过六日至明相现。<a id="a-HG"></a>尼萨耆波逸提。<a id="a-HH"></a>若比丘作亲意。<a id="a-HI"></a>不语取他衣着。<a id="a-HJ"></a>过五日至六日明相现突吉罗。</p>
  <p id="aHK">若比丘自三衣。<a id="a-HL"></a>至五日应捡挍。<a id="a-HM"></a>无虫鼠伤坏不。<a id="a-HN"></a>若过五日至六日明相现。<a id="a-HO"></a>得突吉罗。<a id="a-HP"></a>是名五夜相应法。</p>
  <p id="aHQ">六夜相应法者。<a id="a-HR"></a>若比丘离衣宿。<a id="a-HS"></a>至六日明相现失衣。<a id="a-HT"></a>复有六夜所行法。<a id="a-HU"></a>六夜行摩那埵是也。<a id="a-HV"></a>是名六夜相应法。<a id="a-HW"></a>七夜相应法者。<a id="a-HX"></a>酥油生酥蜜黑石蜜。<a id="a-HY"></a>为病者七日应畜。<a id="a-HZ"></a>明相现至八日不应畜。<a id="a-Ha"></a>若比丘夏安居中。<a id="a-Hb"></a>若为佛法僧塔病。<a id="a-Hc"></a>如是等众多受七夜法。<a id="a-Hd"></a>尊者萨婆多说曰。<a id="a-He"></a>若比丘受依止竟。<a id="a-Hf"></a>乞七日法出界外。<a id="a-Hg"></a>七日满还来到寺不失依止。<a id="a-Hh"></a>是名七夜相应法。</p>
 </body>
</html>