<!doctype html>
<html id="z3IBVCPsS" data-ver="75">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="小乘律">
  <meta period="unknown">
 </head>
 <body>
  <h1 id="a1">续萨婆多毗尼毗婆沙序</h1>
  <p id="a2">西京东禅定沙门智首撰</p>
  <p id="a3">世雄息化。<a id="a-4"></a>律藏枝分。<a id="a-5"></a>遂使天竺圣人。<a id="a-6"></a>随部别释。<a id="a-7"></a>自佛教东流。<a id="a-8"></a>年代绵久。<a id="a-9"></a>西土律论。<a id="a-A"></a>颇传此方。<a id="a-B"></a>然此萨婆多即解其十诵。<a id="a-C"></a>智首宿缘积善。<a id="a-D"></a>早预缁门。<a id="a-E"></a>始进戒品。<a id="a-F"></a>即为毗尼藏学。<a id="a-G"></a>至于诸律诸论每备披寻。<a id="a-H"></a>常慨斯论要妙。<a id="a-I"></a>而文义阙少。<a id="a-J"></a>乃至江左淮右。<a id="a-K"></a>爰及关西。<a id="a-L"></a>诸有藏经。<a id="a-M"></a>皆亲检阅。<a id="a-N"></a>悉同雕落。<a id="a-O"></a>罕有具者。<a id="a-P"></a>虽复求之弥恳。<a id="a-Q"></a>而缘由莫测。<a id="a-R"></a>每恨残缺。<a id="a-S"></a>滞于译人。<a id="a-T"></a>静言思此。<a id="a-U"></a>恒深悲叹。<a id="a-V"></a>比奉诏旨。<a id="a-W"></a>来居禅定。<a id="a-X"></a>幸逢西蜀宝玄律师。<a id="a-Y"></a>共谈此论。<a id="a-Z"></a>阙义玄言本乡备有。<a id="a-a"></a>非意闻之。<a id="a-b"></a>不胜庆跃。<a id="a-c"></a>于是殷勤三覆。<a id="a-d"></a>问其所由。<a id="a-e"></a>方知此典译在于蜀。<a id="a-f"></a>若依本翻。<a id="a-g"></a>有其九卷。<a id="a-h"></a>往因魏世道武。<a id="a-i"></a>殄灭法门。<a id="a-j"></a>乃令兹妙旨。<a id="a-k"></a>首末零落。<a id="a-l"></a>遂使四方皆传阙本。<a id="a-m"></a>其真言圆备。<a id="a-n"></a>尚蕴成都。<a id="a-o"></a>智首乃托邛僰行人。<a id="a-p"></a>井络良信。<a id="a-q"></a>经涉三周。<a id="a-r"></a>所愿方果。<a id="a-s"></a>以皇隋之驭天下二十六载大业二年岁次丙寅冬十二月。<a id="a-t"></a>躬获此本。<a id="a-u"></a>传之京邑。<a id="a-v"></a>智首深愿流兹觉水。<a id="a-w"></a>散此慧灯。<a id="a-x"></a>悟彼学徒。<a id="a-y"></a>补其法宝。<a id="a-z"></a>已有一本。<a id="a-10"></a>附齐州神通寺僧沙禅师。<a id="a-11"></a>令于海岱之间。<a id="a-12"></a>诸藏传写。<a id="a-13"></a>犹恨晋魏燕赵。<a id="a-14"></a>未获流布。<a id="a-15"></a>相州静洪律师毗尼匠主。<a id="a-16"></a>复是智首生年躬蒙训导。<a id="a-17"></a>今谨附一本。<a id="a-18"></a>屈传之河朔。<a id="a-19"></a>故具述由序。<a id="a-1A"></a>标之卷初。<a id="a-1B"></a>愿寻览诸贤。<a id="a-1C"></a>无猜惑也。</p>
 </body>
</html>