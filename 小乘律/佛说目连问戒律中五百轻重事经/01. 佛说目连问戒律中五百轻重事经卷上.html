<!DOCTYPE html>
<html>
<head>
  <meta charset="utf-8"/>
  <meta name="author" content="失译人名/东晋"/>
  <meta name="library" content="龙藏"/>
  <meta name="catalog" content="龙藏/小乘律"/>
  <title>佛说目连问戒律中五百轻重事经卷上</title>
</head>
<body>
  <h1 class="head">佛说目连问戒律中五百轻重事经卷上</h1>
  <h2>五篇事品第一</h2>
  <p>如是我闻一时。佛住王舍城迦兰陀竹园。是时目连从坐而起。白佛言。世尊。我今欲有所问惟愿世尊。为我演说。佛言。善哉汝所问者。能大利益无量众生。恣汝所问。目连白佛言。世尊。末世比丘。轻慢佛语犯众学戒。杂用三宝物。当堕何处。尔时佛告目连。谛听谛听当为汝说。若比丘无惭愧轻慢佛语犯众学戒。如四天王寿五百岁。堕泥犁中。于人间数九百千岁。犯波罗提提舍尼。如三十三天寿千岁。堕泥犁中。于人间数三亿六十千岁。犯波夜提。如夜摩天寿二千岁。堕泥犁中。于人间数。二十亿千岁。犯偷兰遮。如兜率天寿四千岁。堕泥犁中。于人间数五十亿六十千岁犯僧伽婆尸沙。如不憍乐天寿八千岁。堕泥犁中。于人间数。二百三十亿四十千岁。犯波罗夷。如他化自在天寿十六千岁。堕泥犁中。于人间数五百二十一亿六十千岁。</p>
  <h2>问佛事品第二</h2>
  <p>问佛物先在一处。有比丘赍至。余处作佛事。犯何事。答犯弃。一切佛物都不得移动。若有事难。众僧尽去。当白众。若众听。得赍至余处。无罪。</p>
  <p>问佛物得买供养具不。答得。</p>
  <p>问佛物造堂。与直可赁不。答一切佛物得买。不得赁。</p>
  <p>问比丘作佛事。得佛奴牛驴马。得借使不。答若知本是佛物不得。不知得。以非法得故。</p>
  <p>问僧地起塔。用佛物作篱篱里可住不。答若知而故入犯堕。不知不犯。若知故住。过三谏。犯决断过四谏。转犯重。</p>
  <p>问先佛堂坏。主人更出私财作堂。用故财施比丘。比丘可取不。答言不得。</p>
  <p>问僧地。佛物用作都篱。篱里先有井果菜。可食不。答不得。若是檀越物作佛事。先要以果并菜施僧。得食。不要不得食。若买五倍价。若知不买而食。计钱多少犯罪。</p>
  <p>问欠负佛物。物云何偿。答直偿本物。以佛不出入故不加偿。虽尔故入地狱。昔佛泥洹后。一比丘精进聪明。有一婆罗门见比丘精进聪明。持女施比丘。作比丘尼。比丘即受。其女姝好。比丘后生染意作不净行。共生活用佛法僧物。各一千万钱用衣食。而此比丘极聪明。能说法使人得四道果。自惟罪深重。便欲偿之。即诣沙佉国乞。大得钱物还欲偿之。道路山中为七步蛇所螫。比丘知七步当死。六步里便向弟子言。何处偿物。遣还本国言。汝偿物已还。我住此待汝。弟子偿物讫还报之。即起七步便死。堕阿鼻地狱中。初入温暖未至大热。谓是温室。便举大声经呗咒愿。狱中诸罪人鬼。闻经呗者数千人得度。狱卒大嗔。便举铁叉打之。即命终生三十三天。以此验之。佛法僧物不可不偿。虽复受罪。故得时出矣。</p>
  <p>问佛塔上扫得土弃之有罪不。答得。弃不得余用。</p>
  <p>问佛物出与人。取子息用犯罪不。答与佛物同体俱犯重。出入合子与佛。由故无福。以坏法身而为形故。</p>
  <p>问佛图主。遣佛奴小儿给比丘。可使不。答不得使。以是佛物故。</p>
  <p>问比丘要与佛作。得食佛食不。答不得。比丘无客作之理。何况取佛物衣食用耶。</p>
  <p>问白衣与佛作得佛物。用此物作食请僧。僧得食不。答不得食。</p>
  <p>问佛事法事。得捉金银钱不。答不得捉。犯舍堕罪。</p>
  <p>问人施牛驴马奴。造佛事法事。可受不。答得受使用。但不得卖弓刀军器。一不得受。</p>
  <p>问人施佛屋宅未用。可寄住不。答不得。便是佛物。</p>
  <p>问续佛光明。昼可灭不。答不得。若灭犯堕。虽云佛无明闇。施者得福故。灭有罪。</p>
  <p>问非佛屋。佛像在中。可在前食卧不。答得。若佛在世犹于前食卧。况像不得但卧须障。若有灯光明。不得足光中过住。若自有灯得。</p>
  <p>问上佛图佛塔佛墙远望。犯何等事。答不知不犯。若必急难事上亦不犯。知而上犯舍堕。过三谏犯决断过四谏故上犯弃。</p>
  <p>问指物造佛经。更得他物。不用前物得尔不。答不得。以许便是。</p>
  <p>问得买佛上缯作衣不。答不得。</p>
  <p>问形相佛像犯何事。答一切佛像。不问好恶不得形相。其罪甚重必不可为。</p>
  <p>问人作佛像鼻不作孔。后人得作不。答不得。</p>
  <p>问佛墙。得持物倚不。答不得。犯舍堕。昔有一比丘入寺礼佛。有婆罗门知相。相比丘有天子相。便语比丘。我有一女嫁与比丘比丘言。须我礼佛还。比丘便持锡杖倚佛图墙。入寺礼佛已还出。婆罗门便不复与语。比丘问。故与我女不。婆罗门言不与。婆罗门言。向见比丘有贵相故与。今无复此相。是故不与。所以尔者。消其功德故。以是佛墙及塔壁。不可持物倚。既犯戒又消其无量功德。</p>
  <p>问佛物。得作天人世人畜生像不。答佛边得作。</p>
  <p>问比丘度人不知本末后度。知是佛奴而不发遣。犯何事。答知而度犯重。若先不知。知便发遣。若不发遣。犯重。问其人是大道不答非。</p>
  <p>问自有私财。顾比丘作佛像。作者得取物不。答不得。</p>
  <p>问先上佛旛。得取用作佛事不。答佛事得用。檀越不听不得。</p>
  <p>问得通礼过去七佛不。答得。以法身同故。</p>
  <p>问若人先许佛三会。然后作一会。或三行香三布施。得了不。答言不得。自违言有罪。</p>
  <p>问比丘犯决断。得佛地中忏悔不。答不得。</p>
  <p>问久远故寺。都无垣障。不知佛地远近。若欲作者。云何得知齐。畔答不知当以意作齐畔。以不知故增损无罪。</p>
  <p>问佛物。作鬼子母屋及作像。有罪不。答同以佛物施人。</p>
  <p>问佛塔前得礼比丘不。答不得犯舍堕。</p>
  <p>问比丘卖佛像有何罪。答同卖父母。</p>
  <p>问比丘自手断树掘地。作佛塔寺及造形像。有福不。答尚不免地狱受大罪苦。有何福耶。以故犯戒故。</p>
  <h2>问法事品第三</h2>
  <p>问高座说法。前人著俗服可与说法不。答听法说者二俱犯众多。过三谏不改犯突吉罗。问复过三谏犯堕复过三谏犯决断。复过三谏至弃。若使不谏经三说戒。转增。</p>
  <p>问为说法者如法。余听者不如法。得说不。答同上。</p>
  <p>问请人说法先高座上有帐盖是供养佛物得于下坐不。答都不知不犯知不得。</p>
  <p>问僧坐先寄佛在上。后可于上坐说法不。答佛坐得。先是僧坐不得。</p>
  <p>问若人请比丘。读经及说法。施物得受不。答若有希望心受。犯舍堕若无贪心受不犯。若无衣钵受不犯。</p>
  <p>问僧中说法。高座上得备机捉尘毛尾不。答病得备机。捉尘毛尾犯堕。非毛得。</p>
  <p>问秘经及戒律。有事不。答犯舍堕。</p>
  <p>问师具著俗服。向说法得礼不。答得不病。不得为说法。</p>
  <p>问白衣头上有帽。得为说法不。答除有病必须覆头。余悉不得。</p>
  <p>问经上有尘土草秽。得吹去不。答不得。</p>
  <p>问比丘得书经取物不。答不得。取舍犯堕。</p>
  <p>问经上有饭食。犯何事。答有慢意故为。犯决断。不慢意犯堕。</p>
  <p>问戒律不用流落可烧不。答不得。不知有罪。烧舍堕。若知烧有罪。故烧犯决断。与方便破僧同。亦如烧父母。</p>
  <h2>结界法品第四</h2>
  <p>问结界为云何。答结界法。若山泽无人处随意远近。若在城邑聚落不得远结。亦不得夜结。结时要须比丘在四角头立。不得使外人入。外人入则界不成。先结界场。僧家白衣奴子。尽著界场上。然后视度四方。结界时除四处。一者聚落。二者聚落外俗人田地常作事处。三者若有阿练若独处山泽。恐说戒羯磨时有种种事难不得来。白众求别结小界。众若听可。彼无五人众。当遣僧与结别界。此谓阿练若坐处。四者受戒场。先结界文均。除结戒场。除是结界以是其事或先结大界。后结戒场。于中受戒。如界公所云。恐无所获。然云不知同于取别显通。此路可有侥幸。其人云。若有病比丘。不能得往僧中。求索别一屋中结界。僧亦应听。先解大界与结别界讫。然后结大界。一切比丘不持衣夜中得入中。</p>
  <p>有一住处有界。一比丘亦可打揵槌广说戒。先向四方僧忏悔。然后说亦可三语。三语者谓三说。</p>
  <p>问结界得通佛地结不。答不得。于中受戒。若先不知法已受得戒。师僧若知故违有罪。</p>
  <p>问行船船上得结界不。答得。若有沙弥白衣。驱著岸上。然后结界。若不驱出。当障隔著一处。然后结界。结界后比丘夜不持衣不得入中。</p>
  <p>问大僧尽行。唯有沙弥在界。为得不。答但有一清信士。界便不坏。况沙弥。尽无一宿界坏。若僧尽去不还。亦不须解。</p>
  <p>问贼来界里杀比丘。界坏不。答不坏。</p>
  <p>问一人三四人行道。或在白衣家。得结界不。答不得。五人以上得结界。</p>
  <p>问结界得通流水池水结不。答一切亭水尽得。分流不得。以不知齐畔故。</p>
  <p>问结界后不打揵槌。界坏不。答不坏。</p>
  <p>问结界得通王路结界不。答得。当结界时遣人两头断行人。然后结界。</p>
  <p>问无主地可得结界不。答得。便如郁单越法。</p>
  <p>问先结界后有大水。或掘坑长十五步。或复于中行欲此界坏不。答尽不坏。其人云。假使掘大坑深广一由旬。界犹不坏。况小小坑耶。</p>
  <p>问比丘得比丘尼界里宿不。答得。亦不得失衣。但不得入其房内耳。</p>
  <p>问僧结界竟。后来僧共住。不持衣失衣不。答不失。当结时已通三世僧故。</p>
  <p>问僧不尽集。得结界不。答若有事嘱授得。无事不得。</p>
  <p>问一结界得几时。答不限年数。若施主要增地更结耳。</p>
  <p>问先僧结界不解而去。后来僧得于中结界不。答得。</p>
  <p>问结戒场时。要须集一切僧。为随意多少。答五人以上得。以无大界故。众不集无犯。</p>
  <p>问结界场。要须至场上。亦得遥结耶。答要须至场上。乃得结耳。</p>
  <p>问二众结界。得互相叉结不。答不得相叉得共通结耳。</p>
  <p>问一界里。得鸣二揵槌不。答得。但不得二处说戒及以羯磨种种僧事。唯得烧香饭食而已。</p>
  <p>问大僧得与尼通结界不。答得。</p>
  <h2>问岁坐事品第五</h2>
  <p>问夏中几日得结坐。答从四月十六日。尽五月十五日。日日可结。此谓坐初。有事难不得结。或五三四日。乃至一月尽。不失前坐。此名三十日结坐一日受岁。后坐人唯得一日结坐。过七月十五日。有事难日日可受岁。尽八月十五日。此名一日结坐三十日受岁。</p>
  <p>问结坐受七日法。为坐初受。为临行时受。答若坐初受者好。坐初不受亦可临行时受夫受七日法。行不满七日还。后行不复更受。计满七日。乃复更受。若虑忘亦可日受。</p>
  <p>问夏坐中。不受床坐房舍十二物。得坐不。答不须受。</p>
  <p>问结坐而不坐。得岁不。答若先不知坐法。受岁得。若知故违。不得。</p>
  <p>问都不结不坐。受岁得不。答若先不知有结。不知有坐法。受腊得。有结知便应向僧悔。若先知法。故违不得。</p>
  <p>问不结而坐。得岁不。答同上事。</p>
  <p>问夏坐。中得入流水池水浴。不答界内尽。得若受七日行过水亦得。</p>
  <p>问夏中。犯决断不悔。受岁得不。答虽有罪得岁。所以尔者。故是比丘故。</p>
  <p>问受岁不和合。得岁不。答要先忏悔。然后受岁。若其人不悔。摈出得受。若不摈出。众当三谏。过三谏不受。犯决断。过四谏犯重。若力能驱逼出界好。若其不出。当牢闭著一房中。然后受岁无苦以其非复比丘故。若恶人多众所不敌。当避出界。若共受不得岁。</p>
  <p>问夏坐中得为亡师造福不。答得。但不得手自造事。</p>
  <p>问夏中得捉扇拂不。答一切毛不得捉。竹扇得。</p>
  <p>问后坐人。得七月十五日受岁起去不。答不得。若先不知已受。得岁。若知法故违不得。若已和合。僧就受筹而已。若后坐人受岁时。前坐人亦尔。</p>
  <p>问二人同腊。小者前坐。大者后坐。前坐者已受岁。后者未受。于一月中何者应大。答先大故。大计本日故。</p>
  <p>问夏中不受七日法。暂小小出界故得坐不。答忏悔得。</p>
  <p>问夏中一因缘。得三受七日不。答言得。</p>
  <p>问夏中不坐。或十人至十五人。欲来寄住共受岁。得共住共受岁不答若及后坐当结。若不及后坐不得。此人若全不知有坐法。得容。若知有故违。不得。</p>
  <p>问夏中坐。若为三宝事若疾病种种众难得移坐不。答得坐当白众中受三十九日法。三十九日已有事便出界。三十九日法三十九日满得还。一若不得亦可彼处受岁无犯。若坐初不受临行时亦得受。若坐已满三十九日者事便出界。不须复受。若不还亦得于彼处受岁。</p>
  <p>问不结坐。或不受七日。已受腊得不。答不知法。已受。得腊。不得夏。若以夏。僧一谏取好。过三谏不取。犯戾语决断忏。还取得。当取时白众然可得。</p>
  <p>问比丘不受岁。犯何事。答若一比丘不受岁。众谏使受。一谏至三受好。若过三不受。犯决断。过四不受。非沙门。以不肯受法故。</p>
  <p>问夏坐新受戒人。日中后结坐得岁不。答得。唯后夜不得。</p>
  <p>问夏中坐忘。不受七日。法一出行得坐不。答忆即悔得。一坐中不过二三悔。过二三悔。不得岁。</p>
  <p>问受岁时若天雨。得屋下受岁不。答得。</p>
  <p>问既至某方结坐。有碍不达。得进遥结坐不。答不得。正可到彼结后坐。若道路有僧住处。便应就坐住。二三日治房室。然后受三十九日去。若无僧住处五人以上共结界坐。然后坐留一二人守界。满三十九日乃得去。若后人不满三十九日去者。前去人不知不失坐。后人失。</p>
  <p>问一人至四人。得白衣家结坐不。答不得。五人以上得。</p>
  <p>问一人静处得结坐不。答先有结界。二人以上得。一人以不得。无人共受坐故。无界尽不得。若欲别坐。当更请僧结界坐然后得。</p>
  <p>问比丘夏坐中。得受请他施。及受他寄物。或经十日至三月。得尔不。答作不贪受。不限时节。</p>
  <p>问夏坐中。界内作有为事。得应坐不。答福事得指授。余不得。</p>
  <p>问受夏坐人。云何房舍破当补治。为谓始坐坐讫时耶。答三月中破即治。</p>
  <p>问受岁时尼来界内求索受岁。应与受不。答二尼以上得。一不得。所以尔时。以尼独出界犯重故。</p>
  <h2>度人事品第六</h2>
  <p>问一人得度沙弥不。答二人得。</p>
  <p>问度沙弥。得遥请和尚不。答不得。</p>
  <p>问未满五腊度人。犯何事。其弟子为得戒不。答若知非法而度。犯舍堕。过三谏不止。犯决断若弟子不知是非法。得戒。若知不得。</p>
  <p>问比丘都不诵戒。又不知法种种僧事。而多度人。或作三师。有所犯不。答此人尚不应食人信施况复度人。</p>
  <p>问若人。父母王法不听。比丘盗将去度。犯何事。答犯重。若官人走奴。投比丘为道。比丘若知而安止。未度亦犯重。</p>
  <p>问若儿前出家。父母后出家。来投其儿其儿得度不。答得。</p>
  <p>问犯戒比丘。得度人不。答若犯重无复度人之理。若犯决断同上未满五腊者。若犯余轻戒。要须忏悔然后得度。</p>
  <p>问白衣投一比丘欲出家。比丘即受。更为请和尚戒师。所投比丘故是师非。答非师。若后从受法者。可为法师。若依随者。可为依止师。</p>
  <p>问比丘多度弟子。或作二师。都不教戒。犯何事。答犯舍堕。昔迦叶佛时。有比丘度弟子不教戒多作非法。命终生龙中。龙法。七日一受对时火。烧其身肉尽骨在。寻后还复则复烧。不能堪若。便自思惟我宿何罪致如此若耶。便观宿命。自见本作沙门不持禁戒师亦不教。便作毒念。嗔其本师。念欲伤害。会后其师。与五百人来。乘船渡海。龙便出水捉船。众人即问。汝是谁。答我是龙问汝何以捉船。答汝若下此比丘。放汝使去。问此比丘何豫汝事。都不索余人。而独索此比丘者何。龙曰本是我师不教戒我今受苦痛。是故索之。众人事不得止。便欲捉此比丘著水中。比丘曰我自入水不须见捉。即便投水丧命。以此验之。度人不可不教戒。</p>
  <h2>问受戒事品第七</h2>
  <p>问沙弥。犯十戒一二三不悔。受大戒得不。答若忆而不悔不得。都不忆若不知法受得。夫受戒法。师应问沙弥。汝不犯戒不。答若言犯。即教忏悔。若本师不问坛上师应。</p>
  <p>问。若都不问。师犯舍堕。</p>
  <p>问以受大戒。得悔沙弥时所犯不。答得忏悔法。同沙弥时悔法。</p>
  <p>问沙弥坛上欲受大戒。或著俗服。脚著履屣。或衣钵不具。假借。当时为得戒不。答唯俗服。师不问不得。其余尽得。师僧犯舍堕。</p>
  <p>问若有比丘。不舍戒作沙弥。或即大道人。而更受戒不。答不得。</p>
  <p>问若不得戒。前所受戒。故在不。答在。</p>
  <p>问后师。故是师不。答非。</p>
  <p>问多人受戒。而并请一人为师。可得十人五人一时受戒不。答无此理。</p>
  <p>问沙弥更受大戒。请一比丘为大戒师。而比比丘不知羯磨法及受戒法。更与请一人与受戒。以何当为师答与。受戒者是师。无戒法与者非师。</p>
  <p>问坛上师僧。或著俗服。或犯禁戒。受戒者得戒不。答若受戒人知是非法不得。不知得。</p>
  <p>问受戒时。众僧不和合或相打骂。为得戒不。答若坛上僧和合便得。不和不得。</p>
  <p>问受戒为有时节不。答唯后夜不得。初夜中夜无灯烛亦不得。要须相睹形色乃得。</p>
  <p>问受戒时。或值天雨。更移场屋下。受戒得戒不。答若欲移戒场。当先解大界更结界场。乃得受戒。不尔者不得。</p>
  <p>问受戒时。或有事难不得究竟。是大比丘不。答但三羯磨讫。便是。</p>
  <p>问受戒尽十三事。后诸戒师和尚。不续教戒。得戒具不。答若师不教诫。至十五日说戒专心听受。便得具足。</p>
  <p>问受戒三衣不具。有持衣直。或染不染。或裁不裁。得当衣不。答尽不得。</p>
  <p>问受戒时。众僧难得限齐。几僧得受大戒。答除三师五僧。以上得。</p>
  <p>问沙弥。曾诈称为大道人。受大比丘礼。后得受大戒不。答不得。</p>
  <p>问沙弥辞师行。事难不得还。辄于彼处。请依止师受戒。得戒不。答得戒。</p>
  <p>问若比丘。诱他沙弥。将至异众。与受大戒。犯何事。彼众知应听不。答若其师有非法事。沙弥及将去者。无罪。若无非法将去者。犯重。坛上师僧犯舍堕。昔有一长老比丘。唯有一沙弥瞻视。有一比丘。辄诱将沙弥去。此老比丘无人看视。不久命终。因此制戒。不得诱他沙弥。诱他沙弥犯重。若有一比丘。见他沙弥瞻视老病人。教使舍去。沙弥若去此比丘犯重。</p>
  <h2>受施事品第八</h2>
  <p>问比丘受檀越请。四事供养所受物。得分施人不。答得。</p>
  <p>问以受四事长请。小小缘事出行。得食外食得服外药不。答施主听得。</p>
  <p>问他人欲施比丘物。先问比丘有无。比丘实自有。以贪心欺彼言无。他即施物。犯何事。答贪取犯舍堕。妄语犯堕。</p>
  <p>问若众僧食。偏与上座。上座得食不。答上座贪心。犯舍堕。</p>
  <p>问比丘不病。称有患苦。求索好食。既得食之。犯何事。答犯重。</p>
  <p>问不著三衣受食。犯何事。答犯舍堕。</p>
  <p>问檀越适请二人三人。须众唱不答须唱。</p>
  <p>问大比丘羯磨分物时。尼来界内。应得分不。答应得。</p>
  <p>问有人寄物施一处僧。物至。后更有比丘来。分时在坐。应得分不。答打揵槌应得。不打不得。</p>
  <p>问比丘行道中。妇人施物得受不。答亲里若相识。得取。</p>
  <p>问比丘行道中。比丘尼施物。得受不。答施僧得受。非众不得。</p>
  <p>问供僧斋米。僧去。斋主得供后人得食不。答打揵槌得食。若不打食一饱。犯弃。</p>
  <p>问四月八日嚫物。七月十五日本僧已去。寺主取与后僧。后僧分取者。犯何事。答打揵槌。现在僧共分无罪。若不打揵槌。分者犯盗。</p>
  <p>问白衣有贳嚫物。本道人去。与后人。后人得受不。答应取。</p>
  <p>问主人本道人当来不。答言永不来咒愿取。若言或来。不得取取犯舍堕。知取犯弃。是僧物故犯。</p>
  <p>问比丘治生得物。施比丘衣食。得受不。答取衣犯舍堕。穷厄无食处。彼使白衣作可食。治生道人若白众言。此物非我物。是使人物。若尔可食。若主不白众食。犯堕二三人亦可白。若道人施他人。他人言。是我物可食。</p>
  <p>问比丘得出物不。答不得犯舍堕。</p>
  <p>问长受百日请。中间得受他一食二食不。答施主听得。不听不得。</p>
  <p>问比丘食或唅一口饮吐之取一抟饭弃之犯事不。答犯舍堕。</p>
  <p>问乞食长得。与人不。答先无贪心取。长得施众生。若无众生。举著树头。有众生啖好若。无明日还自受水取食。不得弃以信施重故。所以还得自取者。以更无主故。如郁单越取食法。</p>
  <p>问主人殷勤得长受请不。答若其处得行道。无难无短乏得往。</p>
  <p>问主人请食。得遣人代不。答主人意无在得若主人嫌代去。犯舍堕。</p>
  <p>问鬼子母食。可食不。答咒愿然后可食。</p>
  <p>问主人施比丘牛马奴供食。直得取不。答得取用。不得卖。弓刀一切凶器仗。皆不得受。</p>
  <p>问人自出物供斋。斋竟去。余物后僧来。得食不。答打揵槌得不打犯盗。</p>
  <p>问比丘共盘食他分。犯何事。答若问听无罪。不听取食犯堕。若不问亦犯堕。所以不犯者。以共仰手故受。</p>
  <p>问比丘乞。前人问好。比丘非答。是得物至。犯何事。答实好言好犯堕。不好言好犯弃。</p>
  <p>问比丘一切长物。施人言。我后须还自取。得尔不。答得与可信者。然后更语一人。我物施某比丘。若取还语。不得辄取。</p>
  <h2>疾病事品第九</h2>
  <p>问比丘病得离钵食不。答重病得。小病不得。</p>
  <p>问比丘疾病。三衣不持犯何事。答大困无所识知得。有觉知不得。</p>
  <p>问看病人不语病者。私用钱与他病人。作食汤药。犯何事。答若用五钱犯弃。若后语病者欢喜。不犯。若病人恚不偿。犯弃。</p>
  <p>问为病故。主人日供一百钱。五十便足。余者得与余病者作食不。答病者自与便得。</p>
  <p>问病比丘无人看。比丘得与作食不。答山野无人处日中不得往还得作。七日先净薪米。受取得作。</p>
  <p>问病人须酒。一升二升下药可与不。答若师言必瘥。得和药服。不得空服。</p>
  <p>问比丘病得服气不。答不得。同外道故。</p>
  <p>问比丘肿病。得使人唾咒不。答得。</p>
  <p>问比丘病。困或阙衣钵施众。或卖用作福德犯何事。答若更得弊故。即受得。无有犯舍堕。</p>
  <h2>死亡事品第十</h2>
  <p>问亡比丘物。都不打揵槌。不羯磨而分犯何事。答界里一人以上。尽得打揵槌羯磨。若不羯磨而打揵槌亦不羯磨。尽犯弃。所以尔者。亡比丘物。尽属四方僧故。不得辄分。若界外五人以上。得羯磨分。不打揵槌。以无界故。四人以下不得羯磨分。若分犯弃。当赍诣僧中若自取赍去。至异众。初入界不犯。出则犯弃。如是复至余众。一出界一犯弃。弟子持师物去。亦尔。</p>
  <p>问比丘亡。弟子不。持师物与众。辄自分处供养僧。僧可食不。答其弟子先知法者有罪。僧不打槌不羯磨而食。犯舍堕。</p>
  <p>问若师亡。僧羯磨分物。弟子应得分不。答应得。即是僧故。</p>
  <p>问师亡。更无余僧。唯有弟子。或五戒十戒。得羯磨分此物不。答即是僧故得分。但打揵槌羯磨。不打不羯磨不。得。</p>
  <p>问病者无常。供病余物。后人得与余病者不。答此是僧物。不得辄与。直五钱犯弃。</p>
  <p>问师徒父母兄弟死。得哭不。答不得。一举声犯舍堕。可小小泣涕而已。</p>
  <p>问或比丘死时在。羯磨时不在。或死时不在。羯磨时在。各应得分不。答及羯磨尽得。死时在。羯磨时不在。不得。</p>
  <p>问比丘死。后人与买棺木衣服。葬埋与者。犯何事。答曰白僧与泥洹僧僧祇支自覆。自余应入僧师物。一切不得埋埋过五钱犯弃。若弟子私物得。亡者知法。已得分处分者。无罪。</p>
  <p>问父母诸亲死。比丘与办衣棺木埋不。答不得。若父母亡日。若病无人供养乞食与半。若自能绳线不得与食。犯舍堕。与衣犯舍堕。况复棺木葬埋耶。</p>
  <p>问病者无常。衣钵先与看病者竟不羯磨。看病者卖为饭僧。得食不。答众未得羯磨食众犯舍堕。若看病者不知法。已作羯磨得食。若未作众当语法。</p>
  <p>问比丘借人物。前人死。得还自取不。答一切不得自取取犯突吉罗。白众。众还得取。众不还犯突吉罗。若众不与。强取犯舍堕。</p>
  <p>问比丘得为亡师起塔不。答自物得用。师物作不得。</p>
  <p>问比丘得向师冢礼不。答得。难曰生是我师。已死尚非比丘。唯枯骨而已。何由向礼。答若佛在世应供养恭敬。泥洹后亦是枯骨何以供养耶。师生以法益人。后亦应恭敬礼拜有何过也。</p>
  <p>问分物时羯磨已讫。更有僧来得分不答若羯磨讫。不与无咎。若及后羯磨犹故得分。</p>
  <h2>问三衣事品第十一</h2>
  <p>问三衣事浣要须舍不。答须舍。若不舍犯舍堕。当施与人。还乃得更受。</p>
  <p>问三衣尽得条成不。答大衣得。中衣小衣不得。</p>
  <p>问小衣得著烧香上讲不。答无中衣得。若不近身体净洁亦得。</p>
  <p>问浣衣出帛。得用米粘不。答不得犯舍堕。日日从沙弥白衣受乃得著。</p>
  <p>问三衣应施里不。答里施不施亦得。</p>
  <p>问大衣得著上讲礼拜不。答无中衣得。</p>
  <p>问三衣得用生绢作不。答一切生绢衣不见身者得著。</p>
  <p>问比丘嗔忿。自坏衣钵锡杖。犯何事。答嗔恼自坏三衣钵。犯舍堕。坏锡杖犯舍堕。坏他物。计钱犯事。</p>
  <p>问三衣得借人不。答不得出界经宿。若同界内得不限日数。</p>
  <p>问入聚落中不被大衣。犯何事。答著肩上去不犯。若僧使或为病人持去。不犯。</p>
  <p>问三衣破补便得受须。复施他人耶。答破容猫子脚。便应施人。人还乃得补受。若先补后施人亦得。</p>
</body></html>