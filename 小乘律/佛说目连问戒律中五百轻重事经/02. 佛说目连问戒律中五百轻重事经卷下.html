<!DOCTYPE html>
<html>
<head>
  <meta charset="utf-8"/>
  <meta name="author" content="失译人名/东晋"/>
  <meta name="library" content="龙藏"/>
  <meta name="catalog" content="龙藏/小乘律"/>
  <title>佛说目连问戒律中五百轻重事经卷下</title>
</head>
<body>
  <h1 class="head">佛说目连问戒律中五百轻重事经卷下</h1>
  <h2>钵事品第十二</h2>
  <p>问钵云何失。答若缘缺。若穿穴。若裂。若油不舍。尽是失。缘缺穿穴不可复持。裂者缀已施人。人还更受。油不舍亦尔。若弃出界经宿不失。</p>
  <p>问钵得合覆著壁上不。答若巾裹得。合净处。著若囊或悬壁好。不得覆著壁上。昔六群比丘覆钵壁上堕地即破。佛因此制戒。自今已后不得覆钵壁上。覆钵壁上者犯舍。堕地者犯舍堕。</p>
  <p>问比丘早起得用钵食不用有何咎耶。答一切食皆应用钵。若一日都不用钵。犯堕。</p>
  <p>问比丘食饭欲尽。得侧钵括取饭不。答得。</p>
  <p>问食后已讫。更啖余果。手得离钵不。答得。若食未讫亦得暂离。</p>
  <p>问比丘食钵要当擎。得放地不。答要当擎。若放地亦不犯戒。</p>
  <p>问比丘以器盛饭。停著钵中。得互用钵食不。答不得。犯舍堕。</p>
  <p>问钵得炊作食不。答不得炊。犯舍堕。</p>
  <h2>问杂事品第十三</h2>
  <p>问比丘或被劫盗物未出界。主见本物不知诸物。得取不。答得取。即取即用九十事中宝相似者。当先作念。若有人认者不得取。无认者白众得取若无众。作界内物取。不以为已取物。</p>
  <p>问众僧打揵槌食。而限外僧来不与食。犯何事。答便是失利。得突吉罗。</p>
  <p>问先比丘教化作百人斋。长一人以上应受不。教化比丘有犯不。答打揵槌食应受。教化者无犯。所以尔者打揵槌谓僧多过失。揵槌法。要作意请四方僧。僧来若多若少。一切分财饮食其于无咎。</p>
  <p>问比丘教化白衣供养众僧。若有外人来乞索。得与一升五升不。答不得若知非法故与过五钱犯弃。若白众听得。</p>
  <p>问主人供养诸僧。长请一日百钱。用五十自供。残者得余用不。答打揵槌得。若无衣钵。不打揵槌。众和合得减用。若自损施客僧最善。</p>
  <p>问主人请比丘。十日供十日食。残用作五三日好食犯何事答不犯。但不得更索。索犯舍堕。若不满十日去。亦犯舍堕。</p>
  <p>问主人请供十日食。自裁作一月食得不。答打揵槌得。若不打揵槌。僧有出去者。若不施后人食。后人食己分。尽食他分一饱。犯弃不饱犯舍堕。</p>
  <p>问父母兄弟破坏。得乞物赎不。答得。但不得。称已。须乞父母兄弟得。若用讫有长不。得自入。还属所赎者。若语听用犯堕不听用而用。犯弃。</p>
  <p>问至酤酒家得乞财不。无事得坐语不。答酤酒门一切不得入。若入犯堕。更有余门得入。若请比丘会。当问能受一日戒不。若言能。与受得住。若不受但能一日不酤酒得住。屠家亦尔。</p>
  <p>问劝人饮酒。犯何事。答强劝不饮犯突吉罗。若饮犯堕。</p>
  <p>问道人寄白衣物此人过期不来。与余比丘得取不。答不得取。若活是有主物。若死是僧物。</p>
  <p>问比丘暮得捉火行不。答曰冬得夏然烛亦得。若把火犯堕。</p>
  <p>问本物直一匹因行至他方卖得五三匹可取不。答不得犯舍堕。</p>
  <p>问一切戏负他物不偿犯何事。答戏。取物及与尽犯舍堕。</p>
  <p>问比丘尝食得食不。答不得。知而食犯舍堕。前尝食人亦犯堕。若不即忏。其罪日增。昔有一执事比丘。恒知处分当作饮食。常手拄器言。取是用是。日日常尔。不忏命终。后堕饿鬼中。有一比丘无著。于夜上厕。闻呻唤声。问汝是谁。答我言是饿鬼。问本作何行堕饿鬼中。答于此寺中为僧执事。问汝本精进。何由堕饿鬼中。答不净食与众僧无著。问云何不净。答众僧有种种盆器。器盛食见以指拄器。教取是用是物。犯堕。三说诫不悔。转至重。以是故。堕饿鬼中。两手擘胸。裂皮破肉抟喉吹噀。问何以擘胸。答虫啖身痛故。问何以抟喉吹噀。以口中虫故复。问何以呻唤。答饿极欲死故。问欲食何物。答意欲食粪。而不能得。问何故不得。答以诸饿鬼推排不能前无著言。我知柰何。鬼言。愿众僧见为咒愿。答可尔。无著即还向众说。彼人堕饿鬼。众僧问。本行精进何堕恶趣。答本以不净食与僧。而不悔故。愿与咒愿。便得食粪。不复呻唤。以是证故知大比丘。不得手造饮食及拄触僧器物。若非僧器。手受得行与僧。无犯。</p>
  <p>问师令弟子贩卖作诸非法。得远离师不。答得舍去。有四因缘应住。一者与法与食。不与衣钵应住。二者与法与衣钵。不与食应住。三者与法衣钵与食应住。四者与法。不与衣钵不与食应住。若师都不与法不与衣钵食应去。</p>
  <p>问夫净。何者须净。净有几事。答果菜须刀手火净。唯谷米须火净。果已净子。无苦。</p>
  <p>问礼拜得著靴鞋履不。答净者得。</p>
  <p>问画作旛华卖得物犯何事。答犯舍堕。</p>
  <p>问比丘教他贩卖犯何事。答犯舍堕。</p>
  <p>问比丘畜奴牛驴马。犯何事。答犯舍堕。不悔转增。</p>
  <p>问比丘授人为道。未度得食僧食不。答白僧得。不白犯堕。</p>
  <p>问为僧乞食道路。己身得食不。答若去时先白僧。僧听好。若不白。还白听亦好。若不听还偿。若不偿犯重。</p>
  <p>问若他人持食具。寄屋中经宿有犯不。答不犯。</p>
  <p>问续明油一升二升。得著自房中不。答得。</p>
  <p>问药酒得著自房中不。答病得七日。</p>
  <p>问都不用杨枝。有犯不。答犯舍堕。</p>
  <p>问未晓得用杨枝不。答明星出后得用。</p>
  <p>问中食后口。得用杨枝不。答得用。若不用。纯灰皂荚汁。都不用犯堕。过中亦犯堕。中后除药。一切草木有形之味。不得入口。犯舍堕。</p>
  <p>问若无杨枝。口得用一切余木不。答尽得。</p>
  <p>问贫乏得入市乞不。答中前得。中后不得。亦不得乞钱。若欲乞钱。当将一白衣。沙弥亦不得。</p>
  <p>问人捉比丘卖。得走不。答初时得。经主不得。</p>
  <p>问比丘戏得物得作食请。比丘得食不。答不得。犯舍堕。</p>
  <p>问比丘尼不精进。可劝罢道不。答无此理。</p>
  <p>问合药施人。而不知裁节。服者死。犯何事。答好心与无犯。恶心与犯重。</p>
  <p>问比丘或十腊五腊。竟不诵戒。犯何事。答若不诵戒食人信施日日犯盗。若先不知。犹得忏悔。</p>
  <p>问一切鬼神屋。可寄宿不。答在路得宿。有触扰意住。犯堕。</p>
  <p>问比丘啖生肉。犯何事。答犯堕。</p>
  <p>问二男行欲不竟。犯何事。答犯决断。</p>
  <p>问二男欲口戏拟便止。犯何事。答犯堕。成者犯决断。</p>
  <p>问床席。他人于上行欲。其处可住不。答见处净洗可住。</p>
  <p>问以唱僧跋。上座未食。下座先食。犯何事答闻唱便食不犯。</p>
  <p>问比丘不具六物。犯何事。答不乞作。犯舍堕。若乞不能得。不犯。</p>
  <p>问比丘大寒得通衣卧不。答著衣得。</p>
  <p>问比丘自称贵姓及持戒强力乞得。犯何事。答犯舍堕。</p>
  <p>问姊妹有肿病。或有痛处。比丘手按此处可治。犯何事。答若起心。犯决断。不起犯舍堕。</p>
  <p>问妹姊无儿息。语比丘教我方术。比丘即教犯何事。答犯决断。</p>
  <p>问寄比丘物与。人竟不与。犯何事。答自取不过。犯重。著故坏还。计直轻重。</p>
  <p>问聚落中都不著衣。犯何事。答犯舍堕。</p>
  <p>问比丘啼。犯何事。答若聚落众中一作。犯舍堕。三谏不休。犯决断。</p>
  <p>问聚落中持弓刀看。犯何事答先不知法无犯。知突吉罗罪。</p>
  <p>问比丘骑乘犯何事。雄者一住犯过。三谏不止犯决断。雌者一载犯决断。</p>
  <p>问聚落中。比丘看白衣斗。犯何事。答犯舍堕。</p>
  <p>问比丘暂捉棋子五木而戏。犯何事。答犯堕。</p>
  <p>问聚落中。三岁小儿抱呜口。犯何事。答犯堕。</p>
  <p>问聚落中。合白衣相扑。犯何事。答犯突吉罗。</p>
  <p>问聚落中。看白衣合畜生。犯何事答知非法故看。犯舍堕。不知不犯。内起淫心。口有染污言。犯决断。</p>
  <p>问比丘食不足。得嘱未具戒者不。答得。唯除婆罗门。</p>
  <p>问山中旷野中。见一无主器物。可取用不。答得用。要须语王。若王家之人。若语余人得用。不得持去。犯舍堕。</p>
  <p>问道人作医得取物不。答若慈心持得作。恶心不得。无衣钵。前人与得取若有衣钵。前人强与为福事得取。若人不与亦不得为福乞。犯舍堕。</p>
  <p>问食巾或少多。酱菜饭羹堕上。要须浣不答不污亦须日浣。若有沙弥白衣付之日从受。不犯若已付著室中无苦。若不付有不浣。犯舍堕。</p>
  <p>问比丘私房小小出不闭户。有犯不。答犯舍堕。</p>
  <p>问比丘私房内拍手笑。犯何事。答犯舍堕。</p>
  <p>问比丘得踯过小水小坑不。答不得。犯堕。昔有一优婆塞。请一比丘欲与作一领好衣。比丘即随去。中道有一小水。比丘便踯度。此优婆塞便嫌。心念。我谓是好比丘。欲与一领好衣而更跳踯沟坑。我归当与半领衣。此是无著知其人念。前行见水复故踯过。贤者复念。我归当与一张粗氎。前行见水复踯过。贤者复念。我归当与一顿食。无著复知其念。前行见水便举衣涉渡。贤者问比丘。何以不踯渡。比丘言。卿前与我一领衣已。一踯过水。正得半领。复一踯。正得一张粗[叠*毛]。复一踯正得一顿食。我今所不踯者。恐复失食。贤者乃知是得道人。便向忏悔。将归大供养。以此验之。知比丘不得踯过坑水。</p>
  <p>问比丘走。犯何事。答犯堕。有急事不犯。</p>
  <p>问有人。出家之后。还来盗本家物。犯何事。答犯弃所以尔者。初出家时。一切尽舍。非己物故。</p>
  <p>问比丘本在俗时。共父母兄弟藏物。出家后家人尽死。比丘还自来取物。犯何事答若自取犯弃。若有所亲白衣。可说便取作福应分半与官。所以尔者。此物无主。应属官。不得全取。取犯重。</p>
  <p>问师更受戒小弟子。弟子得下腊下戒及在下行不。若不下得为作礼不。答都无此理。</p>
  <p>问比丘行他田地中。或有苗或无苗有事不答有苗。犯堕。急事不犯。无苗尽得。</p>
  <p>问大悔人已发露。或五三日。或有难。众僧分散。罪得决不。答更求众乃决问王者。</p>
  <p>问比丘吉凶事。比丘为说。然后供养。犯何事。答若得食犯堕。得衣犯舍堕。若说征伐得供养。犯重。</p>
  <p>问比丘有缘事。俗田行不。答得。</p>
  <p>问比丘未满五腊不依止。犯何事。答不依止师。若饮水食饭。日日犯盗。若先不知法。犹得忏悔。</p>
  <p>问若比丘或十腊不诵戒。答同上依止。</p>
  <p>问比丘市卖。自誉己物过价。前人信贵买。犯何事。答犯盗。</p>
  <p>问比丘行回路。有食无人受。云何得食答正得舒一手下向一捉食便止。过犯舍堕。</p>
  <p>问比丘船行。水奔不得下。得水中便利不。答得。</p>
  <p>问比丘。书经竹木上。诵讫拭去。犯事不。答犯舍堕。</p>
  <p>问未满五腊。得并入诵律不。答不得为。可粗教诫而已。若诵犯舍堕。大戒不灭沙弥戒故是沙弥非。答非问比丘昼眠。犯何事答开户不得。犯堕。</p>
  <p>问比丘得倚壁伏地不。答私房得。众中不得犯堕。</p>
  <p>问比丘舍内都不著三衣。犯何事。答坐禅诵经不著。犯堕。</p>
  <p>问比丘行道著泥洹僧。得系脚不。答大寒得。</p>
  <p>问比丘畜漆器犯何事。答漆木器尽不得。用犯堕。</p>
  <p>问比丘已食手。或搪饮食污手。更得受食不。答得。</p>
  <p>问比丘至上房中不坐辄坐犯何事。答犯堕。</p>
  <p>问比丘旋塔。或比丘尼优婆夷随后从。有犯不。答若有优婆塞。不犯。</p>
  <p>问比丘生菜已净。有根得食不。答得。</p>
  <p>问弟子远行寄师物。或师寄弟子。过期不还或经年岁。可取用不。答若去时无言不得用若知在是有主物。若死是四方僧物。</p>
  <p>问比丘教白衣。不祭一切亡人。为是理不。答非。假使父母不食。敬心供养。亦得其福。</p>
  <p>问众中得共师并坐不。答不接得共盘食。</p>
  <p>问比丘不褰三衣礼佛。犯何事。答众多。</p>
  <p>问比丘得手自合药不。答被净草得。</p>
  <p>问比丘休道意已。著俗服经时。向其尊礼拜然后来投众。求复常位。为应听不。答若不舍戒者。应听。</p>
  <p>问比丘知其父母兄弟破落属人。而不购赎。有罪不。答若为行道不赎。无罪。</p>
  <p>问若人白僧称言圣众。得然可不。答不得然可。</p>
  <p>问若人持物施僧。言施圣众应受不。答若不言。得分得取。以众通有俗故。</p>
  <p>问行道过水使人负渡。犯何事。答若不老病。犯堕。</p>
  <p>问众僧家奴。比丘得小小倩使不。答小小取与得。大事不得。</p>
  <p>问比丘养爪甲长。犯何事。答犯堕。</p>
  <p>问上座比丘未浴。下坐于前浴。有犯不。答犯堕。</p>
  <p>问比丘器中忽有异物。或复弊故不知谁许。可取用不。复可弃不。答与僧。不得私用。</p>
  <p>问有一住处多来去僧。所有遗亡。或是神。或是弊衣。永无取用者。可取不。答与众僧。众僧停一月一岁。后得用。若后主来。僧物偿。若是贵珍宝众后不能偿者。勿用。</p>
  <p>问比丘有知旧白衣来造已。得语上座维那持僧食与不。答僧先令得不令不得。</p>
  <p>问比丘舍道还俗。后更出家。前师故是师非。答非是。</p>
  <p>问临坛诸师。僧可呼言师不。答无此理。不从受法者。尽不得为师。</p>
  <p>问一切师。得呼为和尚不。称为弟子不。答不得。正可敬重。如俗中之尊。</p>
  <h2>三自归事品第十四</h2>
  <p>问三自归趣得人受。复有不应受者答除五逆罪得。</p>
  <p>问三自归斯行何事。答身口意不行邪事。及不随邪见师。</p>
  <p>问云何犯三自归。答好邪见。随外道师。</p>
  <p>问若犯三自归。云何悔。答向本师悔。若无本师。向余比丘亦得。</p>
  <p>问若不能持。得还不。答得。</p>
  <p>问若还。还云何。向本师若一比丘言。我从今日已后。不复能归佛法归比丘僧。如是三说。若不满三。故成就三归。</p>
  <p>问或人受三自归。乃悔宿命恶逆。为是理非。答无此理。</p>
  <p>问三归正得从一人受。复得从三人。各得受一归不。答不得。</p>
  <p>问受三归法。要终身。复可得一年半年十日五日不。答随意多少。问若从师受一年半年自归。日满后。故是师非。答一从受法。终身是师。</p>
  <p>问三自归。得但受一二归不。答不得。</p>
  <p>问受三归现前无师。得逢从文受不。答不得。</p>
  <p>问先受三归犯不悔。得更受不。答不得。要当悔。若欲当受。舍先所受。若不舍。更受者。不得。</p>
  <h2>五戒事品第十五</h2>
  <p>问不受三归。得受五戒不。答不得。</p>
  <p>问若受三归。犯而不悔者。得受五戒不。答不得。</p>
  <p>问受五戒法。可得但受五日十日一年二年不。答随意多少。</p>
  <p>问受五戒不悔。得更受不。答不舍不得更受。不悔亦不得舍。</p>
  <p>问五戒尽得悔不。答若杀人。淫其所尊及比丘尼。盗三尊财者不得悔。余得悔。</p>
  <p>问五戒若不能持。得中还不。答得还。若欲都还五戒者。合三自归还言。从今日佛非我尊。我非佛弟子。如是至三法。亦尔。若还一二三四者。但言。我从今日不能复持某戒。如是至三。若不满三。戒犹成就。</p>
  <p>问五戒可从五师各一戒不。答得。</p>
  <p>问既受五戒遍所重。可但分还一二不。答得。</p>
  <p>问五戒可但受一二三不。答得随意多少。</p>
  <p>问比丘犯重戒。或犯酒戒得不。答不得。</p>
  <p>问颇有八戒白衣不。答无。唯有八关斋。</p>
  <h2>十戒事品第十六</h2>
  <p>问不受五戒。得受十戒不。答若先三自归得。以十戒中即有五戒。亦不复受。</p>
  <p>问犯五戒不悔。得受十戒不。答不得。若先不知悔已受。而不悔不得。</p>
  <p>问若师犯重戒。从受十戒得不。答不得。</p>
  <p>问若犯重戒。从受十戒得不。答不得。</p>
  <p>问沙弥犯十戒。尽得悔不。答同上五戒。</p>
  <h2>问沙弥品第十七</h2>
  <p>问悔须众不。答不须众。但向本师得了。若现在无师。向余一比丘亦得。</p>
  <p>问沙弥半月一说戒不。答无此理。所以尔者。以沙弥戒不成俗人。然终已可说。须十五日一集。</p>
  <p>问沙弥犯戒。得还向沙弥悔不。答不得。</p>
  <p>问沙弥得著俗服不。答不得。</p>
  <p>问师有种种违法事。沙弥得舍更求师不。答得。</p>
  <p>问沙弥叛师。以白衣师综习俗。竟不舍。或经年月。还来投师。故是沙弥非。但悔过而已。不须更受戒耶。答故是沙弥。但向师忏本。不舍戒不得更受。受亦不得戒。</p>
  <p>问沙弥为贼所抄。经历年月。或转经主。得逃不。答转经主。不得。</p>
  <p>问沙弥犯禁。师僧已摈。谢得更出家不。答若不舍戒。故是沙弥。可忏而已。</p>
  <p>问白衣时。从沙弥受五戒。然后出家受大戒。本师故是沙弥。得呼为师不。答得呼为师。但不得为礼。沙弥应作礼。白衣时从尼受五戒。然后出家亦尔。</p>
  <p>问比丘贪资之物。其罪甚重。昔有一比丘。贪著一铜铙。死后作饿鬼。众分物竟。便来现其身。绝大黤黮如纯黑云。诸比丘惊怪。此是何物。众中有得道者言。是死比丘。贪著铙故堕饿鬼中。今故贪惜来欲索之。诸比丘即以铙还既得便捉。舌舐放地而去。诸比丘还取之。而绝臭不可近。复使人更铸作器。犹臭不可用。以此验之。知贪为大患。比丘贪著衣服。乃有自焚之酷。昔有一比丘。喜作衣昼夜染著。得病困笃自知当死。便举头视衣。内起毒想言。我死后谁敢著我此服者。不久便命终作化生蛇。还来缠衣。众与死比丘出烧。葬讫。遣人往取衣物。见蛇缠衣。近胭吐毒。不敢近。即还白众具说所见。诸比丘便共往看之。都无敢近者。有一比丘得道。便入四等观四等观。毒不中。便往近之语言。此本是汝衣。今非汝有。何以护之便即舍去。不远入一草。毒火出然草。还自烧身命终。即入地狱。地狱一日之中三过被烧。皆由贪害。</p>
  <h2>岁坐竟忏悔文</h2>
  <p>若僧听多萨阿竭。所受岁坐比丘应尔。我从岁始至今岁竟。六月中多所违失。违失者。戒事。除二鼻贰事。余不除是。世尊集和僧所教敕。今我是思念。共诸君发露陈说。所违失事。君各忍受。我若九十日无世尊定。无世尊智。无世尊戒故。多犯。无世尊智。无世尊戒。故犯。无世尊戒故犯。无世尊智故。多失教事。无世尊定故多犯乱意。或念欲法。不行欲事。或念盗法不行盗事。或念杀法不行杀事。或念欺法不行欺事。或念僧伽婆尸沙法。不行僧伽婆尸沙事此九十日中。所犯事通威仪。</p>
  <p>问白衣欲出家。比丘即受。更为请师不。故是师非。答非师。若从受法者可为师。若依随者。可为依止师。</p>
  <p>问若有比丘。不舍作沙弥戒即大道人。而更受戒。为僧不。答得。</p>
  <p>问若不得戒前所受戒。故在不。答在。</p>
  <p>问复师。是非。答非。</p>
  <p>问多人受戒。而并请一人为师。可得十人五人一时受不。答无此理。问沙弥受大戒。请一比丘为大戒师。而此比丘。不知羯磨及受戒法。受转请一人与受。以何者为师。答与戒者为师。是无法非师。</p>
  <p>授五戒比丘。唯得授婆罗门。于余者尼。授比丘不得。问中间事问者。犯僧残。</p>
  <p>问一切所有。王者不全施得不。答王者不嫌。便得。</p>
  <p>问见人行欲不呵。犯事不。答前人可谏。不谏犯舍堕。若不可谏。向一比丘好发露。</p>
  <p>问比丘先犯事。更受戒得共住不。答犯重。不得更受戒。决断讲过得。更作不悔。亦不得。况得共住。</p>
  <p>问有急事。比丘持弓箭上船。可随去不。答主犯重。寄载犯舍堕。</p>
  <p>问比丘官逼作非法。犯何事。答不得作。</p>
  <p>问二男共戏便止。犯何事。答成犯决断。</p>
  <p>问比丘盗听二男行欲。犯何事。答无欲心听犯舍堕。有欲心听。身不失犯突吉罗。</p>
  <p>问比丘病不能行得乘车马不。答雄者尽得。雌者无想犯舍堕。有想犯决断。不知是雌无罪。</p>
  <p>问比丘嫌经不好。卖去更作好者。犯何事。答卖经。如卖父母罪同。</p>
  <p>问二男角力。犯何事。答犯堕。</p>
  <p>问畜生行欲。比丘验令全别离。犯何事。答犯舍堕。</p>
  <p>问著小衣行留大衣。得受人施不。答言得。</p>
  <p>问比丘夏中。得受僧物不。答若施僧物。即应分。不得停。</p>
  <p>问比丘有好知家。结事委任之。更异比丘从乞得物。犯何事。答观主人意恶不得。犯舍堕。知主意好得取。</p>
  <p>问鸠雀于人舍内作窠。比丘破。或塞鼠孔。犯何事。答鸠雀未有子。得去。有子不得。鼠穴唯有一孔。不得塞。若有内外孔。得塞内者。</p>
  <p>问比丘得与师。及同学得作书不。答在他方情通。异国不得。</p>
  <p>问人出家。王法父母不听。为得戒不。答不得。</p>
  <p>尔时目连。从座而起。白佛言。世尊。快说毗尼。于如来灭度后。谁受持如是毗尼。佛言。目连。思学毗尼者。当知是人。能修行如是毗尼。佛告目连。吾灭度后。若有比丘比丘尼。诽谤如是毗尼者。当知是人是魔朋侣。非吾弟子。如是人辈。世世学道不成。不出三界。吾今怜愍诸众生辈。是时目连。闻佛所说。欢喜奉行。</p>
</body></html>