<!doctype html>
<html id="z3IBVCTsU" data-ver="62">
 <head>
  <meta charset="utf-8">
  <meta author="拔合思巴">
  <meta library="龙藏">
  <meta catalog="小乘律">
  <meta period="元">
 </head>
 <body>
  <h1 id="a1">根本说一切有部出家授近圆羯磨仪范</h1>
  <p id="a2"></p>
  <p id="a3">原夫赡部嘉运。<a id="a-4"></a>至四佛释迦文如来遗教利见也。<a id="a-5"></a>大元御世第五主。<a id="a-6"></a>宪天述道。<a id="a-7"></a>仁文义武。<a id="a-8"></a>大光孝皇帝登极也。<a id="a-9"></a>天资福慧。<a id="a-A"></a>谛信内乘。<a id="a-B"></a>普使万邦。<a id="a-C"></a>咸归一化。<a id="a-D"></a>虽敷天垂拱。<a id="a-E"></a>而至治无垠。<a id="a-F"></a>眷支那弘道。<a id="a-G"></a>而在躬不息。<a id="a-H"></a>欲以自佛相承。<a id="a-I"></a>师资继踵。<a id="a-J"></a>迄今不替。<a id="a-K"></a>正戒仪范。<a id="a-L"></a>为拳拳从善之行人。<a id="a-M"></a>俾一一恒持于净戒。<a id="a-N"></a>精练三业。<a id="a-O"></a>坚守四仪。<a id="a-P"></a>此实圣皇匡正佛法之睿旨也。<a id="a-Q"></a>昔因善逝与人天众。<a id="a-R"></a>普说无诤声闻藏教。<a id="a-S"></a>一切有部别解脱经。<a id="a-T"></a>依此采拾。<a id="a-U"></a>未得令得。<a id="a-V"></a>律仪方便羯磨仪范。<a id="a-W"></a>此乃圣光德师之总集也。<a id="a-X"></a>始从天竺。<a id="a-Y"></a>次届西番。<a id="a-Z"></a>爰有洞达五明法王大士萨思迦扮底达。<a id="a-a"></a>名称普闻。<a id="a-b"></a>上足苾刍拔合思巴。<a id="a-c"></a>乃吾门法主。<a id="a-d"></a>大元帝师。<a id="a-e"></a>道德恢隆。<a id="a-f"></a>行位叵测。<a id="a-g"></a>援兹仪范。<a id="a-h"></a>衍布中原。<a id="a-i"></a>令通解三藏比丘。<a id="a-j"></a>住思观演说正本。<a id="a-k"></a>翻译人善三国声明。<a id="a-l"></a>辩才无碍。<a id="a-m"></a>含伊罗国翰林承旨弹压孙传华文。<a id="a-n"></a>译主生缘北庭都护府。<a id="a-o"></a>解二种音。<a id="a-p"></a>法词通辩。<a id="a-q"></a>诸路释门总统。<a id="a-r"></a>合台萨哩都通。<a id="a-s"></a>暨翰林学士安藏。<a id="a-t"></a>总以诸国言诠。<a id="a-u"></a>奉诏译成仪式。<a id="a-v"></a>序本帝师之亲制。<a id="a-w"></a>绘为华迹以编陈。<a id="a-x"></a>始末粗彰。<a id="a-y"></a>聊记岁月。<a id="a-z"></a>时庚午岁至元七年冬至后二日序。</p>
 </body>
</html>