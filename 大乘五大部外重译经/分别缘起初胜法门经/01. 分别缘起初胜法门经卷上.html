<!doctype html>
<html id="z3IBTfmMN" data-ver="605">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">分别缘起初胜法门经卷上</h1>
  <p id="a2">如是我闻。<a id="a-3"></a>一时薄伽梵。<a id="a-4"></a>在室罗筏住誓多林给孤独园。<a id="a-5"></a>时有众多大苾刍众。<a id="a-6"></a>在安适堂同集会坐。<a id="a-7"></a>作如是类往复谈论。<a id="a-8"></a>言诸大德。<a id="a-9"></a>世尊曾以无量异门。<a id="a-A"></a>说十二分甚深缘起。<a id="a-B"></a>于彼最初宣说无明。<a id="a-C"></a>以为缘性。<a id="a-D"></a>何因缘故。<a id="a-E"></a>一切烦恼诸行缘中。<a id="a-F"></a>唯说无明以为缘性。<a id="a-G"></a>于此无明见何殊胜。<a id="a-H"></a>由是因缘便兴诤论。<a id="a-I"></a>于时世尊。<a id="a-J"></a>游于天住。<a id="a-K"></a>以超过人清净天耳。<a id="a-L"></a>闻如是事。<a id="a-M"></a>于日晚时从宴坐起。<a id="a-N"></a>诣安适堂在大众前。<a id="a-O"></a>敷如常座结加趺坐。<a id="a-P"></a>以清美音告诸大众。<a id="a-Q"></a>汝等何故集此堂中。<a id="a-R"></a>而兴诤论。<a id="a-S"></a>汝等今者。<a id="a-T"></a>为何所论于此集会。<a id="a-U"></a>时诸大众白言。<a id="a-V"></a>世尊。<a id="a-W"></a>我等集此。<a id="a-X"></a>作如是类往复谈论。<a id="a-Y"></a>言诸大德。<a id="a-Z"></a>世尊曾以无量异门。<a id="a-a"></a>说十二分甚深缘起。<a id="a-b"></a>于彼最初。<a id="a-c"></a>宣说无明以为缘性。<a id="a-d"></a>何因缘故。<a id="a-e"></a>一切烦恼诸行缘中。<a id="a-f"></a>唯说无明以为缘性。<a id="a-g"></a>于此无明见何殊胜。<a id="a-h"></a>世尊。<a id="a-i"></a>我等由是因缘便兴诤论。<a id="a-j"></a>我等今者为论是事于此集会。<a id="a-k"></a>作是语已。</p>
  <p id="al">尔时世尊告彼大众。<a id="a-m"></a>我有如是分别缘起初胜法门。<a id="a-n"></a>汝应谛听极善作意。<a id="a-o"></a>当为汝说。<a id="a-p"></a>云何名为分别缘起初胜法门谓十一种殊胜事故。<a id="a-q"></a>于缘起初。<a id="a-r"></a>宣说无明以为缘性。<a id="a-s"></a>何等十一。<a id="a-t"></a>谓所缘殊胜。<a id="a-u"></a>行相殊胜。<a id="a-v"></a>因缘殊胜。<a id="a-w"></a>等起殊胜。<a id="a-x"></a>转异殊胜。<a id="a-y"></a>邪行殊胜。<a id="a-z"></a>相状殊胜。<a id="a-10"></a>作业殊胜。<a id="a-11"></a>障碍殊胜。<a id="a-12"></a>随缚殊胜。<a id="a-13"></a>对治殊胜。</p>
  <p id="a14">尔时众中有一苾刍。<a id="a-15"></a>从座而起偏袒右肩。<a id="a-16"></a>合掌礼佛。<a id="a-17"></a>白言世尊。<a id="a-18"></a>云何无明所缘殊胜。<a id="a-19"></a>世尊告曰。<a id="a-1A"></a>无明所缘。<a id="a-1B"></a>即是一切若因若果。<a id="a-1C"></a>有众过患诸杂染品。<a id="a-1D"></a>及以一切若因若果。<a id="a-1E"></a>有众功德诸清净品。<a id="a-1F"></a>是名无明所缘殊胜。</p>
  <p id="a1G">复言世尊。<a id="a-1H"></a>云何无明行相殊胜。<a id="a-1I"></a>世尊告曰。<a id="a-1J"></a>如是无明隐覆真实显现虚妄。<a id="a-1K"></a>以为行相。<a id="a-1L"></a>是名无明行相殊胜。</p>
  <p id="a1M">复言世尊。<a id="a-1N"></a>云何无明因缘殊胜。<a id="a-1O"></a>世尊告曰。<a id="a-1P"></a>如是无明。<a id="a-1Q"></a>普于一切烦恼杂染诸业杂染诸生杂染。<a id="a-1R"></a>能作因缘根本依处。<a id="a-1S"></a>云何一切烦恼杂染。<a id="a-1T"></a>谓略有三烦恼品类。<a id="a-1U"></a>普摄一切烦恼杂染。<a id="a-1V"></a>谓无知烦恼。<a id="a-1W"></a>犹预烦恼。<a id="a-1X"></a>颠倒烦恼。<a id="a-1Y"></a>云何一切诸业杂染。<a id="a-1Z"></a>谓略有三自相差别身语意业及三障碍对治差别。<a id="a-1a"></a>谓福非福及不动业。<a id="a-1b"></a>普摄一切诸业杂染。<a id="a-1c"></a>云何一切诸生杂染。<a id="a-1d"></a>谓略有三依止三受。<a id="a-1e"></a>谓乐及苦不苦不乐。<a id="a-1f"></a>所起三苦。<a id="a-1g"></a>坏苦苦苦及以行苦。<a id="a-1h"></a>普摄一切诸生杂染。<a id="a-1i"></a>云何无明普于一切烦恼杂染诸业杂染诸生杂染。<a id="a-1j"></a>能作因缘根本依处。<a id="a-1k"></a>谓于诸谛有二种愚。<a id="a-1l"></a>能令一切烦恼杂染。<a id="a-1m"></a>未生而生生已增广。<a id="a-1n"></a>及令一切诸业杂染。<a id="a-1o"></a>未生而生生已积集。<a id="a-1p"></a>亦令一切诸生杂染。<a id="a-1q"></a>未生而生生已不转。<a id="a-1r"></a>是故我说如是无明。<a id="a-1s"></a>普于一切烦恼杂染诸业杂染诸生杂染。<a id="a-1t"></a>能作因缘根本依处。<a id="a-1u"></a>是名无明因缘殊胜。</p>
  <p id="a1v">复言世尊。<a id="a-1w"></a>云何无明等起殊胜。<a id="a-1x"></a>世尊告曰。<a id="a-1y"></a>谓此无明。<a id="a-1z"></a>或愚当来苦谛所摄后有自体。<a id="a-20"></a>或愚现法苦谛所摄已得自体。<a id="a-21"></a>如是愚者。<a id="a-22"></a>或有能引所引缘起。<a id="a-23"></a>或有能生所生缘起。<a id="a-24"></a>此二缘起。<a id="a-25"></a>即以愚于当来现法。<a id="a-26"></a>自体无明作等起缘。<a id="a-27"></a>复言世尊。<a id="a-28"></a>云何能引所引缘起。<a id="a-29"></a>世尊告曰。<a id="a-2A"></a>第一无明缘行。<a id="a-2B"></a>行缘识。<a id="a-2C"></a>识缘名色。<a id="a-2D"></a>名色缘六处。<a id="a-2E"></a>六处缘触。<a id="a-2F"></a>触缘受。<a id="a-2G"></a>是名能引所引缘起。</p>
  <p id="a2H">复言世尊。<a id="a-2I"></a>云何能生所生缘起。<a id="a-2J"></a>世尊告曰。<a id="a-2K"></a>第二无明缘受。<a id="a-2L"></a>受缘爱。<a id="a-2M"></a>爱缘取。<a id="a-2N"></a>取缘有。<a id="a-2O"></a>有缘生。<a id="a-2P"></a>生缘老死。<a id="a-2Q"></a>是明能生所生缘起。</p>
  <p id="a2R">复言世尊。<a id="a-2S"></a>云何名为第一无明与其能引所引缘起作等起缘。<a id="a-2T"></a>世尊告曰。<a id="a-2U"></a>谓有一类。<a id="a-2V"></a>愚于当来后有自体。<a id="a-2W"></a>即便发起后有希求。<a id="a-2X"></a>由愚所生后有希求。<a id="a-2Y"></a>便于后有见胜功德。<a id="a-2Z"></a>若于现法。<a id="a-2a"></a>执着可爱不可爱境。<a id="a-2b"></a>邪分别故。<a id="a-2c"></a>造非福行。<a id="a-2d"></a>彼于资具生贪着故。<a id="a-2e"></a>或于怨憎生嗔恚故。<a id="a-2f"></a>及彼相应不能决了。<a id="a-2g"></a>功德过患放逸愚故。<a id="a-2h"></a>造斯恶行。<a id="a-2i"></a>即于后世所有过失。<a id="a-2j"></a>不能思惟。<a id="a-2k"></a>不能解了。<a id="a-2l"></a>行相无明。<a id="a-2m"></a>能作如是非福行缘。<a id="a-2n"></a>若于后有见胜功德。<a id="a-2o"></a>或见出离便造福行或不动行。<a id="a-2p"></a>彼依教法或依诲法。<a id="a-2q"></a>发起思择及修习故。<a id="a-2r"></a>能造斯行。<a id="a-2s"></a>应知如是思择修习。<a id="a-2t"></a>虽在善心。<a id="a-2u"></a>然不如理作意思惟。<a id="a-2v"></a>故是后有愚痴所引。<a id="a-2w"></a>谓于后有见胜功德。<a id="a-2x"></a>痴覆藏故。<a id="a-2y"></a>及见出离。<a id="a-2z"></a>痴覆藏故。<a id="a-30"></a>如是非福福不动行。<a id="a-31"></a>障碍对治。<a id="a-32"></a>与六识身俱生俱灭。<a id="a-33"></a>能于现在已得生灭。<a id="a-34"></a>异熟识中安置诸行。<a id="a-35"></a>三种习气由此方便。<a id="a-36"></a>摄受后有新生种子。<a id="a-37"></a>摄受后有新种子故。<a id="a-38"></a>于当生中所起后有。<a id="a-39"></a>所摄名色。<a id="a-3A"></a>六处触受次第而生。<a id="a-3B"></a>此名色等。<a id="a-3C"></a>于现已得异熟识中。<a id="a-3D"></a>但起因性未有果性。<a id="a-3E"></a>是故但名所引缘起。<a id="a-3F"></a>如是名为第一无明与其能引所引缘起作等起缘。</p>
  <p id="a3G">复言世尊。<a id="a-3H"></a>云何名为第二无明与其能生所生缘起作等起缘。<a id="a-3I"></a>世尊告曰。<a id="a-3J"></a>谓有一类。<a id="a-3K"></a>愚于现在已得自体。<a id="a-3L"></a>于六触处。<a id="a-3M"></a>为缘生受。<a id="a-3N"></a>便起味着。<a id="a-3O"></a>由味着故。<a id="a-3P"></a>希求当来。<a id="a-3Q"></a>如是类受由希求故。<a id="a-3R"></a>于追求时便起于取。<a id="a-3S"></a>乐受所起爱为缘故。<a id="a-3T"></a>发生欲取。<a id="a-3U"></a>言欲取者。<a id="a-3V"></a>谓于诸欲妄分别贪。<a id="a-3W"></a>此为上首。<a id="a-3X"></a>此为前行。<a id="a-3Y"></a>便有欲界一切烦恼。<a id="a-3Z"></a>若复以其苦受为缘。<a id="a-3a"></a>生无有爱。<a id="a-3b"></a>厌离俱行非理所引。<a id="a-3c"></a>厌离相应。<a id="a-3d"></a>依止此爱。<a id="a-3e"></a>不正方便。<a id="a-3f"></a>求无有时即便发起出离恶见定期恶见。<a id="a-3g"></a>及此二种所依恶见由此义故。<a id="a-3h"></a>名爱缘取。<a id="a-3i"></a>若即以此取为所依。<a id="a-3j"></a>不离欲贪而命终者。<a id="a-3k"></a>由此诸见及与欲界一切烦恼。<a id="a-3l"></a>名有欲界爱为缘取。<a id="a-3m"></a>若离欲贪。<a id="a-3n"></a>或离色贪。<a id="a-3o"></a>彼色界爱或无色爱。<a id="a-3p"></a>便得生处。<a id="a-3q"></a>彼于色界或无色界。<a id="a-3r"></a>烦恼转时。<a id="a-3s"></a>发起色界无色界取。<a id="a-3t"></a>由此诸色无色烦恼及彼诸见。<a id="a-3u"></a>名有色界爱为缘取。<a id="a-3v"></a>及无色界爱为缘取。<a id="a-3w"></a>彼由如是爱为缘取。<a id="a-3x"></a>先得种种行所熏习异熟果识。<a id="a-3y"></a>名为有取。<a id="a-3z"></a>彼由如是取所摄受。<a id="a-40"></a>先所积集行等种子。<a id="a-41"></a>若彼彼处诸爱未断。<a id="a-42"></a>即彼彼处功能现前。<a id="a-43"></a>能生后有。<a id="a-44"></a>由彼行等能有当生。<a id="a-45"></a>能令生有将入现在。<a id="a-46"></a>故说名有。<a id="a-47"></a>由彼取力行等成有以是为缘。<a id="a-48"></a>从此命终。<a id="a-49"></a>先所引发渐次生起。<a id="a-4A"></a>由此义故。<a id="a-4B"></a>名有缘生。<a id="a-4C"></a>生既生已。<a id="a-4D"></a>先起时分变异名老。<a id="a-4E"></a>于最后边命尽名死。<a id="a-4F"></a>由是故名生缘老死。<a id="a-4G"></a>如是名为第二无明与其能生所生缘起为等起缘。<a id="a-4H"></a>复言世尊。<a id="a-4I"></a>何缘不说爱取二种能生缘起与行为缘。</p>
  <p id="a4J">世尊告曰。<a id="a-4K"></a>爱取二种自界所行有分齐故。<a id="a-4L"></a>所以者何。<a id="a-4M"></a>欲界爱取。<a id="a-4N"></a>与彼色界或无色界诸不动行。<a id="a-4O"></a>为等起缘不应道理。<a id="a-4P"></a>非境界故。<a id="a-4Q"></a>如说欲界爱取二种。<a id="a-4R"></a>于不动行如是色界爱取二种。<a id="a-4S"></a>于无色界诸不动行。<a id="a-4T"></a>若无色界爱取二种于欲界行或色界行。<a id="a-4U"></a>及以色界爱取二种于欲界行当知亦尔。</p>
  <p id="a4V">复言世尊。<a id="a-4W"></a>何缘欲界爱取二种。<a id="a-4X"></a>不与非福福行为缘。<a id="a-4Y"></a>世尊告曰。<a id="a-4Z"></a>诸有现前爱非爱境增上力故。<a id="a-4a"></a>发生欲爱起不善根造非福行。<a id="a-4b"></a>一切皆由于因于果。<a id="a-4c"></a>非福行中不知过患。<a id="a-4d"></a>彼由意乐有过失故。<a id="a-4e"></a>或由加行有过失故。<a id="a-4f"></a>起非福行。<a id="a-4g"></a>如是意乐加行过失。<a id="a-4h"></a>唯用无明以为胜缘。<a id="a-4i"></a>非境界爱及不善根。<a id="a-4j"></a>若由欲爱造诸福行。<a id="a-4k"></a>彼信为依乃造斯行。<a id="a-4l"></a>于死于生起定信故。<a id="a-4m"></a>此爱及取。<a id="a-4n"></a>由信摄伏我施设为有覆无记。<a id="a-4o"></a>若法欲界有覆无记。<a id="a-4p"></a>于发诸行无胜功能。<a id="a-4q"></a>以于因果及福行中不知出离。<a id="a-4r"></a>求可爱生造斯福行故。<a id="a-4s"></a>此福行亦唯无明以为胜缘。<a id="a-4t"></a>复言世尊。<a id="a-4u"></a>何缘色界爱取二种不作色界不动行缘。<a id="a-4v"></a>世尊告曰。<a id="a-4w"></a>诸有未离欲界贪者。<a id="a-4x"></a>色界爱等未得生处若无生处则无堪能故非色界不动行缘。<a id="a-4y"></a>如说色界爱取二种。<a id="a-4z"></a>于其色界诸不动行。<a id="a-50"></a>如是无色爱取二种。<a id="a-51"></a>于无色界诸不动行。<a id="a-52"></a>应知亦尔。<a id="a-53"></a>彼于色界或无色界。<a id="a-54"></a>有过患身。<a id="a-55"></a>起有功德作意想见。<a id="a-56"></a>或依教法或依诲法。<a id="a-57"></a>发起如是非理作意能为彼界不动行缘。<a id="a-58"></a>如是所起非理作意无明所引。<a id="a-59"></a>如是无明由此所起非理作意及果为伴。<a id="a-5A"></a>能为彼界不动行缘。<a id="a-5B"></a>是故应知彼不动行亦唯无明以为胜缘。<a id="a-5C"></a>复有一类依无有爱。<a id="a-5D"></a>造诸福行或不动行。<a id="a-5E"></a>彼由如是无有爱故。<a id="a-5F"></a>既于诸有见多过患。<a id="a-5G"></a>岂更悕求当来诸有。<a id="a-5H"></a>然于无有不如实知。<a id="a-5I"></a>由无知故。<a id="a-5J"></a>不得诸有真对治道。<a id="a-5K"></a>又无知故。<a id="a-5L"></a>于非对治起对治想。<a id="a-5M"></a>造诸福行或不动行。<a id="a-5N"></a>由是道理。<a id="a-5O"></a>如是诸行应知唯用无明为缘。<a id="a-5P"></a>非爱及取为诸行缘。</p>
  <p id="a5Q">复言世尊诸所有行。<a id="a-5R"></a>与六识身相应俱有。<a id="a-5S"></a>同生同灭。<a id="a-5T"></a>何缘故说行是识缘。<a id="a-5U"></a>世尊告曰。<a id="a-5V"></a>以六识身与福非福及不动行相应俱有。<a id="a-5W"></a>同生同灭。<a id="a-5X"></a>异熟识中安置诸行。<a id="a-5Y"></a>熏习种子引发余生新异熟识。<a id="a-5Z"></a>由此道理。<a id="a-5a"></a>是故宣说行是识缘。<a id="a-5b"></a>复言世尊。<a id="a-5c"></a>何缘名色六处触受诸分种子。<a id="a-5d"></a>异熟识中同时引发。<a id="a-5e"></a>而复说有先后次第。<a id="a-5f"></a>世尊告曰。<a id="a-5g"></a>彼于当来。<a id="a-5h"></a>先后次第而生起故。<a id="a-5i"></a>如是而说。<a id="a-5j"></a>复言世尊。<a id="a-5k"></a>何缘名色六处触受。<a id="a-5l"></a>说为当来生身之相。<a id="a-5m"></a>世尊告曰。<a id="a-5n"></a>由彼是因受用依止。<a id="a-5o"></a>及是其因受用体故。</p>
  <p id="a5p">复言世尊。<a id="a-5q"></a>若唯名生都无其色。<a id="a-5r"></a>斯有何过。<a id="a-5s"></a>世尊告曰。<a id="a-5t"></a>若一生中唯有其名不依色住。<a id="a-5u"></a>相续生起不应道理。</p>
  <p id="a5v">复言世尊。<a id="a-5w"></a>若唯色生都无其名。<a id="a-5x"></a>斯有何过。<a id="a-5y"></a>世尊告曰。<a id="a-5z"></a>若唯有色无名执受即应散坏不得增长。</p>
  <p id="a60">复言世尊。<a id="a-61"></a>若但说言识缘六处。<a id="a-62"></a>斯有何过。<a id="a-63"></a>世尊告曰。<a id="a-64"></a>初受生时六处未满。<a id="a-65"></a>唯有身根及意根转。<a id="a-66"></a>应不可得由此两根为体。<a id="a-67"></a>名色最初有故。<a id="a-68"></a>次第增长。<a id="a-69"></a>与后圆满六处为缘故。<a id="a-6A"></a>说名色是六处缘。</p>
  <p id="a6B">复言世尊。<a id="a-6C"></a>若六处满生身究竟。<a id="a-6D"></a>何缘复说触受二种。<a id="a-6E"></a>世尊告曰。<a id="a-6F"></a>若于生身六处已满。<a id="a-6G"></a>虽是受用所依究竟。<a id="a-6H"></a>而未得名受用究竟。<a id="a-6I"></a>由因及受。<a id="a-6J"></a>方得说名受用究竟。<a id="a-6K"></a>是故应知。<a id="a-6L"></a>要须受用所依究竟。<a id="a-6M"></a>及与受用因体究竟。<a id="a-6N"></a>方得说名生身究竟。</p>
  <p id="a6O">复言世尊。<a id="a-6P"></a>如说无明为缘生爱。<a id="a-6Q"></a>又复说言受是爱缘。<a id="a-6R"></a>若唯无明是其爱缘不缘于受。<a id="a-6S"></a>斯有何过。<a id="a-6T"></a>世尊告曰。<a id="a-6U"></a>爱有三种。<a id="a-6V"></a>应于一时三种俱起。<a id="a-6W"></a>由爱观待受为缘故。<a id="a-6X"></a>非一时起。<a id="a-6Y"></a>由此道理。<a id="a-6Z"></a>非唯无明与爱为缘。</p>
  <p id="a6a">复言世尊。<a id="a-6b"></a>若尔此爱唯受为缘。<a id="a-6c"></a>斯有何过。<a id="a-6d"></a>世尊告曰。<a id="a-6e"></a>应一切受皆是爱缘。<a id="a-6f"></a>然复有受非是爱缘。<a id="a-6g"></a>彼能为缘断灭诸爱。<a id="a-6h"></a>是故非唯受为爱缘。</p>
  <p id="a6i">复言世尊。<a id="a-6j"></a>若唯说爱与有作缘。<a id="a-6k"></a>不缘于取。<a id="a-6l"></a>斯有何过。<a id="a-6m"></a>世尊告曰。<a id="a-6n"></a>悕求名爱。<a id="a-6o"></a>于崄恶趣无有悕求。<a id="a-6p"></a>然由所作非福行故。<a id="a-6q"></a>虽求善趣相违果生。<a id="a-6r"></a>彼果生时岂缘于爱。<a id="a-6s"></a>唯应用彼取为其缘。<a id="a-6t"></a>又如所说无有爱者。<a id="a-6u"></a>悕求无有。<a id="a-6v"></a>求无有时。<a id="a-6w"></a>由造福行不动行故。<a id="a-6x"></a>相违果生。<a id="a-6y"></a>此果生时岂缘于爱。<a id="a-6z"></a>唯应说彼取为其缘。<a id="a-70"></a>由此道理。<a id="a-71"></a>非唯用爱与有为缘。</p>
  <p id="a72">复言世尊。<a id="a-73"></a>若取缘有。<a id="a-74"></a>有缘生者。<a id="a-75"></a>何缘不说取之与有以为集谛。<a id="a-76"></a>世尊告曰。<a id="a-77"></a>爱能造作四种业故。<a id="a-78"></a>一者此爱于其自体境界受中。<a id="a-79"></a>能作贪味系缚业故。<a id="a-7A"></a>二者此爱能作发起诸取业故。<a id="a-7B"></a>三者此爱能作令先所引行等成有业故。<a id="a-7C"></a>四者此爱能作死后续生业故。<a id="a-7D"></a>由是因缘。<a id="a-7E"></a>唯说此爱以为集谛。</p>
  <p id="a7F">复言世尊。<a id="a-7G"></a>若生老死。<a id="a-7H"></a>名色六处触受为相。<a id="a-7I"></a>于此生身何缘显示生老死名。<a id="a-7J"></a>世尊告曰。<a id="a-7K"></a>为显如是生身之相。<a id="a-7L"></a>有三种苦成苦性故。</p>
  <p id="a7M">复言世尊。<a id="a-7N"></a>生显何苦。<a id="a-7O"></a>世尊告曰。<a id="a-7P"></a>生显行苦。<a id="a-7Q"></a>复言世尊。<a id="a-7R"></a>老显何苦。<a id="a-7S"></a>世尊告曰。<a id="a-7T"></a>老显坏苦。<a id="a-7U"></a>复言世尊。<a id="a-7V"></a>死显何苦。<a id="a-7W"></a>世尊告曰。<a id="a-7X"></a>死显苦苦。<a id="a-7Y"></a>复言世尊。<a id="a-7Z"></a>如是四种生身之相。<a id="a-7a"></a>由生老死有何差别。<a id="a-7b"></a>世尊告曰。<a id="a-7c"></a>即此四种生身之相。<a id="a-7d"></a>若次第生。<a id="a-7e"></a>若属彼生。<a id="a-7f"></a>若如是生。<a id="a-7g"></a>应知是名生身生相。<a id="a-7h"></a>复言世尊。<a id="a-7i"></a>云何次第生身生相。<a id="a-7j"></a>世尊告曰。<a id="a-7k"></a>于其最初有下种生。<a id="a-7l"></a>从此无间有渐增生。<a id="a-7m"></a>从此无间有出胎生。<a id="a-7n"></a>从此无间有渐长生。<a id="a-7o"></a>既成长已。<a id="a-7p"></a>受用言说能得等生。<a id="a-7q"></a>如是品类名次第生。<a id="a-7r"></a>复言世尊。<a id="a-7s"></a>此属谁生。<a id="a-7t"></a>世尊告曰。<a id="a-7u"></a>蕴界处生都无有我。<a id="a-7v"></a>所以者何。<a id="a-7w"></a>以诸蕴等渐增长故。<a id="a-7x"></a>其性无常。<a id="a-7y"></a>即无常法有此生相。<a id="a-7z"></a>复言世尊。<a id="a-80"></a>云何而生。<a id="a-81"></a>世尊告曰。<a id="a-82"></a>由命根力有暂时住。<a id="a-83"></a>分限法故。<a id="a-84"></a>其性无常。<a id="a-85"></a>即无常法如是而生。<a id="a-86"></a>即此四种生身之相。<a id="a-87"></a>时分变异。<a id="a-88"></a>应知能作五种衰损。<a id="a-89"></a>说名为老。<a id="a-8A"></a>复言世尊。<a id="a-8B"></a>云何名为五种衰损。<a id="a-8C"></a>世尊告曰。<a id="a-8D"></a>一者须发衰损。<a id="a-8E"></a>以彼须发色衰坏故。<a id="a-8F"></a>二者身相衰损。<a id="a-8G"></a>形色肤力皆衰损故。<a id="a-8H"></a>三者作业衰损。<a id="a-8I"></a>发言气上喘息逾急。<a id="a-8J"></a>身战掉故。<a id="a-8K"></a>住便偻曲。<a id="a-8L"></a>以其腰脊皆无力故。<a id="a-8M"></a>坐即低屈身羸弱故。<a id="a-8N"></a>行必按杖。<a id="a-8O"></a>身虚劣故。<a id="a-8P"></a>凡所思惟智识愚钝。<a id="a-8Q"></a>念惛乱故。<a id="a-8R"></a>四者受用衰损。<a id="a-8S"></a>于现资具。<a id="a-8T"></a>受用劣故。<a id="a-8U"></a>於戏乐具。<a id="a-8V"></a>一切不能现受用故。<a id="a-8W"></a>于诸色根所行境界。<a id="a-8X"></a>不能速疾明利而行。<a id="a-8Y"></a>或不行故。<a id="a-8Z"></a>五者命根衰损。<a id="a-8a"></a>寿量将尽。<a id="a-8b"></a>邻近死故。<a id="a-8c"></a>遇少死缘。<a id="a-8d"></a>不堪忍故。<a id="a-8e"></a>即于此四生身相中。<a id="a-8f"></a>复有六种死差别相。<a id="a-8g"></a>一者究竟死。<a id="a-8h"></a>二者不究竟死。<a id="a-8i"></a>三者自相死。<a id="a-8j"></a>四者不究竟死分差别相。<a id="a-8k"></a>五者究竟死分差别相。<a id="a-8l"></a>六者时非时死。<a id="a-8m"></a>应知此中自相死者。<a id="a-8n"></a>谓识离身。<a id="a-8o"></a>色相灭没差别之相。<a id="a-8p"></a>如是名为生身相中名色等相由生老死而有差别。<a id="a-8q"></a>复言世尊。<a id="a-8r"></a>于缘起中说三种爱。<a id="a-8s"></a>一切皆是生身之缘。<a id="a-8t"></a>何缘处处多分唯说欲界生身。<a id="a-8u"></a>世尊告曰。<a id="a-8v"></a>欲界生身相最粗故。<a id="a-8w"></a>易显了故。<a id="a-8x"></a>非永解脱退还道故。<a id="a-8y"></a>复言世尊。<a id="a-8z"></a>如先所说诸引缘起。<a id="a-90"></a>诸生缘起有十二分。<a id="a-91"></a>于诸分中。<a id="a-92"></a>几是能引。<a id="a-93"></a>几是所引。<a id="a-94"></a>几是能生。<a id="a-95"></a>几是所生。<a id="a-96"></a>世尊告曰。<a id="a-97"></a>应知于此十二分中。<a id="a-98"></a>无明与行及识一分。<a id="a-99"></a>名为能引。<a id="a-9A"></a>复有一分识及名色六处触受。<a id="a-9B"></a>名为所引。<a id="a-9C"></a>复有一分受爱取有。<a id="a-9D"></a>名为能生。<a id="a-9E"></a>生及老死名为所生。<a id="a-9F"></a>应知一分名色六处及与触受。<a id="a-9G"></a>亦名所生。<a id="a-9H"></a>复言世尊。<a id="a-9I"></a>如是诸分。<a id="a-9J"></a>若引若生。<a id="a-9K"></a>为一时起。<a id="a-9L"></a>为次第起。<a id="a-9M"></a>世尊告曰。<a id="a-9N"></a>一时而起。<a id="a-9O"></a>次第宣说。<a id="a-9P"></a>复言世尊。<a id="a-9Q"></a>如是诸分。<a id="a-9R"></a>若一时起。<a id="a-9S"></a>何因缘故。<a id="a-9T"></a>先说其引后说其生。<a id="a-9U"></a>世尊告曰。<a id="a-9V"></a>要由有引后有方生。<a id="a-9W"></a>非无引故。</p>
  <p id="a9X">复言世尊。<a id="a-9Y"></a>无明亦缘非理作意。<a id="a-9Z"></a>何故唯说无明为缘。<a id="a-9a"></a>世尊告曰。<a id="a-9b"></a>无明亦引非理作意。<a id="a-9c"></a>与行为缘。<a id="a-9d"></a>又从无明所生触受为缘生爱。<a id="a-9e"></a>是故偏说。</p>
  <p id="a9f">复言世尊。<a id="a-9g"></a>略由几相应知缘起世尊告曰。<a id="a-9h"></a>略由三相应知缘起。<a id="a-9i"></a>一者由无动作知缘起相。<a id="a-9j"></a>二者由性无常知缘起相。<a id="a-9k"></a>三者由有堪能知缘起相。</p>
 </body>
</html>