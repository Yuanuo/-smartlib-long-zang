<!doctype html>
<html id="z3IBTfoMO" data-ver="735">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">分别缘起初胜法门经卷下</h1>
  <p id="a2">复次世尊。<a id="a-3"></a>如余处说。<a id="a-4"></a>缘有四种。<a id="a-5"></a>所谓因缘。<a id="a-6"></a>等无间缘。<a id="a-7"></a>及所缘缘。<a id="a-8"></a>并增上缘。<a id="a-9"></a>世尊。<a id="a-A"></a>今者依何缘说无明缘行。<a id="a-B"></a>依何缘说次第乃至生缘老死。<a id="a-C"></a>世尊告曰。<a id="a-D"></a>我依诸行总相宣说。<a id="a-E"></a>有四种缘。<a id="a-F"></a>今此义中。<a id="a-G"></a>我惟依一增上缘说无明缘行。<a id="a-H"></a>次第乃至生缘老死。<a id="a-I"></a>此增上缘复有二种。<a id="a-J"></a>一远二近。<a id="a-K"></a>复言世尊。<a id="a-L"></a>此增上缘云何为远。<a id="a-M"></a>云何为近。<a id="a-N"></a>世尊告曰。<a id="a-O"></a>非理作意若未生时。<a id="a-P"></a>无明随眠能为诸行远增上缘。<a id="a-Q"></a>生已便作近增上缘非理作意所引诸行。<a id="a-R"></a>与六识身相应俱有同生同灭。<a id="a-S"></a>若未生时。<a id="a-T"></a>彼能为识远增上缘。<a id="a-U"></a>彼若生已。<a id="a-V"></a>便能为识近增上缘。<a id="a-W"></a>未死没时。<a id="a-X"></a>识为名色远增上缘。<a id="a-Y"></a>既死没已。<a id="a-Z"></a>识为名色近增上缘。<a id="a-a"></a>如以其识望彼名色。<a id="a-b"></a>如是以其所引名色。<a id="a-c"></a>望彼所生名色亦尔。<a id="a-d"></a>如以名色望彼名色。<a id="a-e"></a>如是六处望彼六处。<a id="a-f"></a>触望于触。<a id="a-g"></a>受望于受亦复如是。<a id="a-h"></a>如以无明望彼诸行。<a id="a-i"></a>无明望爱。<a id="a-j"></a>爱望于取。<a id="a-k"></a>取望于有。<a id="a-l"></a>亦复如是。<a id="a-m"></a>如以其识望彼名色。<a id="a-n"></a>以名色等望名色等。<a id="a-o"></a>如是以有望生亦尔。<a id="a-p"></a>若在胎藏。<a id="a-q"></a>婴孩童子少年时。<a id="a-r"></a>生能为老死远增上缘。<a id="a-s"></a>诸根成熟命将尽时。<a id="a-t"></a>应知能作近增上缘。<a id="a-u"></a>复言世尊。<a id="a-v"></a>如彼有因有缘有由。<a id="a-w"></a>法门经说爱是业因。<a id="a-x"></a>有何密意。<a id="a-y"></a>世尊告曰。<a id="a-z"></a>有所摄业用爱为因。<a id="a-10"></a>是为此中所说密意。</p>
  <p id="a11">复言世尊。<a id="a-12"></a>此因缘由三种别义。<a id="a-13"></a>云何应知。<a id="a-14"></a>世尊告曰。<a id="a-15"></a>诸能引发后生种子。<a id="a-16"></a>是其因义。<a id="a-17"></a>若兴此生作依作持令得生起。<a id="a-18"></a>是其缘义。<a id="a-19"></a>既命终已。<a id="a-1A"></a>导引近生令得生起。<a id="a-1B"></a>是其由义。<a id="a-1C"></a>如是应知三义差别。</p>
  <p id="a1D">复言世尊。<a id="a-1E"></a>言缘起者。<a id="a-1F"></a>是何句义。<a id="a-1G"></a>世尊告曰。<a id="a-1H"></a>如是诸分。<a id="a-1I"></a>各由自缘和合无阙。<a id="a-1J"></a>相续而起。<a id="a-1K"></a>如是名为缘起句义。</p>
  <p id="a1L">复言世尊。<a id="a-1M"></a>惟有此生相续缘起。<a id="a-1N"></a>为更别有所余缘起。<a id="a-1O"></a>世尊告曰。<a id="a-1P"></a>我说缘起。<a id="a-1Q"></a>略有八门。<a id="a-1R"></a>一者说有受用世俗境界缘起。<a id="a-1S"></a>谓缘眼色生于眼识。<a id="a-1T"></a>三事和合便有其触。<a id="a-1U"></a>触为缘受。<a id="a-1V"></a>如是广说。<a id="a-1W"></a>二者说有任持缘起。<a id="a-1X"></a>谓缘四食诸根大种安住增长。<a id="a-1Y"></a>三者说有食因缘起谓求诸谷田种水缘发生牙等。<a id="a-1Z"></a>四者说有一切生身相续缘起。<a id="a-1a"></a>谓由能引能生。<a id="a-1b"></a>诸分别生一切所引所生。<a id="a-1c"></a>五者说有一切生身依持缘起。<a id="a-1d"></a>谓诸世界由诸因缘施设成坏。<a id="a-1e"></a>六者说有一切生身差别缘起。<a id="a-1f"></a>谓由不善善有漏业。<a id="a-1g"></a>施设三恶人天趣别。<a id="a-1h"></a>七者说有清净缘起。<a id="a-1i"></a>谓依他音。<a id="a-1j"></a>及依自内如理作意。<a id="a-1k"></a>发生正见能灭无明。<a id="a-1l"></a>无明灭故诸行随灭。<a id="a-1m"></a>广说乃至。<a id="a-1n"></a>由生灭故老死随灭。</p>
  <p id="a1o">复言世尊。<a id="a-1p"></a>如无明等次第为缘。<a id="a-1q"></a>能生行等。<a id="a-1r"></a>为即如是次第灭耶。<a id="a-1s"></a>佛言不尔。<a id="a-1t"></a>复言世尊。<a id="a-1u"></a>何缘次第而说彼灭。<a id="a-1v"></a>世尊告曰。<a id="a-1w"></a>为欲显示由先诸分不生功能。<a id="a-1x"></a>令后诸分得不生法。<a id="a-1y"></a>故次第说。<a id="a-1z"></a>然非不为生相灭法有次第转。<a id="a-20"></a>八者说有自在缘起。<a id="a-21"></a>谓善修治静虑为缘。<a id="a-22"></a>诸修定者随所愿乐。<a id="a-23"></a>如是皆成终无别异。<a id="a-24"></a>如是名为我所略说八门缘起。</p>
  <p id="a25">复言世尊。<a id="a-26"></a>如佛所说。<a id="a-27"></a>因业故生。<a id="a-28"></a>因爱故转。<a id="a-29"></a>依何密意作如是说。<a id="a-2A"></a>世尊告曰。<a id="a-2B"></a>无明为缘。<a id="a-2C"></a>先于诸有。<a id="a-2D"></a>造作增长种种福行。<a id="a-2E"></a>或非福行。<a id="a-2F"></a>或不动行。<a id="a-2G"></a>引发摄受种种生身种子差别。<a id="a-2H"></a>于此有中若爱未断。<a id="a-2I"></a>由此爱故能令行等转成其有。<a id="a-2J"></a>有起后有自体功能。<a id="a-2K"></a>如是功能不离于爱。<a id="a-2L"></a>依此密意故说是言。<a id="a-2M"></a>因业故生。<a id="a-2N"></a>因爱故转。</p>
  <p id="a2O">复言世尊。<a id="a-2P"></a>若世尊说爱是转因。<a id="a-2Q"></a>何缘但说取为有缘。<a id="a-2R"></a>非爱缘有。<a id="a-2S"></a>世尊告曰。<a id="a-2T"></a>若离于取。<a id="a-2U"></a>有爱不能为缘转变非福行等。<a id="a-2V"></a>令成有支生诸恶趣。<a id="a-2W"></a>又若离取。<a id="a-2X"></a>诸无有爱。<a id="a-2Y"></a>不能为缘转变福行不动行等。<a id="a-2Z"></a>令成有支于不定地及于定地生诸善趣。<a id="a-2a"></a>是故非唯爱为有缘。<a id="a-2b"></a>然彼有支定缘于取。</p>
  <p id="a2c">复言世尊。<a id="a-2d"></a>如大因缘法门经说。<a id="a-2e"></a>汝阿难陀。<a id="a-2f"></a>若于彼彼有情类中。<a id="a-2g"></a>无有生者应无如是如是类生。<a id="a-2h"></a>若一切生都无有者。<a id="a-2i"></a>应不施设生缘老死。<a id="a-2j"></a>依何密意作如是说。<a id="a-2k"></a>世尊告曰。<a id="a-2l"></a>依所引生及所生生。<a id="a-2m"></a>二种密意。<a id="a-2n"></a>作如是说。<a id="a-2o"></a>又依老死远增上缘。<a id="a-2p"></a>及依老死近增上缘。<a id="a-2q"></a>二种密意。<a id="a-2r"></a>作如是说。</p>
  <p id="a2s">复言世尊。<a id="a-2t"></a>先为略说缘起句义。<a id="a-2u"></a>其缘起义犹未为说。<a id="a-2v"></a>云何应知。<a id="a-2w"></a>世尊告曰。<a id="a-2x"></a>诸缘起义。<a id="a-2y"></a>略有十一。<a id="a-2z"></a>如是应知。<a id="a-30"></a>谓无作者义是缘起义。<a id="a-31"></a>有因生义是缘起义。<a id="a-32"></a>离有情义是缘起义。<a id="a-33"></a>依他起义是缘起义。<a id="a-34"></a>无动作义是缘起义。<a id="a-35"></a>性无常义是缘起义。<a id="a-36"></a>刹那灭义是缘起义。<a id="a-37"></a>因果相续无间绝义是缘起义。<a id="a-38"></a>种种因果品类别义是缘起义。<a id="a-39"></a>因果更互相符顺义是缘起义。<a id="a-3A"></a>因果决定无杂乱义是缘起义。<a id="a-3B"></a>如是应知缘起略义。</p>
  <p id="a3C">复言世尊。<a id="a-3D"></a>如余经说。<a id="a-3E"></a>缘起甚深。<a id="a-3F"></a>云何应知如是缘起甚深之相。<a id="a-3G"></a>世尊告曰。<a id="a-3H"></a>即依十一缘起略义。<a id="a-3I"></a>应知缘起五甚深相。<a id="a-3J"></a>何等为五。<a id="a-3K"></a>一因甚深。<a id="a-3L"></a>二相甚深。<a id="a-3M"></a>三生甚深。<a id="a-3N"></a>四差别甚深。<a id="a-3O"></a>五流转甚深。<a id="a-3P"></a>应知缘起甚深之相。<a id="a-3Q"></a>复有五种。<a id="a-3R"></a>何等为五。<a id="a-3S"></a>谓相甚深。<a id="a-3T"></a>引发因果诸分甚深。<a id="a-3U"></a>生起因果诸分甚深。<a id="a-3V"></a>差别甚深。<a id="a-3W"></a>对治甚深。<a id="a-3X"></a>应知缘起复有五种甚深之相。<a id="a-3Y"></a>何等为五。<a id="a-3Z"></a>谓摄甚深。<a id="a-3a"></a>顺次甚深。<a id="a-3b"></a>逆次甚深。<a id="a-3c"></a>执取甚深。<a id="a-3d"></a>所行甚深。<a id="a-3e"></a>是名无明等起殊胜。</p>
  <p id="a3f">复言世尊。<a id="a-3g"></a>云何无明转异殊胜。<a id="a-3h"></a>世尊告曰。<a id="a-3i"></a>略有四种转异无明。<a id="a-3j"></a>何等为四。<a id="a-3k"></a>一者随眠转异无明。<a id="a-3l"></a>二者缠缚转异无明。<a id="a-3m"></a>三者相应转异无明。<a id="a-3n"></a>四者不共转异无明。<a id="a-3o"></a>复言世尊。<a id="a-3p"></a>谁有何等转异无明。<a id="a-3q"></a>而说无明为缘生行。<a id="a-3r"></a>世尊告曰。<a id="a-3s"></a>外法异生非理作意所引四种转异无明。<a id="a-3t"></a>由此为缘。<a id="a-3u"></a>生福非福及不动行。<a id="a-3v"></a>如是所说外法异生所有福行及不动行相应善心。<a id="a-3w"></a>一切皆是非理作意所引等流。<a id="a-3x"></a>内法异生若放逸者。<a id="a-3y"></a>彼除一种不共无明。<a id="a-3z"></a>所余无明引发放逸。<a id="a-40"></a>为缘生行内法异生。<a id="a-41"></a>若不放逸勤修学者。<a id="a-42"></a>及圣有学三种无明。<a id="a-43"></a>引发妄念为非福缘。<a id="a-44"></a>然此非福。<a id="a-45"></a>不能为缘招三恶趣。<a id="a-46"></a>故此非福。<a id="a-47"></a>我不说为无明缘行。<a id="a-48"></a>如是所说不共无明。<a id="a-49"></a>内法异生虽不放逸。<a id="a-4A"></a>而修学者亦未能断。<a id="a-4B"></a>诸圣有学应知永断。<a id="a-4C"></a>又不放逸内法异生。<a id="a-4D"></a>若造福行及不动行。<a id="a-4E"></a>彼是正法如理作意。<a id="a-4F"></a>相应善心之所引发。<a id="a-4G"></a>解脱为依回向解脱。<a id="a-4H"></a>而引发故。<a id="a-4I"></a>虽于善趣感殊胜生。<a id="a-4J"></a>而非无明起增上缘。<a id="a-4K"></a>然能作彼四种无明。<a id="a-4L"></a>断增上缘诸圣有学。<a id="a-4M"></a>不共无明已永断故。<a id="a-4N"></a>不造新业。<a id="a-4O"></a>所有故业由随眠力未永断灭。<a id="a-4P"></a>暂触还吐。<a id="a-4Q"></a>如是所有无明缘行。<a id="a-4R"></a>生生渐灭不复增长。<a id="a-4S"></a>由此道理。<a id="a-4T"></a>应知内法诸有学者。<a id="a-4U"></a>不缘无明更造诸行。<a id="a-4V"></a>是故惟依外法异生。<a id="a-4W"></a>我说顺次杂染缘起。<a id="a-4X"></a>最极圆满。<a id="a-4Y"></a>非住内法。<a id="a-4Z"></a>是名无明转异殊胜。</p>
  <p id="a4a">复言世尊。<a id="a-4b"></a>云何无明邪行殊胜。<a id="a-4c"></a>世尊告曰。<a id="a-4d"></a>彼四无明。<a id="a-4e"></a>于诸谛中。<a id="a-4f"></a>皆能发起增益损减二种邪行。<a id="a-4g"></a>复言世尊。<a id="a-4h"></a>如何名为增益损减二种邪行。<a id="a-4i"></a>世尊告曰。<a id="a-4j"></a>由四颠倒。<a id="a-4k"></a>谓于非法见为是法。<a id="a-4l"></a>或于是法见为非法。<a id="a-4m"></a>或于生天解脱道中。<a id="a-4n"></a>非方便者见是方便。<a id="a-4o"></a>是方便者见非方便。<a id="a-4p"></a>如是名为增益邪行。<a id="a-4q"></a>诸有诽谤一切邪见。<a id="a-4r"></a>如是名为损减邪行。<a id="a-4s"></a>是名无明邪行殊胜。</p>
  <p id="a4t">复言世尊。<a id="a-4u"></a>云何无明相状殊胜。<a id="a-4v"></a>世尊告曰。<a id="a-4w"></a>应知无明有二种相。<a id="a-4x"></a>一者微细自相殊胜。<a id="a-4y"></a>二者遍于可爱非爱俱非境界共相殊胜。<a id="a-4z"></a>所以者何。<a id="a-50"></a>缠缚无明。<a id="a-51"></a>尚为微细难知难了。<a id="a-52"></a>况彼所有随眠无明。<a id="a-53"></a>相应无明。<a id="a-54"></a>尚为微细难知难了。<a id="a-55"></a>况彼所有不共无明。<a id="a-56"></a>遍于一切可爱非爱。<a id="a-57"></a>俱非境界。<a id="a-58"></a>覆真实相显虚妄相。<a id="a-59"></a>共相而转非余烦恼有如是相。<a id="a-5A"></a>是故殊胜。<a id="a-5B"></a>余身见等共相烦恼。<a id="a-5C"></a>亦用无明为依而转。<a id="a-5D"></a>是名无明相状殊胜。</p>
  <p id="a5E">复言世尊。<a id="a-5F"></a>云何无明作业殊胜。<a id="a-5G"></a>世尊告曰。<a id="a-5H"></a>应知无明略有二种所作事业。<a id="a-5I"></a>一者无明普能造作一切流转所依事业。<a id="a-5J"></a>二者无明普能造作一切寂止能障事业。<a id="a-5K"></a>复言世尊。<a id="a-5L"></a>何等名为一切流转。<a id="a-5M"></a>世尊告曰。<a id="a-5N"></a>若是处转。<a id="a-5O"></a>若是事转。<a id="a-5P"></a>若如是转。<a id="a-5Q"></a>我总说为一切流转。<a id="a-5R"></a>复言世尊。<a id="a-5S"></a>是何处转。<a id="a-5T"></a>世尊告曰。<a id="a-5U"></a>于三世处由我分别。<a id="a-5V"></a>复言世尊。<a id="a-5W"></a>是何事转。<a id="a-5X"></a>世尊告曰。<a id="a-5Y"></a>内外六处由我取执。<a id="a-5Z"></a>复言世尊。<a id="a-5a"></a>云何而转。<a id="a-5b"></a>世尊告曰。<a id="a-5c"></a>诸业异熟相续流转。<a id="a-5d"></a>由我分别由邪分别。<a id="a-5e"></a>复言世尊。<a id="a-5f"></a>云何名为一切寂止。<a id="a-5g"></a>世尊告曰。<a id="a-5h"></a>一切寂止略有四种。<a id="a-5i"></a>一者寂止所依。<a id="a-5j"></a>二者寂止所缘。<a id="a-5k"></a>三者寂止作意。<a id="a-5l"></a>四者寂止果成。<a id="a-5m"></a>是名无明作业殊胜。</p>
  <p id="a5n">复言世尊。<a id="a-5o"></a>云何无明障碍殊胜。<a id="a-5p"></a>世尊告曰。<a id="a-5q"></a>应知无明障碍胜法。<a id="a-5r"></a>障碍广法。<a id="a-5s"></a>复言世尊。<a id="a-5t"></a>如何无明障碍胜法。<a id="a-5u"></a>世尊告曰。<a id="a-5v"></a>言胜法者。<a id="a-5w"></a>能摄五根令其和合。<a id="a-5x"></a>所谓慧根障碍。<a id="a-5y"></a>此者即是无明。<a id="a-5z"></a>是故说名障碍胜法。<a id="a-60"></a>复言世尊。<a id="a-61"></a>如何无明障碍广法。<a id="a-62"></a>世尊告曰。<a id="a-63"></a>言广法者。<a id="a-64"></a>闻所成智。<a id="a-65"></a>思所成智。<a id="a-66"></a>修所成智。<a id="a-67"></a>障碍此者即是无明。<a id="a-68"></a>是故说名障碍广法。<a id="a-69"></a>复言世尊。<a id="a-6A"></a>如说无智名为无明。<a id="a-6B"></a>此唯智无名无明耶。<a id="a-6C"></a>世尊告曰。<a id="a-6D"></a>非唯智无名为无明。<a id="a-6E"></a>复言世尊。<a id="a-6F"></a>若唯智无名为无明。<a id="a-6G"></a>斯有何过。<a id="a-6H"></a>世尊告曰。<a id="a-6I"></a>若尔无明应不可立决定体相。<a id="a-6J"></a>所以者何。<a id="a-6K"></a>闻所成智体上。<a id="a-6L"></a>无有思所成智。<a id="a-6M"></a>思所成智体上。<a id="a-6N"></a>无有修所成智。<a id="a-6O"></a>一切世间修所成智体上。<a id="a-6P"></a>无有一切出世修所成智。<a id="a-6Q"></a>出世有学智上。<a id="a-6R"></a>无有诸无学智。<a id="a-6S"></a>无学声闻智上。<a id="a-6T"></a>无有如来等智。<a id="a-6U"></a>若如是者。<a id="a-6V"></a>应即是智即是无智。<a id="a-6W"></a>如是无明应不可立决定体相。<a id="a-6X"></a>又我于彼三善根中。<a id="a-6Y"></a>说有无痴。<a id="a-6Z"></a>应但痴无说名无痴。<a id="a-6a"></a>然非痴无说名无痴。<a id="a-6b"></a>故非明无说名无明。<a id="a-6c"></a>而别有一心所有法。<a id="a-6d"></a>不知真实说名无明。<a id="a-6e"></a>如别有一心所有法。<a id="a-6f"></a>了知真实说名为智。<a id="a-6g"></a>又唯明无名无明者。<a id="a-6h"></a>应无如是一切无明十一殊胜。<a id="a-6i"></a>是故应知。<a id="a-6j"></a>非唯明无说名无明。<a id="a-6k"></a>是名无明障碍殊胜。</p>
  <p id="a6l">复言世尊。<a id="a-6m"></a>云何无明随缚殊胜。<a id="a-6n"></a>世尊告曰。<a id="a-6o"></a>乃至有顶三界有情。<a id="a-6p"></a>于诸谛中所有无智随眠随缚未缺未减。<a id="a-6q"></a>由彼有情说名具缚。<a id="a-6r"></a>又此无智。<a id="a-6s"></a>善趣恶趣因果差别。<a id="a-6t"></a>无色有情有其下品。<a id="a-6u"></a>色界有情有其中品。<a id="a-6v"></a>欲界有情有其上品。<a id="a-6w"></a>如是成就三品无明。<a id="a-6x"></a>诸有情类当来可生。<a id="a-6y"></a>一一法尔三品随缚。<a id="a-6z"></a>此说异生。<a id="a-70"></a>若诸圣者渐次永断。<a id="a-71"></a>若具上中定有中下。<a id="a-72"></a>或有中下而无上中。<a id="a-73"></a>又阿罗汉。<a id="a-74"></a>虽尽诸漏脱烦恼障。<a id="a-75"></a>应知尚有所知障。<a id="a-76"></a>摄无明随缚。<a id="a-77"></a>如是无明。<a id="a-78"></a>应知极远随逐有情。<a id="a-79"></a>唯除诸佛余皆随缚。<a id="a-7A"></a>是名无明随缚殊胜。<a id="a-7B"></a>复言世尊。<a id="a-7C"></a>云何无明对治殊胜。<a id="a-7D"></a>世尊告曰。<a id="a-7E"></a>有二妙智对治无明。<a id="a-7F"></a>何等为二。<a id="a-7G"></a>一依他音。<a id="a-7H"></a>或不依止少分有量法界妙智。<a id="a-7I"></a>二依他音全分无量法界妙智。</p>
  <p id="a7J">复言世尊。<a id="a-7K"></a>少分有量法界妙智。<a id="a-7L"></a>为何所缘。<a id="a-7M"></a>有何行相。<a id="a-7N"></a>作何事业。<a id="a-7O"></a>世尊告曰。<a id="a-7P"></a>少分有量法界妙智。<a id="a-7Q"></a>缘四圣谛十六行相。<a id="a-7R"></a>作无明等烦恼业。<a id="a-7S"></a>生一切杂染离系事业。</p>
  <p id="a7T">复言世尊。<a id="a-7U"></a>云何应知生苦之相。<a id="a-7V"></a>世尊告曰。<a id="a-7W"></a>是内缘苦所依性故。<a id="a-7X"></a>是外缘苦所依性故。<a id="a-7Y"></a>是俱缘苦所依性故。<a id="a-7Z"></a>复言世尊。<a id="a-7a"></a>内缘苦者其相云何。<a id="a-7b"></a>世尊告曰。<a id="a-7c"></a>所谓病苦老苦死苦。<a id="a-7d"></a>复言世尊。<a id="a-7e"></a>外缘苦者其相云何。<a id="a-7f"></a>世尊告曰。<a id="a-7g"></a>非爱和合。<a id="a-7h"></a>所爱别离。<a id="a-7i"></a>求不得苦。<a id="a-7j"></a>复言世尊。<a id="a-7k"></a>俱缘苦者其相云何。<a id="a-7l"></a>世尊告曰。<a id="a-7m"></a>所谓略说五取蕴苦。</p>
  <p id="a7n">复言世尊。<a id="a-7o"></a>云何名爱。<a id="a-7p"></a>世尊告曰。<a id="a-7q"></a>谓于现在自体贪着。<a id="a-7r"></a>复言世尊。<a id="a-7s"></a>后有爱者其相云何。<a id="a-7t"></a>世尊告曰。<a id="a-7u"></a>谓于未来自体希求。<a id="a-7v"></a>复言世尊。<a id="a-7w"></a>云何喜贪俱行爱耶。<a id="a-7x"></a>世尊告曰。<a id="a-7y"></a>谓于已得摄受资财现前境界。<a id="a-7z"></a>深生味着。<a id="a-80"></a>复言世尊。<a id="a-81"></a>云何名为彼彼喜爱。<a id="a-82"></a>世尊告曰。<a id="a-83"></a>谓于未得摄受资财非现境界。<a id="a-84"></a>种种追求。</p>
  <p id="a85">复言世尊。<a id="a-86"></a>云何此爱永断无余。<a id="a-87"></a>世尊告曰。<a id="a-88"></a>见修所断烦恼断故。<a id="a-89"></a>下分上分诸结断故。<a id="a-8A"></a>毕竟断故。<a id="a-8B"></a>未来苦果诸爱断故。<a id="a-8C"></a>现在苦果诸爱断故。<a id="a-8D"></a>是名此爱无余永断。<a id="a-8E"></a>复言世尊。<a id="a-8F"></a>云何弃舍。<a id="a-8G"></a>世尊告曰。<a id="a-8H"></a>诸见所断烦恼断故。<a id="a-8I"></a>复言世尊。<a id="a-8J"></a>云何变吐。<a id="a-8K"></a>世尊告曰。<a id="a-8L"></a>诸修所断烦恼断故。<a id="a-8M"></a>复言世尊。<a id="a-8N"></a>云何永尽。<a id="a-8O"></a>世尊告曰。<a id="a-8P"></a>诸下分结已永断故。<a id="a-8Q"></a>复言世尊。<a id="a-8R"></a>云何远离。<a id="a-8S"></a>世尊告曰。<a id="a-8T"></a>诸上分结已永断故。<a id="a-8U"></a>复言世尊。<a id="a-8V"></a>云何永灭。<a id="a-8W"></a>世尊告曰。<a id="a-8X"></a>毕竟断故。<a id="a-8Y"></a>复言世尊。<a id="a-8Z"></a>云何寂静。<a id="a-8a"></a>世尊告曰。<a id="a-8b"></a>未来苦果爱永断故。<a id="a-8c"></a>复言世尊。<a id="a-8d"></a>云何隐没。<a id="a-8e"></a>世尊告曰。<a id="a-8f"></a>现在苦果爱永断故。</p>
  <p id="a8g">复言世尊。<a id="a-8h"></a>云何正见。<a id="a-8i"></a>世尊告曰。<a id="a-8j"></a>所谓现观前方便慧。<a id="a-8k"></a>正现观慧。<a id="a-8l"></a>及与现观后所得慧。<a id="a-8m"></a>超越所知方便圣教诸邪解行。<a id="a-8n"></a>复言世尊。<a id="a-8o"></a>云何正思。<a id="a-8p"></a>世尊告曰。<a id="a-8q"></a>谓于三宝已得证净。<a id="a-8r"></a>为所依止。<a id="a-8s"></a>于彼功德随念思惟。<a id="a-8t"></a>超越归依外道师等。<a id="a-8u"></a>复言世尊。<a id="a-8v"></a>云何正语。<a id="a-8w"></a>世尊告曰。<a id="a-8x"></a>谓圣所爱无漏戒摄。<a id="a-8y"></a>无漏作意同时而转。<a id="a-8z"></a>于四语业能正远离。<a id="a-90"></a>超越一切诸险恶趣。<a id="a-91"></a>复言世尊。<a id="a-92"></a>云何正业。<a id="a-93"></a>世尊告曰。<a id="a-94"></a>谓圣所爱无漏戒摄。<a id="a-95"></a>无漏作意同时而转。<a id="a-96"></a>于三身业能正远离。<a id="a-97"></a>超越一切诸险恶趣。<a id="a-98"></a>复言世尊。<a id="a-99"></a>云何正命。<a id="a-9A"></a>世尊告曰。<a id="a-9B"></a>谓圣所爱无漏戒摄。<a id="a-9C"></a>无漏作意同时而转。<a id="a-9D"></a>于邪命趣身语二业能正远离。<a id="a-9E"></a>超越一切诸险恶趣。<a id="a-9F"></a>复言世尊。<a id="a-9G"></a>云何正勤。<a id="a-9H"></a>世尊告曰。<a id="a-9I"></a>于上解脱欲乐为依。<a id="a-9J"></a>发勤精进远离障碍。<a id="a-9K"></a>圆满对治。<a id="a-9L"></a>复言世尊。<a id="a-9M"></a>云何正念。<a id="a-9N"></a>世尊告曰。<a id="a-9O"></a>勤修止观。<a id="a-9P"></a>诸瑜伽师依止三相。<a id="a-9Q"></a>时时于彼三种相中及不放逸。<a id="a-9R"></a>俱行境界心现明记。<a id="a-9S"></a>超越远离修道加行。<a id="a-9T"></a>复言世尊。<a id="a-9U"></a>云何正定。<a id="a-9V"></a>世尊告曰。<a id="a-9W"></a>谓由如是七种定具。<a id="a-9X"></a>资助莹饰心一境性。<a id="a-9Y"></a>乃至能作如是七支胜进依止。<a id="a-9Z"></a>及与引发殊胜功德。<a id="a-9a"></a>作所依止。<a id="a-9b"></a>复言世尊。<a id="a-9c"></a>所有一切四念住等菩提分法。<a id="a-9d"></a>皆圣道摄。<a id="a-9e"></a>何缘唯说八圣道支以为道谛。<a id="a-9f"></a>世尊告曰。<a id="a-9g"></a>如是所言八圣道支。<a id="a-9h"></a>普摄一切菩提分法。<a id="a-9i"></a>复言世尊。<a id="a-9j"></a>于苦谛中有四行相。<a id="a-9k"></a>云何初名无常行相。<a id="a-9l"></a>谓于苦谛生灭法性。<a id="a-9m"></a>正观行相。<a id="a-9n"></a>云何第二名苦行相。<a id="a-9o"></a>谓于苦谛即以生灭法性为依。<a id="a-9p"></a>于三种苦随逐法性正观行相。<a id="a-9q"></a>云何第三名空行相。<a id="a-9r"></a>谓于苦谛离实我性。<a id="a-9s"></a>正观行相。<a id="a-9t"></a>云何第四无我行相。<a id="a-9u"></a>谓于苦谛非我相性。<a id="a-9v"></a>正观行相。</p>
  <p id="a9w">复言世尊。<a id="a-9x"></a>于集谛中有四行相。<a id="a-9y"></a>云何第一名因行相。<a id="a-9z"></a>谓于能植众苦种子因缘爱中。<a id="a-A0"></a>正观行相。<a id="a-A1"></a>云何第二名集行相。<a id="a-A2"></a>谓于续起因缘爱中。<a id="a-A3"></a>正观行相。<a id="a-A4"></a>云何第三名生行相。<a id="a-A5"></a>谓于五趣差别生起因缘爱中。<a id="a-A6"></a>正观行相。<a id="a-A7"></a>云何第四名缘行相。<a id="a-A8"></a>谓于能作余缘引发因缘爱中。<a id="a-A9"></a>正观行相。</p>
  <p id="aAA">复言世尊。<a id="a-AB"></a>于灭谛中有四行相。<a id="a-AC"></a>云何第一名灭行相。<a id="a-AD"></a>谓于永断烦恼灭中。<a id="a-AE"></a>正观行相。<a id="a-AF"></a>云何第二名静行相。<a id="a-AG"></a>谓于永断众苦静中。<a id="a-AH"></a>正观行相。<a id="a-AI"></a>云何第三名妙行相。<a id="a-AJ"></a>谓于永断无罪清净安乐性中。<a id="a-AK"></a>正观行相。<a id="a-AL"></a>云何第四名离行相。<a id="a-AM"></a>谓于永断常住性中。<a id="a-AN"></a>正观行相。</p>
  <p id="aAO">复言世尊。<a id="a-AP"></a>于道谛中有四行相。<a id="a-AQ"></a>云何第一名道行相。<a id="a-AR"></a>谓于圣道与境相应无颠倒性。<a id="a-AS"></a>正观行相。<a id="a-AT"></a>云何第二名如行相。<a id="a-AU"></a>谓于圣道永出世间离诸漏性。<a id="a-AV"></a>正观行相。<a id="a-AW"></a>云何第三名行行相。<a id="a-AX"></a>谓于圣道先圣后圣同所游履。<a id="a-AY"></a>正观行相。<a id="a-AZ"></a>云何第四名出行相。<a id="a-Aa"></a>谓于圣道无上性中。<a id="a-Ab"></a>正观行相。</p>
  <p id="aAc">复言世尊。<a id="a-Ad"></a>何缘圣谛唯有四种。<a id="a-Ae"></a>世尊告曰。<a id="a-Af"></a>如是四谛。<a id="a-Ag"></a>普摄一切染净因果差别性故。</p>
  <p id="aAh">复言世尊。<a id="a-Ai"></a>何缘四谛如是先后次第说耶。<a id="a-Aj"></a>世尊告曰。<a id="a-Ak"></a>由是世间诸病病因病灭良药相似法故。</p>
  <p id="aAl">复言世尊。<a id="a-Am"></a>入见道时。<a id="a-An"></a>于此四谛为顿现观为渐现观。<a id="a-Ao"></a>世尊告曰。<a id="a-Ap"></a>有别道理名顿现观。<a id="a-Aq"></a>有别道理名渐现观。<a id="a-Ar"></a>何别道理名顿现观。<a id="a-As"></a>谓自内证真谛圣智。<a id="a-At"></a>于真智境非安立义。<a id="a-Au"></a>总相缘故名顿现观。<a id="a-Av"></a>何别道理名渐现观。<a id="a-Aw"></a>谓初业智及后得智。<a id="a-Ax"></a>观察自相及因果相。<a id="a-Ay"></a>由作行相别相缘故。<a id="a-Az"></a>名渐现观。</p>
  <p id="aB0">复言世尊。<a id="a-B1"></a>若有如是四圣谛者。<a id="a-B2"></a>何缘世尊复说二谛。<a id="a-B3"></a>谓世俗谛及胜义谛。<a id="a-B4"></a>世尊告曰。<a id="a-B5"></a>即于如是四圣谛中。<a id="a-B6"></a>若法住智所行境界。<a id="a-B7"></a>是世俗谛。<a id="a-B8"></a>若自内证最胜义智所行境界。<a id="a-B9"></a>非安立智所行境界。<a id="a-BA"></a>名胜义谛。</p>
  <p id="aBB">复言世尊。<a id="a-BC"></a>如是四谛。<a id="a-BD"></a>于圣非圣皆悉是谛。<a id="a-BE"></a>何缘如来唯说圣谛。<a id="a-BF"></a>世尊告曰。<a id="a-BG"></a>如是四谛。<a id="a-BH"></a>于非圣者。<a id="a-BI"></a>唯由法尔说名为谛。<a id="a-BJ"></a>不由正智决定信故说名为谛。<a id="a-BK"></a>于诸圣者。<a id="a-BL"></a>亦由法尔说名为谛。<a id="a-BM"></a>亦由正智决定信故。<a id="a-BN"></a>说名为谛。<a id="a-BO"></a>是故如来唯说四种名为圣谛。</p>
  <p id="aBP">复言世尊。<a id="a-BQ"></a>全分无量法界妙智。<a id="a-BR"></a>为何所缘。<a id="a-BS"></a>有何行相。<a id="a-BT"></a>作何事业。<a id="a-BU"></a>世尊告曰。<a id="a-BV"></a>此智亦以如是四谛。<a id="a-BW"></a>为其所缘。<a id="a-BX"></a>除谛相想清净行相。<a id="a-BY"></a>入一切种诸谛行相。<a id="a-BZ"></a>于作有情一切义利。<a id="a-Ba"></a>趣向行相。<a id="a-Bb"></a>少分有量法界妙智。<a id="a-Bc"></a>若诸声闻。<a id="a-Bd"></a>于作有情一切义利。<a id="a-Be"></a>无有弃背趣向行相。<a id="a-Bf"></a>若诸独觉。<a id="a-Bg"></a>于作有情一切义利。<a id="a-Bh"></a>弃背行相全分无量法界妙智。<a id="a-Bi"></a>能作一切烦恼所知二障离系所依事业。<a id="a-Bj"></a>又作证得一切种智极净法界所依事业。<a id="a-Bk"></a>又作救济一切有情一切灾患所依事业。<a id="a-Bl"></a>是名无明对治殊胜。<a id="a-Bm"></a>时薄伽梵说是经已。<a id="a-Bn"></a>诸苾刍众默然领悟。<a id="a-Bo"></a>深心随喜叹未曾有。<a id="a-Bp"></a>闻佛所说皆大欢喜。<a id="a-Bq"></a>信受奉行。</p>
 </body>
</html>