<!doctype html>
<html id="z3IBTr7Qk" data-ver="709">
 <head>
  <meta charset="utf-8">
  <meta author="宝思惟">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">不空罥索陀罗尼自在王咒经卷下</h1>
  <h2 id="a2">成就入坛法分第十三</h2>
  <p id="a3">尔时圣观自在菩萨。<a id="a-4"></a>说不空罥索神咒坛法。<a id="a-5"></a>此坛是大乘法。<a id="a-6"></a>为诸菩萨之所摄受。<a id="a-7"></a>其应入坛若王若臣若诸凡夫。<a id="a-8"></a>想持愿者与佛平等。<a id="a-9"></a>以持咒故能益自他。<a id="a-A"></a>不生恶趣常生善道。<a id="a-B"></a>故入坛者勤修供养。<a id="a-C"></a>其持咒者被精进甲踊跃欢喜。<a id="a-D"></a>发起饶益一切众生。<a id="a-E"></a>不生悭吝专注其心。<a id="a-F"></a>依坛法用如法作之。<a id="a-G"></a>远离嫉妒不怀矫诈无诸谄曲。<a id="a-H"></a>所了知法念之不忘。<a id="a-I"></a>无所希求于诸众生。<a id="a-J"></a>善巧方便心行平等。<a id="a-K"></a>所作勇决能速成就。<a id="a-L"></a>不起我慢离诸诤论。<a id="a-M"></a>守持禁戒洗浴护净。<a id="a-N"></a>如是之人方堪持咒入此坛场。<a id="a-O"></a>其所作坛法有三种。<a id="a-P"></a>一者地坛二者国坛三者民坛。<a id="a-Q"></a>若为王作名为地坛。<a id="a-R"></a>为大臣作名为国坛。<a id="a-S"></a>为凡人作名为民坛。<a id="a-T"></a>地坛大作。<a id="a-U"></a>国坛中作。<a id="a-V"></a>民坛小作。<a id="a-W"></a>若不依此大中小法便恶事起。<a id="a-X"></a>或王或臣及诵咒者有诸恶事。<a id="a-Y"></a>以是应知当依法作。<a id="a-Z"></a>若欲作坛先择星日。<a id="a-a"></a>若路逢善相选吉祥地。<a id="a-b"></a>或于河边或山林处或园苑中。<a id="a-c"></a>应离荆棘骨石瓦砾高下不平。<a id="a-d"></a>秽草稠林险恶之地。<a id="a-e"></a>于其好处除去恶土好土填之。<a id="a-f"></a>泥涂摩拭平坦如掌。<a id="a-g"></a>周遍细滑犹如镜面。<a id="a-h"></a>若造王坛纵广各有三十二肘。<a id="a-i"></a>应用金银真珠等末。<a id="a-j"></a>以和赤白黄绿黑色而界其道。<a id="a-k"></a>于坛四面各开一门。<a id="a-l"></a>去门不远皆竖双柱。<a id="a-m"></a>种种庄饰作吉祥门。<a id="a-n"></a>于此门外布诸妙华周遍围绕。<a id="a-o"></a>坛东门外画二天王守护其门。<a id="a-p"></a>左边应作持国天王。<a id="a-q"></a>右边应作增长天王。<a id="a-r"></a>俱被衣甲器仗严净。<a id="a-s"></a>作嗔怒面眼光赤色。<a id="a-t"></a>持国天王以手执剑。<a id="a-u"></a>增长天王以手执棓。<a id="a-v"></a>坛南门外应画二王守护其门。<a id="a-w"></a>左边应作丑目天王。<a id="a-x"></a>右边应作赤目神王。<a id="a-y"></a>此之二王面皆黑色。<a id="a-z"></a>赤金严身皆被衣甲。<a id="a-10"></a>其手执持弓箭刀剑。<a id="a-11"></a>坛西门外画二药叉王守护其门。<a id="a-12"></a>左边应作末尼跋达罗药叉王。<a id="a-13"></a>右边应作布栗拏跋达罗药叉王。<a id="a-14"></a>作此二王应如本色。<a id="a-15"></a>种种庄严身被衣甲。<a id="a-16"></a>手持斧索。<a id="a-17"></a>坛北门外画二天王守护其门。<a id="a-18"></a>左边应作多闻天王。<a id="a-19"></a>右边应作金刚手天王。<a id="a-1A"></a>画此二王各依本色。<a id="a-1B"></a>众宝庄严执持器仗。<a id="a-1C"></a>正于坛中画圣观自在菩萨形像。<a id="a-1D"></a>其像立在莲华座中。<a id="a-1E"></a>顶上螺髻绀发垂下。<a id="a-1F"></a>首上宝冠画无量寿佛。<a id="a-1G"></a>其尊者身一切庄具而严饰之。<a id="a-1H"></a>形状白色如颇胝迦。<a id="a-1I"></a>应作四臂。<a id="a-1J"></a>右边二手一持莲华。<a id="a-1K"></a>一持澡罐。<a id="a-1L"></a>左边二手一持数珠一施无畏。<a id="a-1M"></a>面貌端严熙怡寂静。<a id="a-1N"></a>圆光之上画作天华而严饰之。<a id="a-1O"></a>于其胸前作万字印。<a id="a-1P"></a>俯身低视尊者。<a id="a-1Q"></a>左边画大势至菩萨形像。<a id="a-1R"></a>其形色相如白金色。<a id="a-1S"></a>身着天衣众宝严饰。<a id="a-1T"></a>偏袒右肩面向圣观自在菩萨前合掌恭敬。<a id="a-1U"></a>复于右边画作普贤菩萨形像。<a id="a-1V"></a>其形如彼白莲华色。<a id="a-1W"></a>顶作螺髻绀发垂下。<a id="a-1X"></a>面貌端严熙怡微笑。<a id="a-1Y"></a>偏袒右肩面向尊者合掌恭敬。<a id="a-1Z"></a>于普贤菩萨像下。<a id="a-1a"></a>应画摩么鸡(周言我所)天女。<a id="a-1b"></a>金刚使天女。<a id="a-1c"></a>于大势至菩萨像下。<a id="a-1d"></a>应画多罗(周言童子)天女毗俱胝(周言嗔目)天女。<a id="a-1e"></a>其多罗天女着白色衣。<a id="a-1f"></a>余三天女衣皆杂色。<a id="a-1g"></a>此四天女并着天衣。<a id="a-1h"></a>众宝严饰颜貌和悦熙怡微笑。<a id="a-1i"></a>悉皆胡跪偏袒右肩。<a id="a-1j"></a>向尊者前合掌恭敬。<a id="a-1k"></a>复于观自在菩萨像前。<a id="a-1l"></a>应画不空罥索咒王。<a id="a-1m"></a>其形色相非赤非白。<a id="a-1n"></a>衣服赤色头发动摇。<a id="a-1o"></a>面有三目赤色赤光。<a id="a-1p"></a>耳珰垂下口出四牙二上二下。<a id="a-1q"></a>两眉或嚬下唇时动。<a id="a-1r"></a>身有四臂长短璎珞交垂胸臆。<a id="a-1s"></a>于尊者前双膝着地。<a id="a-1t"></a>曲躬瞻仰侧耳而听。</p>
  <p id="a1u">复于尊者两边近处。<a id="a-1v"></a>应画梵王帝释及那罗延自在大自在等诸天之众。<a id="a-1w"></a>各依本形衣服庄严。<a id="a-1x"></a>俱向尊者合掌而立。<a id="a-1y"></a>于坛四面。<a id="a-1z"></a>各应画作一大龙王。<a id="a-20"></a>所谓娑竭罗龙王阿那婆踏多龙王。<a id="a-21"></a>难陀龙王邬波难陀龙王。<a id="a-22"></a>于坛四角应各画一阿素洛王。<a id="a-23"></a>所谓光明阿素洛王罗帖罗阿素洛王。<a id="a-24"></a>毗摩质怛罗阿素洛王吼声阿素洛王。<a id="a-25"></a>结是坛已复作诸印及诸器仗庄严坛场。<a id="a-26"></a>谓应画作螺形之印轮形之印。<a id="a-27"></a>莲华形印难地迦印。<a id="a-28"></a>莎底(丁履反)迦印万字印文。<a id="a-29"></a>又应画作棓镩戈戟。<a id="a-2A"></a>及弓箭等诸器仗形复作白盖若华若幢。<a id="a-2B"></a>欲画之时应令画师。<a id="a-2C"></a>先净洗浴着新净衣受持八戒。<a id="a-2D"></a>应取郁金牛黄雄黄金精朱砂。<a id="a-2E"></a>胜妙彩色勿以胶和。<a id="a-2F"></a>当用健陀洛娑香汁及酥和之。<a id="a-2G"></a>以此而画。<a id="a-2H"></a>于坛周遍应悬青黄赤白四种色幡。<a id="a-2I"></a>坛上应以白盖覆之。<a id="a-2J"></a>复以金银赤铜作八大瓶。<a id="a-2K"></a>其瓶皆用栴檀沉水龙脑郁金。<a id="a-2L"></a>和此诸香画彼瓶上。<a id="a-2M"></a>即以贯华系其瓶项。<a id="a-2N"></a>各满盛水置于坛中。<a id="a-2O"></a>复取好香酥蜜乳酪。<a id="a-2P"></a>如是五物各盛四器安着坛中。<a id="a-2Q"></a>以酥煮饼用沙糖石蜜而涂饼上。<a id="a-2R"></a>取粳米饭及以乳糜。<a id="a-2S"></a>若胡麻粥若大麦粥种种好食。<a id="a-2T"></a>唯除血肉。<a id="a-2U"></a>皆以盘盛坛中供养。<a id="a-2V"></a>坛外四面筑墙掘堑。<a id="a-2W"></a>或竖篱栅随作一种。<a id="a-2X"></a>又于坛等四面各开一门。<a id="a-2Y"></a>于其门外令人守护。<a id="a-2Z"></a>其守护者令身被甲手执器仗。<a id="a-2a"></a>复去坛外一俱卢舍。<a id="a-2b"></a>周匝四面陈列四兵象兵马兵车兵步兵。<a id="a-2c"></a>而为守护御敌非人。<a id="a-2d"></a>其持咒人香汤沐浴着新净衣。<a id="a-2e"></a>作吉祥法诵咒自护。<a id="a-2f"></a>不令非人而得其便。<a id="a-2g"></a>复于坛外立一小坛。<a id="a-2h"></a>即令其王及王眷属应入坛者。<a id="a-2i"></a>于小坛内香汤洗浴。<a id="a-2j"></a>着纯白衣持八戒斋。<a id="a-2k"></a>经一日一夜皆令断食。<a id="a-2l"></a>口嚼杨枝咒白芥子。<a id="a-2m"></a>令王自身及诸眷属皆手执之。<a id="a-2n"></a>以吉祥瓶水灌王顶上。<a id="a-2o"></a>令王正念方便安慰至心改悔。<a id="a-2p"></a>其诵咒人即先入坛诸咒神众。<a id="a-2q"></a>以香华饮食及以灯明。<a id="a-2r"></a>种种供养顶礼圣观自在菩萨。<a id="a-2s"></a>应诵此咒咒白芥子散于十方。<a id="a-2t"></a>咒曰。</p>
  <p id="a2u">第十八咒</p>
  <p id="a2v">唵　阿慕伽　赦[角*思]耶　赦[角*思]耶　吽泮吒。</p>
  <p id="a2w">此是结界咒。<a id="a-2x"></a>欲结界时先以此咒咒白芥子。<a id="a-2y"></a>散十方面而为防护咒曰。</p>
  <p id="a2z">第十九咒</p>
  <p id="a30">唵　阿慕伽　钵啰底诃多　漫陀漫陀　啰叉啰叉(自称名)　啰攘　萨婆萨埵吽俱嚂唵泮吒　娑婆诃</p>
  <p id="a31">此是结坛神咒。<a id="a-32"></a>欲结坛时。<a id="a-33"></a>先以此咒咒水。<a id="a-34"></a>咒灰或白芥子。<a id="a-35"></a>散洒四方随其远近。<a id="a-36"></a>即成界畔而为防护。<a id="a-37"></a>咒曰。</p>
  <p id="a38">第二十咒</p>
  <p id="a39">唵　帝晒噜枳耶　微阇耶　慕伽播赊娑蟒　啰　三摩耶　地瑟咤南　摩诃娑蟒耶　钵啰　答波吽若</p>
  <p id="a3A">此是禁自身咒。<a id="a-3B"></a>若入道场。<a id="a-3C"></a>先以此咒咒禁自身。<a id="a-3D"></a>不令非人而得其便。<a id="a-3E"></a>咒曰。</p>
  <p id="a3F">第二十一咒</p>
  <p id="a3G">唵　阿慕伽　啰叉啰叉(自称名)　吽泮吒</p>
  <p id="a3H">此是咒香咒。<a id="a-3I"></a>若入坛场欲烧香时。<a id="a-3J"></a>先以此咒咒香然后烧之供养。</p>
  <p id="a3K">第二十二咒</p>
  <p id="a3L">唵　阿慕伽　淡磨　淡磨　钵啰底　掣度谤　忙微嚂么　娑婆诃</p>
  <p id="a3M">此是咒华咒。<a id="a-3N"></a>若入坛场欲以华鬘供养时。<a id="a-3O"></a>先以此咒咒华鬘用散坛场。</p>
  <p id="a3P">第二十三咒</p>
  <p id="a3Q">唵　阿慕伽　阿诃啰　阿诃啰　布涩波　达嚩闇微么　阿遮唎尼　吽泮吒</p>
  <p id="a3R">此是献供神咒。<a id="a-3S"></a>欲献供时。<a id="a-3T"></a>先以此咒咒水粳米及诸杂华。<a id="a-3U"></a>然后散洒于坛之内奉献供养。</p>
  <p id="a3V">第二十四咒</p>
  <p id="a3W">唵　阿慕伽　阿啰阇　钵啰底车杰啰伽跛　店孽里醯拏　孽哩醯拏　沫林　娑婆诃</p>
  <p id="a3X">此是咒座神咒。<a id="a-3Y"></a>若欲坐时。<a id="a-3Z"></a>先以此咒咒坛内座。<a id="a-3a"></a>然后于上结加趺坐。<a id="a-3b"></a>以其两手作莲华印。<a id="a-3c"></a>诵不空罥索心咒。<a id="a-3d"></a>如是诵咒威神力故。<a id="a-3e"></a>于虚空由有异相现。<a id="a-3f"></a>或时闻有说法之声。<a id="a-3g"></a>或闻弹指或唱善哉声。<a id="a-3h"></a>或见雨华。<a id="a-3i"></a>诵咒之人见闻如是不可思议吉祥事已。<a id="a-3j"></a>即知所作坛法成就。<a id="a-3k"></a>王及眷属应即入坛。<a id="a-3l"></a>是诵咒人即从座起。<a id="a-3m"></a>顶礼圣观自在菩萨及诸圣众。<a id="a-3n"></a>从坛内出执王右手。<a id="a-3o"></a>引至坛门令王合掌。<a id="a-3p"></a>即取白缯掩王两目。<a id="a-3q"></a>令王敬礼诸佛菩萨及神咒王。<a id="a-3r"></a>并多罗天女毗俱胝天女。<a id="a-3s"></a>摩么鸡天女金刚使天女。<a id="a-3t"></a>及大势至菩萨普贤菩萨已。<a id="a-3u"></a>令王发心至诚忏悔。<a id="a-3v"></a>作大誓愿手捧妙华。<a id="a-3w"></a>咒人引王从西门入至于坛中。<a id="a-3x"></a>以所捧华于诸像前随意而置。<a id="a-3y"></a>所置华处即以为师。<a id="a-3z"></a>胡跪合掌受菩萨戒。<a id="a-40"></a>永断酒肉不食荤辛。<a id="a-41"></a>不复归余邪魔外道。<a id="a-42"></a>知恩报恩。<a id="a-43"></a>唯愿三宝菩萨声闻慈念加护。<a id="a-44"></a>从今已后于众生类。<a id="a-45"></a>常施无畏誓不断命。<a id="a-46"></a>发菩提心出真实言。<a id="a-47"></a>不为邪行常行正见。<a id="a-48"></a>不起我见及众生命者补特伽罗一切邪见。<a id="a-49"></a>勤求出离证空法性。<a id="a-4A"></a>终不执着一切诸相。<a id="a-4B"></a>第二第三亦复如是。<a id="a-4C"></a>即作誓言。<a id="a-4D"></a>愿以如是所生功德速出世间。<a id="a-4E"></a>当作导师两足中尊。<a id="a-4F"></a>令一切众生断烦恼病受诸律仪。<a id="a-4G"></a>于是咒人授王不空罥索心咒印法。<a id="a-4H"></a>引出坛外。<a id="a-4I"></a>复应次第引王眷属。<a id="a-4J"></a>一一入坛如王受法。<a id="a-4K"></a>其事毕已王及眷属。<a id="a-4L"></a>应以财宝什物。<a id="a-4M"></a>施咒人等方自还宫。</p>
  <p id="a4N">若造臣坛纵广一十六肘。<a id="a-4O"></a>于其坛内所有界道勿用金银。<a id="a-4P"></a>随其力分用诸彩色。<a id="a-4Q"></a>画咒王等诸形像时。<a id="a-4R"></a>如王坛法应置饮食坛内供养。<a id="a-4S"></a>于坛四面各立幢幡。<a id="a-4T"></a>四吉祥瓶各满盛水用置四方。<a id="a-4U"></a>应入坛者先净洗浴着新净衣。<a id="a-4V"></a>烧众名香散华供养。<a id="a-4W"></a>所有法用皆如王坛。</p>
  <p id="a4X">若造民坛纵广八肘。<a id="a-4Y"></a>于其坛内应画尊者圣观自在菩萨咒王像及以印文。<a id="a-4Z"></a>其余形像不应如彼王臣坛法。<a id="a-4a"></a>若画坛时用赤白黄色三道界之。<a id="a-4b"></a>其吉祥瓶或用白铜或用赤铜。<a id="a-4c"></a>或以银作随自力分。<a id="a-4d"></a>严办香华幡盖种种饮食。<a id="a-4e"></a>及诸果子而为供养。<a id="a-4f"></a>应入坛者洗浴受戒。<a id="a-4g"></a>入出坛场一切轨则皆如王法。<a id="a-4h"></a>如是坛场所有利益。<a id="a-4i"></a>皆是世尊善巧方便。<a id="a-4j"></a>调伏众生令于长夜而得解脱。<a id="a-4k"></a>若求声闻者即以声闻乘而调伏之。<a id="a-4l"></a>若求辟支佛者即以辟支佛乘而调伏之。<a id="a-4m"></a>若求菩萨者即以大乘而调伏之。<a id="a-4n"></a>若以如是秘密神咒而调伏者。<a id="a-4o"></a>即以神咒善巧方便。<a id="a-4p"></a>令趣善道乃至菩提。<a id="a-4q"></a>是故于此神咒应断疑惑。<a id="a-4r"></a>若有成就佛及菩萨所说神咒。<a id="a-4s"></a>如此之人即得预流一来不还阿罗汉果辟支佛果。<a id="a-4t"></a>乃至证得阿耨多罗三藐三菩提。<a id="a-4u"></a>是故入此坛者成大福业。<a id="a-4v"></a>具足智慧神通宿命。<a id="a-4w"></a>乃至十地所有功德皆悉成就。<a id="a-4x"></a>超越众魔一切境界。<a id="a-4y"></a>摧伏怨敌断诸障恼。<a id="a-4z"></a>乃至五无间业悉皆销灭。<a id="a-50"></a>无量功德皆悉成就。</p>
  <p data-pb></p>
  <h2 id="a51">成就调伏诸龙得自在分第十四</h2>
  <p id="a52">尔时圣观自在菩萨。<a id="a-53"></a>复说调伏龙法。<a id="a-54"></a>若有欲得调伏诸龙得自在者。<a id="a-55"></a>持咒之人应往至彼龙所居处。<a id="a-56"></a>取净黄土用和牛粪。<a id="a-57"></a>涂作坛场。<a id="a-58"></a>烧栴檀香及沉水香散华供养。<a id="a-59"></a>应诵尊者圣观自在不空罥索心咒王一百八遍。<a id="a-5A"></a>龙所居池水皆枯竭。<a id="a-5B"></a>龙及男女自然而现。<a id="a-5C"></a>皆悉欢喜顶礼咒人。<a id="a-5D"></a>赞咒者言善来善来何为至此。<a id="a-5E"></a>咒者报言我有所欲希能相为。<a id="a-5F"></a>龙即问言何所须耶。<a id="a-5G"></a>咒者报言我所思念。<a id="a-5H"></a>汝宜随顺速应我心。<a id="a-5I"></a>其龙闻已顶礼咒人忽然不现。<a id="a-5J"></a>须臾之间龙所居处池水还满。<a id="a-5K"></a>龙及眷属归于本宫无复暴恶。<a id="a-5L"></a>其性调柔住不放逸。<a id="a-5M"></a>常惧咒人重加其罚失于自在。<a id="a-5N"></a>及其眷属恐堕恶道不贪五欲。<a id="a-5O"></a>咒人于后欲求财物。<a id="a-5P"></a>广行惠施饶益众生。<a id="a-5Q"></a>念彼龙时其龙即变作童子形。<a id="a-5R"></a>应念而至。<a id="a-5S"></a>身服珍宝种种庄严。<a id="a-5T"></a>于咒者前胡跪而问。<a id="a-5U"></a>欲作何事。<a id="a-5V"></a>咒人报言我须财物以施贫乏。<a id="a-5W"></a>龙复报言今随意乐当令满足。<a id="a-5X"></a>作是语已即入海中。<a id="a-5Y"></a>取如意宝珠奉施咒人。<a id="a-5Z"></a>而发大愿以如意珠。<a id="a-5a"></a>施赡部洲一切众生。<a id="a-5b"></a>舍离贫穷得大富贵。<a id="a-5c"></a>所求满足自在无碍。<a id="a-5d"></a>咒人得珠而语龙言。<a id="a-5e"></a>汝可还宫我若须汝。<a id="a-5f"></a>应念可来无得遗忘。<a id="a-5g"></a>咒人得此如意宝珠。<a id="a-5h"></a>所须皆遂。<a id="a-5i"></a>利益无量诸众生类。<a id="a-5j"></a>皆令快乐富贵自在。<a id="a-5k"></a>咒人复以种种香华供养宝珠。<a id="a-5l"></a>惟应自见勿示他人。<a id="a-5m"></a>若示他珠即失神变复不自在。<a id="a-5n"></a>后若卖时于百俱胝价中但得其半。<a id="a-5o"></a>复更卖时又减半价。<a id="a-5p"></a>如是后后复更卖时常减其半。<a id="a-5q"></a>乃至如石一无所直。<a id="a-5r"></a>弃之于地无有光明。<a id="a-5s"></a>若于后时有佛出世。<a id="a-5t"></a>此如意珠还有神变入于海中。<a id="a-5u"></a>如是福力皆由神咒。<a id="a-5v"></a>若不如是如意宝珠甚难可得。<a id="a-5w"></a>若彼咒人见时气旱稼穑燋黄。<a id="a-5x"></a>心念彼龙其龙尔时。<a id="a-5y"></a>化作人形应念而至。<a id="a-5z"></a>顶礼咒人而作是言。<a id="a-60"></a>仁者复何所须。<a id="a-61"></a>咒人报言今者气旱苗稼不登。<a id="a-62"></a>可降甘雨普令润泽。<a id="a-63"></a>于是时间即复龙形。<a id="a-64"></a>升于空中兴大云雨。<a id="a-65"></a>普洽一切无不丰足。<a id="a-66"></a>作是事已白咒人言。<a id="a-67"></a>其所应作我今已办。<a id="a-68"></a>咒人告言可还本所。<a id="a-69"></a>我若忆念汝当赴我。<a id="a-6A"></a>其龙于是礼咒人足。<a id="a-6B"></a>即没不现还于本宫。<a id="a-6C"></a>若彼咒人欲于龙宫有所游观。<a id="a-6D"></a>忆念彼龙其龙即能应念而至。<a id="a-6E"></a>而作是言仁者复何所须。<a id="a-6F"></a>咒人报言欲往龙宫有所游观。<a id="a-6G"></a>即将咒人欻然而去。<a id="a-6H"></a>至彼龙宫龙变咒人以为龙子。<a id="a-6I"></a>虽共游处。<a id="a-6J"></a>终不为彼龙毒所伤。<a id="a-6K"></a>咒人游戏淹时还忆人间。<a id="a-6L"></a>即采龙宫所有珍宝。<a id="a-6M"></a>衣服饮食香华缯彩。<a id="a-6N"></a>及诸乐器画缋等事。<a id="a-6O"></a>悉皆殊胜人中所无。<a id="a-6P"></a>龙与咒人赍持彼物。<a id="a-6Q"></a>于须臾顷还至本处。<a id="a-6R"></a>复语咒人作如是言。<a id="a-6S"></a>更欲何求咒人报言。<a id="a-6T"></a>众事已办随意而去。<a id="a-6U"></a>其龙尔时升空而逝。<a id="a-6V"></a>若彼咒人意欲移龙置于他国。<a id="a-6W"></a>即往龙池而诵此咒结界自护。<a id="a-6X"></a>咒曰。</p>
  <p id="a6Y">第二十五咒</p>
  <p id="a6Z">唵　阿慕伽　乌波味赊　吽泮吒</p>
  <p id="a6a">此是护自身咒。<a id="a-6b"></a>欲结界时先诵此咒。<a id="a-6c"></a>以咒十方随心远近作其界畔。<a id="a-6d"></a>一切非人无能得便。<a id="a-6e"></a>以净黄土于其界内。<a id="a-6f"></a>选择净地作四方坛。<a id="a-6g"></a>于其坛内烧香散华。<a id="a-6h"></a>应画罥索犹如蛇形名龙罥索。<a id="a-6i"></a>尔时咒人以右足拇指。<a id="a-6j"></a>蹑画索头。<a id="a-6k"></a>诵不空罥索心咒王一百八遍。<a id="a-6l"></a>其龙尔时身如焚灼。<a id="a-6m"></a>至咒人前以咒力故。<a id="a-6n"></a>虽有嗔怒不能为害。<a id="a-6o"></a>即变其形以为水蛇。<a id="a-6p"></a>咒人取之以置瓶内。<a id="a-6q"></a>或箧笥中无所逃避。<a id="a-6r"></a>所去之处恒将随逐。<a id="a-6s"></a>饮以乳汁存其躯命。<a id="a-6t"></a>设有余国旱涝不调。<a id="a-6u"></a>能货易之以取财物。<a id="a-6v"></a>为护国故不将货卖。<a id="a-6w"></a>若有国土旱涝不调。<a id="a-6x"></a>令其降雨无有过失。<a id="a-6y"></a>龙至他国降注甘雨。<a id="a-6z"></a>一切苗稼甘蔗稻谷悉皆成熟。<a id="a-70"></a>又能令彼多诸水牛。<a id="a-71"></a>彼国众生因之耕植。<a id="a-72"></a>由此远离饥馑疫病斗战诤论。<a id="a-73"></a>复无贼盗及以恶兽。<a id="a-74"></a>衣食丰足安隐快乐。<a id="a-75"></a>一切人民皆行善事。<a id="a-76"></a>惠施贫乏坚持禁戒。<a id="a-77"></a>广修福业恒念无常。<a id="a-78"></a>说如是言我等众生生于边国。<a id="a-79"></a>无量时来饥馑逼迫。<a id="a-7A"></a>应知皆是大龙威德力故。<a id="a-7B"></a>令我等辈舍离如是无量苦恼。<a id="a-7C"></a>大龙由是得无量福。<a id="a-7D"></a>复为彼国承事供养。<a id="a-7E"></a>龙王欢喜守护人民。<a id="a-7F"></a>时持咒人摄取彼龙劝立誓愿。<a id="a-7G"></a>常令利益一切众生。<a id="a-7H"></a>复与受戒。<a id="a-7I"></a>彼龙因此善根力故。<a id="a-7J"></a>舍畜生身得不退地。<a id="a-7K"></a>乃至证获无上菩提。<a id="a-7L"></a>其持咒人为利众生施其命故。<a id="a-7M"></a>檀波罗蜜乃得圆满。<a id="a-7N"></a>不得生于地狱饿鬼畜生趣中。<a id="a-7O"></a>常生人天速得佛地。</p>
  <p data-pb></p>
  <h2 id="a7P">成就见不空罥索王法分第十五</h2>
  <p id="a7Q">若有欲得见不空罥索神咒王者。<a id="a-7R"></a>其持咒人应先洗浴。<a id="a-7S"></a>着新净衣坚持禁戒。<a id="a-7T"></a>然后择空闲处。<a id="a-7U"></a>或于树下或于塔边或园林中。<a id="a-7V"></a>以白月八日或十四日。<a id="a-7W"></a>治地作坛用水洒之。<a id="a-7X"></a>敷吉祥草应诵此咒。<a id="a-7Y"></a>自结顶发而护其身。<a id="a-7Z"></a>咒曰。</p>
  <p id="a7a">唵(一)旖慕伽(上二)跛啰视多(三)[口*洛]叉[口*洛]叉(四)我某甲(五)敛(呼奄反六)拨(七)娑嚩诃(八)</p>
  <p id="a7b">诵此咒已。<a id="a-7c"></a>应诵不空罥索王咒。<a id="a-7d"></a>咒白芥子三遍散于四方。<a id="a-7e"></a>即得一切障碍鬼神。<a id="a-7f"></a>退散驰走无能恼乱。<a id="a-7g"></a>然后于草上结加趺坐。<a id="a-7h"></a>以衣蒙头作定手印。<a id="a-7i"></a>应诵不空罥索神咒王满一千八遍。<a id="a-7j"></a>尔时即有大声及大光明或空中华下。<a id="a-7k"></a>持咒之人见闻如是不应惊怖。<a id="a-7l"></a>当知即是成就见尊者不空罥索王法。<a id="a-7m"></a>然后从座而起烧香散华。<a id="a-7n"></a>一心忆念尊者圣观自在遍观十方。<a id="a-7o"></a>即见圣不空罥索神咒王。<a id="a-7p"></a>从南方来乘空而行。<a id="a-7q"></a>威光晃曜如百千电。<a id="a-7r"></a>一切珍宝庄严其身。<a id="a-7s"></a>面有三目现嗔怒相。<a id="a-7t"></a>口牙上出发如火焰。<a id="a-7u"></a>其色叆叇犹如夏云。<a id="a-7v"></a>身有四臂。<a id="a-7w"></a>一手执剑。<a id="a-7x"></a>一手执索。<a id="a-7y"></a>所执剑索有火焰光。<a id="a-7z"></a>被赤衣服鼻中气出如盛火焰。<a id="a-80"></a>遍满虚空明耀。<a id="a-81"></a>一切手足皆以真金金刚末尼及吠琉璃而庄严之。<a id="a-82"></a>以大龙王而为璎珞。<a id="a-83"></a>于是大笑声如天鼓其形可怖。<a id="a-84"></a>山河振涌树木摧折。<a id="a-85"></a>持咒之人虽见如是种种异相。<a id="a-86"></a>不应惊怖。<a id="a-87"></a>但诵不空罥索心咒王。<a id="a-88"></a>及专心忆念圣观自在菩萨烧香散华。<a id="a-89"></a>复以净水和白粳米散之供养。<a id="a-8A"></a>尔时咒王从空而下容貌寂静。<a id="a-8B"></a>犹如天身熙怡微笑。<a id="a-8C"></a>赞咒人言善哉善哉。<a id="a-8D"></a>我今欢喜汝求何事。<a id="a-8E"></a>若求自在安乐若曷啰阇。<a id="a-8F"></a>作斫羯罗伐底曷啰阇位。<a id="a-8G"></a>若隐形若腾空若咒仙若咒仙斫羯啰伐底曷啰阇。<a id="a-8H"></a>若帝释若梵王若护世。<a id="a-8I"></a>若宿住随念智若五通。<a id="a-8J"></a>若预流果一来果不还果阿罗汉果辟支佛果。<a id="a-8K"></a>乃至阿耨多罗三藐三菩提道。<a id="a-8L"></a>随汝所乐。<a id="a-8M"></a>其所乐者礼拜求索。<a id="a-8N"></a>如上所说应作是言。<a id="a-8O"></a>汝可与我而作使者。<a id="a-8P"></a>尔时咒神为作使者。<a id="a-8Q"></a>随有处分皆悉能作。<a id="a-8R"></a>所行之处常随逐之。<a id="a-8S"></a>所见所闻向咒人说。<a id="a-8T"></a>若持咒人不用咒王亲近住时。<a id="a-8U"></a>即自远去。<a id="a-8V"></a>咒人忆念应时即至。<a id="a-8W"></a>或将伏藏与持咒人。<a id="a-8X"></a>或示伏藏。<a id="a-8Y"></a>若持咒人见鬼病者意欲疗治。<a id="a-8Z"></a>使者即为除遣并治罚之。<a id="a-8a"></a>若患寒热等病能令除灭。<a id="a-8b"></a>亦能禁止一切水火刀剑毒药云龙盗贼。<a id="a-8c"></a>复能摧破他军怨敌。<a id="a-8d"></a>随持咒者所作无违。<a id="a-8e"></a>咒人嗔时亦不敢嗔亦不逃避。<a id="a-8f"></a>咒人若不如法及以怯弱即不成就。<a id="a-8g"></a>由是咒人常应如法勤修福业。<a id="a-8h"></a>不假多功而得成就。</p>
  <p data-pb></p>
  <h2 id="a8i">成就见如来法分第十六</h2>
  <p id="a8j">若有欲得见如来者。<a id="a-8k"></a>其持咒人行十善业。<a id="a-8l"></a>起慈悲心发增上意乐。<a id="a-8m"></a>精进坚固自誓要期。<a id="a-8n"></a>为欲利益一切众生。<a id="a-8o"></a>供养三宝。<a id="a-8p"></a>于圣观自在菩萨像前。<a id="a-8q"></a>涂地造坛。<a id="a-8r"></a>随力所办种种资具。<a id="a-8s"></a>灯烛华香而用供养。<a id="a-8t"></a>清净其身着鲜白衣。<a id="a-8u"></a>日别三时洗浴并换衣服。<a id="a-8v"></a>于其坛内或三日或七日断食。<a id="a-8w"></a>结加趺坐作如来印。<a id="a-8x"></a>应诵不空罥索心咒王。<a id="a-8y"></a>尔时圣观自在菩萨。<a id="a-8z"></a>像身震动或现神变。<a id="a-90"></a>或行或坐或低或昂。<a id="a-91"></a>或现一身多身或粗或细。<a id="a-92"></a>或起腾空放大光明。<a id="a-93"></a>若见如此种种异相。<a id="a-94"></a>当知即是咒法成就。<a id="a-95"></a>其持咒人应令普贤得见如来。<a id="a-96"></a>复由此相圣观自在菩萨。<a id="a-97"></a>令普贤菩萨。<a id="a-98"></a>奉请世尊使咒人见。<a id="a-99"></a>复由此相当知如来。<a id="a-9A"></a>允许圣观自在菩萨之所启请。<a id="a-9B"></a>为欲利益哀愍一切众生故。<a id="a-9C"></a>时持咒者见如是相欢喜踊跃。<a id="a-9D"></a>复以种种供养之具。<a id="a-9E"></a>供养圣观自在菩萨。<a id="a-9F"></a>应诵不空罥索心咒王乃至圣观自在菩萨像。<a id="a-9G"></a>于其座上示现隐没。<a id="a-9H"></a>如来出现申金色臂。<a id="a-9I"></a>安慰咒人唱如是言。<a id="a-9J"></a>汝者如来大悲者哀愍汝故。<a id="a-9K"></a>汝所希求我当满足汝愿。<a id="a-9L"></a>于时咒人瞻仰世尊。<a id="a-9M"></a>踊跃欢喜右绕七匝。<a id="a-9N"></a>香花供养修敬已毕。<a id="a-9O"></a>白言世尊。<a id="a-9P"></a>我今肉眼得见如来。<a id="a-9Q"></a>我所希求愿令满足。<a id="a-9R"></a>尔时世尊告咒人言。<a id="a-9S"></a>随汝意乐悉当与汝。<a id="a-9T"></a>汝今何求。<a id="a-9U"></a>若求多闻。<a id="a-9V"></a>若求财宝富贵自在。<a id="a-9W"></a>若求咒仙。<a id="a-9X"></a>若于如来法中。<a id="a-9Y"></a>求声闻缘觉菩提。<a id="a-9Z"></a>若求灌顶菩萨之位。<a id="a-9a"></a>若求人中无病长寿。<a id="a-9b"></a>或求生婆罗门家居士大种姓家。<a id="a-9c"></a>转轮王家殊胜生处。<a id="a-9d"></a>若求生四大王众天三十三天。<a id="a-9e"></a>焰摩天睹史多天化乐天他化自在天。<a id="a-9f"></a>梵身天净居天及求圣果。<a id="a-9g"></a>如是等处所求皆得。<a id="a-9h"></a>以如来神力故福德加持故。<a id="a-9i"></a>如来秘密神咒故。<a id="a-9j"></a>圣观自在菩萨愿力故。<a id="a-9k"></a>不空罥索心咒王威力故。<a id="a-9l"></a>持咒之人意乐清净故。<a id="a-9m"></a>如来语言无虚谬故。<a id="a-9n"></a>诸所希求必当成就。<a id="a-9o"></a>若持咒者于如来前欲得授记。<a id="a-9p"></a>如来亦为授记。<a id="a-9q"></a>愚夫少智不应分别。<a id="a-9r"></a>生如是疑佛智难成。<a id="a-9s"></a>要经无量百千俱胝那庾多阿僧企耶劫。<a id="a-9t"></a>修行净业百千业行。<a id="a-9u"></a>善巧方便方得成满。<a id="a-9v"></a>云何以少咒法一生修集便得授记。<a id="a-9w"></a>勿起此疑。<a id="a-9x"></a>何以故以持咒人。<a id="a-9y"></a>修行般若善巧方便。<a id="a-9z"></a>信力精进力念力三摩地力。<a id="a-A0"></a>由是因缘一切成就。<a id="a-A1"></a>乃至成佛故。<a id="a-A2"></a>我今者安慰咒人。<a id="a-A3"></a>劝发精进为之授记。<a id="a-A4"></a>当成阿耨多罗三藐三菩提。<a id="a-A5"></a>欲令咒人得授记已。<a id="a-A6"></a>依菩萨行次第修习。<a id="a-A7"></a>一切自在得静虑三摩地。<a id="a-A8"></a>如是自在菩萨。<a id="a-A9"></a>得近阿耨多罗三藐三菩提。<a id="a-AA"></a>由是咒人先求自在。<a id="a-AB"></a>若有未尝菩提乐者。<a id="a-AC"></a>应生净信乘信力故。<a id="a-AD"></a>一切事成速达彼岸。<a id="a-AE"></a>若不信者假使经于百千俱胝。<a id="a-AF"></a>多劫精进唐捐其功。<a id="a-AG"></a>终无获证。<a id="a-AH"></a>远离阿耨多罗三藐三菩提。<a id="a-AI"></a>世尊由是了知众生意乐。<a id="a-AJ"></a>故为之授记。<a id="a-AK"></a>咒人由是于世尊前。<a id="a-AL"></a>求授记故佛为之记。<a id="a-AM"></a>尔时咒人得授记已。<a id="a-AN"></a>应知决定我当成佛。<a id="a-AO"></a>为天人师无上福田。<a id="a-AP"></a>而发是心我下劣身。<a id="a-AQ"></a>不净所生无常败坏。<a id="a-AR"></a>寿命短促生灭逼迫。<a id="a-AS"></a>复何所用。<a id="a-AT"></a>为求如来不坏身故持养此身。<a id="a-AU"></a>发愿不作身语及意不善之业。<a id="a-AV"></a>常行身语及意善业。<a id="a-AW"></a>必当舍离五趣之身。<a id="a-AX"></a>修行佛因精勤苦行。<a id="a-AY"></a>以持咒人神咒力故。<a id="a-AZ"></a>定证菩提。<a id="a-Aa"></a>为能积集不可思议功德力故。<a id="a-Ab"></a>诵持如来陀罗尼故。<a id="a-Ac"></a>修习殊胜三摩地力故。<a id="a-Ad"></a>由是如来咒藏中。<a id="a-Ae"></a>说如此神咒。<a id="a-Af"></a>有大印法及结坛法并入坛法。<a id="a-Ag"></a>攘灾法增益法。<a id="a-Ah"></a>治罚一切障碍鬼法。<a id="a-Ai"></a>若有信者以咒方便而调伏之。<a id="a-Aj"></a>能现菩萨种种神变。<a id="a-Ak"></a>所作吉祥善巧方便。<a id="a-Al"></a>无病长寿灭诸烦恼离五无间业。<a id="a-Am"></a>复能销灭厄难灾障。<a id="a-An"></a>能除疫病。<a id="a-Ao"></a>及能除咒起死尸鬼魇魅。<a id="a-Ap"></a>并起尸鬼及恶征祥。<a id="a-Aq"></a>复能令毒药蛊毒器仗。<a id="a-Ar"></a>赤疮黑疮痔瘘。<a id="a-As"></a>塞建陀鬼痫鬼影鬼小儿鬼。<a id="a-At"></a>由咒力故不能为害。<a id="a-Au"></a>复得色力富贵自在安乐身心。<a id="a-Av"></a>悦豫智慧聪明忆念。<a id="a-Aw"></a>有大威德众人敬爱。<a id="a-Ax"></a>复能成就福智资粮增长善根。<a id="a-Ay"></a>面貌端正光辉可爱。<a id="a-Az"></a>若有成就尊者圣观自在菩萨不空罥索心咒王法。<a id="a-B0"></a>即得如是无量功德。<a id="a-B1"></a>如如意宝及劫腊波树所求皆得。<a id="a-B2"></a>此神咒法假使经于百千俱胝劫生求。<a id="a-B3"></a>尚难可得。<a id="a-B4"></a>何况少福众生而得此法。<a id="a-B5"></a>法尚难得何况成就。<a id="a-B6"></a>当知此咒难得见闻。<a id="a-B7"></a>以一切如来之所护持。<a id="a-B8"></a>一切菩萨之所同入。<a id="a-B9"></a>一切如来所共成就。<a id="a-BA"></a>一切诸天之所拥卫。<a id="a-BB"></a>常为咒人之所供养。<a id="a-BC"></a>是大福聚。<a id="a-BD"></a>能应众生皆得满足。<a id="a-BE"></a>示现无上正等菩提。<a id="a-BF"></a>若有人受持此咒。<a id="a-BG"></a>以诸花香幢幡宝盖。<a id="a-BH"></a>供养恭敬尊重赞叹。<a id="a-BI"></a>终不堕于地狱饿鬼畜生诸恶趣中。<a id="a-BJ"></a>常生极乐世界阿弥陀佛前。<a id="a-BK"></a>寿命无量。<a id="a-BL"></a>一切皆如圣观自在菩萨威德神力。</p>
  <p id="aBM">第二十六咒</p>
  <p id="aBN">南谟啰哆那　怛啰夜耶　南谟阿弭哆婆耶　怛他[卄/(阿-可+辛)/子]多耶　南谟阿唎耶　跋嚧吉帝　失筏啰耶　菩提萨埵耶　摩诃萨埵耶　摩诃迦嚧尼迦耶　怛跌他　唵　阿慕伽钵啰底喝多　僧诃啰　僧诃啰吽泮吒。</p>
  <p id="aBO">此是收除咒。<a id="a-BP"></a>凡结坛事毕欲收除时。<a id="a-BQ"></a>先诵此咒然后除之。</p>
 </body>
</html>