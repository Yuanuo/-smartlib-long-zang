<!doctype html>
<html id="z3IBTr2Qi" data-ver="682">
 <head>
  <meta charset="utf-8">
  <meta author="宝思惟">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">不空罥索心咒王经卷上</h1>
  <p id="a2">南谟啰哆那怛啰夜耶　南谟阿唎耶　阿弭哆婆耶　怛他孽多耶　南谟阿唎耶　跋嚧吉帝　失筏啰耶　菩地萨埵耶　摩诃萨埵耶　摩诃迦嚧尼迦耶　怛跌他　唵阿慕伽　钵啰底喝多吽[合*牛][口*半]吒　娑婆诃。</p>
  <p id="a3">如是所说不空陀罗尼自在王咒。<a id="a-4"></a>即是一切秘密神咒之主。<a id="a-5"></a>若有人能诵此神咒成就之者。<a id="a-6"></a>即能通达一切神咒。<a id="a-7"></a>但是咒法所有事业皆得圆满。</p>
  <p data-pb></p>
  <h2 id="a8">成就尊者说不空神咒功德分第一</h2>
  <p id="a9">尔时圣观自在菩萨摩诃萨。<a id="a-A"></a>复说不空罥索神咒王法。<a id="a-B"></a>若成就者福不唐捐。<a id="a-C"></a>能令无量无边诸众生界。<a id="a-D"></a>一切业障悉皆清净。<a id="a-E"></a>能集无量福德资粮。<a id="a-F"></a>增长善根方便善巧。<a id="a-G"></a>通达无边智慧境界。<a id="a-H"></a>六波罗蜜多皆得圆满。<a id="a-I"></a>复能证得无上菩提。<a id="a-J"></a>四无所畏十八不共一切佛法。<a id="a-K"></a>及四圣谛神足根力菩提分法。<a id="a-L"></a>复能示现静虑解脱诸三摩地三摩钵底。<a id="a-M"></a>复能证得声闻辟支佛及如来地。<a id="a-N"></a>成就般若聪慧利根。<a id="a-O"></a>有大威德精进势力。<a id="a-P"></a>具足辩才腾空隐形。<a id="a-Q"></a>为斫羯啰伐赖底曷啰阇一切自在。<a id="a-R"></a>能成咒仙获世安乐。<a id="a-S"></a>得吉祥瓶及如意珠。<a id="a-T"></a>随应所作一切皆得。<a id="a-U"></a>驱策使者进退无违。<a id="a-V"></a>令罗刹娑随意而转。<a id="a-W"></a>复能入于阿素洛窟。<a id="a-X"></a>或烧众香或置药眼中。<a id="a-Y"></a>能见地下一切伏藏。<a id="a-Z"></a>所为事业自在成就。<a id="a-a"></a>疗治众病调伏鬼神守护坛场。<a id="a-b"></a>令诸龙王欢喜悦乐。<a id="a-c"></a>降雨止雨皆得自在。<a id="a-d"></a>复能于彼一切人中而得自在。<a id="a-e"></a>能令一切众罪厄难悉皆销灭。<a id="a-f"></a>资财宝物所求皆得。<a id="a-g"></a>复能成就无边陀罗尼门及三摩地门。<a id="a-h"></a>此大不空罥索神咒之法。<a id="a-i"></a>于诸咒中功德最上殊胜广大。<a id="a-j"></a>能令一切天龙药叉健闼缚阿素洛揭路茶紧捺洛莫呼洛伽。<a id="a-k"></a>诸部多鬼一切饿鬼。<a id="a-l"></a>毕舍遮拘畔茶罗刹娑。<a id="a-m"></a>星宿鬼障碍鬼等。<a id="a-n"></a>承事供养尊重赞叹。<a id="a-o"></a>复为帝释诸梵王等之所拥护。<a id="a-p"></a>复为一切成咒仙者共所庆慰。<a id="a-q"></a>复为常离一切散乱无所著者之所承习。<a id="a-r"></a>受持所说供养恭敬尊重赞叹。</p>
  <p data-pb></p>
  <h2 id="as">成就受持供养神咒法分第二</h2>
  <p id="at">尔时圣观自在菩萨摩诃萨。<a id="a-u"></a>复说神咒之法。<a id="a-v"></a>若有欲诵此神咒时。<a id="a-w"></a>应先洗浴着新净衣。<a id="a-x"></a>洁净诵咒受菩萨戒。<a id="a-y"></a>起慈悲心哀愍众生意乐。<a id="a-z"></a>作真实语远离嫉妒。<a id="a-10"></a>利益安乐一切有情。<a id="a-11"></a>直心净信爱乐功德。<a id="a-12"></a>舍离贪爱嗔恚愚痴。<a id="a-13"></a>忆念三宝期心报恩。<a id="a-14"></a>应广供养圣观自在菩萨摩诃萨。<a id="a-15"></a>烧香散花涂香末香。<a id="a-16"></a>庄严幢幡及诸华盖。<a id="a-17"></a>于尊者前一心净信意乐坚固。<a id="a-18"></a>应诵圣者不空罥索心神咒王一百八遍。<a id="a-19"></a>即入不空陀罗尼三摩地门。<a id="a-1A"></a>作莲花印禁出入息默然而住。<a id="a-1B"></a>由是此人所应作事皆得具足。<a id="a-1C"></a>即于梦中得见圣观自在菩萨。<a id="a-1D"></a>或现苾刍形或现婆罗门形或现童子形。<a id="a-1E"></a>或现帝王形或现宰官形。<a id="a-1F"></a>赞诵咒人作如是言。<a id="a-1G"></a>善哉丈夫汝能受持我之所说。<a id="a-1H"></a>汝所爱乐皆得圆满。<a id="a-1I"></a>汝今持咒心何所欲。<a id="a-1J"></a>随意求索能令汝愿速得成就。<a id="a-1K"></a>由是得灭一切业障。<a id="a-1L"></a>永不堕于地狱畜生。<a id="a-1M"></a>常生一切诸善趣中。<a id="a-1N"></a>般若现前辩才无滞增长正念。<a id="a-1O"></a>诸天随顺而为伴侣。<a id="a-1P"></a>所作自在无有障碍具大威神。<a id="a-1Q"></a>复能持咒随心所欲。<a id="a-1R"></a>不为一切怨贼侵夺。<a id="a-1S"></a>贤圣赞叹。<a id="a-1T"></a>常为国王大臣婆罗门居士等之所敬重。<a id="a-1U"></a>一切众生之所爱乐。<a id="a-1V"></a>供养恭敬承事礼拜善言赞叹。<a id="a-1W"></a>常与一切惊怖之者作归依处。<a id="a-1X"></a>能得一切善人腹心。<a id="a-1Y"></a>若有常诵此神咒者。<a id="a-1Z"></a>三业恶障皆悉销灭。<a id="a-1a"></a>若诵万遍。<a id="a-1b"></a>所须饮食卧具汤药衣服什物无所乏少。<a id="a-1c"></a>安乐无病长寿自在。</p>
  <p data-pb></p>
  <h2 id="a1d">成就亲见圣观自在菩萨法分第三</h2>
  <p id="a1e">若人欲得亲见圣观自在菩萨。<a id="a-1f"></a>应往寂静山寺塔庙之中。<a id="a-1g"></a>或园林河边深山岩谷阿兰若处。<a id="a-1h"></a>着新净衣持八戒斋。<a id="a-1i"></a>受菩萨戒三业清净。<a id="a-1j"></a>入三摩地修四梵行无所吝惜。<a id="a-1k"></a>于诸持戒福德人边常求欢喜。<a id="a-1l"></a>然后于圣观自在菩萨像前受其咒法既受法已。<a id="a-1m"></a>即便于彼清净之处。<a id="a-1n"></a>吉祥草上结加趺坐。<a id="a-1o"></a>应诵不空罥索心咒一心不动。<a id="a-1p"></a>若昼若夜不惊不怖。<a id="a-1q"></a>乃至忽闻虚空之中。<a id="a-1r"></a>有虎啸声亦不惊怖。<a id="a-1s"></a>若见闻空中诸天音乐歌舞唱伎不应惊异。<a id="a-1t"></a>或见天雨曼陀罗华摩诃曼陀罗华。<a id="a-1u"></a>钵特摩华嗢钵罗华。<a id="a-1v"></a>俱没陀华奔茶利华等亦不惊怪。<a id="a-1w"></a>是时圣观自在菩萨。<a id="a-1x"></a>至其人前唱言善哉善哉。<a id="a-1y"></a>汝能如是供养于我。<a id="a-1z"></a>诵持神咒何所求耶。<a id="a-20"></a>其诵咒人即从坐起。<a id="a-21"></a>于尊者前烧香散华。<a id="a-22"></a>水和粳米及诸杂华。<a id="a-23"></a>供养圣观自在菩萨。<a id="a-24"></a>右绕三匝头面礼足。<a id="a-25"></a>菩萨尔时随其意乐悉皆与之。</p>
  <p data-pb></p>
  <h2 id="a26">成就画像帧法分第四</h2>
  <p id="a27">尔时尊者说画像法及成就咒法。<a id="a-28"></a>若画圣观自在菩萨形像之时。<a id="a-29"></a>应织绢氎随其长短不截两头。<a id="a-2A"></a>所用彩色和以香胶勿取余胶。<a id="a-2B"></a>画师先受八戒斋法。<a id="a-2C"></a>然后方画圣观自在菩萨形像。<a id="a-2D"></a>其身黄白首戴华冠绀发分被两肩前后。<a id="a-2E"></a>慈颜和悦放百千光。<a id="a-2F"></a>清净殊胜面有三目。<a id="a-2G"></a>以纯白綖交络肩臆。<a id="a-2H"></a>以瑿泥耶鹿王皮而覆肩上。<a id="a-2I"></a>庄饰宝带以系其腰。<a id="a-2J"></a>尊者四臂。<a id="a-2K"></a>左边上手执持莲华。<a id="a-2L"></a>下手执持澡瓶。<a id="a-2M"></a>右边上手施无畏下手执数珠。<a id="a-2N"></a>皆以珍宝而严饰之。<a id="a-2O"></a>身着天衣立莲华上。<a id="a-2P"></a>有大威德璎珞短长。<a id="a-2Q"></a>交髆垂下耳珰臂印。<a id="a-2R"></a>及以环钏皆宝饰之。<a id="a-2S"></a>顶上画作无量寿佛。<a id="a-2T"></a>于其帧内画种种华。<a id="a-2U"></a>若欲作坛于春秋时。<a id="a-2V"></a>白月八日或十五日。<a id="a-2W"></a>吉祥星下选择好时无风无云。<a id="a-2X"></a>即于城外择取好处随其方地。<a id="a-2Y"></a>有诸树木根茎枝叶。<a id="a-2Z"></a>华果茂盛条蔓交加。<a id="a-2a"></a>周遍皆有流泉浴池。<a id="a-2b"></a>处处青草皆悉充遍。<a id="a-2c"></a>应用黄土为泥涂地。<a id="a-2d"></a>种种修理尽令如法。<a id="a-2e"></a>不于荆棘瓦砾骨石诸恶土地。<a id="a-2f"></a>其坛四面以金精赤土雄黄石灰及紫金色。<a id="a-2g"></a>青黄赤白及以紫色。<a id="a-2h"></a>画其界道于坛方面各开一门。<a id="a-2i"></a>门外各有二吉祥柱。<a id="a-2j"></a>于其坛内应画螺形万字香印。<a id="a-2k"></a>门内各有二吉祥瓶。<a id="a-2l"></a>随其处所应作浴池。<a id="a-2m"></a>池内周遍嗢钵罗华俱没头华奔茶利迦华。<a id="a-2n"></a>于池四边应画鹅形。<a id="a-2o"></a>如贯华鬘周匝围绕。<a id="a-2p"></a>应置像帧坛场之内。<a id="a-2q"></a>散种种华烧种种香。<a id="a-2r"></a>幢幡宝盖而供养之。<a id="a-2s"></a>或用金银诸宝及以赤铜作吉祥瓶。<a id="a-2t"></a>盛满一切诸妙香药末尼真珠金银等宝和杂盛之。<a id="a-2u"></a>以杂华绳系其瓶项。<a id="a-2v"></a>取烧稻谷作华。<a id="a-2w"></a>散以严饰坛上。<a id="a-2x"></a>应以白缦覆之。<a id="a-2y"></a>于坛四角各立一人。<a id="a-2z"></a>身被甲仗而守护之。<a id="a-30"></a>是时咒师每日三时。<a id="a-31"></a>洗浴清洁着新净衣。<a id="a-32"></a>三业清净受持律仪。<a id="a-33"></a>于圣观自在菩萨像前。<a id="a-34"></a>应以乳糜酥酪沙糖石蜜。<a id="a-35"></a>盛满器中而供养之。<a id="a-36"></a>后以栴檀沉水苏合龙脑。<a id="a-37"></a>如是等香和杂烧之而为供养。<a id="a-38"></a>于像帧前。<a id="a-39"></a>敷吉祥草结加趺坐。<a id="a-3A"></a>作莲华印安心合掌。<a id="a-3B"></a>敬礼一切诸佛菩萨。<a id="a-3C"></a>即诵护身咒。<a id="a-3D"></a>咒曰第二护身咒。</p>
  <p id="a3E">唵　阿慕伽　钵啰底诃多啰叉啰叉(自称名)吽泮吒。</p>
  <p id="a3F">若欲护身时取自发一茎。<a id="a-3G"></a>应以此咒咒二十一遍。<a id="a-3H"></a>常护自身无能损害。</p>
  <p id="a3I">咒鬼神咒第三咒</p>
  <p id="a3J">唵　阿慕伽　漫陀　吽[合*牛]　泮吒。</p>
  <p id="a3K">若咒鬼神先诵此咒。<a id="a-3L"></a>咒五色綖一百八遍系坛四面。<a id="a-3M"></a>然后咒水一百八遍。<a id="a-3N"></a>或咒芥子或咒净灰。<a id="a-3O"></a>随四方面坛内散之。<a id="a-3P"></a>即令一切恶鬼神等无能恼乱。</p>
  <p id="a3Q">禁恶鬼咒第四咒</p>
  <p id="a3R">唵　阿慕伽　钵啰底诃多唵吽泮吒。</p>
  <p id="a3S">若禁恶鬼应诵此咒。<a id="a-3T"></a>咒水一百八遍。<a id="a-3U"></a>或咒白芥子或咒净灰。<a id="a-3V"></a>随四方面坛外散之。<a id="a-3W"></a>令诸恶鬼不得其便。</p>
  <p id="a3X">禁恶魔咒第五咒</p>
  <p id="a3Y">唵　阿慕伽　帝晒路枳耶　毗阇耶　俱噜磨吽泮吒。</p>
  <p id="a3Z">若咒魔时应诵此咒。<a id="a-3a"></a>咒水一百八遍。<a id="a-3b"></a>或白芥子及咒净灰。<a id="a-3c"></a>于其坛外散洒十方。<a id="a-3d"></a>即禁诸恶魔不能娆乱。</p>
  <p id="a3e">禁诸恶魔鬼咒第六咒</p>
  <p id="a3f">唵　阿慕伽　啰叉(自称名)娑婆诃。</p>
  <p id="a3g">若欲禁诸恶魔鬼时。<a id="a-3h"></a>应以此咒咒水一百八遍。<a id="a-3i"></a>或白芥子及咒净灰。<a id="a-3j"></a>点自顶上额上心上及两肩上。<a id="a-3k"></a>遍洒其身。<a id="a-3l"></a>即令一切恶鬼恶魔不能恼乱。</p>
  <p id="a3m">咒同伴人咒第七咒</p>
  <p id="a3n">唵　阿慕伽　吽佉。</p>
  <p id="a3o">若欲咒同伴人时。<a id="a-3p"></a>应诵此咒。<a id="a-3q"></a>咒水一百八遍。<a id="a-3r"></a>或白芥子及咒净灰。<a id="a-3s"></a>于其坛内散洒同伴。<a id="a-3t"></a>即护彼人。<a id="a-3u"></a>恶魔鬼众无能恼乱。</p>
  <p id="a3v">咒香咒第八咒</p>
  <p id="a3w">唵　阿慕伽　淡磨淡磨　吽泮吒。</p>
  <p id="a3x">若烧香时。<a id="a-3y"></a>先以此咒。<a id="a-3z"></a>咒种种香二十一遍。<a id="a-40"></a>然后烧香恭敬供养。</p>
  <p id="a41">咒饮食及华果咒第九咒</p>
  <p id="a42">唵　阿慕伽　[起-巳+乞]醯利儜　[起-巳+乞]醯唎儜　吽泮吒。</p>
  <p id="a43">若以饮食及华果等欲散之时。<a id="a-44"></a>先诵此咒咒一百八遍。<a id="a-45"></a>然后于其坛外。<a id="a-46"></a>随四方面而遍散之。</p>
  <p id="a47">随作事成就咒第十咒</p>
  <p id="a48">唵　阿慕伽　毗阇耶　吽泮吒。</p>
  <p id="a49">随作何事若诵此咒悉皆成就。</p>
  <p id="a4A">世尊能持咒者。<a id="a-4B"></a>作是法已。<a id="a-4C"></a>于其坛内。<a id="a-4D"></a>应诵不空陀罗尼自在王咒。<a id="a-4E"></a>若见圣观自在菩萨像帧动时。<a id="a-4F"></a>或烟出时或焰出时。<a id="a-4G"></a>如常诵咒不应惊怖。<a id="a-4H"></a>若见帧动得富贵自在。<a id="a-4I"></a>若见烟出成就曷啰阇位。<a id="a-4J"></a>若见焰出腾空自在得成咒仙。<a id="a-4K"></a>其诵咒者若见焰出。<a id="a-4L"></a>心无惊怖身不动摇。<a id="a-4M"></a>即得圣观自在菩萨。<a id="a-4N"></a>现其人前而安慰之。<a id="a-4O"></a>其人见已所求皆遂。<a id="a-4P"></a>即得菩萨诸三摩地。<a id="a-4Q"></a>于阿耨多罗三藐三菩提得不退转。<a id="a-4R"></a>现身忆念宿世生事。<a id="a-4S"></a>及得无量百千功德。</p>
  <p data-pb></p>
  <h2 id="a4T">成就使者能办事法分第五</h2>
  <p id="a4U">尔时圣观自在菩萨。<a id="a-4V"></a>复说使者能办事法。<a id="a-4W"></a>此之使者即是圣观自在菩萨。<a id="a-4X"></a>不空罥索王神咒之使。<a id="a-4Y"></a>若欲驱使。<a id="a-4Z"></a>应以彩色及氎布帧上。<a id="a-4a"></a>画使者形又作药叉童子像。<a id="a-4b"></a>头发直竖如盛火焰。<a id="a-4c"></a>面目嗔怒绿眼平鼻。<a id="a-4d"></a>形貌赤色身服赤衣。<a id="a-4e"></a>口出四牙二上二下。<a id="a-4f"></a>其舌于口或入或出。<a id="a-4g"></a>一手持剑一手执索。<a id="a-4h"></a>严身之具皆悉周备。<a id="a-4i"></a>欲作法时。<a id="a-4j"></a>于白月八日或十四日持斋洁净。<a id="a-4k"></a>安置帧像四衢道中或空室内。<a id="a-4l"></a>应以华香及诸饮食。<a id="a-4m"></a>除血肉等种种供养。<a id="a-4n"></a>其持咒者先应诵咒自防护身。<a id="a-4o"></a>于[疊*毛]帧前诵不空王咒一百八遍。<a id="a-4p"></a>是时使者现其人前。<a id="a-4q"></a>语持咒者言欲何所须。<a id="a-4r"></a>若见处分皆能成办。<a id="a-4s"></a>其持咒者随心所欲使者依行。<a id="a-4t"></a>于时使者随所见闻悉皆具说。<a id="a-4u"></a>若持咒人日索金钱百文应时即得。<a id="a-4v"></a>然不应别用及生吝惜。<a id="a-4w"></a>但应供养佛法僧宝。<a id="a-4x"></a>如是之事但当自知。<a id="a-4y"></a>不得辄向人说之。<a id="a-4z"></a>亦复不得共人结怨。<a id="a-50"></a>应食净食不得杂食。<a id="a-51"></a>每食之时先减己身一分饮食。<a id="a-52"></a>供养使者然后自食。<a id="a-53"></a>常须忆念不得忘之。<a id="a-54"></a>心常舍离贪嗔痴等不得妄语。<a id="a-55"></a>出诚谛言为他说法。<a id="a-56"></a>于一切众生常起饶益慈悲之心。<a id="a-57"></a>复以香华衣服幢幡宝盖。<a id="a-58"></a>涂香末香烧香散华。<a id="a-59"></a>恒常供养圣观自在菩萨作报恩心。<a id="a-5A"></a>若能如是即彼使者日日供承。<a id="a-5B"></a>得五百人所须资具。<a id="a-5C"></a>饮食衣服涂香末香。<a id="a-5D"></a>烧香散华一切具足。<a id="a-5E"></a>乃至持咒之者尽形已来。<a id="a-5F"></a>随意皆得无所乏少。</p>
  <p data-pb></p>
  <h2 id="a5G">成就驱策僮仆使者分第六</h2>
  <p id="a5H">尔时圣观自在菩萨复作是言。<a id="a-5I"></a>若欲成就驱策僮仆。<a id="a-5J"></a>其持咒者应先造作僮仆者形。<a id="a-5K"></a>而此使者即是不空罥索王神咒之僮仆。<a id="a-5L"></a>容貌端正。<a id="a-5M"></a>当以一切庄饰之具。<a id="a-5N"></a>而严其身。<a id="a-5O"></a>于其头上作五发髻。<a id="a-5P"></a>身之色相犹如童子。<a id="a-5Q"></a>若欲作时应用白檀。<a id="a-5R"></a>或用紫檀或妙香檀。<a id="a-5S"></a>或用天木或一切木。<a id="a-5T"></a>若金若银以作其形。<a id="a-5U"></a>若画帧时或白氎上或于绢上。<a id="a-5V"></a>其僮仆者所有衣服皆作赤色。<a id="a-5W"></a>以燕脂和紫矿汁。<a id="a-5X"></a>又取朱砂及以郁金若根若香。<a id="a-5Y"></a>诸杂色等画其形相。<a id="a-5Z"></a>应使端严面目喜悦熙怡微笑。<a id="a-5a"></a>其身形相浅黄白色。<a id="a-5b"></a>应作两臂。<a id="a-5c"></a>一手执庵摩罗果。<a id="a-5d"></a>一手持种种华。<a id="a-5e"></a>其像常于密处安置。<a id="a-5f"></a>散华烧香末香涂香然灯。<a id="a-5g"></a>种种饮食而为供养。<a id="a-5h"></a>又于像前诵不空罥索王咒一千八遍。<a id="a-5i"></a>其持咒者应受八戒起慈悲心。<a id="a-5j"></a>咒法即成。<a id="a-5k"></a>即能睹见彼使者形。<a id="a-5l"></a>驱策自在。<a id="a-5m"></a>此持咒者所有处分皆得成办。<a id="a-5n"></a>然其使者若耳所闻若眼所见皆来说向持咒之人。<a id="a-5o"></a>随持咒者使令去处能速往来。<a id="a-5p"></a>一切事业皆得成就。<a id="a-5q"></a>又能施与持咒之者一切财宝。<a id="a-5r"></a>随持咒人心欲去处。<a id="a-5s"></a>其使者即将去来。<a id="a-5t"></a>于持咒者住止之处。<a id="a-5u"></a>常净扫洒若泥涂地。<a id="a-5v"></a>所有一切隐密之事。<a id="a-5w"></a>及吉祥事皆来向说。<a id="a-5x"></a>一切恶声一切苦恼悉皆销灭。<a id="a-5y"></a>一切病患能令除愈。<a id="a-5z"></a>诸恶鬼神皆自隐没。<a id="a-60"></a>诸毒销散欢乐圆满。<a id="a-61"></a>一切福业皆得增长。<a id="a-62"></a>一切罪行悉能除灭。<a id="a-63"></a>犹如孝子恭敬供养尊量其父。<a id="a-64"></a>彼持咒人若欲自身安隐快乐。<a id="a-65"></a>不得于彼使者。<a id="a-66"></a>轻欺作恶及怀嗔怒。<a id="a-67"></a>应净洗浴常勤诵咒。<a id="a-68"></a>而修供养口不妄言。<a id="a-69"></a>其心哀愍一切众生施与无畏。<a id="a-6A"></a>于三宝所起深净信。<a id="a-6B"></a>常散诸华及悬华鬘烧香末香。<a id="a-6C"></a>以如是等。<a id="a-6D"></a>供养尊者圣观自在菩萨。<a id="a-6E"></a>又先以种种饮食散华烧香然灯供养使者。<a id="a-6F"></a>乃至不得于一日中忘不供养。<a id="a-6G"></a>若不供养求事不成。<a id="a-6H"></a>若其使者隐没不现即便舍去。<a id="a-6I"></a>是故持咒之人不应放逸。<a id="a-6J"></a>常修精进不应懈怠。<a id="a-6K"></a>于尊重处常勤供养。<a id="a-6L"></a>恒不忘失菩提之心。<a id="a-6M"></a>于施戒忍精进定慧。<a id="a-6N"></a>应常修习远离悭吝污戒尘垢。<a id="a-6O"></a>于生死中常生怖畏。<a id="a-6P"></a>深怀惭愧心常正念。<a id="a-6Q"></a>不得散乱智慧观察。<a id="a-6R"></a>若如是作即能成办一切咒业。</p>
  <p data-pb></p>
  <h2 id="a6S">成就吉祥瓶法分第七</h2>
  <p id="a6T">尔时圣观自在菩萨。<a id="a-6U"></a>复说成就吉祥瓶法。<a id="a-6V"></a>持咒之人若欲成就法者。<a id="a-6W"></a>应结同伴并修十善至心坚固。<a id="a-6X"></a>欲作坛时应选好处。<a id="a-6Y"></a>若山林地吉祥之所。<a id="a-6Z"></a>或是往昔仙人所住寂静之处。<a id="a-6a"></a>如法修理洗浴清净。<a id="a-6b"></a>俱着新衣唯食麦子及以乳糜。<a id="a-6c"></a>受八戒斋。<a id="a-6d"></a>与同伴人持咒自护。<a id="a-6e"></a>随心远近作四方坛。<a id="a-6f"></a>面各一门香泥涂地以香画叶。<a id="a-6g"></a>应用雄黄赤土紫檀等末而界其道。<a id="a-6h"></a>于其坛内随四方面。<a id="a-6i"></a>应画四大天王。<a id="a-6j"></a>以诸宝物庄严其身。<a id="a-6k"></a>皆被甲仗手执刀剑。<a id="a-6l"></a>其坛东面应画金刚。<a id="a-6m"></a>南面刀剑。<a id="a-6n"></a>西面画棓。<a id="a-6o"></a>北面画镩。<a id="a-6p"></a>于其四角画赤色幡。<a id="a-6q"></a>散种种华。<a id="a-6r"></a>于坛场中以诸彩色画吉祥瓶。<a id="a-6s"></a>用杂华鬘以系瓶项。<a id="a-6t"></a>取莲华池水盛满瓶中。<a id="a-6u"></a>复以香华妙药并诸杂果一切种子。<a id="a-6v"></a>及以金银真珠等宝并置瓶内。<a id="a-6w"></a>复以四槃。<a id="a-6x"></a>一槃盛酪。<a id="a-6y"></a>一盘盛苏。<a id="a-6z"></a>一盘盛乳。<a id="a-70"></a>一盘盛蜜。<a id="a-71"></a>于瓶四面各置一盘。<a id="a-72"></a>其持咒者须伴五人。<a id="a-73"></a>勇健无畏皆严器仗。<a id="a-74"></a>于其四方各立一人。<a id="a-75"></a>于五人中得心腹者简取一人。<a id="a-76"></a>与持咒者邻近而住。<a id="a-77"></a>五人之外更取一人。<a id="a-78"></a>勇猛无畏能为难事者。<a id="a-79"></a>令洗浴清净着新净衣。<a id="a-7A"></a>其持咒人于坛四方。<a id="a-7B"></a>散种种饮食除血肉等。<a id="a-7C"></a>于吉祥瓶前取吉祥草。<a id="a-7D"></a>敷座而坐。<a id="a-7E"></a>应当咒水及以粳米洒散十方。<a id="a-7F"></a>烧香散华如法结界。</p>
  <p id="a7G">第十一咒</p>
  <p id="a7H">唵　阿慕伽　播奢钵啰底诃多帝囇噜枳耶微阇耶　啰叉(自称名)吽[合*牛]泮吒(半音)</p>
  <p id="a7I">此咒咒自身及与同伴。<a id="a-7J"></a>如是咒已。<a id="a-7K"></a>应作大印诵圣观自在菩萨不空罥索心神咒王。<a id="a-7L"></a>若一日二日。<a id="a-7M"></a>诵此咒时若有毗那夜迦鬼来。<a id="a-7N"></a>故相惊怖而作障碍。<a id="a-7O"></a>其持咒人应起勇猛勿生恐惧。<a id="a-7P"></a>如常诵咒心莫散乱。<a id="a-7Q"></a>复于坛南面。<a id="a-7R"></a>闻罗刹娑可畏之声。<a id="a-7S"></a>其诵咒人咒白芥子七遍散之。<a id="a-7T"></a>诸罗刹娑寻即退散不能障碍。<a id="a-7U"></a>南西北方亦复如是。</p>
  <p id="a7V">咒吉祥瓶咒第十二咒</p>
  <p id="a7W">唵　阿慕伽　阿波啰耳多　诃曩诃曩　吽泮吒(半音)</p>
  <p id="a7X">此咒咒吉祥瓶。<a id="a-7Y"></a>咒咒瓶之时瓶现异相。<a id="a-7Z"></a>或倾或侧或动或摇。<a id="a-7a"></a>咒人见已如常诵咒。<a id="a-7b"></a>不应惊怖亦不解其结加趺坐何以故。<a id="a-7c"></a>以吉祥瓶如末尼珠。<a id="a-7d"></a>随心所欲一切皆得。<a id="a-7e"></a>要当策励加功方得成就。<a id="a-7f"></a>此吉祥瓶有大威力甚难成就。<a id="a-7g"></a>若得成者自在安乐增长福业。<a id="a-7h"></a>由是咒人常勤精进。<a id="a-7i"></a>不应空过恣诸放逸。<a id="a-7j"></a>若吉祥瓶中出火日焰。<a id="a-7k"></a>或出金银末尼真珠璎珞诸宝色相。<a id="a-7l"></a>或时出现种种衣服。<a id="a-7m"></a>复现诸天美妙婇女。<a id="a-7n"></a>及诸殊胜童男童女。<a id="a-7o"></a>或丈夫形严净装饰。<a id="a-7p"></a>或复示现城邑聚落及诸巷陌。<a id="a-7q"></a>象马车乘一切人众。<a id="a-7r"></a>宫殿园林美妙饮食。<a id="a-7s"></a>香华幡盖诸音乐等。<a id="a-7t"></a>虽见如是种种异相。<a id="a-7u"></a>如常诵咒不应惊起。<a id="a-7v"></a>其时圣观自在菩萨。<a id="a-7w"></a>复变自身现作普贤菩萨形像。<a id="a-7x"></a>无量菩萨眷属前后围绕。<a id="a-7y"></a>从彼瓶中忽然出现。<a id="a-7z"></a>圣观自在菩萨现此相时。<a id="a-80"></a>如上所现一切神变。<a id="a-81"></a>种种异相悉皆隐没。<a id="a-82"></a>唯有尊者现作普贤菩萨形像。<a id="a-83"></a>与无量菩萨皆共赞彼持咒人言。<a id="a-84"></a>善哉善哉汝能成就此神咒法。<a id="a-85"></a>随汝所求皆当与汝。<a id="a-86"></a>咒人闻已即从座起合掌恭敬。<a id="a-87"></a>右绕尊者顶礼供养而作是言。<a id="a-88"></a>唯愿尊者当摄受我施吉祥瓶。<a id="a-89"></a>圣观自在菩萨所现普贤菩萨言。<a id="a-8A"></a>善男子汝之所求。<a id="a-8B"></a>我今施汝随意受用。<a id="a-8C"></a>咒人取得吉祥瓶已置于顶上。<a id="a-8D"></a>复以香华种种供养。<a id="a-8E"></a>从吉祥瓶而乞愿言。<a id="a-8F"></a>南谟尊者愿随我意乐。<a id="a-8G"></a>一切事业悉皆圆满。<a id="a-8H"></a>其持咒人作此愿已。<a id="a-8I"></a>及诸同伴随心去处皆得如意。<a id="a-8J"></a>时吉祥瓶变现其体如净琉璃。<a id="a-8K"></a>为持咒人等现作童子。<a id="a-8L"></a>常能承事恭敬供养。</p>
  <p data-pb></p>
  <h2 id="a8M">成就策使罗刹童子分第八</h2>
  <p id="a8N">尔时圣观自在菩萨。<a id="a-8O"></a>复说策使罗刹童子之法。<a id="a-8P"></a>若欲使时。<a id="a-8Q"></a>其持咒者应先画作罗刹童子。<a id="a-8R"></a>色相形容如童子像。<a id="a-8S"></a>以一切庄具严饰其身。<a id="a-8T"></a>于头之上为五发髻。<a id="a-8U"></a>面状喜悦身相端严。<a id="a-8V"></a>衣服黄色如乘空行。<a id="a-8W"></a>手执莲华其体金色。<a id="a-8X"></a>如是画已安置密处。<a id="a-8Y"></a>若佛堂中若在房内。<a id="a-8Z"></a>于白月八日或十四日。<a id="a-8a"></a>持八戒斋于像帧前。<a id="a-8b"></a>散华烧香末香涂香。<a id="a-8c"></a>悬诸华鬘及种种饮食而为供养。<a id="a-8d"></a>于其像前结加趺坐。<a id="a-8e"></a>诵不空罥索心神咒王一百八遍。<a id="a-8f"></a>现前即见罗刹童子。<a id="a-8g"></a>随持咒人有所希愿皆令满足。<a id="a-8h"></a>其持咒者语童子言。<a id="a-8i"></a>汝今作我驱策使者。<a id="a-8j"></a>童子答言如是如是。<a id="a-8k"></a>我当策励承事供养。<a id="a-8l"></a>随汝驱使皆令速疾。<a id="a-8m"></a>而得成办不生疲厌。<a id="a-8n"></a>其持咒人常应勤心。<a id="a-8o"></a>供养童子形像不作轻欺。<a id="a-8p"></a>若欲食时先与童子不得遗忘。<a id="a-8q"></a>若能如是驱使自在。<a id="a-8r"></a>所须财物皆能与之。<a id="a-8s"></a>亦复示其伏藏之处。<a id="a-8t"></a>随持咒人所须庄具及与资财。<a id="a-8u"></a>皆为将来无所乏少。<a id="a-8v"></a>而此童子若眼所见若耳所闻。<a id="a-8w"></a>皆来密向持咒之人耳边而说。<a id="a-8x"></a>令持咒者忆念宿世所有生事。<a id="a-8y"></a>若持咒人问童子过去未来现在之事。<a id="a-8z"></a>皆依实答终无虚妄。</p>
  <p data-pb></p>
  <h2 id="a90">成就使死尸取伏藏分第九</h2>
  <p id="a91">尔时圣观自在菩萨。<a id="a-92"></a>说取伏藏之法。<a id="a-93"></a>若有欲取地中伏藏。<a id="a-94"></a>其持咒人先当诵咒防自身已。<a id="a-95"></a>即往冢间取丈夫尸。<a id="a-96"></a>身形之上无疮瘢者。<a id="a-97"></a>应与洗浴洗浴尸已。<a id="a-98"></a>即取香华涂其两足而供养之。<a id="a-99"></a>而便诵咒咒尸令起。<a id="a-9A"></a>作如是言。<a id="a-9B"></a>尊师今者与我何事。<a id="a-9C"></a>彼尸即从索纸笔墨。<a id="a-9D"></a>其持咒人即赍纸等而与死尸。<a id="a-9E"></a>彼尸即如法。<a id="a-9F"></a>抄写取伏藏珍宝之法与持咒人。<a id="a-9G"></a>若持咒人不用抄写即语尸言。<a id="a-9H"></a>汝应为我自取将来。<a id="a-9I"></a>其尸如言即为将来。<a id="a-9J"></a>所得珍宝应如法受。<a id="a-9K"></a>用供养三宝。<a id="a-9L"></a>及将施与一切众生。<a id="a-9M"></a>而此死尸随持咒人。<a id="a-9N"></a>所得珍宝若受用尽即便送来。<a id="a-9O"></a>若不施三宝及一切沙门婆罗门贫穷众生。<a id="a-9P"></a>即便不送。<a id="a-9Q"></a>若持咒人自身不欲至于墓中。<a id="a-9R"></a>又复不欲令彼尸起。<a id="a-9S"></a>若自能知伏藏之处。<a id="a-9T"></a>应往彼取若夜中取。<a id="a-9U"></a>应将同伴爱乐功德。<a id="a-9V"></a>同心同行深怖罪业。<a id="a-9W"></a>善解经论聪慧之者。<a id="a-9X"></a>先作吉祥禁身咒已。<a id="a-9Y"></a>即以苏膏涂布为烛。<a id="a-9Z"></a>诵不空罥索心神咒王一百八遍。<a id="a-9a"></a>用舍(诗可反)弥木然大火聚。<a id="a-9b"></a>发弘誓愿为令一切众生。<a id="a-9c"></a>永断贫穷苦恼等事。<a id="a-9d"></a>即以苏烛掷向空中。<a id="a-9e"></a>随有广大伏藏之处。<a id="a-9f"></a>其烛即于伏藏之上空中而下。<a id="a-9g"></a>随其宝物入地深浅所有尺数。<a id="a-9h"></a>其烛依此尺数空中而住。<a id="a-9i"></a>待持咒人来至藏所明了知处结界围之。<a id="a-9j"></a>其烛方灭知伏藏已。<a id="a-9k"></a>后若取时应以乳麋。<a id="a-9l"></a>及油麻粥以祭天神。<a id="a-9m"></a>如是祭已共其同伴而往取之。<a id="a-9n"></a>取得珍宝分为三分。<a id="a-9o"></a>一分自为已身。<a id="a-9p"></a>一分与其同伴。<a id="a-9q"></a>一分共同伴和顺供养三宝。<a id="a-9r"></a>又以自身所得一分。<a id="a-9s"></a>与一切众生之所共用。<a id="a-9t"></a>若能如有自身一分。<a id="a-9u"></a>乃至持咒之人命未尽期。<a id="a-9v"></a>用之无尽。</p>
  <p data-pb></p>
  <h2 id="a9w">成就入婇女室分第十</h2>
  <p id="a9x">尔时圣观自在菩萨。<a id="a-9y"></a>复说成就入婇女室法。<a id="a-9z"></a>若持咒人欲入此室。<a id="a-A0"></a>应将同伴腹心之者。<a id="a-A1"></a>先当具足作吉祥法。<a id="a-A2"></a>以咒自身。<a id="a-A3"></a>然后往至其室。<a id="a-A4"></a>其室可爱常有流泉浴池。<a id="a-A5"></a>及诸华果种种乐具。<a id="a-A6"></a>世间皆以此室是灵仙处。<a id="a-A7"></a>若欲入时。<a id="a-A8"></a>其持咒人当于白月十五日。<a id="a-A9"></a>持八戒斋澡浴清洁着白净衣。<a id="a-AA"></a>然后往至泉水出处。<a id="a-AB"></a>应以稻粟大麦小麦大豆小豆。<a id="a-AC"></a>及胡麻等七种之谷。<a id="a-AD"></a>和乳酪酥诵不空罥索心神咒王。<a id="a-AE"></a>每一一遍常以此谷散于火中。<a id="a-AF"></a>要使此室其门自开。<a id="a-AG"></a>持咒之人见室门开。<a id="a-AH"></a>不应惊怖不得辄起。<a id="a-AI"></a>应专诵咒。<a id="a-AJ"></a>若有婇女各各执持种种华香。<a id="a-AK"></a>从室而出语咒人言。<a id="a-AL"></a>善来尊者唯愿受我如是香华。<a id="a-AM"></a>其持咒者不应辄受。<a id="a-AN"></a>乃至三请持咒之人作如是言。<a id="a-AO"></a>善来姊妹若为摄受我等故来。<a id="a-AP"></a>愿持此香华与我同伴。<a id="a-AQ"></a>其同伴人观此婇女。<a id="a-AR"></a>随所爱者即便执手取以为妻。<a id="a-AS"></a>而此婇女知其人心所爱重故。<a id="a-AT"></a>犹如婢使而承事之。<a id="a-AU"></a>此同伴人随欲去处任情来往。<a id="a-AV"></a>其形色相少如童子。<a id="a-AW"></a>游戏受用五尘境界。<a id="a-AX"></a>若舍人身即得天身成就咒仙。<a id="a-AY"></a>其持咒者如是诵咒。<a id="a-AZ"></a>乃至更有胜妙婇女五百眷属。<a id="a-Aa"></a>从室而来。<a id="a-Ab"></a>执持种种衣服庄具及诸香华。<a id="a-Ac"></a>顶礼咒人作如是言。<a id="a-Ad"></a>善哉圣者为欲摄受哀愍我故。<a id="a-Ae"></a>久来在此。<a id="a-Af"></a>唯愿领受此衣服等。<a id="a-Ag"></a>至三请已。<a id="a-Ah"></a>其持咒人为欲调伏诸咒仙故。<a id="a-Ai"></a>应受其请随所受已。<a id="a-Aj"></a>持咒之人及诸婇女便没不现。<a id="a-Ak"></a>成就咒仙转轮王位。<a id="a-Al"></a>若舍人身得于天身。<a id="a-Am"></a>一切咒仙皆来恭敬顶礼其足。<a id="a-An"></a>称赞吉祥愿常住世。<a id="a-Ao"></a>奏种种音乐作诸歌舞。<a id="a-Ap"></a>建立百千宝幢幡盖欢乐具足。<a id="a-Aq"></a>其持咒人自在受用。<a id="a-Ar"></a>天王果报其心安乐。<a id="a-As"></a>然常念佛终不忘失。<a id="a-At"></a>菩萨之行得宿命智。<a id="a-Au"></a>超过一切诸恶趣门。<a id="a-Av"></a>亦不耽着五尘境界。<a id="a-Aw"></a>恒常得见诸佛菩萨。<a id="a-Ax"></a>而能教化无量有情。<a id="a-Ay"></a>于无上菩提道中。<a id="a-Az"></a>入不空智诸陀罗尼三摩地门。</p>
 </body>
</html>