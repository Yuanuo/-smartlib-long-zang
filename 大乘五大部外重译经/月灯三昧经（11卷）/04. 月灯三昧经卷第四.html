<!doctype html>
<html id="z3IBTnhPb" data-ver="417">
 <head>
  <meta charset="utf-8">
  <meta author="那连提黎耶舍">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">月灯三昧经卷第四</h1>
  <p id="a2">尔时婆伽婆在大众中示教利喜已。<a id="a-3"></a>即从坐起出王舍城。<a id="a-4"></a>诣耆阇崛山敷座而坐。<a id="a-5"></a>诸比丘众。<a id="a-6"></a>及诸天龙夜叉乾闼婆阿修罗迦楼罗紧那罗摩睺罗伽前后围绕。<a id="a-7"></a>尔时月光童子八百亿人。<a id="a-8"></a>并天龙八部诸鬼神等。<a id="a-9"></a>及余世界十那由他诸菩萨众。<a id="a-A"></a>持诸宝鬘涂香末香。<a id="a-B"></a>衣服幡花种种音乐。<a id="a-C"></a>建立幢盖悬诸缯幡。<a id="a-D"></a>出王舍城向耆阇崛山。<a id="a-E"></a>诣如来所头面礼足绕无量匝。<a id="a-F"></a>以已所持花香衣服宝盖幢幡。<a id="a-G"></a>击诸音乐设大供养。<a id="a-H"></a>设供养已曲躬恭敬。<a id="a-I"></a>为问法故却坐一面。</p>
  <p id="aJ">尔时月光童子作如是言。<a id="a-K"></a>我于如来应供正遍知。<a id="a-L"></a>欲有所问惟愿听许。<a id="a-M"></a>尔时世尊告童子言。<a id="a-N"></a>如来应正遍知。<a id="a-O"></a>随汝所欲恣汝问之。<a id="a-P"></a>汝所问者则能利益无量众生。<a id="a-Q"></a>吾当为汝分别解说令汝心喜。<a id="a-R"></a>尔时月光童子既蒙听许。<a id="a-S"></a>即白佛言。<a id="a-T"></a>菩萨摩诃萨成就几法。<a id="a-U"></a>能得如是一切诸法体性平等无戏论三昧。<a id="a-V"></a>尔时佛告月光童子言。<a id="a-W"></a>菩萨摩诃萨成就四法。<a id="a-X"></a>能得如是一切诸法体性平等无戏论三昧。<a id="a-Y"></a>何等为四。<a id="a-Z"></a>一者善学柔软同住安隐。<a id="a-a"></a>到调伏地能忍毁辱。<a id="a-b"></a>见法除慢是为初法。<a id="a-c"></a>菩萨若能成就如是。<a id="a-d"></a>便能得是一切诸法体性平等无戏论三昧。</p>
  <p id="ae">复次童子。<a id="a-f"></a>菩萨摩诃萨成就善戒清净戒第一善清净戒不浊戒不缺戒。<a id="a-g"></a>不穿戒不杂戒。<a id="a-h"></a>无定色戒自在戒。<a id="a-i"></a>不可呵戒不退落戒。<a id="a-j"></a>无所依戒无所取戒无所得戒。<a id="a-k"></a>圣所赞戒智所赞戒。<a id="a-l"></a>童子是为第二。<a id="a-m"></a>菩萨具足是法。<a id="a-n"></a>能得一切诸法体性平等无戏论三昧。</p>
  <p id="ao">复次童子。<a id="a-p"></a>菩萨摩诃萨深怖三界起惊畏心。<a id="a-q"></a>厌离三界起不染心。<a id="a-r"></a>不着三界起逼恼心。<a id="a-s"></a>为脱三界苦众生故起大悲心。<a id="a-t"></a>趣向阿耨多罗三藐三菩提。<a id="a-u"></a>发大精进心。<a id="a-v"></a>童子是为第三。<a id="a-w"></a>菩萨成就如是。<a id="a-x"></a>能得一切诸法体性平等无戏论三昧。</p>
  <p id="ay">复次童子。<a id="a-z"></a>菩萨摩诃萨求于多闻无有厌足。<a id="a-10"></a>为重于法不求财利。<a id="a-11"></a>为重于智不求名闻。<a id="a-12"></a>随闻受持为他广说显示其义。<a id="a-13"></a>以悲愍故不为亲属。<a id="a-14"></a>菩萨复作是念。<a id="a-15"></a>云何能令前听法众生于无上菩提速得不退转。<a id="a-16"></a>是为第四。<a id="a-17"></a>菩萨成就如是。<a id="a-18"></a>能得一切诸法平等无戏论三昧。<a id="a-19"></a>童子当知。<a id="a-1A"></a>此三昧法门无量诸佛之所演说。<a id="a-1B"></a>无量诸佛之所赞叹。<a id="a-1C"></a>无量诸佛之所咨嗟。<a id="a-1D"></a>无量诸佛之所显示。<a id="a-1E"></a>无量诸佛之所修习。<a id="a-1F"></a>尔时世尊。<a id="a-1G"></a>而说偈言。</p>
  <p id="a1H">我念不思那由劫　　有佛号曰音声身</p>
  <p id="a1I">彼音声身如来尊　　在世寿命六千岁</p>
  <p id="a1J">彼佛次前复有佛　　号智自在世所爱</p>
  <p id="a1K">彼智自在正遍知　　寿命一万二千岁</p>
  <p id="a1L">彼佛次前有佛号　　威德自在大势力</p>
  <p id="a1M">彼威德佛人中尊　　寿命七万六千岁</p>
  <p id="a1N">彼佛次前复有佛　　号大自在自然智</p>
  <p id="a1O">彼大自在天人师　　寿命满足千万岁</p>
  <p id="a1P">彼佛次前复有佛　　其佛号曰梵声师</p>
  <p id="a1Q">彼梵声佛两足尊　　寿命满足一亿岁</p>
  <p id="a1R">彼佛次前复有佛　　号众自在最胜离</p>
  <p id="a1S">彼众自在无比尊　　寿命满足六亿岁</p>
  <p id="a1T">彼佛次前复有佛　　其佛号曰声自在</p>
  <p id="a1U">彼音自在婆伽婆　　寿命满足千万岁</p>
  <p id="a1V">彼佛次前复有佛　　号曰声上为世灯</p>
  <p id="a1W">彼声上佛世导师　　寿命一万四千岁</p>
  <p id="a1X">彼佛次前复有佛　　号满月面普名称</p>
  <p id="a1Y">彼满月面普名称　　住世寿命一日夜</p>
  <p id="a1Z">彼佛次前复有佛　　其佛号曰日面满</p>
  <p id="a1a">彼日面佛无比尊　　寿命一万八千岁</p>
  <p id="a1b">彼佛次前复有佛　　其佛号曰梵面亲</p>
  <p id="a1c">彼梵面亲两足尊　　寿命二万三千岁</p>
  <p id="a1d">彼佛次前复有佛　　其佛号曰梵婆薮</p>
  <p id="a1e">彼梵婆薮天人师　　寿命一万八千岁</p>
  <p id="a1f">如是等佛同一劫　　其数二百世导师</p>
  <p id="a1g">汝听我今说佛名　　皆是三界世间亲</p>
  <p id="a1h">无毁身佛普音佛　　遍威德佛遍声佛</p>
  <p id="a1i">声供养佛名声佛　　声身勇佛声身净</p>
  <p id="a1j">智起智知善聪佛　　智光映蔽智等起</p>
  <p id="a1k">智焰聚佛智勇佛　　梵上梵命梵善佛</p>
  <p id="a1l">善梵天佛胜梵声　　梵音梵天梵施佛</p>
  <p id="a1m">威力威主善威佛　　威德自在起威佛</p>
  <p id="a1n">威德眼佛善胜佛　　怖上怖慧善可怖</p>
  <p id="a1o">可怖面佛怖起佛　　可怖怖上见实佛</p>
  <p id="a1p">善眼月上胜导师　　深远音佛无边音</p>
  <p id="a1q">净音自在净音佛　　无量音佛善现声</p>
  <p id="a1r">魔力音坏善眼佛　　善眼净面净眼佛</p>
  <p id="a1s">无量眼佛普眼佛　　善普眼佛胜眼佛</p>
  <p id="a1t">眼映蔽佛不毁眼　　调伏上佛调伏佛</p>
  <p id="a1u">善调心佛善调佛　　寂根寂意寂上佛</p>
  <p id="a1v">寂德极寂到定岸　　寂心无上如来尊</p>
  <p id="a1w">住边寂佛善调心　　善调寂根定意佛</p>
  <p id="a1x">寂上寂德炽盛佛　　度寂彼岸定勇佛</p>
  <p id="a1y">众因陀罗王众佛　　众自在佛映蔽众</p>
  <p id="a1z">众胜净智大众主　　众主勇健大众佛</p>
  <p id="a20">胜众解脱正遍知</p>
  <p id="a21">见法法幢法起佛　　法体性起法力佛</p>
  <p id="a22">法佛妙法勇健佛　　自性法起决定佛</p>
  <p id="a23">如此自性法起佛　　合有八亿皆同号</p>
  <p id="a24">是佛出于第二劫　　斯等如来我曾供</p>
  <p id="a25">自性法起决定佛　　若有得闻其名者</p>
  <p id="a26">闻已受持净业人　　速能获得是三昧</p>
  <p id="a27">我今所说牟尼王　　彼佛次后有余佛</p>
  <p id="a28">不可思议无数劫　　佛号善胜音王佛</p>
  <p id="a29">彼善胜王如来尊　　寿命七万六千岁</p>
  <p id="a2A">是如来尊初会时　　有罗汉众三十亿</p>
  <p id="a2B">六通三明根调伏　　具大威德四神足</p>
  <p id="a2C">住最后身诸漏尽　　不为八法之所染</p>
  <p id="a2D">尔时复有菩萨众　　其数合有万万亿</p>
  <p id="a2E">得六神通具辩才　　于诸法空学究竟</p>
  <p id="a2F">以神通力游亿刹　　展转教化过恒沙</p>
  <p id="a2G">问诸如来所行道　　还复住于本世界</p>
  <p id="a2H">博通一切修多罗　　游于世间作灯明</p>
  <p id="a2I">是谓佛子大神力　　为利众生游诸国</p>
  <p id="a2J">远离丑秽行梵行　　不为欲故造诸恶</p>
  <p id="a2K">常为诸天所喜乐　　于诸有中无所依</p>
  <p id="a2L">于空闲处常乞食　　住于空寂行头陀</p>
  <p id="a2M">多闻巧言大福德　　能于三界无所著</p>
  <p id="a2N">乐于禅定无所畏　　于义决定获辩才</p>
  <p id="a2O">于辞句义已善学　　佛子一问悉究竟</p>
  <p id="a2P">摄护一切诸善业　　于无量劫修行满</p>
  <p id="a2Q">常为诸佛之所赞　　演说解脱道句义</p>
  <p id="a2R">持戒清净无秽污　　如花处水无所著</p>
  <p id="a2S">于三界中常起厌　　不为世法之所染</p>
  <p id="a2T">其心清净业善净　　少欲知足具威德</p>
  <p id="a2U">安住当来圣德中　　亦住三明殊胜道</p>
  <p id="a2V">要在修行非口言　　自安于法为他说</p>
  <p id="a2W">为诸如来善摄受　　委付一切佛法藏</p>
  <p id="a2X">于三界中起怖畏　　以寂静心常修定</p>
  <p id="a2Y">常为诸佛所加护　　说千亿种修多罗</p>
  <p id="a2Z">若说亿种修多罗　　远离一切世间教</p>
  <p id="a2a">信于空寂说深义　　无量名称德如海</p>
  <p id="a2b">童子我于无量劫　　常赞叹彼无余间</p>
  <p id="a2c">我今但说其少分　　犹如大海水一渧</p>
  <p id="a2d">彼时善胜音王佛　　说此寂灭最胜定</p>
  <p id="a2e">是时三千大千界　　诸天及人悉充满</p>
  <p id="a2f">彼佛说此寂定时　　尔时大地六种动</p>
  <p id="a2g">天人众数如恒沙　　安住不退菩提道</p>
  <p id="a2h">有王最上人中尊　　号功德力大威神</p>
  <p id="a2i">具足有于五百子　　颜貌端正甚坏丽</p>
  <p id="a2j">有妙夫人数八亿　　悉是王宫内眷属</p>
  <p id="a2k">彼功德王所生女　　合有一千四百亿</p>
  <p id="a2l">是王八月十五日　　方欲善受八戒斋</p>
  <p id="a2m">共于八亿那由人　　俱时往诣如来所</p>
  <p id="a2n">稽首无上两足尊　　即于佛前坐一面</p>
  <p id="a2o">如来知彼心所乐　　即便为说胜三昧</p>
  <p id="a2p">是王闻斯三昧已　　弃舍王位如涕唾</p>
  <p id="a2q">并舍一切所亲爱　　于彼佛所而出家</p>
  <p id="a2r">夫人后宫调顺子　　及诸女等皆出家</p>
  <p id="a2s">后宫眷属及亲众　　七十六万那由他</p>
  <p id="a2t">彼王妻子出家者　　安住勇猛常精进</p>
  <p id="a2u">经行不住满八年　　于经行时便命终</p>
  <p id="a2v">此大圣王命终已　　还生本处王宫中</p>
  <p id="a2w">忽然化生无胎染　　是时如来犹在世</p>
  <p id="a2x">其父号曰坚固力　　其母号曰大智慧</p>
  <p id="a2y">其王生已白父母　　胜音王佛住世不</p>
  <p id="a2z">时彼胜音王如来　　曾为我说胜三昧</p>
  <p id="a30">非是因缘非无缘　　于诸有中唯说一</p>
  <p id="a31">一切诸法体性印　　出千万亿修多罗</p>
  <p id="a32">是诸菩萨无上财　　今佛犹说三昧不</p>
  <p id="a33">说法不坏于因果　　能修最胜八圣道</p>
  <p id="a34">如来智慧见世间　　了知诸法入真谛</p>
  <p id="a35">身业口业皆清净　　意业清净知见净</p>
  <p id="a36">出过一切诸攀缘　　是佛犹说三昧耶</p>
  <p id="a37">能知诸阴界平等　　远离一切诸入相</p>
  <p id="a38">证于无生寂灭忍　　是佛犹说三昧耶</p>
  <p id="a39">无碍辩才入寂智　　达解文字差别智</p>
  <p id="a3A">能过一切取着事　　是佛犹说三昧耶</p>
  <p id="a3B">知诸音声得欣喜　　见诸佛已起深乐</p>
  <p id="a3C">得于圣趣柔软直　　佛犹说是三昧耶</p>
  <p id="a3D">不起嗔怒恒调善　　发言美好常含笑</p>
  <p id="a3E">见诸众生先语慰　　佛犹说是三昧不</p>
  <p id="a3F">恭敬尊长无懈倦　　礼拜供养恒瞻视</p>
  <p id="a3G">其身清净具白法　　法王犹说三昧不</p>
  <p id="a3H">于诸白法常无厌　　住于空闲离邪命</p>
  <p id="a3I">忆念诸地不忘失　　法王犹说三昧不</p>
  <p id="a3J">于阴善巧智神通　　远离烦恼调伏地</p>
  <p id="a3K">能断凡夫语言道　　法王犹说三昧耶</p>
  <p id="a3L">常能修进诸胜行　　远离犯戒知持犯</p>
  <p id="a3M">及离一切诸亲爱　　法王犹说三昧耶</p>
  <p id="a3N">出过一切诸有生　　自识宿命离诸疑</p>
  <p id="a3O">其心敬法闻总持　　佛今犹说三昧耶</p>
  <p id="a3P">出生深利胜智慧　　信乐不动如山王</p>
  <p id="a3Q">得总持门不退转　　世亲犹说三昧不</p>
  <p id="a3R">常求一切白净法　　于恶法中恒远离</p>
  <p id="a3S">心不游入烦恼朋　　如来犹说是法不</p>
  <p id="a3T">诸学究竟得自在　　于诸禅定已穷尽</p>
  <p id="a3U">智慧能令信欣喜　　说法牟尼犹在不</p>
  <p id="a3V">胜智增长知生智　　无量智慧平等智</p>
  <p id="a3W">知于诸趣随生智　　牟尼王说是胜法</p>
  <p id="a3X">信心出家舍俗地　　不着三界无所依</p>
  <p id="a3Y">制伏其心令欣喜　　是佛说是胜菩提</p>
  <p id="a3Z">于诸法中无执着　　常能摄受一切法</p>
  <p id="a3a">于诸业果信不动　　最胜世尊说是法</p>
  <p id="a3b">戒律持犯果报智　　灭于一切诸诤论</p>
  <p id="a3c">能说非违非诤地　　两足牟尼说是法</p>
  <p id="a3d">受于忍辱无嗔怒　　于诸问答能善巧</p>
  <p id="a3e">知诸法句差别智　　大悲世尊说是法</p>
  <p id="a3f">知于过去未来际　　能知三世佛法性</p>
  <p id="a3g">知于三世分段智　　自然世尊说是法</p>
  <p id="a3h">常能系心于一处　　常能安身于圣地</p>
  <p id="a3i">于诸威仪常不改　　人中牛王说是法</p>
  <p id="a3j">有惭有愧自庄严　　知于世间应时语</p>
  <p id="a3k">一切常舒布施手　　无上世亲说是法</p>
  <p id="a3l">常能摄心有惭愧　　亦常厌离恶不善</p>
  <p id="a3m">随顺头陀常分卫　　牟尼王尊说胜法</p>
  <p id="a3n">常怀惭愧恒欣喜　　于尊供养恒恭敬</p>
  <p id="a3o">远离憍慢修礼拜　　如来说是胜妙法</p>
  <p id="a3p">策下劣心令其安　　自能测量智分齐</p>
  <p id="a3q">远离无知诸障碍　　如是胜人说是法</p>
  <p id="a3r">能入心智语言智　　决定能知诸言辞</p>
  <p id="a3s">远离一切无利事　　法王如来说是法</p>
  <p id="a3t">常得亲近善知识　　远离一切不善者</p>
  <p id="a3u">常得信佛不放逸　　牟尼说是无上法</p>
  <p id="a3v">知世假名但言说　　常厌一切世间苦</p>
  <p id="a3w">于利得失无忧喜　　牟尼说是最胜法</p>
  <p id="a3x">若得恭敬心不高　　不得恭敬心放舍</p>
  <p id="a3y">得称实叹心不喜　　是世间师说是法</p>
  <p id="a3z">常舍一切诸恶道　　不与俗流相交通</p>
  <p id="a40">于出家众亦不参　　自然智者说是法</p>
  <p id="a41">勇者远离非行处　　于佛所行常安住</p>
  <p id="a42">威仪具足心善调　　如是法母佛所说</p>
  <p id="a43">常远一切凡愚法　　亦远一切污家法</p>
  <p id="a44">常护一切诸佛法　　是法大智之所说</p>
  <p id="a45">少言美妙善相应　　他于人处能软语</p>
  <p id="a46">如法降伏诸怨敌　　大智慧日之教法</p>
  <p id="a47">知时节量诸饮食　　慎勿委信凡夫法</p>
  <p id="a48">若遇苦缘心不戚　　是为如来善胜教</p>
  <p id="a49">若见贫人令得财　　若见破戒起悲救</p>
  <p id="a4A">以悲愍心为开晓　　如是胜法如来教</p>
  <p id="a4B">常以法摄诸众生　　及舍一切诸财物</p>
  <p id="a4C">于诸八法无贮畜　　如来大圣所说教</p>
  <p id="a4D">赞叹持戒诃破戒　　坚持净戒不诈伪</p>
  <p id="a4E">不积资财能弃舍　　此是如来最胜教</p>
  <p id="a4F">深心启请诸师长　　随所言说悉能行</p>
  <p id="a4G">常能亲近诸法师　　如是如来最胜教</p>
  <p id="a4H">心常爱乐恒恭敬　　亦恒安住于正见</p>
  <p id="a4I">于诸善业能决定　　如是如来最胜教</p>
  <p id="a4J">造诸善行为上首　　善巧方便弃舍相</p>
  <p id="a4K">远离于想及事相　　是为如来无上教</p>
  <p id="a4L">于修多罗能解知　　实谛句义善修学</p>
  <p id="a4M">证解脱智常善巧　　是为如来最胜教</p>
  <p id="a4N">发言出于揩正语　　心境相称词决定</p>
  <p id="a4O">有所宣说无有疑　　是为如来最胜教</p>
  <p id="a4P">常应修习诸法空　　安住戒力无所畏</p>
  <p id="a4Q">游行一切寂定处　　是为如来最胜教</p>
  <p id="a4R">不求亲爱及利养　　其心无有诸谄曲</p>
  <p id="a4S">远离一切诸恶见　　是为如来最胜教</p>
  <p id="a4T">于陀罗尼得胜辩　　智慧照明广无边</p>
  <p id="a4U">说法不断辩才净　　是为如来最胜教</p>
  <p id="a4V">于四法门久修习　　能入于行最贤善</p>
  <p id="a4W">于此佛教奉修行　　是为如来最胜教</p>
  <p id="a4X">于佛所说随顺忍　　安住彼忍离诸过</p>
  <p id="a4Y">远离非智住于智　　是为如来最胜教</p>
  <p id="a4Z">以智住于方便地　　修习菩萨善巧行</p>
  <p id="a4a">为善丈夫所修行　　是为诸佛最胜教</p>
  <p id="a4b">常离不应方便者　　如来说此为佛地</p>
  <p id="a4c">若与智和佛随喜　　是名如来最胜教</p>
  <p id="a4d">佛地广大非二乘　　凡愚无智生毁谤</p>
  <p id="a4e">智者诸佛所摄受　　是名如来最胜教</p>
  <p id="a4f">如来善知此法门　　诸天恭敬所供养</p>
  <p id="a4g">千亿梵众恒随喜　　如来犹说三昧不</p>
  <p id="a4h">无量千龙恒礼拜　　紧那金翅常赞叹</p>
  <p id="a4i">菩提树下所得者　　如来犹说三昧不</p>
  <p id="a4j">常为智人所求者　　是善胜法之资财</p>
  <p id="a4k">非为财施无上药　　如来犹说三昧不</p>
  <p id="a4l">智慧腑藏辩无尽　　能出亿妙修多罗</p>
  <p id="a4m">善知三界如实智　　如来犹说三昧不</p>
  <p id="a4n">说于船筏渡彼岸　　不为四瀑之所漂</p>
  <p id="a4o">令名闻鬘得增长　　是以说此三昧定</p>
  <p id="a4p">赞叹十种最胜力　　及赞人中大牛王</p>
  <p id="a4q">菩萨功德胜无尽　　正由得是三昧故</p>
  <p id="a4r">说于慈心除嗔恚　　行大悲人大喜舍</p>
  <p id="a4s">于大乘者得稣息　　正由说此胜三昧</p>
  <p id="a4t">为师子吼说胜行　　此是佛智胜阿含</p>
  <p id="a4u">一切诸法体性印　　如是三昧佛所说</p>
  <p id="a4v">能招一切种智智　　求菩提者之园苑</p>
  <p id="a4w">此能破坏魔军众　　谓是佛说胜寂定</p>
  <p id="a4x">能生正觉之功德　　是一切法自性印</p>
  <p id="a4y">无生寂灭妙法印　　导师所说胜三昧</p>
  <p id="a4z">于住法者作明术　　在怨仇中而不现</p>
  <p id="a50">如法降伏诸魔官　　导师说是胜三昧</p>
  <p id="a51">显示无碍辩才地　　诸力解脱及诸根</p>
  <p id="a52">最胜十八不共法　　由斯三昧得是法</p>
  <p id="a53">求十力者之实法　　诸佛胜智之本因</p>
  <p id="a54">佛大丈夫所说法　　怜愍救护世间故</p>
  <p id="a55">最胜佛子所摄受　　求解脱者所欲乐</p>
  <p id="a56">闻是寂静难见定　　为诸佛子之所爱</p>
  <p id="a57">诸佛满足智慧处　　智慧菩萨起求心</p>
  <p id="a58">其心清净无烦恼　　应修如是寂灭定</p>
  <p id="a59">身业清净口亦净　　如来为示解脱门</p>
  <p id="a5A">无有杂秽爱欲缚　　应当勤修是三昧</p>
  <p id="a5B">不生贪爱嗔恚地　　速能获得大智慧</p>
  <p id="a5C">能起于明灭无明　　是故应修寂灭定</p>
  <p id="a5D">求解脱者令得满　　求三昧者必克获</p>
  <p id="a5E">离讥毁誉如来眼　　应当修习是三昧</p>
  <p id="a5F">游行通力多佛刹　　神足能见诸佛德</p>
  <p id="a5G">陀罗尼门得不难　　应修如是胜寂定</p>
  <p id="a5H">加持念根得菩提　　亦能加持见多佛</p>
  <p id="a5I">以微细智说无生　　修是三昧得不难</p>
  <p id="a5J">不应法者难觉悟　　远离一切文字故</p>
  <p id="a5K">不以音声能了解　　曾不闻定故不知</p>
  <p id="a5L">智慧菩萨已解了　　如法王说而能知</p>
  <p id="a5M">寂灭无毁能测量　　但为救度世间故</p>
  <p id="a5N">勇猛精进能善持　　坚固护念恒不失</p>
  <p id="a5O">尽苦智慧及灭智　　佛犹说是三昧不</p>
  <p id="a5P">演说一切法无生　　亦说一切诸有生</p>
  <p id="a5Q">诸佛如来妙智最　　佛犹说是三昧不</p>
  <p id="a5R">是法童子所显示　　八十亿千那由他</p>
  <p id="a5S">得胜随顺音声忍　　不退转于胜菩提</p>
  <p id="a5T">坚固力王报子言　　是佛世尊今犹在</p>
  <p id="a5U">王问童子如是言　　汝于何处闻是法</p>
  <p id="a5V">子言听我刹利王　　我曾见于十亿佛</p>
  <p id="a5W">于一劫中悉供养　　具足咨问此寂定</p>
  <p id="a5X">已于九十四劫中　　常得了知宿命智</p>
  <p id="a5Y">从此不生胞胎中　　正由修此三昧力</p>
  <p id="a5Z">于彼佛所恒听法　　闻已深信而修习</p>
  <p id="a5a">我常坚固起此信　　必证菩提无有疑</p>
  <p id="a5b">受持读诵三昧时　　若有人来问于我</p>
  <p id="a5c">乃至梦中无疑网　　要必成于无上道</p>
  <p id="a5d">我从得于无贪爱　　自知决定必成佛</p>
  <p id="a5e">亦常如是起欲乐　　不知何时得菩提</p>
  <p id="a5f">为学受持胜三昧　　若有比丘教我者</p>
  <p id="a5g">我于彼人生恭敬　　亦如恭敬于诸佛</p>
  <p id="a5h">我于彼人教一偈　　修行菩萨顺忍时</p>
  <p id="a5i">好心瞻仰如善师　　卑形恭敬而供养</p>
  <p id="a5j">老少中年比丘所　　惭愧谦下生恭敬</p>
  <p id="a5k">恭敬于彼得现称　　福德后世名增长</p>
  <p id="a5l">于相违诤不忻乐　　我时安住于少事</p>
  <p id="a5m">能知恶业趣恶道　　能知善业趣善道</p>
  <p id="a5n">不应法说放逸者　　于彼闻于不爱语</p>
  <p id="a5o">亦自思念己恶业　　凡作业者无失坏</p>
  <p id="a5p">我时不嗔亦不慢　　佛说忍力勤修行</p>
  <p id="a5q">诸佛恒常赞说忍　　修忍易得菩提道</p>
  <p id="a5r">我本持戒恒清净　　亦令众生住净戒</p>
  <p id="a5s">恒常赞叹戒最上　　由住净戒人信受</p>
  <p id="a5t">恒常赞叹兰若处　　亦自安住净持戒</p>
  <p id="a5u">劝人修行八戒斋　　亦复教彼学菩提</p>
  <p id="a5v">劝人修习净梵行　　亦复教彼住法义</p>
  <p id="a5w">为他显示菩提道　　于命终后见多佛</p>
  <p id="a5x">我念过去世劫时　　有佛号曰妙声身</p>
  <p id="a5y">于彼佛前发弘誓　　恒安忍力不倾动</p>
  <p id="a5z">本作如是要誓时　　岁经八亿四千万</p>
  <p id="a60">时魔讥毁来骂辱　　我心初无有变动</p>
  <p id="a61">尔时降伏魔官已　　知我慈忍坚固力</p>
  <p id="a62">以清净心接足礼　　五百众发菩提心</p>
  <p id="a63">我于往昔无悭吝　　恒常赞叹行布施</p>
  <p id="a64">大富丰财有誉声　　于饥馑时为施主</p>
  <p id="a65">若有比丘持是定　　或能修习为他说</p>
  <p id="a66">即自恒常供养彼　　作是心者令得佛</p>
  <p id="a67">我时有彼无上业　　见佛世尊人中上</p>
  <p id="a68">生生恒受具足戒　　得为比丘听法师</p>
  <p id="a69">我常乐于头陀行　　亦住空寂兰若林</p>
  <p id="a6A">不为饮食故谄曲　　少分所得皆知足</p>
  <p id="a6B">我一切时无嫉妒　　亦常不着于居家</p>
  <p id="a6C">既不着家不憎妒　　欣乐兰若无退失</p>
  <p id="a6D">我时恒住于慈行　　设有毁骂不嗔恚</p>
  <p id="a6E">以慈悲心善调柔　　名闻花鬘满十方</p>
  <p id="a6F">常习少欲而知足　　乐于苦行修兰若</p>
  <p id="a6G">亦恒分卫不厌倦　　要誓坚固而不动</p>
  <p id="a6H">习行信心常清净　　于如来所信增上</p>
  <p id="a6I">良由信佛有胜利　　诸根不缺恒端正</p>
  <p id="a6J">如佛所说即能行　　成就如是坚固行</p>
  <p id="a6K">是坚固行有何利　　诸天供养喜劝请</p>
  <p id="a6L">我所演说之功德　　世间上德及余德</p>
  <p id="a6M">其有智人应修学　　为求菩提道行者</p>
  <p id="a6N">我今忆念难行行　　本于往昔常修行</p>
  <p id="a6O">若今演说时节久　　共汝相随向佛所</p>
  <p id="a6P">彼大利智胜菩萨　　获得具足五神通</p>
  <p id="a6Q">以神足力亦诣佛　　与梵天王多千万</p>
  <p id="a6R">坚固力王心欣喜　　与诸眷属亿万众</p>
  <p id="a6S">俱共往诣如来尊　　顶礼接足住佛前</p>
  <p id="a6T">佛时知王心乐欲　　即为王说此三昧</p>
  <p id="a6U">是王闻此三昧已　　弃舍王位而出家</p>
  <p id="a6V">其出家已于此定　　受持读诵为他说</p>
  <p id="a6W">后时过于六千劫　　得佛号曰莲花上</p>
  <p id="a6X">王有眷属六百亿　　俱时从王诣佛者</p>
  <p id="a6Y">彼闻如是胜三昧　　欣喜踊跃亦出家</p>
  <p id="a6Z">其出家者于此定　　受持读诵为他说</p>
  <p id="a6a">劫过六十那由他　　同一劫中悉成佛</p>
  <p id="a6b">号善调伏智上佛　　无量人天兴供养</p>
  <p id="a6c">一一诸佛大名称　　度脱恒河沙数众</p>
  <p id="a6d">坚固力王我身是　　修行胜妙菩提行</p>
  <p id="a6e">昔时我子五百人　　是彼最后护法者</p>
  <p id="a6f">我于如是千亿劫　　勇猛精进离懈怠</p>
  <p id="a6g">专心求此胜三昧　　正为无上菩提故</p>
  <p id="a6h">童子若有诸菩萨　　欲得如此胜定者</p>
  <p id="a6i">精进勇猛不顾命　　应当学我勤精进</p>
 </body>
</html>