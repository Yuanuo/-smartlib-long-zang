<!doctype html>
<html id="z3IBTnxPf" data-ver="800">
 <head>
  <meta charset="utf-8">
  <meta author="那连提黎耶舍">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">月灯三昧经卷第八</h1>
  <p id="a2">童子。<a id="a-3"></a>若菩萨摩诃萨。<a id="a-4"></a>应常乐修神通本业。<a id="a-5"></a>云何菩萨摩诃萨大神通本业。<a id="a-6"></a>谓摄一切善法。<a id="a-7"></a>不取戒聚不着定聚。<a id="a-8"></a>于智慧聚亦不戏论。<a id="a-9"></a>于解脱解脱知见之聚亦不取着。<a id="a-A"></a>童子。<a id="a-B"></a>是为菩萨摩诃萨大神通本业。<a id="a-C"></a>若成就神通本业得大神通者。<a id="a-D"></a>菩萨摩诃萨于一切变现自在。<a id="a-E"></a>便能为一切众生说法为摄大乘故。<a id="a-F"></a>是菩萨于此大神通本业应常修学。<a id="a-G"></a>尔时世尊。<a id="a-H"></a>而说偈言。</p>
  <p id="aI">神通本胜业　　显示无果报</p>
  <p id="aJ">悕果修诸行　　取我想不除</p>
  <p id="aK">所言神通者　　佛智不思议</p>
  <p id="aL">若住取著者　　彼人无智慧</p>
  <p id="aM">不思议诸法　　音声而显示</p>
  <p id="aN">若执于音声　　不达方便说</p>
  <p id="aO">不晓方便教　　靡知方便说</p>
  <p id="aP">非法说为法　　于法宁觉了</p>
  <p id="aQ">三千世界中　　我时说诸经</p>
  <p id="aR">义一种种味　　彼悉不可说</p>
  <p id="aS">所有十方佛　　显说无量法</p>
  <p id="aT">谛思一句义　　便则一切解</p>
  <p id="aU">一切法无我　　若人学此义</p>
  <p id="aV">彼时习一句　　悟佛法不难</p>
  <p id="aW">诸法是佛法　　若人学此法</p>
  <p id="aX">如法而解了　　便顺于空法</p>
  <p id="aY">诸语是佛语　　一切声事无</p>
  <p id="aZ">遍于十方求　　佛语不可得</p>
  <p id="aa">佛语最第一　　佛语无过上</p>
  <p id="ab">微细事悉无　　是为语最上</p>
  <p id="ac">彼法最无上　　显现不断绝</p>
  <p id="ad">无得微尘许　　诸佛之所说</p>
  <p id="ae">诸法不可得　　无有法可证</p>
  <p id="af">如是知于法　　能解佛菩提</p>
  <p id="ag">彼若悟此法　　便转于法轮</p>
  <p id="ah">转于法轮时　　则畅胜甘露</p>
  <p id="ai">菩萨能解了　　无上佛菩提</p>
  <p id="aj">得为无等尊　　令他悟佛智</p>
  <p id="ak">无修及无愿　　无相谓与空</p>
  <p id="al">如斯四种门　　佛说为解脱</p>
  <p id="am">眼耳及鼻舌　　身意诸根等</p>
  <p id="an">此皆体性空　　憍陈最初见</p>
  <p id="ao">若能于此法　　如实知体性</p>
  <p id="ap">诤论彼便无　　了达法相故</p>
  <p id="aq">谓勇猛境界　　菩萨救护者</p>
  <p id="ar">悉无有疑惑　　了法体空故</p>
  <p id="as">能达诸法性　　故得名为佛</p>
  <p id="at">以难量法界　　觉悟应度者</p>
  <p id="au">得诸佛之业　　皆由戒身造</p>
  <p id="av">佛言及戒声　　皆同平等相</p>
  <p id="aw">已说诸音声　　谓下中上音</p>
  <p id="ax">平等悉一相　　佛能示法教</p>
  <p id="ay">佛法无所住　　亦不在诸方</p>
  <p id="az">不生亦不灭　　是故名无漏</p>
  <p id="a10">非新亦非故　　非散亦非合</p>
  <p id="a11">非青亦非黄　　非白亦非黑</p>
  <p id="a12">难说不可取　　藉言乃昭畅</p>
  <p id="a13">此非音声地　　诸佛巧智通</p>
  <p id="a14">彼是无漏法　　是说无所依</p>
  <p id="a15">不在十方所　　是法佛所说</p>
  <p id="a16">于佛灭度后　　思念佛身相</p>
  <p id="a17">即便睹佛身　　以佛神力故</p>
  <p id="a18">竟无有众生　　证于寂灭者</p>
  <p id="a19">说于此法时　　无量众灭度</p>
  <p id="a1A">譬如彼日月　　影现于百川</p>
  <p id="a1B">皆睹其像貌　　诸法相如是</p>
  <p id="a1C">若知诸法性　　犹若诸影像</p>
  <p id="a1D">终不以色身　　得睹于真佛</p>
  <p id="a1E">诸法无形相　　求状不可得</p>
  <p id="a1F">如是无形法　　即是佛法身</p>
  <p id="a1G">若人见法身　　是名见导师</p>
  <p id="a1H">法身即正觉　　如是名见佛</p>
  <p id="a1I">不得而示得　　不得而说得</p>
  <p id="a1J">若欲求沙门　　应当知此道</p>
  <p id="a1K">我已说真行　　知众生乐欲</p>
  <p id="a1L">若入秘密教　　彼便无执着</p>
  <p id="a1M">若谓所证得　　彼便无所克</p>
  <p id="a1N">此不得道果　　故名非沙门</p>
  <p id="a1O">斯法甚深奥　　未达作此说</p>
  <p id="a1P">彼教甚渊玄　　难可以宣示</p>
  <p id="a1Q">五众事皆无　　悉从虚妄起</p>
  <p id="a1R">无有能起者　　及与五众法</p>
  <p id="a1S">五众之性相　　即一切法相</p>
  <p id="a1T">佛说如是相　　其相不可得</p>
  <p id="a1U">如虚空无物　　诸法亦如是</p>
  <p id="a1V">前后及现在　　三际如实观</p>
  <p id="a1W">言说如虚空　　空中无取故</p>
  <p id="a1X">如是法体性　　无取如虚空</p>
  <p id="a1Y">演说如是法　　曾无有所说</p>
  <p id="a1Z">于法无所见　　是乃不思议</p>
  <p id="a1a">此法无自性　　法体不可得</p>
  <p id="a1b">会佛菩提者　　定灭之境界</p>
  <p id="a1c">若能如是知　　于法便无著</p>
  <p id="a1d">若能不着法　　彼人了法想</p>
  <p id="a1e">菩萨一切时　　弃舍一切想</p>
  <p id="a1f">若人弃想者　　佛法则无著</p>
  <p id="a1g">其际无可取　　是名为实际</p>
  <p id="a1h">于际了达者　　亿劫能不着</p>
  <p id="a1i">本际妄分别　　愚痴轮生死</p>
  <p id="a1j">十方遍推求　　本际不可得</p>
  <p id="a1k">一切法空故　　菩萨无所著</p>
  <p id="a1l">兴行为菩提　　其行不可得</p>
  <p id="a1m">如鸟飞虚空　　足迹不可得</p>
  <p id="a1n">正觉性如是　　菩萨能解了</p>
  <p id="a1o">如人善学幻　　幻作种种物</p>
  <p id="a1p">示现诸色像　　而实不可得</p>
  <p id="a1q">若取于得失　　彼便无所得</p>
  <p id="a1r">其智犹如幻　　非即同其幻</p>
  <p id="a1s">于是空法处　　愚者妄分别</p>
  <p id="a1t">行于分别中　　彼人趣恶道</p>
  <p id="a1u">众生生老迁　　流转无穷已</p>
  <p id="a1v">沉没生死中　　苦恼无有量</p>
  <p id="a1w">世间生苦恼　　由愚妄分别</p>
  <p id="a1x">未断彼分别　　漂流久生死</p>
  <p id="a1y">初乐及相应　　习着欲果报</p>
  <p id="a1z">执取未能舍　　住业烦恼故</p>
  <p id="a20">众生业不尽　　瀑流欲所漂</p>
  <p id="a21">数数而受生　　数数还死灭</p>
  <p id="a22">无智为魔娆　　造作诸恶业</p>
  <p id="a23">处处而受生　　便感诸死报</p>
  <p id="a24">凡夫愚闇冥　　而获于生死</p>
  <p id="a25">贫穷加楚切　　复向不善趣</p>
  <p id="a26">以刀鞭杖等　　递互相加害</p>
  <p id="a27">造作此恶事　　增长诸苦恼</p>
  <p id="a28">我子及我财　　凡夫妄分别</p>
  <p id="a29">如是妄分别　　复增诸有漏</p>
  <p id="a2A">彼增诸生死　　是则为凡夫</p>
  <p id="a2B">流转诸异趣　　故名为凡夫</p>
  <p id="a2C">彼弃于佛法　　增长诸恶法</p>
  <p id="a2D">则不得解脱　　系属魔网故</p>
  <p id="a2E">愚因爱欲故　　随事秽女色</p>
  <p id="a2F">还趣于秽处　　堕于诸恶道</p>
  <p id="a2G">欲染佛不叹　　及近于女色</p>
  <p id="a2H">此怖畏诸罥　　女罥最可畏</p>
  <p id="a2I">菩萨恒远离　　犹如恶毒蛇</p>
  <p id="a2J">常不亲女色　　知非是佛道</p>
  <p id="a2K">修学菩提道　　如佛本所习</p>
  <p id="a2L">修学佛道已　　速成无上道</p>
  <p id="a2M">彼得最无上　　为世诸庙塔</p>
  <p id="a2N">智慧无过者　　成于天中天</p>
  <p id="a2O">令他住八戒　　戒身无垢染</p>
  <p id="a2P">无量诸亿众　　劝教修菩提</p>
  <p id="a2Q">与众作利益　　一切悉起悲</p>
  <p id="a2R">彼健智慧者　　而击于法鼓</p>
  <p id="a2S">震动魔王宫　　及与魔眷属</p>
  <p id="a2T">无量诸亿魔　　劝令修菩提</p>
  <p id="a2U">降伏诸异论　　胜出诸外道</p>
  <p id="a2V">震动于大地　　大海及众山</p>
  <p id="a2W">变现为多身　　种种诸杂类</p>
  <p id="a2X">大智能显示　　百千诸神变</p>
  <p id="a2Y">震动无量刹　　犹如恒河沙</p>
  <p id="a2Z">降伏彼魔辈　　便悟无上道</p>
  <p id="a2a">复化作妙树　　种种宝严饰</p>
  <p id="a2b">花果奇茂盛　　芬芬甚可爱</p>
  <p id="a2c">或化为台榭　　楼观及宫合</p>
  <p id="a2d">勇健为变化　　花池甚精明</p>
  <p id="a2e">满八功德水　　清冷无秽浊</p>
  <p id="a2f">若有众生饮　　灭除三种渴</p>
  <p id="a2g">若有饮此水　　悉得于不退</p>
  <p id="a2h">能得无上智　　堪为世导师</p>
  <p id="a2i">无上寂灭道　　行者应当知</p>
  <p id="a2j">不达此道者　　所谓是外道</p>
  <p id="a2k">若人亲近彼　　受行于言教</p>
  <p id="a2l">坠于大恶处　　阿鼻难救拔</p>
  <p id="a2m">受大极苦恼　　不可具论说</p>
  <p id="a2n">唯我能知足　　及大胜菩萨</p>
  <p id="a2o">甚深难可睹　　非愚凡夫地</p>
  <p id="a2p">谓住取著者　　于此法生疑</p>
  <p id="a2q">变作胜庄严　　无量种可爱</p>
  <p id="a2r">一切悉得往　　无上诸佛刹</p>
  <p id="a2s">一切诸佛土　　皆现诸异色</p>
  <p id="a2t">菩萨大神力　　一切悉能现</p>
  <p id="a2u">大力大勇猛　　被于坚胜铠</p>
  <p id="a2v">执大金刚杵　　摧灭于空法</p>
  <p id="a2w">自身所放出　　无数大光明</p>
  <p id="a2x">其数如恒沙　　灭彼世间闇</p>
  <p id="a2y">彼不染女色　　亦不随顺彼</p>
  <p id="a2z">当离于此想　　女想甚可[言*亞](乌故反)</p>
  <p id="a30">佛土常不空　　勇猛之所住</p>
  <p id="a31">恶魔波旬等　　不能为娆乱</p>
  <p id="a32">住于恶见者　　不得遇诸佛</p>
  <p id="a33">忿怒之所制　　安住于悭贪</p>
  <p id="a34">彼为魔波旬　　生天及解脱</p>
  <p id="a35">与其作障碍　　是故堕恶道</p>
  <p id="a36">观察一切想　　而住远离想</p>
  <p id="a37">彼人能得知　　诸佛无上智</p>
  <p id="a38">能见前后际　　及与于现在</p>
  <p id="a39">演说如是义　　于中无所说</p>
  <p id="a3A">假名和合言　　菩萨知如是</p>
  <p id="a3B">利益于含识　　无量难思议</p>
  <p id="a3C">想者测知义　　显示能取故</p>
  <p id="a3D">其相无可取　　便示寂灭义</p>
  <p id="a3E">不寂者是想　　寂灭者是智</p>
  <p id="a3F">若知想自性　　便离于诸想</p>
  <p id="a3G">若有想可遣　　是则还有想</p>
  <p id="a3H">彼行想戏论　　是人不离想</p>
  <p id="a3I">若人作是心　　是想谁所造</p>
  <p id="a3J">是想谁能证　　谁能灭是想</p>
  <p id="a3K">起想之法者　　诸佛莫能得</p>
  <p id="a3L">即于此处有　　无我离取着</p>
  <p id="a3M">若其心不生　　何由得起想</p>
  <p id="a3N">若心得解脱　　彼则无由起</p>
  <p id="a3O">若证于解脱　　心则不思议</p>
  <p id="a3P">心不思议故　　成就不思议</p>
  <p id="a3Q">我本作是念　　安住心地已</p>
  <p id="a3R">弃舍一切心　　愿成不思议</p>
  <p id="a3S">白净法果报　　睹见于无为</p>
  <p id="a3T">一念能了知　　一切众生念</p>
  <p id="a3U">众生即是心　　心即是如来</p>
  <p id="a3V">诸佛不思议　　显了于此心</p>
  <p id="a3W">若人作是念　　云何得舍心</p>
  <p id="a3X">思惟于无心　　能离一切心</p>
  <p id="a3Y">若于死灭时　　心随于想转</p>
  <p id="a3Z">是人起思心　　令心不解脱</p>
  <p id="a3a">愚存于女想　　则便起爱欲</p>
  <p id="a3b">若能灭除想　　便能无爱欲</p>
  <p id="a3c">若思无上法　　是思最大思</p>
  <p id="a3d">以思诸法故　　获得真实心</p>
  <p id="a3e">忆念无穷已　　长夜恒攀缘</p>
  <p id="a3f">诸邪异忆想　　思心不可极</p>
  <p id="a3g">名心尽法者　　尽中本无智</p>
  <p id="a3h">智慧非尽地　　以法无尽故</p>
  <p id="a3i">假名语言道　　亡言而演说</p>
  <p id="a3j">此法无差异　　智慧无有尽</p>
  <p id="a3k">不生亦不灭　　无相无状貌</p>
  <p id="a3l">常于亿劫中　　显现无相法</p>
  <p id="a3m">观察一切有　　安住非有中</p>
  <p id="a3n">未曾见有异　　亦不见无异</p>
  <p id="a3o">假名有言说　　显示非有无</p>
  <p id="a3p">然彼一切佛　　有无无所见</p>
  <p id="a3q">一切有为法　　显示于非有</p>
  <p id="a3r">若能知此法　　便能见非有</p>
  <p id="a3s">常无有所证　　毕竟无有故</p>
  <p id="a3t">若有可证者　　便名为世间</p>
  <p id="a3u">若作如是心　　我于世成佛</p>
  <p id="a3v">作此存有想　　终不悟菩提</p>
  <p id="a3w">菩萨无畏者　　于法无所求</p>
  <p id="a3x">自然无烦恼　　是名为菩提</p>
  <p id="a3y">众人作是言　　我趣于菩提</p>
  <p id="a3z">以不知此道　　彼远佛菩提</p>
  <p id="a40">以音声说法　　一切诸行空</p>
  <p id="a41">音声体自性　　精微不可见</p>
  <p id="a42">示大神通者　　说此修多罗</p>
  <p id="a43">利益诸菩萨　　诸佛之所明</p>
  <p id="a44">断彼诸对治　　谓诸烦恼等</p>
  <p id="a45">彼住大神通　　善修四神足</p>
  <p id="a46">获得于尸罗　　于空则究竟</p>
  <p id="a47">安住于神通　　神足不思议</p>
  <p id="a48">安住无愿智　　修智善清洁</p>
  <p id="a49">求智无厌足　　无量不思议</p>
  <p id="a4A">神通三昧中　　任运无功用</p>
  <p id="a4B">是报恒空无　　一切常寂灭</p>
  <p id="a4C">是报神足力　　往游亿世界</p>
  <p id="a4D">见佛世灯明　　犹如恒河沙</p>
  <p id="a4E">彼人于生灭　　随心而自在</p>
  <p id="a4F">以心自在已　　其身得清净</p>
  <p id="a4G">佛诸弟子中　　若修神通力</p>
  <p id="a4H">于此报通者　　十六不及一</p>
  <p id="a4I">一切诸天众　　不能见彼身</p>
  <p id="a4J">惟除佛世尊　　及其同得者</p>
  <p id="a4K">彼身无诸疾　　亦无发白皱</p>
  <p id="a4L">及与羸虚老　　临终无苦切</p>
  <p id="a4M">彼无有疑滞　　及与诸迷惑</p>
  <p id="a4N">昼夜恒演说　　百亿修多罗</p>
  <p id="a4O">一切诸烦恼　　悉断于习气</p>
  <p id="a4P">一切众生所　　常起平等心</p>
  <p id="a4Q">于百千三昧　　无垢得自在</p>
  <p id="a4R">修习大智慧　　为他而演说</p>
  <p id="a4S">男女二根等　　一切远离想</p>
  <p id="a4T">安住非有想　　能说真决定</p>
  <p id="a4U">以清净智慧　　演说如实法</p>
  <p id="a4V">称于随顺法　　定慧之境界</p>
  <p id="a4W">彼修诸定者　　不为有所滞</p>
  <p id="a4X">常以真实言　　说法无不益</p>
  <p id="a4Y">彼善得人身　　远离一切难</p>
  <p id="a4Z">能报诸佛恩　　常乐此经故</p>
  <p id="a4a">彼于无量劫　　弃舍于世间</p>
  <p id="a4b">若于此妙典　　乃至持一偈</p>
  <p id="a4c">已曾见诸佛　　数数致供养</p>
  <p id="a4d">以爱此经故　　速悟佛菩提</p>
  <p id="a4e">彼即见诸佛　　恒在耆阇山</p>
  <p id="a4f">悉授彼人记　　当见弥勒佛</p>
  <p id="a4g">彼见弥勒佛　　若于末代时</p>
  <p id="a4h">持于此经者　　得上爱乐心</p>
  <p id="a4i">安住实际中　　成就不思议</p>
  <p id="a4j">于不思议际　　无有诸疑惑</p>
  <p id="a4k">彼人无有疑　　亦无微少惑</p>
  <p id="a4l">于佛语决定　　菩提不难得</p>
  <p id="a4m">末代怖畏时　　难可得修行</p>
  <p id="a4n">若得闻此经　　便得无尽辩</p>
  <p id="a4o">爱乐此经者　　无上佛法藏</p>
  <p id="a4p">佛及诸声闻　　彼便已供养</p>
  <p id="a4q">转读此经人　　即是持法藏</p>
  <p id="a4r">一切供养中　　法供最为上</p>
  <p id="a4s">若能持此经　　难思佛菩提</p>
  <p id="a4t">谓佛无上智　　彼智得不难</p>
  <p id="a4u">若于先佛世　　曾持此经典</p>
  <p id="a4v">乃后末代时　　身还遇此经</p>
  <p id="a4w">诣于诸佛刹　　彼便能震吼</p>
  <p id="a4x">作大师子吼　　佛吼不思议</p>
  <p id="a4y">于彼亿佛所　　释师子所作</p>
  <p id="a4z">能以无量辩　　演说无所畏</p>
  <p id="a50">甘蔗功德种　　而授彼人记</p>
  <p id="a51">及于后末代　　能护佛菩提</p>
  <p id="a52">妙色皆具足　　相好自庄严</p>
  <p id="a53">神力速能往　　悉见无量佛</p>
  <p id="a54">神力化作花　　端妙甚芬馥</p>
  <p id="a55">常以银水精　　及诸琉璃等</p>
  <p id="a56">一切诸宝货　　彼悉掌中出</p>
  <p id="a57">为求菩提故　　供养一切佛</p>
  <p id="a58">无量诸供养　　音乐及歌赞</p>
  <p id="a59">自身毛孔出　　犹如恒河沙</p>
  <p id="a5A">亿类众生等　　若得闻是音</p>
  <p id="a5B">便得不退转　　无上佛智慧</p>
  <p id="a5C">为佛所赞叹　　普闻其名号</p>
  <p id="a5D">诸方传其名　　自亦得闻见</p>
  <p id="a5E">若闻其名者　　得灭一切想</p>
  <p id="a5F">既灭其想已　　得见无量佛</p>
  <p id="a5G">如是之智慧　　行于菩提行</p>
  <p id="a5H">为利诸众生　　故求菩提德</p>
  <p id="a5I">彼行智慧者　　得于如是利</p>
  <p id="a5J">复得余利益　　能持此经故</p>
  <p id="a5K">若有诸妇女　　闻持此经故</p>
  <p id="a5L">即转于女身　　能说甘露法</p>
  <p id="a5M">彼更不复受　　如是女人身</p>
  <p id="a5N">具足诸妙色　　成就相庄严</p>
  <p id="a5O">若于此胜经　　显示其功德</p>
  <p id="a5P">悉获是妙果　　速证于菩提</p>
  <p id="a5Q">常于一切生　　成就无所畏</p>
  <p id="a5R">若人于此经　　菩萨之境界</p>
  <p id="a5S">无尽胜三昧　　一切菩萨母</p>
  <p id="a5T">速证菩提者　　应当持此经</p>
  <p id="a5U">彼得亲近佛　　亦近佛菩提</p>
  <p id="a5V">不久于此经　　获胜妙寂灭</p>
  <p id="a5W">此地勇健者　　菩萨所安住</p>
  <p id="a5X">见世灯明照　　犹如恒河沙</p>
  <p id="a5Y">能作大力转轮王　　见佛十力寂定心</p>
  <p id="a5Z">无量百偈而赞叹　　得离垢地胜三昧</p>
  <p id="a5a">彼设无等供养佛　　有大名号人中上</p>
  <p id="a5b">弃舍王位如涕唾　　而修最上胜梵行</p>
  <p id="a5c">于胜佛法而出家　　得此寂灭离垢定</p>
  <p id="a5d">得于胜善美妙语　　演说不断多亿经</p>
  <p id="a5e">空无相愿微细法　　寂胜离垢无诸漏</p>
  <p id="a5f">自性空寂语言断　　出定能为多人说</p>
  <p id="a5g">甚深智慧常无量　　广大智慧无边义</p>
  <p id="a5h">得此甚深三昧已　　能为世间作照明</p>
  <p id="a5i">常修梵行恒皎洁　　无诸腥臊及鄙秽</p>
  <p id="a5j">无量众生令安住　　使得寂定离诸垢</p>
  <p id="a5k">常得聪利捷速辩　　多闻如海无量慧</p>
  <p id="a5l">语言善妙达诸法　　持此寂定胜经故</p>
  <p id="a5m">了知诸业及工巧　　晓于因论及医方</p>
  <p id="a5n">到彼一切勇健岸　　持此离垢寂定故</p>
  <p id="a5o">于诸偈论及戏笑　　善于歌舞皆究竟</p>
  <p id="a5p">常为世间作师法　　持此离垢寂定故</p>
  <p id="a5q">常有上妙诸眷属　　恒得一切上供养</p>
  <p id="a5r">能修胜妙菩提行　　持此离垢寂定故</p>
  <p id="a5s">忧恼毒箭逼切心　　彼智慧者无此患</p>
  <p id="a5t">恒无病疾常安隐　　持此离垢寂定故</p>
  <p id="a5u">世间所有诸病患　　一切身患及心患</p>
  <p id="a5v">彼人常无如此患　　持此离垢寂定故</p>
  <p id="a5w">所有身痛及心痛　　若有牙痛及头痛</p>
  <p id="a5x">智者常无是痛恼　　持此离垢寂定故</p>
  <p id="a5y">心有无量余痛恼　　从其意起烧其身</p>
  <p id="a5z">彼无一切起烦恼　　持此离垢寂定故</p>
  <p id="a60">犹如虚空无所染　　自性无垢常清净</p>
  <p id="a61">彼人心净亦如是　　持此离垢寂定故</p>
  <p id="a62">亦如日月之光明　　其光颇执常清净</p>
  <p id="a63">彼心清虚亦如是　　持此离垢寂定故</p>
  <p id="a64">如人执持诸彩色　　欲画虚空不可得</p>
  <p id="a65">彼人心净亦如空　　持此离垢寂定故</p>
  <p id="a66">譬如风行于十方　　遍游诸方无所著</p>
  <p id="a67">其心流注犹如风　　不染世间得解脱</p>
  <p id="a68">风行速疾不可见　　不可罥网而系缚</p>
  <p id="a69">彼人志意深难知　　持此离垢寂定故</p>
  <p id="a6A">壁上光影不可取　　指水中像难可执</p>
  <p id="a6B">得于三昧在身时　　无有能知彼人心</p>
  <p id="a6C">十方世界诸众生　　所有语言犹可算</p>
  <p id="a6D">得此三昧在身时　　无能得知彼人心</p>
  <p id="a6E">得于如是寂灭定　　其心无垢无染着</p>
  <p id="a6F">三界众生无与等　　惟除诸佛三界尊</p>
  <p id="a6G">离贪爱欲不染色　　不以愚心着女人</p>
  <p id="a6H">得于如是胜定时　　获胜寂灭无所染</p>
  <p id="a6I">于彼男女无恋情　　不染妻妾及眷属</p>
  <p id="a6J">得于寂灭胜定时　　善寂之行无所染</p>
  <p id="a6K">于其货贿无所宝　　不希天果不着财</p>
  <p id="a6L">其心清净无妄想　　由得此定获胜益</p>
  <p id="a6M">不为生天修梵行　　智者行檀不求报</p>
  <p id="a6N">为菩提因修梵行　　得于离垢寂定故</p>
  <p id="a6O">不求王位修戒行　　多人为此修梵行</p>
  <p id="a6P">为利众生求菩提　　专欲成就此定故</p>
  <p id="a6Q">诸欲已弃身不恼　　永不悕求淫欲事</p>
  <p id="a6R">断除淫欲及慢高　　由得如是寂定故</p>
  <p id="a6S">彼常不为嗔恚恼　　嗔恼秽心永不生</p>
  <p id="a6T">常以慈心除嗔怒　　由获如是胜寂定</p>
  <p id="a6U">彼常不为愚蔽心　　斯由智慧断无明</p>
  <p id="a6V">获得无量无阂智　　由得斯定获此利</p>
  <p id="a6W">以不净观除爱欲　　慈心除嗔无有余</p>
  <p id="a6X">智慧除断无明网　　获此妙定照世间</p>
  <p id="a6Y">无有睡眠及懈怠　　离起烦恼及与地</p>
  <p id="a6Z">永得解脱无杂秽　　得斯三昧获此利</p>
  <p id="a6a">不为悭贪之所逼　　心常乐于惠施人</p>
  <p id="a6b">一切皆舍悉与乐　　彼人能持三昧故</p>
  <p id="a6c">具足威势无与等　　一切常有大身力</p>
  <p id="a6d">一切世间无伦匹　　菩萨由持胜定故</p>
  <p id="a6e">亦复能为转轮王　　具足七宝乘空行</p>
  <p id="a6f">彼时一切悉归奉　　是智慧者获此报</p>
  <p id="a6g">最胜贤善豪贵家　　资生眷属悉丰备</p>
  <p id="a6h">象马车乘及辇舆　　丰饶金银具众宝</p>
  <p id="a6i">恒生贵族豪富家　　如是展转生胜处</p>
  <p id="a6j">于佛法僧深信乐　　生于彼处众人敬</p>
  <p id="a6k">阎浮提内不信家　　悉皆能令生正信</p>
  <p id="a6l">能令建立菩提心　　亦复令彼得道果</p>
  <p id="a6m">彼得无上菩提已　　转于无上妙法轮</p>
  <p id="a6n">若人知彼所说法　　悉皆获得无生忍</p>
  <p id="a6o">菩萨常乐慈爱育　　悉能长养于众生</p>
  <p id="a6p">恒为无量胜利益　　开众生眼除闇冥</p>
  <p id="a6q">若佛教导一菩萨　　无量百千亿众生</p>
  <p id="a6r">彼悉于中殖善本　　闻已即发菩提心</p>
  <p id="a6s">彼时刹土不空虚　　智者奉持佛法故</p>
  <p id="a6t">佛子菩萨随所住　　广利无量诸众生</p>
  <p id="a6u">护戒无等持梵行　　于无量劫净三昧</p>
  <p id="a6v">于禅解脱常决定　　如是菩萨名佛子</p>
  <p id="a6w">彼常修习胜神足　　能往无量诸佛刹</p>
  <p id="a6x">于如来所闻正法　　随所闻已悉忆念</p>
  <p id="a6y">若住总持菩萨者　　能说无量修多罗</p>
  <p id="a6z">又知过去诸众生　　未来现在亦复尔</p>
  <p id="a70">晓悟含识诸生死　　亦复了达于未来</p>
  <p id="a71">无有从此向彼者　　推其少分不可得</p>
  <p id="a72">业既不至彼　　求之亦难得</p>
  <p id="a73">菩萨大名称　　及能解了之</p>
  <p id="a74">最胜净心者　　安住于空寂</p>
  <p id="a75">以无上大乘　　运载于群品</p>
  <p id="a76">彼不思惟念　　存有众生想</p>
  <p id="a77">彼大名誉者　　能悟无生法</p>
  <p id="a78">彼虽有所说　　不取众生想</p>
  <p id="a79">悟彼境界空　　住于坚固智</p>
  <p id="a7A">显说此三昧　　佛法之所住</p>
  <p id="a7B">不起于思想　　谓诸男女等</p>
  <p id="a7C">观察于诸女　　而坐于道场</p>
  <p id="a7D">坐于道场已　　摧坏诸魔军</p>
  <p id="a7E">于魔无所见　　降伏诸魔众</p>
  <p id="a7F">不见魔女来　　而至于我所</p>
  <p id="a7G">坐于道场时　　遣除一切想</p>
  <p id="a7H">以断诸想故　　一切大地动</p>
  <p id="a7I">须弥及大海　　十方亦复然</p>
  <p id="a7J">于彼十方界　　悉知彼众生</p>
  <p id="a7K">菩萨神通力　　震动于大地</p>
  <p id="a7L">六种震动时　　以证菩提道</p>
  <p id="a7M">一切有为法　　及以无为法</p>
  <p id="a7N">是法悉了达　　但有说法音</p>
  <p id="a7O">无有能知者　　此是诸法道</p>
  <p id="a7P">若知此道者　　名为世间解</p>
  <p id="a7Q">因缘故法生　　因缘故法灭</p>
  <p id="a7R">因缘之体性　　如实悉了达</p>
  <p id="a7S">若学一切法　　空法能究竟</p>
  <p id="a7T">便知诸法道　　穷尽一切法</p>
  <p id="a7U">彼所行法道　　菩萨求不得</p>
  <p id="a7V">其有知此道　　正觉不思议</p>
  <p id="a7W">若知一切道　　便能获究竟</p>
  <p id="a7X">远离于恶道　　能知诸法相</p>
  <p id="a7Y">坐于道场已　　作大师子吼</p>
  <p id="a7Z">无边亿世界　　言音悉充满</p>
  <p id="a7a">复能动彼刹　　世雄大名称</p>
  <p id="a7b">善度众生者　　谓圣调御士</p>
  <p id="a7c">已证上菩提　　起于菩提树</p>
  <p id="a7d">无量诸亿众　　应度者已度</p>
  <p id="a7e">然后能变化　　化作无边佛</p>
  <p id="a7f">往游诸世界　　利益于众生</p>
  <p id="a7g">诸佛能安立　　无量诸亿众</p>
  <p id="a7h">应化诸如来　　为说最胜法</p>
  <p id="a7i">此为真大乘　　名为如来智</p>
  <p id="a7j">能起众生信　　而作得佛因</p>
  <p id="a7k">此是真大众　　如来最妙乘</p>
  <p id="a7l">恭敬于如来　　加敬于菩萨</p>
  <p id="a7m">于佛深加敬　　法僧亦复然</p>
  <p id="a7n">欲证胜菩提　　其心不下劣</p>
  <p id="a7o">敬奉于菩萨　　尊重勇猛者</p>
  <p id="a7p">速皆登正觉　　不久成如来</p>
  <p id="a7q">于千世界中　　菩萨悉往诣</p>
  <p id="a7r">见于牟尼尊　　菩萨无所畏</p>
  <p id="a7s">以诸胜宝末　　遍散于大雄</p>
  <p id="a7t">糅以蔓陀罗　　乐求菩提故</p>
  <p id="a7u">庄严于此界　　为求佛功德</p>
  <p id="a7v">宝网以罗覆　　遍至于十方</p>
  <p id="a7w">悬诸胜妙幡　　建亿宝幢盖</p>
  <p id="a7x">无量种庄严　　光饰于世界</p>
  <p id="a7y">变作胜台阁　　及以妙宫殿</p>
  <p id="a7z">廊庑尽端丽　　众宝相间错</p>
  <p id="a80">楼窗及宫室　　皆作半月形</p>
  <p id="a81">并杂香瓶等　　皆用妙宝饰</p>
  <p id="a82">种种诸馨物　　悉出妙云台</p>
  <p id="a83">于千世界中　　香熏甚可乐</p>
  <p id="a84">于彼普香云　　雨以香花雨</p>
  <p id="a85">若有嗅之者　　成佛大道师</p>
  <p id="a86">便去于爱刺　　亦复除嗔恼</p>
  <p id="a87">碎坏于痴网　　远离诸闇冥</p>
  <p id="a88">获得胜神通　　及于根力觉</p>
  <p id="a89">诸禅与解脱　　应受于信施</p>
  <p id="a8A">敷置亿床座　　布以众妙衣</p>
  <p id="a8B">宝网罗覆上　　花鬘而庄严</p>
  <p id="a8C">无畏诸菩萨　　勇猛大士坐</p>
  <p id="a8D">具相庄严身　　备诸随形好</p>
  <p id="a8E">以诸妙宝床　　庄严于此界</p>
  <p id="a8F">变作诸花池　　满八功德水</p>
  <p id="a8G">若饮彼水者　　远离一切患</p>
  <p id="a8H">速能离渴爱　　得为世支提</p>
  <p id="a8I">复有余世界　　大士悉来集</p>
  <p id="a8J">赞叹佛功德　　导师释师子</p>
  <p id="a8K">若有得闻音　　能成世道师</p>
  <p id="a8L">彼得不思议　　此经能显示</p>
  <p id="a8M">妙色金莲花　　亿叶而稠密</p>
  <p id="a8N">最尊妙觉宝　　处此莲花台</p>
  <p id="a8O">琉璃为茎叶　　真金为花须</p>
  <p id="a8P">德藏摩尼间　　变作众亿花</p>
  <p id="a8Q">所出诸妙香　　闻者皆欣乐</p>
  <p id="a8R">灭除一切病　　六根悉充悦</p>
  <p id="a8S">贪爱及嗔痴　　悉皆一时尽</p>
  <p id="a8T">除诸烦恼已　　决定得成佛</p>
  <p id="a8U">此花出妙音　　赞叹佛功德</p>
  <p id="a8V">法僧亦复然　　声满十方界</p>
  <p id="a8W">空门与无相　　及以无愿法</p>
  <p id="a8X">那由众闻已　　皆得于不退</p>
  <p id="a8Y">所出诸音声　　往遍亿世界</p>
  <p id="a8Z">无量众闻已　　发于菩提心</p>
  <p id="a8a">鸿鹄及孔雀　　鹦鹉鸳鸯等</p>
  <p id="a8b">所出诸妙音　　佛音最为上</p>
  <p id="a8c">以胜妙宝树　　变现于此土</p>
  <p id="a8d">端严最第一　　珠鬘以垂布</p>
  <p id="a8e">所有庄严具　　一切诸佛刹</p>
  <p id="a8f">于中最为胜　　而现于此刹</p>
  <p id="a8g">妙衣璎珞具　　树悬诸乐音</p>
  <p id="a8h">妙花怡悦心　　一切恒垂布</p>
  <p id="a8i">是诸妙庄严　　众生得安乐</p>
  <p id="a8j">释迦所住持　　由圣神力故</p>
  <p id="a8k">如是要略说　　释师子功德</p>
  <p id="a8l">菩萨大名称　　于此智无疑</p>
  <p id="a8m">若能于此信　　其行不思议</p>
  <p id="a8n">增长于智慧　　如川赴于海</p>
  <p id="a8o">若欲量大海　　无有能知数</p>
  <p id="a8p">我说菩萨法　　是皆不思议</p>
  <p id="a8q">难思诸菩萨　　安住如此际</p>
  <p id="a8r">演说美妙语　　犹如恒河沙</p>
  <p id="a8s">无量诸劫中　　菩萨常无取</p>
  <p id="a8t">若断于取相　　得近于菩提</p>
  <p id="a8u">假使法灭尽　　终不毁净戒</p>
  <p id="a8v">于行无残缺　　菩萨众之首</p>
  <p id="a8w">良由爱欲故　　令戒有漏缺</p>
  <p id="a8x">断除于欲相　　得于不逸定</p>
  <p id="a8y">常行寂灭定　　不着于定味</p>
  <p id="a8z">无著无放逸　　不为世所染</p>
  <p id="a90">出过于世间　　能往诸佛国</p>
  <p id="a91">所谓安乐土　　得见弥陀佛</p>
  <p id="a92">复见诸菩萨　　具足相庄严</p>
  <p id="a93">到彼神通岸　　究竟总持门</p>
  <p id="a94">往游亿世界　　头面礼佛足</p>
  <p id="a95">复能作照明　　无量诸佛刹</p>
  <p id="a96">遣除一切患　　及坏诸烦恼</p>
  <p id="a97">断除诸结缚　　一生补佛处</p>
  <p id="a98">安乐诸众生　　永不堕恶趣</p>
  <p id="a99">彼国诸众生　　断除诸恶道</p>
  <p id="a9A">弥陀救护者　　修治佛世界</p>
  <p id="a9B">本习不放逸　　不可思议劫</p>
  <p id="a9C">汝等勿怀疑　　彼佛自在力</p>
  <p id="a9D">能生增上信　　速得生彼刹</p>
  <p id="a9E">女人闻叹国　　能生增上信</p>
  <p id="a9F">得为男子身　　能往亿佛刹</p>
  <p id="a9G">那由他亿刹　　所有诸供具</p>
  <p id="a9H">悉供一切佛　　不及慈一分</p>
  <p id="a9I">常修于戒定　　无量禅解脱</p>
  <p id="a9J">修三解脱门　　速成人中上</p>
  <p id="a9K">末法恶世中　　菩萨若持戒</p>
  <p id="a9L">供佛常悲身　　此供为最胜</p>
  <p id="a9M">是人供诸佛　　过去及现在</p>
  <p id="a9N">未来最胜尊　　恶世持戒者</p>
  <p id="a9O">十方佛悉见　　菩萨末法中</p>
  <p id="a9P">护持佛禁戒　　善子能护法</p>
  <p id="a9Q">女人闻赞彼宝国　　若生增上信乐意</p>
  <p id="a9R">便获男子聪慧身　　能往游于亿佛刹</p>
  <p id="a9S">那由他亿佛刹中　　所有种种供佛具</p>
  <p id="a9T">悉以供养于诸佛　　不及慈心一少分</p>
  <p id="a9U">修持禁戒及三昧　　并习诸禅四无量</p>
  <p id="a9V">亦修三种解脱门　　速得成于世无上</p>
  <p id="a9W">供养诸佛常悲身　　如此供佛世无比</p>
  <p id="a9X">若有菩萨不舍戒　　于彼末代恶世时</p>
  <p id="a9Y">是人能供一切佛　　过去诸佛及现在</p>
  <p id="a9Z">及以未来最胜尊　　若有恶世持禁戒</p>
  <p id="a9a">十方诸佛见是人　　菩萨若于后恶世</p>
  <p id="a9b">持于清禁佛所叹　　是为我子能护法</p>
  <p id="a9c">尔时佛告月光童子。<a id="a-9d"></a>乃往过去无量无数不可思议旷大阿僧祇劫。<a id="a-9e"></a>于时有佛。<a id="a-9f"></a>号曰声德如来应供正遍知明行足善逝世间解无上士调御丈夫天人师佛世尊。<a id="a-9g"></a>童子。<a id="a-9h"></a>彼声德如来。<a id="a-9i"></a>安置无量不可思议数众生于阿耨多罗三藐三菩提。<a id="a-9j"></a>令诸人天而修佛业已。<a id="a-9k"></a>然后入于无余涅槃。<a id="a-9l"></a>童子。<a id="a-9m"></a>是时有王。<a id="a-9n"></a>名曰德音。<a id="a-9o"></a>彼王于佛如来应正遍知涅槃之后。<a id="a-9p"></a>为供养声德如来故。<a id="a-9q"></a>起八十四千万亿塔。<a id="a-9r"></a>一一塔前然百千万那由他灯明。<a id="a-9s"></a>以一切伎乐香花宝鬘涂香末香。<a id="a-9t"></a>复以一切衣服宝盖幢幡皆为供养。<a id="a-9u"></a>诸佛如来。<a id="a-9v"></a>置于塔所。<a id="a-9w"></a>于时德音王。<a id="a-9x"></a>于如来舍利塔所献供养已。<a id="a-9y"></a>会满八十百千万亿那由他大菩萨众集已。<a id="a-9z"></a>供给一切乐具。<a id="a-A0"></a>是诸菩萨皆为大法师。<a id="a-A1"></a>善能说法得无量辩才。<a id="a-A2"></a>善能显示无量诸法真实功德。<a id="a-A3"></a>童子。<a id="a-A4"></a>尔时众中有比丘。<a id="a-A5"></a>名安隐德。<a id="a-A6"></a>在彼会坐。<a id="a-A7"></a>年在弱冠。<a id="a-A8"></a>颜艳发黑。<a id="a-A9"></a>住于童真贤妙之行。<a id="a-AA"></a>曾不受于色欲之乐。<a id="a-AB"></a>始受具戒初夏之时。<a id="a-AC"></a>童子。<a id="a-AD"></a>尔时德音王请大菩萨众。<a id="a-AE"></a>为欲满足六波罗蜜菩萨藏大陀罗尼善巧方便自在无碍。<a id="a-AF"></a>是故于其夜中请大菩萨众在于佛前而为法会。<a id="a-AG"></a>时百千万那由他灯皆悉炽明。<a id="a-AH"></a>扫洒堂宇散种种花敷种种妙衣。<a id="a-AI"></a>时德音王。<a id="a-AJ"></a>与其后宫妃后婇女。<a id="a-AK"></a>及于辅相城邑人民与诸眷属。<a id="a-AL"></a>以众伎乐执持涂香末香花鬘衣服宝盖幢幡。<a id="a-AM"></a>悉皆出已供养佛塔。<a id="a-AN"></a>供养已讫。<a id="a-AO"></a>共八万宫人为听法故皆升高殿。<a id="a-AP"></a>尔时无量天人为闻法故悉来集会。<a id="a-AQ"></a>尔时安隐德比丘。<a id="a-AR"></a>见百千亿那由他灯炽然遍照。<a id="a-AS"></a>观大众会。<a id="a-AT"></a>即作是念。<a id="a-AU"></a>我亦行于大乘。<a id="a-AV"></a>乐求一切诸法体性平等无戏论三昧。<a id="a-AW"></a>若我今欲获是三昧者。<a id="a-AX"></a>应当供养此佛庙塔。<a id="a-AY"></a>我今当作如斯供养。<a id="a-AZ"></a>令诸天人阿修罗等生奇特想欢喜踊跃得法光明。<a id="a-Aa"></a>令我供具映蔽彼王所有供具。<a id="a-Ab"></a>令德音王及宫人眷属见我供养皆悉欢喜。<a id="a-Ac"></a>尔时安隐德菩萨。<a id="a-Ad"></a>见于大众在于塔前。<a id="a-Ae"></a>为听法故。<a id="a-Af"></a>即于其夜在佛塔前。<a id="a-Ag"></a>衣缠右臂以油涂之。<a id="a-Ah"></a>为供养佛故而炽然之。<a id="a-Ai"></a>时安隐德菩萨住增上信。<a id="a-Aj"></a>求阿耨多罗三藐三菩提。<a id="a-Ak"></a>然右臂已其心无异颜色不变。<a id="a-Al"></a>童子。<a id="a-Am"></a>尔时安隐德比丘。<a id="a-An"></a>然臂之时大地震动。<a id="a-Ao"></a>其明映蔽无量百千行灯悉无光照。<a id="a-Ap"></a>以此臂光遍照十方。<a id="a-Aq"></a>尔时安隐德菩萨欢喜充满。<a id="a-Ar"></a>于一切诸法体性平等无戏论三昧。<a id="a-As"></a>以和雅美妙辩正言音辞句而作歌颂。<a id="a-At"></a>令诸大众悉皆普闻。<a id="a-Au"></a>尔时众中万二千忉利天子。<a id="a-Av"></a>心生欢喜设种种供养。<a id="a-Aw"></a>皆为法故而来会此。<a id="a-Ax"></a>尔时德音王在高楼上。<a id="a-Ay"></a>并后宫眷属妃后婇女。<a id="a-Az"></a>见安隐德比丘然其右臂烔然红焰遍照诸方。<a id="a-B0"></a>见已心作是念。<a id="a-B1"></a>此比丘必获神足。<a id="a-B2"></a>乃作如斯希有变现。<a id="a-B3"></a>于其身命无有吝惜。</p>
  <p id="aB4">尔时德音王。<a id="a-B5"></a>见安隐德比丘希有神变心生爱乐。<a id="a-B6"></a>以净信心及自善根力之所熏资。<a id="a-B7"></a>与诸后妃八万婇女。<a id="a-B8"></a>从千肘高殿放身投下。<a id="a-B9"></a>为欲见此菩萨比丘。<a id="a-BA"></a>恭敬善根之力得现果报。<a id="a-BB"></a>即为天龙夜叉乾闼婆阿修罗迦楼罗摩睺罗伽之所护持不令堕落。<a id="a-BC"></a>以天龙夜叉乾闼婆阿修罗迦楼罗摩睺罗伽护持力故。<a id="a-BD"></a>是德音王及后妃婇女虽堕高殿。<a id="a-BE"></a>而于身心无所伤损不疲不怖。<a id="a-BF"></a>尔时德音王。<a id="a-BG"></a>两手抱臂而大号泣。<a id="a-BH"></a>一切大众皆亦如是。<a id="a-BI"></a>以见安隐德比丘然其臂髆如瞻波花鬘。<a id="a-BJ"></a>臂复纤长如象王鼻。<a id="a-BK"></a>一切众人见者奇叹。<a id="a-BL"></a>莫不呼嗟悲泣雨泪。<a id="a-BM"></a>尔时安隐德比丘。<a id="a-BN"></a>见此大王及诸人众皆悉悲泣懊恼。<a id="a-BO"></a>而问王言。<a id="a-BP"></a>大王。<a id="a-BQ"></a>何故悲号堕泪。<a id="a-BR"></a>及诸大众悲啼乃尔。<a id="a-BS"></a>于时德音王。<a id="a-BT"></a>以偈答曰。</p>
  <p id="aBU">大智安隐德　　聪慧胜法师</p>
  <p id="aBV">见汝然身分　　以是故哀泣</p>
  <p id="aBW">汝颜甚端妙　　犹如炽火聚</p>
  <p id="aBX">见汝毁身分　　故增我忧恼</p>
  <p id="aBY">汝然右臂时　　光耀十方界</p>
  <p id="aBZ">映蔽于诸灯　　星月复不现</p>
  <p id="aBa">大地悉震动　　汝心无倾摇</p>
  <p id="aBb">我心起于敬　　知汝非凡夫</p>
  <p id="aBc">于其千肘殿　　共八万宫人</p>
  <p id="aBd">我身自投下　　身竟无诸患</p>
  <p id="aBe">善哉汝净智　　善哉意无上</p>
  <p id="aBf">善哉精进士　　善哉成大信</p>
  <p id="aBg">汝然身臂时　　其心无动异</p>
  <p id="aBh">发于欢喜心　　兼复说妙法</p>
  <p id="aBi">犹若圆满月　　复如净空日</p>
  <p id="aBj">如须弥山王　　端妙亦如是</p>
  <p id="aBk">我作如是愿　　满足大精进</p>
  <p id="aBl">故捐所爱身　　利益于众生</p>
  <p id="aBm">爱法故悲啼　　喜乐广无垢</p>
  <p id="aBn">汝已毁身分　　故我极忧恼</p>
  <p id="aBo">天人所供者　　无边胜辩才</p>
  <p id="aBp">安隐德报王　　便说是偈言</p>
  <p id="aBq">不以无身手　　故名阙身分</p>
  <p id="aBr">若不持戒者　　是名身分缺</p>
  <p id="aBs">以此臭秽身　　我已供如来</p>
  <p id="aBt">难思议福田　　一切世间塔</p>
  <p id="aBu">若人三千界　　满中七宝沙</p>
  <p id="aBv">于佛世尊所　　为菩提故施</p>
  <p id="aBw">虽有施此供　　余供复胜此</p>
  <p id="aBx">若能知法空　　便能舍身命</p>
  <p id="aBy">我今说实语　　大王愿谛听</p>
  <p id="aBz">并及此众会　　一切听我言</p>
  <p id="aC0">若我审决定　　得成无上者</p>
  <p id="aC1">如此实不虚　　令地六种动</p>
  <p id="aC2">说于此语时　　大地便震动</p>
  <p id="aC3">见于希有事　　诸天大欢喜</p>
  <p id="aC4">人天欢喜已　　发于菩提心</p>
  <p id="aC5">无量难思众　　皆趣无上智</p>
  <p id="aC6">安隐德比丘　　利益一切众</p>
  <p id="aC7">安处亿众生　　置于无上智</p>
  <p id="aC8">以此实法言　　推体皆无实</p>
  <p id="aC9">此语审不虚　　令臂还如故</p>
  <p id="aCA">若此法审实　　安隐名亦无</p>
  <p id="aCB">十方悉推求　　空故不可得</p>
  <p id="aCC">诸法犹如响　　声出于其中</p>
  <p id="aCD">求声不可得　　如是知诸法</p>
  <p id="aCE">毕竟了达者　　于空无所畏</p>
  <p id="aCF">彼人语真实　　相火不能烧</p>
  <p id="aCG">所有世众生　　天人夜叉龙</p>
  <p id="aCH">一切智威力　　悉令悟寂定</p>
  <p id="aCI">若人及与天　　所有世苦难</p>
  <p id="aCJ">不退转威德　　一切速能坏</p>
  <p id="aCK">说于此语时　　身臂还如本</p>
  <p id="aCL">安隐德比丘　　身相具庄严</p>
  <p id="aCM">诸天千亿数　　住净虚空中</p>
  <p id="aCN">信心以曼陀　　散彼比丘身</p>
  <p id="aCO">此皆过人花　　遍满阎浮界</p>
  <p id="aCP">天女亿那由　　伎乐诸歌咏</p>
  <p id="aCQ">安隐德比丘　　作大师子吼</p>
  <p id="aCR">牟尼如来尊　　令余亿佛土</p>
  <p id="aCS">各各于己刹　　彼清净大士</p>
  <p id="aCT">安隐德比丘　　传说其名号</p>
  <p id="aCU">比丘比丘尼　　清信士男女</p>
  <p id="aCV">天龙及夜叉　　乾闼紧罗等</p>
  <p id="aCW">彼闻决定业　　安隐得离垢</p>
  <p id="aCX">信心求道者　　其数如恒沙</p>
  <p id="aCY">安隐德比丘　　聪慧得自在</p>
  <p id="aCZ">为于佛智故　　然臂不为忧</p>
  <p id="aCa">彼人于千刹　　变身如恒沙</p>
  <p id="aCb">臂光遍照曜　　犹如劫尽火</p>
  <p id="aCc">雨以众香末　　遍满一切土</p>
  <p id="aCd">下至于大地　　上天悉来集</p>
  <p id="aCe">一切供养具　　庄严于此刹</p>
  <p id="aCf">其地满真珠　　供养安隐德</p>
  <p id="aCg">一切众宝花　　庄严于此刹</p>
  <p id="aCh">龙雨妙真珠　　供养安隐德</p>
  <p id="aCi">复以一切宝　　严饰于此刹</p>
  <p id="aCj">龙雨宝庄严　　为供安隐德</p>
  <p id="aCk">最胜释师子　　住于耆阇山</p>
  <p id="aCl">于诸比丘前　　而作师子吼</p>
  <p id="aCm">安隐德我是　　德音是弥勒</p>
  <p id="aCn">于彼千亿劫　　共修菩提行</p>
  <p id="aCo">时见持戒者　　安隐德智慧</p>
  <p id="aCp">无量诸女人　　悉变为男子</p>
  <p id="aCq">诸佛悉授记　　终无有疑惑</p>
  <p id="aCr">彼速得成就　　证世自然智</p>
  <p id="aCs">闻于此经已　　说决定功德</p>
  <p id="aCt">于己不生着　　应学如是法</p>
 </body>
</html>