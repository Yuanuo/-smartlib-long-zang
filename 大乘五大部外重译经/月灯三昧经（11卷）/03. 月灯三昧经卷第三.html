<!doctype html>
<html id="z3IBTnaPa" data-ver="622">
 <head>
  <meta charset="utf-8">
  <meta author="那连提黎耶舍">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">月灯三昧经卷第三</h1>
  <p id="a2">尔时世尊。<a id="a-3"></a>知月光童子心所默念而作偈问。<a id="a-4"></a>告月光童子言。<a id="a-5"></a>若菩萨与一法相应。<a id="a-6"></a>皆悉能获最胜功德。<a id="a-7"></a>速成阿耨多罗三藐三菩提。<a id="a-8"></a>何谓一法。<a id="a-9"></a>童子。<a id="a-A"></a>若菩萨于一切法体性如实了知。<a id="a-B"></a>童子。<a id="a-C"></a>云何于一切法体性如实了知。<a id="a-D"></a>所谓一切法远离于名。<a id="a-E"></a>离于音声。<a id="a-F"></a>离于语言。<a id="a-G"></a>离于文字。<a id="a-H"></a>离于生灭因相缘相攀缘相。<a id="a-I"></a>所谓无相远离于相。<a id="a-J"></a>非心远离于心而知诸法。<a id="a-K"></a>尔时世尊。<a id="a-L"></a>即说偈曰。</p>
  <p id="aM">诸法但说一　　所谓法无相</p>
  <p id="aN">是智者所说　　如实而了知</p>
  <p id="aO">若说如是法　　菩萨了知者</p>
  <p id="aP">彼得无碍辩　　说亿修多罗</p>
  <p id="aQ">导师所加护　　显示于实际</p>
  <p id="aR">不分别假名　　曾无有所说</p>
  <p id="aS">以一知一切　　以一切知一</p>
  <p id="aT">虽有种种说　　而不起于慢</p>
  <p id="aU">其心能了知　　一切法无名</p>
  <p id="aV">随顺学诸名　　而演说真实</p>
  <p id="aW">诸所闻音声　　了知其声本</p>
  <p id="aX">了知声本已　　不为声所染</p>
  <p id="aY">知音声本际　　诸法相亦然</p>
  <p id="aZ">若能解一法　　不复处胞胎</p>
  <p id="aa">一切法无生　　能了此无生</p>
  <p id="ab">知生说生者　　则能知宿命</p>
  <p id="ac">若得于宿命　　能知所作业</p>
  <p id="ad">若常知作业　　得坚固眷属</p>
  <p id="ae">若于是空法　　菩萨能解了</p>
  <p id="af">无有不知者　　此非烦恼际</p>
  <p id="ag">于非烦恼际　　凡愚妄分别</p>
  <p id="ah">是故于亿劫　　数流转生死</p>
  <p id="ai">不能知妄想　　犹如大导师</p>
  <p id="aj">彼不作恶业　　又不堕恶道</p>
  <p id="ak">是诸凡夫等　　不能知此义</p>
  <p id="al">便起诽谤心　　如是灭苦法</p>
  <p id="am">诸法不可得　　非无诸法想</p>
  <p id="an">若能如是知　　彼想亦不见</p>
  <p id="ao">我知如是想　　凡夫妄分别</p>
  <p id="ap">于离分别法　　知者不迷惑</p>
  <p id="aq">此为智者地　　非是愚境界</p>
  <p id="ar">是菩萨所行　　谓空无分别</p>
  <p id="as">此是菩萨地　　佛子之所行</p>
  <p id="at">佛法妙庄严　　谓说寂灭空</p>
  <p id="au">是诸菩萨等　　断除诸有习</p>
  <p id="av">不为色所坏　　安住于佛性</p>
  <p id="aw">一切法无住　　以无住处故</p>
  <p id="ax">若能如是知　　得菩提不难</p>
  <p id="ay">修施戒闻忍　　习近善知识</p>
  <p id="az">若能知是业　　速证菩提道</p>
  <p id="a10">是人常为诸天敬　　乾闼夜叉摩睺等</p>
  <p id="a11">龙鬼罗刹紧那罗　　是等常来供菩萨</p>
  <p id="a12">恒为诸佛所称叹　　与诸世间兴利益</p>
  <p id="a13">智慧相续乐寂灭　　胜妙菩萨悲愍身</p>
  <p id="a14">若有菩萨能知空　　利益无量亿众生</p>
  <p id="a15">柔和处众演说法　　闻者欣乐而爱敬</p>
  <p id="a16">广大智慧转增明　　以是智慧能见佛</p>
  <p id="a17">亦睹庄严净妙刹　　听受诸佛所说法</p>
  <p id="a18">知一切法如幻化　　犹如虚空自性空</p>
  <p id="a19">能知体性是空无　　能如是行无所染</p>
  <p id="a1A">其有修行菩提行　　于诸事中不生着</p>
  <p id="a1B">知一切法如变化　　而于诸刹示变化</p>
  <p id="a1C">能为诸佛所作事　　幻法体性无去来</p>
  <p id="a1D">随前所求得利益　　谓能安住菩提者</p>
  <p id="a1E">恒念一切如来恩　　愿绍佛种不断绝</p>
  <p id="a1F">能得光耀精妙身　　成就三十二种相</p>
  <p id="a1G">其余无量种利益　　行胜菩提当能得</p>
  <p id="a1H">成就大力不可动　　威德诸王无堪抗</p>
  <p id="a1I">具足福德甚端严　　福与功德威光耀</p>
  <p id="a1J">诸天睹威不面对　　谓行佛法智慧者</p>
  <p id="a1K">住于坚固菩提心　　与诸众生为善友</p>
  <p id="a1L">是人无复诸闇冥　　显示胜妙菩提道</p>
  <p id="a1M">离语言道无所欲　　诸法寂灭如虚空</p>
  <p id="a1N">其有能知如是业　　成就无量胜辩才</p>
  <p id="a1O">演说百千修多罗　　能示彼法微细义</p>
  <p id="a1P">智者恒成无碍慧　　能知微细法体性</p>
  <p id="a1Q">常善知彼众生信　　学习一切语言音</p>
  <p id="a1R">为人显示因果理　　能获如上胜妙事</p>
  <p id="a1S">具持力能无减少　　入众无畏梵行者</p>
  <p id="a1T">恒忆念持不忘失　　善能悟解法性故</p>
  <p id="a1U">耳初不闻非爱语　　恒常听览可乐音</p>
  <p id="a1V">口常宣说悦意言　　是人善知法性故</p>
  <p id="a1W">念慧法智悉成就　　其心清净无秽浊</p>
  <p id="a1X">说百千经无滞着　　若有所演不虚设</p>
  <p id="a1Y">字句差别已修学　　善解千亿诸语言</p>
  <p id="a1Z">名味义趣皆善解　　由悟法性有斯德</p>
  <p id="a1a">夜叉罗刹天修罗　　迦楼紧那摩睺茶</p>
  <p id="a1b">为彼八部常爱敬　　斯由悟解法性故</p>
  <p id="a1c">恶心神众毗舍阇　　饮血食肉极毒害</p>
  <p id="a1d">其有持是寂定者　　是等常能作卫护</p>
  <p id="a1e">闻于智者广大言　　心喜踊悦身毛竖</p>
  <p id="a1f">于彼菩提深爱乐　　能获广大难思福</p>
  <p id="a1g">如是福报难可知　　于百千劫说不尽</p>
  <p id="a1h">护持善逝法宝藏　　无量无边无限数</p>
  <p id="a1i">便为已供一切佛　　过去未来诸世尊</p>
  <p id="a1j">及住现在十方者　　以能宣说寂定故</p>
  <p id="a1k">若人为乐福德故　　供养十力大悲者</p>
  <p id="a1l">无量无数亿诸佛　　时迳大海诸沙数</p>
  <p id="a1m">更有余人乐福者　　于此胜义持一偈</p>
  <p id="a1n">于彼劫尽恶世时　　如是福德最为胜</p>
  <p id="a1o">若有能听一偈者　　是人便供一切佛</p>
  <p id="a1p">于此末代恶世时　　斯为最胜上供养</p>
  <p id="a1q">是人便得最大利　　堪受世间所奉敬</p>
  <p id="a1r">诸十力生最上子　　于其长夜已供养</p>
  <p id="a1s">彼见我在耆阇山　　我即为授菩提记</p>
  <p id="a1t">我已付嘱弥勒尊　　彼佛亦为授记莂</p>
  <p id="a1u">是人复为弥陀佛　　为说无量胜利益</p>
  <p id="a1v">或复往诣安乐国　　又欲乐见阿閦佛</p>
  <p id="a1w">无量无边百千劫　　是人不堕诸恶道</p>
  <p id="a1x">于此菩提行胜行　　成就无量诸快乐</p>
  <p id="a1y">无量功德胜利益　　如是我今已宣说</p>
  <p id="a1z">若欲如我功德者　　应末世中正持经</p>
  <p id="a20">童子。<a id="a-21"></a>以是义故。<a id="a-22"></a>菩萨摩诃萨能如是知不可思议诸法体性者。<a id="a-23"></a>得如是功德之利。<a id="a-24"></a>赞说如来真实功德。<a id="a-25"></a>不谤如来言非真实。<a id="a-26"></a>何以故。<a id="a-27"></a>如来已得诸法为世所知。<a id="a-28"></a>是人如实知于彼法。<a id="a-29"></a>亦知无量如来功德。<a id="a-2A"></a>能知如实不可思议佛法。<a id="a-2B"></a>何以故。<a id="a-2C"></a>童子。<a id="a-2D"></a>佛有无量无边功德。<a id="a-2E"></a>不可思议远离于心。<a id="a-2F"></a>以是义故。<a id="a-2G"></a>余不能思不能称量。<a id="a-2H"></a>何以故。<a id="a-2I"></a>童子。<a id="a-2J"></a>其心无性又无形色不可睹见。<a id="a-2K"></a>童子。<a id="a-2L"></a>如是心体性。<a id="a-2M"></a>即是佛功德体性。<a id="a-2N"></a>如是佛功德体性。<a id="a-2O"></a>即是一切诸法体性。<a id="a-2P"></a>以是义故。<a id="a-2Q"></a>童子。<a id="a-2R"></a>若菩萨说一切法体性一义如实知者。<a id="a-2S"></a>名为菩萨寂灭于心善解三界出离善根。<a id="a-2T"></a>如实了知如实知见。<a id="a-2U"></a>如实说无有异说。<a id="a-2V"></a>随说而行无所执着。<a id="a-2W"></a>出过一切诸烦恼地。<a id="a-2X"></a>过于欲界色界。<a id="a-2Y"></a>解脱无色界。<a id="a-2Z"></a>过于名地过于声地。<a id="a-2a"></a>善解离文字法。<a id="a-2b"></a>善解分别字智。<a id="a-2c"></a>善解离语言法。<a id="a-2d"></a>知于文字善于文字。<a id="a-2e"></a>善于字差别智广知字智。<a id="a-2f"></a>善解一切法差别智。<a id="a-2g"></a>善于一切法广差别智。<a id="a-2h"></a>善分别一切处法智。<a id="a-2i"></a>与不可思议佛法相应。<a id="a-2j"></a>魔王波旬及诸魔民所不能坏。<a id="a-2k"></a>说是法门时。<a id="a-2l"></a>有八亿那由他诸天人等。<a id="a-2m"></a>得修无障法忍。<a id="a-2n"></a>一切皆为诸佛授阿耨多罗三藐三菩提记。<a id="a-2o"></a>过四百八十万阿僧祇劫。<a id="a-2p"></a>得阿耨多罗三藐三菩提。<a id="a-2q"></a>种种名号国土差别寿命齐等。<a id="a-2r"></a>尔时世尊。<a id="a-2s"></a>而说偈言。</p>
  <p id="a2t">若有智慧诸菩萨　　趣向胜妙菩提道</p>
  <p id="a2u">善于法义诸言说　　能行一切法体性</p>
  <p id="a2v">口常宣说真实语　　称佛实德而演说</p>
  <p id="a2w">能知一切诸佛法　　于三界尊无有疑</p>
  <p id="a2x">一切诸法同一义　　以修空故如实知</p>
  <p id="a2y">彼无种种别异相　　于此一义已修学</p>
  <p id="a2z">无分别想分别想　　众生寿命我人想</p>
  <p id="a30">尽与无尽如是想　　断此诸想悉无余</p>
  <p id="a31">不见如来有其色　　以知诸法自性无</p>
  <p id="a32">亦非诸想随形好　　以断一切颠倒故</p>
  <p id="a33">一切诸佛不思议　　远离于心体寂灭</p>
  <p id="a34">若人能得如是知　　真见无上两足尊</p>
  <p id="a35">若有能知神我想　　于中发起胜智慧</p>
  <p id="a36">如是知于诸法已　　彼便得名清净眼</p>
  <p id="a37">是人无有诸障碍　　大智悟解出离道</p>
  <p id="a38">充满具足二种因　　无有一切诸愿乐</p>
  <p id="a39">于真实处如实见　　无有一切非实语</p>
  <p id="a3A">是人所有诸言论　　随顺一切仪式法</p>
  <p id="a3B">智者出过于欲界　　超色无色烦恼地</p>
  <p id="a3C">能于三界离染着　　行在世间利众生</p>
  <p id="a3D">超过一切名字地　　及过音声体性空</p>
  <p id="a3E">虽经久时演说法　　于彼言说无所依</p>
  <p id="a3F">远离诸想及戏论　　断除颠倒诸恶见</p>
  <p id="a3G">于其智慧善决定　　是人勇健行如空</p>
  <p id="a3H">若魔多亿那由他　　为乱彼意作是言</p>
  <p id="a3I">悉能映蔽是魔众　　不从魔力自在摄</p>
  <p id="a3J">弃舍一切诸魔业　　戒行清净无热恼</p>
  <p id="a3K">若能深乐禅乐者　　彼则能知世间空</p>
  <p id="a3L">若说五阴是世间　　已知彼法体空寂</p>
  <p id="a3M">既无其灭亦无生　　一切诸法如虚空</p>
  <p id="a3N">宁当弃舍自身命　　终不毁犯如来教</p>
  <p id="a3O">于戒护持到彼岸　　随其所愿悉往生</p>
  <p id="a3P">游行无量诸佛刹　　见多那由他亿佛</p>
  <p id="a3Q">终不悕欲生天上　　远离一切诸愿乐</p>
  <p id="a3R">是人不舍勤精进　　于少时间行法行</p>
  <p id="a3S">于其十方诸佛所　　善能赞咏而称叹</p>
  <p id="a3T">尔时月光童子身　　得闻如是寂灭定</p>
  <p id="a3U">弃舍一切利养事　　修行诸佛所叹法</p>
  <p id="a3V">若有欲得自然智　　我为一切世间上</p>
  <p id="a3W">应当学是胜三昧　　若如是学人天最</p>
  <p id="a3X">尔时世尊告月光童子言。<a id="a-3Y"></a>童子。<a id="a-3Z"></a>是菩萨摩诃萨于是显说三昧智。<a id="a-3a"></a>应善修习为人显示。<a id="a-3b"></a>童子。<a id="a-3c"></a>云何显示。<a id="a-3d"></a>所谓于一切法起平等心。<a id="a-3e"></a>无有彼此无有分别无无分别。<a id="a-3f"></a>无造无起无生无灭。<a id="a-3g"></a>一切妄想分别忆想起想皆悉断除。<a id="a-3h"></a>心所攀缘意所思作。<a id="a-3i"></a>及诸假名皆亦断除。<a id="a-3j"></a>亦断一切诸恶觉观。<a id="a-3k"></a>于阴界入无有自性。<a id="a-3l"></a>断贪嗔痴。<a id="a-3m"></a>谓念慧解脱惭愧坚固修行仪式所应行处。<a id="a-3n"></a>谓空闲地智慧地。<a id="a-3o"></a>绝于去来一切菩萨所学。<a id="a-3p"></a>一切如来行处。<a id="a-3q"></a>一切功德成就。<a id="a-3r"></a>童子。<a id="a-3s"></a>是谓显说如是三昧。<a id="a-3t"></a>若能显说如是三昧。<a id="a-3u"></a>便不离诸定。<a id="a-3v"></a>其心不失一切三昧无有迷惑。<a id="a-3w"></a>起大悲心。<a id="a-3x"></a>利益无量无边众生。<a id="a-3y"></a>尔时世尊即于是时。<a id="a-3z"></a>而说偈言。</p>
  <p id="a40">平等非崄地　　微寂难可见</p>
  <p id="a41">断除一切想　　故名为三昧</p>
  <p id="a42">非妄想分别　　离见不可取</p>
  <p id="a43">其心不可得　　是名为三昧</p>
  <p id="a44">正住如实定　　不取一切法</p>
  <p id="a45">如实不取故　　故说寂灭定</p>
  <p id="a46">法无少尘许　　亦无少可得</p>
  <p id="a47">无少可得故　　故名为三昧</p>
  <p id="a48">有得无得者　　此名为妄想</p>
  <p id="a49">于法离分别　　故名为三昧</p>
  <p id="a4A">以声故说义　　是声事非有</p>
  <p id="a4B">犹如响呼声　　又亦如虚空</p>
  <p id="a4C">众生无所住　　住处不可得</p>
  <p id="a4D">得与不得音　　自性不可得</p>
  <p id="a4E">若去若堕落　　去道不可得</p>
  <p id="a4F">去与不去音　　于道如是知</p>
  <p id="a4G">存有定是取　　存无定亦然</p>
  <p id="a4H">无著行菩提　　证圣道亦尔</p>
  <p id="a4I">离崄平等地　　是定慧无相</p>
  <p id="a4J">佛子修习此　　善修定相应</p>
  <p id="a4K">非文字所能　　入是深义趣</p>
  <p id="a4L">舍诸语言事　　得定无所取</p>
  <p id="a4M">得此定菩萨　　如说相应住</p>
  <p id="a4N">设火焚世界　　于中不被烧</p>
  <p id="a4O">无量劫火起　　如空本不然</p>
  <p id="a4P">若知法如空　　是人火不烧</p>
  <p id="a4Q">若烧佛刹时　　在定作是愿</p>
  <p id="a4R">灭彼火无余　　人及地不毁</p>
  <p id="a4S">彼神足无边　　游空无挂碍</p>
  <p id="a4T">随学定而住　　菩萨获是德</p>
  <p id="a4U">若生若退没　　无起亦无灭</p>
  <p id="a4V">若能如是知　　得此定不难</p>
  <p id="a4W">世间有生灭　　如来之所说</p>
  <p id="a4X">若能知此定　　当知是世亲</p>
  <p id="a4Y">于世间不染　　世法不能碍</p>
  <p id="a4Z">身若无碍者　　能往诸佛刹</p>
  <p id="a4a">常见于净土　　及见世导师</p>
  <p id="a4b">彼得闻正法　　在诸刹演说</p>
  <p id="a4c">彼不起无知　　而说法性时</p>
  <p id="a4d">能通达诸法　　如随于法性</p>
  <p id="a4e">于亿劫演说　　辩才而不断</p>
  <p id="a4f">能变作多身　　其余诸菩萨</p>
  <p id="a4g">变化诸菩萨　　往游诸佛刹</p>
  <p id="a4h">千叶莲花上　　加趺而安坐</p>
  <p id="a4i">显示佛菩萨　　总持修多罗</p>
  <p id="a4j">并余亿诸经　　修习寂定故</p>
  <p id="a4k">唯除不退转　　余不思议人</p>
  <p id="a4l">莫能尽其辩　　显示佛菩提</p>
  <p id="a4m">乘重阁而去　　种种宝严饰</p>
  <p id="a4n">布散诸妙花　　氛馥甚可乐</p>
  <p id="a4o">散布诸末香　　并烧胜妙香</p>
  <p id="a4p">或散无量宝　　为于菩提故</p>
  <p id="a4q">菩萨救济者　　如是无量德</p>
  <p id="a4r">断除诸烦恼　　获得胜神足</p>
  <p id="a4s">不起于烦恼　　清净甚光耀</p>
  <p id="a4t">无为不可坏　　是菩萨境界</p>
  <p id="a4u">寂静深寂静　　离恼无烦恼</p>
  <p id="a4v">超过於戏论　　乐无戏论法</p>
  <p id="a4w">文字无能入　　诸法无相故</p>
  <p id="a4x">智知唯音声　　是故名定者</p>
  <p id="a4y">无尽胜寂灭　　无功用不见</p>
  <p id="a4z">一切佛境界　　实际无家宅</p>
  <p id="a50">从诸佛修学　　一切法自性</p>
  <p id="a51">学是佛功德　　到功德彼岸</p>
  <p id="a52">非此亦非彼　　本际无分别</p>
  <p id="a53">是故一切佛　　到功德彼岸</p>
  <p id="a54">于未来不去　　已知法性故</p>
  <p id="a55">无功用戏论　　到功德彼岸</p>
  <p id="a56">尔时月光童子白佛言。<a id="a-57"></a>希有世尊。<a id="a-58"></a>如来应供正遍知。<a id="a-59"></a>快能善说一切诸法体性平等。<a id="a-5A"></a>此说一切诸法体性平等菩萨所学。<a id="a-5B"></a>若菩萨于所说三昧能修学者。<a id="a-5C"></a>速得阿耨多罗三藐三菩提。<a id="a-5D"></a>世尊我复乐说。<a id="a-5E"></a>如来我复乐说。<a id="a-5F"></a>善逝我欲少有所说。<a id="a-5G"></a>佛言童子。<a id="a-5H"></a>乐说便说。<a id="a-5I"></a>尔时月光童子在于佛前。<a id="a-5J"></a>合十指爪掌向佛住立。<a id="a-5K"></a>称佛实德。<a id="a-5L"></a>说偈赞曰。</p>
  <p id="a5M">见生为老病死逼　　贪嗔痴等常迷惑</p>
  <p id="a5N">佛本为发菩提心　　愿成正觉解众缚</p>
  <p id="a5O">善哉无量劫修行　　住檀调柔护诸过</p>
  <p id="a5P">持戒忍辱勤精进　　善修禅定及智慧</p>
  <p id="a5Q">以无悕望弃王位　　妻子宝货悉能舍</p>
  <p id="a5R">头目手足及寿命　　其心初无有疲厌</p>
  <p id="a5S">禁戒皎然净无垢　　捐弃身命常护持</p>
  <p id="a5T">善能禁制身口意　　归命善逝调心者</p>
  <p id="a5U">安住智矿忍力中　　设使剜身无忿怒</p>
  <p id="a5V">以慈血变流出乳　　归命如来甚奇特</p>
  <p id="a5W">成就于力住十力　　以无量智择诸法</p>
  <p id="a5X">佛以悲愍于世间　　救济利益诸异趣</p>
  <p id="a5Y">已知一切法体空　　见诸世间悉虚妄</p>
  <p id="a5Z">悟道契会性无我　　知彼解脱无所脱</p>
  <p id="a5a">远离烦恼及放逸　　降伏魔力及军众</p>
  <p id="a5b">知道无垢无碍智　　说寂无碍清净法</p>
  <p id="a5c">假使虚空星宿落　　地海城邑悉坏灭</p>
  <p id="a5d">虚空无为性变异　　如来终无不实语</p>
  <p id="a5e">见于苦恼诸众生　　安住取着分别中</p>
  <p id="a5f">为彼显示离取着　　所谓甚深寂灭空</p>
  <p id="a5g">不可思议无数劫　　大雄勇猛久已学</p>
  <p id="a5h">修学一切无著已　　是故佛无诸过失</p>
  <p id="a5i">佛所修学一切法　　如所得法为他说</p>
  <p id="a5j">此非愚痴凡夫地　　又非一切诸外道</p>
  <p id="a5k">心常安住于我想　　是名过失诸凡夫</p>
  <p id="a5l">若能善知无我法　　无有一切诸过失</p>
  <p id="a5m">大雄所出真实语　　恒常安住于实法</p>
  <p id="a5n">安住如是实法已　　复能演说于实语</p>
  <p id="a5o">过去曾修真实行　　乃能称述于本愿</p>
  <p id="a5p">获得真实妙果报　　是以能说真实语</p>
  <p id="a5q">具足所行真实行　　善能觉于真实际</p>
  <p id="a5r">如是所修真实行　　归命人尊大智慧</p>
  <p id="a5s">其智最胜无伦匹　　智慧具足甚光明</p>
  <p id="a5t">究竟到于胜智慧　　归命智慧言说者</p>
  <p id="a5u">能与众生作亲友　　久远修习慈悲心</p>
  <p id="a5v">善能安住而不动　　不动犹如须弥山</p>
  <p id="a5w">天人所师备广德　　教诫大众群生类</p>
  <p id="a5x">善逝甚深胜智慧　　处众无畏而震吼</p>
  <p id="a5y">如是无畏师子吼　　如师子王威雄猛</p>
  <p id="a5z">降伏一切诸外道　　犹如师子摧野干</p>
  <p id="a60">大雄善能降不调　　所调复能善调御</p>
  <p id="a61">能令成就为善友　　安住坚固而不坏</p>
  <p id="a62">见彼苦恼诸众生　　最极依止于我见</p>
  <p id="a63">为其演畅无我法　　无有贪爱及不爱</p>
  <p id="a64">不学愚痴凡夫人　　依止崄难不善径</p>
  <p id="a65">为彼显示真实道　　所谓趣向涅槃路</p>
  <p id="a66">若有取着我想者　　彼即住于极苦恼</p>
  <p id="a67">以其不解无我法　　谓能灭除苦恼处</p>
  <p id="a68">不可思议劫数中　　大智久已曾修学</p>
  <p id="a69">修学远离取着已　　是故无有诸过恶</p>
  <p id="a6A">演说离过诸法句　　世尊远离于诸过</p>
  <p id="a6B">善说真实微妙语　　口能解脱百种畏</p>
  <p id="a6C">无量那由百千亿　　天龙夜叉住虚空</p>
  <p id="a6D">爱乐无上最圣法　　闻者靡不合真义</p>
  <p id="a6E">如来善美欢喜语　　温润合时称悦意</p>
  <p id="a6F">和合无量微妙音　　怜愍解脱无数人</p>
  <p id="a6G">伎乐音声百千种　　一时奏击相和合</p>
  <p id="a6H">悉是天中悦乐声　　如来一音能映蔽</p>
  <p id="a6I">迦陵频伽诸鸟众　　同时共发微妙声</p>
  <p id="a6J">能令他人生欣乐　　于佛音声非少分</p>
  <p id="a6K">击发欢喜之音乐　　善合一切诸管弦</p>
  <p id="a6L">吹贝鼓笛琴箜篌　　于佛音声悉不现</p>
  <p id="a6M">紧那罗王歌舞音　　已曾善学百千乐</p>
  <p id="a6N">若得闻者咸欢喜　　于佛音声悉不现</p>
  <p id="a6O">拘翅鹦鹉舍利声　　孔雀哀鸾鸳鸯等</p>
  <p id="a6P">所有一切美音鸟　　于佛音声悉不现</p>
  <p id="a6Q">可爱悦乐美妙音　　世间所有善歌咏</p>
  <p id="a6R">悉来集聚同时发　　佛声最胜殊过彼</p>
  <p id="a6S">诸天夜叉修罗王　　三界所有群生类</p>
  <p id="a6T">其中最胜上妙身　　佛放一光悉映蔽</p>
  <p id="a6U">如来色身如花敷　　一切相好以映饰</p>
  <p id="a6V">出生福果甚清净　　光明显照于十方</p>
  <p id="a6W">鼛[鼓/?/貝]蠡鼓箜篌音　　铜钹笙箫美妙声</p>
  <p id="a6X">如是诸音相和合　　百分不及佛一音</p>
  <p id="a6Y">乾闼修罗摩睺等　　夜叉所有美妙声</p>
  <p id="a6Z">并及三界诸妙音　　于佛百分不及一</p>
  <p id="a6a">梵天所有诸光明　　及诸有顶天身光</p>
  <p id="a6b">世尊若放一光明　　余光百分不及一</p>
  <p id="a6c">身口意业皆清净　　布施净故世不染</p>
  <p id="a6d">功德宝聚人中王　　自然功德无等等</p>
  <p id="a6e">赞叹十力实语已　　童子欢喜作是言</p>
  <p id="a6f">以我供养佛法王　　愿此福成释迦文</p>
  <p id="a6g">佛知彼胜最净行　　善逝于时起微笑</p>
  <p id="a6h">弥勒睹笑而请问　　惟愿人尊说笑缘</p>
  <p id="a6i">其时大地六种动　　天龙欢喜住虚空</p>
  <p id="a6j">欣悦瞻仰两足尊　　请为我说笑因缘</p>
  <p id="a6k">诸佛智慧所了知　　非佛弟子声闻地</p>
  <p id="a6l">今欲安谁最胜道　　惟愿怜愍为我说</p>
  <p id="a6m">惟除慈悲牟尼尊　　一切世间无堪者</p>
  <p id="a6n">堪能授于法王位　　愿为授于菩提记</p>
  <p id="a6o">我今善问世导师　　释迦牛王大威德</p>
  <p id="a6p">已度智慧光明岸　　除断贪嗔痴秽过</p>
  <p id="a6q">不可思议恒沙亿　　导师尔所劫修行</p>
  <p id="a6r">为求胜妙菩提行　　为何因缘而现笑</p>
  <p id="a6s">能舍自身手足等　　妻子眷属余亲爱</p>
  <p id="a6t">常能修行是胜行　　是故我问牟尼尊</p>
  <p id="a6u">象马车乘及牛羊　　奴婢摩尼真珠金</p>
  <p id="a6v">不见所有诸珍物　　行菩提时而不舍</p>
  <p id="a6w">其智最胜悉显现　　知诸众生之所行</p>
  <p id="a6x">心信性欲已善知　　愿说何缘而现笑</p>
  <p id="a6y">谁曾供养人中尊　　谁复今成广大利</p>
  <p id="a6z">谁能受行佛所行　　为谁而能现此笑</p>
  <p id="a70">其地于时六种动　　亿妙莲花从地出</p>
  <p id="a71">其花光耀具亿叶　　金色炽盛甚可爱</p>
  <p id="a72">佛子处彼莲花上　　菩萨第一大神足</p>
  <p id="a73">无量法师而云集　　是以我作如是问</p>
  <p id="a74">击鼓鸣铙吹贝音　　伎乐亿数如恒沙</p>
  <p id="a75">如是等辈诸音乐　　佛声于中最殊妙</p>
  <p id="a76">拘翅频伽鹅鹤等　　众鸟一时而云集</p>
  <p id="a77">俱时各出美妙音　　于佛音声非其比</p>
  <p id="a78">谁往行檀持禁戒　　无量亿劫而修习</p>
  <p id="a79">谁复供养人中尊　　牟尼为谁而现笑</p>
  <p id="a7A">谁昔起大恭敬心　　已曾请问两足尊</p>
  <p id="a7B">何因缘故得菩提　　而今便现是笑耶</p>
  <p id="a7C">所有过去十力尊　　及今现在未来世</p>
  <p id="a7D">天人导师悉了知　　是故我问人中塔</p>
  <p id="a7E">能知众生心次第　　于其神足而不减</p>
  <p id="a7F">又知众生心所乐　　是故我问牟尼师</p>
  <p id="a7G">修行无上最胜行　　因相应法已善学</p>
  <p id="a7H">佛菩提道云何得　　是故我问两足尊</p>
  <p id="a7I">诸法微细难可见　　空寂难称不思议</p>
  <p id="a7J">修行十力之所行　　是以我问世大师</p>
  <p id="a7K">若能善修慈悲心　　于不思议众生所</p>
  <p id="a7L">常不起诸众生想　　是故我问两足尊</p>
  <p id="a7M">所行境界难思议　　于其边底不可得</p>
  <p id="a7N">已能度于心境界　　是故我问两足尊</p>
  <p id="a7O">布施持戒已究竟　　智者明净了三世</p>
  <p id="a7P">远离一切诸过恶　　为何义故现是笑</p>
  <p id="a7Q">舍利目连居律多　　及诸如来余弟子</p>
  <p id="a7R">非是彼等所行地　　惟佛境界最无上</p>
  <p id="a7S">于一切法到彼岸　　诸有所学已究竟</p>
  <p id="a7T">导师起发大悲愍　　宣畅微妙第一音</p>
  <p id="a7U">过去无量僧祇劫　　亦曾问于如是义</p>
  <p id="a7V">得为救世之亲尊　　今既证果为我说</p>
  <p id="a7W">夜叉罗刹龙槃荼　　瞻仰两足最胜尊</p>
  <p id="a7X">一切恭敬合掌住　　咸疑世尊何缘笑</p>
  <p id="a7Y">多菩萨众悉云集　　具足神通多亿刹</p>
  <p id="a7Z">如来心生最长子　　一切恭敬而合掌</p>
  <p id="a7a">世尊导师非无缘　　最胜丈夫而现笑</p>
  <p id="a7b">微妙语言鼓音声　　以何因缘而现笑</p>
  <p id="a7c">香象菩萨东方来　　从彼阿閦佛世界</p>
  <p id="a7d">那由菩萨众围绕　　为问释迦故来此</p>
  <p id="a7e">又复安乐妙世界　　观音菩萨大势至</p>
  <p id="a7f">那由菩萨众围绕　　来问两足释师子</p>
  <p id="a7g">过去无量亿佛所　　供养无边诸如来</p>
  <p id="a7h">犹如大海中沙数　　为行无上胜菩提</p>
  <p id="a7i">一切诸佛所嗟叹　　于菩萨德已究竟</p>
  <p id="a7j">十方世界悉闻知　　文殊师利住合掌</p>
  <p id="a7k">游行那由他佛刹　　如是胜徒难可见</p>
  <p id="a7l">佛子功德已善学　　一切合掌恭敬住</p>
  <p id="a7m">根器最胜余更无　　如是调伏柔软者</p>
  <p id="a7n">能持一切佛法藏　　愿为宣说和润语</p>
  <p id="a7o">世尊导师非无缘　　最胜丈夫而现笑</p>
  <p id="a7p">微妙鼓音愿演说　　以何因缘而现笑</p>
  <p id="a7q">拘翅鸲鹆鹅孔雀　　雷霆牛王声震吼</p>
  <p id="a7r">愿出天乐美妙音　　惟愿演说增乐语</p>
  <p id="a7s">善集慈悲离诸过　　智慧现前断愚痴</p>
  <p id="a7t">显真实义离文字　　于百千劫已修持</p>
  <p id="a7u">决定空寂知诸有　　显示苦灭诸句义</p>
  <p id="a7v">能坏一切外道智　　空无众生及寿命</p>
  <p id="a7w">诸佛修行百千行　　百千种福而庄严</p>
  <p id="a7x">百千诸天咸赞叹　　百千诸梵亦复然</p>
  <p id="a7y">夜叉罗刹等净心　　摩睺金翅龙欣喜</p>
  <p id="a7z">口常宣说无滞碍　　净妙业果之所起</p>
  <p id="a80">所有诸佛灭度者　　及今现在未来世</p>
  <p id="a81">一切了知无障碍　　从诸功德之所生</p>
  <p id="a82">大海大地及诸山　　一切咸皆六种动</p>
  <p id="a83">诸天修罗龙摩睺　　散诸上妙胜香花</p>
  <p id="a84">断除贪嗔及惛慢　　尸罗心意悉清净</p>
  <p id="a85">寂静音声称无想　　大圣如是师子吼</p>
  <p id="a86">具足辩才广名称　　于眼于法善平等</p>
  <p id="a87">世间无等亦无过　　惟愿大悲说笑义</p>
  <p id="a88">拘翅频伽及孔雀　　命命等鸟妙音声</p>
  <p id="a89">一时共发甚可爱　　于佛少音非为譬</p>
  <p id="a8A">大鼓金钲及诸鼙　　蠡贝箫筑琴箜篌</p>
  <p id="a8B">千种音乐俱时作　　于佛少音非为譬</p>
  <p id="a8C">诸天千种美音乐　　及诸天女妙歌声</p>
  <p id="a8D">众集相和生人爱　　于佛少音非为譬</p>
  <p id="a8E">救世导师以一音　　随信种种发异解</p>
  <p id="a8F">一切皆谓佛为己　　愿大沙门说笑缘</p>
  <p id="a8G">诸天及龙妙音声　　迦楼乾闼毗舍阇</p>
  <p id="a8H">是等不能灭烦恼　　唯佛音声能断除</p>
  <p id="a8I">虽复起爱心无染　　行慈便能离嗔过</p>
  <p id="a8J">能生智慧离愚痴　　能如是者离诸垢</p>
  <p id="a8K">佛音不出于众外　　能断百种诸所疑</p>
  <p id="a8L">于其音声无高下　　牟尼妙声寂平等</p>
  <p id="a8M">假使三千界散坏　　大海一念尽枯涸</p>
  <p id="a8N">日月可令坠落地　　世雄终无不实语</p>
  <p id="a8O">语言清净六十种　　吼音深美无所畏</p>
  <p id="a8P">如来梵言愿为说　　寂静何缘而现笑</p>
  <p id="a8Q">一切三有群生类　　悉能了知彼所行</p>
  <p id="a8R">过去现在及未来　　人尊愿为说笑缘</p>
  <p id="a8S">所有如来大悲者　　于诸力中得究竟</p>
  <p id="a8T">如来净月圆满面　　终非无缘而现笑</p>
  <p id="a8U">尔时世尊。<a id="a-8V"></a>即于是时。<a id="a-8W"></a>以其偈颂。<a id="a-8X"></a>答弥勒菩萨摩诃萨曰。</p>
  <p id="a8Y">如是月光童子者　　赞叹如来爱无比</p>
  <p id="a8Z">如是赞叹如来已　　后还为世所称美</p>
  <p id="a8a">昔日于此王舍城　　已曾睹见多亿佛</p>
  <p id="a8b">于彼佛所常请问　　如是胜妙寂灭定</p>
  <p id="a8c">修行菩提道行时　　于一切世为我子</p>
  <p id="a8d">常能具足无碍辩　　恒常安住于梵行</p>
  <p id="a8e">彼人末代可怖时　　惟是弥勒所证知</p>
  <p id="a8f">一切时中住梵行　　能广分别是三昧</p>
  <p id="a8g">若欲求是胜三昧　　称道所行则能得</p>
  <p id="a8h">无量亿佛所摄受　　供养最胜大导师</p>
  <p id="a8i">我住智中故记说　　于此月光胜妙行</p>
  <p id="a8j">末代世时无障碍　　于其梵行及寿命</p>
  <p id="a8k">知于千亿诸如来　　如观掌中庵罗果</p>
  <p id="a8l">又复过彼恒沙数　　能于未来修供养</p>
  <p id="a8m">诸天及龙有八亿　　夜叉众有七千亿</p>
  <p id="a8n">未来供养两足尊　　是等悉能相佐助</p>
  <p id="a8o">得闻如是授记已　　欢喜爱乐而充满</p>
  <p id="a8p">月光踊身七多树　　住空发于希有言</p>
  <p id="a8q">呜呼佛说最无上　　安住解脱智神通</p>
  <p id="a8r">安住决定胜智故　　一切异论莫能坏</p>
  <p id="a8s">远离二边证解脱　　观察于事不着事</p>
  <p id="a8t">于三界中智无碍　　悉无一切诸戏论</p>
  <p id="a8u">一切戏论而不染　　诸见觉观悉断除</p>
  <p id="a8v">善修于道无所依　　不为他坏不违他</p>
  <p id="a8w">又于三界无所依　　断除诸结所行净</p>
  <p id="a8x">爱缚枝蔓悉舍离　　诸有相续皆尽灭</p>
  <p id="a8y">悟解非有自体性　　离言说法悉了知</p>
  <p id="a8z">于其颠倒无智者　　如师子吼摧野干</p>
  <p id="a90">佛今为现妙法藏　　我今获得妙宝聚</p>
  <p id="a91">断除一切诸恶趣　　我今得佛定无疑</p>
  <p id="a92">百福金色庄严手　　愿此宝掌摩我顶</p>
  <p id="a93">对于天人大众前　　惟愿人尊灌我顶</p>
  <p id="a94">我念过去修行时　　于师子幢佛法中</p>
  <p id="a95">时有比丘甚聪睿　　名曰贤施为法师</p>
  <p id="a96">我作王子名黠慧　　身遇病苦甚困笃</p>
  <p id="a97">时彼贤施为我师　　柔软淳直备儒德</p>
  <p id="a98">五百良医无减少　　咸皆尽来为我治</p>
  <p id="a99">彼悉不能除我病　　亲戚眷属怀忧恼</p>
  <p id="a9A">是时大师闻我患　　便至我所而慰问</p>
  <p id="a9B">贤施即生悲愍心　　而为我说是三昧</p>
  <p id="a9C">我得闻此三昧已　　不顾财宝心爱乐</p>
  <p id="a9D">了知诸法体性故　　其时病苦即除愈</p>
  <p id="a9E">比丘行于菩提行　　得成佛道号然灯</p>
  <p id="a9F">我昔黠慧王子时　　以此三昧除苦恼</p>
  <p id="a9G">以是因缘故童子　　我忆是事今付汝</p>
  <p id="a9H">能忍骂詈毁辱等　　受持读诵如是定</p>
  <p id="a9I">末世比丘有无量　　放逸毁禁多悭吝</p>
  <p id="a9J">坚着衣钵乐为恶　　于是三昧起诽谤</p>
  <p id="a9K">嫉妒轻躁纵诸根　　止住俗家为贪利</p>
  <p id="a9L">常依出入息利活　　是等当谤此三昧</p>
  <p id="a9M">舒手展足奢纵诞　　趋步言笑自顾影</p>
  <p id="a9N">伴党挑臂随路行　　若入聚落现异相</p>
  <p id="a9O">如是不应仪式人　　昼夜系心在童女</p>
  <p id="a9P">于彼色声常爱着　　游行村邑现是仪</p>
  <p id="a9Q">心常贪嗜于美食　　戏笑歌舞及音乐</p>
  <p id="a9R">贩卖贸易恒规利　　喜乐饮宴及乘骑</p>
  <p id="a9S">广贮积聚饮食已　　命终坠堕三恶道</p>
  <p id="a9T">专事垦殖及耕田　　保玩自己所住处</p>
  <p id="a9U">受他教命传书信　　弃舍禁戒及威仪</p>
  <p id="a9V">亲近白衣违佛教　　毁破禁戒住恶道</p>
  <p id="a9W">常作佛不赞叹业　　所谓斗秤诸欺诳</p>
  <p id="a9X">造作如是诸恶行　　以此恶行堕恶道</p>
  <p id="a9Y">多饶财宝珠金贝　　弃舍亲爱而出家</p>
  <p id="a9Z">不能安住净戒聚　　还为贩肆作鄙业</p>
  <p id="a9a">牛马雄雌相孚乳　　惟恃财谷为胜想</p>
  <p id="a9b">何为出家除须发　　而不护戒及仪式</p>
  <p id="a9c">我于过去行菩提　　于千劫中修苦行</p>
  <p id="a9d">为求如是寂灭定　　愚人闻之生嗤笑</p>
  <p id="a9e">行非梵行喜妄语　　常贪利养趣恶道</p>
  <p id="a9f">披梵行服为标式　　毁戒谤定言非法</p>
  <p id="a9g">彼此递互相破坏　　不能应法求利养</p>
  <p id="a9h">各欲共相求短失　　命终堕于三恶趣</p>
  <p id="a9i">百千人中难得一　　谓能住于忍辱者</p>
  <p id="a9j">朋党斗诤无量人　　弃舍忍辱恒忿竞</p>
  <p id="a9k">咸自称叹是菩萨　　欲望声流遍诸国</p>
  <p id="a9l">若得虚名自欣庆　　尚无善行何况道</p>
  <p id="a9m">我曾不闻亦不见　　无有净行欲乐者</p>
  <p id="a9n">诽谤此法无欣慕　　而能获得菩提道</p>
  <p id="a9o">为不活故多出家　　不求一切佛菩提</p>
  <p id="a9p">愚人安住我见中　　闻说无我便惊怖</p>
  <p id="a9q">彼此更互恒诤论　　我慢自举相陵蔑</p>
  <p id="a9r">自称己是说他非　　常行不善妄欢喜</p>
  <p id="a9s">成就净戒诸功德　　安住慈心行忍辱</p>
  <p id="a9t">调伏柔濡淳善者　　是等善人为彼欺</p>
  <p id="a9u">若有当来起恶心　　极甚抵突为不善</p>
  <p id="a9v">喜乐斗诤行非法　　是等尔时得供养</p>
  <p id="a9w">我今善相劝告汝　　汝当于我生净信</p>
  <p id="a9x">于此如来所说教　　彼恶人辈勿亲近</p>
  <p id="a9y">于极贪爱及重嗔　　多愚痴人惛慢者</p>
  <p id="a9z">无惭无愧行不调　　汝于彼速起忍力</p>
  <p id="aA0">我今所说无量德　　比丘于此不安住</p>
  <p id="aA1">非但口言得菩提　　要须坚固行者得</p>
 </body>
</html>