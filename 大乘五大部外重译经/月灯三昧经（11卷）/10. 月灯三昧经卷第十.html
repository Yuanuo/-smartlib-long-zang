<!doctype html>
<html id="z3IBTo4Ph" data-ver="536">
 <head>
  <meta charset="utf-8">
  <meta author="那连提黎耶舍">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">月灯三昧经卷第十</h1>
  <h2 id="a2">忏悔品第二（元无初品）</h2>
  <p id="a3">尔时世尊。<a id="a-4"></a>即说偈言。</p>
  <p id="a5">我于往昔修行时　　为王号曰勇健得</p>
  <p id="a6">尔时有城名珍宝　　彼王出城诣园林</p>
  <p id="a7">乘驾宝车遇比丘　　端正殊特甚微妙</p>
  <p id="a8">三十二相以庄严　　光明普照于十方</p>
  <p id="a9">善花月名遍诸域　　安住慈悲能利益</p>
  <p id="aA">为救众生故入城　　功德威势极端严</p>
  <p id="aB">我时颜貌不如彼　　遂起增上妒嫉心</p>
  <p id="aC">爱欲媅荒所缠结　　恐彼比丘夺王位</p>
  <p id="aD">昔具千子为眷属　　乘驾宝车从我后</p>
  <p id="aE">种种宝冠自庄严　　行如忉利诸天子</p>
  <p id="aF">于彼子中五百子　　悉着妙宝摩尼履</p>
  <p id="aG">宝冠璎珞自严饰　　金网弥覆于车上</p>
  <p id="aH">婇女眷属有八万　　一切端妙悉严丽</p>
  <p id="aI">升于宝舆见比丘　　端正犹如须弥山</p>
  <p id="aJ">彼见悉皆如父想　　各发无上菩提心</p>
  <p id="aK">从彼受于净梵行　　脱胜璎珞散比丘</p>
  <p id="aL">我寻起上嫉妒意　　便生嗔怒秽浊心</p>
  <p id="aM">豪富惑乱敕子言　　可杀我前立比丘</p>
  <p id="aN">诸子闻父教敕已　　深怀忧恼白父曰</p>
  <p id="aO">愿王勿作如是语　　我终不能杀此人</p>
  <p id="aP">若有割截我身分　　经于恒沙多亿劫</p>
  <p id="aQ">终不能杀是法师　　以从彼发道心故</p>
  <p id="aR">于彼尊所发是心　　愿我得佛人中胜</p>
  <p id="aS">趣菩提者不为恶　　我等悉是佛日子</p>
  <p id="aT">王闻诸子如是语　　即敕奴言唤旃陀</p>
  <p id="aU">速呼魁脍杀比丘　　在我宫人前立者</p>
  <p id="aV">寻时将于杀者来　　号曰难提极暴恶</p>
  <p id="aW">手执利刀而鉴治　　截此比丘为八分</p>
  <p id="aX">比丘被斩身无血　　割处流出千种光</p>
  <p id="aY">亦有功德吉祥轮　　是文肉里炳然现</p>
  <p id="aZ">作斯尤重恶业已　　我时为戏诣园林</p>
  <p id="aa">一切歌舞都不乐　　思念花月法师故</p>
  <p id="ab">于时匆速出彼园　　还来归入珍宝城</p>
  <p id="ac">于是乘车诣其所　　到彼割截比丘处</p>
  <p id="ad">即时空中闻恶声　　无量那由天号叫</p>
  <p id="ae">咸言恶王造重业　　死堕阿鼻受极苦</p>
  <p id="af">王时闻彼诸天音　　心怀忧恼大怖畏</p>
  <p id="ag">我为无量重罪过　　以杀善花比丘故</p>
  <p id="ah">如来具足无量智　　是彼最胜真佛子</p>
  <p id="ai">诸根调柔心寂灭　　我为爱欲故杀彼</p>
  <p id="aj">若有能持如来法　　于正法藏灭坏时</p>
  <p id="ak">能于世间然智灯　　我为欲故杀是人</p>
  <p id="al">于诸世间为大医　　疗治众生烦恼病</p>
  <p id="am">复以甘露令转下　　为爱欲故而杀彼</p>
  <p id="an">受持导师胜法藏　　黑闇众生为灯明</p>
  <p id="ao">持陀罗尼法王者　　我为欲故而杀彼</p>
  <p id="ap">为世演说胜妙法　　甚深微细难可见</p>
  <p id="aq">显说趣于道场路　　我为爱故杀彼人</p>
  <p id="ar">其智清净无秽杂　　凝静寂灭恒在定</p>
  <p id="as">为爱所盲遂便杀　　欲是苦因应弃舍</p>
  <p id="at">过去未来所有佛　　及今现在人中尊</p>
  <p id="au">功德无量如大海　　一切合掌归命彼</p>
  <p id="av">此死趣恶阿鼻狱　　于彼无有能救者</p>
  <p id="aw">不爱果业既自造　　正由杀害胜法师</p>
  <p id="ax">咄哉恶心造苦业　　咄哉王位自傲慢</p>
  <p id="ay">此处究竟无坚实　　当舍一切而独去</p>
  <p id="az">初无欲染修净业　　悲心爱语真佛子</p>
  <p id="a10">独为世亲离诸过　　我善花月何处去</p>
  <p id="a11">呜呼圣者具忍财　　呜呼妙色德相应</p>
  <p id="a12">无谄戏论功德聚　　汝今舍我何处去</p>
  <p id="a13">我今始知大仙言　　世间为欲之所坏</p>
  <p id="a14">身心热恼恶道因　　如是知已舍欲行</p>
  <p id="a15">此死趣恶地狱中　　无有能得救济者</p>
  <p id="a16">造于极重之恶业　　正由害彼比丘故</p>
  <p id="a17">舍怖疲劳王位处　　奉持禁戒修梵行</p>
  <p id="a18">我今为彼自在者　　欢喜净心造大塔</p>
  <p id="a19">为供无恼智慧人　　智慧之藏惭愧者</p>
  <p id="a1A">勿令我堕三恶趣　　亦离恶名及讥毁</p>
  <p id="a1B">妃后宫人诸亲戚　　最胜辅相及僮仆</p>
  <p id="a1C">刹利长者并诸官　　王时哀泣向彼言</p>
  <p id="a1D">汝等为我速具办　　种种胜妙诸香木</p>
  <p id="a1E">名衣上服及苏油　　俟用烧此比丘身</p>
  <p id="a1F">汝今于斯速积集　　一切胜妙众香薪</p>
  <p id="a1G">随时栴檀沉香汁　　苏卑力迦及龙脑</p>
  <p id="a1H">百千衣服苏油涂　　悉皆缠彼尊者身</p>
  <p id="a1I">我以增上信重心　　种种供具而供养</p>
  <p id="a1J">闻彼大王教敕已　　第一辅相城中民</p>
  <p id="a1K">以诸香油涂香木　　种种胜妙众香末</p>
  <p id="a1L">诸末香水而洗之　　复用众香涂其身</p>
  <p id="a1M">以苏油衣缠彼体　　置于此身香[卄/積]上</p>
  <p id="a1N">古昔牟尼尊妙躯　　舍利三斛有六斗</p>
  <p id="a1O">彼王造作胜妙塔　　种种供养恒礼拜</p>
  <p id="a1P">涂末香鬘百种赞　　悬诸妙铃及幢盖</p>
  <p id="a1Q">妃后宫人并子孙　　从此出城而往彼</p>
  <p id="a1R">王于一日三供养　　然后乃从塔所还</p>
  <p id="a1S">胜妙花鬘以供养　　宝幢幡盖而庄严</p>
  <p id="a1T">正以痴故造众罪　　于彼塔所悉忏悔</p>
  <p id="a1U">乃经九十五亿岁　　恒常忏悔不疲倦</p>
  <p id="a1V">智慧所摄胜清净　　坚持禁戒无缺漏</p>
  <p id="a1W">日夜长受八戒斋　　清净护持不毁犯</p>
  <p id="a1X">王为爱欲所缠蔽　　自身造作不善业</p>
  <p id="a1Y">身坏命终堕地狱　　在于极苦阿鼻中</p>
  <p id="a1Z">从昔以来不值遇　　九十五亿诸如来</p>
  <p id="a1a">于其九十五亿劫　　尔所世中常生盲</p>
  <p id="a1b">六十二亿那由劫　　虽得眼根还复坏</p>
  <p id="a1c">又于一亿那由生　　设令得眼还复失</p>
  <p id="a1d">亦复恒被截手足　　及以耳鼻唇舌等</p>
  <p id="a1e">人中经亿那由劫　　诸余生处亦如是</p>
  <p id="a1f">其王造作无量恶　　于诸世间恒受苦</p>
  <p id="a1g">若有欲得安乐者　　念已莫作少恶业</p>
  <p id="a1h">其王虽复忏先罪　　而不得免昔所作</p>
  <p id="a1i">造斯如是恶业已　　死后当堕阿鼻狱</p>
  <p id="a1j">斩截身首及四支　　亦复割耳而劓鼻</p>
  <p id="a1k">挑其两目不可算　　无量亿劫为欲故</p>
  <p id="a1l">广造恶业酬尽已　　后自剜身施他人</p>
  <p id="a1m">所谓斩头并手足　　舍王及子为菩提</p>
  <p id="a1n">所爱之妻多财产　　宫人婇女象马等</p>
  <p id="a1o">车乘船舫众妙宝　　无量亿生为道施</p>
  <p id="a1p">勇健得王我身是　　彼昔千子贤劫佛</p>
  <p id="a1q">莲花上佛花月是　　魁脍即是寂王佛</p>
  <p id="a1r">宫人妃后及城民　　亲戚知友并仆使</p>
  <p id="a1s">胜妙刹利与城主　　尔许众人我眷属</p>
  <p id="a1t">若有于彼持禁戒　　以信敬心供养者</p>
  <p id="a1u">一切悉皆般涅槃　　以好心故证菩提</p>
  <p id="a1v">童子我昔无量劫　　得见离垢无恼佛</p>
  <p id="a1w">修于胜上菩提行　　往昔尚受如是苦</p>
  <p id="a1x">若有菩萨住总持　　善修慈行安不动</p>
  <p id="a1y">彼终不堕诸恶处　　供养离垢无恼佛</p>
  <p id="a1z">若欲得佛为法王　　三十二相而庄严</p>
  <p id="a20">应当护戒无秽动　　说法不断住总持</p>
  <p data-pb></p>
  <h2 id="a21">较量功德品第三</h2>
  <p id="a22">是故童子。<a id="a-23"></a>若菩萨作是念。<a id="a-24"></a>我今云何安乐而得阿耨多罗三藐三菩提耶。<a id="a-25"></a>彼诸菩萨应当安住净戒之聚。<a id="a-26"></a>于一切菩萨所起于师想。<a id="a-27"></a>尔时世尊。<a id="a-28"></a>而说偈言。</p>
  <p id="a29">若有菩萨住戒聚　　以利益心行菩提</p>
  <p id="a2A">彼人速往可乐刹　　能获上忍为法王</p>
  <p id="a2B">是以心和安不动　　恒常造作可爱业</p>
  <p id="a2C">然后得见多佛日　　速得菩提离疑网</p>
  <p id="a2D">闻我如是最胜教　　见诸比丘持净戒</p>
  <p id="a2E">无谄曲心而奉事　　然后不久得是定</p>
  <p id="a2F">若以恒沙诸伏藏　　悉以七宝满其中</p>
  <p id="a2G">彼藏如是极广大　　犹如无量恒沙刹</p>
  <p id="a2H">若有菩萨乐惠施　　于其日夜常无间</p>
  <p id="a2I">勇猛布施不暂停　　经于无量恒沙劫</p>
  <p id="a2J">若有闻此三昧者　　便持一切牟尼藏</p>
  <p id="a2K">此为无量福德聚　　过于前施难思议</p>
  <p id="a2L">如此福德广无边　　能令灭于世间苦</p>
  <p id="a2M">是为最上功德聚　　比于施福广难量</p>
  <p id="a2N">随顺菩提第一藏　　智慧菩萨能受持</p>
  <p id="a2O">若有持是三昧者　　名具大财胜菩萨</p>
  <p id="a2P">是为佛法多闻海　　彼人福德难尽边</p>
  <p id="a2Q">于此胜妙难思法　　便名菩萨真护持</p>
  <p id="a2R">若有能说寂灭定　　彼人菩提便增长</p>
  <p id="a2S">惟除世师调御士　　具足大悲自然智</p>
  <p id="a2T">能获无量诸功德　　福德成就转增上</p>
  <p id="a2U">于其三千大千界　　无有能与其比者</p>
  <p id="a2V">余人福德无与等　　智所赞智亦复然</p>
  <p id="a2W">若人闻是三昧者　　有能受持而读诵</p>
  <p id="a2X">为求诸佛胜菩提　　如是辈人乃与等</p>
  <p id="a2Y">出生多闻犹如海　　彼人福德不可量</p>
  <p id="a2Z">受持读诵此三昧　　如是之人所摄福</p>
  <p id="a2a">童子若福是色者　　一切世界莫能容</p>
  <p id="a2b">是故童子若菩萨　　若欲供养一切佛</p>
  <p id="a2c">过现未来清净者　　应当受持是三昧</p>
  <p id="a2d">此是诸佛胜菩提　　童子汝当信我言</p>
  <p id="a2e">如来所说无有异　　我等诸佛言不虚</p>
  <p id="a2f">昔于难思百劫中　　我为是故消渴身</p>
  <p id="a2g">常修最妙菩提行　　为求如是胜定故</p>
  <p id="a2h">是故汝应受法藏　　那由他经从斯出</p>
  <p id="a2i">此福聚广不思议　　以能获得诸佛智</p>
  <p id="a2j">一切众经此为首　　出生无量诸善业</p>
  <p id="a2k">恒常无畏说是经　　彼法边际不可得</p>
  <p id="a2l">碎坏三千以为末　　或可能知诸尘数</p>
  <p id="a2m">常说难思百千经　　无有能得测量者</p>
  <p id="a2n">此佛刹中诸众生　　出入气息犹可知</p>
  <p id="a2o">菩萨常所演说经　　无有能知其畔际</p>
  <p id="a2p">若佛刹土如恒沙　　其中六趣诸群生</p>
  <p id="a2q">有能测量其心数　　无有知彼所说经</p>
  <p id="a2r">无量诸亿世界刹　　彼界大海河池沙</p>
  <p id="a2s">此诸沙数可算知　　无能知彼所说法</p>
  <p id="a2t">析一毛端为百分　　可以渧数多亿刹</p>
  <p id="a2u">所有一切诸水聚　　彼诸言音不可知</p>
  <p id="a2v">过去无量亿劫中　　所有一切诸众生</p>
  <p id="a2w">其身尘数犹可算　　不能知彼所说经</p>
  <p id="a2x">十方一切诸众生　　彼之音声可算知</p>
  <p id="a2y">其所演说不断绝　　不能知彼修多罗</p>
  <p id="a2z">言词句义已善学　　复能演说一切法</p>
  <p id="a30">广大捷利之智慧　　了知实法并问答</p>
  <p id="a31">智慧通达深广义　　应常知心不思议</p>
  <p id="a32">悉知音声自体性　　是故言说无挂碍</p>
  <p id="a33">名为无碍大法师　　为世说法无所著</p>
  <p id="a34">问答解释已善习　　了达第一义谛故</p>
  <p id="a35">于一句中亿论释　　不思议说无滞着</p>
  <p id="a36">学于无碍之句义　　处众演说无拥滞</p>
  <p id="a37">若有常住此三昧　　成就无畏不动转</p>
  <p id="a38">已得法力行胜行　　能利无量亿众生</p>
  <p id="a39">犹如须弥安不动　　诸有猛风莫能坏</p>
  <p id="a3A">法师比丘亦如是　　一切诸论无能异</p>
  <p id="a3B">三千大千世界刹　　其中所有诸山等</p>
  <p id="a3C">一切风吹或动摇　　比丘住空莫能动</p>
  <p id="a3D">若能与空恒相应　　是佛决定所住处</p>
  <p id="a3E">若人定知诸法空　　一切异论无能胜</p>
  <p id="a3F">诸余邪说不倾动　　一切外论无能坏</p>
  <p id="a3G">无有侵陵毁蔑者　　由说如是寂定故</p>
  <p id="a3H">彼人穷尽于空法　　恒常安住无量智</p>
  <p id="a3I">于一切法无有疑　　持是最胜三昧故</p>
  <p id="a3J">诸力道品得不难　　神足无碍辩才等</p>
  <p id="a3K">及获胜通亦复然　　受持读诵是经故</p>
  <p id="a3L">死此生彼不为难　　能见最胜无量智</p>
  <p id="a3M">不思议亿那由佛　　持是经者悉得见</p>
  <p id="a3N">于斯一切诸佛所　　得闻如是离垢定</p>
  <p id="a3O">成就最胜相应智　　能到四种辩才岸</p>
  <p id="a3P">于诸三千大千界　　从其下际至有顶</p>
  <p id="a3Q">诸天可爱光摩尼　　及以七宝悉充满</p>
  <p id="a3R">十方无量诸佛刹　　下从大地至有顶</p>
  <p id="a3S">阎浮提金皆充满　　悉以此宝奉牟尼</p>
  <p id="a3T">一切世间所有宝　　经无量劫用布施</p>
  <p id="a3U">奉施如来恒不绝　　深信为求菩提故</p>
  <p id="a3V">若有比丘爱乐空　　一念合掌而礼佛</p>
  <p id="a3W">比前广施福德聚　　施福不及迦罗分</p>
  <p id="a3X">若人得彼广多物　　信心为福故行施</p>
  <p id="a3Y">为求无等佛菩提　　我知世间已校量</p>
  <p id="a3Z">若人于此三昧所　　闻已受持四句偈</p>
  <p id="a3a">是人所集之功德　　前福百分不及一</p>
  <p id="a3b">最胜菩萨行布施　　未能速得无上道</p>
  <p id="a3c">若有闻是胜宝定　　彼速得于上菩提</p>
  <p id="a3d">假使得于珍宝藏　　遍满无量恒沙刹</p>
  <p id="a3e">种种宝物悉充满　　菩萨不以为富足</p>
  <p id="a3f">若断渴爱修功德　　又能得是三昧者</p>
  <p id="a3g">便具一切诸资生　　库藏盈满备大财</p>
  <p id="a3h">设令获于四天下　　智者于此不为喜</p>
  <p id="a3i">若得如斯离垢定　　欢喜踊跃利众生</p>
  <p data-pb></p>
  <h2 id="a3j">赞叹品第四</h2>
  <p id="a3k">尔时弥勒菩萨摩诃萨被于甲胄。<a id="a-3l"></a>便赞叹此三昧利益。<a id="a-3m"></a>亦为当来菩萨受持读诵得欢喜故。<a id="a-3n"></a>助其势力。<a id="a-3o"></a>而说偈言。</p>
  <p id="a3p">彼彼能持智人法　　功德威势救护者</p>
  <p id="a3q">亦于诸佛能受持　　广大胜妙之法眼</p>
  <p id="a3r">末世恶时多贪嗔　　舍不放逸常放逸</p>
  <p id="a3s">实义满足胜经典　　谁有能得受持者</p>
  <p id="a3t">彼彼戒定忍闻财　　善学威仪而庄严</p>
  <p id="a3u">爱乐法智解脱树　　能被惭愧胜上服</p>
  <p id="a3v">持大智慧乐出离　　是为大地法山王</p>
  <p id="a3w">观于世间无导师　　为彼趣诣佛菩提</p>
  <p id="a3x">彼彼调伏心寂灭　　是人趣向一切智</p>
  <p id="a3y">不调众生令调伏　　是一切智最胜子</p>
  <p id="a3z">自证解脱令他到　　于爱枝条而得脱</p>
  <p id="a40">于常放逸睡众生　　便能令彼得觉悟</p>
  <p id="a41">彼彼恒乐善调伏　　亦常喜乐于法施</p>
  <p id="a42">不与一切妒嫉俱　　好行惠施无爱吝</p>
  <p id="a43">见彼逼切贫众生　　常令充足资生具</p>
  <p id="a44">是满功德第一道　　智者一切恒修习</p>
  <p id="a45">彼彼胜妙大法鼓　　以欢喜心而击之</p>
  <p id="a46">断除疑网解妙法　　智慧坚固如金刚</p>
  <p id="a47">住胜圣法处众中　　能知众生心乐欲</p>
  <p id="a48">演说最上甘露法　　所谓胜要修多罗</p>
  <p id="a49">彼彼自住胜神通　　能施世间最胜眼</p>
  <p id="a4A">遣除痴闇犹如日　　能生智慧亦如矿</p>
  <p id="a4B">显示真实除怖畏　　增上智慧修禅定</p>
  <p id="a4C">彼说最妙微细法　　是名寂灭胜出离</p>
  <p id="a4D">彼彼闻持智人敬　　建立信义增上福</p>
  <p id="a4E">能知世间胜法藏　　恒常宣说美妙言</p>
  <p id="a4F">善巧言语达仪式　　是法灯明之所依</p>
  <p id="a4G">常以善心利众生　　修行最上微妙法</p>
  <p id="a4H">彼住法道离尘染　　及以润益寂静信</p>
  <p id="a4I">以法教化诸世间　　得为最胜大法王</p>
  <p id="a4J">能为无上之法尊　　住于第一上恭敬</p>
  <p id="a4K">恒常护持妙正觉　　随顺转于胜法轮</p>
  <p id="a4L">彼彼愚痴自纵者　　睹见如是恶众生</p>
  <p id="a4M">见心惑乱趣崄道　　临恶趣门难越度</p>
  <p id="a4N">兴大慈悲清净心　　起已能除世间苦</p>
  <p id="a4O">演说最胜微妙道　　谓彼八正之胜路</p>
  <p id="a4P">是为彼法广坚固　　造作无上胜法船</p>
  <p id="a4Q">能于生死烦恼海　　济渡怖畏诸世间</p>
  <p id="a4R">观道品空为铠甲　　得为勇健大船师</p>
  <p id="a4S">彼岸离怖常安乐　　安置众生彼胜处</p>
  <p id="a4T">彼彼持咒威仪行　　解脱一切苦逼迫</p>
  <p id="a4U">到于明术智彼岸　　智者能知众生欲</p>
  <p id="a4V">睹烦恼病无所归　　诸恶过患恼世间</p>
  <p id="a4W">以其法药令转泻　　如法为彼而疗治</p>
  <p id="a4X">彼彼胜说摧异论　　言辞上妙而自在</p>
  <p id="a4Y">知诸言音达法义　　勇健住于胜智地</p>
  <p id="a4Z">忍辱之力智战具　　而被慈愍坚铠甲</p>
  <p id="a4a">圣者以慧悦智人　　安住法中无谄曲</p>
  <p id="a4b">彼彼三有最胜尊　　于诸众生得自在</p>
  <p id="a4c">见诸群生依魔道　　游行迷于正真路</p>
  <p id="a4d">彼道最上圣无垢　　而能显示无所畏</p>
  <p id="a4e">无量百千那由众　　往诣此道无忧处</p>
  <p id="a4f">彼彼为世作灯明　　为救为归为洲宅</p>
  <p id="a4g">怖畏众生施无畏　　安慰一切诸群生</p>
  <p id="a4h">见斯百苦之所恼　　犹如生盲无所睹</p>
  <p id="a4i">然于最胜大法炬　　演说显示真实义</p>
  <p id="a4j">彼学工巧利众生　　能获名闻功德乐</p>
  <p id="a4k">住于如法之技艺　　令诸众生得安乐</p>
  <p id="a4l">一切皆得到彼岸　　能为最胜大导师</p>
  <p id="a4m">为愍世间趣菩提　　令其安住无畏处</p>
  <p id="a4n">牟尼恒常无厌足　　所谓智慧及福德</p>
  <p id="a4o">已到戒忍禅定岸　　安住甚深微妙法</p>
  <p id="a4p">于其他所无有厌　　演说最胜寂灭法</p>
  <p id="a4q">犹如天雨遍大地　　法雨充满亦复然</p>
  <p id="a4r">若有众生往其所　　求解深法及名义</p>
  <p id="a4s">于其彼所闻法宝　　能除无量无边苦</p>
  <p id="a4t">彼之广大诸疑惑　　速以法刀而断截</p>
  <p id="a4u">到于戒忍三昧岸　　能知众生多信乐</p>
  <p id="a4v">大士至彼究竟智　　已善了知群生欲</p>
  <p id="a4w">观察众生心所行　　如心所行决定知</p>
  <p id="a4x">其有闻彼智慧言　　令那由众得净眼</p>
  <p id="a4y">度于禅定解脱岸　　能入安住真实道</p>
  <p id="a4z">亿那由他诸魔众　　莫能测知其心行</p>
  <p id="a50">犹如虚空中鸟迹　　众人悉不能测知</p>
  <p id="a51">调伏寂灭智慧力　　安住最上圣法中</p>
  <p id="a52">自在摧坏诸魔力　　悟解最上胜菩提</p>
  <p id="a53">常得达彼神通岸　　能速往诣百千界</p>
  <p id="a54">见彼那由多亿佛　　其数亦如恒河沙</p>
  <p id="a55">净眼无有诸障碍　　悉睹十方众导师</p>
  <p id="a56">守护诸根无所染　　自在往于无量刹</p>
  <p id="a57">设令十方诸众生　　一时悉成为导师</p>
  <p id="a58">于彼那由他劫数　　恒常赞说不断绝</p>
  <p id="a59">无碍辩才而不尽　　所叹之德亦无穷</p>
  <p id="a5A">于此无等离垢定　　持在心者能如是</p>
  <p data-pb></p>
  <h2 id="a5B">本因品第五</h2>
  <p id="a5C">尔时世尊。<a id="a-5D"></a>复欲显示此三昧功德利益。<a id="a-5E"></a>说其菩萨本昔所行。<a id="a-5F"></a>亦为显现增长月光童子力故。<a id="a-5G"></a>说己本缘。<a id="a-5H"></a>以偈颂曰。</p>
  <p id="a5I">童子汝今当善听　　我于百千劫所行</p>
  <p id="a5J">供养百千诸如来　　为求如是胜寂定</p>
  <p id="a5K">过去不可思议劫　　所有百刹尘沙数</p>
  <p id="a5L">汝当知是所说事　　有佛号曰众自在</p>
  <p id="a5M">彼佛如来有眷属　　满足六十亿千数</p>
  <p id="a5N">一切漏尽无烦恼　　于八解脱善决定</p>
  <p id="a5O">是时一切诸大地　　安隐丰乐无浊乱</p>
  <p id="a5P">一切众人悉安乐　　游行往来适悦满</p>
  <p id="a5Q">大富饶财悉充满　　备受一切诸天乐</p>
  <p id="a5R">持戒调伏小烦恼　　色貌端正乐忍力</p>
  <p id="a5S">犹如天宫诸天子　　智者戒行功德具</p>
  <p id="a5T">于彼时世有一王　　名闻广大号善化</p>
  <p id="a5U">是时彼王有诸子　　满足五百具念慧</p>
  <p id="a5V">尔时胜王于佛所　　舍彼六百万园林</p>
  <p id="a5W">妙花果树而庄严　　奉佛具足大悲者</p>
  <p id="a5X">造寺备满六百万　　经行床座亦复然</p>
  <p id="a5Y">袈裟衣服亿百千　　敷置经行止息处</p>
  <p id="a5Z">如是无量百千种　　沙门一切所须具</p>
  <p id="a5a">彼时胜王信敬心　　悉皆奉施于善逝</p>
  <p id="a5b">成就一切福德力　　形色端严甚可爱</p>
  <p id="a5c">彼王常以十善道　　自己及他悉安住</p>
  <p id="a5d">众人百千那由他　　随从于王诣佛所</p>
  <p id="a5e">手执妙花及涂香　　胜盖幢幡并音乐</p>
  <p id="a5f">供养最胜佛世尊　　合掌在顶而住立</p>
  <p id="a5g">千比丘众默然住　　人天修罗龙夜叉</p>
  <p id="a5h">一切恭敬而观佛　　善哉自然说何法</p>
  <p id="a5i">牟尼世尊知彼欲　　亦知胜王最上心</p>
  <p id="a5j">佛能了达彼信乐　　而为宣说此三昧</p>
  <p id="a5k">善逝演说是语时　　大地诸山皆震动</p>
  <p id="a5l">念顷虚空雨众花　　百千莲花从地出</p>
  <p id="a5m">已善了知妙义句　　佛知彼欲为记说</p>
  <p id="a5n">为王说是寂灭定　　汝听往昔所分别</p>
  <p id="a5o">一切有无妄想起　　空如野马亦如沫</p>
  <p id="a5p">如云电动皆空无　　一切无我无众生</p>
  <p id="a5q">过去未来法亦空　　无去无住离处所</p>
  <p id="a5r">常无坚实如幻性　　一切胜净如虚空</p>
  <p id="a5s">非青非黄非赤白　　名字空无但声性</p>
  <p id="a5t">其心离心无心性　　离诸音声而空无</p>
  <p id="a5u">演说句味而不住　　虽不说时字不空</p>
  <p id="a5v">文字亦不往诸方　　亦复不从余处来</p>
  <p id="a5w">其字无尽斯尽藏　　若说不说恒无尽</p>
  <p id="a5x">常说句味而不尽　　如是知者得无尽</p>
  <p id="a5y">若知此法无尽者　　彼常能说无尽法</p>
  <p id="a5z">虽说千种修多罗　　恒知诸法离文字</p>
  <p id="a60">诸佛百千已过去　　亦曾说于百千法</p>
  <p id="a61">于一切法而无尽　　法无所得故无尽</p>
  <p id="a62">若人为他演说法　　而不执着于文字</p>
  <p id="a63">法本无我无众生　　彼能演说而无尽</p>
  <p id="a64">智者演说一切言　　不以语言易彼心</p>
  <p id="a65">知诸言音如谷响　　是故于言无取着</p>
  <p id="a66">以诸言音说是法　　是言念顷即坏灭</p>
  <p id="a67">斯诸言音如是相　　一切诸法相亦然</p>
  <p id="a68">诸法无相亦离相　　恒常无相相空寂</p>
  <p id="a69">空寂无欲无取舍　　是以寂定不可得</p>
  <p id="a6A">有为无为悉远离　　如是大仙无分别</p>
  <p id="a6B">远离一切恶见道　　了达诸趣悉无为</p>
  <p id="a6C">恒常无染无嗔痴　　是以心体恒寂灭</p>
  <p id="a6D">以此三昧力最上　　是故能知斯法空</p>
  <p id="a6E">如空山河及溪谷　　闻于胜妙响音声</p>
  <p id="a6F">有为流转因缘起　　一切世空犹如幻</p>
  <p id="a6G">智力爱乐功德法　　安住智慧神通仙</p>
  <p id="a6H">发于语言能善巧　　能说如是寂灭定</p>
  <p id="a6I">所言觉观但妄想　　世间不可得其边</p>
  <p id="a6J">本际从来无有相　　而为未来因缘道</p>
  <p id="a6K">造业所为有所起　　随上中下有所生</p>
  <p id="a6L">此法自性无知觉　　法空无我应当知</p>
  <p id="a6M">黑白之业不坏灭　　自所作者还自受</p>
  <p id="a6N">业不能到于果所　　而业能为彼作因</p>
  <p id="a6O">诸佛演说世谛法　　有为无为如是观</p>
  <p id="a6P">无有真实及我人　　一切世间相如是</p>
  <p id="a6Q">一切诸有皆虚妄　　犹如幻化水中月</p>
  <p id="a6R">空无亦如水聚沫　　以声显说恒寂灭</p>
  <p id="a6S">一切悉舍无所取　　持戒威仪亦无依</p>
  <p id="a6T">不着忍力诸众生　　如是行者得寂定</p>
  <p id="a6U">随其王意所乐欲　　如来称机而演说</p>
  <p id="a6V">王闻世尊所说法　　王及眷属悉受戒</p>
  <p id="a6W">胜王闻斯三昧已　　欢喜踊跃作是言</p>
  <p id="a6X">善哉能说此三昧　　是故归依佛世尊</p>
  <p id="a6Y">彼时人众具八万　　闻是最胜法体性</p>
  <p id="a6Z">演说真实第一义　　悉皆获得无生忍</p>
  <p id="a6a">众生无有其生灭　　诸法无生恒空寂</p>
  <p id="a6b">王及眷属如是知　　咸各获于无生忍</p>
  <p id="a6c">尔时善花弃王位　　投彼佛法而出家</p>
  <p id="a6d">其王所有五百子　　悉皆从王而出家</p>
  <p id="a6e">王及诸子出家时　　余人乃有无量数</p>
  <p id="a6f">一切为求佛法故　　亦于彼法皆出家</p>
  <p id="a6g">自在如来为说法　　具足满于二千岁</p>
  <p id="a6h">王及其子并眷属　　二千年中修法行</p>
  <p id="a6i">过于如是年数已　　彼佛世尊入涅槃</p>
  <p id="a6j">时诸声闻悉灭度　　正法于后甚衰微</p>
  <p id="a6k">彼王善花有胜子　　号曰福慧具正信</p>
  <p id="a6l">王有法师为师导　　受持如是胜寂定</p>
  <p id="a6m">聪明黠慧有念力　　无量百千人供养</p>
  <p id="a6n">诸天百亿俱侍从　　往诣处处而赞叹</p>
  <p id="a6o">言语柔软不粗犷　　调伏乐戒善防护</p>
  <p id="a6p">其音和雅语可爱　　智力总持悉具足</p>
  <p id="a6q">得胜袈裟百亿数　　比丘号曰名称光</p>
  <p id="a6r">彼人福力无敌对　　无量比丘起妒嫉</p>
  <p id="a6s">具足福德及色力　　亦具智慧与神通</p>
  <p id="a6t">护持净戒禅定力　　比丘法力之所起</p>
  <p id="a6u">在家出家四众等　　众人恋仰而爱乐</p>
  <p id="a6v">若于佛法得信者　　爱重敬心而供养</p>
  <p id="a6w">其昔善花王胜子　　号曰福慧净信者</p>
  <p id="a6x">知彼比丘起恶心　　于己师所便守护</p>
  <p id="a6y">时有五十万军众　　悉被铠甲手持刀</p>
  <p id="a6z">常令拥护是法师　　演说菩提寂灭行</p>
  <p id="a70">于大众中说是法　　谓空无我无寿命</p>
  <p id="a71">其有计我执著者　　彼不喜乐法师说</p>
  <p id="a72">不信空法比丘众　　寻时即起手持刀</p>
  <p id="a73">言此妄说于非法　　杀之便获大福德</p>
  <p id="a74">法师见刀不怖畏　　以其思念空法故</p>
  <p id="a75">无有众生而可杀　　空无我人如石壁</p>
  <p id="a76">法师比丘即合掌　　发言称于南无佛</p>
  <p id="a77">若其空法审不虚　　令刀愿为曼陀花</p>
  <p id="a78">护持戒者愿欲故　　发言空中便雨花</p>
  <p id="a79">大地诸山皆震动　　刀即变为妙香花</p>
  <p id="a7A">尔时取见持刀者　　彼众比丘咸耻悔</p>
  <p id="a7B">令手执刀不能动　　惊惧恐怕大怖畏</p>
  <p id="a7C">其有于佛得信者　　所有爱乐空法众</p>
  <p id="a7D">发大音声而号泣　　一切衣服悉奉散</p>
  <p id="a7E">法师比丘起慈心　　于大众前作是言</p>
  <p id="a7F">若人于我起嗔者　　我为彼故行菩提</p>
  <p id="a7G">其法朋党甚微少　　法师恒为彼侵陵</p>
  <p id="a7H">闻于一切不喜言　　忍辱之力转增上</p>
  <p id="a7I">时彼法师八十年　　演说如来空法藏</p>
  <p id="a7J">无量百千恶比丘　　彼王力故令退散</p>
  <p id="a7K">是彼法师于余时　　利益无量百千众</p>
  <p id="a7L">思量戒行无缺漏　　即便往诣福慧所</p>
  <p id="a7M">王见法师甚恭敬　　便即问彼比丘言</p>
  <p id="a7N">不令于我大师所　　恼乱其心不喜悦</p>
  <p id="a7O">彼便答王愿赐听　　诸佛忍力之所起</p>
  <p id="a7P">若于我所兴恶言　　便起增上胜忍辱</p>
  <p id="a7Q">已于无量百千劫　　过去世中修忍辱</p>
  <p id="a7R">称光比丘我身是　　释迦如来作是说</p>
  <p id="a7S">彼昔福慧之王子　　拥护称光法师者</p>
  <p id="a7T">其于千生为我友　　我已记彼为慈尊</p>
  <p id="a7U">其昔供养自在佛　　为造胜妙塔寺者</p>
  <p id="a7V">时彼出家善花王　　得佛名为莲花上</p>
  <p id="a7W">我亦无量百千劫　　受持如来最胜法</p>
  <p id="a7X">我已积集于忍力　　童子汝应随顺学</p>
  <p id="a7Y">吾般涅槃去世已　　于后正法灭尽时</p>
  <p id="a7Z">比丘乐于外典籍　　彼便毁谤我胜法</p>
  <p id="a7a">轻躁调戏无惭耻　　贪嗜饮食不护罪</p>
  <p id="a7b">乃于衣钵而恋着　　彼人谤我最胜法</p>
  <p id="a7c">常乐斗诤无反复　　于其贫穷下劣姓</p>
  <p id="a7d">在我法中而出家　　彼不乐于空寂灭</p>
  <p id="a7e">顺其魔意痴众生　　随魔自在而执着</p>
  <p id="a7f">贪欲自纵凡愚者　　彼不乐于空寂灭</p>
  <p id="a7g">在家出家四众等　　谗佞愚痴起恶心</p>
  <p id="a7h">随顺如是恶党者　　彼人末世谤空法</p>
  <p id="a7i">童子汝闻我教已　　应常奉给兰若僧</p>
  <p id="a7j">所谓乐于空寂者　　如是辈人持佛法</p>
  <p id="a7k">我佛法中容彼人　　出家受戒及布萨</p>
  <p id="a7l">离诸过染消信施　　如是人能持菩提</p>
  <p id="a7m">乃至弃舍于身命　　修习空法乐寂灭</p>
  <p id="a7n">于其空法心相应　　乐住兰若如野鹿</p>
  <p id="a7o">以幢幡盖及花香　　于诸佛所设供养</p>
  <p id="a7p">供养无等胜支提　　速能获得是三昧</p>
  <p id="a7q">建立无比胜塔庙　　以诸金银而涂饰</p>
  <p id="a7r">造诸形像无量种　　为于菩提起慈心</p>
  <p id="a7s">所有一切供养具　　天上人中净妙者</p>
  <p id="a7t">汝应悉求供养佛　　为求无上佛智故</p>
  <p id="a7u">应当如法观诸佛　　谓住十方诸如来</p>
  <p id="a7v">现前无量住法者　　一切佛子能证知</p>
  <p id="a7w">心常利益喜布施　　持戒清净住忍力</p>
  <p id="a7x">乐行忍辱及远离　　能知一切诸法空</p>
  <p id="a7y">精进勇猛无懈退　　务修禅定戒多闻</p>
  <p id="a7z">智慧了达常清净　　不久成于大悲者</p>
  <p id="a80">以不净观除贪染　　慈力能治于嗔恚</p>
  <p id="a81">因缘之法破愚痴　　便得最上无上道</p>
  <p id="a82">观身犹如水聚沫　　一切皆空无坚实</p>
  <p id="a83">观察五阴悉空无　　速得成于最胜智</p>
  <p id="a84">离取一切诸恶见　　不依寿命及我人</p>
  <p id="a85">了知一切诸法空　　速得成彼牟尼王</p>
  <p id="a86">于诸利养不贪着　　不得利养勿生忧</p>
  <p id="a87">闻他赞毁心莫异　　犹如须弥山不动</p>
  <p id="a88">为求法故起恭敬　　勿得闻已而报着</p>
  <p id="a89">安住一切佛行处　　速能游于百世界</p>
  <p id="a8A">于诸世间悉平等　　莫起憎爱差别心</p>
  <p id="a8B">慎勿求利及名闻　　速得成于天人师</p>
  <p id="a8C">恒常赞说佛功德　　以言辞句如实叹</p>
  <p id="a8D">众生闻是赞叹者　　于佛功德生爱乐</p>
  <p id="a8E">父母师长及众生　　如是一切悉恭敬</p>
  <p id="a8F">而不随顺于魔力　　便获三十二种相</p>
  <p id="a8G">常离一切诸愦闹　　住于寂静空闲林</p>
  <p id="a8H">既能自利亦利他　　为求解脱速施作</p>
  <p id="a8I">常乐修习慈悲心　　乃以喜舍亦复然</p>
  <p id="a8J">调伏寂灭应赞叹　　速得成于利世间</p>
  <p id="a8K">若有欲得寂灭定　　趣向无上菩提者</p>
  <p id="a8L">慎勿习近恶知识　　恒常亲近于善人</p>
  <p id="a8M">又莫愿欲声闻地　　亦勿爱彼所修行</p>
  <p id="a8N">勇猛志乐佛功德　　速得成佛当如我</p>
  <p id="a8O">恒说真实清净语　　慎勿妄言及恶口</p>
  <p id="a8P">常说可爱美妙言　　能得最胜佛菩提</p>
  <p id="a8Q">于其身命莫顾恋　　慎勿自誉轻毁他</p>
  <p id="a8R">但自思念己功德　　莫观他人之所行</p>
  <p id="a8S">常乐观空及解脱　　于诸趣中勿愿乐</p>
  <p id="a8T">舍一切相悉无余　　心恒安住于无相</p>
  <p id="a8U">常能远离于二边　　于有于无莫分别</p>
  <p id="a8V">观诸众生但因缘　　若能知此为大师</p>
  <p id="a8W">弃舍一切爱欲行　　悉皆断离秽浊心</p>
  <p id="a8X">剪除一切愚痴闇　　得为寂灭人师子</p>
  <p id="a8Y">恒乐观察于无常　　离诸有中苦乐等</p>
  <p id="a8Z">秽污不净及无我　　如是修者为人尊</p>
  <p id="a8a">佛于世间作灯明　　而能说此胜正法</p>
  <p id="a8b">彼亦降伏于魔力　　已到无上胜菩提</p>
  <p id="a8c">我向所说诸功德　　及示无量百千过</p>
  <p id="a8d">应当离过修功德　　童子如是必得佛</p>
 </body>
</html>