<!DOCTYPE html>
<html>
<head>
  <meta charset="utf-8"/>
  <meta name="author" content="那连提黎耶舍/隋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>月灯三昧经卷第六</title>
</head>
<body>
  <h1 class="head">月灯三昧经卷第六</h1>
  <p>童子。菩萨摩诃萨有四种言论不可思议。及其演说亦不可思议难可尽边。何等为四。一者诸行言论不可思议。二者呵责有为言论不可思议。三者烦恼资助言论不可思议。四者清净言论不可思议。童子。是为菩萨四种言论不可思议。及其演说亦不可思议难可尽边。童子。菩萨摩诃萨复有四种法何等为四。一者诸行法不可思议。二者呵责有为法不可思议。三者烦恼法不可思议。四者清净法不可思议。是为四种。童子。菩萨摩诃萨复有四种相应。何等为四。一者诸行相应不可思议。二者呵责有为相应不可思议。三者烦恼相应不可思议。四者清净相应不可思议。是为四种。童子。菩萨摩诃萨复有四种门。何等为四。一者诸行门不可思议。二者呵责有为门不可思议。三者烦恼门不可思议。四者清净门不可思议。是为四种。童子。菩萨摩诃萨复有四种行说。何等为四。一者诸行行说不可思议。二者呵责有为行说不可思议。三者烦恼行说不可思议。四者清净行说不可思议。是为四种。童子。菩萨摩诃萨复有四种音声。何等为四。一者诸行音声不可思议。二者呵责有为音声不可思议。三者烦恼音声不可思议。四者清净音声不可思议。是为四种。童子。菩萨摩诃萨复有四种语。何等为四。一者诸行语不可思议。二者呵责有为语不可思议。三者烦恼语不可思议。四者清净语不可思议。是为四种。童子。菩萨摩诃萨复有四种语言道。何等为四。一者诸行语言道不可思议。二者呵责有为语言道不可思议。三者烦恼语言道不可思议。四者清净语言道不可思议。是为四种。童子。菩萨摩诃萨复有四种权密说。何等为四。一者诸行权密说不可思议。二者呵责有为权密说不可思议。三者烦恼权密说不可思议。四者清净权密说不可思议。是为四种。童子。菩萨摩诃萨复有四种知于诸天。何等为四。一者诸行知于诸天不可思议。二者呵责有为知于诸天不可思议。三者烦恼知于诸天不可思议。四者清净知于诸天不可思议。是为四种。童子。菩萨摩诃萨复有四种见知于人。何等为四。一者诸行知人不可思议。二者呵责有为知人不可思议。三者烦恼知人不可思议。四者清净知人不可思议。是为四种。童子。菩萨摩诃萨复有四种知名字。何等为四。一者诸行知名字不可思议。二者呵责有为知名字不可思议。三者烦恼知名字不可思议。四者清净知名字不可思议。是为四种。童子。菩萨摩诃萨复有四种辩才。何等为四。一者诸行辩才不可思议。二者呵责有为辩才不可思议。三者烦恼辩才不可思议。四者清净辩才不可思议。是为四种。童子。菩萨摩诃萨复有四种决定。何等为四。一者诸行决定不可思议。二者呵责有为决定不可思议。三者烦恼决定不可思议。四者清净决定不可思议。是为四种。童子。菩萨摩诃萨复有四种入。何等为四。一者诸行入不可思议。二者呵责有为入不可思议。三者烦恼入不可思议。四者清净入不可思议。是为四种。童子。菩萨摩诃萨复有四种度。何等为四。一者诸行度不可思议。二者呵责有为度不可思议。三者烦恼度不可思议。四者清净度不可思议。是为四种。童子。菩萨摩诃萨复有四种金刚句。何等为四。一者诸行金刚句不可思议。二者呵责有为金刚句不可思议。三者烦恼金刚句不可思议。四者清净金刚句不可思议。是为四种。童子。菩萨摩诃萨复有四种咒术句。何等为四。一者诸行咒术句不可思议。二者呵责有为咒术句不可思议。三者烦恼咒术句不可思议。四者清净咒术句不可思议。是为四种。童子。菩萨摩诃萨复有四种出。何等为四。一者诸行出不可思议。二者呵责有为出不可思议。三者烦恼出不可思议。四者清净出不可思议。是为四种。童子。菩萨摩诃萨复有四种修多罗句。何等为四。一者诸行修多罗句不可思议。二者呵责有为修多罗句不可思议。三者烦恼修多罗句不可思议。四者清净修多罗句不可思议。是为四种。童子。菩萨摩诃萨复有四种辞句何等为四。一者诸行辞句不可思议。二者呵责有为辞句不可思议。三者烦恼辞句不可思议。四者清净辞句不可思议。是为四种。童子。菩萨摩诃萨复有四种施设句。何等为四。一者诸行施设句不可思议。二者呵责有为施设句不可思议。三者烦恼施设句不可思议。四者清净施设句不可思议。是为四种。童子。菩萨摩诃萨复有四种明句。何等为四。一者诸行明句不可思议。二者呵责有为明句不可思议。三者烦恼明句不可思议。四者清净明句不可思议。是为四种。童子。菩萨摩诃萨复有四种信义句。何等为四。一者诸行信义句不可思议。二者呵责有为信义句不可思议。三者烦恼信义句不可思议。四者清净信义句不可思议。是为四种。童子。菩萨摩诃萨复有四种行句。何等为四。一者诸行行句不可思议。二者呵责有为行句不可思议。三者烦恼行句不可思议。四者清净行句不可思议。是为四种。童子。菩萨摩诃萨复有四种不思议句。何等为四。一者诸行不思议句不可思议。二者呵责有为不思议句不可思议。三者烦恼不思议句不可思议。四者清净不思议句不可思议。是为四种。童子。菩萨摩诃萨复有四种无边句。何等为四。一者诸行无边句不可思议。二者呵责有为无边句不可思议。三者烦恼无边句不可思议。四者清净无边句不可思议。是为四种。童子。菩萨摩诃萨复有四种无限量句。何等为四。一者诸行无限量句不可思议。二者呵责有为无限量句不可思议。三者烦恼无限量句不可思议。四者清净无限量句不可思议。是为四种。童子。菩萨摩诃萨复有四种无穷句。何等为四。一者诸行无穷句不可思议。二者呵责有为无穷句不可思议。三者烦恼无穷句不可思议。四者清净无穷句不可思议。是为四种。童子。菩萨摩诃萨复有四种不可称句。何等为四。一者诸行不可称句不可思议。二者呵责有为不可称句不可思议。三者烦恼不可称句不可思议。四者清净不可称句不可思议。是为四种。童子。菩萨摩诃萨复有四种阿僧祇句。何等为四。一者诸行阿僧祇句不可思议。二者呵责有为阿僧祇句不可思议。三者烦恼阿僧祇句不可思议。四者清净阿僧祇句不可思议。是为四种。童子。菩萨摩诃萨复有四种无量句。何等为四。一者诸行无量句不可思议。二者呵责有为无量句不可思议。三者烦恼无量句不可思议。四者清净无量句不可思议。是为四种。童子。菩萨摩诃萨复有四种不可测量句。何等为四。一者诸行不可测量句不可思议。二者呵责有为不可测量句不可思议。三者烦恼不可测量句不可思议。四者清净不可测量句不可思议。是为四种。童子。菩萨摩诃萨复有四种不行句。何等为四。一者诸行不行句不可思议。二者呵责有为不行句不可思议。三者烦恼不行句不可思议。四者清净不行句不可思议。是为四种。童子。菩萨摩诃萨复有四种智句。何等为四。一者诸行智句不可思议。二者呵责有为智句不可思议。三者烦恼智句不可思议。四者清净智句不可思议。是为四种。童子。菩萨摩诃萨复有四种智聚。何等为四。一者诸行智聚不可思议。二者呵责有为智聚不可思议。三者烦恼智聚不可思议。四者清净智聚不可思议。是为四种。童子。菩萨摩诃萨复有四种智性。何等为四。一者诸行智性不可思议。二者呵责有为智性不可思议。三者烦恼智性不可思议。四者清净智性不可思议。是为四种。童子。菩萨摩诃萨复有四种辩聚。何等为四。一者诸行辩聚不可思议。二者呵责有为辩聚不可思议。三者烦恼辩聚不可思议。四者清净辩聚不可思议。是为四种。童子。菩萨摩诃萨复有四种辩性。何等为四。一者诸行辩性不可思议。二者呵责有为辩性不可思议。三者烦恼辩性不可思议。四者清净辩性不可思议。是为四种。童子。菩萨摩诃萨复有四种修多罗。何等为四。一者诸行修多罗不可思议。二者呵责有为修多罗不可思议。三者烦恼修多罗不可思议。四者清净修多罗不可思议。是为四种。童子。菩萨摩诃萨复有四种修多罗聚。何等为四。一者诸行修多罗聚不可思议。二者呵责有为修多罗聚不可思议。三者烦恼修多罗聚不可思议。四者清净修多罗聚不可思议。是为四种。童子。菩萨摩诃萨复有四种多闻。何等为四。一者诸行多闻不可思议。二者呵责有为多闻不可思议。三者烦恼多闻不可思议。四者清净多闻不可思议。是为四种。童子。菩萨摩诃萨复有四种财。何等为四。一者诸行财不可思议。二者呵责有为财不可思议。三者烦恼财不可思议。四者清净财不可思议。是为四种。童子。菩萨摩诃萨复有四种学。何等为四。一者诸行学不可思议。二者呵责有为学不可思议。三者烦恼学不可思议。四者清净学不可思议。是为四种。童子。菩萨摩诃萨复有四种境界。何等为四。一者诸行境界不可思议。二者呵责有为境界不可思议。三者烦恼境界不可思议。四者清净境界不可思议。是为四种。童子。菩萨摩诃萨复有四种业。何等为四。一者诸行业不可思议。二者呵责有为业不可思议。三者烦恼业不可思议。四者清净业不可思议。是为四种。童子。菩萨摩诃萨复有四种安住。何等为四。一者诸行安住不可思议。二者呵责有为安住不可思议。三者烦恼安住不可思议。四者清净安住不可思议。是为四种。童子。菩萨摩诃萨复有四种修道。何等为四。一者诸行修道不可思议。二者呵责有为修道不可思议。三者烦恼修道不可思议。四者清净修道不可思议。是为四种。童子。菩萨摩诃萨复有四种断烦恼智。何等为四。一者诸行断烦恼智不可思议。二者呵责有为断烦恼智不可思议。三者烦恼断烦恼智不可思议。四者清净断烦恼智不可思议。是为四种。童子。菩萨摩诃萨复有四种烦恼智。何等为四。一者诸行烦恼智不可思议。二者呵责有为烦恼智不可思议。三者烦恼烦恼智不可思议。四者清净烦恼智不可思议。是为四种。童子。菩萨摩诃萨复有四种恶道智。何等为四。一者诸行恶道智不可思议。二者呵责有为恶道智不可思议。三者烦恼恶道智不可思议。四者清净恶道智不可思议。是为四种。童子。菩萨摩诃萨复有四种非智智。何等为四。一者诸行非智智不可思议。二者呵责有为非智智不可思议。三者烦恼非智智不可思议。四者清净非智智不可思议。是为四种。童子。菩萨摩诃萨复有四种毕定智。何等为四。一者诸行毕定智不可思议。二者呵责有为毕定智不可思议。三者烦恼毕定智不可思议。四者清净毕定智不可思议。是为四种。童子。菩萨摩诃萨复有四种无差失智。何等为四。一者诸行无差失智不可思议。二者呵责有为无差失智不可思议。三者烦恼无差失智不可思议。四者清净无差失智不可思议。是为四种。童子。菩萨摩诃萨复有四种无明智。何等为四。一者诸行无明智不可思议。二者呵责有为无明智不可思议。三者烦恼无明智不可思议。四者清净无明智不可思议。是为四种。童子。菩萨摩诃萨复有四种苦智。何等为四。一者诸行苦智不可思议。二者呵责有为苦智不可思议。三者烦恼苦智不可思议。四者清净苦智不可思议。是为四种。童子。菩萨摩诃萨复有四种忧智。何等为四。一者诸行忧智不可思议。二者呵责有为忧智不可思议。三者烦恼忧智不可思议。四者清净忧智不可思议。是为四种。童子。菩萨摩诃萨复有四种贫智。何等为四。一者诸行贫智不可思议。二者呵责有为贫智不可思议。三者烦恼贫智不可思议。四者清净贫智不可思议。是为四种。童子。菩萨摩诃萨复有四种生智不可思议。何等为四。一者诸行生智不可思议。二者呵责有为生智不可思议。三者烦恼生智不可思议。四者清净生智不可思议。是为四种。童子。菩萨摩诃萨复有四种内智。何等为四。一者诸行内智不可思议。二者呵责有为内智不可思议。三者烦恼内智不可思议。四者清净内智不可思议。是为四种。童子。菩萨摩诃萨复有四种外智。何等为四。一者诸行外智不可思议。二者呵责有为外智不可思议。三者烦恼外智不可思议。四者清净外智不可思议。是为四种。童子。菩萨摩诃萨复有四种惭智。何等为四。一者诸行惭智不可思议。二者呵责有为惭智不可思议。三者烦恼惭智不可思议。四者清净惭智不可思议。是为四种。童子。菩萨摩诃萨复有四种愧智。何等为四。一者诸行愧智不可思议。二者呵责有为愧智不可思议。三者烦恼愧智不可思议。四者清净愧智不可思议。是为四种。童子。菩萨摩诃萨复有四种实智不可思议。何等为四。一者诸行实智不可思议。二者呵责有为实智不可思议。三者烦恼实智不可思议。四者清净实智不可思议。是为四种。童子。菩萨摩诃萨复有四种修习智。何等为四。一者诸行修习智不可思议。二者呵责有为修习智不可思议。三者烦恼修习智不可思议。四者清净修习智不可思议。是为四种。童子。菩萨摩诃萨复有四种事智。何等为四。一者诸行事智不可思议。二者呵责有为事智不可思议。三者烦恼事智不可思议。四者清净事智不可思议。是为四种。童子。菩萨摩诃萨复有四种富伽罗智。何等为四。一者诸行富伽罗智不可思议。二者呵责有为富伽罗智不可思议。三者烦恼富伽罗智不可思议。四者清净富伽罗智不可思议。是为四种。童子。菩萨摩诃萨复有四种取著智。何等为四。一者诸行取著智不可思议。二者呵责有为取著智不可思议。三者烦恼取著智不可思议。四者清净取著智不可思议。是为四种。童子。是菩萨四种取著智不可思议。及其演说亦不可思议。说不能尽。童子。菩萨摩诃萨复有四种离恶道智。何等为四。一者诸行离恶道智不可思议。二者呵责有为离恶道智不可思议。三者烦恼离恶道智不可思议。四者清净离恶道智不可思议。是为四种。童子。菩萨摩诃萨复有四种断无明智。何等为四。一者诸行断无明智不可思议。二者呵责有为断无明智不可思议。三者烦恼断无明智不可思议。四者清净断无明智不可思议。是为四种。童子。菩萨摩诃萨复有四种陀罗尼不可思议。及其演说亦不可思议。说不能尽。何等为四。谓不可思议诸行言说。于彼中智是名初陀罗尼。不可思议呵责有为言说。于彼中智是名第二陀罗尼。不可思议烦恼资助言说。于彼中智是名第三陀罗尼。不可思议清净资助言说。于彼中智是名第四陀罗尼。如是四种不可思议。及其演说亦不可思议。说不能尽。童子。菩萨摩诃萨复有四种法陀罗尼。何等为四。谓不可思议诸行法。于彼中智是名初陀罗尼。不可思议呵责有为法。于彼中智是名第二陀罗尼。不可思议烦恼法。于彼中智是名第三陀罗尼。不可思议清净法。于彼中智是名第四陀罗尼。童子。是名菩萨四种陀罗尼不可思议。及其演说亦不可思议。说不能尽。童子。菩萨摩诃萨复有四种相应陀罗尼。何等为四。谓不可思议诸行相应。于彼中智是名初陀罗尼。不可思议呵责有为相应。于彼中智是名第二陀罗尼。不可思议烦恼相应。于彼中智是名第三陀罗尼。不可思议清净相应。于彼中智是名第四陀罗尼。童子。是名四种陀罗尼不可思议。及其演说亦不可思议。说不能尽。童子。菩萨摩诃萨复有四种陀罗尼门。何等为四。谓不可思议诸行门。于彼中智是名初陀罗尼。不可思议呵责有为门。于彼中智是名第二陀罗尼。不可思议烦恼门。于彼中智是名第三陀罗尼。不可思议清净门。于彼中智是名第四陀罗尼。童子。是为四种陀罗尼门不可思议。及其演说亦不可思议。说不能尽。乃至断除无明智。皆有四种陀罗尼不可思议。及其演说亦不可思议。说不能尽。皆如上说。</p>
  <p>童子。是陀罗尼即是智慧。如是智慧则能了知一切诸法。但有名字是则名为法无碍智。如是法智能达于义是名义无碍。如是法智能知诸法言辞差别是名辞无碍。若说彼文字。若显示若施设。若次第不断。若开晓若广。若分别若开示令浅。若平等普示。言不吃涩不喑哑不怯讷。说不滞著言辞任放。任放中胜是名乐说无碍。尔时世尊即说偈言。</p>
  <p class="l-js-5c">言音所施设　　出声亦复尔</p>
  <p class="l-js-5c">如所出音声　　佛智亦复然</p>
  <p class="l-js-5c">所有诸佛智　　声施设亦尔</p>
  <p class="l-js-5c">如是施设事　　声光明亦然</p>
  <p class="l-js-5c">如是声光明　　戒名亦如是</p>
  <p class="l-js-5c">如是戒名字　　佛名亦复然</p>
  <p class="l-js-5c">如是佛名号　　佛功德亦尔</p>
  <p class="l-js-5c">我知一众生　　悉知尔许名</p>
  <p class="l-js-5c">佛无量语言　　我先已宣说</p>
  <p class="l-js-5c">戒名与佛名　　众生名亦等</p>
  <p class="l-js-5c">有为多过患　　涅槃德亦然</p>
  <p class="l-js-5c">佛利益如是　　譬喻以显示</p>
  <p class="l-js-5c">所有诸众生　　发心已显示</p>
  <p class="l-js-5c">导师一毛孔　　出光亦如是</p>
  <p class="l-js-5c">一切诸众生　　名号及信欲</p>
  <p class="l-js-5c">如来过于彼　　以声身说法</p>
  <p class="l-js-5c">一切众生名　　显示一众生</p>
  <p class="l-js-5c">如是一人名　　显示诸众生</p>
  <p class="l-js-5c">一切平等入　　此是正觉说</p>
  <p class="l-js-5c">说于无量名　　为诸菩萨故</p>
  <p class="l-js-5c">我今云何能　　说亿不思经</p>
  <p class="l-js-5c">受持是经典　　显示不怯弱</p>
  <p class="l-js-5c">处众无碍辩　　演说亿经典</p>
  <p class="l-js-5c">如虚空无边　　辩才亦如是</p>
  <p class="l-js-5c">是菩萨功德　　清净导众生</p>
  <p class="l-js-5c">受持是经典　　成于无尽智</p>
  <p class="l-js-5c">数数显示说　　于法能信受</p>
  <p class="l-js-5c">彼增长智慧　　犹如雪山树</p>
  <p>童子。是菩萨行法无碍。于法见法而得安住。童子。云何菩萨摩诃萨行法无碍。于法见法而得安住。童子。是菩萨摩诃萨。知非色不异色而说于法。知非色不异色而能修行。知非色不异色而求菩提。知非色不异色而教化众生。知非色不异色而见如来。但不坏于色而见如来。非异色非异色性而见如来。色及色性及以如来等无有二。若能如是见诸法者。是名行法无碍。识想受行亦复如是。尔时世尊即说偈言。</p>
  <p class="l-js-5c">以色显菩提　　以菩提显色</p>
  <p class="l-js-5c">是不相似者　　最胜以显说</p>
  <p class="l-js-5c">所说色相粗　　色性甚深奥</p>
  <p class="l-js-5c">色与菩提等　　差别不可得</p>
  <p class="l-js-5c">如涅槃甚深　　以声故宣说</p>
  <p class="l-js-5c">涅槃不可得　　声说亦复然</p>
  <p class="l-js-5c">音声及所说　　彼二不可得</p>
  <p class="l-js-5c">如是空法中　　涅槃不可得</p>
  <p class="l-js-5c">说涅槃寂灭　　寂灭不可得</p>
  <p class="l-js-5c">一切法无生　　如前后亦尔</p>
  <p class="l-js-5c">一切法体性　　涅槃等相似</p>
  <p class="l-js-5c">知者真出家　　与佛法相应</p>
  <p class="l-js-5c">若睹佛色身　　说已见如来</p>
  <p class="l-js-5c">我身非色像　　无有能见者</p>
  <p class="l-js-5c">知于色自性　　是色相如是</p>
  <p class="l-js-5c">能知色性者　　为显示大身</p>
  <p class="l-js-5c">如是诸五阴　　我已知相貌</p>
  <p class="l-js-5c">达法自体性　　安住于法身</p>
  <p class="l-js-5c">安住法身已　　为众生说法</p>
  <p class="l-js-5c">如来微妙法　　不可以言宣</p>
  <p class="l-js-5c">理深不可知　　闻于正觉说</p>
  <p class="l-js-5c">但音声语言　　我已得初果</p>
  <p class="l-js-5c">若除一切想　　远离戏论事</p>
  <p class="l-js-5c">无有存想者　　而见世大师</p>
  <p class="l-js-5c">若人能知空　　即便知色相</p>
  <p class="l-js-5c">无有异空说　　别有色自性</p>
  <p class="l-js-5c">若能知色者　　是则能知空</p>
  <p class="l-js-5c">若能悟空者　　是则知寂灭</p>
  <p class="l-js-5c">若人能知色　　是色相如是</p>
  <p class="l-js-5c">不为亿魔娆　　退动彼菩提</p>
  <p class="l-js-5c">不能知此道　　取著则成失</p>
  <p class="l-js-5c">非物取物想　　物取于非物</p>
  <p class="l-js-5c">为亲财利诳　　于法中有失</p>
  <p class="l-js-5c">非果取果想　　亡失沙门财</p>
  <p class="l-js-5c">懈怠少精进　　而不住戒聚</p>
  <p class="l-js-5c">不应行法人　　云此非佛说</p>
  <p class="l-js-5c">或复有人言　　我行于菩提</p>
  <p class="l-js-5c">无慧难调者　　更互不相敬</p>
  <p class="l-js-5c">悕求美名誉　　不善住禁戒</p>
  <p class="l-js-5c">恒念何时得　　名闻普周遍</p>
  <p class="l-js-5c">为求利养故　　广集众多人</p>
  <p class="l-js-5c">骜慢纵放逸　　专求觅利心</p>
  <p class="l-js-5c">乐在白衣舍　　为恭敬利养</p>
  <p class="l-js-5c">造寺及塔庙　　斯皆为名利</p>
  <p class="l-js-5c">依止取著心　　常求渴爱欲</p>
  <p class="l-js-5c">专营世俗业　　止住魔境界</p>
  <p class="l-js-5c">向彼白衣说　　爱欲如火焰</p>
  <p class="l-js-5c">若入俗人家　　当污他女归</p>
  <p class="l-js-5c">白衣于是人　　恒作大师想</p>
  <p class="l-js-5c">伺候男夫行　　妇女相染合</p>
  <p class="l-js-5c">彼家以美膳　　供给是比丘</p>
  <p class="l-js-5c">反于彼妻所　　如自己妇想</p>
  <p class="l-js-5c">白衣于妇所　　尚不起嫉妒</p>
  <p class="l-js-5c">而出家比丘　　他妻生嫉忌</p>
  <p class="l-js-5c">俗人处居家　　善护持五戒</p>
  <p class="l-js-5c">况得出家已　　弃舍一切禁</p>
  <p class="l-js-5c">鼓贝诸音乐　　而以供养我</p>
  <p class="l-js-5c">行供养最胜　　末世莫能成</p>
  <p class="l-js-5c">自毁诸禁戒　　见他持律者</p>
  <p class="l-js-5c">向于世间说　　彼与我无异</p>
  <p class="l-js-5c">闻赞持戒者　　毁戒行恶境</p>
  <p class="l-js-5c">闻说真佛法　　云非佛所说</p>
  <p class="l-js-5c">心无有惭愧　　丧失沙门财</p>
  <p class="l-js-5c">若劝真实语　　诽谤我所说</p>
  <p class="l-js-5c">戒不完具者　　弃舍我道教</p>
  <p class="l-js-5c">毁谤于正法　　阿鼻狱为家</p>
  <p class="l-js-5c">我未曾见闻　　修习如是行</p>
  <p class="l-js-5c">愚痴住恶者　　能获于佛智</p>
  <p class="l-js-5c">彼诸谀谄者　　及以多曲伪</p>
  <p class="l-js-5c">我悉知是人　　智瞩恒不绝</p>
  <p class="l-js-5c">我若一劫中　　说彼诸过失</p>
  <p class="l-js-5c">自谓菩萨者　　但能说小分</p>
  <p class="l-js-5c">童子汝当知　　彼无恶不造</p>
  <p class="l-js-5c">于后末世时　　慎勿与亲友</p>
  <p class="l-js-5c">以不乱浊心　　接引共语言</p>
  <p class="l-js-5c">承事而供给　　为求佛道故</p>
  <p class="l-js-5c">当问其夏腊　　若是耆宿者</p>
  <p class="l-js-5c">应供养恭敬　　头面接足礼</p>
  <p class="l-js-5c">勿观他过失　　彼必至道场</p>
  <p class="l-js-5c">莫生嗔怒意　　常起慈悲心</p>
  <p class="l-js-5c">若见彼过咎　　不对说其愆</p>
  <p class="l-js-5c">常念所作业　　必获如是果</p>
  <p class="l-js-5c">若于老少所　　语言常含笑</p>
  <p class="l-js-5c">发言先慰问　　灭除己骜慢</p>
  <p class="l-js-5c">衣服及饮食　　常以奉供养</p>
  <p class="l-js-5c">作如是心施　　是等悉成佛</p>
  <p class="l-js-5c">若长宿请问　　为求法施故</p>
  <p class="l-js-5c">应先作是言　　我学习不广</p>
  <p class="l-js-5c">又复作是言　　汝等甚黠慧</p>
  <p class="l-js-5c">于汝大人前　　岂敢辄宣说</p>
  <p class="l-js-5c">说时勿仓卒　　当简器非器</p>
  <p class="l-js-5c">观其机器已　　不请亦为说</p>
  <p class="l-js-5c">若于大众中　　见他毁禁者</p>
  <p class="l-js-5c">勿叹持戒德　　当叹施等行</p>
  <p class="l-js-5c">若见少欲者　　与持戒相应</p>
  <p class="l-js-5c">起于大慈心　　赞少欲持戒</p>
  <p class="l-js-5c">若毁禁戒少　　持净戒者多</p>
  <p class="l-js-5c">得彼胜伴党　　便可叹持戒</p>
  <p class="l-js-5c">初观察大众　　悉乐诸善法</p>
  <p class="l-js-5c">所有善法者　　一切悉赞叹</p>
  <p class="l-js-5c">施戒多闻忍　　精进及少欲</p>
  <p class="l-js-5c">知足远离行　　显示如是法</p>
  <p class="l-js-5c">赞叹如是法　　尽说他世道</p>
  <p class="l-js-5c">诸无悲愍事　　慈心勿忿怒</p>
  <p class="l-js-5c">在空住禅乐　　远离愦闹众</p>
  <p class="l-js-5c">汝当叹彼德　　此名总持门</p>
  <p class="l-js-5c">常乐空闲处　　勿专行施业</p>
  <p class="l-js-5c">一心修宴坐　　莫谓戒最胜</p>
  <p class="l-js-5c">住净戒聚已　　能集多闻持</p>
  <p class="l-js-5c">求是三昧故　　常供佛舍利</p>
  <p class="l-js-5c">能以盖幢幡　　花鬘涂末香</p>
  <p class="l-js-5c">为求是寂定　　而供养诸佛</p>
  <p class="l-js-5c">以胜上伎乐　　妙歌相和雅</p>
  <p class="l-js-5c">为供佛舍利　　勇健不劣心</p>
  <p class="l-js-5c">所有诸花鬘　　一切香衣服</p>
  <p class="l-js-5c">悉持供养佛　　为求佛智故</p>
  <p class="l-js-5c">众生诸福分　　平等施无偏</p>
  <p class="l-js-5c">为求无碍智　　谓诸佛无上</p>
  <p class="l-js-5c">我曾先佛所　　施设不思供</p>
  <p class="l-js-5c">以无偏依心　　求此寂定故</p>
  <p class="l-js-5c">佛出甚难遇　　人身得亦难</p>
  <p class="l-js-5c">信佛法亦难　　出家具戒难</p>
  <p class="l-js-5c">汝今得值佛　　发于菩提心</p>
  <p class="l-js-5c">勿舍坚誓愿　　安住其善行</p>
  <p class="l-js-5c">若受持此经　　于后末世时</p>
  <p class="l-js-5c">速得无碍辩　　受持不忘失</p>
  <p class="l-js-5c">若能持一偈　　福聚难思议</p>
  <p class="l-js-5c">况复悉能领　　如义具足受</p>
  <p class="l-js-5c">众生尽得佛　　勇猛悉供养</p>
  <p class="l-js-5c">恭敬而尊重　　尽众生数劫</p>
  <p class="l-js-5c">若于此三昧　　能受持一偈</p>
  <p class="l-js-5c">于彼前功德　　十六不及一</p>
  <p class="l-js-5c">我知佛智慧　　不思议利益</p>
  <p class="l-js-5c">受持此三昧　　一切佛所行</p>
</body></html>