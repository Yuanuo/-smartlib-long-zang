<!DOCTYPE html>
<html>
<head>
  <meta charset="utf-8"/>
  <meta name="author" content="那连提黎耶舍/隋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>月灯三昧经卷第五</title>
</head>
<body>
  <h1 class="head">月灯三昧经卷第五</h1>
  <p>佛复告月光童子言。若菩萨摩诃萨于此三昧经典。受持读诵为他解说如说修行。得四功德。何者为四。一者成就满足福德。二者不为怨家所坏。三者成就无边智慧。四者成就无量辩才。童子。若有菩萨摩诃萨。有能于此三昧经典。受持读诵系念思惟广为人说。获得如是四种功德。尔时世尊。而说偈言。</p>
  <p class="l-js-7c">福德成就恒满足　　于一切时常不断</p>
  <p class="l-js-7c">受持如是三昧故　　得诸如来之境界</p>
  <p class="l-js-7c">勇健功德所守护　　于一切时常成就</p>
  <p class="l-js-7c">修行如是胜寂定　　必获无上胜菩提</p>
  <p class="l-js-7c">彼无一切诸怨敌　　常不为怨之所害</p>
  <p class="l-js-7c">智慧成就悉满足　　于一切时恒不断</p>
  <p class="l-js-7c">彼人成就无量智　　亦复具足无边慧</p>
  <p class="l-js-7c">无量无边胜辩才　　以持如是胜定故</p>
  <p class="l-js-7c">成就满足福德聚　　亦成最妙菩萨行</p>
  <p class="l-js-7c">彼无一切诸怨敌　　以持寂灭胜定故</p>
  <p class="l-js-7c">彼智广大无有边　　亦成无边胜辩才</p>
  <p class="l-js-7c">其音美妙甚可乐　　以说如是胜定故</p>
  <p class="l-js-7c">善友智者所爱乐　　谓能宣说自义故</p>
  <p class="l-js-7c">诸人皆知是福藏　　宣说如是胜定故</p>
  <p class="l-js-7c">得胜利养妙衣服　　亦获胜妙上甘膳</p>
  <p class="l-js-7c">颜貌端正甚可爱　　以持如是寂定故</p>
  <p class="l-js-7c">多见诸佛世间亲　　以无等供供养佛</p>
  <p class="l-js-7c">无有一切诸障难　　以持如是胜定故</p>
  <p class="l-js-7c">住于佛前而赞叹　　喜心说妙多百偈</p>
  <p class="l-js-7c">于其智慧而不损　　以说如是寂定故</p>
  <p class="l-js-7c">十力世尊在前坐　　相好庄严可爱身</p>
  <p class="l-js-7c">无垢鲜净如金山　　以修如是胜定故</p>
  <p class="l-js-7c">彼智曾无有损减　　多闻智慧亦丰足</p>
  <p class="l-js-7c">成就最胜大法藏　　以说如是三昧故</p>
  <p class="l-js-7c">智慧广大无有量　　多百劫说而不尽</p>
  <p class="l-js-7c">闻于如是深寂定　　如佛所说安住故</p>
  <p class="l-js-7c">不生一切诸难处　　如是佛子恒为王</p>
  <p class="l-js-7c">如法治国常安隐　　以持如是胜定故</p>
  <p class="l-js-7c">无量无边亿劫数　　十力说彼功德利</p>
  <p class="l-js-7c">说其少分不能尽　　犹如大海一渧水</p>
  <p class="l-js-7c">是时童子甚欣悦　　忽然从坐整服起</p>
  <p class="l-js-7c">合十爪掌面向佛　　生大欣喜而赞言</p>
  <p class="l-js-7c">世尊大雄甚奇特　　能为世亲作光明</p>
  <p class="l-js-7c">大牟尼尊说功德　　显示如是胜利益</p>
  <p class="l-js-7c">大圣世雄为我说　　愿垂怜愍救护故</p>
  <p class="l-js-7c">何人能于末代时　　听闻如是修多罗</p>
  <p class="l-js-7c">迦陵频伽妙音声　　深远雷震悦乐声</p>
  <p class="l-js-7c">具足无量胜智慧　　告月光童作是言</p>
  <p class="l-js-7c">汝今谛听我当说　　无上最胜微妙行</p>
  <p class="l-js-7c">若欲护持于法者　　听受如是三昧经</p>
  <p class="l-js-7c">虔心供养一切佛　　以清净心求佛智</p>
  <p class="l-js-7c">复应修习慈愍心　　听受如是修多罗</p>
  <p class="l-js-7c">成就头陀离过行　　修行寂静功德林</p>
  <p class="l-js-7c">安住大胜上妙智　　听受如是三昧经</p>
  <p class="l-js-7c">行于恶行诸众生　　及以毁破禁戒者</p>
  <p class="l-js-7c">如是诸恶比丘辈　　不能闻是三昧经</p>
  <p class="l-js-7c">勇猛修行诸梵行　　其心无有诸秽浊</p>
  <p class="l-js-7c">常为诸佛所加护　　此经当入彼人手</p>
  <p class="l-js-7c">若人于诸无量佛　　给侍恭敬修供养</p>
  <p class="l-js-7c">是人当生末世中　　此经堕在彼人手</p>
  <p class="l-js-7c">若人在于过去世　　于外道中行恶行</p>
  <p class="l-js-7c">彼人闻是修多罗　　其心不喜起嫌恶</p>
  <p class="l-js-7c">于佛法中得出家　　不为涅槃求活命</p>
  <p class="l-js-7c">以悭嫉妒而自缠　　彼必诽谤佛经典</p>
  <p class="l-js-7c">贪著他家起悭吝　　为魔波旬所加护</p>
  <p class="l-js-7c">专求利养破禁戒　　于佛法中必不信</p>
  <p class="l-js-7c">往昔不殖于善根　　未得智慧起高慢</p>
  <p class="l-js-7c">依止我见愚凡夫　　亦于末世心无信</p>
  <p class="l-js-7c">于其世间禅定中　　便谓已得果证想</p>
  <p class="l-js-7c">自谓罗汉食他供　　彼必谤佛胜菩提</p>
  <p class="l-js-7c">所有一切阎浮处　　毁坏一切佛塔庙</p>
  <p class="l-js-7c">若有毁谤佛菩提　　其罪广大多于彼</p>
  <p class="l-js-7c">若有杀害阿罗汉　　其罪无量无边际</p>
  <p class="l-js-7c">若有诽谤修多罗　　其罪获报多于彼</p>
  <p class="l-js-7c">谁能于此起勇猛　　在于末代恶世中</p>
  <p class="l-js-7c">正戒正法毁坏时　　显说如是修多罗</p>
  <p class="l-js-7c">童子悲号而起立　　叉手合掌发是言</p>
  <p class="l-js-7c">我于今朝师子吼　　在于最胜法王前</p>
  <p class="l-js-7c">我于如来灭度后　　在于末代恶世时</p>
  <p class="l-js-7c">弃舍身命不吝惜　　广弘如是修多罗</p>
  <p class="l-js-7c">能忍愚夫语言道　　不实诽谤极损辱</p>
  <p class="l-js-7c">骂詈轻毁及恐怖　　勇猛精进而忍受</p>
  <p class="l-js-7c">除去一切诸恶业　　于过去世所造者</p>
  <p class="l-js-7c">内怀不生于嗔怒　　必当安住佛法中</p>
  <p class="l-js-7c">净妙阎浮金色手　　摩彼月光童子顶</p>
  <p class="l-js-7c">如来发于和雅音　　月光童子大威德</p>
  <p class="l-js-7c">我今正当加护汝　　在于末代后世时</p>
  <p class="l-js-7c">不令汝有诸障难　　命难梵行诸障碍</p>
  <p class="l-js-7c">更有余者一时起　　持法比丘八百人</p>
  <p class="l-js-7c">自言我于末世中　　必当护持是经典</p>
  <p class="l-js-7c">尔时多亿夜叉龙　　即时从坐而起立</p>
  <p class="l-js-7c">更有余八那由他　　启请世尊如是言</p>
  <p class="l-js-7c">我等于此比丘所　　谓向从坐而起者</p>
  <p class="l-js-7c">在于恶世末代时　　我必拥护彼比丘</p>
  <p class="l-js-7c">当说如是经典时　　以佛神力加护故</p>
  <p class="l-js-7c">所有恒河沙数界　　无量佛刹悉震动</p>
  <p class="l-js-7c">随其所动诸世界　　随界应化作多佛</p>
  <p class="l-js-7c">悉是释迦所变化　　演说如是修多罗</p>
  <p class="l-js-7c">一切所有诸佛刹　　不可思议亿众生</p>
  <p class="l-js-7c">悉得听闻是胜法　　安住诸佛如来智</p>
  <p class="l-js-7c">于此世界佛刹中　　数有九亿诸天众</p>
  <p class="l-js-7c">一切悉发菩提心　　即于佛所散妙花</p>
  <p class="l-js-7c">所有比丘比丘尼　　优波婆素优婆夷</p>
  <p class="l-js-7c">其数七亿六千万　　悉得闻是修多罗</p>
  <p class="l-js-7c">牟尼王尊授彼记　　必当见彼两足尊</p>
  <p class="l-js-7c">其数犹如恒河沙　　皆得修习菩提行</p>
  <p class="l-js-7c">供养恭敬彼诸佛　　为求如来智慧故</p>
  <p class="l-js-7c">悉能于彼诸佛所　　得闻如是妙经典</p>
  <p class="l-js-7c">过于八亿劫数中　　皆当得成如来尊</p>
  <p class="l-js-7c">彼福德者于一劫　　度脱众生令安乐</p>
  <p class="l-js-7c">于其弥勒如来所　　施设无上胜供养</p>
  <p class="l-js-7c">善持彼佛真妙法　　悉得往生安养国</p>
  <p class="l-js-7c">彼离垢秽如来尊　　其佛号曰阿弥陀</p>
  <p class="l-js-7c">于彼广设胜供养　　为求无上菩提故</p>
  <p class="l-js-7c">于其七十阿僧祇　　满足如是劫数中</p>
  <p class="l-js-7c">不堕一切诸恶趣　　得闻如是胜经典</p>
  <p class="l-js-7c">若有于后未来世　　听闻如是修多罗</p>
  <p class="l-js-7c">闻已悲泣而泪落　　我已供养于彼人</p>
  <p class="l-js-7c">我今劝语汝一切　　我前所有现在者</p>
  <p class="l-js-7c">由此故得菩提道　　是以付嘱此经典</p>
  <p>是以童子。菩萨摩诃萨若欲乐求如是三昧。不可思议诸佛所说之法应善巧知。于不思议佛法应当咨请。应当深信不思议佛法。应当善巧求于不思议佛法。闻不思议佛法。勿怀惊怖勿增怖畏勿恒怖畏。</p>
  <p>尔时月光童子白佛言。世尊云何菩萨于不思议佛法应善巧知。云何于不思议佛法应求请问。云何于不思议佛法深信清净。云何闻不思议佛法。不生惊怖不增怖畏不恒怖畏。尔时有乾闼婆子。名曰般遮尸弃。共余乾闼婆子五百同类俱。持音乐种种乐器。随从佛后欲为供养佛。尔时般遮尸弃作如是念。如我于帝释憍尸迦及三十三天前所设供养。今以此歌咏乐音供养如来天中之天应供正遍知。尔时般遮尸弃乾闼婆子。共余五百乾闼婆子。皆各同时击琉璃琴出妙歌音。尔时世尊作如是念。我以无作游戏神力。令彼月光童子于不思议佛法中得一心住。复令般遮尸弃乾闼婆子等乐器歌音令现殊妙。尔时以佛神力故。令彼五百音乐善称和雅发无欲音发顺法音发应法音。所谓应不思议佛法偈言。</p>
  <p class="l-js-7c">于一毛道现多佛　　其数犹如恒河沙</p>
  <p class="l-js-7c">佛刹国土亦复然　　彼佛刹体空无相</p>
  <p class="l-js-7c">于一毛端现五趣　　所谓地狱诸畜生</p>
  <p class="l-js-7c">及诸饿鬼天人等　　皆悉清凉无逼窄</p>
  <p class="l-js-7c">彼毛道处现海池　　并诸河流及井泉</p>
  <p class="l-js-7c">皆悉不逼复不窄　　是谓佛法不思议</p>
  <p class="l-js-7c">彼一毛头现诸山　　斫迦婆罗及须弥</p>
  <p class="l-js-7c">目真邻陀大目真　　是曰佛法不思议</p>
  <p class="l-js-7c">彼一毛头现地狱　　燋热寒冰粪屎等</p>
  <p class="l-js-7c">有诸众生生彼者　　受于无量极苦恼</p>
  <p class="l-js-7c">彼一毛头现天宫　　妙宫广大十六旬</p>
  <p class="l-js-7c">毛处诸天无量数　　具受诸天极快乐</p>
  <p class="l-js-7c">彼毛头处佛出世　　其中佛法极炽盛</p>
  <p class="l-js-7c">彼无智者莫能睹　　如是宿业行不净</p>
  <p class="l-js-7c">毛头处闻佛涅槃　　或时复闻法灭尽</p>
  <p class="l-js-7c">彼毛头处或复闻　　佛今现在演说法</p>
  <p class="l-js-7c">或复有人于毛端　　谓己寿命无穷极</p>
  <p class="l-js-7c">或复毛处闻短命　　生已即灭不久停</p>
  <p class="l-js-7c">或复毛道作是想　　我得见佛设供养</p>
  <p class="l-js-7c">佛亦不出不供养　　直自想心而欣喜</p>
  <p class="l-js-7c">譬如有人于梦中　　耽著五欲受快乐</p>
  <p class="l-js-7c">觉已不见其欲事　　但以梦故妄见此</p>
  <p class="l-js-7c">所见所闻忆念法　　犹如梦想无真实</p>
  <p class="l-js-7c">若有得此三昧者　　悉能了知如是法</p>
  <p class="l-js-7c">于其世间恒受乐　　谓爱无爱不贪著</p>
  <p class="l-js-7c">常能爱乐于山林　　恒受如此沙门乐</p>
  <p class="l-js-7c">若人无有诸取著　　远离一切诸我所</p>
  <p class="l-js-7c">游行世间犹犀牛　　如风行空无障碍</p>
  <p class="l-js-7c">修习于道起实智　　一切诸法空无我</p>
  <p class="l-js-7c">若有能修如是法　　彼人辩才无有边</p>
  <p class="l-js-7c">此人恒受于快乐　　其心不著于世间</p>
  <p class="l-js-7c">其心犹如空中风　　于爱不爱无所取</p>
  <p class="l-js-7c">于不爱者难共住　　于亲爱者难远离</p>
  <p class="l-js-7c">弃舍如此二种朋　　专求正法是人乐</p>
  <p class="l-js-7c">若有闻声贪爱起　　是人必起于嗔怒</p>
  <p class="l-js-7c">愚痴惛慢所缠缚　　以慢力故得苦恼</p>
  <p class="l-js-7c">若有能住于平等　　善能谦下无高慢</p>
  <p class="l-js-7c">爱与不爱善得脱　　彼能常住欣喜行</p>
  <p class="l-js-7c">安住于戒善清净　　以无垢心乐禅定</p>
  <p class="l-js-7c">恒常乐住山林中　　是人永离诸疑网</p>
  <p class="l-js-7c">若人怀惑有颠倒　　愚痴恒乐于诸欲</p>
  <p class="l-js-7c">犹如鹫鸟贪尸肉　　是人必自随魔力</p>
  <p>说此偈时。月光童子。于不思议甚深佛法中。得一心安住。堪能演说修多罗。尔时般遮尸弃乾闼婆等。得随顺音声忍。无量无边众生。发阿耨多罗三藐三菩提心。无量众生。于人天中得安乐利益。</p>
  <p>尔时佛告月光童子言。菩萨摩诃萨于诸善根功德法利。应善决定。应不多事。应离恶知识。应依善知识。善知识所应常咨问。乐闻于法无有厌足。应当欣喜。常应求法常摄于法。应说正法。应善巧咨问菩萨。于菩萨所起于师想。于法师所应当尊重如己师想。童子。若有菩萨能受行此法。是人得不思议具足辩才。得信深入不可思议佛法之海。于不思议甚深佛法心得决定。于人天中能作照明。尔时世尊。而说偈言。</p>
  <p class="l-js-7c">于过去世多亿劫　　不可称量不思议</p>
  <p class="l-js-7c">尔时有佛两足尊　　号因陀罗幡幢王</p>
  <p class="l-js-7c">彼时佛说此三昧　　谓无众生无寿命</p>
  <p class="l-js-7c">犹如泡沫及炎电　　诸法亦如水中月</p>
  <p class="l-js-7c">众生寿命不可得　　于此界没他世生</p>
  <p class="l-js-7c">所作之业无失坏　　黑白业报亦不亡</p>
  <p class="l-js-7c">因果相应胜法门　　微细难见佛境界</p>
  <p class="l-js-7c">文字句义不可得　　是妙菩提佛所说</p>
  <p class="l-js-7c">积聚总持大智慧　　亿那由经从定出</p>
  <p class="l-js-7c">那由他佛所行道　　如此三昧佛所说</p>
  <p class="l-js-7c">善能灭坏诸病患　　集众菩萨功德财</p>
  <p class="l-js-7c">一切诸佛咸称赞　　亿那由天所供养</p>
  <p class="l-js-7c">于诸凡夫说实语　　常远一切外道法</p>
  <p class="l-js-7c">诸佛所赞胜戒财　　如空中电难可执</p>
  <p class="l-js-7c">过去无量亿佛所　　智者修行于戒施</p>
  <p class="l-js-7c">久远远离恶知识　　得于无上父资财</p>
  <p class="l-js-7c">彼有比丘是法师　　修行梵行慧日子</p>
  <p class="l-js-7c">闻于此法而随顺　　发于最上菩提心</p>
  <p class="l-js-7c">彼因陀罗幡幢佛　　告彼法师比丘言</p>
  <p class="l-js-7c">比丘比丘第一难　　于彼菩提发心难</p>
  <p class="l-js-7c">护戒犹如摩尼珠　　习近善友顺菩提</p>
  <p class="l-js-7c">于恶知识恒远离　　速得无上菩提果</p>
  <p class="l-js-7c">往昔于此阎浮提　　二不放逸长者子</p>
  <p class="l-js-7c">于佛法中而出家　　犹如犀牛依山林</p>
  <p class="l-js-7c">得于四禅有神通　　善诸偈论无所畏</p>
  <p class="l-js-7c">地及虚空相悉知　　于空中行如鸟飞</p>
  <p class="l-js-7c">于寒林中安住时　　林花繁茂甚奇特</p>
  <p class="l-js-7c">一切异鸟悉来归　　二长者子共语言</p>
  <p class="l-js-7c">尔时有王出游猎　　闻其语音至其所</p>
  <p class="l-js-7c">时王恭敬而听法　　于彼法师深爱敬</p>
  <p class="l-js-7c">时王共相慰问言　　发是语已在前坐</p>
  <p class="l-js-7c">时王具有多眷属　　从王行者满六亿</p>
  <p class="l-js-7c">二中有一是法师　　见王告言善谛听</p>
  <p class="l-js-7c">诸佛出世甚难值　　惟愿大王勿放逸</p>
  <p class="l-js-7c">寿命迅速不久停　　如山瀑水激川流</p>
  <p class="l-js-7c">为老病死所缠逼　　无有能救如己业</p>
  <p class="l-js-7c">惟愿大王护正法　　建立诸佛十力法</p>
  <p class="l-js-7c">于后恶世末代时　　应当住于如法朋</p>
  <p class="l-js-7c">如是无量聪慧者　　以慈心故向王说</p>
  <p class="l-js-7c">王及六亿诸眷属　　咸发无上菩提心</p>
  <p class="l-js-7c">时王闻是净法句　　调柔寂灭妙语言</p>
  <p class="l-js-7c">善心踊跃而爱乐　　头面礼敬而辞去</p>
  <p class="l-js-7c">时有无量余比丘　　为利养故入王宫</p>
  <p class="l-js-7c">王知彼众行不端　　并于有德不恭敬</p>
  <p class="l-js-7c">过去导师法已尽　　未来恶世增长时</p>
  <p class="l-js-7c">德器之人甚鲜少　　多有无量放逸者</p>
  <p class="l-js-7c">刚强悭慢诸比丘　　为求利养著诸见</p>
  <p class="l-js-7c">于佛法中不正解　　以诸非法向王说</p>
  <p class="l-js-7c">应当杀害彼法师　　本为王说空断者</p>
  <p class="l-js-7c">劝王及我修空断　　都不示王真涅槃</p>
  <p class="l-js-7c">于其业报悉散坏　　谄者说于阴空无</p>
  <p class="l-js-7c">若能杀害彼法师　　必令大法得久住</p>
  <p class="l-js-7c">尔时常有护王神　　是王过去善知识</p>
  <p class="l-js-7c">长夜护王令离恶　　彼天告王如是言</p>
  <p class="l-js-7c">愿王慎勿起是心　　恶知识言甚可畏</p>
  <p class="l-js-7c">莫于聪慧法师所　　用恶人言兴杀害</p>
  <p class="l-js-7c">大王可不忆念耶　　林间比丘所说者</p>
  <p class="l-js-7c">于后末代恶世时　　王应安住如法朋</p>
  <p class="l-js-7c">天为彼王说实语　　于诸佛法莫舍离</p>
  <p class="l-js-7c">时王更有余恶弟　　在于边方镇国境</p>
  <p class="l-js-7c">时恶比丘往教化　　令杀法师说空断</p>
  <p class="l-js-7c">劝我昔来久修行　　不欲令我求涅槃</p>
  <p class="l-js-7c">大王汝兄甚愚恶　　都自不欲令汝活</p>
  <p class="l-js-7c">有二比丘为恶师　　以神通力游空行</p>
  <p class="l-js-7c">以我知故来至此　　今悉具向大王说</p>
  <p class="l-js-7c">汝可速杀二咒师　　必使及时勿后悔</p>
  <p class="l-js-7c">王弟寻时被钾仗　　顺恶人言故往彼</p>
  <p class="l-js-7c">并及一切诸军众　　诣彼林中比丘所</p>
  <p class="l-js-7c">依林所有龙夜叉　　知彼王弟恶心来</p>
  <p class="l-js-7c">雨沙砾石大可畏　　王及军众悉摧灭</p>
  <p class="l-js-7c">今当观恶知识言　　摧灭如是大王众</p>
  <p class="l-js-7c">于法师所起恚心　　于六十生堕阿鼻</p>
  <p class="l-js-7c">时彼取著恶比丘　　劝化如是刹利王</p>
  <p class="l-js-7c">于后满足十亿生　　受于无量地狱苦</p>
  <p class="l-js-7c">彼天劝导彼王者　　及余拥护于法师</p>
  <p class="l-js-7c">见于恒河沙数佛　　觐佛供养及修行</p>
  <p class="l-js-7c">是王眷属满六亿　　皆共王去听法者</p>
  <p class="l-js-7c">其所发于道心者　　各别世界得成佛</p>
  <p class="l-js-7c">彼佛寿命多亿岁　　智慧无等不思议</p>
  <p class="l-js-7c">彼人悉修是三昧　　说已皆当般涅槃</p>
  <p class="l-js-7c">得闻如是胜妙智　　能集尸罗功德法</p>
  <p class="l-js-7c">勇猛精进不放逸　　常远一切恶知识</p>
  <p>童子。菩萨摩诃萨应不著于身能弃于命。何以故。童子。若著身者作不善法。是以菩萨应知色身及以法身。何以故。诸佛法身所摄非色身也。佛以法身显现非色身也。童子。是故菩萨摩诃萨欲行佛所行。欲求如来身。欲求如来智。欲知如来身。欲知如来智。于此三昧经典。应当受持读诵为他广说修习相应。童子。彼如来身无量福德之所出生。如来说于一义。所谓诸法从因生故。是离诸相以甚深故。法无限量无分齐故。法无有相无相性故。法无有相离诸相故。法无动摇善安住故。法无有二惟一相故。法不可见过眼境故。法不可思过心地故。法无动转离戏论故。法不可说过音声故。法无居处离窟宅故。法无窟宅离言音故。法无所依过诸见故。法无诸漏过诸报故。以心坚固离诸欲故。以不坏心离诸嗔故。以坚正智过诸痴故。有所说说诸法空故。无有生断诸生故。以无常但言说故。出离声地寂灭于声故。有音声以思想故。同思想以和会故。以世俗第一义谛故。以清凉离热恼故。第一义谛以如实语故。无热恼以涅槃故。无有坏无能胜故。无取著灭戏论义故。无戏论离攀缘故。无有边际以说福故。无有微尘说微细故。次第大神通本业出生故。得自由自在力故。无破坏以坚实故。无有边际以名号无尽故。广大说大悲本业故。是为如来身。尔时世尊。而说偈言。</p>
  <p class="l-js-7c">若有欲见世间亲　　及知佛身云何耶</p>
  <p class="l-js-7c">于此三昧修习已　　即能知于如来身</p>
  <p class="l-js-7c">佛从福德所出生　　其身清净甚光曜</p>
  <p class="l-js-7c">其相平等如虚空　　种种差别不可得</p>
  <p class="l-js-7c">诸佛菩提既如是　　其相状貌亦复然</p>
  <p class="l-js-7c">其相状貌不可得　　如来身相亦如是</p>
  <p class="l-js-7c">菩提相貌及以身　　诸佛世界亦复尔</p>
  <p class="l-js-7c">诸力诸禅诸解脱　　如是悉同其一相</p>
  <p class="l-js-7c">诸佛体性正如此　　如来世亲亦复然</p>
  <p class="l-js-7c">无有能得见佛者　　肉眼何能见正觉</p>
  <p class="l-js-7c">无量多人作是说　　我曾得见于诸佛</p>
  <p class="l-js-7c">金色微妙无比身　　一切世间皆显照</p>
  <p class="l-js-7c">诸佛如来之所加　　以其力能有神通</p>
  <p class="l-js-7c">便能得见于彼身　　种种妙相自庄严</p>
  <p class="l-js-7c">随广长相而能现　　世间无能见其相</p>
  <p class="l-js-7c">若有能知身相者　　佛与世间无有别</p>
  <p class="l-js-7c">若有能知其身量　　所谓一切诸如来</p>
  <p class="l-js-7c">佛身无身无差异　　人与修罗亦复然</p>
  <p class="l-js-7c">一切诸心悉空寂　　受诸异报相亦尔</p>
  <p class="l-js-7c">名色相貌既如是　　清净具足有光明</p>
  <p class="l-js-5c">无有能知者　　修此寂灭定</p>
  <p class="l-js-5c">惟有世间亲　　不思亿劫修</p>
  <p class="l-js-5c">无量白净法　　从此三昧出</p>
  <p class="l-js-5c">以定报力故　　他不见我身</p>
  <p class="l-js-5c">若有如是心　　名色亦复然</p>
  <p class="l-js-5c">心类各不同　　名色相亦尔</p>
  <p class="l-js-5c">若以粗大想　　名色来随彼</p>
  <p class="l-js-5c">名色若粗细　　悉从忆想起</p>
  <p class="l-js-5c">若人想微细　　名色亦如此</p>
  <p class="l-js-5c">名色若不著　　其心身光照</p>
  <p class="l-js-5c">我念过去生　　七十阿僧祇</p>
  <p class="l-js-5c">此三种恶想　　从本未曾起</p>
  <p class="l-js-5c">以其无漏心　　不思议亿劫</p>
  <p class="l-js-5c">利益众生故　　他不见我身</p>
  <p class="l-js-5c">若有以此物　　心意得弃舍</p>
  <p class="l-js-5c">是人于彼物　　更不共和合</p>
  <p class="l-js-5c">我心得解脱　　一切种物中</p>
  <p class="l-js-5c">能体知其性　　而起于智慧</p>
  <p class="l-js-5c">于千亿佛刹　　我于中现化</p>
  <p class="l-js-5c">为众生说法　　是故不可见</p>
  <p class="l-js-5c">无相无状貌　　犹如于虚空</p>
  <p class="l-js-5c">我身不可说　　语言道断故</p>
  <p class="l-js-5c">法身大雄猛　　其身从法生</p>
  <p class="l-js-5c">曾无有色身　　说之以为佛</p>
  <p class="l-js-5c">若说于此身　　闻已生欣乐</p>
  <p class="l-js-5c">彼诸魔波旬　　不能得其便</p>
  <p class="l-js-5c">闻是深妙法　　而不生惊怖</p>
  <p class="l-js-5c">不以活命故　　诽谤佛菩提</p>
  <p class="l-js-5c">千亿修多罗　　如实智演说</p>
  <p class="l-js-5c">为众生照明　　彼彼所至处</p>
  <p>童子。是如来应正遍知。若欲知如来色身相业者。终不能知若青若青色若青相似若青相貌。若黄若黄色若黄相似若黄相貌。若赤若赤色若赤相似若赤相貌。若白若白色若白相似若白相貌。若红紫若红紫色若红紫相似若红紫相貌。若颇梨若颇梨色若颇梨相似若颇梨相貌。若火若火色若火相似若火相貌。若金若金色若金相似若金相貌。若电若电色若电相似若电相貌。若苏若苏色若苏相似若苏相貌。若毗琉璃若毗琉璃色若毗琉璃相似若毗琉璃相貌。若天若天色若天相似若天相貌。若梵若梵色若梵相似若梵相貌。童子。是为如来身。如来一切身相不可量。不可思议故亦不可说。所成就色身诸天世人莫能测量。如是长短广狭一切种。无有限齐不可思议如是等不可数。尔时世尊而说颂曰。</p>
  <p class="l-js-5c">一切世界中　　所有诸微尘</p>
  <p class="l-js-5c">并及泉池源　　大海所有水</p>
  <p class="l-js-5c">设有巧算术　　无有知其边</p>
  <p class="l-js-5c">亦不知尘数　　及与水渧者</p>
  <p class="l-js-5c">如来之导师　　引斯譬喻已</p>
  <p class="l-js-5c">其水渧无限　　微尘亦复然</p>
  <p class="l-js-5c">我观一切生　　多于彼尘数</p>
  <p class="l-js-5c">发心及起信　　于一时悉知</p>
  <p class="l-js-5c">若于我自身　　显现外皮色</p>
  <p class="l-js-5c">诸众生信欲　　无有譬知者</p>
  <p class="l-js-5c">若相及与业　　其色像如是</p>
  <p class="l-js-5c">莫能知佛者　　我相正如是</p>
  <p class="l-js-5c">佛远离于相　　显示于法身</p>
  <p class="l-js-5c">甚深无限量　　是佛不思议</p>
  <p class="l-js-5c">正觉不思议　　如来身亦然</p>
  <p class="l-js-5c">是不思法身　　以显法身故</p>
  <p class="l-js-5c">心业不能知　　无能思此身</p>
  <p class="l-js-5c">及与其身相　　都无测量者</p>
  <p class="l-js-5c">彼法无限量　　亿劫所修习</p>
  <p class="l-js-5c">得此难思身　　发净大光明</p>
  <p class="l-js-5c">众生无能取　　取之不可得</p>
  <p class="l-js-5c">是故如来身　　难量不可思</p>
  <p class="l-js-5c">于诸无量法　　而取于限量</p>
  <p class="l-js-5c">无分别法中　　虽无有分别</p>
  <p class="l-js-5c">于分别限量　　说于无分别</p>
  <p class="l-js-5c">离念无分别　　是佛不思议</p>
  <p class="l-js-5c">无限如虚空　　莫能度量者</p>
  <p class="l-js-5c">佛身亦复尔　　犹如太虚空</p>
  <p class="l-js-5c">若有诸佛子　　如实知我身</p>
  <p class="l-js-5c">彼得成于佛　　世睹不思议</p>
</body></html>