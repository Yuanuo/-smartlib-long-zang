<!doctype html>
<html id="z3IBTmpPG" data-ver="1279">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">普超三昧经卷第一</h1>
  <h2 id="a2">正士品第一</h2>
  <p id="a3">闻如是。<a id="a-4"></a>一时佛游王舍城灵鹫山。<a id="a-5"></a>与大比丘众俱。<a id="a-6"></a>比丘三万二千。<a id="a-7"></a>菩萨八万四千。<a id="a-8"></a>一切圣达靡所不明。<a id="a-9"></a>开士大士神通已畅。<a id="a-A"></a>已得总持辩才无碍。<a id="a-B"></a>得无所著不起法忍。<a id="a-C"></a>晓了定行见众生心。<a id="a-D"></a>随所应度而为说法。<a id="a-E"></a>四天王天帝释梵忍天王。<a id="a-F"></a>及余无数诸天龙神犍沓和阿须伦加留罗真陀罗摩休勒。<a id="a-G"></a>人与非人。<a id="a-H"></a>各百千众而俱来会。</p>
  <p id="aI">尔时软首童真菩萨。<a id="a-J"></a>在山一面异处梁上。<a id="a-K"></a>与二十五正士俱而讲论法。<a id="a-L"></a>其名曰龙首菩萨。<a id="a-M"></a>龙施菩萨。<a id="a-N"></a>首具菩萨。<a id="a-O"></a>首藏菩萨。<a id="a-P"></a>莲首菩萨。<a id="a-Q"></a>莲首藏菩萨。<a id="a-R"></a>持人菩萨。<a id="a-S"></a>持地菩萨。<a id="a-T"></a>宝掌菩萨。<a id="a-U"></a>宝印手菩萨。<a id="a-V"></a>师子意菩萨。<a id="a-W"></a>师子步雷音菩萨。<a id="a-X"></a>虚空藏菩萨。<a id="a-Y"></a>发意转法轮菩萨。<a id="a-Z"></a>辩诸句菩萨。<a id="a-a"></a>辩积菩萨。<a id="a-b"></a>海意菩萨。<a id="a-c"></a>大山菩萨。<a id="a-d"></a>喜见菩萨。<a id="a-e"></a>喜王菩萨。<a id="a-f"></a>察无圻菩萨。<a id="a-g"></a>游无际法行菩萨。<a id="a-h"></a>超魔见菩萨。<a id="a-i"></a>无忧施菩萨。<a id="a-j"></a>诸议告菩萨。<a id="a-k"></a>是为二十五正士。<a id="a-l"></a>兜率天上有四天子。<a id="a-m"></a>俱造软首童真于后侍焉。<a id="a-n"></a>其名普华天子。<a id="a-o"></a>光华天子。<a id="a-p"></a>美香天子。<a id="a-q"></a>常进法行天子。<a id="a-r"></a>复有异天子不可计数佥然来侍。<a id="a-s"></a>如斯正士诸天子等。<a id="a-t"></a>亦悉会坐各各讲论。<a id="a-u"></a>如是之俦迭相谓曰。<a id="a-v"></a>仁者。<a id="a-w"></a>欲知佛之智慧弘普无限不可思议不可称量。<a id="a-x"></a>无能灭度尽极际者。<a id="a-y"></a>不可以小意思原大德铠。<a id="a-z"></a>当以何方便誓被戒德铠而能逮兹大乘佛乘。<a id="a-10"></a>诸通慧乘。<a id="a-11"></a>不可思乘。<a id="a-12"></a>斯应道乎。</p>
  <p id="a13">龙首菩萨曰。<a id="a-14"></a>积累功德不以厌足建立休祚不可限量而不毁失戒德之铠。<a id="a-15"></a>一切所作无所悕望。<a id="a-16"></a>则应大乘诸通慧矣。</p>
  <p id="a17">龙施菩萨曰。<a id="a-18"></a>普弘等心调和其志。<a id="a-19"></a>温润其性。<a id="a-1A"></a>柔软其意。<a id="a-1B"></a>而心仁厚坚住正愿。<a id="a-1C"></a>于诸通慧被戒德铠化度生死。<a id="a-1D"></a>则应大乘诸通慧矣。</p>
  <p id="a1E">首具菩萨曰不可计劫趣斯大乘被戒德铠。<a id="a-1F"></a>于无数劫不念劫数。<a id="a-1G"></a>则应大乘诸通慧矣。<a id="a-1H"></a>首藏菩萨曰。<a id="a-1I"></a>其自建立独安己者。<a id="a-1J"></a>不能逮趣大乘通慧。<a id="a-1K"></a>舍己之安建立众生。<a id="a-1L"></a>欲使大安随其所便。<a id="a-1M"></a>令无侥冀而无所起。<a id="a-1N"></a>劝进群黎立于道法。<a id="a-1O"></a>则应大乘诸通慧矣。</p>
  <p id="a1P">莲首菩萨曰。<a id="a-1Q"></a>族姓子。<a id="a-1R"></a>忆如来所讲。<a id="a-1S"></a>假使有人自不柔顺无有静寂。<a id="a-1T"></a>不随律教而欲调伏静寂于他。<a id="a-1U"></a>以律劝人者未之有也。<a id="a-1V"></a>其自调顺静寂奉律。<a id="a-1W"></a>乃能化励刚强愦乱抑挫犯禁。<a id="a-1X"></a>则应大乘诸通慧矣。</p>
  <p id="a1Y">莲首藏菩萨曰。<a id="a-1Z"></a>其同尘劳于世法者则不度世。<a id="a-1a"></a>其不同尘于世法者乃能度世。<a id="a-1b"></a>是故菩萨有利无利。<a id="a-1c"></a>若誉若毁有名无名。<a id="a-1d"></a>若苦若乐不动不摇。<a id="a-1e"></a>则应大乘诸通慧矣。</p>
  <p id="a1f">持人菩萨曰。<a id="a-1g"></a>不可从他而致大乘诸通慧也。<a id="a-1h"></a>吾独一己而无有侣。<a id="a-1i"></a>以众生故誓被德铠设护一切。<a id="a-1j"></a>则吾所应将济救摄。<a id="a-1k"></a>须臾精进而不懈怠。<a id="a-1l"></a>教化黎元建发学。<a id="a-1m"></a>斯则应大乘诸通慧矣。<a id="a-1n"></a>持地菩萨曰譬如仁者地之所载。<a id="a-1o"></a>一切众果百谷药木因地而生。<a id="a-1p"></a>地无所置亦不求报。<a id="a-1q"></a>群庶品类皆仰地活。<a id="a-1r"></a>地不辞厌不以为劳。<a id="a-1s"></a>开士大士亦当如是。<a id="a-1t"></a>发心如地心无所著。<a id="a-1u"></a>不以喜怒劝诸黎元。<a id="a-1v"></a>使趣佛慧而不想报。<a id="a-1w"></a>则应大乘诸通慧矣。</p>
  <p id="a1x">宝掌菩萨曰。<a id="a-1y"></a>仁者当知。<a id="a-1z"></a>被上德铠乃至佛慧。<a id="a-20"></a>无能沮败令释大乘。<a id="a-21"></a>若于梦中不志二乘声闻缘觉常以宝心诸通慧心为人讲宣。<a id="a-22"></a>于珍宝心无所贪惜无所爱吝。<a id="a-23"></a>劝众大乘誓被德铠。<a id="a-24"></a>彼所学乘非无有乘不增不减。<a id="a-25"></a>其心如是无所歆慕。<a id="a-26"></a>则应大乘诸通慧矣。</p>
  <p id="a27">宝印手菩萨曰。<a id="a-28"></a>睹于群黎堕坠六趣。<a id="a-29"></a>而发愍哀惠施众生授以法手。<a id="a-2A"></a>其无信者为造信手。<a id="a-2B"></a>其少智者为博闻手。<a id="a-2C"></a>其悭贪者为惠施手。<a id="a-2D"></a>其犯戒者为护禁手。<a id="a-2E"></a>其嗔怒者为忍辱手。<a id="a-2F"></a>其懈怠者为精进手。<a id="a-2G"></a>其乱意者为一心手。<a id="a-2H"></a>其邪智者为智慧手。<a id="a-2I"></a>而随众生离清白法。<a id="a-2J"></a>各各应时具设法手。<a id="a-2K"></a>开士殖斯德本之手印于三宝。<a id="a-2L"></a>何谓三。<a id="a-2M"></a>具立群生于佛智慧。<a id="a-2N"></a>劝助至于宝印之手。<a id="a-2O"></a>成已德本则宝印手。<a id="a-2P"></a>念一切法犹如虚空则宝印手。<a id="a-2Q"></a>兴立如斯是则为三。<a id="a-2R"></a>则应大乘诸通慧矣。</p>
  <p id="a2S">师子意菩萨曰。<a id="a-2T"></a>仁者当知。<a id="a-2U"></a>被无畏铠是为无惧。<a id="a-2V"></a>所誓德铠。<a id="a-2W"></a>无难铠。<a id="a-2X"></a>无挂碍铠。<a id="a-2Y"></a>无怯弱铠。<a id="a-2Z"></a>无懈怠铠。<a id="a-2a"></a>斯则佛慧。<a id="a-2b"></a>是故行者不当恐怖。<a id="a-2c"></a>无难无碍无怯无怠。<a id="a-2d"></a>离诸危懅衣毛不竖。<a id="a-2e"></a>在于终始无有瑕秽。<a id="a-2f"></a>亦不希仰泥洹之德。<a id="a-2g"></a>等住苦乐而无二行。<a id="a-2h"></a>则应大乘诸通慧矣。</p>
  <p id="a2i">师子步雷音菩萨曰。<a id="a-2j"></a>仁者当知。<a id="a-2k"></a>其斯事者非下才行。<a id="a-2l"></a>则为正士之所建造。<a id="a-2m"></a>其正士者。<a id="a-2n"></a>归趣平等离于邪见。<a id="a-2o"></a>其正士者。<a id="a-2p"></a>其心质朴而无谀谄。<a id="a-2q"></a>其正士者。<a id="a-2r"></a>劳谦柔顺尊师敬圣。<a id="a-2s"></a>其正士者。<a id="a-2t"></a>劝学不惓所受根究。<a id="a-2u"></a>其正士者。<a id="a-2v"></a>钦悦正治建立正业。<a id="a-2w"></a>其正士者。<a id="a-2x"></a>若有所欲损废秽法。<a id="a-2y"></a>其正士者。<a id="a-2z"></a>若有嗔怒意无结恨。<a id="a-30"></a>其正士者。<a id="a-31"></a>若有愚痴照除幽冥。<a id="a-32"></a>其正士者。<a id="a-33"></a>寂然澹泊近于定藏。<a id="a-34"></a>其正士者。<a id="a-35"></a>具足恩施惠及贫厄一切辄济。<a id="a-36"></a>其正士者。<a id="a-37"></a>护身口意喟而静寞。<a id="a-38"></a>其正士者。<a id="a-39"></a>言行相副情性质直。<a id="a-3A"></a>其正士者。<a id="a-3B"></a>所志坚强尚真谛法。<a id="a-3C"></a>其正士者。<a id="a-3D"></a>离于非法亲存正典。<a id="a-3E"></a>其正士者。<a id="a-3F"></a>乐于法乐护以正法。<a id="a-3G"></a>其正士者。<a id="a-3H"></a>轻忽身命不释众生。<a id="a-3I"></a>其正士者。<a id="a-3J"></a>所立铿然善施无羡。<a id="a-3K"></a>其正士者。<a id="a-3L"></a>志纯淑法消化凶伪。<a id="a-3M"></a>其正士者。<a id="a-3N"></a>则以宝藏救济贫匮。<a id="a-3O"></a>其正士者。<a id="a-3P"></a>则为良药疗诸疹疾。<a id="a-3Q"></a>其正士者。<a id="a-3R"></a>护诸畏惧令得自归。<a id="a-3S"></a>其正士者。<a id="a-3T"></a>导诸邪见至无崖际。<a id="a-3U"></a>其正士者。<a id="a-3V"></a>勉济劳秽劝以经典。<a id="a-3W"></a>其正士者。<a id="a-3X"></a>调忍嗔怒而顺所宜。<a id="a-3Y"></a>是故建立正士之法。<a id="a-3Z"></a>则应大乘诸通慧矣。</p>
  <p id="a3a">虚空藏菩萨曰。<a id="a-3b"></a>修以无量虚空之慈。<a id="a-3c"></a>其精进行未曾释废大哀之行。<a id="a-3d"></a>诸根悦豫悉怀踊跃。<a id="a-3e"></a>于诸爱欲所可娱乐。<a id="a-3f"></a>察如虚空。<a id="a-3g"></a>布施持戒忍辱精进一心智慧。<a id="a-3h"></a>等如虚空。<a id="a-3i"></a>则应大乘诸通慧矣。<a id="a-3j"></a>发意转法轮菩萨曰。<a id="a-3k"></a>发菩萨意所发意者。<a id="a-3l"></a>不当发意令魔得便。<a id="a-3m"></a>无令如来而不欣乐。<a id="a-3n"></a>使诸天人所不悦喜。<a id="a-3o"></a>不令德本而有耗减。<a id="a-3p"></a>若欲兴建为道意者。<a id="a-3q"></a>随顺诱劝当令弊魔不得其便。<a id="a-3r"></a>顺如来意天人悦豫。<a id="a-3s"></a>不失己身所造德本。<a id="a-3t"></a>所修如斯一切发意则转法轮。<a id="a-3u"></a>所以者何。<a id="a-3v"></a>其菩萨者。<a id="a-3w"></a>诸所发意因缘所造而无所生。<a id="a-3x"></a>晓了诸法永无所起。<a id="a-3y"></a>无所起者。<a id="a-3z"></a>诸佛如来顺如正觉之转法轮。<a id="a-40"></a>如是发心被戒德铠。<a id="a-41"></a>则应大乘诸通慧矣。</p>
  <p id="a42">辩诸句菩萨曰。<a id="a-43"></a>正士当知。<a id="a-44"></a>其道心者。<a id="a-45"></a>正士普入尘劳怒害。<a id="a-46"></a>有漏无漏有为无为。<a id="a-47"></a>亦入于罪不罪殃福。<a id="a-48"></a>亦入于善亦入不善。<a id="a-49"></a>亦入世法度世之法。<a id="a-4A"></a>亦入终始无为之为。<a id="a-4B"></a>亦入断灭有常之计。<a id="a-4C"></a>亦入诸阴衰入之事。<a id="a-4D"></a>亦入地水火风。<a id="a-4E"></a>所以者何。<a id="a-4F"></a>此诸因缘悉为自然。<a id="a-4G"></a>志性本净所在之处有所言说。<a id="a-4H"></a>一切所讲皆悉为空而无所有。<a id="a-4I"></a>譬如虚空无所不入。<a id="a-4J"></a>道心如是一切普至。<a id="a-4K"></a>菩萨喜乐如是慧者。<a id="a-4L"></a>除弃一切文字辩才。<a id="a-4M"></a>分别众庶逮得辩慧。<a id="a-4N"></a>若能入斯一圣达者。<a id="a-4O"></a>则应大乘诸通慧矣。</p>
  <p id="a4P">辩积菩萨曰。<a id="a-4Q"></a>一切所说皆无有言。<a id="a-4R"></a>一切音声而不可得。<a id="a-4S"></a>菩萨喜乐如斯慧者。<a id="a-4T"></a>好言恶言不悦不戚。<a id="a-4U"></a>譬如太山风来吹之。<a id="a-4V"></a>寻复还反山不动摇。<a id="a-4W"></a>菩萨如是。<a id="a-4X"></a>于诸异学一切语言不动不摇。<a id="a-4Y"></a>在诸外径亦无所著。<a id="a-4Z"></a>若如来言外径异语等法察之。<a id="a-4a"></a>不以增减亦无所乱。<a id="a-4b"></a>见诸辩才一切法尽。<a id="a-4c"></a>于诸尽法不念自天亦无所思。<a id="a-4d"></a>菩萨能行如斯慧者。<a id="a-4e"></a>则应大乘诸通慧矣。</p>
  <p id="a4f">海意菩萨曰。<a id="a-4g"></a>菩萨所入当如入海觉了大道。<a id="a-4h"></a>一切声闻所不能及。<a id="a-4i"></a>信乐专心于一法味。<a id="a-4j"></a>入若干法无有若干。<a id="a-4k"></a>观深妙法未曾惑乱。<a id="a-4l"></a>于缘起法不增不减。<a id="a-4m"></a>于诸经典无有若干。<a id="a-4n"></a>是则名曰不生不起。<a id="a-4o"></a>一切众生所业起者。<a id="a-4p"></a>不殖德本福无有尽所教无边。<a id="a-4q"></a>当分别了弃捐断灭有常之事。<a id="a-4r"></a>不受诸法不断诸法。<a id="a-4s"></a>当建立志为无量器。<a id="a-4t"></a>不忘舍法习诸通慧。<a id="a-4u"></a>亦不释法以平等法为众生说。<a id="a-4v"></a>当习一切诸德善法。<a id="a-4w"></a>如是具足无数佛法。<a id="a-4x"></a>以如是心被戒德铠。<a id="a-4y"></a>则应大乘诸通慧矣。</p>
  <p id="a4z">大山菩萨曰。<a id="a-50"></a>仁者当知。<a id="a-51"></a>其此乘者。<a id="a-52"></a>普超诸世则谓佛慧。<a id="a-53"></a>其行所入不可限量。<a id="a-54"></a>由是之故超度一切世间志性。<a id="a-55"></a>已能超度世间所行。<a id="a-56"></a>其所信者过于俗间。<a id="a-57"></a>已过俗间其所施者。<a id="a-58"></a>持戒忍辱精进一心智慧。<a id="a-59"></a>亦复如是。<a id="a-5A"></a>悉能超度一切世间之所有慧。<a id="a-5B"></a>其所造福过于世间所兴福祚。<a id="a-5C"></a>则应大乘诸通慧矣。</p>
  <p id="a5D">喜见菩萨曰。<a id="a-5E"></a>假使菩萨目所视色而无所恶。<a id="a-5F"></a>色之自然其心清净。<a id="a-5G"></a>耳所听闻亦无所恶。<a id="a-5H"></a>音声自然其心清净。<a id="a-5I"></a>鼻香舌味及身更心法。<a id="a-5J"></a>于六情界而无所恶。<a id="a-5K"></a>其六情界自然本寂其心清净。<a id="a-5L"></a>其于憎爱心无所著其心清净。<a id="a-5M"></a>观于众生顺佛法者器无不应。<a id="a-5N"></a>又其众生处邪见者。<a id="a-5O"></a>亦复睹之在佛法器。<a id="a-5P"></a>其爱己者在于王者欢喜习俗。<a id="a-5Q"></a>有所施与寻复悔者等敬若兹。<a id="a-5R"></a>菩萨大士所行如是。<a id="a-5S"></a>则应大乘诸通慧矣。</p>
  <p id="a5T">喜王菩萨曰。<a id="a-5U"></a>假使有人骂詈诽谤。<a id="a-5V"></a>轻易毁辱挝捶打扑。<a id="a-5W"></a>于菩萨者心不怀恨而加喜悦。<a id="a-5X"></a>以善友想待遇对者。<a id="a-5Y"></a>而能忍辱现于忍力。<a id="a-5Z"></a>其心欣豫思惟其法。<a id="a-5a"></a>何所是骂谁为骂者。<a id="a-5b"></a>信解内空不疑外空。<a id="a-5c"></a>自见己身又睹他人则欢喜悦。<a id="a-5d"></a>便能惠施身命支体头眼手足。<a id="a-5e"></a>妻子男女国城丘聚。<a id="a-5f"></a>财谷珍宝倍复踊跃。<a id="a-5g"></a>宁闻一颂恬忽世荣转轮王位。<a id="a-5h"></a>常乐为人讲说经法不羡帝释。<a id="a-5i"></a>思开一人使发道心不侥梵天。<a id="a-5j"></a>愿见如来。<a id="a-5k"></a>不贪三千大千世界满溢珂珍。<a id="a-5l"></a>从生明达不乏诸根。<a id="a-5m"></a>信乐爱敬诸道品法。<a id="a-5n"></a>如是悦乐所造行者。<a id="a-5o"></a>则应大乘诸通慧矣。</p>
  <p id="a5p">察无圻菩萨曰。<a id="a-5q"></a>假使见一切法度于彼岸。<a id="a-5r"></a>不堕贪身净诸佛土。<a id="a-5s"></a>睹诸佛国皆亦清净亦无想行。<a id="a-5t"></a>见一切佛不发色想。<a id="a-5u"></a>见诸群黎想虽有肉眼睹罪福净。<a id="a-5v"></a>具足天眼得无所坏。<a id="a-5w"></a>虽得慧眼离诸尘劳。<a id="a-5x"></a>信乐佛眼具足成就十八不共诸佛之法。<a id="a-5y"></a>已得法眼具足如来十种之力。<a id="a-5z"></a>假使菩萨所被德铠信行如斯。<a id="a-60"></a>则应大乘诸通慧矣。</p>
  <p id="a61">游无际法行菩萨曰。<a id="a-62"></a>族姓子。<a id="a-63"></a>知一切缘菩萨所为则悉归趣诸通敏慧。<a id="a-64"></a>所以者何。<a id="a-65"></a>观诸所有一切因缘。<a id="a-66"></a>不住于内不处于外不在口言。<a id="a-67"></a>假使菩萨不住因缘。<a id="a-68"></a>亦不御趣尘劳之碍。<a id="a-69"></a>亦不劝导罪福之碍。<a id="a-6A"></a>无报应碍无诸根碍。<a id="a-6B"></a>无诸法碍无非慧碍。<a id="a-6C"></a>已度罪福尘垢魔界。<a id="a-6D"></a>则应大乘诸通慧矣。</p>
  <p id="a6E">超魔见菩萨曰。<a id="a-6F"></a>惟族姓子。<a id="a-6G"></a>已住吾我自见己身。<a id="a-6H"></a>则便处于魔之事业。<a id="a-6I"></a>已断吾我不睹所虚。<a id="a-6J"></a>已除所见则无诸阴。<a id="a-6K"></a>已除诸阴则不见魔。<a id="a-6L"></a>已度魔界则寻逮成无碍脱门。<a id="a-6M"></a>菩萨已逮无碍脱门。<a id="a-6N"></a>则应大乘诸通慧矣。</p>
  <p id="a6O">无忧施菩萨曰。<a id="a-6P"></a>仁者当知。<a id="a-6Q"></a>其犯恶者后怀汤火。<a id="a-6R"></a>其为善业后无忧戚。<a id="a-6S"></a>是故菩萨当修善业。<a id="a-6T"></a>其所作者无能说短。<a id="a-6U"></a>所兴造者后无所悔无诸碍盖。<a id="a-6V"></a>假使众生愁忧不乐。<a id="a-6W"></a>则为讲说离忧之法。<a id="a-6X"></a>菩萨大士如是行者。<a id="a-6Y"></a>则应大乘诸通慧矣。</p>
  <p id="a6Z">诸议告菩萨曰。<a id="a-6a"></a>惟族姓子。<a id="a-6b"></a>其有士夫奉禁戒者所愿必获。<a id="a-6c"></a>已获所愿。<a id="a-6d"></a>所获立本由无放逸。<a id="a-6e"></a>立无逸已具道品法。<a id="a-6f"></a>已能具立道品之法。<a id="a-6g"></a>则诸通慧戒禁之正也。<a id="a-6h"></a>菩萨已住无逸道法。<a id="a-6i"></a>则应大乘诸通慧矣。</p>
  <p id="a6j">普花天子曰。<a id="a-6k"></a>譬族姓子。<a id="a-6l"></a>树花盛时多所饶益于一切人。<a id="a-6m"></a>菩萨以功德本而自庄严。<a id="a-6n"></a>犹树花茂饶益群黎。<a id="a-6o"></a>如忉利天昼度之树纷葩茂盛。<a id="a-6p"></a>忉利诸天莫不敬仰。<a id="a-6q"></a>菩萨如是以诸法门而自挍饰。<a id="a-6r"></a>诸天龙神揵沓和世人阿须伦靡不宗戴。<a id="a-6s"></a>犹如天上明月之珠。<a id="a-6t"></a>无有瑕秽众德具足。<a id="a-6u"></a>开士志性清净无瑕德议显备。<a id="a-6v"></a>则应大乘诸通慧矣。</p>
  <p id="a6w">光华天子曰。<a id="a-6x"></a>譬族姓子。<a id="a-6y"></a>日出光明灭除众冥终始光现。<a id="a-6z"></a>菩萨如是具足慧光慧法施世。<a id="a-70"></a>为诸愚冥无明众生。<a id="a-71"></a>显示大光导自然法。<a id="a-72"></a>其幽闇者不能蔽晖。<a id="a-73"></a>其光明者则能消冥。<a id="a-74"></a>导示径路已住径路。<a id="a-75"></a>菩萨大士其在邪径示现正路已住正路则应大乘诸通慧矣。</p>
  <p id="a76">心华香天子曰。<a id="a-77"></a>譬族姓子。<a id="a-78"></a>心华之树其香普熏周四十里其香无想。<a id="a-79"></a>菩萨如是。<a id="a-7A"></a>以戒博闻定慧解度知见之香。<a id="a-7B"></a>以为芬熏三千大千世界。<a id="a-7C"></a>以法之香靡不周遍。<a id="a-7D"></a>一切众病香即疗愈。<a id="a-7E"></a>假使菩萨被此法香则应大乘诸通慧矣。</p>
  <p id="a7F">常进法行天子曰。<a id="a-7G"></a>仁者当知。<a id="a-7H"></a>其精进者无懈怠心。<a id="a-7I"></a>是故菩萨修诸德本而不厌惓。<a id="a-7J"></a>常当遵崇志八法行。<a id="a-7K"></a>何等八。<a id="a-7L"></a>六度无极。<a id="a-7M"></a>四等梵行。<a id="a-7N"></a>游步五通。<a id="a-7O"></a>而以四恩救摄群萌。<a id="a-7P"></a>志三脱门逮得法忍。<a id="a-7Q"></a>劝勉佛慧开化众生令发道意。<a id="a-7R"></a>导权方便接齐有为所有诸法。<a id="a-7S"></a>是为八。<a id="a-7T"></a>遵崇八法之行。<a id="a-7U"></a>则应大乘诸通慧矣。</p>
  <p id="a7V">于是软首语诸正士及天子曰。<a id="a-7W"></a>仁者。<a id="a-7X"></a>欲知菩萨精进若不精进至诸通慧。<a id="a-7Y"></a>所以者何。<a id="a-7Z"></a>其玩习者行在三界。<a id="a-7a"></a>若遵修者谓诸往见。<a id="a-7b"></a>其玩习者是谓为内。<a id="a-7c"></a>亦不玩习是谓为外。<a id="a-7d"></a>其玩习者谓声闻地。<a id="a-7e"></a>若遵修者谓缘觉地。<a id="a-7f"></a>其玩习者谓在众结所行勤劳。<a id="a-7g"></a>若遵修者则谓所著凡夫之法。<a id="a-7h"></a>其玩习者即谓为名。<a id="a-7i"></a>若遵修者则谓为色。<a id="a-7j"></a>其玩习者即谓报应。<a id="a-7k"></a>若遵修者则谓所见。<a id="a-7l"></a>其玩习者谓有所著。<a id="a-7m"></a>若遵修者则谓有所得。<a id="a-7n"></a>其玩习者即谓我所。<a id="a-7o"></a>若遵修者则谓吾身。<a id="a-7p"></a>其玩习者即谓悭贪。<a id="a-7q"></a>若遵修者则谓布施而不想慢。<a id="a-7r"></a>其玩习者即谓犯戒。<a id="a-7s"></a>若遵修者则谓持戒而不想慢。<a id="a-7t"></a>其玩习者谓嗔怒。<a id="a-7u"></a>若遵修者则谓忍辱而不想慢。<a id="a-7v"></a>其玩习者谓懈怠。<a id="a-7w"></a>若遵修者则谓精进而不想慢。<a id="a-7x"></a>其玩习者谓乱意。<a id="a-7y"></a>若遵修者则谓一心而不想慢。<a id="a-7z"></a>其玩习者谓愚痴。<a id="a-80"></a>若遵修者则谓智慧而不想慢。<a id="a-81"></a>其玩习者谓不善本。<a id="a-82"></a>若遵修者谓等善本而不想慢。<a id="a-83"></a>其玩习者谓无福根。<a id="a-84"></a>若遵修者谓殖德本而不想慢。<a id="a-85"></a>其玩习者谓世俗法。<a id="a-86"></a>若遵修者谓度世法而不想慢。<a id="a-87"></a>其玩习者谓有为法。<a id="a-88"></a>若遵修者谓无为法而不想慢。<a id="a-89"></a>其玩习者谓为罪。<a id="a-8A"></a>若遵修者谓无罪法而不想慢。<a id="a-8B"></a>其玩习者谓诸漏。<a id="a-8C"></a>若遵修者则谓无漏而不想慢。<a id="a-8D"></a>是谓玩习至于遵修离诸所见不着不断。<a id="a-8E"></a>菩萨指趣则应大乘诸通慧矣。<a id="a-8F"></a>又次仁者。<a id="a-8G"></a>而不得至于诸通慧。<a id="a-8H"></a>何故不至。<a id="a-8I"></a>以何等至诸通敏慧。<a id="a-8J"></a>诸通慧者离诸所作。<a id="a-8K"></a>其诸通慧亦无所至亦无有逮。<a id="a-8L"></a>诸通慧者又诸通慧亦无色像。<a id="a-8M"></a>亦无痛痒思想生死识之形貌也。<a id="a-8N"></a>其诸通慧亦无法则亦无非法。<a id="a-8O"></a>其诸通慧亦无有施。<a id="a-8P"></a>所以者何。<a id="a-8Q"></a>诸通慧者则为施与。<a id="a-8R"></a>又诸通慧无有持戒忍辱精进一心智慧。<a id="a-8S"></a>所以者何。<a id="a-8T"></a>诸通慧者则自然圣。<a id="a-8U"></a>诸通慧者无去来今。<a id="a-8V"></a>所以者何。<a id="a-8W"></a>其诸通慧超度三世。<a id="a-8X"></a>诸通慧者无眼耳鼻口身心识。<a id="a-8Y"></a>所以者何。<a id="a-8Z"></a>度诸界故。<a id="a-8a"></a>诸仁。<a id="a-8b"></a>欲知诸通慧者。<a id="a-8c"></a>若有菩萨欲得通慧住如通慧。<a id="a-8d"></a>当云何住。<a id="a-8e"></a>于一切法而无所住。<a id="a-8f"></a>斯则为住于诸通慧。<a id="a-8g"></a>一切诸法皆非我所。<a id="a-8h"></a>斯诸通慧于一切法无所猗着。<a id="a-8i"></a>斯诸通慧等凡夫地等于佛地。<a id="a-8j"></a>于一切法亦为平等。<a id="a-8k"></a>斯诸通慧又行菩萨不当于余求。<a id="a-8l"></a>诸通慧惟当从此四大界求自然造行。<a id="a-8m"></a>所以者何。<a id="a-8n"></a>斯自然者此无所有。<a id="a-8o"></a>斯自然者则无有形。<a id="a-8p"></a>于是善法名曰我身。<a id="a-8q"></a>于我身者而无有身无有善恶无我无寿无命无人。<a id="a-8r"></a>假令我身则无所有。<a id="a-8s"></a>亦复无有彼则无行亦无所有。<a id="a-8t"></a>彼所有形则亦无实。<a id="a-8u"></a>其所见者亦无所有亦无有实。<a id="a-8v"></a>其慧见于所有无有有实无实等。<a id="a-8w"></a>斯诸慧则诸通慧。<a id="a-8x"></a>软首童真说是语时。<a id="a-8y"></a>二千天子。<a id="a-8z"></a>得不起法忍。<a id="a-90"></a>万二千人。<a id="a-91"></a>皆发无上正真道意。</p>
  <p data-pb></p>
  <h2 id="a92">化佛品第二</h2>
  <p id="a93">是辩积菩萨。<a id="a-94"></a>白软首曰。<a id="a-95"></a>且当俱往觐于如来面问大圣。<a id="a-96"></a>菩萨大士当兴何行。<a id="a-97"></a>软首寻于其处化作如来。<a id="a-98"></a>其体形像如能仁佛。<a id="a-99"></a>软首童真谓辩积曰。<a id="a-9A"></a>族姓子。<a id="a-9B"></a>如来在斯。<a id="a-9C"></a>何不启问菩萨大士所设之行。<a id="a-9D"></a>于是辩积问化如来。<a id="a-9E"></a>唯然世尊。<a id="a-9F"></a>菩萨大士当设何行。<a id="a-9G"></a>时佛告曰。<a id="a-9H"></a>如我所设菩萨亦当修如是行。<a id="a-9I"></a>又问。<a id="a-9J"></a>云何世尊所造立行。<a id="a-9K"></a>其佛答曰。<a id="a-9L"></a>亦不行施。<a id="a-9M"></a>不行禁戒。<a id="a-9N"></a>不行忍辱。<a id="a-9O"></a>不行精进。<a id="a-9P"></a>不行一心。<a id="a-9Q"></a>不行智慧。<a id="a-9R"></a>不行欲界。<a id="a-9S"></a>不行色界。<a id="a-9T"></a>不行无色界。<a id="a-9U"></a>不造身行。<a id="a-9V"></a>不造言行。<a id="a-9W"></a>心无念行。<a id="a-9X"></a>一切无行亦无因缘。<a id="a-9Y"></a>是菩萨行。<a id="a-9Z"></a>于族姓子心趣云何。<a id="a-9a"></a>其化现者岂有行乎。<a id="a-9b"></a>答曰。<a id="a-9c"></a>天中天。<a id="a-9d"></a>化者无行。<a id="a-9e"></a>报曰。<a id="a-9f"></a>如是。<a id="a-9g"></a>族姓子。<a id="a-9h"></a>菩萨大士当造斯行。<a id="a-9i"></a>辩积菩萨白软首曰。<a id="a-9j"></a>岂所见佛将无化乎。<a id="a-9k"></a>软首答曰。<a id="a-9l"></a>仁者。<a id="a-9m"></a>不闻一切诸法化自然乎。<a id="a-9n"></a>幻变之相而不退转。<a id="a-9o"></a>报曰。<a id="a-9p"></a>如是。<a id="a-9q"></a>诸法实化自然幻变而不退转。<a id="a-9r"></a>答曰。<a id="a-9s"></a>今族姓子。<a id="a-9t"></a>何故发言今现如来将无化乎。<a id="a-9u"></a>一切诸佛及一切法岂不化耶。<a id="a-9v"></a>又问。<a id="a-9w"></a>谁为化者。<a id="a-9x"></a>答曰。<a id="a-9y"></a>自然业净而化之耳。<a id="a-9z"></a>又族姓子。<a id="a-A0"></a>菩萨不当住于我人寿命。<a id="a-A1"></a>佛之圣道及凡夫者而计有住。<a id="a-A2"></a>辩积问化如来。<a id="a-A3"></a>世尊。<a id="a-A4"></a>何学自致得佛。<a id="a-A5"></a>答曰。<a id="a-A6"></a>无所学者则菩萨学。<a id="a-A7"></a>菩萨所学无有形像。<a id="a-A8"></a>亦无伦比。<a id="a-A9"></a>亦无所受。<a id="a-AA"></a>亦非不受。<a id="a-AB"></a>亦无想念。<a id="a-AC"></a>亦不离想。<a id="a-AD"></a>亦无所行。<a id="a-AE"></a>无行不行。<a id="a-AF"></a>则菩萨学。<a id="a-AG"></a>无著不着。<a id="a-AH"></a>无慢不慢。<a id="a-AI"></a>亦不调戏。<a id="a-AJ"></a>亦不遵修。<a id="a-AK"></a>不离遵修。<a id="a-AL"></a>无想无取。<a id="a-AM"></a>无所游居。<a id="a-AN"></a>亦无有想。<a id="a-AO"></a>不起不灭。<a id="a-AP"></a>不来不去。<a id="a-AQ"></a>无住无化。<a id="a-AR"></a>亦无有形。<a id="a-AS"></a>亦无言词。<a id="a-AT"></a>普离一切诸所想行。<a id="a-AU"></a>则菩萨学。<a id="a-AV"></a>其作斯学是为等学。<a id="a-AW"></a>造斯学者则无所趣。<a id="a-AX"></a>则无所增。<a id="a-AY"></a>亦无所损。<a id="a-AZ"></a>造斯学者亦无所著。<a id="a-Aa"></a>亦无所脱。<a id="a-Ab"></a>亦无所染。<a id="a-Ac"></a>亦无离尘。<a id="a-Ad"></a>亦无结恨。<a id="a-Ae"></a>不堕愚冥。<a id="a-Af"></a>如是学者乃名为学。<a id="a-Ag"></a>学如斯者不诣诸趣。<a id="a-Ah"></a>是故族姓子。<a id="a-Ai"></a>菩萨大士欲得逮成无上正真道者学我所学。<a id="a-Aj"></a>又问。<a id="a-Ak"></a>云何佛学。<a id="a-Al"></a>答曰。<a id="a-Am"></a>如我无戒。<a id="a-An"></a>亦无所犯。<a id="a-Ao"></a>不施不受。<a id="a-Ap"></a>不戒不犯。<a id="a-Aq"></a>不忍不嗔。<a id="a-Ar"></a>不进不怠。<a id="a-As"></a>不禅不乱。<a id="a-At"></a>不智不愚。<a id="a-Au"></a>无学非无学。<a id="a-Av"></a>无所不行。<a id="a-Aw"></a>而吾无得。<a id="a-Ax"></a>亦无所等。<a id="a-Ay"></a>无佛无法。<a id="a-Az"></a>亦无我想。<a id="a-B0"></a>亦无人想。<a id="a-B1"></a>亦无寿想。<a id="a-B2"></a>亦无命想。<a id="a-B3"></a>亦无法想。<a id="a-B4"></a>亦无有想。<a id="a-B5"></a>亦无无想。<a id="a-B6"></a>所以者何。<a id="a-B7"></a>一切诸法悉无所造。<a id="a-B8"></a>一切诸法以无所造。<a id="a-B9"></a>自然如幻。<a id="a-BA"></a>亦无有相。<a id="a-BB"></a>亦无有二。<a id="a-BC"></a>一切诸法离诸所乐。<a id="a-BD"></a>一切诸法而不可见。<a id="a-BE"></a>一切诸法超度眼句。<a id="a-BF"></a>诸法平等而无差特。<a id="a-BG"></a>诸法愚冥亦无所径。<a id="a-BH"></a>无为无人。<a id="a-BI"></a>故无人言教。<a id="a-BJ"></a>故无处所。<a id="a-BK"></a>无有言教则无所生。<a id="a-BL"></a>其信此者不念所信。<a id="a-BM"></a>亦不自大。<a id="a-BN"></a>亦不念道。<a id="a-BO"></a>是故族姓子。<a id="a-BP"></a>若有菩萨如是比类学佛道者。<a id="a-BQ"></a>不恐不惧不难不畏乃为菩萨。<a id="a-BR"></a>如族姓子。<a id="a-BS"></a>虚空之畏。<a id="a-BT"></a>不畏于火。<a id="a-BU"></a>不畏于风。<a id="a-BV"></a>不畏于雨。<a id="a-BW"></a>不畏于雾。<a id="a-BX"></a>不畏于尘。<a id="a-BY"></a>不畏于雷。<a id="a-BZ"></a>不畏于云。<a id="a-Ba"></a>不畏于电。<a id="a-Bb"></a>不畏于雪。<a id="a-Bc"></a>所以者何。<a id="a-Bd"></a>空者自然故曰空畏。<a id="a-Be"></a>菩萨如是于一切法而无所畏。<a id="a-Bf"></a>于一切法不念苦乐。<a id="a-Bg"></a>假使菩萨心等如是。<a id="a-Bh"></a>则能成佛降伏众魔。<a id="a-Bi"></a>则成无上正真之道为最正觉。<a id="a-Bj"></a>亦能导利一切众生。<a id="a-Bk"></a>时化如来说此语竟。<a id="a-Bl"></a>寻即化灭不知其处。<a id="a-Bm"></a>辩积菩萨问软首曰。<a id="a-Bn"></a>今者如来为所至凑。<a id="a-Bo"></a>答曰。<a id="a-Bp"></a>从所来处。<a id="a-Bq"></a>又问。<a id="a-Br"></a>何所从来。<a id="a-Bs"></a>答曰。<a id="a-Bt"></a>如所去处。<a id="a-Bu"></a>又问。<a id="a-Bv"></a>软首。<a id="a-Bw"></a>其化现者。<a id="a-Bx"></a>无所从来。<a id="a-By"></a>无所从去。<a id="a-Bz"></a>答曰。<a id="a-C0"></a>族姓子。<a id="a-C1"></a>譬如化者。<a id="a-C2"></a>无所从来。<a id="a-C3"></a>无所从去。<a id="a-C4"></a>一切诸法亦复如是。<a id="a-C5"></a>一切众生等无有异。<a id="a-C6"></a>不来不去。<a id="a-C7"></a>又问。<a id="a-C8"></a>软首。<a id="a-C9"></a>一切诸法为何所趣。<a id="a-CA"></a>答曰。<a id="a-CB"></a>所趣自然。<a id="a-CC"></a>又问。<a id="a-CD"></a>一切众生为何所归。<a id="a-CE"></a>答曰。<a id="a-CF"></a>随其所作。<a id="a-CG"></a>又问。<a id="a-CH"></a>软首。<a id="a-CI"></a>一切诸法无作无报。<a id="a-CJ"></a>答曰。<a id="a-CK"></a>族姓子。<a id="a-CL"></a>其法界者无作无报无往。<a id="a-CM"></a>等御诸法则为法界。<a id="a-CN"></a>又问。<a id="a-CO"></a>云何言有作有报有往而谓无往。<a id="a-CP"></a>答曰。<a id="a-CQ"></a>族姓子。<a id="a-CR"></a>如其所作如其所报所往亦然。<a id="a-CS"></a>又问软首曰。<a id="a-CT"></a>何谓为作云何报应何因所往。<a id="a-CU"></a>答曰。<a id="a-CV"></a>如所作者报应亦如所往亦如。<a id="a-CW"></a>又问。<a id="a-CX"></a>软首。<a id="a-CY"></a>其如无本者。<a id="a-CZ"></a>亦无有作无有报应无有往趣。<a id="a-Ca"></a>答曰。<a id="a-Cb"></a>如族姓子。<a id="a-Cc"></a>如无本者。<a id="a-Cd"></a>亦无所作亦无报应亦无往趣。<a id="a-Ce"></a>所作报应往趣亦然。<a id="a-Cf"></a>无来无去。<a id="a-Cg"></a>所作报应所往至处。<a id="a-Ch"></a>其如无本无所归趣。<a id="a-Ci"></a>说是语时。<a id="a-Cj"></a>如在世尊能仁佛前。<a id="a-Ck"></a>贤者舍利弗。<a id="a-Cl"></a>贤者阿难。<a id="a-Cm"></a>及余大弟子悉闻斯讲。<a id="a-Cn"></a>舍利弗白佛。<a id="a-Co"></a>唯然如来。<a id="a-Cp"></a>怪未曾有。<a id="a-Cq"></a>斯诸正士为大圣人。<a id="a-Cr"></a>而师子吼等同一法。<a id="a-Cs"></a>说若干种音声言说。<a id="a-Ct"></a>与法会同而无错谬。<a id="a-Cu"></a>谁闻斯者不发无上正真之道乎。<a id="a-Cv"></a>佛告舍利弗。<a id="a-Cw"></a>诚如所云。<a id="a-Cx"></a>菩萨大学无挂碍故。<a id="a-Cy"></a>今者所说无所挂碍。<a id="a-Cz"></a>如其所种必获其果。<a id="a-D0"></a>如其所出报应亦然。<a id="a-D1"></a>菩萨如是学无挂碍。<a id="a-D2"></a>从其圣慧而分别说。<a id="a-D3"></a>如舍利弗本所学禁。<a id="a-D4"></a>自故斯慧辩才亦然。<a id="a-D5"></a>光净菩萨问世尊曰。<a id="a-D6"></a>何谓声闻学。<a id="a-D7"></a>何谓菩萨学。<a id="a-D8"></a>佛言。<a id="a-D9"></a>有限有碍是声闻学。<a id="a-DA"></a>无限无碍是菩萨学。<a id="a-DB"></a>其声闻学因其所限而致挂碍。<a id="a-DC"></a>由是之故所说有限致于挂碍。<a id="a-DD"></a>而诸菩萨学无有限致无挂碍。<a id="a-DE"></a>由是之故所说无限无有挂碍。<a id="a-DF"></a>光净菩萨前白佛言。<a id="a-DG"></a>惟天中天。<a id="a-DH"></a>愿现感应使诸正士来至于斯。<a id="a-DI"></a>令此众会闻所说法。<a id="a-DJ"></a>各得其所无令唐举。<a id="a-DK"></a>所以者何。<a id="a-DL"></a>软首童真所行深奥。<a id="a-DM"></a>所论经法亦复要妙。<a id="a-DN"></a>尔时世尊即现瑞应。<a id="a-DO"></a>软首寻时与二十五正士及诸天子。<a id="a-DP"></a>往诣佛所稽首足下迁住一面。<a id="a-DQ"></a>光净菩萨谓软首曰。<a id="a-DR"></a>仁者。<a id="a-DS"></a>何故越如来会。<a id="a-DT"></a>独于屏处而论讲经。<a id="a-DU"></a>软首答曰。<a id="a-DV"></a>族姓子。<a id="a-DW"></a>知如来甚尊而不可当。<a id="a-DX"></a>诸佛大圣由是之故。<a id="a-DY"></a>一切所说。<a id="a-DZ"></a>或惧不可故在一面。<a id="a-Da"></a>又问软首。<a id="a-Db"></a>说何所法可如来乎。<a id="a-Dc"></a>软首答曰。<a id="a-Dd"></a>如吾所说世尊知之。<a id="a-De"></a>光净曰。<a id="a-Df"></a>虽尔愿说其意。<a id="a-Dg"></a>答曰。<a id="a-Dh"></a>如吾所及今当宣现。<a id="a-Di"></a>惟族姓子。<a id="a-Dj"></a>如有所说不违法界。<a id="a-Dk"></a>不失本无不失本际所说如是则可如来。<a id="a-Dl"></a>又若所说无所讼理。<a id="a-Dm"></a>无所呵叱。<a id="a-Dn"></a>无所兴为。<a id="a-Do"></a>亦无因缘。<a id="a-Dp"></a>无有色像。<a id="a-Dq"></a>亦无比类。<a id="a-Dr"></a>如是说者奉顺如来。<a id="a-Ds"></a>无我同像。<a id="a-Dt"></a>无他人形。<a id="a-Du"></a>不等法貌。<a id="a-Dv"></a>无非法貌。<a id="a-Dw"></a>无终始貌。<a id="a-Dx"></a>无泥洹貌。<a id="a-Dy"></a>如是说者为可如来。<a id="a-Dz"></a>于是世尊告软首曰。<a id="a-E0"></a>善哉善哉。<a id="a-E1"></a>快说此言诚如所云。<a id="a-E2"></a>如是说者不违如来。<a id="a-E3"></a>又次软首。<a id="a-E4"></a>假使悉离一切戏乐而无愦乱。<a id="a-E5"></a>若不平要离诸所想无有众想。<a id="a-E6"></a>有所说者所趣寂然而不动转。<a id="a-E7"></a>被一德铠定意说法。<a id="a-E8"></a>无能毁败其经典者。<a id="a-E9"></a>不见诸法有所增者有所减者。<a id="a-EA"></a>如斯所说则可如来。<a id="a-EB"></a>说是语时。<a id="a-EC"></a>八百菩萨得不起法忍。</p>
  <h2 id="aED">奉钵品第三</h2>
  <p id="aEE">尔时天子千二百人在于会中。<a id="a-EF"></a>乃于往古造菩萨行。<a id="a-EG"></a>则忘道意志不坚固。<a id="a-EH"></a>心自念曰。<a id="a-EI"></a>佛慧巍巍不可限量。<a id="a-EJ"></a>无上正真道意难可获致。<a id="a-EK"></a>菩萨所学而不可逮。<a id="a-EL"></a>最正觉者甚难可得。<a id="a-EM"></a>吾等于是不能学办。<a id="a-EN"></a>不如改求声闻缘觉而取灭度。<a id="a-EO"></a>尔时世尊。<a id="a-EP"></a>知诸天子心之所念。<a id="a-EQ"></a>以此等伦堪成无上正真之道为最正觉。<a id="a-ER"></a>而欲中废随取小乘。<a id="a-ES"></a>佛欲劝化诸天子故。<a id="a-ET"></a>离于道场在众会表化作长者。<a id="a-EU"></a>手擎满钵百种饮食赍诣佛所。<a id="a-EV"></a>白世尊曰。<a id="a-EW"></a>惟愿大圣。<a id="a-EX"></a>加哀受食。<a id="a-EY"></a>佛即取钵软首菩萨兴诣佛所。<a id="a-EZ"></a>叉手启曰。<a id="a-Ea"></a>今食盛膳当念故恩。<a id="a-Eb"></a>吾诚信闻。<a id="a-Ec"></a>大圣虽食而不以法惠及于鄙。<a id="a-Ed"></a>惟宜加施以法相惠克复往意。<a id="a-Ee"></a>于是贤者舍利弗。<a id="a-Ef"></a>心自念言。<a id="a-Eg"></a>软首往古有何恩德。<a id="a-Eh"></a>于世尊所而言虽食顾前法恩则白佛言。<a id="a-Ei"></a>软首童真宿有何恩于大圣乎。<a id="a-Ej"></a>而置如来虽当食者念前法恩。<a id="a-Ek"></a>佛告。<a id="a-El"></a>且待斯须自当发遣。<a id="a-Em"></a>如来所知非尔所及。<a id="a-En"></a>佛即寻时舍钵于地。<a id="a-Eo"></a>钵即下没游诸佛土。<a id="a-Ep"></a>诸佛正觉今现在者。<a id="a-Eq"></a>各各见钵降其足下。<a id="a-Er"></a>在于下方过七十二江河沙等诸佛国土。<a id="a-Es"></a>至光明王如来国界。<a id="a-Et"></a>界号昭耀。<a id="a-Eu"></a>钵住于彼处于虚空。<a id="a-Ev"></a>无执持者自然而立。<a id="a-Ew"></a>所往诸佛弟子众。<a id="a-Ex"></a>各各前启问其世尊钵所从来。<a id="a-Ey"></a>诸佛各告说其意故。<a id="a-Ez"></a>上方世界界号为忍。<a id="a-F0"></a>彼有如来名曰能仁。<a id="a-F1"></a>现在说法。<a id="a-F2"></a>能仁如来故降斯钵。<a id="a-F3"></a>而欲劝化诸异菩萨志退落者。<a id="a-F4"></a>于时世尊告舍利弗。<a id="a-F5"></a>汝行求钵察知所在而赴致来。<a id="a-F6"></a>即时受教自以智力承佛圣旨三昧正受。<a id="a-F7"></a>以一万定超万佛土。<a id="a-F8"></a>遍求索钵不知所在。<a id="a-F9"></a>还白佛言。<a id="a-FA"></a>唯然世尊。<a id="a-FB"></a>求之不见不知所在。<a id="a-FC"></a>于时世尊告大目连。<a id="a-FD"></a>汝今且行求索钵来。<a id="a-FE"></a>察其所在为处何方。<a id="a-FF"></a>目连受教以神足力承佛圣旨。<a id="a-FG"></a>三昧正受入八千定。<a id="a-FH"></a>倏忽超过八千佛国。<a id="a-FI"></a>求之不见不知所处。<a id="a-FJ"></a>还白佛言。<a id="a-FK"></a>辄竭神力不蒙执钵焉能致乎。<a id="a-FL"></a>世尊复告须菩提曰。<a id="a-FM"></a>汝行求钵知其所归索赍致来。<a id="a-FN"></a>即亦受教三昧正受。<a id="a-FO"></a>万二千定恍惚超越万二千佛土。<a id="a-FP"></a>求不见钵不知所止。<a id="a-FQ"></a>如是五百诸大声闻。<a id="a-FR"></a>在于虚空各现神足。<a id="a-FS"></a>三昧之力神通圣势天眼彻瞻。<a id="a-FT"></a>各行求钵不知所在亦不能得。<a id="a-FU"></a>时须菩提即前告白慈氏菩萨曰。<a id="a-FV"></a>仁者高才一生补处如来所莂当为无上正真道成最正觉。<a id="a-FW"></a>仁慈恩广智慧弘达众所不及。<a id="a-FX"></a>独步三界而无有侣。<a id="a-FY"></a>当知钵处惟能致之奉赍来耳。<a id="a-FZ"></a>幸屈威尊而举钵还。<a id="a-Fa"></a>慈氏菩萨报须菩提曰。<a id="a-Fb"></a>诚如所云。<a id="a-Fc"></a>受如来慧当成正觉。<a id="a-Fd"></a>今者软首所兴定意进止坐起。<a id="a-Fe"></a>予所不及不能晓了于斯三昧。<a id="a-Ff"></a>惟须菩提。<a id="a-Fg"></a>虽于来世吾当成佛。<a id="a-Fh"></a>佛菩萨众数如江河沙。<a id="a-Fi"></a>悉为软首之所开道。<a id="a-Fj"></a>欲知一步举足所念不识所归。<a id="a-Fk"></a>是故仁者。<a id="a-Fl"></a>当请软首。<a id="a-Fm"></a>惟斯大士知钵处所所止之土堪任致来。<a id="a-Fn"></a>时须菩提启世尊曰。<a id="a-Fo"></a>愿垂恩教。<a id="a-Fp"></a>大圣则遣软首取钵。<a id="a-Fq"></a>软首奉命自思念曰。<a id="a-Fr"></a>吾不起座不离众会而举钵来。<a id="a-Fs"></a>软首三昧名曰普超。<a id="a-Ft"></a>是诸菩萨定意正受。<a id="a-Fu"></a>于时软首伸其右掌。<a id="a-Fv"></a>而内于地过踰下方。<a id="a-Fw"></a>所经诸佛无极大圣。<a id="a-Fx"></a>一一次第以首礼之。<a id="a-Fy"></a>其手掌中自然有音。<a id="a-Fz"></a>称能仁如来至真等正觉。<a id="a-G0"></a>敬问无量。<a id="a-G1"></a>兴处轻利力势如常游居安耶。<a id="a-G2"></a>其掌手臂一一毛孔。<a id="a-G3"></a>寻自然出忆百千。<a id="a-G4"></a>垓光曜之明。<a id="a-G5"></a>一一光明各各变现百千莲花。<a id="a-G6"></a>一一莲花各化如来相好具足。<a id="a-G7"></a>处莲花上加趺而坐。<a id="a-G8"></a>一一世尊各各赞扬能仁如来名德功勋。<a id="a-G9"></a>所可游历诸佛之土。<a id="a-GA"></a>应时诸国六反震动。<a id="a-GB"></a>又诸佛国自然大光靡不周遍。<a id="a-GC"></a>一切佛国各各而现有斯手掌。<a id="a-GD"></a>又诸佛土自然悬缯幢幡众盖莫不庄严。<a id="a-GE"></a>遍散众花处处挍饰。<a id="a-GF"></a>软首手掌过七十二江河沙等诸佛国土。<a id="a-GG"></a>礼诸佛竟。<a id="a-GH"></a>斯须之间忽然即至照曜世界光明王佛国。<a id="a-GI"></a>礼毕自然有大音出称。<a id="a-GJ"></a>能仁如来敬问无量。<a id="a-GK"></a>光明王如来。<a id="a-GL"></a>有侍菩萨名曰光英。<a id="a-GM"></a>自启如来。<a id="a-GN"></a>此何手掌。<a id="a-GO"></a>殊妙魏魏威神难及。<a id="a-GP"></a>而自然出亿百千垓光明晖赫。<a id="a-GQ"></a>一一光明而各化出亿百千垓严净莲华。<a id="a-GR"></a>一一莲花如来各坐。<a id="a-GS"></a>咨嗟能仁圣哲之勋。<a id="a-GT"></a>光明王佛告光英曰。<a id="a-GU"></a>有族姓子。<a id="a-GV"></a>上方去此。<a id="a-GW"></a>七十二江河沙等诸佛国土。<a id="a-GX"></a>有忍世界。<a id="a-GY"></a>如来至真等正觉号曰能仁。<a id="a-GZ"></a>现在说法。<a id="a-Ga"></a>彼有大士名曰软首。<a id="a-Gb"></a>被戒德铠不可思议。<a id="a-Gc"></a>一切神通力度无极。<a id="a-Gd"></a>自在于座而不移起延手掌来欲举钵还。<a id="a-Ge"></a>时光明王佛土诸菩萨众皆共渴仰。<a id="a-Gf"></a>欲得睹见彼忍世界能仁如来软首大士。<a id="a-Gg"></a>光明王佛。<a id="a-Gh"></a>悉知众会意之所见。<a id="a-Gi"></a>便放眉顶相光。<a id="a-Gj"></a>其光通照七十二江河沙等诸佛国土。<a id="a-Gk"></a>上至忍界靡不晃昱。<a id="a-Gl"></a>其有众生被蒙光者。<a id="a-Gm"></a>一切获安无有诸患。<a id="a-Gn"></a>如四域皇帝转轮圣王。<a id="a-Go"></a>诸修行者专精学定。<a id="a-Gp"></a>被斯光者悉得道迹。<a id="a-Gq"></a>其得禅者悉过三界获四证德。<a id="a-Gr"></a>其漏尽者得八脱门。<a id="a-Gs"></a>禅定罗汉得无著原。<a id="a-Gt"></a>其诸菩萨光照身者。<a id="a-Gu"></a>普皆逮得日光三昧。<a id="a-Gv"></a>如是之比。<a id="a-Gw"></a>光明王边如来佛土菩萨大士。<a id="a-Gx"></a>见斯忍界世尊能仁。<a id="a-Gy"></a>软首童真。<a id="a-Gz"></a>一切声闻比丘圣众。<a id="a-H0"></a>诸菩萨等。<a id="a-H1"></a>光英菩萨。<a id="a-H2"></a>睹忍世界诸菩萨众。<a id="a-H3"></a>寻即泪出便说斯言自白佛曰。<a id="a-H4"></a>唯然世尊。<a id="a-H5"></a>如妙水精如意明珠。<a id="a-H6"></a>堕不净中诚可矜惜。<a id="a-H7"></a>此诸菩萨生忍界者。<a id="a-H8"></a>亦复如是甚可怜感。<a id="a-H9"></a>光明王佛谓光英曰。<a id="a-HA"></a>勿宣是语。<a id="a-HB"></a>所以者何。<a id="a-HC"></a>在此佛土精修禅行至于十劫。<a id="a-HD"></a>不如忍界从明晨旦至早食顷。<a id="a-HE"></a>兴发慈心哀念众生。<a id="a-HF"></a>此之功德最胜无伦难可逮及。<a id="a-HG"></a>所以者何。<a id="a-HH"></a>斯诸菩萨大士之众。<a id="a-HI"></a>无有阴盖尘劳以尽。<a id="a-HJ"></a>其于忍界护正法者德不可量。<a id="a-HK"></a>尔时忍界诸菩萨众光明照身。<a id="a-HL"></a>则问能仁天中天曰。<a id="a-HM"></a>唯然世尊。<a id="a-HN"></a>此何光明孰演出来。<a id="a-HO"></a>灭诸尘劳令无瑕秽。<a id="a-HP"></a>时佛告曰。<a id="a-HQ"></a>有族姓子。<a id="a-HR"></a>下方度此七十二江河沙等诸佛国土。<a id="a-HS"></a>而有世界名曰照曜。<a id="a-HT"></a>彼有如来号光明王。<a id="a-HU"></a>现在说法。<a id="a-HV"></a>其光明王如来至真放眉顶光。<a id="a-HW"></a>其光通照七十二江河沙等诸佛国土。<a id="a-HX"></a>而大晃昱逮照斯土。<a id="a-HY"></a>时诸菩萨及众声闻。<a id="a-HZ"></a>各启佛曰。<a id="a-Ha"></a>唯然世尊。<a id="a-Hb"></a>我等欲见照曜世界光明王如来诸菩萨众。<a id="a-Hc"></a>能仁如来放足心千辐轮光。<a id="a-Hd"></a>其光普照下方七十二江河沙等诸佛国土。<a id="a-He"></a>至照曜界靡不周遍。<a id="a-Hf"></a>下方世界诸菩萨众身蒙斯光。<a id="a-Hg"></a>皆悉逮得须弥光明三昧。<a id="a-Hh"></a>当尔之时。<a id="a-Hi"></a>于斯佛土及彼世界。<a id="a-Hj"></a>斯土见彼彼土见此。<a id="a-Hk"></a>转相睹达。<a id="a-Hl"></a>犹如此土阎浮提人。<a id="a-Hm"></a>住于地上仰瞻日月。<a id="a-Hn"></a>下方世界观诸菩萨能仁如来及忍世界亦复如是。<a id="a-Ho"></a>此土人民见于下方。<a id="a-Hp"></a>犹如诸天住须弥顶。<a id="a-Hq"></a>俯于天下阎浮提城。<a id="a-Hr"></a>斯诸菩萨见光明王如来诸菩萨等。<a id="a-Hs"></a>被大德铠难及难量。<a id="a-Ht"></a>于是软首以右掌至照曜界彼光明王如来佛土。<a id="a-Hu"></a>于虚空中即握取钵。<a id="a-Hv"></a>与无央数亿百千垓诸菩萨众。<a id="a-Hw"></a>眷属围绕踊出上方。<a id="a-Hx"></a>手掌擎钵所历佛国转来上者。<a id="a-Hy"></a>光明莲花稍便不现。<a id="a-Hz"></a>右手执钵还忍世界。<a id="a-I0"></a>于大圣前跪而奉授。<a id="a-I1"></a>启世尊曰。<a id="a-I2"></a>垂恩受之。<a id="a-I3"></a>佛即受钵。<a id="a-I4"></a>时诸菩萨与软首掌而俱来者。<a id="a-I5"></a>前诣佛所稽首于地。<a id="a-I6"></a>各各自宣如来之名。<a id="a-I7"></a>某佛大圣致敬无量。<a id="a-I8"></a>圣体胜常游步无限慧力平康。<a id="a-I9"></a>诸菩萨众敬问已毕。<a id="a-IA"></a>退坐一面如佛所教安隐之座。</p>
  <p id="aIB">尔时世尊告舍利弗。<a id="a-IC"></a>今且听斯善思念之。<a id="a-ID"></a>今为若说。<a id="a-IE"></a>乃去往古吾身造行为菩萨时。<a id="a-IF"></a>则是软首本所建发。<a id="a-IG"></a>今者所以宣置斯惠。<a id="a-IH"></a>世尊虽食当念畴昔法施之恩。<a id="a-II"></a>乃曩过去久远世时。<a id="a-IJ"></a>无央数不可计会。<a id="a-IK"></a>亿百千劫复踰此数。<a id="a-IL"></a>尔时有佛名莫能胜幢如来至真等正觉。<a id="a-IM"></a>世界名无别异。<a id="a-IN"></a>莫能胜幢如来。<a id="a-IO"></a>诸声闻众八万四千。<a id="a-IP"></a>菩萨大士十二亿众。<a id="a-IQ"></a>其佛世尊于五浊世演三乘教。<a id="a-IR"></a>有一比丘而为法师名曰慧王。<a id="a-IS"></a>明旦着衣执持应器。<a id="a-IT"></a>入弘广国而行分卫。<a id="a-IU"></a>得百味饭若干种食。<a id="a-IV"></a>分卫竟出行于街路有尊者子名离垢臂。<a id="a-IW"></a>为乳母所抱而行游戏。<a id="a-IX"></a>时离垢臂遥见比丘。<a id="a-IY"></a>游行趣之下乳母抱。<a id="a-IZ"></a>寻随比丘从求饭食。<a id="a-Ia"></a>于时比丘与模持蜜搏幼童即食知其甘美。<a id="a-Ib"></a>遂随比丘蜜搏欲尽。<a id="a-Ic"></a>顾眄乳母意欲还抱。<a id="a-Id"></a>比丘复授蜜搏。<a id="a-Ie"></a>幼童复进稍稍转至莫能胜幢如来之所。<a id="a-If"></a>稽首足下则住其前。<a id="a-Ig"></a>于时比丘慧王。<a id="a-Ih"></a>所得分卫食膳授与幼童而谓之曰。<a id="a-Ii"></a>童子受斯分卫之具。<a id="a-Ij"></a>供养如来寻即受之。<a id="a-Ik"></a>已满佛钵食不减损。<a id="a-Il"></a>次与声闻八万四千。<a id="a-Im"></a>菩萨十二亿。<a id="a-In"></a>佛及圣众。<a id="a-Io"></a>皆悉充饱。<a id="a-Ip"></a>如是之供至于七日。<a id="a-Iq"></a>饭则如故亦不损减。<a id="a-Ir"></a>于时幼童踊跃欢喜善心生焉。<a id="a-Is"></a>住世尊前则而颂曰。</p>
  <p id="aIt">佛圣众饱满　　钵食不损耗</p>
  <p id="aIu">奉事于众祐　　福田无有疑</p>
  <p id="aIv">世吼食充足　　肴膳而不减</p>
  <p id="aIw">献进于众祐　　不疑道无尽</p>
  <p id="aIx">其膳既不损　　供具转弘多</p>
  <p id="aIy">恭敬等正觉　　增长清白法</p>
  <p id="aIz">佛告舍利弗。<a id="a-J0"></a>于时幼童以一钵食。<a id="a-J1"></a>供养世尊及圣众。<a id="a-J2"></a>承佛圣旨已心清白。<a id="a-J3"></a>具足七日食不损耗。<a id="a-J4"></a>慧王比丘教训幼童。<a id="a-J5"></a>归命于佛及法圣众。<a id="a-J6"></a>令受禁戒克心悔过。<a id="a-J7"></a>劝使请问发无上正真道意。<a id="a-J8"></a>于时父母求索其子。<a id="a-J9"></a>便诣莫能胜幢如来所。<a id="a-JA"></a>稽首作礼退住一面。<a id="a-JB"></a>幼童拜谒问讯父母。<a id="a-JC"></a>以偈赞曰。</p>
  <p id="aJD">我志愿佛道　　愍哀诸群生</p>
  <p id="aJE">闲暇难得值　　亲亦宜誓意</p>
  <p id="aJF">且观正觉身　　诸相好庄严</p>
  <p id="aJG">慧度于无极　　孰不发道意</p>
  <p id="aJH">惟父母见释　　得出弃捐家</p>
  <p id="aJI">顺妙智慧教　　得学为寂志</p>
  <p id="aJJ">父母即答曰　　我等好乐道</p>
  <p id="aJK">从尔为明则　　亦欲愿舍家</p>
  <p id="aJL">佛告舍利弗。<a id="a-JM"></a>于时幼童化其父母及五百人。<a id="a-JN"></a>悉念学法志于无上正真之道。<a id="a-JO"></a>皆于佛世弃家为道。<a id="a-JP"></a>时佛教之行菩萨道。<a id="a-JQ"></a>六度无极四等四恩。<a id="a-JR"></a>分别解空精进不懈自致得佛。<a id="a-JS"></a>卿舍利弗。<a id="a-JT"></a>欲知。<a id="a-JU"></a>尔时慧王比丘为法师者。<a id="a-JV"></a>岂异人乎。<a id="a-JW"></a>勿作斯观。<a id="a-JX"></a>所以者何。<a id="a-JY"></a>则软首童真也。<a id="a-JZ"></a>其离垢臂尊者子者。<a id="a-Ja"></a>则吾是也。<a id="a-Jb"></a>昔往古世。<a id="a-Jc"></a>软首童真以膳见施供养佛众。<a id="a-Jd"></a>令发无上正真道意。<a id="a-Je"></a>则是本身初发意原。<a id="a-Jf"></a>以是之故而当知之。<a id="a-Jg"></a>今者如来所成圣觉无极之慧。<a id="a-Jh"></a>十种力四无所畏。<a id="a-Ji"></a>十八不共无挂碍慧。<a id="a-Jj"></a>皆是软首所劝之恩。<a id="a-Jk"></a>所以者何。<a id="a-Jl"></a>因从发意至诸通慧。<a id="a-Jm"></a>如佛所蒙因致大道。<a id="a-Jn"></a>今吾观睹十方世界。<a id="a-Jo"></a>不可称限不可计会。<a id="a-Jp"></a>诸佛国土今现在者。<a id="a-Jq"></a>诸佛世尊同号能仁。<a id="a-Jr"></a>悉是仁者软首所劝。<a id="a-Js"></a>或号咸圣。<a id="a-Jt"></a>或号明星。<a id="a-Ju"></a>或名所欢。<a id="a-Jv"></a>或名锭光。<a id="a-Jw"></a>或谓离漏。<a id="a-Jx"></a>或谓妙胜佛告舍利弗。<a id="a-Jy"></a>今我一劫若过一劫。<a id="a-Jz"></a>宣扬演说诸佛名号。<a id="a-K0"></a>软首大士所开化者。<a id="a-K1"></a>于今现在转于法轮不可称限。<a id="a-K2"></a>何况有行菩萨乘者。<a id="a-K3"></a>或有处于兜率天者。<a id="a-K4"></a>或有退来入母胞胎。<a id="a-K5"></a>而复出生舍家为道。<a id="a-K6"></a>或坐佛树。<a id="a-K7"></a>或处道场。<a id="a-K8"></a>成最正觉不可限喻。<a id="a-K9"></a>其有欲说诚谛之事审实无虚。<a id="a-KA"></a>软首童真则诸菩萨之父母也。<a id="a-KB"></a>愍哀劝化兴显大道。<a id="a-KC"></a>所生亲者则当谓于软首童真。<a id="a-KD"></a>向者软首宣扬报恩今复伸说。<a id="a-KE"></a>虽当食者施我钵膳所食之余。<a id="a-KF"></a>吾前世时先有所施正谓于斯。<a id="a-KG"></a>尔时千二百诸天子欲堕落者各心念言。<a id="a-KH"></a>当坚其志恭敬于法察诸因缘去诸根原。<a id="a-KI"></a>今者现在世尊前所发愿。<a id="a-KJ"></a>软首劝化及开余人。<a id="a-KK"></a>使至于道而不退转于无上正真。<a id="a-KL"></a>吾等云何而欲堕落。<a id="a-KM"></a>吾等何故在如来前。<a id="a-KN"></a>兴卑贱意志崇小节。<a id="a-KO"></a>今当舍于声闻缘觉殷勤志求无上正真道意。<a id="a-KP"></a>软首伸掌示现变化。<a id="a-KQ"></a>乃至下方光明王佛所处国土。<a id="a-KR"></a>而致钵来一切普入。<a id="a-KS"></a>又复讲说往古开化所说经典。<a id="a-KT"></a>下方佛土此世尊界。<a id="a-KU"></a>不可计数众生之类即发道心。<a id="a-KV"></a>十方世界群萌之俦。<a id="a-KW"></a>悉来供养软首童真。<a id="a-KX"></a>诸佛世尊皆遣宝盖供施经典。<a id="a-KY"></a>彼时宝盖则覆三千大千佛国。<a id="a-KZ"></a>从其宝盖自然出音。<a id="a-Ka"></a>诚如能仁尊。<a id="a-Kb"></a>如如来所赞称扬。<a id="a-Kc"></a>悉是软首之所劝化。</p>
 </body>
</html>