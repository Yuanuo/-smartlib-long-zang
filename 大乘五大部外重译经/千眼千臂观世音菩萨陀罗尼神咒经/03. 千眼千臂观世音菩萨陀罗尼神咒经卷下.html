<!DOCTYPE html>
<html>
<head>
  <meta charset="utf-8"/>
  <meta name="author" content="智通/唐"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>千眼千臂观世音菩萨陀罗尼神咒经卷下</title>
</head>
<body>
  <h1 class="head">千眼千臂观世音菩萨陀罗尼神咒经卷下</h1>
  <p>尔时观世音菩萨。说是咒时三千大千世界。乃至非想非非想天六反震动。色究竟天摩醯首罗战栗不安皆大恐惧。一切恶鬼皆大叫唤受大苦恼。东西散走莫知所趣。尔时化身语诸大众及诸恶鬼神等。若不随顺我咒者。违逆者头破粉碎。此咒能摧碎诸山干竭大海。此咒能摧伏阿修罗军护诸国土。此咒能摧伏一切诸恶鬼神。一切诸病一切恶毒。一切恶人。此咒能摧破三十三天皆令降伏。若善男子有能诵持此咒者。其人威力说不可尽。此咒能令诵持之者豪贵自在。亦能令国王终身爱念。称意所求悉皆满足。若欲降伏魔怨者。当烧求罗香诵我身咒二十一遍。若欲令一切人爱己者。咒杨枝二十一遍。口中嚼之即得爱敬。若欲令自身辩才智慧者。咒菖蒲一千八遍。涂其心上即得辩才无碍。作姥陀罗尼心印。</p>
  <h2>辩才无碍印咒第十三</h2>
  <p>以两手相背合掌。大母指向前舒。此印能自护护他。当须结界随所游方。或咒净水或咒净灰各咒七遍。所在住处以手掬水掬灰先洒自身。然后向于四方四角如法散洒。若有善男子善女人。被诸恶鬼众邪魍魉之所惑乱者。取石榴枝及柳枝。阴诵此咒轻打病人无病不差。咒曰。</p>
  <p>南无萨婆佛陀达摩僧祇比耶　南无阿利耶婆卢吉低摄伐罗[口*写]　菩提萨多跛写南无跋折罗波尼写菩提萨多波写　跢侄他　徒比徒比迦耶　徒比婆罗阇婆罗尼馺皤诃。</p>
  <p>此咒印能降伏诸邪见外道。若有善男子善女人。于晨朝时日三时。各诵一遍者。即与种种供养十亿诸佛无有异也。永不受女身。命终之后永离三涂。即得往生阿弥陀佛国。如来授手摩顶。汝莫怖惧来生我国。现身不被横死。不为鬼神之所得便。</p>
  <h2>破三千大三世界灭罪印第十四</h2>
  <p>起立以左手向前展臂。五指向前散托竖五指。次以右手大母指屈在掌中。以四指把拳当右耳上当。诵身咒头指来去。此印日别须三时一时诵七遍。能灭五逆四重罪。于一切众生生慈慈心。即能烧一切罪根。此身灭后即为值佛。于彼佛土得作转轮圣王。复得陀罗尼名曰无尽藏。复得三昧名智等。复得身中二十八种相。现现身不患眼舌耳鼻等病。乃至身中一切疾病悉能消灭。若有先业罪者亦得消灭。若见天旱时。取乌麻子和毗麻子脂。作丸咒一百八遍。掷著湫水中即得雨。若雨过多。取稻谷炒作华。取蔓菁子脂和作丸。咒之一百八遍。掷著湫水中雨即止也。</p>
  <h2>降伏三千大千世界魔怨印第十五</h2>
  <p>以五指相叉。左压右急把拳。当顶上著。诵身咒即降伏。若作此法。向舍利塔前二十九日夜。取白檀香作末。涂地作曼荼罗。其中散种种华。澡浴清净著新净衣。手把香炉烧沉水香。面向东坐咒一千八遍。此是最初功能。又取芥子乌麻。著一处捣为末。以三指撮取少许。咒之一遍掷著火中。如是七日日别诵一百八遍。然后所作皆悉成就。</p>
  <h2>广大无畏印第十六</h2>
  <p>起立并足。先以右手仰垂左肘膝头。左手亦如之。于舍利像前。诵身咒一百八遍。即得无畏施于众生。又取槐香白芥子菖蒲舍多婆利(外国药名)以此等物内火中烧之。烧火之时应于佛前或在净处。诵咒三十二遍。以香华供养。咒法悉皆成就。所为之者皆悉克果。若余咒无验。以此咒咒之亦皆成就。若欲乞梦。诵此咒并作印眠。即有梦随所欲见皆得见之。若人无福所向不谐者。日诵三遍咒满七日。诸有所求一切皆得。尔时菩萨在娑竭罗龙宫海会说法。见诸龙众受大苦恼。愍诸龙众为度苦恼众生。悉得离苦无诸怨害。尔时龙女献一宝珠。价直娑婆世界。为求法故吾为广说离诸苦难。</p>
  <h2>水精菩萨护持千眼印咒第十七</h2>
  <p>尔时水精菩萨。为欲利益护持此咒。而说咒曰。</p>
  <p>毗摩隶　摩诃毗摩隶　郁呵隶　摩诃郁呵隶　休摩隶　摩诃休摩隶　萨诃隶　止隶睇　馺婆诃。</p>
  <p>若有善男子善女人。在所游方受持此千眼千臂菩萨法者。我当常随卫护。乃至诸魔眷属无恼乱者。若人急难他国相侵盗贼逆乱。当取五色缕。结诵咒二十一遍。一遍一结系于左臂。又以左手无名指中指头指。把拳大母指压上。展小母指。指所至贼方诵咒七遍。悉皆退散不能为害。尔时观世音菩萨在雪山中说法。观见夜叉罗刹国中人民。唯食众生血肉无有善心。菩萨为欲利益方便教化。众生以神通力寻至彼国。现千眼千臂降魔身。说成就姥陀罗尼法。尔时罗刹国王。来至我所求哀顶礼。我以成就印印之。即得成无上道。</p>
  <h2>成就印第十八</h2>
  <p>起立并足。合掌当心。以小指相叉左压右。诵身咒二十一遍。种种皆得成就。若救六道苦难众生。当用轮印。以十指头各相拄。开腕掌中使开。其指间各相去一寸许。即是菩萨在六道循环度诸苦难。以此印轮回悉得离苦。此印法拔吒那罗延长年师。才翻便即归国。并将所翻之本。智通毕竟寻逐不得。遇于一僧边得梵本。译出在外无本。</p>
  <h2>成等正觉印第十九</h2>
  <p>结跏趺坐。先以左手舒五指。仰掌在左膝上。次以右手舒五指。覆手捺右膝上。此与灭尽印法同。过去未来现在诸佛。皆同此印得佛菩提。此印能除一切业障。若坐禅诸法不现前者。当七日七夜于阿练若处。诵此陀罗尼并此印法。至心念佛昼夜六时忏悔即得诸法现前。及所得福无量无边不可称计。</p>
  <h2>呼召三十三天印第二十</h2>
  <p>先以左手四指把拳。次以右手握左手大母指。亦如把拳。令左手大母指。在右手虎口中出头。以右手头指来去。咒曰。</p>
  <p>唵(一)俱智俱智(二)俱耶利(三)遮利遮利(四)遮犁隶(五)苏婆诃。</p>
  <p>此陀罗尼印咒不可思议。若善男子善女人临欲眠时。诵此咒一百八遍。心中所愿于梦寐中悉得知见。若能日日诵此咒者。亦能灭一切罪不失菩提心。其人昏夜寐梦。渐渐增广皆得吉祥。乃至梦见如来在菩提树下授记成道。乃至释梵诸天常来侍卫。</p>
  <h2>呼召天龙八部鬼神印第二十一</h2>
  <p>起立并足。先以左手大母指屈在掌中。四指把拳当心上著。次以右手亦如之。以右手在右耳边。以头指来去。咒曰。</p>
  <p>南无尼健陀(上声一)南无阿利阇波陀(去声二)馺婆诃(三)南无阿利阇罗馺婆诃(四)堙醯夷醯(五)馺婆诃。</p>
  <p>此咒印若善男子善女人受持读诵者。知七世宿命。毒蛇不敢螫。毒药自然除。刀不能害王亦不能嗔。永劫不受地狱苦。若诵此咒时。二十八部鬼神来诣。诵咒人边坐听诵咒。若善男子善女人。为鬼魅所著。以白缕为咒索。一遍一结如是四十九结。系其咽下其病即除。若国内灾疫流行国人死亡多者。当取国王园池中莲华一百八茎。一华各咒一遍掷著火中。烧令荡尽灾疫即除。</p>
  <h2>解脱印第二十二</h2>
  <p>结跏趺坐。先以左手中指。与大母指头相捻。仰掌向上。余三指散展置于左膝上。次以右手亦如之。覆手置于右膝上。诵身咒二十一遍。所愿悉皆满足诸有苦恼悉皆解脱。若善男子善女人。具造十恶五逆等罪。如阎浮提履地变为微尘。一一微尘成于一劫。是人造若干等罪。应堕地狱历劫受苦永无出期。是善男子善女人。能于舍利及佛像前。白月十五日一日一夜不食。结印诵咒满一百八遍。如上诸罪苦恼悉皆消灭。若不灭者无有是处。此印智通本上先无。智通于凉州。逢一婆罗门僧有此梵本。遇会勘之更有此印。自得受持大有功效不可思议。</p>
  <h2>自在神足印第二十三</h2>
  <p>起立先以左手握右脚大母指如把拳。次以右手握左手腕背上。诵身咒七遍。欲进千里不以为难。诵咒之时勿令声出。</p>
  <h2>神变自在印第二十四</h2>
  <p>先以左手大母指捻小指甲上。次以右手亦如之。余三指各散竖。合腕相著置于顶上。诵身咒二十一遍。皆得游行自在。昔有罽宾国僧阇提。于北天竺求得此梵本。未曾翻译。自得受持威力广大不敢流传。智通于此僧弟婆伽伽边得本。依法受持功效不少。唯不流行于世。此本绝无。后同学得者愿同功力。</p>
  <h2>王心印咒第二十五</h2>
  <p>两手合掌虚掌内合腕。二头指来去。咒曰。</p>
  <p>唵(一)阿噜力帝囇路迦夜(去声)毗社(时贺切)耶(二)萨婆铄睹嚧(二合)钵啰么驮那(三)迦啰耶吽泮莎诃。</p>
  <p>尔时观世音菩萨。告诸大众言。若佛灭后于末法时五百年中。阎浮提人忽眼见。及耳闻我此法印陀罗尼法门者。当知此人过去已曾供养无量诸佛。今得值遇得我此法印陀罗尼。抄写受持读诵如法修行者。即得初地速成佛果。得阿耨多罗三藐三菩提。尔时观世音菩萨闻佛说已欢喜信受作礼而去。</p>
</body></html>