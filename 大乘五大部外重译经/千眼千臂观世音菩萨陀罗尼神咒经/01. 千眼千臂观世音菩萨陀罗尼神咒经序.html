<!doctype html>
<html id="z3IBTtKRf" data-ver="80">
 <head>
  <meta charset="utf-8">
  <meta author="智通">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">千眼千臂观世音菩萨陀罗尼神咒经序</h1>
  <h2 id="a2">沙门波斋制</h2>
  <p id="a3">惟夫圣力难准灵心罕究。<a id="a-4"></a>六神通之妙业。<a id="a-5"></a>八自在之玄功。<a id="a-6"></a>持恭实而纳崇山。<a id="a-7"></a>析毫端而容大海。<a id="a-8"></a>岂止分身百亿。<a id="a-9"></a>现影三千而已也。<a id="a-A"></a>千手千眼菩萨者。<a id="a-B"></a>即观世音之变现。<a id="a-C"></a>伏魔怨之神迹也。<a id="a-D"></a>自唐武德之岁。<a id="a-E"></a>中天竺婆罗门僧瞿多提婆。<a id="a-F"></a>于细氎上图画形质。<a id="a-G"></a>及结坛手印经本至京进上。<a id="a-H"></a>太武见而不珍。<a id="a-I"></a>其僧悒而旋辔。<a id="a-J"></a>至贞观年中。<a id="a-K"></a>复有北天竺僧。<a id="a-L"></a>赍千臂千眼陀罗尼梵本奉进。<a id="a-M"></a>文武圣帝敕令大总持寺法师智通。<a id="a-N"></a>共梵僧翻出咒经并手印等。<a id="a-O"></a>智通法师三覆既了。<a id="a-P"></a>即祈心恳切伫流征应。<a id="a-Q"></a>于是感庆喜尊者之俯降形仪。<a id="a-R"></a>通悲喜惊嗟投身顶谒。<a id="a-S"></a>蒙存慰喻问欲何求。<a id="a-T"></a>通曰捣昧庸心辄此详译。<a id="a-U"></a>不审情诣稍符圣旨以否。<a id="a-V"></a>默而印许。<a id="a-W"></a>窃表深衷。<a id="a-X"></a>便录本进上。<a id="a-Y"></a>帝委问由绪。<a id="a-Z"></a>通具以事述感惬帝心。<a id="a-a"></a>于是赍[葶-丁+呆]本出内将示。<a id="a-b"></a>弘福大德玄暮法师一见此文嗟称不已。<a id="a-c"></a>有人云敕未流行何因忽兹漏泄。<a id="a-d"></a>其本遂寝不复弘扬。<a id="a-e"></a>又有西来梵僧。<a id="a-f"></a>持一经夹以示智通。<a id="a-g"></a>通还翻出。<a id="a-h"></a>诸余不殊旧本。<a id="a-i"></a>唯阙身咒一科。<a id="a-j"></a>有常州正勤寺主慧琳法师。<a id="a-k"></a>功德为务定慧是崇。<a id="a-l"></a>深入总持周穷艺术。<a id="a-m"></a>历游京邑迻迟实际伽蓝。<a id="a-n"></a>思广异闻希诚脱简。<a id="a-o"></a>爰有北天竺婆罗门僧名苏伽施。<a id="a-p"></a>常持此法结坛手印朝夕虔祈。<a id="a-q"></a>琳罄折咨询每致叹阻。<a id="a-r"></a>后同之洛下渐示津途。<a id="a-s"></a>即请一清信士李太一。<a id="a-t"></a>其人博学梵书玄儒亦究。<a id="a-u"></a>纡令笔削润色成章。<a id="a-v"></a>备书梵音身咒具至。<a id="a-w"></a>神功年中有一仁者自京都至。<a id="a-x"></a>将通师所翻后本。<a id="a-y"></a>有上下两卷惟阙身咒。<a id="a-z"></a>琳参入其中。<a id="a-10"></a>事若一家婉而备足。<a id="a-11"></a>又佛授记寺有婆罗门僧达摩战陀。<a id="a-12"></a>乌伐那国人也。<a id="a-13"></a>善明悉陀罗尼咒句。<a id="a-14"></a>常每奉制翻译。<a id="a-15"></a>于妙[疊*毛]上画一千臂菩萨像并本经咒进上。<a id="a-16"></a>神皇令宫女绣成或使匠人画出。<a id="a-17"></a>流布天下不坠灵姿。<a id="a-18"></a>波仑又于婆罗门。<a id="a-19"></a>真谛律师。<a id="a-1A"></a>闻此僧由来。<a id="a-1B"></a>云有大力鬼神毗那翼迦。<a id="a-1C"></a>能障一切善法不使成就。<a id="a-1D"></a>一切恶业必令增长。<a id="a-1E"></a>虽有妙力通心无能制伏。<a id="a-1F"></a>观音菩萨现作千臂千眼之形以伏彼神。<a id="a-1G"></a>及有咒印用光不朽。<a id="a-1H"></a>将来好事者伫无惑焉。</p>
 </body>
</html>