<!doctype html>
<html id="z3IBTkYOS" data-ver="800">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">佛说药师如来本愿经</h1>
  <p id="a2">如是我闻：<a id="a-3"></a>一时，<a id="a-4"></a>婆伽婆游行人间，<a id="a-5"></a>至毗舍离国，<a id="a-6"></a>住音乐树下，<a id="a-7"></a>与大比丘众八千人俱，<a id="a-8"></a>菩萨三万六千，<a id="a-9"></a>国王、<a id="a-A"></a>大臣、<a id="a-B"></a>婆罗门、<a id="a-C"></a>居士，<a id="a-D"></a>天、<a id="a-E"></a>龙、<a id="a-F"></a>阿修罗、<a id="a-G"></a>揵达婆、<a id="a-H"></a>伽楼荼、<a id="a-I"></a>紧那罗、<a id="a-J"></a>摩呼罗伽等，<a id="a-K"></a>大众围绕，<a id="a-L"></a>于前说法。</p>
  <p id="aM">尔时，<a id="a-N"></a>曼殊室利法王子，<a id="a-O"></a>承佛威神，<a id="a-P"></a>即从座起，<a id="a-Q"></a>偏露一髆，<a id="a-R"></a>右膝著地，<a id="a-S"></a>向婆伽婆合掌曲躬，<a id="a-T"></a>白言：<a id="a-U"></a>“世尊，<a id="a-V"></a>惟愿演说诸佛名号，<a id="a-W"></a>及本昔所发殊胜大愿，<a id="a-X"></a>令众生闻已，<a id="a-Y"></a>业障消除，<a id="a-Z"></a>摄受来世正法坏时诸众生故。<a id="a-a"></a>”</p>
  <p id="ab">尔时，<a id="a-c"></a>婆伽婆赞曼殊室利童子言：<a id="a-d"></a>“善哉！<a id="a-e"></a>善哉！<a id="a-f"></a>曼殊室利，<a id="a-g"></a>大慈悲者，<a id="a-h"></a>起无量悲，<a id="a-i"></a>劝请我说，<a id="a-j"></a>为欲义利种种业障所缠众生，<a id="a-k"></a>饶益安乐诸天人故。<a id="a-l"></a>曼殊室利，<a id="a-m"></a>当善忆念，<a id="a-n"></a>听我所说。<a id="a-o"></a>”</p>
  <p id="ap">时，<a id="a-q"></a>曼殊室利童子乐听佛说，<a id="a-r"></a>白言：<a id="a-s"></a>“唯然，<a id="a-t"></a>世尊。<a id="a-u"></a>”</p>
  <p id="av">佛告曼殊室利：<a id="a-w"></a>“东方过此佛土，<a id="a-x"></a>十恒河沙等佛土之外，<a id="a-y"></a>有世界名净琉璃。<a id="a-z"></a>彼土有佛，<a id="a-10"></a>名药师琉璃光如来、<a id="a-11"></a>应、<a id="a-12"></a>正遍知、<a id="a-13"></a>明行足、<a id="a-14"></a>善逝、<a id="a-15"></a>世间解、<a id="a-16"></a>无上士、<a id="a-17"></a>调御丈夫、<a id="a-18"></a>天人师、<a id="a-19"></a>佛世尊。<a id="a-1A"></a>曼殊室利，<a id="a-1B"></a>彼世尊药师琉璃光如来，<a id="a-1C"></a>本行菩萨行时，<a id="a-1D"></a>发十二大愿。<a id="a-1E"></a>何者十二？</p>
  <p id="a1F">“第一大愿，<a id="a-1G"></a>愿我来世于佛菩提得正觉时，<a id="a-1H"></a>自身光明炽然，<a id="a-1I"></a>照曜无量无数无边世界，<a id="a-1J"></a>三十二大丈夫相及八十随好以为庄严。<a id="a-1K"></a>我身既尔，<a id="a-1L"></a>令一切众生如我无异。</p>
  <p id="a1M">“第二大愿，<a id="a-1N"></a>愿我来世得菩提时，<a id="a-1O"></a>身如琉璃，<a id="a-1P"></a>内外清净，<a id="a-1Q"></a>无复瑕垢；<a id="a-1R"></a>光明旷大，<a id="a-1S"></a>威德炽然；<a id="a-1T"></a>身善安住，<a id="a-1U"></a>焰网庄严过于日月。<a id="a-1V"></a>若有众生生世界之间，<a id="a-1W"></a>或复人中昏暗及夜莫知方所，<a id="a-1X"></a>以我光故，<a id="a-1Y"></a>随意所趣，<a id="a-1Z"></a>作诸事业。</p>
  <p id="a1a">“第三大愿，<a id="a-1b"></a>愿我来世得菩提时，<a id="a-1c"></a>以无边无限智慧方便，<a id="a-1d"></a>令无量众生界受用无尽，<a id="a-1e"></a>莫令一人有所少乏。</p>
  <p id="a1f">“第四大愿，<a id="a-1g"></a>愿我来世得菩提时，<a id="a-1h"></a>诸有众生行异道者，<a id="a-1i"></a>一切安立菩提道中；<a id="a-1j"></a>行声闻道、<a id="a-1k"></a>行辟支佛道者，<a id="a-1l"></a>皆以大乘而安立之。</p>
  <p id="a1m">“第五大愿，<a id="a-1n"></a>愿我来世得菩提时，<a id="a-1o"></a>若有众生于我法中修行梵行，<a id="a-1p"></a>此诸众生无量无边，<a id="a-1q"></a>一切皆得不缺减戒，<a id="a-1r"></a>具三聚戒，<a id="a-1s"></a>无有破戒起恶道者。</p>
  <p id="a1t">“第六大愿，<a id="a-1u"></a>愿我来世得菩提时，<a id="a-1v"></a>若有众生其身下劣，<a id="a-1w"></a>诸根不具，<a id="a-1x"></a>丑陋顽愚，<a id="a-1y"></a>聋、<a id="a-1z"></a>盲、<a id="a-20"></a>跛躄、<a id="a-21"></a>身挛、<a id="a-22"></a>背伛、<a id="a-23"></a>白癞、<a id="a-24"></a>癫狂，<a id="a-25"></a>若复有余种种身病；<a id="a-26"></a>闻我名已，<a id="a-27"></a>一切皆得诸根具足，<a id="a-28"></a>身分成满。</p>
  <p id="a29">“第七大愿，<a id="a-2A"></a>愿我来世得菩提时，<a id="a-2B"></a>若有众生诸患逼切，<a id="a-2C"></a>无护无依，<a id="a-2D"></a>无有住处，<a id="a-2E"></a>远离一切资生医药，<a id="a-2F"></a>又无亲属，<a id="a-2G"></a>贫穷可愍；<a id="a-2H"></a>此人若得闻我名号，<a id="a-2I"></a>众患悉除，<a id="a-2J"></a>无诸痛恼，<a id="a-2K"></a>乃至究竟无上菩提。</p>
  <p id="a2L">“第八大愿，<a id="a-2M"></a>愿我来世得菩提时，<a id="a-2N"></a>若有女人为妇人百恶所逼恼故，<a id="a-2O"></a>厌离女身，<a id="a-2P"></a>愿舍女形；<a id="a-2Q"></a>闻我名已，<a id="a-2R"></a>转女人身，<a id="a-2S"></a>成丈夫相，<a id="a-2T"></a>乃至究竟无上菩提。</p>
  <p id="a2U">“第九大愿，<a id="a-2V"></a>愿我来世得菩提时，<a id="a-2W"></a>令一切众生解脱魔网；<a id="a-2X"></a>若堕种种异见稠林，<a id="a-2Y"></a>悉当安立置于正见，<a id="a-2Z"></a>次第示以菩萨行门。</p>
  <p id="a2a">“第十大愿，<a id="a-2b"></a>愿我来世得菩提时，<a id="a-2c"></a>若有众生种种王法系缚鞭挞，<a id="a-2d"></a>牢狱应死，<a id="a-2e"></a>无量灾难悲忧煎迫，<a id="a-2f"></a>身心受苦；<a id="a-2g"></a>此等众生以我福力，<a id="a-2h"></a>皆得解脱一切苦恼。</p>
  <p id="a2i">“十一大愿，<a id="a-2j"></a>愿我来世得菩提时，<a id="a-2k"></a>若有众生饥火烧身，<a id="a-2l"></a>为求食故作诸恶业；<a id="a-2m"></a>我于彼所，<a id="a-2n"></a>先以最妙色香味食饱足其身，<a id="a-2o"></a>后以法味毕竟安乐而建立之。</p>
  <p id="a2p">“十二大愿，<a id="a-2q"></a>愿我来世得菩提时，<a id="a-2r"></a>若有众生贫无衣服，<a id="a-2s"></a>寒热蚊虻日夜逼恼；<a id="a-2t"></a>我当施彼随用衣服种种杂色如其所好，<a id="a-2u"></a>亦以一切宝庄严具，<a id="a-2v"></a>华鬘、<a id="a-2w"></a>涂香、<a id="a-2x"></a>鼓乐、<a id="a-2y"></a>众妓，<a id="a-2z"></a>随诸众生所须之具，<a id="a-30"></a>皆令满足。</p>
  <p id="a31">“此十二大愿，<a id="a-32"></a>是彼世尊药师琉璃光如来、<a id="a-33"></a>应、<a id="a-34"></a>正遍知，<a id="a-35"></a>行菩萨时，<a id="a-36"></a>本昔所作。</p>
  <p id="a37">“复次，<a id="a-38"></a>曼殊室利，<a id="a-39"></a>药师琉璃光如来所有诸愿，<a id="a-3A"></a>及彼佛土功德庄严，<a id="a-3B"></a>乃至穷劫，<a id="a-3C"></a>说不可尽。<a id="a-3D"></a>彼佛国土一向清净，<a id="a-3E"></a>无女人形，<a id="a-3F"></a>离诸欲恶，<a id="a-3G"></a>亦无一切恶道苦声；<a id="a-3H"></a>琉璃为地，<a id="a-3I"></a>城阙、<a id="a-3J"></a>垣墙、<a id="a-3K"></a>门窗、<a id="a-3L"></a>堂阁、<a id="a-3M"></a>柱架、<a id="a-3N"></a>斗栱、<a id="a-3O"></a>周匝罗网，<a id="a-3P"></a>皆七宝成；<a id="a-3Q"></a>如极乐国，<a id="a-3R"></a>净琉璃界庄严如是。<a id="a-3S"></a>于其国中，<a id="a-3T"></a>有二菩萨摩诃萨，<a id="a-3U"></a>一名日光，<a id="a-3V"></a>二名月光，<a id="a-3W"></a>于彼无量无数诸菩萨众最为上首，<a id="a-3X"></a>持彼世尊药师琉璃光如来正法之藏。<a id="a-3Y"></a>是故，<a id="a-3Z"></a>曼殊室利，<a id="a-3a"></a>信心善男子、<a id="a-3b"></a>善女人，<a id="a-3c"></a>应当愿生彼佛国土。<a id="a-3d"></a>”</p>
  <p id="a3e">尔时，<a id="a-3f"></a>世尊复告曼殊室利童子言：<a id="a-3g"></a>“曼殊室利，<a id="a-3h"></a>或有众生不识善恶，<a id="a-3i"></a>多贪无厌，<a id="a-3j"></a>不知布施及施果报，<a id="a-3k"></a>愚痴无智，<a id="a-3l"></a>阙于信根，<a id="a-3m"></a>聚财护惜不欲分施。<a id="a-3n"></a>此等众生无施心故，<a id="a-3o"></a>见乞者来，<a id="a-3p"></a>其心不喜，<a id="a-3q"></a>如割身肉。<a id="a-3r"></a>复有无量悭贪众生，<a id="a-3s"></a>自不受用，<a id="a-3t"></a>亦不欲与父母、<a id="a-3u"></a>妻子，<a id="a-3v"></a>况奴婢、<a id="a-3w"></a>作使及余乞人？<a id="a-3x"></a>此等众生人间命终，<a id="a-3y"></a>生饿鬼道，<a id="a-3z"></a>或畜生道。<a id="a-40"></a>由昔人间曾得闻彼药师琉璃光如来名号故，<a id="a-41"></a>或在鬼道，<a id="a-42"></a>或畜生道，<a id="a-43"></a>如来名号暂得现前，<a id="a-44"></a>即于念时，<a id="a-45"></a>彼处命终还生人道，<a id="a-46"></a>得宿命智，<a id="a-47"></a>怖畏恶趣，<a id="a-48"></a>不乐欲乐，<a id="a-49"></a>好行慧施，<a id="a-4A"></a>赞叹施者，<a id="a-4B"></a>一切所有悉能舍施，<a id="a-4C"></a>渐以头、<a id="a-4D"></a>目、<a id="a-4E"></a>手、<a id="a-4F"></a>足、<a id="a-4G"></a>血、<a id="a-4H"></a>肉、<a id="a-4I"></a>身分皆与求者，<a id="a-4J"></a>况余财物！</p>
  <p id="a4K">“复次，<a id="a-4L"></a>曼殊室利，<a id="a-4M"></a>有诸众生，<a id="a-4N"></a>虽奉如来受持学句，<a id="a-4O"></a>然破戒、<a id="a-4P"></a>破行、<a id="a-4Q"></a>破于正见；<a id="a-4R"></a>或受学句，<a id="a-4S"></a>护持禁戒，<a id="a-4T"></a>然不求多闻，<a id="a-4U"></a>不解如来所说修多罗中甚深之义；<a id="a-4V"></a>或复多闻而增上慢，<a id="a-4W"></a>自是非他，<a id="a-4X"></a>嫌谤正法，<a id="a-4Y"></a>为魔伴党。<a id="a-4Z"></a>此等痴人，<a id="a-4a"></a>及余无量百千俱知那由他众生行邪道者，<a id="a-4b"></a>当堕地狱。<a id="a-4c"></a>此等众生应于地狱流转无期，<a id="a-4d"></a>以得闻彼世尊药师琉璃光如来名号故，<a id="a-4e"></a>于地狱处彼佛威力，<a id="a-4f"></a>如来名号暂得现前，<a id="a-4g"></a>即时舍命还生人道，<a id="a-4h"></a>正见精进，<a id="a-4i"></a>淳善净心，<a id="a-4j"></a>便能舍家，<a id="a-4k"></a>于如来教中出家学道，<a id="a-4l"></a>渐次修行菩萨诸行。</p>
  <p id="a4m">“复次，<a id="a-4n"></a>曼殊室利，<a id="a-4o"></a>或有众生以妒忌故，<a id="a-4p"></a>但自称赞，<a id="a-4q"></a>不赞他人。<a id="a-4r"></a>此诸众生以自高轻他故，<a id="a-4s"></a>于三恶道无量千岁受诸苦毒。<a id="a-4t"></a>过无量千岁已，<a id="a-4u"></a>于彼命终生畜生趣，<a id="a-4v"></a>作牛、<a id="a-4w"></a>马、<a id="a-4x"></a>驼、<a id="a-4y"></a>驴，<a id="a-4z"></a>鞭杖捶击，<a id="a-50"></a>饥渴逼恼，<a id="a-51"></a>身负重担随路而行。<a id="a-52"></a>若生人道，<a id="a-53"></a>常居下贱，<a id="a-54"></a>为人奴婢，<a id="a-55"></a>受他驱役。<a id="a-56"></a>若昔人中闻彼世尊药师琉璃光如来名号者，<a id="a-57"></a>以此善根，<a id="a-58"></a>众苦解脱，<a id="a-59"></a>诸根猛利，<a id="a-5A"></a>聪慧博识，<a id="a-5B"></a>恒求善本，<a id="a-5C"></a>得与良友常相随逐，<a id="a-5D"></a>能断魔罥，<a id="a-5E"></a>破无明[穀-禾+卵]，<a id="a-5F"></a>竭烦恼河，<a id="a-5G"></a>解脱一切生老病死忧悲苦恼。</p>
  <p id="a5H">“复次，<a id="a-5I"></a>曼殊室利，<a id="a-5J"></a>有诸众生好喜乖离，<a id="a-5K"></a>更相斗讼。<a id="a-5L"></a>此等互起恶心众生，<a id="a-5M"></a>身、<a id="a-5N"></a>口及意恒作诸恶，<a id="a-5O"></a>为欲相损，<a id="a-5P"></a>各各常以无益相加。<a id="a-5Q"></a>或告林神、<a id="a-5R"></a>树神、<a id="a-5S"></a>山神、<a id="a-5T"></a>塚神、<a id="a-5U"></a>种种别神，<a id="a-5V"></a>杀诸畜生取其血肉，<a id="a-5W"></a>祭祀一切夜叉、<a id="a-5X"></a>罗刹食血肉者；<a id="a-5Y"></a>书怨人字，<a id="a-5Z"></a>并作其形，<a id="a-5a"></a>成就种种毒害咒术，<a id="a-5b"></a>厌魅蛊道，<a id="a-5c"></a>起尸鬼咒，<a id="a-5d"></a>欲断彼命及坏其身。<a id="a-5e"></a>由闻世尊药师琉璃光如来名号故，<a id="a-5f"></a>此诸恶事不能伤损，<a id="a-5g"></a>皆得互起慈心、<a id="a-5h"></a>益心，<a id="a-5i"></a>无嫌恨心，<a id="a-5j"></a>各各欢悦，<a id="a-5k"></a>更相摄受。</p>
  <p id="a5l">“复次，<a id="a-5m"></a>曼殊室利，<a id="a-5n"></a>此诸四众，<a id="a-5o"></a>比丘、<a id="a-5p"></a>比丘尼、<a id="a-5q"></a>优婆塞、<a id="a-5r"></a>优婆夷，<a id="a-5s"></a>及余信心善男子、<a id="a-5t"></a>善女人等，<a id="a-5u"></a>受八分斋，<a id="a-5v"></a>或复一年、<a id="a-5w"></a>或复三月受持诸戒。<a id="a-5x"></a>以此善根，<a id="a-5y"></a>随所喜乐，<a id="a-5z"></a>随所愿求，<a id="a-60"></a>若欲往生西方极乐世界阿弥陀如来所者，<a id="a-61"></a>由得闻彼世尊药师琉璃光如来名号故，<a id="a-62"></a>于命终时，<a id="a-63"></a>有八菩萨乘空而来，<a id="a-64"></a>示其道径，<a id="a-65"></a>即于彼界种种异色波头摩华中自然化生。<a id="a-66"></a>若复此人欲生天上即得往生，<a id="a-67"></a>本昔善根无有穷尽，<a id="a-68"></a>不复更生诸余恶趣。<a id="a-69"></a>天上命尽，<a id="a-6A"></a>当生人间为转轮王，<a id="a-6B"></a>四洲自在，<a id="a-6C"></a>安立无量百千俱知那由他众生于十善业道；<a id="a-6D"></a>或复生于刹利大族、<a id="a-6E"></a>婆罗门大族、<a id="a-6F"></a>居士大家，<a id="a-6G"></a>金银粟帛仓库盈满，<a id="a-6H"></a>形色具足，<a id="a-6I"></a>自在具足，<a id="a-6J"></a>眷属具足，<a id="a-6K"></a>勇健多力如大力士。<a id="a-6L"></a>若有女人得闻说此如来名号，<a id="a-6M"></a>至心受持，<a id="a-6N"></a>此人于后永离女身。<a id="a-6O"></a>”</p>
  <p id="a6P">尔时，<a id="a-6Q"></a>曼殊室利童子白佛言：<a id="a-6R"></a>“世尊，<a id="a-6S"></a>我于后时，<a id="a-6T"></a>以彼世尊药师琉璃光如来名号，<a id="a-6U"></a>于信心善男子、<a id="a-6V"></a>善女人所，<a id="a-6W"></a>种种方便流布令闻，<a id="a-6X"></a>乃至睡中亦以佛名觉寤其耳。<a id="a-6Y"></a>若受持此经读诵宣说，<a id="a-6Z"></a>或复为他分别开解，<a id="a-6a"></a>若自书，<a id="a-6b"></a>若令人书；<a id="a-6c"></a>若取经卷，<a id="a-6d"></a>五色净彩以盛裹之，<a id="a-6e"></a>洒扫净处以安置之，<a id="a-6f"></a>持种种华、<a id="a-6g"></a>种种香、<a id="a-6h"></a>涂香、<a id="a-6i"></a>华鬘、<a id="a-6j"></a>宝幢、<a id="a-6k"></a>幡盖而用供养。<a id="a-6l"></a>尔时，<a id="a-6m"></a>四大天王与其眷属，<a id="a-6n"></a>并余百千俱知那由他诸天，<a id="a-6o"></a>皆诣其所。<a id="a-6p"></a>若此经卷流行之处，<a id="a-6q"></a>若复有人诵持此经，<a id="a-6r"></a>以得闻彼世尊药师琉璃光如来名号，<a id="a-6s"></a>及本昔所发殊胜大愿故，<a id="a-6t"></a>当知是处无复横死，<a id="a-6u"></a>亦复不为诸鬼所持夺其魂魄；<a id="a-6v"></a>设已夺者，<a id="a-6w"></a>还复如故。<a id="a-6x"></a>”</p>
  <p id="a6y">佛言：<a id="a-6z"></a>“如是，<a id="a-70"></a>如是，<a id="a-71"></a>曼殊室利，<a id="a-72"></a>如汝所说。<a id="a-73"></a>曼殊室利，<a id="a-74"></a>信心善男子、<a id="a-75"></a>善女人，<a id="a-76"></a>若欲供养彼如来者，<a id="a-77"></a>此人应作如来形像，<a id="a-78"></a>七日七夜受八分斋，<a id="a-79"></a>食清净食。<a id="a-7A"></a>于清净处散种种华，<a id="a-7B"></a>烧种种香，<a id="a-7C"></a>以种种缯彩、<a id="a-7D"></a>种种幡幢庄严其处。<a id="a-7E"></a>澡浴清洁，<a id="a-7F"></a>著新净衣。<a id="a-7G"></a>应生无垢浊心、<a id="a-7H"></a>无怒害心，<a id="a-7I"></a>于一切众生起利益心、<a id="a-7J"></a>慈悲喜舍平等之心，<a id="a-7K"></a>鼓乐歌赞，<a id="a-7L"></a>右绕佛像。<a id="a-7M"></a>应念彼如来本昔大愿，<a id="a-7N"></a>并解释此经。<a id="a-7O"></a>如所思念，<a id="a-7P"></a>如所愿求，<a id="a-7Q"></a>一切所欲皆得圆满，<a id="a-7R"></a>求长寿得长寿，<a id="a-7S"></a>求福报得福报，<a id="a-7T"></a>求自在得自在，<a id="a-7U"></a>求男女得男女。</p>
  <p id="a7V">“或复有人忽得恶梦，<a id="a-7W"></a>或见诸恶相，<a id="a-7X"></a>或怪鸟来集，<a id="a-7Y"></a>于其住所百怪出现。<a id="a-7Z"></a>此人若能以种种众具，<a id="a-7a"></a>供养恭敬彼药师琉璃光如来者，<a id="a-7b"></a>一切恶梦、<a id="a-7c"></a>恶相、<a id="a-7d"></a>不吉祥事皆悉隐没。<a id="a-7e"></a>或有水怖、<a id="a-7f"></a>火怖、<a id="a-7g"></a>刀怖、<a id="a-7h"></a>毒怖、<a id="a-7i"></a>悬险之怖，<a id="a-7j"></a>恶象、<a id="a-7k"></a>师子、<a id="a-7l"></a>虎、<a id="a-7m"></a>狼、<a id="a-7n"></a>熊罴、<a id="a-7o"></a>毒蛇、<a id="a-7p"></a>恶蝎、<a id="a-7q"></a>蜈蚣、<a id="a-7r"></a>蚰蜒如是等怖，<a id="a-7s"></a>忆念供养彼如来者，<a id="a-7t"></a>一切怖畏皆得解脱。<a id="a-7u"></a>若他国侵扰、<a id="a-7v"></a>贼盗反乱如是等怖，<a id="a-7w"></a>亦应念彼如来，<a id="a-7x"></a>恭敬尊重。</p>
  <p id="a7y">“复次，<a id="a-7z"></a>曼殊室利，<a id="a-80"></a>若有信心善男子、<a id="a-81"></a>善女人，<a id="a-82"></a>乃至尽形受三归依，<a id="a-83"></a>不事余天，<a id="a-84"></a>或持五戒，<a id="a-85"></a>或持十戒，<a id="a-86"></a>或持菩萨一百四戒；<a id="a-87"></a>或复出家，<a id="a-88"></a>受持比丘二百五十戒，<a id="a-89"></a>若比丘尼受持五百戒。<a id="a-8A"></a>于随所受中毁犯禁戒，<a id="a-8B"></a>畏堕恶道，<a id="a-8C"></a>若能供养彼世尊药师琉璃光如来者，<a id="a-8D"></a>决定不受三恶道报。<a id="a-8E"></a>或有女人，<a id="a-8F"></a>临当产时受于极苦；<a id="a-8G"></a>若能称名供养彼世尊药师琉璃光如来者，<a id="a-8H"></a>速得解脱。<a id="a-8I"></a>所生之子，<a id="a-8J"></a>身分具足，<a id="a-8K"></a>形色端正，<a id="a-8L"></a>见者欢喜，<a id="a-8M"></a>利根聪明，<a id="a-8N"></a>安隐少病，<a id="a-8O"></a>无有非人夺其魂魄。<a id="a-8P"></a>”</p>
  <p id="a8Q">尔时，<a id="a-8R"></a>世尊告慧命阿难言：<a id="a-8S"></a>“阿难，<a id="a-8T"></a>如我称扬彼世尊药师琉璃光如来所有功德，<a id="a-8U"></a>汝信受耶？<a id="a-8V"></a>汝于如是诸佛如来甚深境界多生疑惑！<a id="a-8W"></a>”</p>
  <p id="a8X">时，<a id="a-8Y"></a>慧命阿难白佛言：<a id="a-8Z"></a>“大德世尊，<a id="a-8a"></a>我于如来所说法中无复疑惑。<a id="a-8b"></a>何以故？<a id="a-8c"></a>一切如来身、<a id="a-8d"></a>口、<a id="a-8e"></a>意行无不清净。<a id="a-8f"></a>世尊，<a id="a-8g"></a>此日月有如是大神通、<a id="a-8h"></a>有如是大威力可令堕落，<a id="a-8i"></a>须弥山王可得移动，<a id="a-8j"></a>诸佛所言无有差异。<a id="a-8k"></a>大德世尊，<a id="a-8l"></a>或有众生信根不具，<a id="a-8m"></a>闻说如来佛境界已，<a id="a-8n"></a>作是思惟：<a id="a-8o"></a>‘云何但念彼如来名获尔许功德？<a id="a-8p"></a>’心不信受，<a id="a-8q"></a>生于诽谤，<a id="a-8r"></a>此等长夜无义饶益，<a id="a-8s"></a>当堕苦趣。<a id="a-8t"></a>”</p>
  <p id="a8u">佛言：<a id="a-8v"></a>“阿难，<a id="a-8w"></a>若彼如来所有名号入其耳中，<a id="a-8x"></a>此人堕恶道者，<a id="a-8y"></a>无有是处。<a id="a-8z"></a>阿难，<a id="a-90"></a>诸佛境界诚为难信！<a id="a-91"></a>汝今信受，<a id="a-92"></a>应知皆是如来威力！<a id="a-93"></a>非一切声闻、<a id="a-94"></a>辟支佛地所能信受，<a id="a-95"></a>惟除一生补处菩萨摩诃萨！<a id="a-96"></a>阿难，<a id="a-97"></a>人身难得，<a id="a-98"></a>于三宝中信敬尊重亦难可得，<a id="a-99"></a>闻彼如来名号倍难于此！<a id="a-9A"></a>阿难，<a id="a-9B"></a>彼世尊药师琉璃光如来，<a id="a-9C"></a>无量菩萨行、<a id="a-9D"></a>无量诸巧便、<a id="a-9E"></a>无量旷大愿，<a id="a-9F"></a>我欲一劫、<a id="a-9G"></a>若过一劫说彼如来菩萨行愿，<a id="a-9H"></a>乃至穷劫，<a id="a-9I"></a>说彼世尊药师琉璃光如来本昔所行及殊胜大愿，<a id="a-9J"></a>亦不究尽！<a id="a-9K"></a>”</p>
  <p id="a9L">尔时，<a id="a-9M"></a>众中有菩萨摩诃萨，<a id="a-9N"></a>名曰救脱，<a id="a-9O"></a>即从座起，<a id="a-9P"></a>偏露一髆，<a id="a-9Q"></a>右膝著地，<a id="a-9R"></a>向婆伽婆合掌曲躬，<a id="a-9S"></a>白言：<a id="a-9T"></a>“大德世尊，<a id="a-9U"></a>于未来世，<a id="a-9V"></a>当有众生身婴重病，<a id="a-9W"></a>长患羸瘦，<a id="a-9X"></a>不食饥渴，<a id="a-9Y"></a>喉唇干燥，<a id="a-9Z"></a>死相现前，<a id="a-9a"></a>目无所见，<a id="a-9b"></a>父母、<a id="a-9c"></a>亲眷、<a id="a-9d"></a>朋友、<a id="a-9e"></a>知识啼泣围绕。<a id="a-9f"></a>其人尸形卧在本处，<a id="a-9g"></a>阎摩使人引其神识，<a id="a-9h"></a>置于阎摩法王之前。<a id="a-9i"></a>此人背后有同生神，<a id="a-9j"></a>随其所作若罪若福，<a id="a-9k"></a>一切皆书，<a id="a-9l"></a>尽持授与阎摩法王。<a id="a-9m"></a>时，<a id="a-9n"></a>阎摩法王推问其人，<a id="a-9o"></a>算计所作，<a id="a-9p"></a>随善随恶而处分之。<a id="a-9q"></a>若能为此病人归依彼世尊药师琉璃光如来，<a id="a-9r"></a>如法供养，<a id="a-9s"></a>即得还复。<a id="a-9t"></a>此人神识得回还时，<a id="a-9u"></a>如从梦觉，<a id="a-9v"></a>皆自忆知。<a id="a-9w"></a>或经七日，<a id="a-9x"></a>或二十一日，<a id="a-9y"></a>或三十五日，<a id="a-9z"></a>或四十九日，<a id="a-A0"></a>神识还已，<a id="a-A1"></a>具忆所有善恶业报；<a id="a-A2"></a>由自证故，<a id="a-A3"></a>乃至失命不造恶业。<a id="a-A4"></a>是故信心善男子、<a id="a-A5"></a>善女人，<a id="a-A6"></a>应当供养药师如来。<a id="a-A7"></a>”</p>
  <p id="aA8">尔时，<a id="a-A9"></a>慧命阿难问救脱菩萨言：<a id="a-AA"></a>“善男子，<a id="a-AB"></a>应云何供养彼世尊药师琉璃光如来也？<a id="a-AC"></a>”</p>
  <p id="aAD">救脱菩萨言：<a id="a-AE"></a>“大德阿难，<a id="a-AF"></a>若有患人欲脱重病，<a id="a-AG"></a>当为此人七日七夜受八分斋。<a id="a-AH"></a>当以饮食及种种众具，<a id="a-AI"></a>随力所办供养比丘僧，<a id="a-AJ"></a>昼夜六时礼拜供养彼世尊药师琉璃光如来。<a id="a-AK"></a>四十九遍读诵此经，<a id="a-AL"></a>燃四十九灯。<a id="a-AM"></a>应造七躯彼如来像，<a id="a-AN"></a>一一像前各置七灯，<a id="a-AO"></a>一一灯量大如车轮，<a id="a-AP"></a>或复乃至四十九日光明不绝。<a id="a-AQ"></a>当造五色彩幡，<a id="a-AR"></a>长四十九尺。</p>
  <p id="aAS">“复次，<a id="a-AT"></a>大德阿难，<a id="a-AU"></a>灌顶刹利王等若灾难起时，<a id="a-AV"></a>所谓人民疾疫难、<a id="a-AW"></a>他方侵逼难、<a id="a-AX"></a>自界反逆难、<a id="a-AY"></a>星宿变怪难、<a id="a-AZ"></a>日月薄蚀难、<a id="a-Aa"></a>非时风雨难、<a id="a-Ab"></a>过时不雨难。<a id="a-Ac"></a>尔时，<a id="a-Ad"></a>此灌顶刹利王，<a id="a-Ae"></a>当于一切众生起慈愍心，<a id="a-Af"></a>赦诸系闭，<a id="a-Ag"></a>依前所说供养法式供养彼世尊药师琉璃光如来。<a id="a-Ah"></a>时，<a id="a-Ai"></a>灌顶刹利王用此善根，<a id="a-Aj"></a>由彼世尊药师琉璃光如来本昔胜愿故，<a id="a-Ak"></a>其王境界即得安隐，<a id="a-Al"></a>风雨以时，<a id="a-Am"></a>禾稼成就，<a id="a-An"></a>国土丰熟；<a id="a-Ao"></a>一切国界所有众生，<a id="a-Ap"></a>无病安乐，<a id="a-Aq"></a>多生欢喜。<a id="a-Ar"></a>于其国界，<a id="a-As"></a>亦无夜叉、<a id="a-At"></a>罗刹、<a id="a-Au"></a>毗舍阇等诸恶鬼神扰乱众生，<a id="a-Av"></a>所有恶相皆即不现。<a id="a-Aw"></a>彼灌顶刹利王寿命、<a id="a-Ax"></a>色、<a id="a-Ay"></a>力，<a id="a-Az"></a>无病自在，<a id="a-B0"></a>并得增益。<a id="a-B1"></a>”</p>
  <p id="aB2">尔时，<a id="a-B3"></a>慧命阿难问救脱菩萨言：<a id="a-B4"></a>“善男子，<a id="a-B5"></a>云何已尽之命而可更延？<a id="a-B6"></a>”</p>
  <p id="aB7">救脱菩萨言：<a id="a-B8"></a>“阿难，<a id="a-B9"></a>汝岂不闻如来所说九横死耶？<a id="a-BA"></a>是故教以咒药方便。<a id="a-BB"></a>或有众生得病非重，<a id="a-BC"></a>然无医药及看病人，<a id="a-BD"></a>或复医人疗治失所，<a id="a-BE"></a>非时而死，<a id="a-BF"></a>是为初横；<a id="a-BG"></a>第二横者，<a id="a-BH"></a>王法所杀；<a id="a-BI"></a>第三横者，<a id="a-BJ"></a>游猎放逸，<a id="a-BK"></a>淫醉无度，<a id="a-BL"></a>为诸非人害其魂魄；<a id="a-BM"></a>第四横者，<a id="a-BN"></a>为火所烧；<a id="a-BO"></a>第五横者，<a id="a-BP"></a>为水所溺；<a id="a-BQ"></a>第六横者，<a id="a-BR"></a>入狮子、<a id="a-BS"></a>虎、<a id="a-BT"></a>豹诸恶兽中；<a id="a-BU"></a>第七横者，<a id="a-BV"></a>饥渴所困，<a id="a-BW"></a>不得饮食，<a id="a-BX"></a>因此致死；<a id="a-BY"></a>第八横者，<a id="a-BZ"></a>厌祷、<a id="a-Ba"></a>毒药、<a id="a-Bb"></a>起尸鬼等之所损害；<a id="a-Bc"></a>第九横者，<a id="a-Bd"></a>投岩取死。<a id="a-Be"></a>是名如来略说大横有此九种。<a id="a-Bf"></a>其余复有无量诸横。<a id="a-Bg"></a>”</p>
  <p id="aBh">尔时，<a id="a-Bi"></a>众中有十二夜叉大将，<a id="a-Bj"></a>俱在会坐，<a id="a-Bk"></a>所谓：</p>
  <p id="aBl">宫毗罗大将，<a id="a-Bm"></a> 跋折罗大将，</p>
  <p id="aBn">迷佉罗大将，<a id="a-Bo"></a> 安捺罗大将，</p>
  <p id="aBp">安涅罗大将，<a id="a-Bq"></a> 摩涅罗大将，</p>
  <p id="aBr">因陀罗大将，<a id="a-Bs"></a> 波异罗大将，</p>
  <p id="aBt">摩呼罗大将，<a id="a-Bu"></a> 真达罗大将，</p>
  <p id="aBv">招度罗大将，<a id="a-Bw"></a> 鼻羯罗大将，</p>
  <p id="aBx">此等十二夜叉大将，<a id="a-By"></a>一一各有七千夜叉以为眷属，<a id="a-Bz"></a>皆同一声，<a id="a-C0"></a>白世尊言：<a id="a-C1"></a>“我等今者蒙佛威力，<a id="a-C2"></a>得闻世尊药师琉璃光如来名号已，<a id="a-C3"></a>不复更有恶道之怖。<a id="a-C4"></a>我今相与皆同一心，<a id="a-C5"></a>乃至寿尽，<a id="a-C6"></a>归依佛、<a id="a-C7"></a>归依法、<a id="a-C8"></a>归依僧，<a id="a-C9"></a>皆当荷负一切众生，<a id="a-CA"></a>为作义利，<a id="a-CB"></a>饶益安乐。<a id="a-CC"></a>随于何等村城聚落、<a id="a-CD"></a>阿兰拏处，<a id="a-CE"></a>若流布此经，<a id="a-CF"></a>若复持彼世尊药师琉璃光如来名号亲觐供养者，<a id="a-CG"></a>我等眷属卫护是人，<a id="a-CH"></a>皆使解脱一切苦难，<a id="a-CI"></a>诸有所求悉令满足。</p>
  <p id="aCJ">尔时，<a id="a-CK"></a>世尊赞诸夜叉大将言：<a id="a-CL"></a>“善哉！<a id="a-CM"></a>善哉！<a id="a-CN"></a>大夜叉将，<a id="a-CO"></a>汝等若念彼世尊药师琉璃光如来恩德者，<a id="a-CP"></a>当念饶益一切众生。<a id="a-CQ"></a>”</p>
  <p id="aCR">尔时，<a id="a-CS"></a>慧命阿难白佛言：<a id="a-CT"></a>“世尊，<a id="a-CU"></a>此经何名？<a id="a-CV"></a>云何奉持？<a id="a-CW"></a>”</p>
  <p id="aCX">佛言：<a id="a-CY"></a>“阿难，<a id="a-CZ"></a>此法门者，<a id="a-Ca"></a>名为《药师琉璃光如来本昔所发殊胜大愿》，<a id="a-Cb"></a>当如是持；<a id="a-Cc"></a>名为《十二夜叉大将自誓》，<a id="a-Cd"></a>当如是持；<a id="a-Ce"></a>名为《净一切业障》，<a id="a-Cf"></a>当如是持。<a id="a-Cg"></a>”</p>
  <p id="aCh">时，<a id="a-Ci"></a>婆伽婆说是语已，<a id="a-Cj"></a>诸菩萨摩诃萨，<a id="a-Ck"></a>诸大声闻，<a id="a-Cl"></a>国王、<a id="a-Cm"></a>大臣、<a id="a-Cn"></a>婆罗门、<a id="a-Co"></a>居士，<a id="a-Cp"></a>及一切大众，<a id="a-Cq"></a>阿修罗、<a id="a-Cr"></a>揵达婆等，<a id="a-Cs"></a>闻佛所说，<a id="a-Ct"></a>欢喜奉行。</p>
 </body>
</html>