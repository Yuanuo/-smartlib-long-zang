<!doctype html>
<html id="z3IBTkWOR" data-ver="55">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">药师如来本愿功德经序</h1>
  <p id="a2">《药师如来本愿经》者，<a id="a-3"></a>致福消灾之要法也。<a id="a-4"></a>曼殊以慈悲之力请说尊号，<a id="a-5"></a>如来以利物之心盛陈功业。<a id="a-6"></a>十二大愿彰因行之弘远，<a id="a-7"></a>七宝庄严显果德之纯净。<a id="a-8"></a>忆念称名则众苦咸脱，<a id="a-9"></a>祈请供养则诸愿皆满。<a id="a-A"></a>至于病士求救，<a id="a-B"></a>应死更生；<a id="a-C"></a>王者禳灾，<a id="a-D"></a>转祸为福。<a id="a-E"></a>信是消百怪之神符，<a id="a-F"></a>除九横之妙术矣！</p>
  <p id="aG">昔宋孝武之世，<a id="a-H"></a>鹿野寺沙门慧简，<a id="a-I"></a>已曾译出，<a id="a-J"></a>在世流行。<a id="a-K"></a>但以梵宋不融，<a id="a-L"></a>文辞杂糅，<a id="a-M"></a>致令转读之辈多生疑惑。<a id="a-N"></a>矩早学梵书，<a id="a-O"></a>恒披叶典，<a id="a-P"></a>思遇此经，<a id="a-Q"></a>验其纰谬。<a id="a-R"></a>开皇十七年初获一本，<a id="a-S"></a>犹恐脱误，<a id="a-T"></a>未敢即翻。<a id="a-U"></a>至大业十一年复得二本，<a id="a-V"></a>更相雠比，<a id="a-W"></a>方为楷定。<a id="a-X"></a>遂与三藏法师达磨笈多，<a id="a-Y"></a>并大隋翻经沙门法行、<a id="a-Z"></a>明则、<a id="a-a"></a>长顺、<a id="a-b"></a>海驭等，<a id="a-c"></a>于东都洛水南上林园翻经馆重译此本。<a id="a-d"></a>深鉴前非，<a id="a-e"></a>方惩后失，<a id="a-f"></a>故一言出口，<a id="a-g"></a>必三覆乃书；<a id="a-h"></a>传度幽旨，<a id="a-i"></a>差无大过。<a id="a-j"></a>其年十二月八日翻勘方了，<a id="a-k"></a>仍为一卷。<a id="a-l"></a>所愿此经深义人人共解，<a id="a-m"></a>彼佛名号处处遍闻，<a id="a-n"></a>十二夜叉念佛恩而护国，<a id="a-o"></a>七千眷属承经力以利民，<a id="a-p"></a>帝祚遐永，<a id="a-q"></a>群生安乐，<a id="a-r"></a>式贻来世，<a id="a-s"></a>序之云尔。</p>
 </body>
</html>