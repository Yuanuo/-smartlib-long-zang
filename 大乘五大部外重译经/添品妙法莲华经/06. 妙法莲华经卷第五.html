<!doctype html>
<html id="z3IBTffMJ" data-ver="1270">
 <head>
  <meta charset="utf-8">
  <meta author="达磨笈多">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">妙法莲华经卷第五</h1>
  <h2 id="a2">劝持品第十二</h2>
  <p id="a3">尔时药王菩萨摩诃萨，<a id="a-4"></a>及大乐说菩萨摩诃萨，<a id="a-5"></a>与二万菩萨眷属俱，<a id="a-6"></a>皆于佛前作是誓言，<a id="a-7"></a>唯愿世尊，<a id="a-8"></a>不以为虑，<a id="a-9"></a>我等于佛灭后，<a id="a-A"></a>当奉持读诵说此经典，<a id="a-B"></a>后恶世众生善根转少，<a id="a-C"></a>多增上慢，<a id="a-D"></a>贪利供养增不善根，<a id="a-E"></a>远离解脱，<a id="a-F"></a>虽难可教化，<a id="a-G"></a>我等当起大忍力，<a id="a-H"></a>读诵此经，<a id="a-I"></a>持说书写种种供养，<a id="a-J"></a>不惜身命。<a id="a-K"></a>尔时众中，<a id="a-L"></a>五百阿罗汉得授记者，<a id="a-M"></a>白佛言：<a id="a-N"></a>世尊，<a id="a-O"></a>我等亦自誓愿，<a id="a-P"></a>于异国土广说此经，<a id="a-Q"></a>复有学无学八千人得授记者，<a id="a-R"></a>从座而起合掌向佛，<a id="a-S"></a>作是誓言，<a id="a-T"></a>世尊，<a id="a-U"></a>我等亦当于他国土广说此经，<a id="a-V"></a>所以者何？<a id="a-W"></a>是娑婆国中，<a id="a-X"></a>人多弊恶怀增上慢，<a id="a-Y"></a>功德浅薄瞋浊谄曲，<a id="a-Z"></a>心不实故。<a id="a-a"></a>尔时佛姨母摩诃波阇波提比丘尼，<a id="a-b"></a>与学无学比丘尼六千人俱，<a id="a-c"></a>从座而起一心合掌，<a id="a-d"></a>瞻仰尊颜目不暂舍，<a id="a-e"></a>于时世尊告憍昙弥，<a id="a-f"></a>何故忧色而视如来，<a id="a-g"></a>汝心将无谓我不说汝名授阿耨多罗三藐三菩提记耶？<a id="a-h"></a>憍昙弥！<a id="a-i"></a>我先总说一切声闻皆已授记，<a id="a-j"></a>今汝欲知记者，<a id="a-k"></a>将来之世，<a id="a-l"></a>当于六万八千亿诸佛法中，<a id="a-m"></a>为大法师，<a id="a-n"></a>及六千学无学比丘尼，<a id="a-o"></a>俱为法师，<a id="a-p"></a>如是渐渐具菩萨道，<a id="a-q"></a>当得作佛，<a id="a-r"></a>号一切众生喜见如来应供正遍知明行足善逝世间解无上士调御丈夫天人师佛世尊。<a id="a-s"></a>憍昙弥！<a id="a-t"></a>是一切众生喜见佛，<a id="a-u"></a>及六千菩萨转次授记，<a id="a-v"></a>得阿耨多罗三藐三菩提。</p>
  <p id="aw">尔时罗睺罗母耶输陀罗比丘尼作是念，<a id="a-x"></a>世尊，<a id="a-y"></a>于授记中独不说我名，<a id="a-z"></a>佛告耶输陀罗，<a id="a-10"></a>汝于来世百千万亿诸佛法中，<a id="a-11"></a>修菩萨行为大法师，<a id="a-12"></a>渐具佛道，<a id="a-13"></a>于善国中当得作佛，<a id="a-14"></a>号具足千万光相如来应供正遍知明行足善逝世间解无上士调御丈夫天人师佛世尊，<a id="a-15"></a>佛寿无量阿僧祇劫。<a id="a-16"></a>尔时摩诃波阇波提比丘尼，<a id="a-17"></a>及耶输陀罗比丘尼，<a id="a-18"></a>并其眷属，<a id="a-19"></a>皆大欢喜得未曾有，<a id="a-1A"></a>即于佛前，<a id="a-1B"></a>而说偈言：<a id="a-1C"></a>世尊导师，<a id="a-1D"></a>安隐天人，<a id="a-1E"></a>我等闻记，<a id="a-1F"></a>心安具足。</p>
  <p id="a1G">诸比丘尼说是偈已，<a id="a-1H"></a>白佛言，<a id="a-1I"></a>世尊，<a id="a-1J"></a>我等亦于他方国土广说斯经。</p>
  <p id="a1K">尔时世尊，<a id="a-1L"></a>视八十万亿那由他诸菩萨摩诃萨，<a id="a-1M"></a>是诸菩萨，<a id="a-1N"></a>皆是阿鞞跋致，<a id="a-1O"></a>转不退法轮，<a id="a-1P"></a>得诸陀罗尼，<a id="a-1Q"></a>即从座起至于佛前一心合掌而作是念，<a id="a-1R"></a>若世尊告敕我等持说此经者，<a id="a-1S"></a>当如佛教广宣斯法。<a id="a-1T"></a>复作是念，<a id="a-1U"></a>佛今默然不见告敕，<a id="a-1V"></a>我当云何？<a id="a-1W"></a>时诸菩萨敬顺佛意，<a id="a-1X"></a>并欲自满本愿，<a id="a-1Y"></a>便于佛前作师子吼，<a id="a-1Z"></a>而发誓言，<a id="a-1a"></a>世尊，<a id="a-1b"></a>我等于如来灭后，<a id="a-1c"></a>周旋往返十方世界，<a id="a-1d"></a>能令众生书写此经，<a id="a-1e"></a>受持读诵解说其义，<a id="a-1f"></a>如法修行正忆念皆是佛之威力，<a id="a-1g"></a>唯愿世尊，<a id="a-1h"></a>在于他方遥见守护，<a id="a-1i"></a>即时诸菩萨，<a id="a-1j"></a>俱同发声，<a id="a-1k"></a>而说偈言：<a id="a-1l"></a>唯愿不为虑，<a id="a-1m"></a>于佛灭度后，<a id="a-1n"></a>恐怖恶世中，<a id="a-1o"></a>我等当广说，<a id="a-1p"></a>有诸无智人，<a id="a-1q"></a>恶口骂詈等，</p>
  <p id="a1r">及加刀杖者，<a id="a-1s"></a>我等皆当忍，<a id="a-1t"></a>恶世中比丘，<a id="a-1u"></a>邪智心谄曲，<a id="a-1v"></a>未得谓为得，<a id="a-1w"></a>我慢心充满，<a id="a-1x"></a>或有阿练若，<a id="a-1y"></a>纳衣在空闲，<a id="a-1z"></a>自谓行真道，<a id="a-20"></a>轻贱人间者，<a id="a-21"></a>贪著利养故，<a id="a-22"></a>与白衣说法，<a id="a-23"></a>为世所恭敬，<a id="a-24"></a>如六通罗汉，<a id="a-25"></a>是人怀恶心，<a id="a-26"></a>常念世俗事，<a id="a-27"></a>假名阿练若，<a id="a-28"></a>好出我等过，<a id="a-29"></a>而作如是言，<a id="a-2A"></a>此诸比丘等，<a id="a-2B"></a>为贪利养故，<a id="a-2C"></a>说外道论义，<a id="a-2D"></a>自作此经典，<a id="a-2E"></a>诳惑世间人，<a id="a-2F"></a>为求名闻故，<a id="a-2G"></a>分别于是经，<a id="a-2H"></a>常在大众中，<a id="a-2I"></a>欲毁我等故，<a id="a-2J"></a>向国王大臣，<a id="a-2K"></a>婆罗门居士，<a id="a-2L"></a>及余比丘众，<a id="a-2M"></a>诽谤说我恶，<a id="a-2N"></a>谓是邪见人，<a id="a-2O"></a>说外道论义，<a id="a-2P"></a>我等敬佛故，<a id="a-2Q"></a>悉忍是诸恶，<a id="a-2R"></a>为斯所轻言，<a id="a-2S"></a>汝等皆是佛，<a id="a-2T"></a>如此轻慢言，<a id="a-2U"></a>皆当忍受之，<a id="a-2V"></a>浊劫恶世中，<a id="a-2W"></a>多有诸恐怖，<a id="a-2X"></a>恶鬼入其身，<a id="a-2Y"></a>骂詈毁辱我，<a id="a-2Z"></a>我等敬信佛，<a id="a-2a"></a>当著忍辱铠，<a id="a-2b"></a>为说是经故，<a id="a-2c"></a>忍此诸难事，<a id="a-2d"></a>我不爱身命，<a id="a-2e"></a>但惜无上道，<a id="a-2f"></a>我等于来世，<a id="a-2g"></a>护持佛所嘱，<a id="a-2h"></a>世尊自当知，<a id="a-2i"></a>浊世恶比丘，<a id="a-2j"></a>不知佛方便，<a id="a-2k"></a>随宜所说法，<a id="a-2l"></a>恶口而颦蹙，<a id="a-2m"></a>数数见摈出，<a id="a-2n"></a>远离于塔寺，<a id="a-2o"></a>如是等众恶，<a id="a-2p"></a>念佛告敕故，<a id="a-2q"></a>皆当忍是事，<a id="a-2r"></a>诸聚落城邑，<a id="a-2s"></a>其有求法者，<a id="a-2t"></a>我皆到其所，<a id="a-2u"></a>说佛所嘱法，<a id="a-2v"></a>我是世尊使，<a id="a-2w"></a>处众无所畏，<a id="a-2x"></a>我当善说法，<a id="a-2y"></a>愿佛安隐住，<a id="a-2z"></a>我于世尊前，<a id="a-30"></a>诸来十方佛，<a id="a-31"></a>发如是誓言，<a id="a-32"></a>佛悉知我心。</p>
  <p data-pb></p>
  <h2 id="a33">安乐行品第十三</h2>
  <p id="a34">尔时文殊师利法王子菩萨摩诃萨白佛言：<a id="a-35"></a>世尊，<a id="a-36"></a>是诸菩萨，<a id="a-37"></a>甚为难有，<a id="a-38"></a>敬顺佛故，<a id="a-39"></a>发大誓愿，<a id="a-3A"></a>于后恶世护持读诵说是法华经。<a id="a-3B"></a>世尊，<a id="a-3C"></a>菩萨摩诃萨，<a id="a-3D"></a>于后恶世云何能说是经？<a id="a-3E"></a>佛告文殊师利，<a id="a-3F"></a>若菩萨摩诃萨，<a id="a-3G"></a>于后恶世欲说是经，<a id="a-3H"></a>当安住四法，<a id="a-3I"></a>一者安住菩萨行处亲近处，<a id="a-3J"></a>能为众生演说是经。<a id="a-3K"></a>文殊师利，<a id="a-3L"></a>云何名菩萨摩诃萨行处？<a id="a-3M"></a>若菩萨摩诃萨，<a id="a-3N"></a>住忍辱地，<a id="a-3O"></a>柔和善顺，<a id="a-3P"></a>而不卒暴，<a id="a-3Q"></a>心亦不惊，<a id="a-3R"></a>又复于法无所行，<a id="a-3S"></a>而观诸法如实相，<a id="a-3T"></a>亦不行不分别，<a id="a-3U"></a>是名菩萨摩诃萨行处。<a id="a-3V"></a>云何名菩萨摩诃萨亲近处？<a id="a-3W"></a>菩萨摩诃萨，<a id="a-3X"></a>不亲近国王王子大臣官长，<a id="a-3Y"></a>不亲近诸外道梵志尼乾子等，<a id="a-3Z"></a>及造世俗文笔赞咏外书，<a id="a-3a"></a>及路伽耶陀逆路伽耶陀者，<a id="a-3b"></a>亦不亲近诸有凶戏相叉相扑，<a id="a-3c"></a>及那罗等种种变现之戏，<a id="a-3d"></a>又不亲近旃陀罗及畜猪羊鸡狗畋猎渔捕诸恶律仪，<a id="a-3e"></a>如是人等或时来者，<a id="a-3f"></a>则为说法无所悕望，<a id="a-3g"></a>又不亲近求声闻比丘比丘尼优婆塞优婆夷，<a id="a-3h"></a>亦不问讯，<a id="a-3i"></a>若于房中，<a id="a-3j"></a>若经行处，<a id="a-3k"></a>若在讲堂中，<a id="a-3l"></a>不共住止，<a id="a-3m"></a>或时来者随宜说法，<a id="a-3n"></a>无所悕求。<a id="a-3o"></a>文殊师利，<a id="a-3p"></a>又菩萨摩诃萨，<a id="a-3q"></a>不应于女人身取能生欲想相而为说法，<a id="a-3r"></a>亦不乐见，<a id="a-3s"></a>若入他家，<a id="a-3t"></a>不与小女处女寡女等共语，<a id="a-3u"></a>亦复不近五种不男之人以为亲厚，<a id="a-3v"></a>不独入他家，<a id="a-3w"></a>若有因缘须独入时，<a id="a-3x"></a>但一心念佛，<a id="a-3y"></a>若为女人说法，<a id="a-3z"></a>不露齿笑，<a id="a-40"></a>不现胸臆，<a id="a-41"></a>乃至为法犹不亲厚，<a id="a-42"></a>况复余事，<a id="a-43"></a>不乐畜年少弟子沙弥小儿，<a id="a-44"></a>亦不乐与同师，<a id="a-45"></a>常好坐禅，<a id="a-46"></a>在于闲处修摄其心，<a id="a-47"></a>文殊师利，<a id="a-48"></a>是名初亲近处。<a id="a-49"></a>复次菩萨摩诃萨，<a id="a-4A"></a>观一切法空如实相，<a id="a-4B"></a>不颠倒不动不退不转，<a id="a-4C"></a>如虚空无所有性，<a id="a-4D"></a>一切语言道断，<a id="a-4E"></a>不生不出不起，<a id="a-4F"></a>无名无相实无所有，<a id="a-4G"></a>无量无边无碍无障，<a id="a-4H"></a>但以因缘有，<a id="a-4I"></a>从颠倒生故说常乐，<a id="a-4J"></a>观如是法相，<a id="a-4K"></a>是名菩萨摩诃萨第二亲近处。<a id="a-4L"></a>尔时世尊，<a id="a-4M"></a>欲重宣此义，<a id="a-4N"></a>而说偈言：<a id="a-4O"></a>若有菩萨，<a id="a-4P"></a>于后恶世，<a id="a-4Q"></a>无怖畏心，<a id="a-4R"></a>欲说是经，<a id="a-4S"></a>应入行处，<a id="a-4T"></a>及亲近处，<a id="a-4U"></a>常离国王，<a id="a-4V"></a>及国王子，<a id="a-4W"></a>大臣官长，<a id="a-4X"></a>凶险戏者，<a id="a-4Y"></a>及旃陀罗，<a id="a-4Z"></a>外道梵志，<a id="a-4a"></a>亦不亲近，<a id="a-4b"></a>增上慢人，<a id="a-4c"></a>贪著小乘，<a id="a-4d"></a>三藏学者，<a id="a-4e"></a>破戒比丘，<a id="a-4f"></a>名字罗汉，<a id="a-4g"></a>及比丘尼，<a id="a-4h"></a>好戏笑者，<a id="a-4i"></a>深著五欲，</p>
  <p id="a4j">求现灭度，<a id="a-4k"></a>诸优婆夷，<a id="a-4l"></a>皆勿亲近，<a id="a-4m"></a>若是人等，<a id="a-4n"></a>以好心来，<a id="a-4o"></a>到菩萨所，<a id="a-4p"></a>为闻佛道，<a id="a-4q"></a>菩萨则以，<a id="a-4r"></a>无所畏心，<a id="a-4s"></a>不怀悕望，<a id="a-4t"></a>而为说法，<a id="a-4u"></a>寡女处女，<a id="a-4v"></a>及诸不男，<a id="a-4w"></a>皆勿亲近，<a id="a-4x"></a>以为亲厚，<a id="a-4y"></a>亦莫亲近，<a id="a-4z"></a>屠儿魁脍，<a id="a-50"></a>田猎渔捕，<a id="a-51"></a>为利杀害，<a id="a-52"></a>贩肉自活，<a id="a-53"></a>炫卖女色，<a id="a-54"></a>如是之人，<a id="a-55"></a>皆勿亲近，<a id="a-56"></a>凶险相扑，<a id="a-57"></a>种种嬉戏，<a id="a-58"></a>诸淫女等，<a id="a-59"></a>尽勿亲近，<a id="a-5A"></a>莫独屏处，<a id="a-5B"></a>为女说法，<a id="a-5C"></a>若说法时，<a id="a-5D"></a>无得戏笑，<a id="a-5E"></a>入里乞食，<a id="a-5F"></a>将一比丘，<a id="a-5G"></a>若无比丘，<a id="a-5H"></a>一心念佛，<a id="a-5I"></a>是则名为，<a id="a-5J"></a>行处近处，<a id="a-5K"></a>以此二处，<a id="a-5L"></a>能安乐说，<a id="a-5M"></a>又复不行，<a id="a-5N"></a>上中下法，<a id="a-5O"></a>有为无为，<a id="a-5P"></a>实不实法，<a id="a-5Q"></a>亦不分别，<a id="a-5R"></a>是男是女，<a id="a-5S"></a>不得诸法，<a id="a-5T"></a>不知不见，<a id="a-5U"></a>是则名为，<a id="a-5V"></a>菩萨行处，<a id="a-5W"></a>一切诸法，<a id="a-5X"></a>空无所有，<a id="a-5Y"></a>无有常住，<a id="a-5Z"></a>亦无起灭，<a id="a-5a"></a>是名智者，<a id="a-5b"></a>所亲近处，<a id="a-5c"></a>颠倒分别，<a id="a-5d"></a>诸法有无，<a id="a-5e"></a>是实非实，<a id="a-5f"></a>是生非生，<a id="a-5g"></a>在于闲处，<a id="a-5h"></a>修摄其心，<a id="a-5i"></a>安住不动，<a id="a-5j"></a>如须弥山，<a id="a-5k"></a>观一切法，<a id="a-5l"></a>皆无所有，<a id="a-5m"></a>犹如虚空，<a id="a-5n"></a>无有坚固，<a id="a-5o"></a>不生不出，<a id="a-5p"></a>不动不退，<a id="a-5q"></a>常住一相，<a id="a-5r"></a>是名近处，<a id="a-5s"></a>若有比丘，<a id="a-5t"></a>于我灭后，<a id="a-5u"></a>入是行处，<a id="a-5v"></a>及亲近处，<a id="a-5w"></a>说斯经时，<a id="a-5x"></a>无有怯弱，<a id="a-5y"></a>菩萨有时，<a id="a-5z"></a>入于静室，<a id="a-60"></a>以正忆念，<a id="a-61"></a>随义观法，<a id="a-62"></a>从禅定起，<a id="a-63"></a>为诸国王，<a id="a-64"></a>王子臣民，<a id="a-65"></a>婆罗门等，<a id="a-66"></a>开化演畅，<a id="a-67"></a>说斯经典，<a id="a-68"></a>其心安隐，<a id="a-69"></a>无有怯弱，<a id="a-6A"></a>文殊师利，<a id="a-6B"></a>是名菩萨，<a id="a-6C"></a>安住初法，<a id="a-6D"></a>能于后世，<a id="a-6E"></a>说法华经。</p>
  <p id="a6F">又文殊师利，<a id="a-6G"></a>如来灭后于末法中，<a id="a-6H"></a>欲说是经，<a id="a-6I"></a>应住安乐行，<a id="a-6J"></a>若口宣说，<a id="a-6K"></a>若读经时，<a id="a-6L"></a>不乐说人及经典过，<a id="a-6M"></a>亦不轻慢诸余法师，<a id="a-6N"></a>不说他人好恶长短，<a id="a-6O"></a>于声闻人亦不称名说其过恶，<a id="a-6P"></a>亦不称名赞叹其美。<a id="a-6Q"></a>又亦不生怨嫌之心，<a id="a-6R"></a>善修如是安乐心故，<a id="a-6S"></a>诸有听者不逆其意，<a id="a-6T"></a>有所难问，<a id="a-6U"></a>不以小乘法答，<a id="a-6V"></a>但以大乘而为解说，<a id="a-6W"></a>令得一切种智。<a id="a-6X"></a>尔时世尊，<a id="a-6Y"></a>欲重宣此义，<a id="a-6Z"></a>而说偈言：<a id="a-6a"></a>菩萨常乐，<a id="a-6b"></a>安隐说法，<a id="a-6c"></a>于清净地，<a id="a-6d"></a>而施床座，<a id="a-6e"></a>以油涂身，<a id="a-6f"></a>澡浴尘秽，<a id="a-6g"></a>著新净衣，<a id="a-6h"></a>内外俱净，<a id="a-6i"></a>安处法座，<a id="a-6j"></a>随问为说，<a id="a-6k"></a>若有比丘，<a id="a-6l"></a>及比丘尼，<a id="a-6m"></a>诸优婆塞，<a id="a-6n"></a>及优婆夷，<a id="a-6o"></a>国王王子，<a id="a-6p"></a>群臣士民，<a id="a-6q"></a>以微妙义，<a id="a-6r"></a>和颜为说，<a id="a-6s"></a>若有难问，<a id="a-6t"></a>随义而答，<a id="a-6u"></a>因缘譬喻，<a id="a-6v"></a>敷演分别，<a id="a-6w"></a>以是方便，<a id="a-6x"></a>皆使发心，<a id="a-6y"></a>渐渐增益，<a id="a-6z"></a>入于佛道，<a id="a-70"></a>除懒惰意，<a id="a-71"></a>及懈怠想，<a id="a-72"></a>离诸忧恼，<a id="a-73"></a>慈心说法，<a id="a-74"></a>昼夜常说，<a id="a-75"></a>无上道教，<a id="a-76"></a>以诸因缘，<a id="a-77"></a>无量譬喻，<a id="a-78"></a>开示众生，<a id="a-79"></a>咸令欢喜，<a id="a-7A"></a>衣服卧具，<a id="a-7B"></a>饮食医药，<a id="a-7C"></a>而于其中，<a id="a-7D"></a>无所希望，<a id="a-7E"></a>但一心念，<a id="a-7F"></a>说法因缘，<a id="a-7G"></a>愿成佛道，<a id="a-7H"></a>令众亦尔，<a id="a-7I"></a>是则大利，<a id="a-7J"></a>安乐供养，<a id="a-7K"></a>我灭度后，<a id="a-7L"></a>若有比丘，<a id="a-7M"></a>能演说斯，<a id="a-7N"></a>妙法华经，<a id="a-7O"></a>心无嫉恚，<a id="a-7P"></a>诸恼障碍，<a id="a-7Q"></a>亦无忧愁，<a id="a-7R"></a>及骂詈者，<a id="a-7S"></a>又无怖畏，<a id="a-7T"></a>加刀杖等，<a id="a-7U"></a>亦无摈出，<a id="a-7V"></a>安住忍故，<a id="a-7W"></a>智者如是，<a id="a-7X"></a>善修其心，<a id="a-7Y"></a>能住安乐，<a id="a-7Z"></a>如我上说，<a id="a-7a"></a>其人功德，<a id="a-7b"></a>千亿万劫，<a id="a-7c"></a>算数譬喻，<a id="a-7d"></a>说不能尽。</p>
  <p id="a7e">又文殊师利，<a id="a-7f"></a>菩萨摩诃萨，<a id="a-7g"></a>于后末世法欲灭时，<a id="a-7h"></a>受持读诵斯经典者，<a id="a-7i"></a>无怀嫉妒谄诳之心，<a id="a-7j"></a>亦勿轻骂学佛道者求其长短，<a id="a-7k"></a>若比丘比丘尼优婆塞优婆夷，<a id="a-7l"></a>求声闻者，<a id="a-7m"></a>求辟支佛者，<a id="a-7n"></a>求菩萨道者，<a id="a-7o"></a>无得恼之令其疑悔，<a id="a-7p"></a>语其人言，<a id="a-7q"></a>汝等去道甚远，<a id="a-7r"></a>终不能得一切种智，<a id="a-7s"></a>所以者何？<a id="a-7t"></a>汝是放逸之人，<a id="a-7u"></a>于道懈怠故，<a id="a-7v"></a>又亦不应戏论诸法有所诤竞，<a id="a-7w"></a>当于一切众生起大悲想，<a id="a-7x"></a>于诸如来起慈父想，<a id="a-7y"></a>于诸菩萨起大师想，<a id="a-7z"></a>于十方诸大菩萨常应深心恭敬礼拜，<a id="a-80"></a>于一切众生平等说法，<a id="a-81"></a>以顺法故，<a id="a-82"></a>不多不少，<a id="a-83"></a>乃至深爱法者，<a id="a-84"></a>亦不为多说。<a id="a-85"></a>文殊师利，<a id="a-86"></a>是菩萨摩诃萨，<a id="a-87"></a>于后末世法欲灭时，<a id="a-88"></a>有成就是第三安乐行者，<a id="a-89"></a>说是法时，<a id="a-8A"></a>无能恼乱得好同学，<a id="a-8B"></a>共读诵是经，<a id="a-8C"></a>亦得大众而来听受，<a id="a-8D"></a>听已能持，<a id="a-8E"></a>持已能诵，<a id="a-8F"></a>诵已能说，<a id="a-8G"></a>说已能书，<a id="a-8H"></a>若使人书，<a id="a-8I"></a>供养经卷恭敬尊重赞叹。<a id="a-8J"></a>尔时世尊，<a id="a-8K"></a>欲重宣此义，<a id="a-8L"></a>而说偈言：<a id="a-8M"></a>若欲说是经，<a id="a-8N"></a>当舍嫉恚慢，<a id="a-8O"></a>谄诳邪伪心，<a id="a-8P"></a>常修质直行，<a id="a-8Q"></a>不轻蔑于人，<a id="a-8R"></a>亦不戏论法，<a id="a-8S"></a>不令他疑悔，<a id="a-8T"></a>云汝不得佛，<a id="a-8U"></a>是佛子说法，<a id="a-8V"></a>常柔和能忍，<a id="a-8W"></a>慈悲于一切，<a id="a-8X"></a>不生懈怠心，</p>
  <p id="a8Y">十方大菩萨，<a id="a-8Z"></a>愍众故行道，<a id="a-8a"></a>应生恭敬心，<a id="a-8b"></a>是则我大师，<a id="a-8c"></a>于诸佛世尊，<a id="a-8d"></a>生无上父想，<a id="a-8e"></a>破于憍慢心，<a id="a-8f"></a>说法无障碍，<a id="a-8g"></a>第三法如是，<a id="a-8h"></a>智者应守护，<a id="a-8i"></a>一心安乐行，<a id="a-8j"></a>无量众所敬。</p>
  <p id="a8k">又文殊师利，<a id="a-8l"></a>菩萨摩诃萨，<a id="a-8m"></a>于后末世法欲灭时，<a id="a-8n"></a>有持是法华经者，<a id="a-8o"></a>于在家出家人中生大慈心，<a id="a-8p"></a>于非菩萨人中生大悲心，<a id="a-8q"></a>应作是念，<a id="a-8r"></a>如是之人则为大失。<a id="a-8s"></a>如来方便随宜说法，<a id="a-8t"></a>不闻不知不觉不问不信不解，<a id="a-8u"></a>其人虽不问不信不解是经，<a id="a-8v"></a>我得阿耨多罗三藐三菩提时，<a id="a-8w"></a>随在何地，<a id="a-8x"></a>以神通力智慧力，<a id="a-8y"></a>引之令得住是法中。<a id="a-8z"></a>文殊师利，<a id="a-90"></a>是菩萨摩诃萨，<a id="a-91"></a>于如来灭后有成就此第四法者，<a id="a-92"></a>说是法时无有过失，<a id="a-93"></a>常为比丘比丘尼优婆塞优婆夷，<a id="a-94"></a>国王王子大臣人民婆罗门居士等，<a id="a-95"></a>供养恭敬尊重赞叹，<a id="a-96"></a>虚空诸天为听法故，<a id="a-97"></a>亦常随侍，<a id="a-98"></a>若在聚落城邑空闲林中，<a id="a-99"></a>有人来欲难问者，<a id="a-9A"></a>诸天昼夜常为法故，<a id="a-9B"></a>而卫护之。<a id="a-9C"></a>能令听者皆得欢喜，<a id="a-9D"></a>所以者何？<a id="a-9E"></a>此经是一切过去未来现在诸佛神力所护故。<a id="a-9F"></a>文殊师利，<a id="a-9G"></a>是法华经，<a id="a-9H"></a>于无量国中，<a id="a-9I"></a>乃至名字不可得闻，<a id="a-9J"></a>何况得见受持读诵。<a id="a-9K"></a>文殊师利，<a id="a-9L"></a>譬如强力转轮圣王，<a id="a-9M"></a>欲以威势降伏诸国，<a id="a-9N"></a>而诸小王不顺其命，<a id="a-9O"></a>时转轮王，<a id="a-9P"></a>起种种兵而往讨伐，<a id="a-9Q"></a>王见兵众战有功者，<a id="a-9R"></a>即大欢喜，<a id="a-9S"></a>随功赏赐，<a id="a-9T"></a>或与田宅聚落城邑，<a id="a-9U"></a>或与衣服严身之具，<a id="a-9V"></a>或与种种珍宝，<a id="a-9W"></a>金银琉璃车磲马瑙珊瑚琥珀，<a id="a-9X"></a>象马车乘奴婢人民，<a id="a-9Y"></a>唯髻中明珠，<a id="a-9Z"></a>不以与之，<a id="a-9a"></a>所以者何？<a id="a-9b"></a>独王顶上有此一珠，<a id="a-9c"></a>若以与之，<a id="a-9d"></a>王诸眷属必大惊怪。<a id="a-9e"></a>文殊师利，<a id="a-9f"></a>如来亦复如是，<a id="a-9g"></a>以禅定智慧力得法国土，<a id="a-9h"></a>王于三界，<a id="a-9i"></a>而诸魔王不肯顺伏，<a id="a-9j"></a>如来贤圣诸将与之共战，<a id="a-9k"></a>其有功者，<a id="a-9l"></a>心亦欢喜，<a id="a-9m"></a>于四众中为说诸经，<a id="a-9n"></a>令其心悦，<a id="a-9o"></a>赐以禅定解脱无漏根力诸法之财，<a id="a-9p"></a>又复赐与涅槃之城，<a id="a-9q"></a>言得灭度，<a id="a-9r"></a>引导其心，<a id="a-9s"></a>令皆欢喜而不为说是法华经。<a id="a-9t"></a>文殊师利，<a id="a-9u"></a>如转轮王见诸兵众有大功者，<a id="a-9v"></a>心甚欢喜以此难信之珠，<a id="a-9w"></a>久在髻中，<a id="a-9x"></a>不妄与人，<a id="a-9y"></a>而今与之，<a id="a-9z"></a>如来亦复如是，<a id="a-A0"></a>于三界中为大法王，<a id="a-A1"></a>以法教化一切众生，<a id="a-A2"></a>见贤圣军与五阴魔烦恼魔死魔共战，<a id="a-A3"></a>有大功勋，<a id="a-A4"></a>灭三毒出三界破魔网。<a id="a-A5"></a>尔时如来亦大欢喜，<a id="a-A6"></a>此法华经，<a id="a-A7"></a>能令众生至一切智，<a id="a-A8"></a>一切世间多怨难信，<a id="a-A9"></a>先所未说而今说之，<a id="a-AA"></a>文殊师利，<a id="a-AB"></a>此法华经，<a id="a-AC"></a>是诸如来第一之说，<a id="a-AD"></a>于诸说中最为甚深，<a id="a-AE"></a>末后赐与，<a id="a-AF"></a>如彼强力之王，<a id="a-AG"></a>久护明珠，<a id="a-AH"></a>今乃与之。<a id="a-AI"></a>文殊师利，<a id="a-AJ"></a>此法华经，<a id="a-AK"></a>诸佛如来秘密之藏，<a id="a-AL"></a>于诸经中最在其上，<a id="a-AM"></a>长夜守护不妄宣说，<a id="a-AN"></a>始于今日乃与汝等而敷演之。<a id="a-AO"></a>尔时世尊，<a id="a-AP"></a>欲重宣此义，<a id="a-AQ"></a>而说偈言：<a id="a-AR"></a>常行忍辱，<a id="a-AS"></a>哀愍一切，<a id="a-AT"></a>乃能演说，<a id="a-AU"></a>佛所赞经，<a id="a-AV"></a>后末世时，<a id="a-AW"></a>持此经者，<a id="a-AX"></a>于家出家，<a id="a-AY"></a>及非菩萨，<a id="a-AZ"></a>应生慈悲，<a id="a-Aa"></a>斯等不闻，<a id="a-Ab"></a>不信是经，<a id="a-Ac"></a>则为大失，<a id="a-Ad"></a>我得佛道，<a id="a-Ae"></a>以诸方便，<a id="a-Af"></a>为说此法，<a id="a-Ag"></a>令住其中，<a id="a-Ah"></a>譬如强力，<a id="a-Ai"></a>转轮之王，<a id="a-Aj"></a>兵战有功，<a id="a-Ak"></a>赏赐诸物，<a id="a-Al"></a>象马车乘，<a id="a-Am"></a>严身之具，<a id="a-An"></a>及诸田宅，<a id="a-Ao"></a>聚落城邑，<a id="a-Ap"></a>或与衣服，<a id="a-Aq"></a>种种珍宝，<a id="a-Ar"></a>奴婢财物，<a id="a-As"></a>欢喜赐与，<a id="a-At"></a>如有勇健，<a id="a-Au"></a>能为难事，<a id="a-Av"></a>王解髻中，<a id="a-Aw"></a>明珠与之，<a id="a-Ax"></a>如来亦尔，<a id="a-Ay"></a>为诸法王，<a id="a-Az"></a>忍辱大力，<a id="a-B0"></a>智慧宝藏，<a id="a-B1"></a>以大慈悲，<a id="a-B2"></a>如法化世，<a id="a-B3"></a>见一切人，<a id="a-B4"></a>受诸苦恼，<a id="a-B5"></a>欲求解脱，<a id="a-B6"></a>与诸魔战，<a id="a-B7"></a>为是众生，<a id="a-B8"></a>说种种法，<a id="a-B9"></a>以大方便，<a id="a-BA"></a>说此诸经，<a id="a-BB"></a>既知众生，<a id="a-BC"></a>得其力已，<a id="a-BD"></a>末后乃为，<a id="a-BE"></a>说是法华，<a id="a-BF"></a>如王解髻，<a id="a-BG"></a>明珠与之，<a id="a-BH"></a>此经为尊，<a id="a-BI"></a>众经中上，<a id="a-BJ"></a>我常守护，<a id="a-BK"></a>不妄开示，<a id="a-BL"></a>今正是时，<a id="a-BM"></a>为汝等说，<a id="a-BN"></a>我灭度后，<a id="a-BO"></a>求佛道者，<a id="a-BP"></a>欲得安隐，<a id="a-BQ"></a>演说斯经，<a id="a-BR"></a>应当亲近，<a id="a-BS"></a>如是四法，<a id="a-BT"></a>读是经者，<a id="a-BU"></a>常无忧恼，<a id="a-BV"></a>又无病痛，<a id="a-BW"></a>颜色鲜白，<a id="a-BX"></a>不生贫穷，<a id="a-BY"></a>卑贱丑陋，<a id="a-BZ"></a>众生乐见，<a id="a-Ba"></a>如慕贤圣，<a id="a-Bb"></a>天诸童子，<a id="a-Bc"></a>以为给使，<a id="a-Bd"></a>刀杖不加，<a id="a-Be"></a>毒不能害，<a id="a-Bf"></a>若人恶骂，<a id="a-Bg"></a>口则闭塞，<a id="a-Bh"></a>游行无畏，<a id="a-Bi"></a>如师子王，<a id="a-Bj"></a>智慧光明，<a id="a-Bk"></a>如日之照，<a id="a-Bl"></a>若于梦中，<a id="a-Bm"></a>但见妙事，<a id="a-Bn"></a>见诸如来，<a id="a-Bo"></a>坐师子座，<a id="a-Bp"></a>诸比丘众，<a id="a-Bq"></a>围绕说法，<a id="a-Br"></a>又见龙神，<a id="a-Bs"></a>阿修罗等，<a id="a-Bt"></a>数如恒沙，<a id="a-Bu"></a>恭敬合掌，<a id="a-Bv"></a>自见其身，<a id="a-Bw"></a>而为说法，<a id="a-Bx"></a>又见诸佛，<a id="a-By"></a>身相金色，<a id="a-Bz"></a>放无量光，<a id="a-C0"></a>照于一切，<a id="a-C1"></a>以梵音声，<a id="a-C2"></a>演说诸法，<a id="a-C3"></a>佛为四众，<a id="a-C4"></a>说无上法，<a id="a-C5"></a>见身处中，<a id="a-C6"></a>合掌赞佛，<a id="a-C7"></a>闻法欢喜，<a id="a-C8"></a>而为供养，<a id="a-C9"></a>得陀罗尼，<a id="a-CA"></a>证不退智，</p>
  <p id="aCB">佛知其心，<a id="a-CC"></a>深入佛道，<a id="a-CD"></a>即为授记，<a id="a-CE"></a>成最正觉，<a id="a-CF"></a>汝善男子，<a id="a-CG"></a>当于来世，<a id="a-CH"></a>得无量智，<a id="a-CI"></a>佛之大道，<a id="a-CJ"></a>国土严净，<a id="a-CK"></a>广大无比，<a id="a-CL"></a>亦有四众，<a id="a-CM"></a>合掌听法，<a id="a-CN"></a>又见自身，<a id="a-CO"></a>在山林中，<a id="a-CP"></a>修习善法，<a id="a-CQ"></a>证诸实相，<a id="a-CR"></a>深入禅定，<a id="a-CS"></a>见十方佛。</p>
  <p id="aCT">诸佛身金色，<a id="a-CU"></a>百福相庄严，<a id="a-CV"></a>闻法为人说，<a id="a-CW"></a>常有是好梦，<a id="a-CX"></a>又梦作国王，<a id="a-CY"></a>舍宫殿眷属，<a id="a-CZ"></a>及上妙五欲，<a id="a-Ca"></a>行诣于道场，<a id="a-Cb"></a>在菩提树下，<a id="a-Cc"></a>而处师子座，<a id="a-Cd"></a>求道过七日，<a id="a-Ce"></a>得诸佛之智，<a id="a-Cf"></a>成无上道已，<a id="a-Cg"></a>起而转法轮，<a id="a-Ch"></a>为四众说法，<a id="a-Ci"></a>经千万亿劫，<a id="a-Cj"></a>说无漏妙法，<a id="a-Ck"></a>度无量众生，<a id="a-Cl"></a>后当入涅槃，<a id="a-Cm"></a>如烟尽灯灭，<a id="a-Cn"></a>若后恶世中，<a id="a-Co"></a>说是第一法，<a id="a-Cp"></a>是人得大利，<a id="a-Cq"></a>如上诸功德。</p>
  <p data-pb></p>
  <h2 id="aCr">从地踊出品第十四</h2>
  <p id="aCs">尔时他方国土，<a id="a-Ct"></a>诸来菩萨摩诃萨，<a id="a-Cu"></a>过八恒河沙数，<a id="a-Cv"></a>于大众中起合掌作礼，<a id="a-Cw"></a>而白佛言：<a id="a-Cx"></a>世尊，<a id="a-Cy"></a>若听我等，<a id="a-Cz"></a>于佛灭后，<a id="a-D0"></a>在此娑婆世界，<a id="a-D1"></a>勤加精进，<a id="a-D2"></a>护持读诵书写供养是经典者，<a id="a-D3"></a>当于此土而广说之。<a id="a-D4"></a>尔时佛告诸菩萨摩诃萨众，<a id="a-D5"></a>止善男子，<a id="a-D6"></a>不须汝等护持此经，<a id="a-D7"></a>所以者何？<a id="a-D8"></a>我娑婆世界，<a id="a-D9"></a>自有六万恒河沙等菩萨摩诃萨，<a id="a-DA"></a>一一菩萨，<a id="a-DB"></a>各有六万恒河沙眷属，<a id="a-DC"></a>是诸人等，<a id="a-DD"></a>能于我灭后护持读诵广说此经，<a id="a-DE"></a>佛说是时，<a id="a-DF"></a>娑婆世界三千大千国土，<a id="a-DG"></a>地皆震裂，<a id="a-DH"></a>而于其中，<a id="a-DI"></a>有无量千万亿菩萨摩诃萨，<a id="a-DJ"></a>同时踊出，<a id="a-DK"></a>是诸菩萨身皆金色，<a id="a-DL"></a>三十二相无量光明，<a id="a-DM"></a>先尽在此娑婆世界之下此界虚空中住，<a id="a-DN"></a>是诸菩萨闻释迦牟尼佛所说音声，<a id="a-DO"></a>从下发来，<a id="a-DP"></a>一一菩萨，<a id="a-DQ"></a>皆是大众唱导之首，<a id="a-DR"></a>各将六万恒河沙眷属，<a id="a-DS"></a>况将五万四万三万二万一万恒河沙等眷属者，<a id="a-DT"></a>况复乃至一恒河沙，<a id="a-DU"></a>半恒河沙，<a id="a-DV"></a>四分之一，<a id="a-DW"></a>乃至千万亿那由他分之一，<a id="a-DX"></a>况复千万亿那由他眷属，<a id="a-DY"></a>况复亿万眷属，<a id="a-DZ"></a>况复千万百万乃至一万，<a id="a-Da"></a>况复一千一百乃至一十，<a id="a-Db"></a>况复将五四三二一弟子者，<a id="a-Dc"></a>况复单己乐远离行，<a id="a-Dd"></a>如是等比无量无边，<a id="a-De"></a>算数譬喻所不能知，<a id="a-Df"></a>是诸菩萨从地出已，<a id="a-Dg"></a>各诣虚空七宝妙塔多宝如来释迦牟尼佛所，<a id="a-Dh"></a>到已向二世尊，<a id="a-Di"></a>头面礼足，<a id="a-Dj"></a>及至诸宝树下师子座上佛所，<a id="a-Dk"></a>亦皆作礼右绕三匝合掌恭敬，<a id="a-Dl"></a>以诸菩萨种种赞法，<a id="a-Dm"></a>而以赞叹，<a id="a-Dn"></a>住在一面，<a id="a-Do"></a>欣乐瞻仰于二世尊，<a id="a-Dp"></a>是诸菩萨摩诃萨，<a id="a-Dq"></a>从初踊出，<a id="a-Dr"></a>以诸菩萨种种赞法，<a id="a-Ds"></a>而赞于佛，<a id="a-Dt"></a>如是时间，<a id="a-Du"></a>经五十小劫，<a id="a-Dv"></a>是时释迦牟尼佛默然而坐，<a id="a-Dw"></a>及诸四众亦皆默然，<a id="a-Dx"></a>五十小劫，<a id="a-Dy"></a>佛神力故，<a id="a-Dz"></a>令诸大众谓如半日。<a id="a-E0"></a>尔时四众，<a id="a-E1"></a>亦以佛神力故，<a id="a-E2"></a>见诸菩萨遍满无量百千万亿国土虚空，<a id="a-E3"></a>是菩萨众中，<a id="a-E4"></a>有四导师，<a id="a-E5"></a>一名上行，<a id="a-E6"></a>二名无边行，<a id="a-E7"></a>三名净行，<a id="a-E8"></a>四名安立行，<a id="a-E9"></a>是四菩萨，<a id="a-EA"></a>于其众中，<a id="a-EB"></a>最为上首唱导之师，<a id="a-EC"></a>在大众前各共合掌，<a id="a-ED"></a>观释迦牟尼佛，<a id="a-EE"></a>而问讯言：<a id="a-EF"></a>世尊，<a id="a-EG"></a>少病少恼安乐行不？<a id="a-EH"></a>所应度者受教易不？<a id="a-EI"></a>不令世尊生疲劳耶？<a id="a-EJ"></a>尔时四大菩萨，<a id="a-EK"></a>而说偈言：<a id="a-EL"></a>世尊安乐，<a id="a-EM"></a>少病少恼，<a id="a-EN"></a>教化众生，<a id="a-EO"></a>得无疲倦，<a id="a-EP"></a>又诸众生，<a id="a-EQ"></a>受化易不，<a id="a-ER"></a>不令世尊，<a id="a-ES"></a>生疲劳耶。</p>
  <p id="aET">尔时世尊，<a id="a-EU"></a>于菩萨大众中，<a id="a-EV"></a>而作是言，<a id="a-EW"></a>如是如是！<a id="a-EX"></a>诸善男子，<a id="a-EY"></a>如来安乐少病少恼，<a id="a-EZ"></a>诸众生等易可化度，<a id="a-Ea"></a>无有疲劳，<a id="a-Eb"></a>所以者何？<a id="a-Ec"></a>是诸众生，<a id="a-Ed"></a>世世已来常受我化，<a id="a-Ee"></a>亦于过去诸佛，<a id="a-Ef"></a>供养尊重种诸善根，<a id="a-Eg"></a>此诸众生，<a id="a-Eh"></a>始见我身，<a id="a-Ei"></a>闻我所说，<a id="a-Ej"></a>即皆信受，<a id="a-Ek"></a>入如来慧，<a id="a-El"></a>除先修习，<a id="a-Em"></a>学小乘者，<a id="a-En"></a>如是之人，<a id="a-Eo"></a>我今亦令得闻是经入于佛慧。<a id="a-Ep"></a>尔时诸大菩萨，<a id="a-Eq"></a>而说偈言：<a id="a-Er"></a>善哉善哉，<a id="a-Es"></a>大雄世尊，<a id="a-Et"></a>诸众生等，<a id="a-Eu"></a>易可化度，<a id="a-Ev"></a>能问诸佛，<a id="a-Ew"></a>甚深智慧，<a id="a-Ex"></a>闻已信行，<a id="a-Ey"></a>我等随喜。</p>
  <p id="aEz">于时世尊赞叹上首诸大菩萨，<a id="a-F0"></a>善哉善哉！<a id="a-F1"></a>善男子，<a id="a-F2"></a>汝等能于如来发随喜心。<a id="a-F3"></a>尔时弥勒菩萨，<a id="a-F4"></a>及八千恒河沙诸菩萨众，<a id="a-F5"></a>皆作是念，<a id="a-F6"></a>我等从昔已来，<a id="a-F7"></a>不见不闻，<a id="a-F8"></a>如是大菩萨摩诃萨众，<a id="a-F9"></a>从地踊出住世尊前，<a id="a-FA"></a>合掌供养问讯如来，<a id="a-FB"></a>时弥勒菩萨摩诃萨，<a id="a-FC"></a>知八千恒河沙诸菩萨等心之所念，<a id="a-FD"></a>并欲自决所疑，<a id="a-FE"></a>合掌向佛，<a id="a-FF"></a>以偈问言：<a id="a-FG"></a>无量千万亿，<a id="a-FH"></a>大众诸菩萨，<a id="a-FI"></a>昔所未曾见，<a id="a-FJ"></a>愿两足尊说，<a id="a-FK"></a>是从何所来，<a id="a-FL"></a>以何因缘集，<a id="a-FM"></a>巨身大神通，<a id="a-FN"></a>智慧叵思议，<a id="a-FO"></a>其志甚坚固，<a id="a-FP"></a>有大忍辱力，<a id="a-FQ"></a>众生所乐见，<a id="a-FR"></a>为从何所来，<a id="a-FS"></a>一一诸菩萨，<a id="a-FT"></a>所将诸眷属，</p>
  <p id="aFU">其数无有量，<a id="a-FV"></a>如恒河沙等，<a id="a-FW"></a>或有大菩萨，<a id="a-FX"></a>将六万恒沙，<a id="a-FY"></a>如是诸大众，<a id="a-FZ"></a>一心求佛道，<a id="a-Fa"></a>是诸大师等，<a id="a-Fb"></a>六万恒河沙，<a id="a-Fc"></a>俱来供养佛，<a id="a-Fd"></a>及护持是经，<a id="a-Fe"></a>将五万恒沙，<a id="a-Ff"></a>其数过于是，<a id="a-Fg"></a>四万及三万，<a id="a-Fh"></a>二万至一万，<a id="a-Fi"></a>一千一百等，<a id="a-Fj"></a>乃至一恒沙，<a id="a-Fk"></a>半及三四分，<a id="a-Fl"></a>亿万分之一，<a id="a-Fm"></a>千万那由他，<a id="a-Fn"></a>万亿诸弟子，<a id="a-Fo"></a>乃至于半亿，<a id="a-Fp"></a>其数复过上，<a id="a-Fq"></a>百万至一万，<a id="a-Fr"></a>一千及一百，<a id="a-Fs"></a>五十与一十，<a id="a-Ft"></a>乃至三二一，<a id="a-Fu"></a>单己无眷属，<a id="a-Fv"></a>乐于独处者，<a id="a-Fw"></a>俱来至佛所，<a id="a-Fx"></a>其数转过上，<a id="a-Fy"></a>如是诸大众，<a id="a-Fz"></a>若人行筹数，<a id="a-G0"></a>过于恒沙劫，<a id="a-G1"></a>犹不能尽知，<a id="a-G2"></a>是诸大威德，<a id="a-G3"></a>精进菩萨众，<a id="a-G4"></a>谁为其说法，<a id="a-G5"></a>教化而成就，<a id="a-G6"></a>从谁初发心，<a id="a-G7"></a>称扬何佛法，<a id="a-G8"></a>受持行谁经，<a id="a-G9"></a>修习何佛道，<a id="a-GA"></a>如是诸菩萨，<a id="a-GB"></a>神通大智力，<a id="a-GC"></a>四方地震裂，<a id="a-GD"></a>皆从中踊出，<a id="a-GE"></a>世尊我昔来，<a id="a-GF"></a>未曾见是事，<a id="a-GG"></a>愿说其所从，<a id="a-GH"></a>国土之名号，<a id="a-GI"></a>我常游诸国，<a id="a-GJ"></a>未曾见是众，<a id="a-GK"></a>我于此众中，<a id="a-GL"></a>乃不识一人，<a id="a-GM"></a>忽然从地出，<a id="a-GN"></a>愿说其因缘，<a id="a-GO"></a>今此之大会，<a id="a-GP"></a>无量百千亿，<a id="a-GQ"></a>是诸菩萨等，<a id="a-GR"></a>皆欲知此事，<a id="a-GS"></a>是诸菩萨众，<a id="a-GT"></a>本末之因缘，<a id="a-GU"></a>无量德世尊，<a id="a-GV"></a>唯愿决众疑。</p>
  <p id="aGW">尔时释迦牟尼佛分身诸佛，<a id="a-GX"></a>从无量千万亿他方国土来者，<a id="a-GY"></a>在于八方诸宝树下师子座上结加趺坐，<a id="a-GZ"></a>其佛侍者，<a id="a-Ga"></a>各各见是菩萨大众于三千大千世界四方，<a id="a-Gb"></a>从地踊出住于虚空，<a id="a-Gc"></a>各白其佛言：<a id="a-Gd"></a>世尊，<a id="a-Ge"></a>此诸无量无边阿僧祇菩萨大众，<a id="a-Gf"></a>从何所来？<a id="a-Gg"></a>尔时诸佛各告侍者，<a id="a-Gh"></a>诸善男子，<a id="a-Gi"></a>且待须臾，<a id="a-Gj"></a>有菩萨摩诃萨，<a id="a-Gk"></a>名曰弥勒，<a id="a-Gl"></a>释迦牟尼佛之所授记，<a id="a-Gm"></a>次后作佛，<a id="a-Gn"></a>已问斯事，<a id="a-Go"></a>佛今答之，<a id="a-Gp"></a>汝等自当因是得闻，<a id="a-Gq"></a>尔时释迦牟尼佛告弥勒菩萨，<a id="a-Gr"></a>善哉善哉！<a id="a-Gs"></a>阿逸多！<a id="a-Gt"></a>乃能问佛如是大事，<a id="a-Gu"></a>汝等当共一心，<a id="a-Gv"></a>被精进铠，<a id="a-Gw"></a>发坚固意，<a id="a-Gx"></a>如来今欲显发宣示诸佛智慧，<a id="a-Gy"></a>诸佛自在神通之力，<a id="a-Gz"></a>诸佛师子奋迅之力，<a id="a-H0"></a>诸佛威猛大势之力。<a id="a-H1"></a>尔时世尊，<a id="a-H2"></a>欲重宣此义，<a id="a-H3"></a>而说偈言：<a id="a-H4"></a>当精进一心，<a id="a-H5"></a>我欲说此事，<a id="a-H6"></a>勿得有疑悔，<a id="a-H7"></a>佛智叵思议，<a id="a-H8"></a>汝今出信力，<a id="a-H9"></a>住于忍善中，<a id="a-HA"></a>昔所未闻法，<a id="a-HB"></a>今皆当得闻，<a id="a-HC"></a>我今安慰汝，<a id="a-HD"></a>勿得怀疑惧，<a id="a-HE"></a>佛无不实语，<a id="a-HF"></a>智慧不可量，<a id="a-HG"></a>所得第一法，<a id="a-HH"></a>甚深叵分别，<a id="a-HI"></a>如是今当说，<a id="a-HJ"></a>汝等一心听。</p>
  <p id="aHK">尔时世尊，<a id="a-HL"></a>说此偈已，<a id="a-HM"></a>告弥勒菩萨，<a id="a-HN"></a>我今于此大众，<a id="a-HO"></a>宣告汝等，<a id="a-HP"></a>阿逸多！<a id="a-HQ"></a>是诸大菩萨摩诃萨，<a id="a-HR"></a>无量无数阿僧祇，<a id="a-HS"></a>从地踊出汝等昔所未见者，<a id="a-HT"></a>我于是娑婆世界，<a id="a-HU"></a>得阿耨多罗三藐三菩提已，<a id="a-HV"></a>教化示导是诸菩萨，<a id="a-HW"></a>调伏其心令发道意，<a id="a-HX"></a>此诸菩萨皆于是娑婆世界之下此界虚空中住，<a id="a-HY"></a>于诸经典读诵通利思惟分别正忆念，<a id="a-HZ"></a>阿逸多！<a id="a-Ha"></a>是诸善男子等，<a id="a-Hb"></a>不乐在众多有所说，<a id="a-Hc"></a>常乐静处勤行精进，<a id="a-Hd"></a>未曾休息，<a id="a-He"></a>亦不依止人天而住，<a id="a-Hf"></a>常乐深智无有障碍，<a id="a-Hg"></a>亦常乐于诸佛之法，<a id="a-Hh"></a>一心精进求无上慧。<a id="a-Hi"></a>尔时世尊，<a id="a-Hj"></a>欲重宣此义，<a id="a-Hk"></a>而说偈言：<a id="a-Hl"></a>阿逸汝当知，<a id="a-Hm"></a>是诸大菩萨，<a id="a-Hn"></a>从无数劫来，<a id="a-Ho"></a>修习佛智慧，<a id="a-Hp"></a>悉是我所化，<a id="a-Hq"></a>令发大道心，<a id="a-Hr"></a>此等是我子，<a id="a-Hs"></a>依止是世界，<a id="a-Ht"></a>常行头陀事，<a id="a-Hu"></a>志乐于静处，<a id="a-Hv"></a>舍大众愦闹，<a id="a-Hw"></a>不乐多所说，<a id="a-Hx"></a>如是诸子等，<a id="a-Hy"></a>学习我道法，<a id="a-Hz"></a>昼夜常精进，<a id="a-I0"></a>为求佛道故，<a id="a-I1"></a>在娑婆世界，<a id="a-I2"></a>下方空中住，<a id="a-I3"></a>志念力坚固，<a id="a-I4"></a>常勤求智慧，<a id="a-I5"></a>说种种妙法，<a id="a-I6"></a>其心无所畏，<a id="a-I7"></a>我于伽耶城，<a id="a-I8"></a>菩提树下坐，<a id="a-I9"></a>得成最正觉，<a id="a-IA"></a>转无上法轮，<a id="a-IB"></a>尔乃教化之，<a id="a-IC"></a>令初发道心，<a id="a-ID"></a>今皆住不退，<a id="a-IE"></a>悉当得成佛，<a id="a-IF"></a>我今说实语，<a id="a-IG"></a>汝等一心信，<a id="a-IH"></a>我从久远来，<a id="a-II"></a>教化是等众。</p>
  <p id="aIJ">尔时弥勒菩萨摩诃萨，<a id="a-IK"></a>及无数诸菩萨等，<a id="a-IL"></a>心生疑惑，<a id="a-IM"></a>怪未曾有，<a id="a-IN"></a>而作是念，<a id="a-IO"></a>云何世尊，<a id="a-IP"></a>于少时间，<a id="a-IQ"></a>教化如是无量无边阿僧祇诸大菩萨，</p>
  <p id="aIR">令住阿耨多罗三藐三菩提，<a id="a-IS"></a>即白佛言：<a id="a-IT"></a>世尊，<a id="a-IU"></a>如来为太子时，<a id="a-IV"></a>出于释宫，<a id="a-IW"></a>去伽耶城不远，<a id="a-IX"></a>坐于道场，<a id="a-IY"></a>得成阿耨多罗三藐三菩提，<a id="a-IZ"></a>从是已来，<a id="a-Ia"></a>始过四十余年。<a id="a-Ib"></a>世尊，<a id="a-Ic"></a>云何于此少时，<a id="a-Id"></a>大作佛事，<a id="a-Ie"></a>以佛势力，<a id="a-If"></a>以佛功德，<a id="a-Ig"></a>教化如是无量大菩萨众，<a id="a-Ih"></a>当成阿耨多罗三藐三菩提。<a id="a-Ii"></a>世尊，<a id="a-Ij"></a>此大菩萨众，<a id="a-Ik"></a>假使有人，<a id="a-Il"></a>于千万亿劫，<a id="a-Im"></a>数不能尽，<a id="a-In"></a>不得其边，<a id="a-Io"></a>斯等久远已来于无量无边诸佛所殖诸善根，<a id="a-Ip"></a>成就菩萨道，<a id="a-Iq"></a>常修梵行。<a id="a-Ir"></a>世尊，<a id="a-Is"></a>如此之事，<a id="a-It"></a>世所难信，<a id="a-Iu"></a>譬如有人，<a id="a-Iv"></a>色美发黑年二十五，<a id="a-Iw"></a>指百岁人言是我子，<a id="a-Ix"></a>其百岁人，<a id="a-Iy"></a>亦指年少言是我父，<a id="a-Iz"></a>生育我等，<a id="a-J0"></a>是事难信，<a id="a-J1"></a>佛亦如是，<a id="a-J2"></a>得道已来其实未久，<a id="a-J3"></a>如此大众诸菩萨等，<a id="a-J4"></a>已于无量千万亿劫，<a id="a-J5"></a>为佛道故，<a id="a-J6"></a>勤行精进，<a id="a-J7"></a>善入出住无量百千万亿三昧，<a id="a-J8"></a>得大神通，<a id="a-J9"></a>久修梵行，<a id="a-JA"></a>善能次第集诸善法，<a id="a-JB"></a>巧于问答，<a id="a-JC"></a>人中之宝，<a id="a-JD"></a>一切世间甚为希有。<a id="a-JE"></a>今日世尊，<a id="a-JF"></a>方云得佛道时初令发心，<a id="a-JG"></a>教化示导令向阿耨多罗三藐三菩提。<a id="a-JH"></a>世尊，<a id="a-JI"></a>得佛未久，<a id="a-JJ"></a>乃能作此大功德事，<a id="a-JK"></a>我等虽复信佛随宜所说，<a id="a-JL"></a>佛所出言，<a id="a-JM"></a>未曾虚妄，<a id="a-JN"></a>佛所知者皆悉通达，<a id="a-JO"></a>然诸新发意菩萨，<a id="a-JP"></a>于佛灭后，<a id="a-JQ"></a>若闻是语，<a id="a-JR"></a>或不信受，<a id="a-JS"></a>而起破法罪业因缘，<a id="a-JT"></a>唯然世尊，<a id="a-JU"></a>愿为解说除我等疑，<a id="a-JV"></a>及未来世诸善男子，<a id="a-JW"></a>闻此事已亦不生疑。<a id="a-JX"></a>尔时弥勒菩萨，<a id="a-JY"></a>欲重宣此义，<a id="a-JZ"></a>而说偈言：<a id="a-Ja"></a>佛昔从释种，<a id="a-Jb"></a>出家近伽耶，<a id="a-Jc"></a>坐于菩提树，<a id="a-Jd"></a>尔来尚未久，<a id="a-Je"></a>此诸佛子等，<a id="a-Jf"></a>其数不可量，<a id="a-Jg"></a>久已行佛道，<a id="a-Jh"></a>住神通智力，<a id="a-Ji"></a>善学菩萨道，<a id="a-Jj"></a>不染世间法，<a id="a-Jk"></a>如莲华在水，<a id="a-Jl"></a>从地而踊出，<a id="a-Jm"></a>皆起恭敬心，<a id="a-Jn"></a>住于世尊前，<a id="a-Jo"></a>是事难思议，<a id="a-Jp"></a>云何而可信，<a id="a-Jq"></a>佛得道甚近，<a id="a-Jr"></a>所成就甚多，<a id="a-Js"></a>愿为除众疑，<a id="a-Jt"></a>如实分别说，<a id="a-Ju"></a>譬如少壮人，<a id="a-Jv"></a>年始二十五，<a id="a-Jw"></a>示人百岁子，<a id="a-Jx"></a>发白而面皱，<a id="a-Jy"></a>是等我所生，<a id="a-Jz"></a>子亦说是父，<a id="a-K0"></a>父少而子老，<a id="a-K1"></a>举世所不信，<a id="a-K2"></a>世尊亦如是，<a id="a-K3"></a>得道来甚近，<a id="a-K4"></a>是诸菩萨等，<a id="a-K5"></a>志固无怯弱，<a id="a-K6"></a>从无量劫来，<a id="a-K7"></a>而行菩萨道，<a id="a-K8"></a>巧于难问答，<a id="a-K9"></a>其心无所畏，<a id="a-KA"></a>忍辱心决定，<a id="a-KB"></a>端正有威德，<a id="a-KC"></a>十方佛所赞，<a id="a-KD"></a>善能分别说，<a id="a-KE"></a>不乐在人众，<a id="a-KF"></a>常好在禅定，<a id="a-KG"></a>为求佛道故，<a id="a-KH"></a>于下空中住，<a id="a-KI"></a>我等从佛闻，<a id="a-KJ"></a>于此事无疑，<a id="a-KK"></a>愿佛为未来，<a id="a-KL"></a>演说令开解，<a id="a-KM"></a>若有于此经，<a id="a-KN"></a>生疑不信者，<a id="a-KO"></a>即当堕恶道，<a id="a-KP"></a>愿今为解说，<a id="a-KQ"></a>是无量菩萨，<a id="a-KR"></a>云何于少时，<a id="a-KS"></a>教化令发心，<a id="a-KT"></a>而住不退地。</p>
 </body>
</html>