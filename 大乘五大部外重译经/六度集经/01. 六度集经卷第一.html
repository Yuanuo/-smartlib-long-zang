<!doctype html>
<html id="z3IBTgEMc" data-ver="1096">
 <head>
  <meta charset="utf-8">
  <meta author="康僧会">
  <meta library="龙藏">
  <meta catalog="大乘五大部外重译经">
  <meta period="吴">
 </head>
 <body>
  <h1 id="a1">六度集经卷第一</h1>
  <h2 id="a2">布施度无极第一上凡十章</h2>
  <p id="a3">闻如是。<a id="a-4"></a>一时佛在王舍国鹞山中。<a id="a-5"></a>时与五百应仪。<a id="a-6"></a>菩萨千人共坐。<a id="a-7"></a>中有菩萨名阿泥察。<a id="a-8"></a>佛说经道。<a id="a-9"></a>常靖心恻听。<a id="a-A"></a>寂然无念。<a id="a-B"></a>意定在经。<a id="a-C"></a>众祐知之。<a id="a-D"></a>为说菩萨六度无极难逮高行。<a id="a-E"></a>疾得为佛。<a id="a-F"></a>何谓为六。<a id="a-G"></a>一曰布施。<a id="a-H"></a>二曰持戒。<a id="a-I"></a>三曰忍辱。<a id="a-J"></a>四曰精进。<a id="a-K"></a>五曰禅定。<a id="a-L"></a>六曰明度无极高行。</p>
  <p id="aM">布施度无极者。<a id="a-N"></a>厥则云何。<a id="a-O"></a>慈育人物。<a id="a-P"></a>悲愍群邪。<a id="a-Q"></a>喜贤成度。<a id="a-R"></a>护济众生。<a id="a-S"></a>跨天踰地润弘河海。<a id="a-T"></a>布施众生。<a id="a-U"></a>饥者食之。<a id="a-V"></a>渴者饮之。<a id="a-W"></a>寒衣热凉。<a id="a-X"></a>疾济以药。<a id="a-Y"></a>车马舟舆。<a id="a-Z"></a>众宝名珍。<a id="a-a"></a>妻子国土。<a id="a-b"></a>索即惠之。<a id="a-c"></a>犹太子须大拏。<a id="a-d"></a>布施贫乏。<a id="a-e"></a>若亲育子。<a id="a-f"></a>父王屏逐。<a id="a-g"></a>愍而不怨。</p>
  <p data-pb></p>
  <h2 id="ah">（一）</h2>
  <p id="ai">者菩萨。<a id="a-j"></a>其心通真。<a id="a-k"></a>睹世无常。<a id="a-l"></a>荣命难保。<a id="a-m"></a>尽财布施。<a id="a-n"></a>天帝释睹菩萨慈育群生布施济众。<a id="a-o"></a>功勋巍巍。<a id="a-p"></a>德重十方。<a id="a-q"></a>惧夺己位。<a id="a-r"></a>因化为地狱。<a id="a-s"></a>现于其前曰。<a id="a-t"></a>布施济众。<a id="a-u"></a>命终魂灵入于太山地狱。<a id="a-v"></a>烧煮万毒为施受害也。<a id="a-w"></a>尔惠为乎。<a id="a-x"></a>菩萨报曰。<a id="a-y"></a>岂有施德而入太山地狱者乎。<a id="a-z"></a>释曰。<a id="a-10"></a>尔其不信可问辜者。<a id="a-11"></a>菩萨问曰。<a id="a-12"></a>尔以何缘处地狱乎。<a id="a-13"></a>罪人曰。<a id="a-14"></a>吾昔处世。<a id="a-15"></a>空家济穷。<a id="a-16"></a>拯拔众厄。<a id="a-17"></a>今受重辜处太山狱。<a id="a-18"></a>菩萨问曰。<a id="a-19"></a>仁惠获殃。<a id="a-1A"></a>受施者如之乎。<a id="a-1B"></a>释曰。<a id="a-1C"></a>受惠者。<a id="a-1D"></a>命终升天。<a id="a-1E"></a>菩萨报曰。<a id="a-1F"></a>吾之拯济唯为众生。<a id="a-1G"></a>假如子云诚吾愿矣。<a id="a-1H"></a>慈惠受罪吾必为之。<a id="a-1I"></a>危己济众菩萨上志也。<a id="a-1J"></a>释曰。<a id="a-1K"></a>尔何志愿尚斯高行。<a id="a-1L"></a>答曰。<a id="a-1M"></a>吾欲求佛擢济众生。<a id="a-1N"></a>令得泥洹不复生死。<a id="a-1O"></a>释闻圣趣。<a id="a-1P"></a>因却叩头曰。<a id="a-1Q"></a>实无布施慈济众生。<a id="a-1R"></a>远福受祸入太山狱者也。<a id="a-1S"></a>子德动乾坤。<a id="a-1T"></a>惧夺吾位。<a id="a-1U"></a>故示地狱以惑子志耳。<a id="a-1V"></a>愚欺圣人原其重尤。<a id="a-1W"></a>既悔过毕。<a id="a-1X"></a>稽首而退。<a id="a-1Y"></a>菩萨慈惠度无极行布施如是。</p>
  <p data-pb></p>
  <h2 id="a1Z">（二）</h2>
  <p id="a1a">者菩萨为大国王。<a id="a-1b"></a>号萨波达。<a id="a-1c"></a>布施众生恣其所索。<a id="a-1d"></a>愍济厄难常有悲怆。<a id="a-1e"></a>天帝释睹王慈惠德被十方。<a id="a-1f"></a>天神鬼龙佥然而曰。<a id="a-1g"></a>天帝尊位初无常人。<a id="a-1h"></a>戒具行高慈惠福隆。<a id="a-1i"></a>命尽神迁则为天帝。<a id="a-1j"></a>惧夺己位。<a id="a-1k"></a>欲往试之以照真伪。<a id="a-1l"></a>帝命边王曰。<a id="a-1m"></a>今彼人王慈润滂霈福德巍巍。<a id="a-1n"></a>恐于志求夺吾帝位。<a id="a-1o"></a>尔化为鸽疾之王所。<a id="a-1p"></a>佯恐怖求哀彼王。<a id="a-1q"></a>彼王仁惠必受尔归。<a id="a-1r"></a>吾当寻后从王索尔。<a id="a-1s"></a>王终不还。<a id="a-1t"></a>必当市肉。<a id="a-1u"></a>以当其处。<a id="a-1v"></a>吾诡不止。<a id="a-1w"></a>王意清真。<a id="a-1x"></a>许终不违。<a id="a-1y"></a>会自割身肉以当其重也。<a id="a-1z"></a>若其秤肉随而自重。<a id="a-20"></a>肉尽身痛其必悔矣。<a id="a-21"></a>意有悔者所志不成。<a id="a-22"></a>释即化为鹰。<a id="a-23"></a>边王化为鸽。<a id="a-24"></a>鸽疾飞趣于王足下。<a id="a-25"></a>恐怖而云。<a id="a-26"></a>大王哀我。<a id="a-27"></a>吾命穷矣。<a id="a-28"></a>王曰。<a id="a-29"></a>莫恐莫恐吾今活汝。<a id="a-2A"></a>鹰寻后至。<a id="a-2B"></a>向王说曰。<a id="a-2C"></a>吾鸽尔来。<a id="a-2D"></a>鸽是吾食。<a id="a-2E"></a>愿王相还。<a id="a-2F"></a>王曰。<a id="a-2G"></a>鸽来以命相归。<a id="a-2H"></a>已受其归。<a id="a-2I"></a>吾言守信终始无违。<a id="a-2J"></a>尔苟得肉吾自足尔令重百倍。<a id="a-2K"></a>鹰曰。<a id="a-2L"></a>吾唯欲鸽不用余</p>
  <p data-pb></p>
  <h2 id="a2M">（三）</h2>
  <p id="a2N">者菩萨贫窭尤困。<a id="a-2O"></a>与诸商人俱之他国。<a id="a-2P"></a>其众皆有信佛之志。<a id="a-2Q"></a>布施穷乏济度众生。<a id="a-2R"></a>等人佥曰。<a id="a-2S"></a>众皆慈惠。<a id="a-2T"></a>尔将何施。<a id="a-2U"></a>答曰。<a id="a-2V"></a>夫身假借之类靡不弃捐。<a id="a-2W"></a>吾睹海鱼。<a id="a-2X"></a>巨细相吞心为怆怆。<a id="a-2Y"></a>吾当以身代其小者。<a id="a-2Z"></a>令得须臾之命也。<a id="a-2a"></a>即自投海。<a id="a-2b"></a>海大鱼饱小者得活。<a id="a-2c"></a>魂灵化为鳣鱼之王。<a id="a-2d"></a>身有里数。<a id="a-2e"></a>海边有国。<a id="a-2f"></a>其国枯旱。<a id="a-2g"></a>黎庶饥馑更相吞啖。<a id="a-2h"></a>鱼为流泪曰。<a id="a-2i"></a>众生扰扰其苦痛哉。<a id="a-2j"></a>吾身有里数之肉。<a id="a-2k"></a>可供黎民旬月之乏。<a id="a-2l"></a>即自荡身上于国渚。<a id="a-2m"></a>举国啖之以存生命。<a id="a-2n"></a>辇肉数月而鱼犹生。<a id="a-2o"></a>天神下曰。<a id="a-2p"></a>尔为忍苦其可堪哉。<a id="a-2q"></a>何不放寿可离斯痛也。<a id="a-2r"></a>鱼曰。<a id="a-2s"></a>吾自绝命神逝身腐。<a id="a-2t"></a>民后饥馑将复相啖。<a id="a-2u"></a>吾不忍睹。<a id="a-2v"></a>心为其感矣。<a id="a-2w"></a>天曰。<a id="a-2x"></a>菩萨怀慈难齐。<a id="a-2y"></a>天为伤心曰。<a id="a-2z"></a>尔必得佛度吾众生矣。<a id="a-30"></a>有人以斧斫取其首。<a id="a-31"></a>鱼时死矣。<a id="a-32"></a>魂灵即感为王太子。<a id="a-33"></a>生有上圣之明。<a id="a-34"></a>四恩弘慈。<a id="a-35"></a>润齐二仪。<a id="a-36"></a>愍民困穷言之哽咽。<a id="a-37"></a>然国尚旱。<a id="a-38"></a>靖心齐肃退食绝献。<a id="a-39"></a>顿首悔过曰。<a id="a-3A"></a>民之不善。<a id="a-3B"></a>咎在我身。<a id="a-3C"></a>愿丧吾命惠民雨泽。<a id="a-3D"></a>日日哀恸犹至孝之子遭圣父之丧矣。<a id="a-3E"></a>精诚达远。<a id="a-3F"></a>即有各佛五百人来之其国界。<a id="a-3G"></a>王闻心喜悦若无身。<a id="a-3H"></a>奉迎稽首。<a id="a-3I"></a>请归正殿。<a id="a-3J"></a>皇后太子靡不肃虔。<a id="a-3K"></a>最味法服供足所乏。<a id="a-3L"></a>五体投地稽首叩头。<a id="a-3M"></a>涕泣而曰。<a id="a-3N"></a>吾心秽行浊。<a id="a-3O"></a>不合三尊四恩之教。<a id="a-3P"></a>苦酷人民罪当伐己流被下劣。<a id="a-3Q"></a>枯旱累载。<a id="a-3R"></a>黎庶饥馑怨痛伤情。<a id="a-3S"></a>愿除民灾以祸罪我。<a id="a-3T"></a>诸各佛曰。<a id="a-3U"></a>尔为仁君。<a id="a-3V"></a>慈恻仁惠。<a id="a-3W"></a>德齐帝释。<a id="a-3X"></a>诸佛普知。<a id="a-3Y"></a>今授汝福慎无戚也。<a id="a-3Z"></a>便疾敕民皆令种谷。<a id="a-3a"></a>王即如命。<a id="a-3b"></a>男女就业家无不修。<a id="a-3c"></a>稻化为蓏。<a id="a-3d"></a>农臣以闻。<a id="a-3e"></a>王曰。<a id="a-3f"></a>须熟。<a id="a-3g"></a>蓏实覆国。<a id="a-3h"></a>皆含稻穬。<a id="a-3i"></a>中容数斛。<a id="a-3j"></a>其味苾芬。<a id="a-3k"></a>香闻一国。<a id="a-3l"></a>举国欣怿叹咏王德。<a id="a-3m"></a>四境仇国皆称臣妾。<a id="a-3n"></a>黎民云集。<a id="a-3o"></a>国界日长。<a id="a-3p"></a>率土持戒归命三尊。<a id="a-3q"></a>王及臣民寿终之后皆生天上。<a id="a-3r"></a>佛言。<a id="a-3s"></a>时贫人者吾身是也。<a id="a-3t"></a>累劫仁惠拯济众生。<a id="a-3u"></a>功不徒朽。<a id="a-3v"></a>今果得佛。<a id="a-3w"></a>号天中天。<a id="a-3x"></a>为三界雄。<a id="a-3y"></a>菩萨慈惠度无极行布施如是。</p>
  <p data-pb></p>
  <h2 id="a3z">（四）</h2>
  <p id="a40">者菩萨。<a id="a-41"></a>时为逝心。<a id="a-42"></a>恒处山泽。<a id="a-43"></a>专精念道不犯诸恶。<a id="a-44"></a>食果饮水不畜微余。<a id="a-45"></a>慈念众生愚痴自衰。<a id="a-46"></a>每睹危厄没命济之。<a id="a-47"></a>行索果蓏。<a id="a-48"></a>道逢乳虎。<a id="a-49"></a>虎乳之后。<a id="a-4A"></a>疲困乏食。<a id="a-4B"></a>饥馑心荒。<a id="a-4C"></a>欲还食子。<a id="a-4D"></a>菩萨睹之怆然心悲。<a id="a-4E"></a>哀念众生处世忧苦其为无量。<a id="a-4F"></a>母子相吞其痛难言。<a id="a-4G"></a>哽咽流泪。<a id="a-4H"></a>回身四顾。<a id="a-4I"></a>索可以食虎以济子命都无所见。<a id="a-4J"></a>内自惟曰。<a id="a-4K"></a>夫虎肉食之类也。<a id="a-4L"></a>深重思惟。<a id="a-4M"></a>吾建志学道但为众生没在重苦欲以济之。<a id="a-4N"></a>令得去祸身命永安耳。<a id="a-4O"></a>吾后老死。<a id="a-4P"></a>身会弃捐。<a id="a-4Q"></a>不如慈惠济众成德。<a id="a-4R"></a>即自以首投虎口中。<a id="a-4S"></a>以头与者。<a id="a-4T"></a>欲令疾死不觉其痛耳。<a id="a-4U"></a>虎母子俱全。<a id="a-4V"></a>诸佛叹德。<a id="a-4W"></a>上圣齐功。<a id="a-4X"></a>天龙善神有道志者。<a id="a-4Y"></a>靡不怆然。<a id="a-4Z"></a>进行或得沟港、<a id="a-4a"></a>频来、<a id="a-4b"></a>不还．应真．缘一觉。<a id="a-4c"></a>有发无上正真道意者。<a id="a-4d"></a>以斯猛志。<a id="a-4e"></a>跨诸菩萨九劫之前。<a id="a-4f"></a>誓于五浊为天人师。<a id="a-4g"></a>度诸逆恶令伪顺道。<a id="a-4h"></a>菩萨慈惠度无极行布施如是。</p>
  <p data-pb></p>
  <h2 id="a4i">（五）</h2>
  <p id="a4j">者菩萨为大国王。<a id="a-4k"></a>国名干夷。<a id="a-4l"></a>王号偏悦。<a id="a-4m"></a>内明外仁。<a id="a-4n"></a>颜和正平。<a id="a-4o"></a>民从其化。<a id="a-4p"></a>狱无系囚。<a id="a-4q"></a>黎民贫乏恣所求索。<a id="a-4r"></a>慈惠和润。<a id="a-4s"></a>恩如帝释。<a id="a-4t"></a>他国逝心服王仁施从众所欲。<a id="a-4u"></a>群邪妒嫉以伪毁真。<a id="a-4v"></a>诣宫门曰。<a id="a-4w"></a>吾闻明王济黎民之困乏。<a id="a-4x"></a>犹天润之普覆。<a id="a-4y"></a>告卫士曰。<a id="a-4z"></a>尔可闻乎。<a id="a-50"></a>近臣以闻。<a id="a-51"></a>王即现矣。<a id="a-52"></a>逝心现曰。<a id="a-53"></a>明王仁泽被于四国。<a id="a-54"></a>有识之类靡不咨嗟。<a id="a-55"></a>敢执所愿欲以上闻。<a id="a-56"></a>王曰。<a id="a-57"></a>大善。<a id="a-58"></a>逝心曰。<a id="a-59"></a>天王尚施。<a id="a-5A"></a>求则无违。<a id="a-5B"></a>时宜应用人首为事。<a id="a-5C"></a>愿乞王首以副望矣。<a id="a-5D"></a>王曰。<a id="a-5E"></a>吾首何好而欲得之乎。<a id="a-5F"></a>吾有众宝益以惠子。<a id="a-5G"></a>逝心不受。<a id="a-5H"></a>又使工匠作七宝首。<a id="a-5I"></a>各数百枚以与逝心。<a id="a-5J"></a>逝心曰。<a id="a-5K"></a>唯欲王首耳。<a id="a-5L"></a>王未尝逆人。<a id="a-5M"></a>即自下殿以发缠树曰。<a id="a-5N"></a>吾以首惠子。<a id="a-5O"></a>逝心拔刀疾步而进。<a id="a-5P"></a>树神睹之忿其无道。<a id="a-5Q"></a>以手搏其颊。<a id="a-5R"></a>身即缭戾。<a id="a-5S"></a>面为反向。<a id="a-5T"></a>手垂刀陨。<a id="a-5U"></a>王得平康。<a id="a-5V"></a>臣民称寿。<a id="a-5W"></a>悲喜交集。<a id="a-5X"></a>诸天叹德。<a id="a-5Y"></a>可谓内施乎。<a id="a-5Z"></a>四王拥护。<a id="a-5a"></a>众毒消歇。<a id="a-5b"></a>境界无病。<a id="a-5c"></a>五谷丰熟。<a id="a-5d"></a>牢狱裂毁。<a id="a-5e"></a>君民欣欣。<a id="a-5f"></a>佛告诸沙门。<a id="a-5g"></a>时干夷国王者即吾身也。<a id="a-5h"></a>逝心者调达是。<a id="a-5i"></a>菩萨慈惠度无极行布施如是。</p>
  <h2 id="a5j">（六）</h2>
  <p id="a5k">昔者菩萨为大国王。<a id="a-5l"></a>理民以慈。<a id="a-5m"></a>恕已度彼月月巡行贫乏拔济鳏寡疾药糜粥。<a id="a-5n"></a>每出巡狩则命后车具载众宝衣被医药。<a id="a-5o"></a>死者葬之。<a id="a-5p"></a>每睹贫民辄自咎责。<a id="a-5q"></a>君贫德民穷矣。<a id="a-5r"></a>君富德民家足。<a id="a-5s"></a>今民贫则吾贫矣。<a id="a-5t"></a>王慈若斯名被十方。<a id="a-5u"></a>第二帝释坐为其热。<a id="a-5v"></a>释心即惧曰。<a id="a-5w"></a>彼德巍巍必夺吾位。<a id="a-5x"></a>吾坏其志行即毕乎。<a id="a-5y"></a>便自变化为老梵志。<a id="a-5z"></a>从王乞银钱一千。<a id="a-60"></a>王即惠之。<a id="a-61"></a>曰吾西[穴/老]恐人盗之。<a id="a-62"></a>愿以寄王。<a id="a-63"></a>王曰。<a id="a-64"></a>吾国无盗。<a id="a-65"></a>重曰寄王。<a id="a-66"></a>王即受之。<a id="a-67"></a>天又化为梵志诣宫门。<a id="a-68"></a>近臣以闻。<a id="a-69"></a>王即现之。<a id="a-6A"></a>梵志叹曰。<a id="a-6B"></a>大王功名流布八极。<a id="a-6C"></a>德行希有。<a id="a-6D"></a>今故远来欲有所乞。<a id="a-6E"></a>王曰甚善。<a id="a-6F"></a>曰吾宿薄祐生在凡庶。<a id="a-6G"></a>欣慕尊荣欲乞斯国。<a id="a-6H"></a>王曰大善。<a id="a-6I"></a>即与妻子辄轻乘而去。<a id="a-6J"></a>天帝复化为梵志。<a id="a-6K"></a>从王乞车。<a id="a-6L"></a>以车马惠之。<a id="a-6M"></a>与妻子进路。<a id="a-6N"></a>依山止宿。<a id="a-6O"></a>有五通道士与王为友。<a id="a-6P"></a>侻忆王德仰视其宿睹之失国。<a id="a-6Q"></a>靖心禅息睹天帝释。<a id="a-6R"></a>贪嫉夺国委顿疲疵。<a id="a-6S"></a>道士以神足忽然之王所。<a id="a-6T"></a>曰将欲何求劳志若兹。<a id="a-6U"></a>曰吾志所存子具知之。<a id="a-6V"></a>道士即化为一辕之车。<a id="a-6W"></a>以送王还晨各离矣。<a id="a-6X"></a>天化为梵志复乞其车。<a id="a-6Y"></a>即复惠之。<a id="a-6Z"></a>转进未至彼国数十里。<a id="a-6a"></a>天复化为前梵志来索银钱。<a id="a-6b"></a>王曰。<a id="a-6c"></a>吾以国惠人侻忘子钱。<a id="a-6d"></a>梵志曰。<a id="a-6e"></a>三日必还吾钱。<a id="a-6f"></a>王即以妻子各质一家。<a id="a-6g"></a>得银钱一千以还梵志。<a id="a-6h"></a>妻侍质家女。<a id="a-6i"></a>女浴脱身珠玑众宝以悬着架。<a id="a-6j"></a>天化为鹰撮衣宝去。<a id="a-6k"></a>女云婢盗。<a id="a-6l"></a>录之系狱。<a id="a-6m"></a>其儿与质家儿俱卧。<a id="a-6n"></a>天夜往杀质家儿矣。<a id="a-6o"></a>死家取儿付狱。<a id="a-6p"></a>母子俱系。<a id="a-6q"></a>饥馑。<a id="a-6r"></a>毁形。<a id="a-6s"></a>呼嗟无救。<a id="a-6t"></a>吟泣终日。<a id="a-6u"></a>罪成弃市。<a id="a-6v"></a>王赁得银钱一千。<a id="a-6w"></a>行赎妻子。<a id="a-6x"></a>历市睹之。<a id="a-6y"></a>即存念十方诸佛。<a id="a-6z"></a>自悔过曰。<a id="a-70"></a>吾宿命恶乃致兹乎。<a id="a-71"></a>靖心入禅。<a id="a-72"></a>神通之明睹天所为。<a id="a-73"></a>空中有声曰。<a id="a-74"></a>何不急杀之乎。<a id="a-75"></a>王曰。<a id="a-76"></a>吾闻。<a id="a-77"></a>帝释普济众生。<a id="a-78"></a>赤心恻怆。<a id="a-79"></a>育过慈母。<a id="a-7A"></a>含血之类莫不蒙祐。<a id="a-7B"></a>尔为无恶缘获帝位乎。<a id="a-7C"></a>释怀重毒恶熟罪成。<a id="a-7D"></a>生入太山。<a id="a-7E"></a>天人龙鬼莫不称善。<a id="a-7F"></a>地主之王。<a id="a-7G"></a>即释妻子之罪。<a id="a-7H"></a>二王相见寻问其原。<a id="a-7I"></a>具陈所由。<a id="a-7J"></a>国无巨细靡不堕泪。<a id="a-7K"></a>地主之王分国而治。<a id="a-7L"></a>故国臣民寻王所在率土奉迎。<a id="a-7M"></a>二国君民一哀一喜。<a id="a-7N"></a>时王者吾身是。<a id="a-7O"></a>妻者俱夷是。<a id="a-7P"></a>子者罗云是。<a id="a-7Q"></a>天帝者调达是。<a id="a-7R"></a>山中梵志舍利弗是。<a id="a-7S"></a>彼国王者弥勒是。<a id="a-7T"></a>菩萨慈惠度无极行布施如是。</p>
  <h2 id="a7U">（七）</h2>
  <p id="a7V">昔者菩萨为大国王。<a id="a-7W"></a>理民以正。<a id="a-7X"></a>心无偏颇。<a id="a-7Y"></a>然不游观。<a id="a-7Z"></a>国相启曰。<a id="a-7a"></a>愿一出游。<a id="a-7b"></a>王曰大善。<a id="a-7c"></a>明日即出。<a id="a-7d"></a>人民悦豫。<a id="a-7e"></a>普得其所。<a id="a-7f"></a>睹国富姓居舍妙雅。<a id="a-7g"></a>瓦以金银。<a id="a-7h"></a>服饰光道。<a id="a-7i"></a>曰吾国丰哉。<a id="a-7j"></a>心甚欣豫。<a id="a-7k"></a>还宫忆之。<a id="a-7l"></a>曰斯诸理家何益于国乎。<a id="a-7m"></a>敕录其财为军储矣。<a id="a-7n"></a>有一理家。<a id="a-7o"></a>其私财有三千万以疏现王。<a id="a-7p"></a>王怒曰。<a id="a-7q"></a>何敢面欺乎。<a id="a-7r"></a>对曰。<a id="a-7s"></a>少来治生。<a id="a-7t"></a>凡有私财宅中之宝。<a id="a-7u"></a>五家之分非吾有也。<a id="a-7v"></a>曰何谓私财。<a id="a-7w"></a>对曰。<a id="a-7x"></a>心念佛业。<a id="a-7y"></a>口宣佛教。<a id="a-7z"></a>身行佛事。<a id="a-80"></a>捐五家分兴佛宗庙。<a id="a-81"></a>敬事贤众供其衣食。<a id="a-82"></a>慈养蜎飞蠕动蚑行之类。<a id="a-83"></a>心所不安不以加之。<a id="a-84"></a>斯之福德随我所之。<a id="a-85"></a>犹影随形。<a id="a-86"></a>所谓私财也。<a id="a-87"></a>五家分者。<a id="a-88"></a>一水。<a id="a-89"></a>二火。<a id="a-8A"></a>三贼。<a id="a-8B"></a>四官。<a id="a-8C"></a>五为命尽。<a id="a-8D"></a>身逮家宝捐之于世已当独逝。<a id="a-8E"></a>殃福之门未知所之。<a id="a-8F"></a>睹世如幻故不敢有之也。<a id="a-8G"></a>计五家分可有十亿。<a id="a-8H"></a>斯为祸之窠薮。<a id="a-8I"></a>常恐危己岂敢有之也。<a id="a-8J"></a>愿士众辇之以除吾忧。<a id="a-8K"></a>王曰。<a id="a-8L"></a>诚哉斯言也。<a id="a-8M"></a>即遣之去。<a id="a-8N"></a>退入斋房。<a id="a-8O"></a>靖心精思。<a id="a-8P"></a>即醒寤曰。<a id="a-8Q"></a>身尚不保。<a id="a-8R"></a>岂况国土妻子众诸可得久长乎。<a id="a-8S"></a>即撰录佛经诵文释义。<a id="a-8T"></a>心垢照除。<a id="a-8U"></a>进贞臣纳忠谏大赦其国。<a id="a-8V"></a>还民宝序群僚议宽正。<a id="a-8W"></a>谓群臣曰。<a id="a-8X"></a>夫不睹佛经妙义重戒者。<a id="a-8Y"></a>其为聋盲矣。<a id="a-8Z"></a>彼理家富唯我贫矣。<a id="a-8a"></a>即敕国界散出财宝。<a id="a-8b"></a>赈给贫困恣民所欲。<a id="a-8c"></a>立佛庙寺悬缯烧香。<a id="a-8d"></a>饭诸沙门。<a id="a-8e"></a>身自六斋。<a id="a-8f"></a>如斯三年。<a id="a-8g"></a>四境宁靖。<a id="a-8h"></a>盗贼都息。<a id="a-8i"></a>五谷熟成。<a id="a-8j"></a>民无饥寒。<a id="a-8k"></a>王后寿终。<a id="a-8l"></a>即上生第二天。<a id="a-8m"></a>佛告诸沙门。<a id="a-8n"></a>时王者吾身是。<a id="a-8o"></a>理家者秋鹭子是。<a id="a-8p"></a>劝王观国者阿难是。<a id="a-8q"></a>菩萨慈惠度无极行布施如是。</p>
  <h2 id="a8r">（八）</h2>
  <p id="a8s">昔者菩萨为大理家。<a id="a-8t"></a>名曰仙叹。<a id="a-8u"></a>财富无数睹佛明典。<a id="a-8v"></a>觉世无常。<a id="a-8w"></a>荣命难保。<a id="a-8x"></a>财非己有。<a id="a-8y"></a>唯有布施功德不朽。<a id="a-8z"></a>令告黎民。<a id="a-90"></a>若有贫乏恣愿取之。<a id="a-91"></a>如斯数月。<a id="a-92"></a>时政宽民富无财乏者。<a id="a-93"></a>仙叹念曰。<a id="a-94"></a>惟当市药供护众疾耳。<a id="a-95"></a>即市良药济众生命。<a id="a-96"></a>慈育普至。<a id="a-97"></a>恩无不周。<a id="a-98"></a>累年之惠。<a id="a-99"></a>德香远熏。<a id="a-9A"></a>四方病者驰来。<a id="a-9B"></a>首尾叹其弘润。<a id="a-9C"></a>以德配天。<a id="a-9D"></a>财贿都尽身行采宝。<a id="a-9E"></a>去家百余里。<a id="a-9F"></a>于一水上逢数乘车载重病者。<a id="a-9G"></a>曰尔所之乎。<a id="a-9H"></a>答曰。<a id="a-9I"></a>之仙叹所庶全余命。<a id="a-9J"></a>仙叹即还从王贷金五百两。<a id="a-9K"></a>市药以疗。<a id="a-9L"></a>病者悉瘳。<a id="a-9M"></a>自与商人入海采宝。<a id="a-9N"></a>所获弘多。<a id="a-9O"></a>还国置舟步行。<a id="a-9P"></a>道乏无水。<a id="a-9Q"></a>仙叹得一井水。<a id="a-9R"></a>呼等人汲之。<a id="a-9S"></a>却自取饮。<a id="a-9T"></a>商人睹其所得白珠。<a id="a-9U"></a>光耀绝众。<a id="a-9V"></a>贪为尤恶。<a id="a-9W"></a>毁圣残仁。<a id="a-9X"></a>共排仙叹投之于井。<a id="a-9Y"></a>菩萨仁德感神动只。<a id="a-9Z"></a>天神接承令不毁伤。<a id="a-9a"></a>商人还国。<a id="a-9b"></a>王曰。<a id="a-9c"></a>仙叹何之。<a id="a-9d"></a>对曰。<a id="a-9e"></a>去国即别不知所之。<a id="a-9f"></a>曰尔乃杀之乎。<a id="a-9g"></a>曰不也。<a id="a-9h"></a>仙叹于井睹空傍穴。<a id="a-9i"></a>寻之而进出彼家井。<a id="a-9j"></a>准七日行得其本国。<a id="a-9k"></a>王曰。<a id="a-9l"></a>何缘空还乎。<a id="a-9m"></a>对曰不遇。<a id="a-9n"></a>王靖思曰。<a id="a-9o"></a>其必有以乎。<a id="a-9p"></a>召商人问。<a id="a-9q"></a>尔诚首之即活。<a id="a-9r"></a>欺者死矣。<a id="a-9s"></a>即皆首之付狱定罪。<a id="a-9t"></a>仙叹涕泣。<a id="a-9u"></a>驰诣宫门叩头请罪。<a id="a-9v"></a>王曰。<a id="a-9w"></a>违政也。<a id="a-9x"></a>又重请曰。<a id="a-9y"></a>愚者倒见未足明责原其无知也。<a id="a-9z"></a>王嘉仙叹之仁覆。<a id="a-A0"></a>原商人之凶罪。<a id="a-A1"></a>敕令还物。<a id="a-A2"></a>商人佥曰。<a id="a-A3"></a>仙叹不奉佛者。<a id="a-A4"></a>岂有斯仁乎。<a id="a-A5"></a>各择名宝以还之矣。<a id="a-A6"></a>仙叹各受其半。<a id="a-A7"></a>商人叩头曰。<a id="a-A8"></a>蒙祐命全。<a id="a-A9"></a>愿尽纳焉。<a id="a-AA"></a>于斯受之以还王金。<a id="a-AB"></a>又大布施。<a id="a-AC"></a>王逮臣民。<a id="a-AD"></a>相率受戒。<a id="a-AE"></a>子孝臣忠。<a id="a-AF"></a>天神荣卫。<a id="a-AG"></a>国丰民康。<a id="a-AH"></a>四境服德。<a id="a-AI"></a>靡不称善。<a id="a-AJ"></a>佛言。<a id="a-AK"></a>时仙叹者是我身也。<a id="a-AL"></a>菩萨慈惠度无极行布施如是。</p>
  <h2 id="aAM">（九）</h2>
  <p id="aAN">昔者菩萨从四姓生。<a id="a-AO"></a>堕地。<a id="a-AP"></a>即曰。<a id="a-AQ"></a>众生万祸。<a id="a-AR"></a>吾当济焉。<a id="a-AS"></a>不睹佛仪。<a id="a-AT"></a>不闻明法。<a id="a-AU"></a>吾当开其耳目除其盲聋。<a id="a-AV"></a>令之睹闻无上正真众圣之王明范之原也。<a id="a-AW"></a>布施诱进靡不服从矣。<a id="a-AX"></a>九亲惊曰。<a id="a-AY"></a>古世之来未闻幼孩而为斯云。<a id="a-AZ"></a>将是天龙鬼神之灵乎。<a id="a-Aa"></a>当卜之焉。<a id="a-Ab"></a>即答亲曰。<a id="a-Ac"></a>吾为上圣之所化怀。<a id="a-Ad"></a>普明之自然非彼众妖。<a id="a-Ae"></a>慎无疑矣。<a id="a-Af"></a>言毕即默。<a id="a-Ag"></a>亲曰。<a id="a-Ah"></a>儿有乾坤弘润之志。<a id="a-Ai"></a>将非凡夫乎。<a id="a-Aj"></a>名儿曰普施。<a id="a-Ak"></a>年有十岁。<a id="a-Al"></a>佛诸典籍流俗众术靡不贯综。<a id="a-Am"></a>辞亲济众布施贫乏。<a id="a-An"></a>亲曰。<a id="a-Ao"></a>吾有最福之上名也。<a id="a-Ap"></a>尔可恣意布施众贫矣。<a id="a-Aq"></a>对曰不足。<a id="a-Ar"></a>乞作沙门。<a id="a-As"></a>赐吾法服、<a id="a-At"></a>应器、<a id="a-Au"></a>策杖。<a id="a-Av"></a>以斯济众即吾生愿也。<a id="a-Aw"></a>亲忆儿始生之誓无辞御焉。<a id="a-Ax"></a>即从其愿听为沙门。<a id="a-Ay"></a>周旋教化经一大国。<a id="a-Az"></a>国有豪姓。<a id="a-B0"></a>亦明众书。<a id="a-B1"></a>睹普施仪容堂堂光华韑晔。<a id="a-B2"></a>厥性惔怕净若天金。<a id="a-B3"></a>有上圣之表将为世雄也。<a id="a-B4"></a>谓普施曰。<a id="a-B5"></a>有欲相告。<a id="a-B6"></a>愿足圣人。<a id="a-B7"></a>吾有陋女愿给箕帚之使。<a id="a-B8"></a>答曰大善。<a id="a-B9"></a>须吾还也。<a id="a-BA"></a>即进路之海边。<a id="a-BB"></a>附载度海。<a id="a-BC"></a>上岸入山。<a id="a-BD"></a>到无人处。<a id="a-BE"></a>遥睹银城宫殿明好。<a id="a-BF"></a>时有毒蛇绕城七匝体大百围。<a id="a-BG"></a>见普施来仰然举首。<a id="a-BH"></a>普施念曰。<a id="a-BI"></a>斯含毒类必有害心。<a id="a-BJ"></a>吾当兴无盖之慈以消彼毒也。<a id="a-BK"></a>夫凶即火也。<a id="a-BL"></a>慈即水矣。<a id="a-BM"></a>以水灭火何尝不灭。<a id="a-BN"></a>即坐兴慈定。<a id="a-BO"></a>愿令众生早离八难。<a id="a-BP"></a>心去恶念逢佛见法。<a id="a-BQ"></a>与沙门会。<a id="a-BR"></a>得闻无上正真明道。<a id="a-BS"></a>心开垢灭如吾所见也。<a id="a-BT"></a>兴斯慈定。<a id="a-BU"></a>蛇毒即灭垂首而眠。<a id="a-BV"></a>普施登其首入城。<a id="a-BW"></a>城中有天神。<a id="a-BX"></a>睹普施来。<a id="a-BY"></a>欣豫而曰。<a id="a-BZ"></a>久服圣德。<a id="a-Ba"></a>今来翔兹成吾本心也。<a id="a-Bb"></a>愿留一时九十日。<a id="a-Bc"></a>普施然许。<a id="a-Bd"></a>天王即以正事委付近臣。<a id="a-Be"></a>身自供馔。<a id="a-Bf"></a>朝夕肃怀。<a id="a-Bg"></a>禀受诸佛非常．苦．空．非身之高行。<a id="a-Bh"></a>济众之明法。<a id="a-Bi"></a>时日食毕。<a id="a-Bj"></a>普施进路。<a id="a-Bk"></a>天王以明月真珠一枚送之曰。<a id="a-Bl"></a>以珠自随明四十里。<a id="a-Bm"></a>志愿发云众宝满足。<a id="a-Bn"></a>若后得佛。<a id="a-Bo"></a>愿为弟子亲侍圣侧。<a id="a-Bp"></a>普施曰可。<a id="a-Bq"></a>即复前行。<a id="a-Br"></a>睹黄金城。<a id="a-Bs"></a>严饰踰银。<a id="a-Bt"></a>又有毒蛇围城十四匝。<a id="a-Bu"></a>巨躯倍前举首数丈。<a id="a-Bv"></a>普施复思弘慈之定。<a id="a-Bw"></a>蛇毒即消垂首而眠。<a id="a-Bx"></a>登之入城中。<a id="a-By"></a>有天人。<a id="a-Bz"></a>睹普施欢喜曰。<a id="a-C0"></a>久服灵耀翔兹甚善。<a id="a-C1"></a>愿留二时百八十日。<a id="a-C2"></a>吾愿尽养。<a id="a-C3"></a>惟留威神。<a id="a-C4"></a>即然许之。<a id="a-C5"></a>留为说法无上明行。<a id="a-C6"></a>讫即辞退。<a id="a-C7"></a>天人复以神珠一枚送之。<a id="a-C8"></a>明耀八十里。<a id="a-C9"></a>志之所愿。<a id="a-CA"></a>众宝满其里数。<a id="a-CB"></a>若子得道愿为弟子。<a id="a-CC"></a>神足无上。<a id="a-CD"></a>受其神珠。<a id="a-CE"></a>即复进路。<a id="a-CF"></a>睹琉璃城。<a id="a-CG"></a>光耀踰前。<a id="a-CH"></a>又有毒蛇巨躯甚大。<a id="a-CI"></a>绕城二十一匝。<a id="a-CJ"></a>仰首嗔目当彼城门。<a id="a-CK"></a>复坐深思普慈之定。<a id="a-CL"></a>誓济众生。<a id="a-CM"></a>毒歇垂首。<a id="a-CN"></a>登之而入城中。<a id="a-CO"></a>有天人喜辞犹前。<a id="a-CP"></a>请留三时。<a id="a-CQ"></a>愿供所志。<a id="a-CR"></a>期竟辞退。<a id="a-CS"></a>又送神珠一枚。<a id="a-CT"></a>明耀百六十里。<a id="a-CU"></a>珠之所在。<a id="a-CV"></a>众宝寻从满其明内。<a id="a-CW"></a>在志所欲无求不获。<a id="a-CX"></a>子若得无上正真觉道者。<a id="a-CY"></a>吾愿为弟子有最明之智。<a id="a-CZ"></a>曰必获尔愿。<a id="a-Ca"></a>普施得珠曰。<a id="a-Cb"></a>斯足以济众生之困乏。<a id="a-Cc"></a>返其旧居。<a id="a-Cd"></a>海诸龙神佥会议曰。<a id="a-Ce"></a>吾等巨海唯斯三珠为吾荣华。<a id="a-Cf"></a>道士悉得。<a id="a-Cg"></a>吾等何荣。<a id="a-Ch"></a>宁都亡诸宝不失斯珠。<a id="a-Ci"></a>海神化为凡人。<a id="a-Cj"></a>当普施前立曰。<a id="a-Ck"></a>吾闻仁者获世上宝可得观乎。<a id="a-Cl"></a>即以示之。<a id="a-Cm"></a>神搏其首即取其珠。<a id="a-Cn"></a>普施惟曰。<a id="a-Co"></a>吾历险阻经跨巨海乃获斯宝。<a id="a-Cp"></a>欲以拯济众生困乏。<a id="a-Cq"></a>反为斯神所见夺乎。<a id="a-Cr"></a>曰尔还吾珠。<a id="a-Cs"></a>不者吾竭尔海。<a id="a-Ct"></a>海神答曰。<a id="a-Cu"></a>尔言何虚。<a id="a-Cv"></a>斯之巨海。<a id="a-Cw"></a>深广难测。<a id="a-Cx"></a>孰能尽之。<a id="a-Cy"></a>天日可殒。<a id="a-Cz"></a>巨风可却。<a id="a-D0"></a>海之难竭犹空难毁也。<a id="a-D1"></a>普施曰。<a id="a-D2"></a>昔吾锭光佛前愿得道力。<a id="a-D3"></a>反覆众海指擢须弥。<a id="a-D4"></a>震动天地又移诸刹。<a id="a-D5"></a>佛从吾志与吾愿。<a id="a-D6"></a>吾今得之。<a id="a-D7"></a>今尔鬼[魅-未+勿]糸发之邪力。<a id="a-D8"></a>焉能遏吾正真之势乎。<a id="a-D9"></a>即说经曰。<a id="a-DA"></a>吾自无数劫来。<a id="a-DB"></a>饮母乳湩。<a id="a-DC"></a>啼哭之泪。<a id="a-DD"></a>身死血流。<a id="a-DE"></a>海所不受。<a id="a-DF"></a>恩爱难绝。<a id="a-DG"></a>生死难止。<a id="a-DH"></a>吾尚欲绝恩爱之本止生死之神。<a id="a-DI"></a>今世抒之不尽。<a id="a-DJ"></a>世世抒之。<a id="a-DK"></a>即住并两足。<a id="a-DL"></a>瓢抒海水投铁围外。<a id="a-DM"></a>有天名遍净。<a id="a-DN"></a>遥闻之深自惟曰。<a id="a-DO"></a>昔吾于锭光佛前闻斯人获其志愿。<a id="a-DP"></a>必为世尊度吾众生。<a id="a-DQ"></a>天即下助其抒水。<a id="a-DR"></a>十分去八。<a id="a-DS"></a>海神悔怖曰。<a id="a-DT"></a>斯何人哉。<a id="a-DU"></a>而有无极之灵乎。<a id="a-DV"></a>斯水尽矣。<a id="a-DW"></a>吾居坏也。<a id="a-DX"></a>即出众宝空其诸藏以与普施。<a id="a-DY"></a>普施不受曰。<a id="a-DZ"></a>唯欲得吾珠耳。<a id="a-Da"></a>诸神还其珠。<a id="a-Db"></a>普施返其水旋其本土。<a id="a-Dc"></a>寻路布施。<a id="a-Dd"></a>所过之国。<a id="a-De"></a>国无贫民。<a id="a-Df"></a>处处诸国无不改操五戒十善以为国政。<a id="a-Dg"></a>开狱大赦。<a id="a-Dh"></a>润逮众生。<a id="a-Di"></a>遂至得佛。<a id="a-Dj"></a>佛告诸沙门。<a id="a-Dk"></a>普施者我身是。<a id="a-Dl"></a>父者白净王是。<a id="a-Dm"></a>母者即吾母舍妙是。<a id="a-Dn"></a>道士女者今俱夷是。<a id="a-Do"></a>时银城中天者今现阿难是。<a id="a-Dp"></a>金城中天者目连是。<a id="a-Dq"></a>琉璃城中天者舍利弗是。<a id="a-Dr"></a>菩萨累劫勤行四恩。<a id="a-Ds"></a>誓愿求佛拯济众生。<a id="a-Dt"></a>菩萨慈惠度无极行布施如是。</p>
  <h2 id="aDu">（一○）</h2>
  <p id="aDv">昔者菩萨为大国王。<a id="a-Dw"></a>名曰长寿。<a id="a-Dx"></a>太子名长生。<a id="a-Dy"></a>其王仁恻。<a id="a-Dz"></a>恒怀悲心。<a id="a-E0"></a>愍伤众生。<a id="a-E1"></a>誓愿济度。<a id="a-E2"></a>精进不惓。<a id="a-E3"></a>刀杖不行。<a id="a-E4"></a>臣民无怨。<a id="a-E5"></a>风雨时节。<a id="a-E6"></a>宝谷丰沃。<a id="a-E7"></a>邻国小王执操暴虐。<a id="a-E8"></a>贪残为法。<a id="a-E9"></a>国荒民贫。<a id="a-EA"></a>谓群臣曰。<a id="a-EB"></a>吾闻长寿。<a id="a-EC"></a>其国丰富。<a id="a-ED"></a>去斯不远。<a id="a-EE"></a>怀仁不杀。<a id="a-EF"></a>无兵革之备。<a id="a-EG"></a>吾欲夺之其可获乎。<a id="a-EH"></a>群臣曰可。<a id="a-EI"></a>则兴战士到大国界。<a id="a-EJ"></a>蕃屏之臣。<a id="a-EK"></a>驰表其状惟愿备豫。<a id="a-EL"></a>长寿则会群臣议曰。<a id="a-EM"></a>彼王来者。<a id="a-EN"></a>惟贪吾国民众宝多。<a id="a-EO"></a>若与之战。<a id="a-EP"></a>必伤民命。<a id="a-EQ"></a>利己残民贪而不仁。<a id="a-ER"></a>吾不为也。<a id="a-ES"></a>群臣佥曰。<a id="a-ET"></a>臣等旧习军谋兵法。<a id="a-EU"></a>请自灭之。<a id="a-EV"></a>无劳圣思。<a id="a-EW"></a>王曰。<a id="a-EX"></a>胜则彼死。<a id="a-EY"></a>弱则吾丧。<a id="a-EZ"></a>彼兵吾民皆天生育。<a id="a-Ea"></a>重身惜命。<a id="a-Eb"></a>谁不然哉。<a id="a-Ec"></a>全己害民。<a id="a-Ed"></a>贤者不为也。<a id="a-Ee"></a>群臣出曰。<a id="a-Ef"></a>斯天仁之君不可失也。<a id="a-Eg"></a>自相捡率以兵拒贼。<a id="a-Eh"></a>长寿觉之。<a id="a-Ei"></a>谓太子曰。<a id="a-Ej"></a>彼贪吾国怀毒而来。<a id="a-Ek"></a>群臣以吾一人之身欲残民命。<a id="a-El"></a>今吾委国。<a id="a-Em"></a>庶全天民。<a id="a-En"></a>其义可乎。<a id="a-Eo"></a>太子曰诺。<a id="a-Ep"></a>父子踰城。<a id="a-Eq"></a>即改名族隐于山草。<a id="a-Er"></a>于是贪王遂入其国。<a id="a-Es"></a>群臣黎庶失其旧君。<a id="a-Et"></a>犹孝子丧其亲。<a id="a-Eu"></a>哀恸躃踊无门不然。<a id="a-Ev"></a>贪王募之黄金千斤钱千万。<a id="a-Ew"></a>长寿出于道边树下坐精思。<a id="a-Ex"></a>悲愍众生生死勤苦。<a id="a-Ey"></a>不睹非常、<a id="a-Ez"></a>苦、<a id="a-F0"></a>空．非身。<a id="a-F1"></a>为欲所惑其苦无数。<a id="a-F2"></a>远国梵志。<a id="a-F3"></a>闻王好施济众生之命。<a id="a-F4"></a>远来归穷于树下息。<a id="a-F5"></a>俱相问讯。<a id="a-F6"></a>各陈本末。<a id="a-F7"></a>梵志惊曰。<a id="a-F8"></a>天王何缘若兹乎。<a id="a-F9"></a>流泪自陈。<a id="a-FA"></a>吾余年无几。<a id="a-FB"></a>故来乞丐。<a id="a-FC"></a>庶存余命。<a id="a-FD"></a>大王亡国。<a id="a-FE"></a>吾命穷矣。<a id="a-FF"></a>即为哀恸。<a id="a-FG"></a>王曰。<a id="a-FH"></a>子来归穷。<a id="a-FI"></a>而正值吾失国。<a id="a-FJ"></a>无以济子。<a id="a-FK"></a>不亦痛乎。<a id="a-FL"></a>抆泪而曰。<a id="a-FM"></a>吾闻新王募吾甚重。<a id="a-FN"></a>子取吾首可获重赏。<a id="a-FO"></a>答曰不然。<a id="a-FP"></a>遥服天王仁济众生润等天地。<a id="a-FQ"></a>故委本土庶蒙自济。<a id="a-FR"></a>今敕斩首不敢承命矣。<a id="a-FS"></a>王曰。<a id="a-FT"></a>身为朽器岂敢保哉。<a id="a-FU"></a>夫生有死。<a id="a-FV"></a>孰有常存。<a id="a-FW"></a>若子不取会为灰土矣。<a id="a-FX"></a>梵志曰。<a id="a-FY"></a>天王布天仁之惠。<a id="a-FZ"></a>必欲殒命以济下劣者。<a id="a-Fa"></a>惟愿散手相寻去耳。<a id="a-Fb"></a>王即寻从之。<a id="a-Fc"></a>故城门令缚以闻。<a id="a-Fd"></a>国人睹王哀号动国。<a id="a-Fe"></a>梵志获赏。<a id="a-Ff"></a>贪王。<a id="a-Fg"></a>命于四衢生烧杀之。<a id="a-Fh"></a>群臣启曰。<a id="a-Fi"></a>臣等旧君当就终没。<a id="a-Fj"></a>乞为微馔以赠死灵。<a id="a-Fk"></a>贪王曰可。<a id="a-Fl"></a>百官黎民哀恸塞路。<a id="a-Fm"></a>躃踊宛转靡不呼天。<a id="a-Fn"></a>太子长生亦佯卖樵当父前立。<a id="a-Fo"></a>父睹之仰天曰。<a id="a-Fp"></a>违父遗诲。<a id="a-Fq"></a>含凶怀毒。<a id="a-Fr"></a>蕴于重怨。<a id="a-Fs"></a>连祸万载非孝子矣。<a id="a-Ft"></a>诸佛四等弘慈之润。<a id="a-Fu"></a>德韬天地。<a id="a-Fv"></a>吾寻斯道杀身济众。<a id="a-Fw"></a>犹惧不获孝道微行。<a id="a-Fx"></a>而况为虐报仇者乎。<a id="a-Fy"></a>不替吾言可谓孝矣。<a id="a-Fz"></a>子不忍视父死。<a id="a-G0"></a>还入深山。<a id="a-G1"></a>王命终矣。<a id="a-G2"></a>太子哀呼。<a id="a-G3"></a>血流于口。<a id="a-G4"></a>曰吾君虽有临终尽仁之诫。<a id="a-G5"></a>吾必违之当诛毒鸩。<a id="a-G6"></a>遂出佣赁。<a id="a-G7"></a>为臣种菜。<a id="a-G8"></a>臣偶行园睹菜甚好。<a id="a-G9"></a>问其意状。<a id="a-GA"></a>园监对曰。<a id="a-GB"></a>市赁一人妙于园种。<a id="a-GC"></a>臣现问曰。<a id="a-GD"></a>悉所能乎。<a id="a-GE"></a>曰百工之巧。<a id="a-GF"></a>吾为其首。<a id="a-GG"></a>臣请其王令为上馔。<a id="a-GH"></a>有踰太官。<a id="a-GI"></a>王曰。<a id="a-GJ"></a>斯食谁为之乎。<a id="a-GK"></a>臣以状对。<a id="a-GL"></a>王即取之令为厨监。<a id="a-GM"></a>每事可焉。<a id="a-GN"></a>擢为近臣告之曰。<a id="a-GO"></a>长寿王子吾之重仇。<a id="a-GP"></a>今以汝为蕃屏即曰唯然。<a id="a-GQ"></a>王曰。<a id="a-GR"></a>好猎乎。<a id="a-GS"></a>对曰。<a id="a-GT"></a>臣好之。<a id="a-GU"></a>王即出猎。<a id="a-GV"></a>驰马逐兽与众相失。<a id="a-GW"></a>唯与长生俱处山三日遂至饥困。<a id="a-GX"></a>解剑授长生枕其膝眠。<a id="a-GY"></a>长生曰。<a id="a-GZ"></a>今得汝不乎。<a id="a-Ga"></a>拔剑欲斩之。<a id="a-Gb"></a>忽忆父命。<a id="a-Gc"></a>曰。<a id="a-Gd"></a>违父之教为不孝矣。<a id="a-Ge"></a>复剑而止。<a id="a-Gf"></a>王寤曰。<a id="a-Gg"></a>属梦长生欲斩吾首。<a id="a-Gh"></a>将何以也。<a id="a-Gi"></a>对曰。<a id="a-Gj"></a>山有强鬼喜为灼热。<a id="a-Gk"></a>臣自侍卫。<a id="a-Gl"></a>将何惧矣。<a id="a-Gm"></a>王复还卧。<a id="a-Gn"></a>如斯三者也。<a id="a-Go"></a>遂投剑曰。<a id="a-Gp"></a>吾为仁父原赦尔命。<a id="a-Gq"></a>王寤曰。<a id="a-Gr"></a>梦见长生原吾命矣。<a id="a-Gs"></a>太子曰。<a id="a-Gt"></a>长生者吾身是也。<a id="a-Gu"></a>念父追仇之于今矣。<a id="a-Gv"></a>吾父临没口遗仁诫。<a id="a-Gw"></a>令吾遵诸佛忍辱恶来善往之道。<a id="a-Gx"></a>而吾含极愚之性。<a id="a-Gy"></a>欲以两毒相注。<a id="a-Gz"></a>三思父诫三释剑矣。<a id="a-H0"></a>愿大王疾相诛除重患也。<a id="a-H1"></a>身死神迁。<a id="a-H2"></a>恶意不生。<a id="a-H3"></a>王悔过曰。<a id="a-H4"></a>吾为暴虐不别臧否。<a id="a-H5"></a>子之先君。<a id="a-H6"></a>高行纯备。<a id="a-H7"></a>亡国不亡行。<a id="a-H8"></a>可谓上圣乎。<a id="a-H9"></a>子存亲全行。<a id="a-HA"></a>可谓孝乎。<a id="a-HB"></a>吾为豺狼残生苟饱。<a id="a-HC"></a>今命在子赦而不戮。<a id="a-HD"></a>后岂违之乎。<a id="a-HE"></a>今欲返国由何道也。<a id="a-HF"></a>对曰。<a id="a-HG"></a>斯惑路者吾之为也。<a id="a-HH"></a>将王出林与群寮会。<a id="a-HI"></a>王曰。<a id="a-HJ"></a>诸君识长生不乎。<a id="a-HK"></a>佥曰不识。<a id="a-HL"></a>王曰。<a id="a-HM"></a>斯即长生矣。<a id="a-HN"></a>今还其国。<a id="a-HO"></a>吾返本居。<a id="a-HP"></a>自今为伯仲祸福同之。<a id="a-HQ"></a>立太子之日。<a id="a-HR"></a>率土悲喜交并莫不称寿。<a id="a-HS"></a>贪王还其国更相贡献。<a id="a-HT"></a>遂致隆平。<a id="a-HU"></a>佛告诸沙门。<a id="a-HV"></a>时长寿王者吾身是也。<a id="a-HW"></a>太子者阿难是。<a id="a-HX"></a>贪王者调达是。<a id="a-HY"></a>调达世世毒意向我。<a id="a-HZ"></a>我辄济之。<a id="a-Ha"></a>阿难与调达本自无怨。<a id="a-Hb"></a>故不相害也。<a id="a-Hc"></a>吾世世忍不可忍者。<a id="a-Hd"></a>制意立行。<a id="a-He"></a>故今得佛为三界尊。<a id="a-Hf"></a>菩萨慈惠度无极行布施如是。</p>
 </body>
</html>