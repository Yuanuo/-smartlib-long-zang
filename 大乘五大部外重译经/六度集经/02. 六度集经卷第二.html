<!doctype html>
<html id="z3IBTgGMd" data-ver="1104">
 <head>
  <meta charset="utf-8">
  <meta author="康僧会">
  <meta library="龙藏">
  <meta catalog="大乘五大部外重译经">
  <meta period="吴">
 </head>
 <body>
  <h1 id="a1">六度集经卷第二</h1>
  <h2 id="a2">布施度无极第一中凡四章</h2>
  <h2 id="a3">（一一）波耶王经</h2>
  <p id="a4">昔者波罗奈国王名波耶。<a id="a-5"></a>治国以仁。<a id="a-6"></a>干戈废。<a id="a-7"></a>杖楚灭。<a id="a-8"></a>囹圄毁。<a id="a-9"></a>路无呼嗟。<a id="a-A"></a>群生得所。<a id="a-B"></a>国丰民炽。<a id="a-C"></a>诸天叹仁。<a id="a-D"></a>王城广长四百里。<a id="a-E"></a>围千六百里。<a id="a-F"></a>王日饭此中人。<a id="a-G"></a>皆从其愿。<a id="a-H"></a>邻国闻其国丰熟。<a id="a-I"></a>灾害消灭。<a id="a-J"></a>与臣谋曰。<a id="a-K"></a>彼国丰熟兆民富乐。<a id="a-L"></a>吾欲得之。<a id="a-M"></a>往必克矣。<a id="a-N"></a>臣妾佥曰。<a id="a-O"></a>喜从王愿。<a id="a-P"></a>即兴师之仁国。<a id="a-Q"></a>仁国群臣以闻欲距之矣。<a id="a-R"></a>仁王惨然而曰。<a id="a-S"></a>以吾一人之身戮兆民身。<a id="a-T"></a>爱吾一人命杌兆民之命。<a id="a-U"></a>一口再食一身数衣。<a id="a-V"></a>与时何诤。<a id="a-W"></a>而去春天之德取豺狼之残乎。<a id="a-X"></a>吾宁去一世之命不去大志。<a id="a-Y"></a>恕己安群生。<a id="a-Z"></a>盖天之仁也。<a id="a-a"></a>权谓臣曰。<a id="a-b"></a>各退明日更议。<a id="a-c"></a>夜则踰城。<a id="a-d"></a>遁迈入山坐一树下。<a id="a-e"></a>有梵志来。<a id="a-f"></a>其年六十。<a id="a-g"></a>问王曰。<a id="a-h"></a>彼仁国王万福无恙乎。<a id="a-i"></a>答曰。<a id="a-j"></a>彼王已丧命矣。<a id="a-k"></a>梵志闻之顿地哀恸。<a id="a-l"></a>王问之曰。<a id="a-m"></a>汝哀何甚重乎。<a id="a-n"></a>答曰。<a id="a-o"></a>吾闻彼王仁逮群生润如帝释。<a id="a-p"></a>故驰归命。<a id="a-q"></a>而彼凋丧。<a id="a-r"></a>吾老穷矣。<a id="a-s"></a>王曰。<a id="a-t"></a>彼仁王者我则是也。<a id="a-u"></a>邻国王闻吾国丰熟。<a id="a-v"></a>民炽宝多。<a id="a-w"></a>命其武士曰。<a id="a-x"></a>得吾首者赏男女之使各千人马千疋牛千头金银各千斤。<a id="a-y"></a>今子取吾首。<a id="a-z"></a>金冠及剑为明证。<a id="a-10"></a>之彼王所。<a id="a-11"></a>赏重多可为传世之资。<a id="a-12"></a>吾心欣然也。<a id="a-13"></a>答曰。<a id="a-14"></a>不仁逆道宁死不为也。<a id="a-15"></a>王曰。<a id="a-16"></a>斯翁恃吾以活而令穷哉。<a id="a-17"></a>吾今以首惠汝。<a id="a-18"></a>令汝无罪。<a id="a-19"></a>起稽首十方流涕誓曰。<a id="a-1A"></a>群生危者吾当安之。<a id="a-1B"></a>背真向邪者。<a id="a-1C"></a>吾当令归命三尊。<a id="a-1D"></a>今以首拔子之穷。<a id="a-1E"></a>令子无罪矣。<a id="a-1F"></a>引剑自毁。<a id="a-1G"></a>以济彼难。<a id="a-1H"></a>梵志以首冠剑诣彼王所。<a id="a-1I"></a>王问旧臣。<a id="a-1J"></a>仁王力当千人。<a id="a-1K"></a>而为此子所获乎。<a id="a-1L"></a>旧臣顿首躃地。<a id="a-1M"></a>哀恸痛莫能对。<a id="a-1N"></a>更问梵志。<a id="a-1O"></a>梵志本末陈之。<a id="a-1P"></a>兆民路踊巷哭。<a id="a-1Q"></a>或吐血者。<a id="a-1R"></a>或息绝而尸视者。<a id="a-1S"></a>彼王逮臣武士巨细靡不噢咿。<a id="a-1T"></a>王仰天长叹曰。<a id="a-1U"></a>吾无道哉。<a id="a-1V"></a>残天仁子矣。<a id="a-1W"></a>取仁王尸及首连之以金薄。<a id="a-1X"></a>其身坐着殿上。<a id="a-1Y"></a>三十二年为天子。<a id="a-1Z"></a>后乃立其子为王。<a id="a-1a"></a>邻国靡不子爱之也。<a id="a-1b"></a>仁王寿终即生天上。<a id="a-1c"></a>佛告诸比丘。<a id="a-1d"></a>仁王者我身是。<a id="a-1e"></a>邻国王者目连是。<a id="a-1f"></a>其国群臣者今诸比丘是。<a id="a-1g"></a>菩萨慈惠度无极行布施如是。</p>
  <p data-pb></p>
  <h2 id="a1h">（一二）波罗奈国王经</h2>
  <p id="a1i">者波罗奈国王太子名迦兰。<a id="a-1j"></a>兄弟二人。<a id="a-1k"></a>父王丧身。<a id="a-1l"></a>以国相让。<a id="a-1m"></a>无适立者。<a id="a-1n"></a>兄将妻遁迈入山学道。<a id="a-1o"></a>止临江水。<a id="a-1p"></a>时他国有犯罪者。<a id="a-1q"></a>国政杌其手足截其鼻耳败舡流之。<a id="a-1r"></a>罪人呼天相属。<a id="a-1s"></a>道士闻之怆然。<a id="a-1t"></a>悲楚曰。<a id="a-1u"></a>彼何人哉。<a id="a-1v"></a>厥困尤甚。<a id="a-1w"></a>夫弘慈恕己危命济群生之厄者。<a id="a-1x"></a>斯大士之业矣。<a id="a-1y"></a>投身于水荡波截流。<a id="a-1z"></a>引舟着岸。<a id="a-20"></a>负之还居。<a id="a-21"></a>勤心养护。<a id="a-22"></a>疮愈命全。<a id="a-23"></a>积年有四。<a id="a-24"></a>慈育无倦。<a id="a-25"></a>妻淫无避与罪人通谋杀其婿。<a id="a-26"></a>曰子杀之吾与子居。<a id="a-27"></a>罪人曰。<a id="a-28"></a>彼贤者矣。<a id="a-29"></a>奈何杀之。<a id="a-2A"></a>妻辞如前。<a id="a-2B"></a>罪人曰。<a id="a-2C"></a>吾无手足不能杀也。<a id="a-2D"></a>妻曰子坐。<a id="a-2E"></a>吾自有计矣。<a id="a-2F"></a>诈为首疾。<a id="a-2G"></a>告其婿曰。<a id="a-2H"></a>斯必山神所为也。<a id="a-2I"></a>吾欲解之。<a id="a-2J"></a>明日从君以求祈福。<a id="a-2K"></a>婿曰大善。<a id="a-2L"></a>明日遂行山岸高四十里。<a id="a-2M"></a>三面壁立。<a id="a-2N"></a>睹者皆惧。<a id="a-2O"></a>妻曰。<a id="a-2P"></a>术法子向日立。<a id="a-2Q"></a>吾自祭之。<a id="a-2R"></a>婿即向日妻佯绕之数周。<a id="a-2S"></a>推落山下。<a id="a-2T"></a>山半有树。<a id="a-2U"></a>树叶致厚而柔软也。<a id="a-2V"></a>道士攀枝得立。<a id="a-2W"></a>树果甘美食之自全。<a id="a-2X"></a>树侧有龟。<a id="a-2Y"></a>亦日食果。<a id="a-2Z"></a>睹树有人。<a id="a-2a"></a>惧不敢往。<a id="a-2b"></a>其饥五日冒昧趣果。<a id="a-2c"></a>两俱无害。<a id="a-2d"></a>遂相摩近。<a id="a-2e"></a>道士超踊骑龟。<a id="a-2f"></a>龟惊跳下地。<a id="a-2g"></a>天神祐之。<a id="a-2h"></a>两俱无损。<a id="a-2i"></a>因还故国弟以国让兄。<a id="a-2j"></a>兄以恕己。<a id="a-2k"></a>弘慈拯济群生。<a id="a-2l"></a>王治其国。<a id="a-2m"></a>日出布施。<a id="a-2n"></a>四百里内。<a id="a-2o"></a>人车马众宝饭食自由。<a id="a-2p"></a>东西南北惠育如之。<a id="a-2q"></a>王功名周着。<a id="a-2r"></a>十方叹德。<a id="a-2s"></a>妻以婿为死。<a id="a-2t"></a>国人无识己者。<a id="a-2u"></a>负杌婿入国。<a id="a-2v"></a>自陈结发室家遭世衰乱。<a id="a-2w"></a>身更凋残。<a id="a-2x"></a>服天王慈惠。<a id="a-2y"></a>故来乞丐。<a id="a-2z"></a>国人嘉其如斯。<a id="a-30"></a>教之曰。<a id="a-31"></a>天王普慈育逮群生。<a id="a-32"></a>明日当出东门布施。<a id="a-33"></a>汝其逆之。<a id="a-34"></a>贵汝善行赐汝必多。<a id="a-35"></a>明日从王乞丐。<a id="a-36"></a>王默识之。<a id="a-37"></a>具为群臣说妻本末。<a id="a-38"></a>一臣曰当烧之。<a id="a-39"></a>一臣曰斩之。<a id="a-3A"></a>执法大臣曰。<a id="a-3B"></a>夫罪莫大于去正入邪为悖逆之行者矣。<a id="a-3C"></a>当钉凶人着蛊女之背使长负焉。<a id="a-3D"></a>群臣佥曰。<a id="a-3E"></a>善哉从其所好。<a id="a-3F"></a>执持之明矣。<a id="a-3G"></a>王以十善化民靡不欣戴。<a id="a-3H"></a>王逮臣民终生天上。<a id="a-3I"></a>罪人夫妻死入地狱。<a id="a-3J"></a>佛告诸比丘。<a id="a-3K"></a>时王者我身是。<a id="a-3L"></a>罪人者调达是。<a id="a-3M"></a>妻者怀杅女子是。<a id="a-3N"></a>菩萨慈惠度无极行布施如是。</p>
  <p data-pb></p>
  <h2 id="a3O">（一三）萨和檀王经</h2>
  <p id="a3P">昔者国王号萨和檀。<a id="a-3Q"></a>解曰一切施也。<a id="a-3R"></a>有所求索不逆人意。<a id="a-3S"></a>布施如是。<a id="a-3T"></a>其王名字流闻八方莫不闻知。<a id="a-3U"></a>时文殊师利欲往试之。<a id="a-3V"></a>化作年少婆罗门。<a id="a-3W"></a>从异国来诣王宫门。<a id="a-3X"></a>语守门者。<a id="a-3Y"></a>我从远来欲见大王。<a id="a-3Z"></a>时守门者即白如此。<a id="a-3a"></a>王甚欢喜。<a id="a-3b"></a>即出奉迎。<a id="a-3c"></a>如子见父。<a id="a-3d"></a>前为作礼。<a id="a-3e"></a>便请令坐。<a id="a-3f"></a>问讯。<a id="a-3g"></a>道人所从来耶。<a id="a-3h"></a>冒涉涂路得无疲倦。<a id="a-3i"></a>逝心言。<a id="a-3j"></a>我在他国闻王功德。<a id="a-3k"></a>故来相见。<a id="a-3l"></a>今欲乞丐。<a id="a-3m"></a>王言大善。<a id="a-3n"></a>所欲得者莫自疑难。<a id="a-3o"></a>今我名为一切之施。<a id="a-3p"></a>欲求何等。<a id="a-3q"></a>婆罗门言。<a id="a-3r"></a>我不用余。<a id="a-3s"></a>欲得王身与我作奴。<a id="a-3t"></a>及王夫人为我作婢。<a id="a-3u"></a>若能尔者便随我去。<a id="a-3v"></a>王甚欢悦。<a id="a-3w"></a>报言大善。<a id="a-3x"></a>今我身者。<a id="a-3y"></a>定自可得愿属道人供给使令。<a id="a-3z"></a>其夫人者大国王女当往问之。<a id="a-40"></a>时王即入语夫人言。<a id="a-41"></a>今有道人。<a id="a-42"></a>年少端正。<a id="a-43"></a>从远方来。<a id="a-44"></a>欲乞我身持用作奴。<a id="a-45"></a>今复并欲索卿作婢。<a id="a-46"></a>当如之何。<a id="a-47"></a>其夫人言。<a id="a-48"></a>王报云何。<a id="a-49"></a>王言。<a id="a-4A"></a>我已许之作奴。<a id="a-4B"></a>未许卿耳。<a id="a-4C"></a>时夫人言。<a id="a-4D"></a>王为相弃独自得便不念度我。<a id="a-4E"></a>是时夫人即随王出。<a id="a-4F"></a>白道人言。<a id="a-4G"></a>愿得以身供道人使。<a id="a-4H"></a>时婆罗门复语王言。<a id="a-4I"></a>审实尔不。<a id="a-4J"></a>吾今欲去。<a id="a-4K"></a>王白道人。<a id="a-4L"></a>我生布施未曾有悔。<a id="a-4M"></a>从道人耳。<a id="a-4N"></a>逝心曰。<a id="a-4O"></a>汝当随我皆悉徒跣。<a id="a-4P"></a>不得着履。<a id="a-4Q"></a>当如奴法。<a id="a-4R"></a>莫得不掩。<a id="a-4S"></a>王与夫人。<a id="a-4T"></a>皆言唯诺。<a id="a-4U"></a>从大家教不敢违命。<a id="a-4V"></a>时婆罗门便将奴婢涉道而去。<a id="a-4W"></a>文殊师利。<a id="a-4X"></a>即以化人代其王处及夫人身。<a id="a-4Y"></a>领理国事令其如故。<a id="a-4Z"></a>王夫人者。<a id="a-4a"></a>本大国王女。<a id="a-4b"></a>端正无双。<a id="a-4c"></a>手足柔软。<a id="a-4d"></a>生长深宫不更寒苦。<a id="a-4e"></a>又复重身怀妊数月。<a id="a-4f"></a>步随大家举身皆痛。<a id="a-4g"></a>足底破伤不能复前。<a id="a-4h"></a>疲极在后。<a id="a-4i"></a>时婆罗门还顾骂言。<a id="a-4j"></a>汝今作婢。<a id="a-4k"></a>当如婢法。<a id="a-4l"></a>不可以汝本时之态。<a id="a-4m"></a>夫人长跪白言不敢。<a id="a-4n"></a>但小疲极住止息耳。<a id="a-4o"></a>[口*戒]言疾来促随我后。<a id="a-4p"></a>前到国市别卖奴婢。<a id="a-4q"></a>各与一主相去数里。<a id="a-4r"></a>时有长者买得此奴使守斯舍。<a id="a-4s"></a>诸有埋者令收其税不得妄动。<a id="a-4t"></a>是时婢者所属大家夫人甚妒。<a id="a-4u"></a>晨夜令作初不懈息。<a id="a-4v"></a>其后数日时婢挽娠所生男儿。<a id="a-4w"></a>夫人恚言。<a id="a-4x"></a>汝为婢使那得此儿。<a id="a-4y"></a>促取杀之。<a id="a-4z"></a>随大家教即杀其儿。<a id="a-50"></a>持行埋之往到奴所。<a id="a-51"></a>得共相见言。<a id="a-52"></a>生一男儿今日已死。<a id="a-53"></a>不持钱来今宁可得唐埋之不。<a id="a-54"></a>其奴报曰。<a id="a-55"></a>大家甚急。<a id="a-56"></a>备闻此者罪我不小。<a id="a-57"></a>卿促持去。<a id="a-58"></a>更索余处不须住此。<a id="a-59"></a>王与夫人虽得相见。<a id="a-5A"></a>不说勤苦。<a id="a-5B"></a>各无怨心。<a id="a-5C"></a>如是言语须臾之顷。<a id="a-5D"></a>恍惚如梦。<a id="a-5E"></a>王及夫人。<a id="a-5F"></a>自然还在本国中宫正殿上坐。<a id="a-5G"></a>如前不异。<a id="a-5H"></a>及诸群臣后宫婇女。<a id="a-5I"></a>皆悉如故。<a id="a-5J"></a>所生太子亦自然活。<a id="a-5K"></a>王及夫人心内自疑。<a id="a-5L"></a>何缘致此。<a id="a-5M"></a>文殊师利在虚空中。<a id="a-5N"></a>坐七宝莲华上现身色相。<a id="a-5O"></a>赞言善哉。<a id="a-5P"></a>今汝布施至诚如是。<a id="a-5Q"></a>王与夫人踊跃欢喜。<a id="a-5R"></a>即前作礼。<a id="a-5S"></a>文殊师利。<a id="a-5T"></a>为说经法。<a id="a-5U"></a>三千刹土为大震动。<a id="a-5V"></a>覆一国人。<a id="a-5W"></a>皆发无上正真道意。<a id="a-5X"></a>王与夫人应时即得不起法忍。<a id="a-5Y"></a>佛告阿难。<a id="a-5Z"></a>是时王者即我身是。<a id="a-5a"></a>时夫人者今俱夷是。<a id="a-5b"></a>时太子者今罗云是。<a id="a-5c"></a>佛言。<a id="a-5d"></a>阿难。<a id="a-5e"></a>我宿命时。<a id="a-5f"></a>布施如是。<a id="a-5g"></a>用一切人故不惜身命。<a id="a-5h"></a>至无数劫无有恨悔。<a id="a-5i"></a>无所荣冀。<a id="a-5j"></a>自致正觉。<a id="a-5k"></a>菩萨慈惠度无极行布施如是。</p>
  <h2 id="a5l">（一四）须大拏经</h2>
  <p id="a5m">昔者叶波国王号曰湿随。<a id="a-5n"></a>其名萨阇。<a id="a-5o"></a>治国以正。<a id="a-5p"></a>黎庶无怨。<a id="a-5q"></a>王有太子。<a id="a-5r"></a>名须大拏。<a id="a-5s"></a>容仪光世。<a id="a-5t"></a>慈孝难齐。<a id="a-5u"></a>四等普护。<a id="a-5v"></a>言不伤人。<a id="a-5w"></a>王有一子宝之无量。<a id="a-5x"></a>太子事亲同之于天。<a id="a-5y"></a>有知之来。<a id="a-5z"></a>常愿布施拯济群生。<a id="a-60"></a>令吾后世受福无穷。<a id="a-61"></a>愚者不睹非常之变。<a id="a-62"></a>谓之可保。<a id="a-63"></a>有智之士照有五家。<a id="a-64"></a>乃尚布施之士。<a id="a-65"></a>十方诸佛缘一觉无所著尊靡不叹施为世上宝。<a id="a-66"></a>太子遂隆普施。<a id="a-67"></a>惠逮众生。<a id="a-68"></a>欲得衣食者应声惠之。<a id="a-69"></a>金银众珍车马田宅无求不与。<a id="a-6A"></a>光馨远被。<a id="a-6B"></a>四海咨嗟。<a id="a-6C"></a>父王有一白象。<a id="a-6D"></a>威猛武势躃六十象。<a id="a-6E"></a>怨国来战。<a id="a-6F"></a>象辄得胜。<a id="a-6G"></a>诸王议曰。<a id="a-6H"></a>太子贤圣无求不惠。<a id="a-6I"></a>遣梵志八人之太子所令乞白象。<a id="a-6J"></a>若能得之吾重谢子。<a id="a-6K"></a>受命即行。<a id="a-6L"></a>着鹿皮衣履屣执瓶。<a id="a-6M"></a>[肆-聿+支]杖远涉历诸郡县千有余里到叶波国。<a id="a-6N"></a>俱柱杖翘一脚向宫门立。<a id="a-6O"></a>谓卫士曰。<a id="a-6P"></a>吾闻太子布施贫乏润逮群生。<a id="a-6Q"></a>故自远涉乞吾所乏卫士即入如事表闻。<a id="a-6R"></a>太子闻之欣然驰迎。<a id="a-6S"></a>犹子睹亲。<a id="a-6T"></a>稽首接足慰劳之曰。<a id="a-6U"></a>所由来乎苦体如何。<a id="a-6V"></a>欲所求索以一脚住乎。<a id="a-6W"></a>对曰。<a id="a-6X"></a>太子德光周闻八方。<a id="a-6Y"></a>上达苍天下至黄泉。<a id="a-6Z"></a>巍巍如太山靡不叹仰。<a id="a-6a"></a>卿为天人之子。<a id="a-6b"></a>吐言必信审。<a id="a-6c"></a>尚布施不违众愿者。<a id="a-6d"></a>今欲乞丐行莲华上白象。<a id="a-6e"></a>象名罗阇和大檀。<a id="a-6f"></a>太子曰大善。<a id="a-6g"></a>唯上诸君金银杂宝恣心所求。<a id="a-6h"></a>无以自难。<a id="a-6i"></a>即敕侍者。<a id="a-6j"></a>疾被白象金银鞍勒牵之来矣。<a id="a-6k"></a>左持象勒。<a id="a-6l"></a>右持金瓮。<a id="a-6m"></a>澡梵志手。<a id="a-6n"></a>慈欢授象。<a id="a-6o"></a>梵志大喜。<a id="a-6p"></a>即咒愿竟。<a id="a-6q"></a>俱升骑象含笑而去。<a id="a-6r"></a>相国百揆靡不怅然。<a id="a-6s"></a>佥曰。<a id="a-6t"></a>斯象猛力之雄。<a id="a-6u"></a>国恃以宁。<a id="a-6v"></a>敌仇交战。<a id="a-6w"></a>辄为震奔。<a id="a-6x"></a>而今惠仇国。<a id="a-6y"></a>将何恃。<a id="a-6z"></a>俱现陈曰。<a id="a-70"></a>夫白象者。<a id="a-71"></a>势力能躃六十象。<a id="a-72"></a>斯国却敌之宝。<a id="a-73"></a>而太子以惠重怨。<a id="a-74"></a>中藏日虚。<a id="a-75"></a>太子自恣布施不休。<a id="a-76"></a>数年之间。<a id="a-77"></a>臣等惧举国妻子必为施惠之物矣。<a id="a-78"></a>王闻其言惨然久而曰。<a id="a-79"></a>太子好喜佛道。<a id="a-7A"></a>以赒穷济乏慈育群生。<a id="a-7B"></a>为行之元首。<a id="a-7C"></a>纵得禁止假使拘罚斯为无道矣。<a id="a-7D"></a>百揆佥曰。<a id="a-7E"></a>切磋之教仪无失矣。<a id="a-7F"></a>拘罚为虐臣敢闻之。<a id="a-7G"></a>逐令出国置于田野。<a id="a-7H"></a>十年之间令惭自悔。<a id="a-7I"></a>臣等之愿也。<a id="a-7J"></a>王即遣使者就诰之曰。<a id="a-7K"></a>象是国宝惠怨胡为。<a id="a-7L"></a>不忍加罚。<a id="a-7M"></a>疾出国去。<a id="a-7N"></a>使者奉命诰之如斯。<a id="a-7O"></a>太子对曰。<a id="a-7P"></a>不敢违天命。<a id="a-7Q"></a>愿乞布施济乏七日出国无恨。<a id="a-7R"></a>使者以闻。<a id="a-7S"></a>王曰。<a id="a-7T"></a>疾去不听汝也。<a id="a-7U"></a>使者反曰。<a id="a-7V"></a>王命不从。<a id="a-7W"></a>太子重曰。<a id="a-7X"></a>不敢违天命。<a id="a-7Y"></a>吾有私财不敢侵国。<a id="a-7Z"></a>使者又闻。<a id="a-7a"></a>王即听之。<a id="a-7b"></a>太子欣然敕侍者。<a id="a-7c"></a>国中黎庶有穷乏者。<a id="a-7d"></a>劝之疾来。<a id="a-7e"></a>从其所欲恣之无违。<a id="a-7f"></a>国土官爵田宅财宝。<a id="a-7g"></a>幻梦之类靡不磨灭。<a id="a-7h"></a>兆民巨细奔诣宫门。<a id="a-7i"></a>太子以饮食衣被七宝诸珍。<a id="a-7j"></a>恣民所欲布施讫竟。<a id="a-7k"></a>贫者皆富。<a id="a-7l"></a>妻名曼坻。<a id="a-7m"></a>诸王之女。<a id="a-7n"></a>颜华韑耀。<a id="a-7o"></a>一国无双。<a id="a-7p"></a>自首至足皆以七宝璎珞。<a id="a-7q"></a>谓其妻曰。<a id="a-7r"></a>起听吾言。<a id="a-7s"></a>大王徙吾着檀特山十年为限。<a id="a-7t"></a>汝知之乎。<a id="a-7u"></a>妻惊而起视太子泪出。<a id="a-7v"></a>且云。<a id="a-7w"></a>将有何罪乃见迸逐。<a id="a-7x"></a>捐国尊荣处深山乎。<a id="a-7y"></a>答其妻曰。<a id="a-7z"></a>以吾布施虚耗国内。<a id="a-80"></a>名象战宝以施怨家。<a id="a-81"></a>王逮群臣恚逐我耳。<a id="a-82"></a>妻即称愿使国丰熟。<a id="a-83"></a>王臣兆民富寿无极。<a id="a-84"></a>惟当建志于彼山泽成道弘誓矣。<a id="a-85"></a>太子曰。<a id="a-86"></a>惟彼山泽恐怖之处。<a id="a-87"></a>虎狼害兽难为止矣。<a id="a-88"></a>又有毒虫魍魉毙鬼雷电霹雳风雨云雾。<a id="a-89"></a>其甚可畏。<a id="a-8A"></a>寒暑过度。<a id="a-8B"></a>树木难依。<a id="a-8C"></a>蒺[卄/梨]砾石非卿所堪。<a id="a-8D"></a>尔王者之子生于荣乐长于中宫。<a id="a-8E"></a>衣则细软。<a id="a-8F"></a>饮食甘美。<a id="a-8G"></a>卧则帷帐。<a id="a-8H"></a>众乐聒耳。<a id="a-8I"></a>愿则恣心。<a id="a-8J"></a>今处山泽。<a id="a-8K"></a>卧则草蓐。<a id="a-8L"></a>食则果蓏。<a id="a-8M"></a>非人所忍。<a id="a-8N"></a>何以堪之乎。<a id="a-8O"></a>妻曰。<a id="a-8P"></a>细靡众宝帷帐甘美。<a id="a-8Q"></a>何益于己。<a id="a-8R"></a>而与太子生离居乎。<a id="a-8S"></a>大王出时以幡为帜。<a id="a-8T"></a>火以烟为帜。<a id="a-8U"></a>妇人以夫为帜。<a id="a-8V"></a>吾恃太子犹孩恃亲。<a id="a-8W"></a>太子在国布施四远。<a id="a-8X"></a>吾辄同愿。<a id="a-8Y"></a>今当历崄而犹留守荣。<a id="a-8Z"></a>岂仁道哉。<a id="a-8a"></a>傥有来乞不睹所天。<a id="a-8b"></a>心之感绝。<a id="a-8c"></a>必死无疑。<a id="a-8d"></a>太子曰。<a id="a-8e"></a>远国之人来乞妻子。<a id="a-8f"></a>吾无逆心。<a id="a-8g"></a>尔为情恋傥违惠道都绝洪润坏吾重任也。<a id="a-8h"></a>妻曰。<a id="a-8i"></a>太子布施睹世希有。<a id="a-8j"></a>当卒弘誓慎无倦矣。<a id="a-8k"></a>百千万世无人如卿。<a id="a-8l"></a>逮佛重任吾不敢违也。<a id="a-8m"></a>太子曰善。<a id="a-8n"></a>即将妻子诣母辞别。<a id="a-8o"></a>稽首于地愍然辞曰。<a id="a-8p"></a>愿捐重思。<a id="a-8q"></a>保宁玉体。<a id="a-8r"></a>国事鞅掌愿数慈谏。<a id="a-8s"></a>无以自由枉彼天民。<a id="a-8t"></a>当忍不可忍含忍为宝。<a id="a-8u"></a>母闻诀辞顾谓侍曰。<a id="a-8v"></a>吾身如石心犹刚铁。<a id="a-8w"></a>今有一子而见迸逐。<a id="a-8x"></a>吾何心哉。<a id="a-8y"></a>未有子时结愿求嗣。<a id="a-8z"></a>怀妊之日如树含华。<a id="a-90"></a>日须其成。<a id="a-91"></a>天不夺愿令吾有子。<a id="a-92"></a>今育成就而当生离乎。<a id="a-93"></a>夫人嫔妾。<a id="a-94"></a>嫉者快喜不复相敬。<a id="a-95"></a>大子妻儿稽首拜退。<a id="a-96"></a>宫内巨细靡不哽噎。<a id="a-97"></a>出与百揆吏民哀诀。<a id="a-98"></a>俱出城去。<a id="a-99"></a>靡不窃云。<a id="a-9A"></a>大子国之圣灵众宝之尊。<a id="a-9B"></a>二亲何心而逐之乎。<a id="a-9C"></a>大子坐城外谢诸送者。<a id="a-9D"></a>遣之还居。<a id="a-9E"></a>兆民拜伏。<a id="a-9F"></a>佥然举哀。<a id="a-9G"></a>或有躃踊呼天。<a id="a-9H"></a>音响振国。<a id="a-9I"></a>与妻进道。<a id="a-9J"></a>自知去本国远。<a id="a-9K"></a>坐一树下。<a id="a-9L"></a>有梵志自远来乞。<a id="a-9M"></a>解身宝服妻子珠玑尽以惠之。<a id="a-9N"></a>令妻子升车执辔而去。<a id="a-9O"></a>始欲就道。<a id="a-9P"></a>又逢梵志来从乞马。<a id="a-9Q"></a>以马惠之。<a id="a-9R"></a>自于辕中挽车进道。<a id="a-9S"></a>又逢梵志来丐其车。<a id="a-9T"></a>即下妻子以车惠之。<a id="a-9U"></a>太子车马衣裘身宝杂物。<a id="a-9V"></a>都尽无余。<a id="a-9W"></a>令妻婴女。<a id="a-9X"></a>己自抱男。<a id="a-9Y"></a>处国之时施彼名象众宝车马。<a id="a-9Z"></a>至见毁逐。<a id="a-9a"></a>未曾恚悔。<a id="a-9b"></a>和心相随。<a id="a-9c"></a>欢喜入山。<a id="a-9d"></a>三七二十一日乃到檀特山中。<a id="a-9e"></a>太子睹山树木茂盛流泉美水甘果备焉。<a id="a-9f"></a>凫雁鸳鸯游戏其间。<a id="a-9g"></a>百鸟嘤嘤相和悲鸣。<a id="a-9h"></a>太子睹之谓其妻曰。<a id="a-9i"></a>尔观斯山。<a id="a-9j"></a>树木参天鲜有折伤。<a id="a-9k"></a>群鸟悲鸣。<a id="a-9l"></a>每处有泉。<a id="a-9m"></a>众果甚多以为饮食。<a id="a-9n"></a>唯道是务无以违誓。<a id="a-9o"></a>山中道士皆守节好学。<a id="a-9p"></a>有一道士名阿周陀。<a id="a-9q"></a>久处山间有玄妙之德。<a id="a-9r"></a>即与妻子诣之稽首。<a id="a-9s"></a>却叉手立。<a id="a-9t"></a>向道士曰。<a id="a-9u"></a>吾将妻子来斯学道。<a id="a-9v"></a>愿垂洪慈诲成吾志也。<a id="a-9w"></a>道士诲之。<a id="a-9x"></a>太子则焉。<a id="a-9y"></a>柴草为屋。<a id="a-9z"></a>结发葌服。<a id="a-A0"></a>食果饮泉。<a id="a-A1"></a>男名耶利。<a id="a-A2"></a>衣小草服从父出入。<a id="a-A3"></a>女名罽拏延。<a id="a-A4"></a>着鹿皮衣从母出入。<a id="a-A5"></a>处山一宿。<a id="a-A6"></a>天为增泉其味重甘。<a id="a-A7"></a>生药树木名果茂盛。<a id="a-A8"></a>后有鸠留县老贫梵志。<a id="a-A9"></a>其妻年丰。<a id="a-AA"></a>颜华端正。<a id="a-AB"></a>提瓶行汲。<a id="a-AC"></a>道逢年少遮要调曰。<a id="a-AD"></a>尔居贫乎无以自全。<a id="a-AE"></a>贪彼老财庶以归居。<a id="a-AF"></a>彼翁学道内否不通教化之纪。<a id="a-AG"></a>希成一人。<a id="a-AH"></a>专愚[怡-台+龍]悷。<a id="a-AI"></a>尔将所贪乎。<a id="a-AJ"></a>颜状丑黑。<a id="a-AK"></a>鼻正匾[匚@虎]。<a id="a-AL"></a>身体缭戾。<a id="a-AM"></a>面皱唇[多*頁](丁可反)。<a id="a-AN"></a>言语蹇吃。<a id="a-AO"></a>两目又青。<a id="a-AP"></a>状类若鬼。<a id="a-AQ"></a>举身无好。<a id="a-AR"></a>孰不恶憎。<a id="a-AS"></a>尔为室家将无愧厌乎。<a id="a-AT"></a>妇闻调婿流泪而云。<a id="a-AU"></a>吾睹彼翁鬓须正白。<a id="a-AV"></a>犹霜着树。<a id="a-AW"></a>朝夕希心欲其早丧未即从愿。<a id="a-AX"></a>无如之何。<a id="a-AY"></a>归向其婿如事具云。<a id="a-AZ"></a>曰子有奴使妾不行汲。<a id="a-Aa"></a>若其如今吾去子矣。<a id="a-Ab"></a>婿曰。<a id="a-Ac"></a>吾贫缘获给使乎。<a id="a-Ad"></a>妻曰。<a id="a-Ae"></a>吾闻布施上士名须大拏。<a id="a-Af"></a>洪慈济众虚耗其国。<a id="a-Ag"></a>王逮群臣。<a id="a-Ah"></a>徙着山中。<a id="a-Ai"></a>其有两儿。<a id="a-Aj"></a>乞则惠卿。<a id="a-Ak"></a>妻数有言。<a id="a-Al"></a>爱妇难违。<a id="a-Am"></a>即用其言。<a id="a-An"></a>到叶波国。<a id="a-Ao"></a>诣宫门曰。<a id="a-Ap"></a>太子安之乎。<a id="a-Aq"></a>卫士上闻。<a id="a-Ar"></a>王闻斯言。<a id="a-As"></a>心结内塞。<a id="a-At"></a>涕泣交流。<a id="a-Au"></a>有顷而曰。<a id="a-Av"></a>太子见逐。<a id="a-Aw"></a>惟为斯辈。<a id="a-Ax"></a>而今复来乎。<a id="a-Ay"></a>请现劳徕问其所以。<a id="a-Az"></a>对曰。<a id="a-B0"></a>太子润馨。<a id="a-B1"></a>遐迩咏歌。<a id="a-B2"></a>故远归命。<a id="a-B3"></a>庶自稣息。<a id="a-B4"></a>王曰。<a id="a-B5"></a>太子众宝布施都尽。<a id="a-B6"></a>今处深山。<a id="a-B7"></a>衣食不充。<a id="a-B8"></a>何以惠子。<a id="a-B9"></a>对曰。<a id="a-BA"></a>德徽巍巍。<a id="a-BB"></a>远自竭慕。<a id="a-BC"></a>贵睹光颜没齿无恨也。<a id="a-BD"></a>王使人示其径路。<a id="a-BE"></a>道逢猎士曰。<a id="a-BF"></a>子经历诸山。<a id="a-BG"></a>宁睹太子不。<a id="a-BH"></a>猎士素知太子迸逐所由。<a id="a-BI"></a>勃然骂曰。<a id="a-BJ"></a>吾斩尔首问太子为乎。<a id="a-BK"></a>梵志恧然而惧曰。<a id="a-BL"></a>吾必为子所杀矣。<a id="a-BM"></a>当权而诡之耳。<a id="a-BN"></a>曰王逮群臣令呼太子还国为王。<a id="a-BO"></a>答曰大善。<a id="a-BP"></a>喜示其处。<a id="a-BQ"></a>遥见小屋。<a id="a-BR"></a>太子亦睹其来。<a id="a-BS"></a>两儿睹之中心怛惧。<a id="a-BT"></a>兄弟俱曰。<a id="a-BU"></a>吾父尚施而斯子来。<a id="a-BV"></a>财尽无副。<a id="a-BW"></a>必以吾兄弟惠与之。<a id="a-BX"></a>携手俱逃。<a id="a-BY"></a>母故掘荫其陷容人。<a id="a-BZ"></a>二儿入中以柴覆上。<a id="a-Ba"></a>自相诫曰。<a id="a-Bb"></a>父呼无应也。<a id="a-Bc"></a>太子仰问请其前坐。<a id="a-Bd"></a>果浆置前食果饮毕。<a id="a-Be"></a>慰劳之曰。<a id="a-Bf"></a>历远疲倦矣。<a id="a-Bg"></a>对曰。<a id="a-Bh"></a>吾自彼来。<a id="a-Bi"></a>举身恼痛。<a id="a-Bj"></a>又大饥渴。<a id="a-Bk"></a>太子光馨。<a id="a-Bl"></a>八方叹懿。<a id="a-Bm"></a>巍巍远照有如太山。<a id="a-Bn"></a>天神地祇。<a id="a-Bo"></a>孰不甚善。<a id="a-Bp"></a>今故远归穷。<a id="a-Bq"></a>庶延微命。<a id="a-Br"></a>太子恻然曰。<a id="a-Bs"></a>财尽无惜矣。<a id="a-Bt"></a>梵志曰。<a id="a-Bu"></a>可以二儿给养吾老矣。<a id="a-Bv"></a>答曰。<a id="a-Bw"></a>子远来求儿。<a id="a-Bx"></a>吾无违心。<a id="a-By"></a>太子呼焉。<a id="a-Bz"></a>兄弟惧矣。<a id="a-C0"></a>又相谓曰。<a id="a-C1"></a>吾父呼求。<a id="a-C2"></a>必以惠鬼也。<a id="a-C3"></a>违命无应。<a id="a-C4"></a>太子隐其在陷。<a id="a-C5"></a>发柴睹之。<a id="a-C6"></a>儿出抱父战栗涕泣。<a id="a-C7"></a>呼号且言。<a id="a-C8"></a>彼是鬼也。<a id="a-C9"></a>非梵志矣。<a id="a-CA"></a>吾数睹梵志。<a id="a-CB"></a>颜类未有若兹。<a id="a-CC"></a>无以吾等为鬼作食。<a id="a-CD"></a>吾母采果来归何迟。<a id="a-CE"></a>今日定死为鬼所啖。<a id="a-CF"></a>母归索吾。<a id="a-CG"></a>当如牛母索其犊子。<a id="a-CH"></a>狂走哀恸。<a id="a-CI"></a>父必悔矣。<a id="a-CJ"></a>太子曰。<a id="a-CK"></a>自生布施未尝微悔。<a id="a-CL"></a>吾以许焉。<a id="a-CM"></a>尔无违矣。<a id="a-CN"></a>梵志曰。<a id="a-CO"></a>子以普慈相惠。<a id="a-CP"></a>儿母归者即败子洪润违吾本愿。<a id="a-CQ"></a>不如早去。<a id="a-CR"></a>太子曰。<a id="a-CS"></a>卿愿求儿故自远来。<a id="a-CT"></a>终不敢违。<a id="a-CU"></a>便可速迈。<a id="a-CV"></a>太子。<a id="a-CW"></a>右手沃澡。<a id="a-CX"></a>左手持儿。<a id="a-CY"></a>授彼梵志。<a id="a-CZ"></a>梵志曰。<a id="a-Ca"></a>吾老气微。<a id="a-Cb"></a>儿舍遁迈之其母所。<a id="a-Cc"></a>吾缘获之乎。<a id="a-Cd"></a>太子弘惠缚以相付。<a id="a-Ce"></a>太子持儿令梵志缚。<a id="a-Cf"></a>自手执绳端。<a id="a-Cg"></a>两儿躃身宛转父前。<a id="a-Ch"></a>哀号呼母曰。<a id="a-Ci"></a>天神地祇山树诸神。<a id="a-Cj"></a>一哀告吾母意云。<a id="a-Ck"></a>两儿以惠人。<a id="a-Cl"></a>宜急舍彼果可一相见。<a id="a-Cm"></a>哀感二仪。<a id="a-Cn"></a>山神怆然。<a id="a-Co"></a>为作大响有若雷震。<a id="a-Cp"></a>母时采果。<a id="a-Cq"></a>心为忪忪。<a id="a-Cr"></a>仰看苍天不睹云雨。<a id="a-Cs"></a>右目瞤左腋痒。<a id="a-Ct"></a>两乳湩流出相属。<a id="a-Cu"></a>母惟之曰。<a id="a-Cv"></a>斯怪甚大。<a id="a-Cw"></a>吾用果为。<a id="a-Cx"></a>急归视儿将有他乎。<a id="a-Cy"></a>委果旋归。<a id="a-Cz"></a>惶惶如狂。<a id="a-D0"></a>帝释念曰。<a id="a-D1"></a>菩萨志隆。<a id="a-D2"></a>欲成其弘誓之重任。<a id="a-D3"></a>妻到坏其高志也。<a id="a-D4"></a>化为师子当道而蹲。<a id="a-D5"></a>妇曰。<a id="a-D6"></a>卿是兽中之王。<a id="a-D7"></a>吾亦人中王子。<a id="a-D8"></a>俱止斯山。<a id="a-D9"></a>吾有两儿皆尚微细。<a id="a-DA"></a>朝来未食须望我耳。<a id="a-DB"></a>师子避之。<a id="a-DC"></a>妇得进路。<a id="a-DD"></a>回复于前化作白狼。<a id="a-DE"></a>妇辞如前。<a id="a-DF"></a>狼又避焉。<a id="a-DG"></a>又化为虎。<a id="a-DH"></a>适梵志远。<a id="a-DI"></a>乃遂退矣。<a id="a-DJ"></a>妇还睹太子独坐。<a id="a-DK"></a>惨然怖曰。<a id="a-DL"></a>吾儿如之而今独坐。<a id="a-DM"></a>儿常望睹吾以果归。<a id="a-DN"></a>奔走趣吾。<a id="a-DO"></a>躃地复起。<a id="a-DP"></a>跳踉喜笑。<a id="a-DQ"></a>曰母归矣。<a id="a-DR"></a>饥儿饱矣。<a id="a-DS"></a>今不睹之。<a id="a-DT"></a>将以惠人乎。<a id="a-DU"></a>吾坐儿立各在左右。<a id="a-DV"></a>睹身有尘。<a id="a-DW"></a>竞共拂拭。<a id="a-DX"></a>今儿不来。<a id="a-DY"></a>又不睹处。<a id="a-DZ"></a>卿以惠谁。<a id="a-Da"></a>可早相语。<a id="a-Db"></a>祷祀乾坤。<a id="a-Dc"></a>情实难云。<a id="a-Dd"></a>乃致良嗣。<a id="a-De"></a>今儿戏具。<a id="a-Df"></a>泥象泥牛泥马泥猪杂巧诸物纵横于地。<a id="a-Dg"></a>睹之心感。<a id="a-Dh"></a>吾且发狂。<a id="a-Di"></a>将为虎狼鬼[魅-未+勿]盗贼吞乎。<a id="a-Dj"></a>疾释斯结。<a id="a-Dk"></a>吾必死矣。<a id="a-Dl"></a>太子久而乃言。<a id="a-Dm"></a>有一梵志来索两儿云。<a id="a-Dn"></a>年尽命微欲以自济。<a id="a-Do"></a>吾以惠之。<a id="a-Dp"></a>妇闻斯言。<a id="a-Dq"></a>感踊躃地。<a id="a-Dr"></a>宛转哀恸流泪且云。<a id="a-Ds"></a>审如所梦。<a id="a-Dt"></a>一夜之中梦睹老[穴/老]贫窭梵志。<a id="a-Du"></a>割吾两乳执之疾驰。<a id="a-Dv"></a>正为今也。<a id="a-Dw"></a>哀恸呼天。<a id="a-Dx"></a>动一山间云。<a id="a-Dy"></a>吾子如之当如行求乎。<a id="a-Dz"></a>太子睹妻哀恸尤甚。<a id="a-E0"></a>而谓之曰。<a id="a-E1"></a>吾本盟尔隆孝奉遵。<a id="a-E2"></a>吾志大道。<a id="a-E3"></a>尚济众生。<a id="a-E4"></a>无求不惠。<a id="a-E5"></a>言誓甚明。<a id="a-E6"></a>而今哀恸以乱我心。<a id="a-E7"></a>妻曰。<a id="a-E8"></a>太子求道厥劳何甚。<a id="a-E9"></a>夫士家尊在于妻子之间。<a id="a-EA"></a>靡不自由。<a id="a-EB"></a>岂况人尊乎。<a id="a-EC"></a>愿曰。<a id="a-ED"></a>所索必获如一切智。<a id="a-EE"></a>帝释诸天佥然议曰。<a id="a-EF"></a>太子弘道普施无盖。<a id="a-EG"></a>试之以妻观心如何。<a id="a-EH"></a>释化为梵志来之其前曰。<a id="a-EI"></a>吾闻子怀以乾坤之仁。<a id="a-EJ"></a>普济群生布施无逆。<a id="a-EK"></a>故来归情。<a id="a-EL"></a>子妻贤贞德馨远闻。<a id="a-EM"></a>故来乞丐。<a id="a-EN"></a>傥肯相惠乎。<a id="a-EO"></a>答曰大善。<a id="a-EP"></a>以右手持水澡梵志手。<a id="a-EQ"></a>左手提妻适欲授之。<a id="a-ER"></a>诸天称寿莫不叹善。<a id="a-ES"></a>天地卒然大动。<a id="a-ET"></a>人鬼靡不惊焉。<a id="a-EU"></a>梵志曰止。<a id="a-EV"></a>吾不取也。<a id="a-EW"></a>答曰。<a id="a-EX"></a>斯妇岂有恶耶。<a id="a-EY"></a>妇人之恶斯都无有。<a id="a-EZ"></a>妇人之礼斯为备首矣。<a id="a-Ea"></a>然其父王唯有斯女。<a id="a-Eb"></a>尽礼事婿不避涂炭。<a id="a-Ec"></a>衣食趣可不求细甘。<a id="a-Ed"></a>勤力精健颜华踰辈。<a id="a-Ee"></a>卿取吾喜除患最善。<a id="a-Ef"></a>梵志曰。<a id="a-Eg"></a>妇之贤快诚如子言。<a id="a-Eh"></a>敬诺受之。<a id="a-Ei"></a>吾以寄子无以惠人。<a id="a-Ej"></a>又曰。<a id="a-Ek"></a>吾是天帝释非世庸人也。<a id="a-El"></a>故来试子。<a id="a-Em"></a>子尚佛慧影范难双矣。<a id="a-En"></a>今欲何愿恣求必从。<a id="a-Eo"></a>太子曰。<a id="a-Ep"></a>愿获大富常好布施无贪踰今。<a id="a-Eq"></a>令吾父王及国臣民思得相见。<a id="a-Er"></a>天帝释曰善。<a id="a-Es"></a>应时不现。<a id="a-Et"></a>梵志喜获其志行不觉疲。<a id="a-Eu"></a>连牵两儿欲得望使。<a id="a-Ev"></a>儿王者之孙。<a id="a-Ew"></a>荣乐自由。<a id="a-Ex"></a>去其二亲为绳所缚。<a id="a-Ey"></a>结处皆伤。<a id="a-Ez"></a>哀号呼母。<a id="a-F0"></a>鞭而走之。<a id="a-F1"></a>梵志昼寝。<a id="a-F2"></a>二儿迸逃。<a id="a-F3"></a>自沈池中。<a id="a-F4"></a>荷蒻覆上。<a id="a-F5"></a>水虫编身。<a id="a-F6"></a>寤行寻求。<a id="a-F7"></a>又得儿矣。<a id="a-F8"></a>捶杖纵横。<a id="a-F9"></a>血流丹地。<a id="a-FA"></a>天神愍念解缚愈伤。<a id="a-FB"></a>为生甘果令地柔软。<a id="a-FC"></a>兄弟摘果。<a id="a-FD"></a>更相授啖。<a id="a-FE"></a>曰斯果之甘犹苑中果。<a id="a-FF"></a>斯地柔软如王边緼綖矣。<a id="a-FG"></a>兄弟相扶仰天呼母。<a id="a-FH"></a>涕泣流身。<a id="a-FI"></a>梵志所行。<a id="a-FJ"></a>其地岑岩。<a id="a-FK"></a>砾石刺棘。<a id="a-FL"></a>身及足蹠。<a id="a-FM"></a>其疮毒痛。<a id="a-FN"></a>若睹树果。<a id="a-FO"></a>或苦且辛。<a id="a-FP"></a>梵志皮骨相连。<a id="a-FQ"></a>两儿肌肤光泽。<a id="a-FR"></a>颜色复故。<a id="a-FS"></a>归到其家。<a id="a-FT"></a>喜笑且云。<a id="a-FU"></a>吾为尔得奴婢二人。<a id="a-FV"></a>自从所使。<a id="a-FW"></a>妻睹儿曰。<a id="a-FX"></a>奴婢不尔。<a id="a-FY"></a>斯儿端正。<a id="a-FZ"></a>手足悦泽不任作劳。<a id="a-Fa"></a>孚行炫卖。<a id="a-Fb"></a>更买所使。<a id="a-Fc"></a>又为妻使。<a id="a-Fd"></a>欲之异国。<a id="a-Fe"></a>天惑其路。<a id="a-Ff"></a>乃之本土。<a id="a-Fg"></a>兆民识焉。<a id="a-Fh"></a>佥曰。<a id="a-Fi"></a>斯太子儿也。<a id="a-Fj"></a>大王孙矣。<a id="a-Fk"></a>哽噎诣门上闻。<a id="a-Fl"></a>王呼梵志将儿入宫。<a id="a-Fm"></a>宫人巨细靡不嘘唏。<a id="a-Fn"></a>王呼欲抱。<a id="a-Fo"></a>两儿不就。<a id="a-Fp"></a>王曰何以。<a id="a-Fq"></a>儿曰。<a id="a-Fr"></a>昔为王孙今为奴婢。<a id="a-Fs"></a>奴婢之贱。<a id="a-Ft"></a>缘坐王膝乎。<a id="a-Fu"></a>问梵志曰。<a id="a-Fv"></a>缘得斯儿。<a id="a-Fw"></a>对之如事。<a id="a-Fx"></a>曰卖儿几钱。<a id="a-Fy"></a>梵志未答。<a id="a-Fz"></a>男孙剿曰。<a id="a-G0"></a>男直银钱一千。<a id="a-G1"></a>特牛百头。<a id="a-G2"></a>女直金钱二千牸牛二百头。<a id="a-G3"></a>王曰。<a id="a-G4"></a>男长而贱。<a id="a-G5"></a>女幼而贵。<a id="a-G6"></a>其有缘乎。<a id="a-G7"></a>对曰。<a id="a-G8"></a>太子既圣且仁。<a id="a-G9"></a>润齐二仪天下喜附。<a id="a-GA"></a>犹孩依亲。<a id="a-GB"></a>斯获天下之明图。<a id="a-GC"></a>而见远逐捐处山泽。<a id="a-GD"></a>虎狼毒虫与之为邻。<a id="a-GE"></a>食果衣草。<a id="a-GF"></a>雷雨震人。<a id="a-GG"></a>夫财币草芥之类耳。<a id="a-GH"></a>坐见迸弃。<a id="a-GI"></a>故知男贱也。<a id="a-GJ"></a>黎庶之女。<a id="a-GK"></a>苟以华色处在深宫。<a id="a-GL"></a>卧即緼綖。<a id="a-GM"></a>盖以宝帐。<a id="a-GN"></a>衣天下之名服。<a id="a-GO"></a>食天下之贡献。<a id="a-GP"></a>故女贵也。<a id="a-GQ"></a>王曰。<a id="a-GR"></a>年八孩童有高士之论。<a id="a-GS"></a>岂况其父乎。<a id="a-GT"></a>宫人巨细闻其讽谏莫不举哀。<a id="a-GU"></a>梵志曰。<a id="a-GV"></a>直银钱一千。<a id="a-GW"></a>特牛牸牛各百头。<a id="a-GX"></a>惠尔者善。<a id="a-GY"></a>不者自已。<a id="a-GZ"></a>王曰诺。<a id="a-Ga"></a>即雇如数。<a id="a-Gb"></a>梵志退矣。<a id="a-Gc"></a>王抱两孙坐之于膝。<a id="a-Gd"></a>王曰。<a id="a-Ge"></a>属不就抱。<a id="a-Gf"></a>今来何疾乎。<a id="a-Gg"></a>对曰。<a id="a-Gh"></a>属是奴婢。<a id="a-Gi"></a>今为王孙。<a id="a-Gj"></a>曰汝父处山何食自供。<a id="a-Gk"></a>两儿俱曰。<a id="a-Gl"></a>薇菜树果以自给耳。<a id="a-Gm"></a>日与禽兽百鸟相娱。<a id="a-Gn"></a>亦无愁心。<a id="a-Go"></a>王遣使者迎焉。<a id="a-Gp"></a>使者就道。<a id="a-Gq"></a>山中树木俯仰屈伸。<a id="a-Gr"></a>似有跪起之礼。<a id="a-Gs"></a>百鸟悲鸣哀音感情。<a id="a-Gt"></a>太子曰。<a id="a-Gu"></a>斯者何瑞。<a id="a-Gv"></a>妻卧地曰。<a id="a-Gw"></a>父意解释。<a id="a-Gx"></a>使者来迎。<a id="a-Gy"></a>神祇助喜。<a id="a-Gz"></a>故兴斯瑞。<a id="a-H0"></a>妻自亡儿卧地。<a id="a-H1"></a>使者到乃起拜王命矣。<a id="a-H2"></a>使者曰。<a id="a-H3"></a>王逮皇后捐食衔泣。<a id="a-H4"></a>身命日衰。<a id="a-H5"></a>思睹太子。<a id="a-H6"></a>太子左右顾望。<a id="a-H7"></a>恋慕山中树木流泉。<a id="a-H8"></a>收泪升车。<a id="a-H9"></a>自使者发举国欢喜。<a id="a-HA"></a>治道扫除豫施帐幔。<a id="a-HB"></a>烧香散华伎乐幢盖。<a id="a-HC"></a>举国趍跄。<a id="a-HD"></a>称寿无量。<a id="a-HE"></a>大子入城顿首谢过。<a id="a-HF"></a>退劳起居。<a id="a-HG"></a>王复以国藏珍宝都付太子劝令布施。<a id="a-HH"></a>邻国困民归化首尾。<a id="a-HI"></a>犹众川之归海。<a id="a-HJ"></a>宿怨都然。<a id="a-HK"></a>拜表称臣。<a id="a-HL"></a>贡献相衔。<a id="a-HM"></a>贼寇尚仁。<a id="a-HN"></a>偷贼竞施。<a id="a-HO"></a>干戈戢藏。<a id="a-HP"></a>囹圄毁矣。<a id="a-HQ"></a>群生永康。<a id="a-HR"></a>十方称善。<a id="a-HS"></a>积德不休。<a id="a-HT"></a>遂获如来无所著正真道最正觉道法御天人师独步三界为众圣王矣。<a id="a-HU"></a>佛告诸比丘。<a id="a-HV"></a>吾受诸佛重任誓济群生。<a id="a-HW"></a>虽婴极苦。<a id="a-HX"></a>今为无盖尊矣。<a id="a-HY"></a>太子后终生兜术天。<a id="a-HZ"></a>自天来下由白净王生。<a id="a-Ha"></a>今吾身是也。<a id="a-Hb"></a>父王者阿难是。<a id="a-Hc"></a>妻者俱夷是。<a id="a-Hd"></a>子男罗云是。<a id="a-He"></a>女者罗汉朱迟母是。<a id="a-Hf"></a>天帝释者弥勒是。<a id="a-Hg"></a>射猎者优陀耶是。<a id="a-Hh"></a>阿周陀者大迦葉是。<a id="a-Hi"></a>卖儿梵志者调达是。<a id="a-Hj"></a>妻者今调达妻旃遮是。<a id="a-Hk"></a>吾宿命来勤苦无数。<a id="a-Hl"></a>终不恐惧而违弘誓矣。<a id="a-Hm"></a>以布施法为弟子说之。<a id="a-Hn"></a>菩萨慈惠度无极行布施如是。</p>
 </body>
</html>