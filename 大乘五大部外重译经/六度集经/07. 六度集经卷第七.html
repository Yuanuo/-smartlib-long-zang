<!doctype html>
<html id="z3IBTgPMi" data-ver="1235">
 <head>
  <meta charset="utf-8">
  <meta author="康僧会">
  <meta library="龙藏">
  <meta catalog="大乘五大部外重译经">
  <meta period="吴">
 </head>
 <body>
  <h1 id="a1">六度集经卷第七</h1>
  <h2 id="a2">禅度无极第五凡九章</h2>
  <h2 id="a3">（七四）</h2>
  <p id="a4">禅度无极者云何。<a id="a-5"></a>端其心。<a id="a-6"></a>壹其意。<a id="a-7"></a>合会众善内着心中。<a id="a-8"></a>意诸秽恶。<a id="a-9"></a>以善消之。<a id="a-A"></a>凡有四禅。<a id="a-B"></a>一禅之行。<a id="a-C"></a>去所贪爱五妖邪事。<a id="a-D"></a>眼睹华色心为淫狂。<a id="a-E"></a>去耳声鼻香口味身好。<a id="a-F"></a>道行之志必当远彼。<a id="a-G"></a>又有五盖。<a id="a-H"></a>贪财盖。<a id="a-I"></a>恚怒盖。<a id="a-J"></a>睡眠盖。<a id="a-K"></a>淫乐盖。<a id="a-L"></a>悔疑盖。<a id="a-M"></a>有道无道。<a id="a-N"></a>有佛无佛。<a id="a-O"></a>有经无经。<a id="a-P"></a>心意识念。<a id="a-Q"></a>清净无垢。<a id="a-R"></a>心明睹真得无不知。<a id="a-S"></a>天龙鬼妖所不能惑。<a id="a-T"></a>犹人有十怨脱身离之。<a id="a-U"></a>独处山间众所不知无所复畏。<a id="a-V"></a>人远情欲。<a id="a-W"></a>内净心寂。<a id="a-X"></a>斯谓一禅。<a id="a-Y"></a>心获一禅进向二禅。<a id="a-Z"></a>第二之禅。<a id="a-a"></a>如人避怨。<a id="a-b"></a>虽处深山惧怨寻之。<a id="a-c"></a>逾自深藏行家虽远十情欲怨。<a id="a-d"></a>犹恐欲贼来坏道志。<a id="a-e"></a>得第二禅。<a id="a-f"></a>情欲稍远不能污己。<a id="a-g"></a>第一之禅。<a id="a-h"></a>善恶诤已。<a id="a-i"></a>以善消恶。<a id="a-j"></a>恶退善进。<a id="a-k"></a>第二之禅。<a id="a-l"></a>喜心寂止。<a id="a-m"></a>不复以善住消彼恶也。<a id="a-n"></a>喜善二意。<a id="a-o"></a>悉自消灭。<a id="a-p"></a>十恶烟绝。<a id="a-q"></a>外无因缘来入心者。<a id="a-r"></a>譬如高山其顶有泉无流入者。<a id="a-s"></a>亦非龙雨水自内出。<a id="a-t"></a>水净泉满。<a id="a-u"></a>善内心出。<a id="a-v"></a>恶不复由耳目鼻口入。<a id="a-w"></a>御心如是。<a id="a-x"></a>便向三禅。<a id="a-y"></a>第三之禅。<a id="a-z"></a>守意牢固。<a id="a-10"></a>善恶不入。<a id="a-11"></a>心安如须弥。<a id="a-12"></a>诸善不出外事。<a id="a-13"></a>善恶寂灭不入心。<a id="a-14"></a>犹莲华根茎在水。<a id="a-15"></a>华合未发为水所覆。<a id="a-16"></a>三禅之行。<a id="a-17"></a>其净犹华。<a id="a-18"></a>去离众恶身意俱安。<a id="a-19"></a>御心如是。<a id="a-1A"></a>便向四禅。<a id="a-1B"></a>善恶皆弃。<a id="a-1C"></a>心不念善亦不存恶。<a id="a-1D"></a>心中明净犹琉璃珠。<a id="a-1E"></a>又如士女净自沐浴。<a id="a-1F"></a>名香涂身。<a id="a-1G"></a>内外衣新。<a id="a-1H"></a>鲜明上服。<a id="a-1I"></a>表里香净。<a id="a-1J"></a>菩萨心端获彼四禅。<a id="a-1K"></a>群邪众垢无能蔽其心。<a id="a-1L"></a>犹若净绘在作何色。<a id="a-1M"></a>又如陶家埏埴为器。<a id="a-1N"></a>泥无沙砾在作何器。<a id="a-1O"></a>又犹锻师熟炼名金。<a id="a-1P"></a>百奇千巧从心所欲。<a id="a-1Q"></a>菩萨心净得彼四禅。<a id="a-1R"></a>在意所由。<a id="a-1S"></a>轻举腾飞。<a id="a-1T"></a>履水而行。<a id="a-1U"></a>分身散体。<a id="a-1V"></a>变化万端。<a id="a-1W"></a>出入无间存亡自由。<a id="a-1X"></a>摸日月。<a id="a-1Y"></a>动天地。<a id="a-1Z"></a>洞视彻听靡不闻见。<a id="a-1a"></a>心净观明得一切智。<a id="a-1b"></a>未有天地众生所更。<a id="a-1c"></a>十方现在众心所念。<a id="a-1d"></a>未萠之事。<a id="a-1e"></a>众生魂灵为天为人。<a id="a-1f"></a>入太山、<a id="a-1g"></a>饿鬼、<a id="a-1h"></a>畜生道中。<a id="a-1i"></a>福尽受罪。<a id="a-1j"></a>殃讫受福。<a id="a-1k"></a>无远不如。<a id="a-1l"></a>夫得四禅。<a id="a-1m"></a>欲得沟港．频来．不还．应仪。<a id="a-1n"></a>各佛如来至真平等正觉无上之明。<a id="a-1o"></a>求之即得。<a id="a-1p"></a>犹若万物皆因地生。<a id="a-1q"></a>自五通智至于世尊。<a id="a-1r"></a>皆四禅成。<a id="a-1s"></a>犹众生所作非地不立。<a id="a-1t"></a>众祐又曰。<a id="a-1u"></a>群生处世。<a id="a-1v"></a>正使天帝仙圣巧黠之智。<a id="a-1w"></a>不睹斯经。<a id="a-1x"></a>不获四弃之定者。<a id="a-1y"></a>犹为愚蒙也。<a id="a-1z"></a>既有智慧。<a id="a-20"></a>而复一心即近度世。<a id="a-21"></a>此为菩萨禅度无极一心如是。</p>
  <p data-pb></p>
  <h2 id="a22">（七五）</h2>
  <p id="a23">者比丘。<a id="a-24"></a>饭毕澡漱。<a id="a-25"></a>入深山丘墓间树下坐。<a id="a-26"></a>叉手低头。<a id="a-27"></a>一心灭念。<a id="a-28"></a>内意心中消去五盖。<a id="a-29"></a>五盖灭后。<a id="a-2A"></a>其心照然。<a id="a-2B"></a>冥退明存。<a id="a-2C"></a>顾愍天人蜎飞蚑行蠕动之类。<a id="a-2D"></a>伤其愚惑怀斯五盖。<a id="a-2E"></a>遏绝明善之心。<a id="a-2F"></a>消去五盖诸善即强。<a id="a-2G"></a>犹若贫人举债治生。<a id="a-2H"></a>获利还彼余财修居。<a id="a-2I"></a>日有利入。<a id="a-2J"></a>其人心喜。<a id="a-2K"></a>又如奴使免为良民。<a id="a-2L"></a>困病获瘳。<a id="a-2M"></a>九族日兴。<a id="a-2N"></a>牢狱重罪逢赦得出。<a id="a-2O"></a>又如重宝渡海历险还家见亲其喜无量。<a id="a-2P"></a>心怀五盖犹斯五苦。<a id="a-2Q"></a>比丘见谛去离五盖。<a id="a-2R"></a>犹彼凡人免上五患。<a id="a-2S"></a>盖退明进。<a id="a-2T"></a>众恶悉灭。<a id="a-2U"></a>道志强盛即获一禅。<a id="a-2V"></a>自一禅之二禅。<a id="a-2W"></a>凡有三行。<a id="a-2X"></a>一曰勤仂。<a id="a-2Y"></a>二曰数念。<a id="a-2Z"></a>三曰思惟。<a id="a-2a"></a>自斯三事得成四禅。<a id="a-2b"></a>以一禅至二禅。<a id="a-2c"></a>以二禅之三禅。<a id="a-2d"></a>以三禅之四禅。<a id="a-2e"></a>四禅胜三禅。<a id="a-2f"></a>三禅胜二禅。<a id="a-2g"></a>二胜一。<a id="a-2h"></a>第一之禅。<a id="a-2i"></a>十恶退五善进。<a id="a-2j"></a>何谓十恶。<a id="a-2k"></a>眼乐色耳音鼻香口味身好。<a id="a-2l"></a>并上五盖谓之十恶。<a id="a-2m"></a>何谓五善。<a id="a-2n"></a>一计二念三爱四乐五曰一心。<a id="a-2o"></a>斯五善处内。<a id="a-2p"></a>第二之禅不计不念。<a id="a-2q"></a>制心内观。<a id="a-2r"></a>善行在内。<a id="a-2s"></a>不复由耳目鼻口出入。<a id="a-2t"></a>善恶二行不复相干。<a id="a-2u"></a>心处在内唯有欢喜也。<a id="a-2v"></a>三禅之行除去欢喜。<a id="a-2w"></a>心尚清净。<a id="a-2x"></a>怕然寂寞。<a id="a-2y"></a>众祐各佛应仪曰。<a id="a-2z"></a>诸能灭欲净其心者。<a id="a-30"></a>身终始安。<a id="a-31"></a>第四之禅喜心去得寂定。<a id="a-32"></a>一禅耳为声乱。<a id="a-33"></a>二禅心为念乱。<a id="a-34"></a>三禅心欢喜乱。<a id="a-35"></a>四禅心为喘息乱。<a id="a-36"></a>一禅耳声止。<a id="a-37"></a>进至二禅。<a id="a-38"></a>二禅念灭。<a id="a-39"></a>进至三禅。<a id="a-3A"></a>三禅欢喜灭。<a id="a-3B"></a>进至四禅。<a id="a-3C"></a>四禅喘息灭得空定。<a id="a-3D"></a>菩萨禅度无极一心如是。</p>
  <p data-pb></p>
  <h2 id="a3E">（七六）</h2>
  <p id="a3F">萨志道。<a id="a-3G"></a>凡以几事。<a id="a-3H"></a>能令内净心一得禅。<a id="a-3I"></a>或见老者头白齿落形体变异。<a id="a-3J"></a>睹之意悟曰。<a id="a-3K"></a>吾后必然一心得禅。<a id="a-3L"></a>或睹病者身心困痛。<a id="a-3M"></a>犹被杖楚。<a id="a-3N"></a>怅然悟曰。<a id="a-3O"></a>吾后必然一心得禅。<a id="a-3P"></a>或睹众生寿命终讫。<a id="a-3Q"></a>息绝熅逝。<a id="a-3R"></a>神迁身冷。<a id="a-3S"></a>九族捐之。<a id="a-3T"></a>远着外野。<a id="a-3U"></a>旬日之间胮胀烂臭。<a id="a-3V"></a>或为狐犬众鸟所啖。<a id="a-3W"></a>肌肉生虫。<a id="a-3X"></a>虫还食身。<a id="a-3Y"></a>脓血恶露滂沱流地。<a id="a-3Z"></a>骸骨解散。<a id="a-3a"></a>节节异处。<a id="a-3b"></a>足趺胫髀。<a id="a-3c"></a>尻脊胁臂。<a id="a-3d"></a>头齿髑髅。<a id="a-3e"></a>各自分离。<a id="a-3f"></a>道人念曰。<a id="a-3g"></a>夫生有死。<a id="a-3h"></a>人物犹幻。<a id="a-3i"></a>会即有离。<a id="a-3j"></a>神逝体散。<a id="a-3k"></a>吾岂得止独不如彼乎。<a id="a-3l"></a>睹之怆然。<a id="a-3m"></a>一心得禅。<a id="a-3n"></a>或见久死体骨消灭。<a id="a-3o"></a>泥土同尘。<a id="a-3p"></a>深自惟曰。<a id="a-3q"></a>吾体方尔。<a id="a-3r"></a>一心得禅。<a id="a-3s"></a>或以闻太山汤火之毒。<a id="a-3t"></a>酷裂之痛。<a id="a-3u"></a>饿鬼饥馑积年之劳。<a id="a-3v"></a>畜生屠剥割截之苦。<a id="a-3w"></a>存之愕然。<a id="a-3x"></a>一心得禅。<a id="a-3y"></a>或见穷冻饿死。<a id="a-3z"></a>或见履非之人为王法所戮。<a id="a-40"></a>道人念曰。<a id="a-41"></a>斯人遭患由无道志。<a id="a-42"></a>吾不精进必复如彼也。<a id="a-43"></a>一其心得禅。<a id="a-44"></a>深惟内观。<a id="a-45"></a>下即为屎尿所迫。<a id="a-46"></a>上即为寒热所胁。<a id="a-47"></a>觉身可恶。<a id="a-48"></a>一心得禅。<a id="a-49"></a>或见恶岁五谷不丰。<a id="a-4A"></a>民穷为乱更相挌战。<a id="a-4B"></a>死尸纵横。<a id="a-4C"></a>睹之怆然。<a id="a-4D"></a>吾不为道必复如之。<a id="a-4E"></a>一其心得禅。<a id="a-4F"></a>睹盛有衰荣财难保。<a id="a-4G"></a>少壮有老病寿犹电光。<a id="a-4H"></a>忆之愕然。<a id="a-4I"></a>一其心得禅。<a id="a-4J"></a>念佛巍巍相难双矣。<a id="a-4K"></a>皆由清净致为众祐。<a id="a-4L"></a>存之欣然。<a id="a-4M"></a>一其心得禅。<a id="a-4N"></a>念经深义。<a id="a-4O"></a>沙门高行。<a id="a-4P"></a>一其心得禅。<a id="a-4Q"></a>惟身行善。<a id="a-4R"></a>前后积德。<a id="a-4S"></a>一其心得禅。<a id="a-4T"></a>惟愚所求违佛明法劳而益罪。<a id="a-4U"></a>诸天处世守戒奉斋。<a id="a-4V"></a>自致升天荣寿无量。<a id="a-4W"></a>一其心得禅。<a id="a-4X"></a>受佛深经反覆思之。<a id="a-4Y"></a>为众训导。<a id="a-4Z"></a>中心欢喜。<a id="a-4a"></a>一其心得禅。<a id="a-4b"></a>存忆众生有成辄坏。<a id="a-4c"></a>坏皆苦痛。<a id="a-4d"></a>惟之怆然。<a id="a-4e"></a>一其心得禅。<a id="a-4f"></a>众生之性莫能自保。<a id="a-4g"></a>来始之变。<a id="a-4h"></a>道人自惧。<a id="a-4i"></a>命尽卒至。<a id="a-4j"></a>或堕恶道。<a id="a-4k"></a>视世荣乐真伪如梦。<a id="a-4l"></a>志重醒悟。<a id="a-4m"></a>一其心得禅。<a id="a-4n"></a>诸食入口与涕唾浇灒。<a id="a-4o"></a>外好内臭化成屎尿。<a id="a-4p"></a>忆之可恶。<a id="a-4q"></a>一其心得禅。<a id="a-4r"></a>儿在母腹。<a id="a-4s"></a>初如凝粥。<a id="a-4t"></a>以渐长大。<a id="a-4u"></a>三十八七日。<a id="a-4v"></a>身体皆成。<a id="a-4w"></a>临生之难。<a id="a-4x"></a>多危少安。<a id="a-4y"></a>既生之后。<a id="a-4z"></a>诸病并进。<a id="a-50"></a>或一或十或五十至百年。<a id="a-51"></a>皆当老死无免斯患。<a id="a-52"></a>惟己亦然。<a id="a-53"></a>一其心得禅。<a id="a-54"></a>有存即灭。<a id="a-55"></a>寻之无处。<a id="a-56"></a>三界皆空。<a id="a-57"></a>志无贪慕。<a id="a-58"></a>悲念众生不睹佛经。<a id="a-59"></a>邪欲所蔽无知非常。<a id="a-5A"></a>誓愿拯济。<a id="a-5B"></a>一其心得禅。<a id="a-5C"></a>志成行高。<a id="a-5D"></a>怀四等心愍育众生。<a id="a-5E"></a>犹若慈母哀护幼儿。<a id="a-5F"></a>儿随辈熙戏。<a id="a-5G"></a>母以慈心行索。<a id="a-5H"></a>睹儿为泥尘所污。<a id="a-5I"></a>饥渴啼呼。<a id="a-5J"></a>睹儿若兹。<a id="a-5K"></a>悲泪抱归。<a id="a-5L"></a>洗浴衣食。<a id="a-5M"></a>身康心悦。<a id="a-5N"></a>慈母欢喜。<a id="a-5O"></a>爱摄徘徊不舍如前。<a id="a-5P"></a>道人慈悲爱护众生。<a id="a-5Q"></a>踰彼慈母。<a id="a-5R"></a>教天下人蜎飞蚑行蠕动之类。<a id="a-5S"></a>奉佛睹经。<a id="a-5T"></a>亲沙门众。<a id="a-5U"></a>采执佛戒怀而行之。<a id="a-5V"></a>远离三恶。<a id="a-5W"></a>心念善。<a id="a-5X"></a>口言善。<a id="a-5Y"></a>身行善。<a id="a-5Z"></a>仰上三恶。<a id="a-5a"></a>永兴三善。<a id="a-5b"></a>长不令更太山、<a id="a-5c"></a>地狱、<a id="a-5d"></a>饿鬼．畜生穷苦险处。<a id="a-5e"></a>安以无极之福堂。<a id="a-5f"></a>寻复追诲。<a id="a-5g"></a>惧其处福为之憍荡。<a id="a-5h"></a>恣纵恶心还处三涂。<a id="a-5i"></a>亦荣禄之祸。<a id="a-5j"></a>非常苦空之变以诫之也。<a id="a-5k"></a>劝取无为。<a id="a-5l"></a>如彼慈母摄护之意也。<a id="a-5m"></a>思十六事。<a id="a-5n"></a>一其心得禅。<a id="a-5o"></a>何谓十六。<a id="a-5p"></a>喘息长短即自知。<a id="a-5q"></a>喘息动身即自知。<a id="a-5r"></a>喘息微着即自知。<a id="a-5s"></a>喘息快不快即自知。<a id="a-5t"></a>喘息止走即自知。<a id="a-5u"></a>喘息欢戚即自知。<a id="a-5v"></a>自惟万物无常喘息自知。<a id="a-5w"></a>万物过去不可追得喘息自知。<a id="a-5x"></a>内无所思弃捐所惟喘息自知。<a id="a-5y"></a>放弃躯命不弃躯命喘息自知。<a id="a-5z"></a>道人深思。<a id="a-60"></a>有是即得是无是不得是。<a id="a-61"></a>夫生必有老死之患。<a id="a-62"></a>魂灵不灭即更受身。<a id="a-63"></a>不生即无老。<a id="a-64"></a>不老即无死。<a id="a-65"></a>念是一其心得禅。<a id="a-66"></a>道人以眼观世生死。<a id="a-67"></a>但以十二因缘。<a id="a-68"></a>念此一其心得禅。<a id="a-69"></a>道人以五事自观形体。<a id="a-6A"></a>一曰自观面类数变。<a id="a-6B"></a>二曰苦乐数移。<a id="a-6C"></a>三曰志意数转。<a id="a-6D"></a>四曰形体数异。<a id="a-6E"></a>五曰善恶数改。<a id="a-6F"></a>是谓五事。<a id="a-6G"></a>数有变异犹如流水前后相及。<a id="a-6H"></a>念此一其心得禅。<a id="a-6I"></a>道人念禅当云何。<a id="a-6J"></a>目见死人自头至足。<a id="a-6K"></a>谛思熟视存想着心。<a id="a-6L"></a>行坐卧起饭饮万役。<a id="a-6M"></a>常念着心以固其志。<a id="a-6N"></a>得禅自在所念。<a id="a-6O"></a>譬如人炊数斛米饭欲知熟未。<a id="a-6P"></a>直取一米捻[〦/(火*羊*火)/火]视之。<a id="a-6Q"></a>一米熟者明余者皆熟。<a id="a-6R"></a>道志若兹。<a id="a-6S"></a>心之回走。<a id="a-6T"></a>犹水之流。<a id="a-6U"></a>道人直念一事。<a id="a-6V"></a>心停意净。<a id="a-6W"></a>应仪真道。<a id="a-6X"></a>灭度可得。<a id="a-6Y"></a>第一之禅。<a id="a-6Z"></a>欲得应仪可得不。<a id="a-6a"></a>曰中有得者有不得者。<a id="a-6b"></a>何行能得。<a id="a-6c"></a>何行不得。<a id="a-6d"></a>于一禅中。<a id="a-6e"></a>有念有爱道则不成。<a id="a-6f"></a>天地无常。<a id="a-6g"></a>虚空难保。<a id="a-6h"></a>尽内秽垢。<a id="a-6i"></a>无贪爱念。<a id="a-6j"></a>志净如斯。<a id="a-6k"></a>应真可得。<a id="a-6l"></a>二三至四。<a id="a-6m"></a>执心当如一禅。<a id="a-6n"></a>志存一禅未得应仪。<a id="a-6o"></a>命终可趣。<a id="a-6p"></a>即上七天受寿一劫。<a id="a-6q"></a>在二禅终上十一天受寿二劫。<a id="a-6r"></a>处三禅终上十五天受寿八劫。<a id="a-6s"></a>处四禅终上十九天寿十六劫。<a id="a-6t"></a>道人自观内体恶露都为不净。<a id="a-6u"></a>发肤髑髅皮肌。<a id="a-6v"></a>眼瞬涕唾。<a id="a-6w"></a>筋脉肉髓。<a id="a-6x"></a>肝肺肠胃。<a id="a-6y"></a>心胆脾肾。<a id="a-6z"></a>屎尿脓血。<a id="a-70"></a>众秽共合乃成为人。<a id="a-71"></a>犹若以囊盛五谷也。<a id="a-72"></a>有目潟囊。<a id="a-73"></a>分别视之。<a id="a-74"></a>种种各异。<a id="a-75"></a>明人如此内观其身。<a id="a-76"></a>四大种数各自有名都为无人。<a id="a-77"></a>以无欲观乃睹本空。<a id="a-78"></a>一其心得禅。<a id="a-79"></a>道人深观别身四大。<a id="a-7A"></a>地水火风。<a id="a-7B"></a>发毛骨齿。<a id="a-7C"></a>皮肉五藏。<a id="a-7D"></a>斯即地也。<a id="a-7E"></a>目泪涕唾。<a id="a-7F"></a>脓血汗肪。<a id="a-7G"></a>髓脑小便。<a id="a-7H"></a>斯即水也。<a id="a-7I"></a>内身温热主消食者。<a id="a-7J"></a>斯即火也。<a id="a-7K"></a>喘息呼吸。<a id="a-7L"></a>斯即风也。<a id="a-7M"></a>譬如屠儿杀畜刳解别作四分具知委曲。<a id="a-7N"></a>道人内观分别四大。<a id="a-7O"></a>此地彼水。<a id="a-7P"></a>火风俱然。<a id="a-7Q"></a>都为无人。<a id="a-7R"></a>念之志寂。<a id="a-7S"></a>一其心得禅。<a id="a-7T"></a>道人自觉喘息长短。<a id="a-7U"></a>迟疾巨细皆别知之。<a id="a-7V"></a>犹人削物自知深浅。<a id="a-7W"></a>念息如此。<a id="a-7X"></a>一其心得禅。<a id="a-7Y"></a>菩萨禅度无极一心如是。</p>
  <h2 id="a7Z">（七七）</h2>
  <p id="a7a">太子出游。<a id="a-7b"></a>王敕国内无令众秽当彼王道。<a id="a-7c"></a>太子出城。<a id="a-7d"></a>第二天帝。<a id="a-7e"></a>化为老人。<a id="a-7f"></a>当其车前。<a id="a-7g"></a>头白背偻。<a id="a-7h"></a>倚杖羸步。<a id="a-7i"></a>太子曰。<a id="a-7j"></a>斯人何乎。<a id="a-7k"></a>御使对曰。<a id="a-7l"></a>老人矣。<a id="a-7m"></a>何谓为老。<a id="a-7n"></a>曰。<a id="a-7o"></a>四大根熟。<a id="a-7p"></a>余命无几。<a id="a-7q"></a>太子曰。<a id="a-7r"></a>吾后亦当老乎。<a id="a-7s"></a>对曰。<a id="a-7t"></a>自古有老无圣免兹。<a id="a-7u"></a>太子曰。<a id="a-7v"></a>吾谓尊荣与凡有异。<a id="a-7w"></a>而俱不免。<a id="a-7x"></a>荣何益己。<a id="a-7y"></a>还宫存之。<a id="a-7z"></a>一心得禅。<a id="a-80"></a>王问仆曰。<a id="a-81"></a>太子出游观国喜乎。<a id="a-82"></a>对曰。<a id="a-83"></a>道观老叟。<a id="a-84"></a>存世非常。<a id="a-85"></a>心不为欣。<a id="a-86"></a>王惧去国。<a id="a-87"></a>重益乐人。<a id="a-88"></a>惑之以荣华。<a id="a-89"></a>乱之以众音。<a id="a-8A"></a>欲坏其道意令守尊位也。<a id="a-8B"></a>后复出游。<a id="a-8C"></a>王重敕曰。<a id="a-8D"></a>无令羸老在道侧也。<a id="a-8E"></a>前释复化为病人。<a id="a-8F"></a>体疲气微。<a id="a-8G"></a>肉尽骨立。<a id="a-8H"></a>恶露涂身。<a id="a-8I"></a>倚在门侧。<a id="a-8J"></a>曰。<a id="a-8K"></a>斯复何人。<a id="a-8L"></a>对曰。<a id="a-8M"></a>病人也。<a id="a-8N"></a>曰。<a id="a-8O"></a>何谓为病。<a id="a-8P"></a>饮食不节。<a id="a-8Q"></a>卧起无常。<a id="a-8R"></a>故获斯病。<a id="a-8S"></a>或愈或死。<a id="a-8T"></a>曰。<a id="a-8U"></a>吾亦饮食不节。<a id="a-8V"></a>卧起无常。<a id="a-8W"></a>当更病乎。<a id="a-8X"></a>对曰。<a id="a-8Y"></a>有身即病。<a id="a-8Z"></a>无免斯患。<a id="a-8a"></a>太子曰。<a id="a-8b"></a>吾不免患。<a id="a-8c"></a>后必如之。<a id="a-8d"></a>还宫存之。<a id="a-8e"></a>一心入禅。<a id="a-8f"></a>后出。<a id="a-8g"></a>帝释复化为死人。<a id="a-8h"></a>舁担建旐。<a id="a-8i"></a>哀恸塞路。<a id="a-8j"></a>曰。<a id="a-8k"></a>斯复何人。<a id="a-8l"></a>对曰。<a id="a-8m"></a>死人。<a id="a-8n"></a>何谓为死。<a id="a-8o"></a>命终神迁。<a id="a-8p"></a>形骸分散。<a id="a-8q"></a>长与亲离。<a id="a-8r"></a>痛夫难处。<a id="a-8s"></a>太子曰。<a id="a-8t"></a>吾亦然乎。<a id="a-8u"></a>对曰。<a id="a-8v"></a>上圣之纯德。<a id="a-8w"></a>无免斯患。<a id="a-8x"></a>回车还宫。<a id="a-8y"></a>一心入禅。<a id="a-8z"></a>后复出游。<a id="a-90"></a>之王田庐。<a id="a-91"></a>坐树下睹耕犁者。<a id="a-92"></a>反土虫出。<a id="a-93"></a>或伤或死。<a id="a-94"></a>鸟追食之。<a id="a-95"></a>心中怆然。<a id="a-96"></a>长叹曰。<a id="a-97"></a>咄众生扰扰。<a id="a-98"></a>痛焉难处。<a id="a-99"></a>念之怅如。<a id="a-9A"></a>一心入禅。<a id="a-9B"></a>时日盛出照太子身。<a id="a-9C"></a>树为低枝不令日炙。<a id="a-9D"></a>王寻所之。<a id="a-9E"></a>遥睹无上圣德之灵。<a id="a-9F"></a>悲喜交集。<a id="a-9G"></a>不识投身。<a id="a-9H"></a>稽首为礼。<a id="a-9I"></a>太子亦俱稽首于地。<a id="a-9J"></a>父子辞毕。<a id="a-9K"></a>王还于宫。<a id="a-9L"></a>太子一心入禅。<a id="a-9M"></a>菩萨禅度无极一心如是。</p>
  <h2 id="a9N">（七八）</h2>
  <p id="a9O">太子初生。<a id="a-9P"></a>王令师相。<a id="a-9Q"></a>师曰。<a id="a-9R"></a>处国必为飞行皇帝。<a id="a-9S"></a>捐国作沙门者。<a id="a-9T"></a>当为天人师也。<a id="a-9U"></a>王兴三时殿。<a id="a-9V"></a>春夏冬各自异殿。<a id="a-9W"></a>殿有五百妓人。<a id="a-9X"></a>不肥不瘦。<a id="a-9Y"></a>长短无诃。<a id="a-9Z"></a>颜华鲜明。<a id="a-9a"></a>皆齐桃李。<a id="a-9b"></a>各兼数伎。<a id="a-9c"></a>姿态倾贤。<a id="a-9d"></a>以乐太子。<a id="a-9e"></a>殿前列种甘果。<a id="a-9f"></a>华香苾芬。<a id="a-9g"></a>清净浴池。<a id="a-9h"></a>中有杂华。<a id="a-9i"></a>异类之鸟。<a id="a-9j"></a>鸣声相和。<a id="a-9k"></a>宫门开闭闻四十里。<a id="a-9l"></a>忠臣卫士徼循不懈。<a id="a-9m"></a>警备之鸟。<a id="a-9n"></a>鵁鶄鸳鸯惊鸣相属。<a id="a-9o"></a>太子年十七无经不通。<a id="a-9p"></a>师更拜受。<a id="a-9q"></a>王为纳妃。<a id="a-9r"></a>妃名裘夷。<a id="a-9s"></a>容色之华。<a id="a-9t"></a>天女为双。<a id="a-9u"></a>力势顿却六十巨象。<a id="a-9v"></a>至年十九。<a id="a-9w"></a>太子都合诸妓凡千五百人。<a id="a-9x"></a>共处一殿。<a id="a-9y"></a>极其伎乐。<a id="a-9z"></a>欲令疲卧可得舍去。<a id="a-A0"></a>天令乐人皆卧无知。<a id="a-A1"></a>太子靖思视诸伎人。<a id="a-A2"></a>犹木梗人。<a id="a-A3"></a>百节皆空。<a id="a-A4"></a>中如竹节。<a id="a-A5"></a>手足垂地。<a id="a-A6"></a>涕泪流出。<a id="a-A7"></a>口唾污颊。<a id="a-A8"></a>伏鼓乱头。<a id="a-A9"></a>乐人皆著名珰垂悬步摇华光。<a id="a-AA"></a>珠玑璎珞琨环杂巧。<a id="a-AB"></a>罗縠文绣上服御衣。<a id="a-AC"></a>琴瑟筝笛。<a id="a-AD"></a>笳箫乐器。<a id="a-AE"></a>纵横着地。<a id="a-AF"></a>警备之鸟及守卫者。<a id="a-AG"></a>顿瞑无识。<a id="a-AH"></a>太子以无蔽之眼遍观众身。<a id="a-AI"></a>还观其妃。<a id="a-AJ"></a>头发髑髅。<a id="a-AK"></a>骨齿爪指。<a id="a-AL"></a>皮肤肌肉。<a id="a-AM"></a>脓血髓脑。<a id="a-AN"></a>筋脉心胆。<a id="a-AO"></a>脾肾肝肺。<a id="a-AP"></a>肠胃眼窌。<a id="a-AQ"></a>屎尿涕唾。<a id="a-AR"></a>内视犹枯骨。<a id="a-AS"></a>外视犹肉囊。<a id="a-AT"></a>无一可贵。<a id="a-AU"></a>不净臭处睹之存忆令人吐逆。<a id="a-AV"></a>犹蓝假面文彩衣之熏香其表。<a id="a-AW"></a>以屎尿脓血满着其内。<a id="a-AX"></a>愚者信其表。<a id="a-AY"></a>明者睹其内。<a id="a-AZ"></a>远之万里犹复闭目也。</p>
  <p id="aAa">太子睹之。<a id="a-Ab"></a>若幻难可久保。<a id="a-Ac"></a>处世假借。<a id="a-Ad"></a>必当还主。<a id="a-Ae"></a>卧者纵横。<a id="a-Af"></a>犹如死尸。<a id="a-Ag"></a>愈不乐焉。<a id="a-Ah"></a>一心得禅。<a id="a-Ai"></a>从禅觉。<a id="a-Aj"></a>仰视沸星。<a id="a-Ak"></a>夜已向半。<a id="a-Al"></a>诸天侧塞。<a id="a-Am"></a>叉手作礼。<a id="a-An"></a>华香众乐举头无量。<a id="a-Ao"></a>太子睹诸天稽首。<a id="a-Ap"></a>即说经曰。<a id="a-Aq"></a>淫泆最恶。<a id="a-Ar"></a>令人狂醉。<a id="a-As"></a>谤正叹邪。<a id="a-At"></a>以瞑为明。<a id="a-Au"></a>是故诸佛辟支佛阿罗汉。<a id="a-Av"></a>不誉为善。<a id="a-Aw"></a>当疾远之。<a id="a-Ax"></a>反覆思惟。<a id="a-Ay"></a>呼车匿曰。<a id="a-Az"></a>疾被鞬陟。<a id="a-B0"></a>重自惟曰。<a id="a-B1"></a>城门开闭闻四十里。<a id="a-B2"></a>云如之何。<a id="a-B3"></a>诸天佥曰敬诺。<a id="a-B4"></a>世尊。<a id="a-B5"></a>吾等御门令其无声。<a id="a-B6"></a>宫人无知。<a id="a-B7"></a>马蹄寂然不闻微声。<a id="a-B8"></a>太子上马。<a id="a-B9"></a>百亿帝释四百亿四大天王。<a id="a-BA"></a>天龙鬼神翼从导引。<a id="a-BB"></a>平治涂路。<a id="a-BC"></a>天乐咏歌。<a id="a-BD"></a>无上巍巍吾生遇哉。<a id="a-BE"></a>得睹灵辉消心尘劳。<a id="a-BF"></a>永世不衰。<a id="a-BG"></a>痛夫八难远尊可哀。<a id="a-BH"></a>重曰。<a id="a-BI"></a>遇哉吾等偶谐。<a id="a-BJ"></a>马始出门。<a id="a-BK"></a>门即有声。<a id="a-BL"></a>马哽咽悲鸣。<a id="a-BM"></a>泪流交颊。<a id="a-BN"></a>诸天[袖-由+厭]王。<a id="a-BO"></a>一国无知。<a id="a-BP"></a>所以然者。<a id="a-BQ"></a>欲令太子早得佛道。<a id="a-BR"></a>太子弃金轮王七宝之位。<a id="a-BS"></a>忍众苦度众生。<a id="a-BT"></a>菩萨禅度无极一心如是。</p>
  <p data-pb></p>
  <h2 id="aBU">（七九）</h2>
  <p id="aBV">子未得道时。<a id="a-BW"></a>取地槀草。<a id="a-BX"></a>于树下叉手正坐。<a id="a-BY"></a>弃众垢念。<a id="a-BZ"></a>清其心。<a id="a-Ba"></a>一其志。<a id="a-Bb"></a>自念曰。<a id="a-Bc"></a>今日为始。<a id="a-Bd"></a>肌筋枯腐。<a id="a-Be"></a>于此不得佛者。<a id="a-Bf"></a>吾终不起。<a id="a-Bg"></a>菩萨即得一禅。<a id="a-Bh"></a>二三至四禅。<a id="a-Bi"></a>即于一夜得一术阇。<a id="a-Bj"></a>知无数劫父母兄弟妻子九族。<a id="a-Bk"></a>二夜之中得二术阇。<a id="a-Bl"></a>自知无数劫贫富贵贱长短白黑。<a id="a-Bm"></a>众生心中有念无念得无不知。<a id="a-Bn"></a>三夜之中得三术阇。<a id="a-Bo"></a>三毒都灭。<a id="a-Bp"></a>夜向明时。<a id="a-Bq"></a>佛道成矣。<a id="a-Br"></a>深自思曰。<a id="a-Bs"></a>吾今得佛。<a id="a-Bt"></a>甚深甚深难知难了。<a id="a-Bu"></a>微中之微妙中之妙也。<a id="a-Bv"></a>今佛道成得无不知。<a id="a-Bw"></a>起至龙水所。<a id="a-Bx"></a>龙名文邻。<a id="a-By"></a>文邻所处。<a id="a-Bz"></a>水边有树。<a id="a-C0"></a>佛坐树下曰。<a id="a-C1"></a>昔者锭光佛授吾尊决。<a id="a-C2"></a>当为释迦文佛。<a id="a-C3"></a>真如所闻。<a id="a-C4"></a>吾今得佛矣。<a id="a-C5"></a>自无数劫来。<a id="a-C6"></a>布施、<a id="a-C7"></a>持戒、<a id="a-C8"></a>忍辱．精进．禅定．明度。<a id="a-C9"></a>积功之愿。<a id="a-CA"></a>始今得极尊。<a id="a-CB"></a>作善福归不亡我功。<a id="a-CC"></a>佛适念之。<a id="a-CD"></a>便入禅度无极。<a id="a-CE"></a>佛在水边。<a id="a-CF"></a>光明彻照龙所居处。<a id="a-CG"></a>龙睹光影。<a id="a-CH"></a>鳞甲皆起。<a id="a-CI"></a>龙尝见三佛。<a id="a-CJ"></a>拘娄秦佛。<a id="a-CK"></a>拘那鋡牟尼佛。<a id="a-CL"></a>迦葉佛。<a id="a-CM"></a>三佛得道。<a id="a-CN"></a>皆在此坐。<a id="a-CO"></a>明悉照龙所居。<a id="a-CP"></a>龙睹光明念曰。<a id="a-CQ"></a>斯光与前三佛光影齐同。<a id="a-CR"></a>世间得无复有佛乎。<a id="a-CS"></a>龙大欢喜。<a id="a-CT"></a>出水左右顾视。<a id="a-CU"></a>睹佛坐树下。<a id="a-CV"></a>身有三十二相。<a id="a-CW"></a>紫磨金色。<a id="a-CX"></a>光明奕奕过月踰日。<a id="a-CY"></a>相好端正如树有华。<a id="a-CZ"></a>龙前趣佛。<a id="a-Ca"></a>头面着地。<a id="a-Cb"></a>绕佛七匝。<a id="a-Cc"></a>身去佛四十里。<a id="a-Cd"></a>以七头覆佛上。<a id="a-Ce"></a>龙喜作风雨七日七夕。<a id="a-Cf"></a>佛端坐不动不摇不喘不息。<a id="a-Cg"></a>七日不食得佛。<a id="a-Ch"></a>心喜都无有想。<a id="a-Ci"></a>龙大欢喜。<a id="a-Cj"></a>亦七日不食无饥渴念。<a id="a-Ck"></a>七日毕风雨止。<a id="a-Cl"></a>佛禅觉悟。<a id="a-Cm"></a>龙化为梵志。<a id="a-Cn"></a>年少鲜服。<a id="a-Co"></a>长跪叉手。<a id="a-Cp"></a>稽首问曰。<a id="a-Cq"></a>得无寒无热无饥无渴。<a id="a-Cr"></a>功福会聚。<a id="a-Cs"></a>众毒不加。<a id="a-Ct"></a>处世为佛。<a id="a-Cu"></a>三界特尊。<a id="a-Cv"></a>岂不快哉。<a id="a-Cw"></a>佛告龙曰。<a id="a-Cx"></a>过去诸佛经说。<a id="a-Cy"></a>众生离三恶道得为人快。<a id="a-Cz"></a>处世闲居守道志快。<a id="a-D0"></a>昔者所闻今皆获快。<a id="a-D1"></a>处世怀慈不害众生快。<a id="a-D2"></a>天魔重毒皆歇快。<a id="a-D3"></a>惔怕无欲不慕荣快。<a id="a-D4"></a>于世得道为天人师。<a id="a-D5"></a>志空．不愿．无相之定。<a id="a-D6"></a>众欲之有身。<a id="a-D7"></a>还神于本无。<a id="a-D8"></a>长存之寂。<a id="a-D9"></a>永与苦绝。<a id="a-DA"></a>斯无上之快矣。<a id="a-DB"></a>龙稽首言。<a id="a-DC"></a>自今以后。<a id="a-DD"></a>自归佛归法。<a id="a-DE"></a>佛告龙。<a id="a-DF"></a>方有众圣其誓应仪欲除馑苦。<a id="a-DG"></a>亦当豫自归之。<a id="a-DH"></a>龙曰诺。<a id="a-DI"></a>自归除馑众。<a id="a-DJ"></a>畜生之中归佛先化。<a id="a-DK"></a>斯龙为首。<a id="a-DL"></a>菩萨禅度无极一心如是。</p>
  <p data-pb></p>
  <h2 id="aDM">（八○）</h2>
  <p id="aDN">行得小径。<a id="a-DO"></a>其边有树佛坐其下。<a id="a-DP"></a>与千二百五十比丘俱。<a id="a-DQ"></a>一心入定。<a id="a-DR"></a>有五百乘车过。<a id="a-DS"></a>佛时盛渴。<a id="a-DT"></a>告阿难曰。<a id="a-DU"></a>尔取水。<a id="a-DV"></a>吾欲饮之。<a id="a-DW"></a>曰属有五百乘车过。<a id="a-DX"></a>其水盛浊不可饮。<a id="a-DY"></a>又重敕曰。<a id="a-DZ"></a>吾渴尤甚尔驶取水来。<a id="a-Da"></a>至再三。<a id="a-Db"></a>阿难曰。<a id="a-Dc"></a>有溪名鸠对。<a id="a-Dd"></a>清澄且美。<a id="a-De"></a>可浴可饮。<a id="a-Df"></a>佛与阿难说斯未竟。<a id="a-Dg"></a>时有一人名胞罽。<a id="a-Dh"></a>师事逝心。<a id="a-Di"></a>逝心名罗迦蓝。<a id="a-Dj"></a>胞罽睹佛灵辉。<a id="a-Dk"></a>身色紫金。<a id="a-Dl"></a>相好甚奇。<a id="a-Dm"></a>古圣希有。<a id="a-Dn"></a>心喜踰溢。<a id="a-Do"></a>拱手直进。<a id="a-Dp"></a>稽首而曰。<a id="a-Dq"></a>属有五百乘车由斯行矣。<a id="a-Dr"></a>世尊宁闻见乎。<a id="a-Ds"></a>曰不闻不见也。<a id="a-Dt"></a>胞罽曰。<a id="a-Du"></a>世尊卧乎。<a id="a-Dv"></a>曰吾坐禅得一心定。<a id="a-Dw"></a>胞罽叹曰。<a id="a-Dx"></a>如来无所著正真觉。<a id="a-Dy"></a>玄深之定。<a id="a-Dz"></a>乃至斯乎。<a id="a-E0"></a>车向者震国。<a id="a-E1"></a>躬污尘埃。<a id="a-E2"></a>志道无猗不闻不见。<a id="a-E3"></a>乾坤可动。<a id="a-E4"></a>斯志难倾。<a id="a-E5"></a>吾师在时。<a id="a-E6"></a>亦于道边树下得禅。<a id="a-E7"></a>时亦有五百乘车历其前。<a id="a-E8"></a>有人问曰。<a id="a-E9"></a>宁闻见乎。<a id="a-EA"></a>曰不闻不睹。<a id="a-EB"></a>其人曰。<a id="a-EC"></a>子时卧出乎。<a id="a-ED"></a>曰吾一其心得清净定故不闻。<a id="a-EE"></a>其人曰。<a id="a-EF"></a>罗汉道志深。<a id="a-EG"></a>乃如之乎。<a id="a-EH"></a>车历前。<a id="a-EI"></a>身污尘而不觉。<a id="a-EJ"></a>其人睹彼志幽玄师事终年。<a id="a-EK"></a>胞罽曰。<a id="a-EL"></a>佛寂定无猗之志犹吾往师。<a id="a-EM"></a>自今日始终命。<a id="a-EN"></a>奉佛五戒为清信士敢履众恶。<a id="a-EO"></a>佛告胞罽。<a id="a-EP"></a>五百车声孰如雷震之响。<a id="a-EQ"></a>对曰千车之声。<a id="a-ER"></a>犹不比雨之小雷。<a id="a-ES"></a>岂况激怒之霹雳乎。<a id="a-ET"></a>世尊曰。<a id="a-EU"></a>吾昔处阿谭县蓬庐之下坐。<a id="a-EV"></a>惟生死之本。<a id="a-EW"></a>暴风雨雹雷电霹雳。<a id="a-EX"></a>杀四特牛。<a id="a-EY"></a>耕者兄弟二人。<a id="a-EZ"></a>其县黎民。<a id="a-Ea"></a>观者甚众。<a id="a-Eb"></a>吾时出经行。<a id="a-Ec"></a>有一人至吾所。<a id="a-Ed"></a>吾问之曰。<a id="a-Ee"></a>众将何观乎。<a id="a-Ef"></a>其人如事说之。<a id="a-Eg"></a>人曰佛时何之。<a id="a-Eh"></a>答曰。<a id="a-Ei"></a>独在屋下。<a id="a-Ej"></a>人曰。<a id="a-Ek"></a>佛时卧乎。<a id="a-El"></a>曰不。<a id="a-Em"></a>人曰。<a id="a-En"></a>焉有寤而不闻乎。<a id="a-Eo"></a>志道甚深。<a id="a-Ep"></a>自今之后。<a id="a-Eq"></a>愿师事世尊。<a id="a-Er"></a>奉五净戒为清信士。<a id="a-Es"></a>终身守真。<a id="a-Et"></a>胞罽闻之。<a id="a-Eu"></a>心开结解。<a id="a-Ev"></a>其喜无量。<a id="a-Ew"></a>顾敕从者曰。<a id="a-Ex"></a>内藏金织成衣有千领。<a id="a-Ey"></a>择取妙者来。<a id="a-Ez"></a>吾欲上佛。<a id="a-F0"></a>从者承命归家取来。<a id="a-F1"></a>胞罽自手以衣被佛身上。<a id="a-F2"></a>退稽首曰。<a id="a-F3"></a>自今愿世尊屈影灵。<a id="a-F4"></a>之吾乡诸清信士所。<a id="a-F5"></a>并顾下吾家。<a id="a-F6"></a>宗门巨细。<a id="a-F7"></a>各自亲身供养于佛。<a id="a-F8"></a>毕天地之寿以至恭之心。<a id="a-F9"></a>奉养天龙鬼神蜎飞蚑行蠕动之类者。<a id="a-FA"></a>不如一日饭一沙门。<a id="a-FB"></a>岂况无上正真佛乎。<a id="a-FC"></a>愿垂弘慈授吾无极之福。<a id="a-FD"></a>世尊曰大善。<a id="a-FE"></a>菩萨禅度无极道志如是。</p>
  <h2 id="aFF">（八一）</h2>
  <p id="aFG">众祐自说。<a id="a-FH"></a>为菩萨时。<a id="a-FI"></a>名曰常悲。<a id="a-FJ"></a>常悲菩萨。<a id="a-FK"></a>常流泪且行。<a id="a-FL"></a>时世无佛。<a id="a-FM"></a>经典悉尽。<a id="a-FN"></a>不睹沙门贤圣之众。<a id="a-FO"></a>常思睹佛闻经妙旨。<a id="a-FP"></a>时世秽浊。<a id="a-FQ"></a>背正向邪。<a id="a-FR"></a>华伪趣利犹蛾之乐火。<a id="a-FS"></a>四等六度。<a id="a-FT"></a>永康之宅。<a id="a-FU"></a>而世废佛斯法。<a id="a-FV"></a>就彼危祸。<a id="a-FW"></a>以自破碎也。<a id="a-FX"></a>故为愁荒哀恸且行。<a id="a-FY"></a>往昔有佛名影法无秽如来王。<a id="a-FZ"></a>灭度来久。<a id="a-Fa"></a>经法都尽。<a id="a-Fb"></a>常悲菩萨。<a id="a-Fc"></a>梦见其佛为其说法云。<a id="a-Fd"></a>慎无贡高。<a id="a-Fe"></a>学士之行。<a id="a-Ff"></a>去心恩爱之垢。<a id="a-Fg"></a>无著六情之尘劳。<a id="a-Fh"></a>无遗众爱毛发之大藏尔心内。<a id="a-Fi"></a>诸念寂灭是为无为。<a id="a-Fj"></a>菩萨从佛闻斯法。<a id="a-Fk"></a>犹饿夫得甘食。<a id="a-Fl"></a>其喜无量。<a id="a-Fm"></a>心垢除入净定。<a id="a-Fn"></a>即弃家捐妻子。<a id="a-Fo"></a>入深山处闲寂。<a id="a-Fp"></a>以山水果蓏自供。<a id="a-Fq"></a>处山举手椎心哀号而云。<a id="a-Fr"></a>吾生怨乎。<a id="a-Fs"></a>不值佛世。<a id="a-Ft"></a>不闻佛经。<a id="a-Fu"></a>十方现在至真世尊。<a id="a-Fv"></a>洞视彻听。<a id="a-Fw"></a>皆一切知。<a id="a-Fx"></a>恍惚仿佛晖靡不之。<a id="a-Fy"></a>愿现尊灵。<a id="a-Fz"></a>令吾睹佛。<a id="a-G0"></a>得闻弘摸大道极趣。<a id="a-G1"></a>哀声适讫。<a id="a-G2"></a>天神下曰。<a id="a-G3"></a>明士乃尔。<a id="a-G4"></a>莫复哀号。<a id="a-G5"></a>佛有大法。<a id="a-G6"></a>名明度无极之明。<a id="a-G7"></a>过去诸佛。<a id="a-G8"></a>今现在。<a id="a-G9"></a>甫当来皆由斯成。<a id="a-GA"></a>尔必索之诵习其文。<a id="a-GB"></a>怀识其义奉而行之。<a id="a-GC"></a>尔必得四无所畏、<a id="a-GD"></a>十种力、<a id="a-GE"></a>十八不共。<a id="a-GF"></a>身色紫金。<a id="a-GG"></a>项光无际。<a id="a-GH"></a>十方经道。<a id="a-GI"></a>尔为明主众圣之尊天人之师。<a id="a-GJ"></a>应仪各佛所无有也。<a id="a-GK"></a>常悲菩萨仰视报曰。<a id="a-GL"></a>当由谁闻斯尊法乎。<a id="a-GM"></a>以何方便之何国土。<a id="a-GN"></a>厥师族名。<a id="a-GO"></a>天人报曰。<a id="a-GP"></a>尔自斯正东行。<a id="a-GQ"></a>无念色痛想行识。<a id="a-GR"></a>无念苦乐善恶。<a id="a-GS"></a>耳目鼻口。<a id="a-GT"></a>身心吾我。<a id="a-GU"></a>及人往世所更。<a id="a-GV"></a>来世之事。<a id="a-GW"></a>无念地水火风空。<a id="a-GX"></a>青黄白黑都及众色。<a id="a-GY"></a>贪淫嗔恚。<a id="a-GZ"></a>愚痴嫉妒。<a id="a-Ga"></a>男女九族。<a id="a-Gb"></a>左右前后高下迟疾。<a id="a-Gc"></a>无念有佛无佛。<a id="a-Gd"></a>有经道无经道。<a id="a-Ge"></a>有贤圣无贤圣。<a id="a-Gf"></a>空尔意绝众愿。<a id="a-Gg"></a>尔之执心无违吾教。<a id="a-Gh"></a>今睹明度无极圣典。<a id="a-Gi"></a>常悲菩萨仰曰敬诺。<a id="a-Gj"></a>终始戢之。<a id="a-Gk"></a>天人重曰。<a id="a-Gl"></a>精进存之。<a id="a-Gm"></a>言竟忽然不现。<a id="a-Gn"></a>菩萨受教。<a id="a-Go"></a>端心内净。<a id="a-Gp"></a>东行索之。<a id="a-Gq"></a>数日即止。<a id="a-Gr"></a>深自思曰。<a id="a-Gs"></a>吾宿薄祐。<a id="a-Gt"></a>生不值佛。<a id="a-Gu"></a>世无沙门。<a id="a-Gv"></a>君臣愦愦。<a id="a-Gw"></a>无知佛者明度无极。<a id="a-Gx"></a>除冥尊师。<a id="a-Gy"></a>去斯几里。<a id="a-Gz"></a>未睹之顷。<a id="a-H0"></a>心中悲猛。<a id="a-H1"></a>举哀而行。<a id="a-H2"></a>精诚之至感于诸佛。<a id="a-H3"></a>上方佛来。<a id="a-H4"></a>飞在其前。<a id="a-H5"></a>身色紫金。<a id="a-H6"></a>相好绝圣。<a id="a-H7"></a>面若满月。<a id="a-H8"></a>项有日光。<a id="a-H9"></a>诸天翼从。<a id="a-HA"></a>宝帐华盖。<a id="a-HB"></a>作乐散华。<a id="a-HC"></a>叉手垂首。<a id="a-HD"></a>佛叹菩萨曰。<a id="a-HE"></a>善哉善哉。<a id="a-HF"></a>尔之快健。<a id="a-HG"></a>睹世希有。<a id="a-HH"></a>菩萨见佛。<a id="a-HI"></a>且喜且悲。<a id="a-HJ"></a>稽首而曰。<a id="a-HK"></a>愿佛哀我断我系解吾结开吾盲愈吾病为吾说经。<a id="a-HL"></a>佛告之曰。<a id="a-HM"></a>三界皆空。<a id="a-HN"></a>夫有悉无。<a id="a-HO"></a>万物若幻。<a id="a-HP"></a>一生一灭。<a id="a-HQ"></a>犹若水泡。<a id="a-HR"></a>睹世皆然。<a id="a-HS"></a>尔其思之。<a id="a-HT"></a>吾为尔说经。<a id="a-HU"></a>端心谛听。<a id="a-HV"></a>慎无忘也。<a id="a-HW"></a>自是东行二万里。<a id="a-HX"></a>有国名揵陀越。<a id="a-HY"></a>诸菩萨城也。<a id="a-HZ"></a>一国之内皆是上士无凡庸人。<a id="a-Ha"></a>欲为说诸菩萨之德。<a id="a-Hb"></a>劫数已尽。<a id="a-Hc"></a>其德有余。<a id="a-Hd"></a>至尊上德菩萨名法来。<a id="a-He"></a>于彼诸圣犹星有月。<a id="a-Hf"></a>怀诸经典。<a id="a-Hg"></a>其明无限。<a id="a-Hh"></a>敷演明度无极之经。<a id="a-Hi"></a>反覆教人。<a id="a-Hj"></a>诸菩萨有受经者诵者书者定经原者。<a id="a-Hk"></a>尔往见焉。<a id="a-Hl"></a>必为尔师。<a id="a-Hm"></a>劝尔索佛。<a id="a-Hn"></a>疾驰就之。<a id="a-Ho"></a>自当为尔说内外明度无极景德。<a id="a-Hp"></a>常悲菩萨。<a id="a-Hq"></a>闻佛叹彼菩萨名德。<a id="a-Hr"></a>心入法喜。<a id="a-Hs"></a>得现在定。<a id="a-Ht"></a>众想都寂。<a id="a-Hu"></a>悉睹诸佛为己说明度无极之德。<a id="a-Hv"></a>叹己精进索佛之勋。<a id="a-Hw"></a>佥曰善哉。<a id="a-Hx"></a>求佛之志尔为得之。<a id="a-Hy"></a>吾于往昔始发意时亦皆然也。<a id="a-Hz"></a>已逝．甫来．现在诸佛。<a id="a-I0"></a>皆如尔索矣。<a id="a-I1"></a>尔必得佛济一切生也。<a id="a-I2"></a>常悲菩萨从定寤。<a id="a-I3"></a>左右顾视不复视诸佛。<a id="a-I4"></a>即复心悲流泪且云。<a id="a-I5"></a>诸佛灵耀自何所来。<a id="a-I6"></a>今逝焉如。<a id="a-I7"></a>菩萨禅度无极一心如是。</p>
  <h2 id="aI8">（八二）</h2>
  <p id="aI9">昔有两菩萨。<a id="a-IA"></a>志清行净。<a id="a-IB"></a>内寂无欲。<a id="a-IC"></a>表如天金。<a id="a-ID"></a>去秽浊之群处山泽。<a id="a-IE"></a>凿石为室。<a id="a-IF"></a>闲居靖志。<a id="a-IG"></a>菅衣草席。<a id="a-IH"></a>食果饮泉。<a id="a-II"></a>清净无为。<a id="a-IJ"></a>志若虚空。<a id="a-IK"></a>四禅备悉得五通智。<a id="a-IL"></a>一能彻视无遐不睹。<a id="a-IM"></a>二能洞听无微不闻。<a id="a-IN"></a>三能腾飞出入无间。<a id="a-IO"></a>四能通知十方众生心中所念。<a id="a-IP"></a>五能自知无数劫来宿命所更。<a id="a-IQ"></a>梵释仙圣。<a id="a-IR"></a>诸天龙鬼。<a id="a-IS"></a>靡不稽首。<a id="a-IT"></a>处山泽六十余年。<a id="a-IU"></a>悲念众生展转愚冥。<a id="a-IV"></a>不睹为恶后有重殃。<a id="a-IW"></a>约情弃欲敬奉三尊。<a id="a-IX"></a>福至响应。<a id="a-IY"></a>必获其荣。<a id="a-IZ"></a>二梵志者一名题耆罗。<a id="a-Ia"></a>二名那赖。<a id="a-Ib"></a>题耆夜兴诵经疲极卧出。<a id="a-Ic"></a>那赖时亦诵经。<a id="a-Id"></a>误蹈题耆罗首。<a id="a-Ie"></a>题耆即兴而曰。<a id="a-If"></a>谁蹈吾首者。<a id="a-Ig"></a>明旦日出一竿。<a id="a-Ih"></a>破尔之首为七分善乎。<a id="a-Ii"></a>那赖曰。<a id="a-Ij"></a>误蹈尔耳。<a id="a-Ik"></a>祝誓何重。<a id="a-Il"></a>凡器不行之类。<a id="a-Im"></a>尚有相触。<a id="a-In"></a>岂况于人共处。<a id="a-Io"></a>终年而不误失乎。<a id="a-Ip"></a>尔言常诚。<a id="a-Iq"></a>明旦日出。<a id="a-Ir"></a>吾首必为七分矣。<a id="a-Is"></a>吾当制日不令其出。<a id="a-It"></a>遂尔不出。<a id="a-Iu"></a>五日之间。<a id="a-Iv"></a>举国幽冥。<a id="a-Iw"></a>炬烛相寻。<a id="a-Ix"></a>众官不修。<a id="a-Iy"></a>君民惶惑。<a id="a-Iz"></a>会群寮请道士。<a id="a-J0"></a>王曰。<a id="a-J1"></a>日之不出。<a id="a-J2"></a>其咎安在。<a id="a-J3"></a>道士之中有五通者曰。<a id="a-J4"></a>山中道士。<a id="a-J5"></a>两有微诤。<a id="a-J6"></a>故制日令不出耳。<a id="a-J7"></a>王曰。<a id="a-J8"></a>其诤有缘乎。<a id="a-J9"></a>道士具以本未为王说之。<a id="a-JA"></a>王曰。<a id="a-JB"></a>奈之何。<a id="a-JC"></a>答曰。<a id="a-JD"></a>王率群寮民无巨细。<a id="a-JE"></a>驰诣于彼稽首和解。<a id="a-JF"></a>彼必慈和。<a id="a-JG"></a>王即有诏如道士令。<a id="a-JH"></a>诣于山泽叩头曰。<a id="a-JI"></a>国丰民宁二尊之润。<a id="a-JJ"></a>而今不和率土失所。<a id="a-JK"></a>其咎在我。<a id="a-JL"></a>黎民无过。<a id="a-JM"></a>愿赦之。<a id="a-JN"></a>那赖曰。<a id="a-JO"></a>王勤晓彼意。<a id="a-JP"></a>彼意解者吾放日矣。<a id="a-JQ"></a>王之题耆罗所。<a id="a-JR"></a>宣那赖旨。<a id="a-JS"></a>王即曰。<a id="a-JT"></a>令彼以泥涂其首放日。<a id="a-JU"></a>泥首即破为七分。<a id="a-JV"></a>那赖无为。<a id="a-JW"></a>王臣黎民靡不欣怿。<a id="a-JX"></a>两道士为王广陈治国。<a id="a-JY"></a>当以四等无盖之慈。<a id="a-JZ"></a>劝奉五戒载十善而行。<a id="a-Ja"></a>王及臣民。<a id="a-Jb"></a>佥然受戒。<a id="a-Jc"></a>王还国有诏曰。<a id="a-Jd"></a>人无尊卑带五戒十善经。<a id="a-Je"></a>以为国政。<a id="a-Jf"></a>自斯之后。<a id="a-Jg"></a>王润逮草木。<a id="a-Jh"></a>忠臣诚且清让。<a id="a-Ji"></a>父法母仪室家各尚。<a id="a-Jj"></a>守道贞信。<a id="a-Jk"></a>家有孝子。<a id="a-Jl"></a>众祐曰。<a id="a-Jm"></a>两菩萨睹其国主不知三尊。<a id="a-Jn"></a>臣民愦愦邪见自蔽。<a id="a-Jo"></a>犹冥中闭目行。<a id="a-Jp"></a>愍其徒死不睹佛经。<a id="a-Jq"></a>故为斯变欲其睹明也。<a id="a-Jr"></a>佛告诸比丘。<a id="a-Js"></a>那赖者吾身是。<a id="a-Jt"></a>题耆罗者弥勒是。<a id="a-Ju"></a>菩萨禅度无极一心如是。</p>
 </body>
</html>