<!doctype html>
<html id="z3IBTg8MZ" data-ver="1329">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘五大部外重译经">
  <meta period="北凉">
 </head>
 <body>
  <h1 id="a1">悲华经卷第八</h1>
  <h2 id="a2">诸菩萨本受记品第四之六</h2>
  <p id="a3">“尔时，<a id="a-4"></a>上方过二十万百千世界，<a id="a-5"></a>有世界名妙华，<a id="a-6"></a>是中有佛号华敷日王如来，<a id="a-7"></a>今现在为四部众说三乘法。<a id="a-8"></a>有二菩萨，<a id="a-9"></a>一名选择自法摄取国土，<a id="a-A"></a>二名陀罗尼妙音。<a id="a-B"></a>是二菩萨俱白佛言：<a id="a-C"></a>‘世尊，<a id="a-D"></a>何因缘故，<a id="a-E"></a>而此大地六种震动，<a id="a-F"></a>有大光明，<a id="a-G"></a>雨种种华？<a id="a-H"></a>’尔时，<a id="a-I"></a>彼佛告二菩萨：<a id="a-J"></a>‘善男子，<a id="a-K"></a>下方过二十万百千世界，<a id="a-L"></a>有世界名删提岚，<a id="a-M"></a>有佛世尊号曰宝藏如来乃至佛世尊，<a id="a-N"></a>今现在与无量无边诸菩萨等，<a id="a-O"></a>授阿耨多罗三藐三菩提记，<a id="a-P"></a>说诸国土，<a id="a-Q"></a>开示诸佛所有世界庄严善愿三昧境界陀罗尼门如是等经。<a id="a-R"></a>彼大会中有一大悲菩萨摩诃萨，<a id="a-S"></a>作如是愿：<a id="a-T"></a>“我今当以大悲熏心，<a id="a-U"></a>受阿耨多罗三藐三菩提记，<a id="a-V"></a>为诸菩萨摩诃萨故示现善愿。<a id="a-W"></a>”是以先令无量无边诸菩萨等发大誓愿，<a id="a-X"></a>取于种种庄严世界调伏众生。<a id="a-Y"></a>是菩萨所成大悲，<a id="a-Z"></a>于诸大众无能及者，<a id="a-a"></a>于五浊世调伏弊恶多烦恼者，<a id="a-b"></a>摄取一切五逆之人，<a id="a-c"></a>乃至集聚诸不善根烧灭善心。<a id="a-d"></a>彼诸大众天、<a id="a-e"></a>龙、<a id="a-f"></a>鬼、<a id="a-g"></a>神、<a id="a-h"></a>人及非人不供养佛，<a id="a-i"></a>悉共供养最后成就大悲菩萨，<a id="a-j"></a>头面作礼，<a id="a-k"></a>礼已起立，<a id="a-l"></a>恭敬合掌，<a id="a-m"></a>说偈赞叹。<a id="a-n"></a>是大悲菩萨在于佛前，<a id="a-o"></a>右膝著地听佛受记，<a id="a-p"></a>彼佛世尊即便微笑。<a id="a-q"></a>以是因缘，<a id="a-r"></a>令此十方如一佛刹微尘等世界地六种动，<a id="a-s"></a>放大光明，<a id="a-t"></a>雨种种华，<a id="a-u"></a>醒悟一切诸菩萨等，<a id="a-v"></a>亦复示现诸菩萨道。<a id="a-w"></a>彼佛世尊悉令十方如一佛刹微尘数等诸菩萨众皆共集会，<a id="a-x"></a>为如是等诸大菩萨，<a id="a-y"></a>说诸三昧陀罗尼门、<a id="a-z"></a>无畏法门，<a id="a-10"></a>是故彼佛示现如是种种变化。<a id="a-11"></a>’</p>
  <p id="a12">“善男子，<a id="a-13"></a>时二菩萨闻是事已，<a id="a-14"></a>即白佛言：<a id="a-15"></a>‘世尊，<a id="a-16"></a>是大悲菩萨发心已来，<a id="a-17"></a>为经几时？<a id="a-18"></a>行菩萨道，<a id="a-19"></a>复齐几时？<a id="a-1A"></a>何时当于五浊恶世，<a id="a-1B"></a>调伏摄取厚重烦恼、<a id="a-1C"></a>互共斗诤、<a id="a-1D"></a>多作五逆、<a id="a-1E"></a>成就一切诸不善根、<a id="a-1F"></a>烧灭善心如是众生？<a id="a-1G"></a>’尔时，<a id="a-1H"></a>彼佛告二菩萨：<a id="a-1I"></a>‘善男子，<a id="a-1J"></a>是大悲菩萨今日初发阿耨多罗三藐三菩提心。<a id="a-1K"></a>善男子，<a id="a-1L"></a>汝今可往见宝藏佛，<a id="a-1M"></a>供养恭敬，<a id="a-1N"></a>礼拜围绕，<a id="a-1O"></a>听说三昧陀罗尼门、<a id="a-1P"></a>无畏法门如是等经，<a id="a-1Q"></a>并见大悲菩萨摩诃萨。<a id="a-1R"></a>汝以我声作如是言：<a id="a-1S"></a>“华敷日王佛致意问讯，<a id="a-1T"></a>以此月光净华作信与汝。<a id="a-1U"></a>又赞汝言：<a id="a-1V"></a>善哉！<a id="a-1W"></a>善哉！<a id="a-1X"></a>善男子，<a id="a-1Y"></a>汝初发心已能成就如是大悲。<a id="a-1Z"></a>汝今已有无量名称，<a id="a-1a"></a>遍满十方如一佛刹微尘数等诸佛世界皆言，<a id="a-1b"></a>大悲菩萨始初发心已能成就如是大悲。<a id="a-1c"></a>是故，<a id="a-1d"></a>善男子，<a id="a-1e"></a>我今赞汝，<a id="a-1f"></a>善哉！<a id="a-1g"></a>善哉！<a id="a-1h"></a>复次，<a id="a-1i"></a>善男子，<a id="a-1j"></a>汝为当来诸菩萨等成就大悲故，<a id="a-1k"></a>说是大悲不断善愿竖立法幢。<a id="a-1l"></a>是故复赞言，<a id="a-1m"></a>善哉！<a id="a-1n"></a>善哉！<a id="a-1o"></a>复次，<a id="a-1p"></a>善男子，<a id="a-1q"></a>汝之名称未来世住，<a id="a-1r"></a>当如一佛刹微尘数等阿僧祇劫，<a id="a-1s"></a>教百千亿无量无边阿僧祇众生，<a id="a-1t"></a>安止令住阿耨多罗三藐三菩提，<a id="a-1u"></a>至于佛所得不退转，<a id="a-1v"></a>或发善愿，<a id="a-1w"></a>或取净土，<a id="a-1x"></a>摄取众生随而调伏，<a id="a-1y"></a>复令未来得受阿耨多罗三藐三菩提记。<a id="a-1z"></a>如是众生于未来世，<a id="a-20"></a>过如一佛刹微尘数等劫，<a id="a-21"></a>当于十方如一佛刹微尘数等诸世界中得成阿耨多罗三藐三菩提，<a id="a-22"></a>转正法轮，<a id="a-23"></a>复当赞汝。<a id="a-24"></a>是故以此三赞叹法赞叹于汝，<a id="a-25"></a>善哉！<a id="a-26"></a>善哉！<a id="a-27"></a>”’</p>
  <p id="a28">“善男子，<a id="a-29"></a>尔时彼土有无量亿菩萨，<a id="a-2A"></a>异口同声作如是言：<a id="a-2B"></a>‘世尊，<a id="a-2C"></a>我等欲往删提岚界见宝藏佛，<a id="a-2D"></a>礼拜供养，<a id="a-2E"></a>恭敬围绕，<a id="a-2F"></a>听诸三昧陀罗尼门、<a id="a-2G"></a>无畏法门，<a id="a-2H"></a>并欲见于大悲菩萨。<a id="a-2I"></a>’尔时，<a id="a-2J"></a>彼佛以此三赞叹法及月光净华与二菩萨，<a id="a-2K"></a>而告之曰：<a id="a-2L"></a>‘宜知是时。<a id="a-2M"></a>’时二菩萨于彼佛所，<a id="a-2N"></a>取此宝华并与无量亿菩萨众，<a id="a-2O"></a>如一念顷没彼世界，<a id="a-2P"></a>忽然来到删提岚界阎浮园中，<a id="a-2Q"></a>见宝藏佛头面作礼。<a id="a-2R"></a>尔时，<a id="a-2S"></a>世界诸大菩萨，<a id="a-2T"></a>修习大乘及发缘觉、<a id="a-2U"></a>声闻乘者，<a id="a-2V"></a>天、<a id="a-2W"></a>龙、<a id="a-2X"></a>鬼、<a id="a-2Y"></a>神、<a id="a-2Z"></a>摩睺罗伽，<a id="a-2a"></a>如是等类其数无量不可称计，<a id="a-2b"></a>譬如甘蔗、<a id="a-2c"></a>竹苇、<a id="a-2d"></a>稻麻、<a id="a-2e"></a>丛林遍满其国，<a id="a-2f"></a>以诸菩萨所得种种师子游戏供养于佛；<a id="a-2g"></a>供养佛已，<a id="a-2h"></a>见宝海梵志为此大众所共恭敬合掌赞叹，<a id="a-2i"></a>见是事已即便思惟：<a id="a-2j"></a>‘今此大士或当即是大悲菩萨，<a id="a-2k"></a>是故能令华敷日王如来送此宝华。<a id="a-2l"></a>’是二菩萨复于佛前旋向梵志，<a id="a-2m"></a>即以华与作如是言：<a id="a-2n"></a>‘华敷日王如来，<a id="a-2o"></a>以此妙华与汝为信。<a id="a-2p"></a>’并三赞法如上所说。</p>
  <p id="a2q">“善男子，<a id="a-2r"></a>尔时所雨种种诸华，<a id="a-2s"></a>亦到无佛世界，<a id="a-2t"></a>复出种种妙善音声，<a id="a-2u"></a>其声遍满，<a id="a-2v"></a>所谓佛声、<a id="a-2w"></a>法声、<a id="a-2x"></a>比丘僧声、<a id="a-2y"></a>灭尽声、<a id="a-2z"></a>无所有声、<a id="a-30"></a>诸波罗蜜声、<a id="a-31"></a>力无所畏声、<a id="a-32"></a>六神通声、<a id="a-33"></a>无所作声、<a id="a-34"></a>无生灭声、<a id="a-35"></a>寂静声、<a id="a-36"></a>大慈声、<a id="a-37"></a>大悲声、<a id="a-38"></a>无生忍声、<a id="a-39"></a>受记声、<a id="a-3A"></a>说大乘声。<a id="a-3B"></a>彼有菩萨以本愿故有大神力，<a id="a-3C"></a>修习深法而得自在，<a id="a-3D"></a>为众生故住彼世界，<a id="a-3E"></a>闻是声已，<a id="a-3F"></a>以佛力故，<a id="a-3G"></a>以愿力故，<a id="a-3H"></a>以三昧力于彼世界乘神通力，<a id="a-3I"></a>如大力士屈申臂顷，<a id="a-3J"></a>至删提岚界阎浮园中宝藏佛所，<a id="a-3K"></a>头面礼足，<a id="a-3L"></a>以诸菩萨所得种种师子游戏供养于佛及诸大众，<a id="a-3M"></a>次第而坐，<a id="a-3N"></a>听受妙法。</p>
  <p id="a3O">“善男子，<a id="a-3P"></a>尔时宝海梵志，<a id="a-3Q"></a>取此月光净华供养宝藏如来已，<a id="a-3R"></a>白佛言：<a id="a-3S"></a>‘世尊，<a id="a-3T"></a>唯愿如来与我授阿耨多罗三藐三菩提记。<a id="a-3U"></a>’善男子，<a id="a-3V"></a>尔时宝藏如来即入三昧，<a id="a-3W"></a>其三昧名电灯。<a id="a-3X"></a>以三昧力故，<a id="a-3Y"></a>令删提岚界一切山树草木土地变为七宝，<a id="a-3Z"></a>令诸大众悉得自见，<a id="a-3a"></a>皆于佛前听受妙法，<a id="a-3b"></a>随所思惟，<a id="a-3c"></a>或自见身青色、<a id="a-3d"></a>黄色、<a id="a-3e"></a>白色、<a id="a-3f"></a>紫色、<a id="a-3g"></a>赤色、<a id="a-3h"></a>黑色，<a id="a-3i"></a>或见似风，<a id="a-3j"></a>或见似火，<a id="a-3k"></a>或见似空，<a id="a-3l"></a>或见似热时之炎，<a id="a-3m"></a>或见似水，<a id="a-3n"></a>或似水沫，<a id="a-3o"></a>或似大山，<a id="a-3p"></a>或似梵天，<a id="a-3q"></a>或似帝释，<a id="a-3r"></a>或见似华，<a id="a-3s"></a>或似迦楼罗，<a id="a-3t"></a>或见似龙，<a id="a-3u"></a>或似师子，<a id="a-3v"></a>或似日月，<a id="a-3w"></a>或似星宿，<a id="a-3x"></a>或见似象，<a id="a-3y"></a>或似野狐，<a id="a-3z"></a>在佛前坐听受妙法时，<a id="a-40"></a>随所思惟各自见身如是相貌。<a id="a-41"></a>善男子，<a id="a-42"></a>如是众生随所思惟，<a id="a-43"></a>复见自身同宝藏佛身等无差别。<a id="a-44"></a>是诸大众在于佛前，<a id="a-45"></a>寻见梵志坐于千叶七宝莲华。<a id="a-46"></a>一切大众处地虚空，<a id="a-47"></a>若坐若立，<a id="a-48"></a>一一众生各各自见宝藏如来独坐其前，<a id="a-49"></a>独为说法，<a id="a-4A"></a>唯我独见。</p>
  <p id="a4B">“善男子，<a id="a-4C"></a>尔时宝藏如来赞宝海梵志言：<a id="a-4D"></a>‘善哉！<a id="a-4E"></a>善哉！<a id="a-4F"></a>大悲净行。<a id="a-4G"></a>汝为无量无边众生，<a id="a-4H"></a>起此大悲，<a id="a-4I"></a>能大利益，<a id="a-4J"></a>于世间中作大光明。<a id="a-4K"></a>梵志，<a id="a-4L"></a>譬如成就华田，<a id="a-4M"></a>有种种色、<a id="a-4N"></a>种种香、<a id="a-4O"></a>种种触、<a id="a-4P"></a>种种叶、<a id="a-4Q"></a>种种茎、<a id="a-4R"></a>种种根、<a id="a-4S"></a>种种功德，<a id="a-4T"></a>诸药所须皆悉成就。<a id="a-4U"></a>或有莲华满百千由旬，<a id="a-4V"></a>光明妙香亦与华等，<a id="a-4W"></a>或有纵广一百，<a id="a-4X"></a>或有纵广二百，<a id="a-4Y"></a>或有纵广三百由旬，<a id="a-4Z"></a>光明妙香亦与华等，<a id="a-4a"></a>有华乃至如一天下，<a id="a-4b"></a>光明妙香亦等无差别。<a id="a-4c"></a>众生之类或有盲者，<a id="a-4d"></a>闻此华香即得见色，<a id="a-4e"></a>聋者闻声，<a id="a-4f"></a>乃至一切诸根不具即得具足。<a id="a-4g"></a>若有众生四百四病，<a id="a-4h"></a>或动发时，<a id="a-4i"></a>闻此华香，<a id="a-4j"></a>病即除愈。<a id="a-4k"></a>若有颠狂、<a id="a-4l"></a>放逸、<a id="a-4m"></a>狂痴、<a id="a-4n"></a>睡眠、<a id="a-4o"></a>心乱失念，<a id="a-4p"></a>闻此华香，<a id="a-4q"></a>皆得一心。<a id="a-4r"></a>是华田中亦生分陀利华，<a id="a-4s"></a>其华坚牢犹如金刚，<a id="a-4t"></a>琉璃为茎，<a id="a-4u"></a>台有百子，<a id="a-4v"></a>纯金为叶，<a id="a-4w"></a>码碯为茸，<a id="a-4x"></a>赤真珠为须，<a id="a-4y"></a>华高八十四亿由旬，<a id="a-4z"></a>周匝纵广十万由旬。<a id="a-50"></a>是华所有色香触等，<a id="a-51"></a>遍满十方如一佛刹微尘数诸佛世界。<a id="a-52"></a>其中众生，<a id="a-53"></a>或有四大不调适者，<a id="a-54"></a>疾病困笃、<a id="a-55"></a>诸根羸损、<a id="a-56"></a>颠狂放逸、<a id="a-57"></a>狂痴睡眠、<a id="a-58"></a>心乱失念，<a id="a-59"></a>见华光明及闻其香，<a id="a-5A"></a>一切所患各各除愈，<a id="a-5B"></a>皆得一心。<a id="a-5C"></a>若彼众生适命终已及身未坏，<a id="a-5D"></a>光明来触，<a id="a-5E"></a>香气来熏，<a id="a-5F"></a>寻得命根还起如本，<a id="a-5G"></a>与诸亲属共游园观，<a id="a-5H"></a>以所五欲共相娱乐。<a id="a-5I"></a>若必命终，<a id="a-5J"></a>不生余处，<a id="a-5K"></a>生于梵天，<a id="a-5L"></a>在彼久住寿命无量。<a id="a-5M"></a>梵志，<a id="a-5N"></a>是莲华田者，<a id="a-5O"></a>即是此会之大众也。<a id="a-5P"></a>譬如日出，<a id="a-5Q"></a>众华开敷；<a id="a-5R"></a>如佛日出，<a id="a-5S"></a>增益长养妙香光明，<a id="a-5T"></a>为诸众生断除诸苦。<a id="a-5U"></a>善男子，<a id="a-5V"></a>我今如日出现于世，<a id="a-5W"></a>令诸众生善根华敷，<a id="a-5X"></a>有微妙香，<a id="a-5Y"></a>光明遍照，<a id="a-5Z"></a>能除众生种种诸病；<a id="a-5a"></a>即是如来出现于世，<a id="a-5b"></a>以大悲光明遍覆一切，<a id="a-5c"></a>令诸众生善根开敷，<a id="a-5d"></a>增益安住于三福处。<a id="a-5e"></a>汝善男子，<a id="a-5f"></a>所化无量无边阿僧祇众生，<a id="a-5g"></a>令住阿耨多罗三藐三菩提至我所者，<a id="a-5h"></a>是诸众生各各自发种种善愿，<a id="a-5i"></a>取佛世界或净不净，<a id="a-5j"></a>我已随其所愿授记。<a id="a-5k"></a>善男子，<a id="a-5l"></a>若有菩萨在于我前愿取净土，<a id="a-5m"></a>以清净心善自调伏，<a id="a-5n"></a>种诸善根摄取众生者，<a id="a-5o"></a>虽谓菩萨，<a id="a-5p"></a>犹非猛健大丈夫也；<a id="a-5q"></a>非是菩萨深重大悲，<a id="a-5r"></a>为众生故求阿耨多罗三藐三菩提。<a id="a-5s"></a>若有取于净佛土者，<a id="a-5t"></a>即是菩萨舍离大悲，<a id="a-5u"></a>又复不愿杂二乘者，<a id="a-5v"></a>如是菩萨无巧便慧善平等心。<a id="a-5w"></a>若有菩萨作是誓愿：<a id="a-5x"></a>‘令我世界远离声闻、<a id="a-5y"></a>辟支佛乘，<a id="a-5z"></a>灭不善根，<a id="a-60"></a>无诸女人及三恶道。<a id="a-61"></a>成阿耨多罗三藐三菩提已，<a id="a-62"></a>纯以菩萨摩诃萨等为大眷属，<a id="a-63"></a>纯说无上大乘之法，<a id="a-64"></a>寿命无量久住于世经无数劫，<a id="a-65"></a>纯为善心调伏白净成善根者说微妙法。<a id="a-66"></a>’如是之人虽谓菩萨，<a id="a-67"></a>非大士也。<a id="a-68"></a>何以故？<a id="a-69"></a>以无巧便平等智故。<a id="a-6A"></a>’</p>
  <p id="a6B">“善男子，<a id="a-6C"></a>尔时宝藏如来伸金色臂，<a id="a-6D"></a>其五指头放大光明。<a id="a-6E"></a>其光明有种种无量百千诸色遍照西方，<a id="a-6F"></a>过无量无边阿僧祇世界，<a id="a-6G"></a>有世界名曰大指。<a id="a-6H"></a>彼土人民寿三十岁，<a id="a-6I"></a>面色丑陋，<a id="a-6J"></a>形貌可恶，<a id="a-6K"></a>成就一切诸不善根，<a id="a-6L"></a>身长六尺。<a id="a-6M"></a>彼中有佛，<a id="a-6N"></a>号大光明如来、<a id="a-6O"></a>应供、<a id="a-6P"></a>正遍知、<a id="a-6Q"></a>明行足、<a id="a-6R"></a>善逝、<a id="a-6S"></a>世间解、<a id="a-6T"></a>无上士、<a id="a-6U"></a>调御丈夫、<a id="a-6V"></a>天人师、<a id="a-6W"></a>佛世尊，<a id="a-6X"></a>今现在为四部众说三乘法。</p>
  <p id="a6Y">“善男子，<a id="a-6Z"></a>尔时大众悉得遥见彼佛世尊及诸大众。<a id="a-6a"></a>时宝藏佛告诸大众：<a id="a-6b"></a>‘彼大光明佛，<a id="a-6c"></a>于过去无量无边阿僧祇劫宝盖光明佛所，<a id="a-6d"></a>初发阿耨多罗三藐三菩提心。<a id="a-6e"></a>尔时亦劝无量无边亿那由他众生，<a id="a-6f"></a>安止住于无上道中，<a id="a-6g"></a>随心所愿取于种种庄严世界，<a id="a-6h"></a>或净不净取五浊恶世。<a id="a-6i"></a>是大光明佛，<a id="a-6j"></a>亦劝我发心安止住于阿耨多罗三藐三菩提。<a id="a-6k"></a>尔时，<a id="a-6l"></a>我于宝盖光明佛所劝发庄严，<a id="a-6m"></a>愿于此五浊恶世成阿耨多罗三藐三菩提。<a id="a-6n"></a>尔时，<a id="a-6o"></a>彼佛赞我：<a id="a-6p"></a>“善哉！<a id="a-6q"></a>善哉！<a id="a-6r"></a>”即便授阿耨多罗三藐三菩提记。<a id="a-6s"></a>我于尔时有是善知识故，<a id="a-6t"></a>劝我阿耨多罗三藐三菩提。<a id="a-6u"></a>彼善知识胜妙丈夫，<a id="a-6v"></a>取此重恶五浊之世，<a id="a-6w"></a>多诸烦恼不净国土，<a id="a-6x"></a>所有众生行于恶逆，<a id="a-6y"></a>乃至成就诸不善根，<a id="a-6z"></a>烧灭善心，<a id="a-70"></a>宛转生死空旷泽中，<a id="a-71"></a>所愿调伏如是众生。<a id="a-72"></a>尔时是善丈夫，<a id="a-73"></a>十方无量无边诸佛世界，<a id="a-74"></a>所有诸佛各各遣使，<a id="a-75"></a>至是人所称扬赞叹，<a id="a-76"></a>即为作号名为大悲日月光明。<a id="a-77"></a>彼大悲日月光明即是我之善知识也，<a id="a-78"></a>作大利益，<a id="a-79"></a>于大指世界成佛未久，<a id="a-7A"></a>为此短命诸恶人等转正法轮。<a id="a-7B"></a>彼佛初成阿耨多罗三藐三菩提时，<a id="a-7C"></a>十方无量无边诸佛，<a id="a-7D"></a>各各遣使至彼佛所，<a id="a-7E"></a>为供养恭敬尊重赞叹故。<a id="a-7F"></a>是诸世尊皆是往昔大光明佛之所劝化，<a id="a-7G"></a>初令安住檀波罗蜜乃至般若波罗蜜。<a id="a-7H"></a>是诸世尊以知恩故，<a id="a-7I"></a>遣诸菩萨致是供养。</p>
  <p id="a7J">“‘梵志，<a id="a-7K"></a>汝今见不？<a id="a-7L"></a>是诸世尊各各处于清净世界寿命无量，<a id="a-7M"></a>纯为善心调伏白净成善根者作于佛事。<a id="a-7N"></a>是大光明佛，<a id="a-7O"></a>处斯秽恶不净世界五浊恶世成阿耨多罗三藐三菩提，<a id="a-7P"></a>所有众生多作逆罪，<a id="a-7Q"></a>乃至成就诸不善根，<a id="a-7R"></a>寿命短促，<a id="a-7S"></a>能于是中增益长寿无量佛事，<a id="a-7T"></a>不舍声闻、<a id="a-7U"></a>辟支佛乘，<a id="a-7V"></a>为诸众生说三乘法。<a id="a-7W"></a>汝是善丈夫，<a id="a-7X"></a>一切大众所不及也，<a id="a-7Y"></a>所作胜妙甚难，<a id="a-7Z"></a>誓愿取不净土、<a id="a-7a"></a>五浊恶世、<a id="a-7b"></a>人多作逆乃至成就诸不善根，<a id="a-7c"></a>调伏摄取如是众生。<a id="a-7d"></a>善男子，<a id="a-7e"></a>若有菩萨取清净佛世界，<a id="a-7f"></a>离三恶道及声闻、<a id="a-7g"></a>缘觉，<a id="a-7h"></a>摄取调伏善心白净成就善根如是众生，<a id="a-7i"></a>是名菩萨譬如余华也；<a id="a-7j"></a>非谓大菩萨如分陀利华，<a id="a-7k"></a>以于善心调伏众生，<a id="a-7l"></a>种诸善根作佛事故。</p>
  <p id="a7m">“‘梵志，<a id="a-7n"></a>今听菩萨四法懈怠。<a id="a-7o"></a>何等四？<a id="a-7p"></a>一者、<a id="a-7q"></a>愿取清净世界；<a id="a-7r"></a>二者、<a id="a-7s"></a>愿于善心调伏白净众中施作佛事；<a id="a-7t"></a>三者、<a id="a-7u"></a>愿成佛已，<a id="a-7v"></a>不说声闻、<a id="a-7w"></a>辟支佛法；<a id="a-7x"></a>四者、<a id="a-7y"></a>愿成佛已，<a id="a-7z"></a>寿命无量。<a id="a-80"></a>是名菩萨四法懈怠，<a id="a-81"></a>是谓菩萨譬喻余华，<a id="a-82"></a>非谓菩萨如分陀利。<a id="a-83"></a>梵志，<a id="a-84"></a>于此天众唯除一人婆由比纽，<a id="a-85"></a>取不净世界调伏摄护多烦恼者。<a id="a-86"></a>于贤劫中，<a id="a-87"></a>或有菩萨取不净土。<a id="a-88"></a>梵志，<a id="a-89"></a>菩萨有四法精进。<a id="a-8A"></a>何等四？<a id="a-8B"></a>一者、<a id="a-8C"></a>愿取不净世界；<a id="a-8D"></a>二者、<a id="a-8E"></a>于不净人中施作佛事；<a id="a-8F"></a>三者、<a id="a-8G"></a>成佛已，<a id="a-8H"></a>三乘说法；<a id="a-8I"></a>四者、<a id="a-8J"></a>成佛已，<a id="a-8K"></a>得中寿命不长不短。<a id="a-8L"></a>是名菩萨四法精进，<a id="a-8M"></a>是谓菩萨如分陀利非如余华，<a id="a-8N"></a>是名菩萨摩诃萨。</p>
  <p id="a8O">“‘梵志，<a id="a-8P"></a>汝今于此无量无边阿僧祇菩萨大众华田之中，<a id="a-8Q"></a>发愿授记。<a id="a-8R"></a>汝于佛前已生大悲分陀利故，<a id="a-8S"></a>摄取多逆成就一切诸不善根五浊恶世而于是中随调伏之。<a id="a-8T"></a>汝以大悲音声故，<a id="a-8U"></a>能令十方如一佛刹微尘等诸佛世尊遣信称赞；<a id="a-8V"></a>称赞已，<a id="a-8W"></a>号汝为成就大悲，<a id="a-8X"></a>复令此大众供养于汝。<a id="a-8Y"></a>又汝大悲于未来世，<a id="a-8Z"></a>过一恒河沙等阿僧祇劫，<a id="a-8a"></a>入第二恒河沙等阿僧祇劫后分，<a id="a-8b"></a>娑婆世界贤劫中人寿百二十岁，<a id="a-8c"></a>为老病死之所缠缚，<a id="a-8d"></a>黑暗世中无所师咨，<a id="a-8e"></a>聚集一切诸不善根，<a id="a-8f"></a>行于邪道入烦恼河，<a id="a-8g"></a>专作五逆，<a id="a-8h"></a>毁坏正法，<a id="a-8i"></a>诽谤圣人，<a id="a-8j"></a>犯四重禁，<a id="a-8k"></a>余如上说。<a id="a-8l"></a>于如是等烦恼乱世，<a id="a-8m"></a>当成为佛如来、<a id="a-8n"></a>应供、<a id="a-8o"></a>正遍知、<a id="a-8p"></a>明行足、<a id="a-8q"></a>善逝、<a id="a-8r"></a>世间解、<a id="a-8s"></a>无上士、<a id="a-8t"></a>调御丈夫、<a id="a-8u"></a>天人师、<a id="a-8v"></a>佛世尊，<a id="a-8w"></a>离生死轮，<a id="a-8x"></a>转正法轮，<a id="a-8y"></a>破坏四魔。<a id="a-8z"></a>尔时，<a id="a-90"></a>有大名声十方遍满无量无边诸佛世界，<a id="a-91"></a>有声闻大众千二百五十，<a id="a-92"></a>次第于四十五岁中，<a id="a-93"></a>成就如是无量佛事，<a id="a-94"></a>如汝所愿具足无缺。<a id="a-95"></a>是无量净王成佛时寿命无量，<a id="a-96"></a>虽于无量无边劫中，<a id="a-97"></a>亦能成就如是佛事等无差别。<a id="a-98"></a>汝善丈夫，<a id="a-99"></a>般涅槃后，<a id="a-9A"></a>正法住世满一千岁；<a id="a-9B"></a>正法灭已，<a id="a-9C"></a>汝诸舍利，<a id="a-9D"></a>如汝所愿作于佛事，<a id="a-9E"></a>久久在世利益众生如上所说。<a id="a-9F"></a>’</p>
  <p id="a9G">“善男子，<a id="a-9H"></a>尔时会中有一梵志，<a id="a-9I"></a>名相具足，<a id="a-9J"></a>作是言：<a id="a-9K"></a>‘善大丈夫，<a id="a-9L"></a>若于来世无量无边阿僧祇劫，<a id="a-9M"></a>为菩萨时在在生处，<a id="a-9N"></a>我当为汝常作侍使，<a id="a-9O"></a>恒以慈心奉给所须。<a id="a-9P"></a>至一生时，<a id="a-9Q"></a>复当作父。<a id="a-9R"></a>汝成佛已作大檀越，<a id="a-9S"></a>亦当授我无上道记。<a id="a-9T"></a>’时有海神，<a id="a-9U"></a>名曰调意，<a id="a-9V"></a>复作是言：<a id="a-9W"></a>‘善大丈夫，<a id="a-9X"></a>从今已往在在之处，<a id="a-9Y"></a>乃至一生愿我常当为汝作母。<a id="a-9Z"></a>汝成佛已，<a id="a-9a"></a>亦当授我无上道记。<a id="a-9b"></a>’时有水神，<a id="a-9c"></a>复作是言：<a id="a-9d"></a>‘从今已往，<a id="a-9e"></a>所在之处乃至一生，<a id="a-9f"></a>愿我常当作汝乳母。<a id="a-9g"></a>汝成佛已，<a id="a-9h"></a>亦当授我无上道记。<a id="a-9i"></a>’有二帝释，<a id="a-9j"></a>一名善念，<a id="a-9k"></a>二名宝念，<a id="a-9l"></a>复作是言：<a id="a-9m"></a>‘善大丈夫，<a id="a-9n"></a>汝成佛已，<a id="a-9o"></a>我等当作智慧、<a id="a-9p"></a>神足声闻弟子。<a id="a-9q"></a>’复有帝释名善见足，<a id="a-9r"></a>作如是言：<a id="a-9s"></a>‘大悲，<a id="a-9t"></a>从今已往在在之处，<a id="a-9u"></a>乃至一生常为汝子。<a id="a-9v"></a>’有须弥山神名善乐华，<a id="a-9w"></a>复作是言：<a id="a-9x"></a>‘大悲，<a id="a-9y"></a>汝乃至一生常为汝妇。<a id="a-9z"></a>成佛道已，<a id="a-A0"></a>亦当授我无上道记。<a id="a-A1"></a>’复有阿修罗王名胸臆行，<a id="a-A2"></a>复作是言：<a id="a-A3"></a>‘大悲，<a id="a-A4"></a>于无量无边阿僧祇劫为菩萨时，<a id="a-A5"></a>乃至一生于其中间，<a id="a-A6"></a>我当为汝僮仆给使，<a id="a-A7"></a>奉诸所安。<a id="a-A8"></a>汝成阿耨多罗三藐三菩提已，<a id="a-A9"></a>转正法轮，<a id="a-AA"></a>我初解法，<a id="a-AB"></a>得于实果服甘露味，<a id="a-AC"></a>乃至得断一切烦恼成阿罗汉。<a id="a-AD"></a>’尔时，<a id="a-AE"></a>复有一恒河沙等天、<a id="a-AF"></a>龙、<a id="a-AG"></a>鬼、<a id="a-AH"></a>神、<a id="a-AI"></a>阿修罗、<a id="a-AJ"></a>迦楼罗、<a id="a-AK"></a>人非人等，<a id="a-AL"></a>向大悲菩萨作是誓愿：<a id="a-AM"></a>‘善大丈夫，<a id="a-AN"></a>要当调伏教化我等。<a id="a-AO"></a>’</p>
  <p id="aAP">“尔时，<a id="a-AQ"></a>有一裸形梵志，<a id="a-AR"></a>名乱想可畏，<a id="a-AS"></a>复作是言：<a id="a-AT"></a>‘善大丈夫，<a id="a-AU"></a>汝于无量无边阿僧祇劫行菩萨道时，<a id="a-AV"></a>我当从汝求索所须，<a id="a-AW"></a>常至汝所乞求衣服、<a id="a-AX"></a>床榻、<a id="a-AY"></a>卧具、<a id="a-AZ"></a>房舍、<a id="a-Aa"></a>屋宅、<a id="a-Ab"></a>象、<a id="a-Ac"></a>马、<a id="a-Ad"></a>车乘、<a id="a-Ae"></a>国城、<a id="a-Af"></a>妻子、<a id="a-Ag"></a>头目髓脑、<a id="a-Ah"></a>皮肉手脚、<a id="a-Ai"></a>耳鼻舌身。<a id="a-Aj"></a>善大丈夫，<a id="a-Ak"></a>我当为汝作佐助因，<a id="a-Al"></a>令汝满足檀波罗蜜乃至般若波罗蜜。<a id="a-Am"></a>大悲梵志如是等行菩萨道时，<a id="a-An"></a>我当劝汝令得具足六波罗蜜。<a id="a-Ao"></a>汝成佛已，<a id="a-Ap"></a>愿作弟子，<a id="a-Aq"></a>当从汝闻八万法聚，<a id="a-Ar"></a>闻已即能辩说法相；<a id="a-As"></a>说法相已，<a id="a-At"></a>汝当授我无上道记。<a id="a-Au"></a>’善男子，<a id="a-Av"></a>尔时梵志闻是事已即礼佛足，<a id="a-Aw"></a>便告裸形梵志言：<a id="a-Ax"></a>‘善哉！<a id="a-Ay"></a>善哉！<a id="a-Az"></a>汝真是我无上道伴。<a id="a-B0"></a>汝于无量无边百千万亿阿僧祇劫，<a id="a-B1"></a>常至我所乞索所须，<a id="a-B2"></a>所谓衣服乃至舌身。<a id="a-B3"></a>我于尔时以清净心，<a id="a-B4"></a>舍诸所有布施于汝，<a id="a-B5"></a>汝于是时亦无罪分。<a id="a-B6"></a>’</p>
  <p id="aB7">“善男子，<a id="a-B8"></a>尔时大悲菩萨摩诃萨，<a id="a-B9"></a>复作是言：<a id="a-BA"></a>‘世尊，<a id="a-BB"></a>我于无量无边百千万亿阿僧祇劫，<a id="a-BC"></a>在在生处为菩萨时，<a id="a-BD"></a>有诸乞士在我前住，<a id="a-BE"></a>若求饮食，<a id="a-BF"></a>或以软语，<a id="a-BG"></a>或以恶言，<a id="a-BH"></a>或轻毁呰，<a id="a-BI"></a>或真实言。<a id="a-BJ"></a>世尊，<a id="a-BK"></a>我于尔时乃至不生一念恶心。<a id="a-BL"></a>若生瞋恚如弹指顷，<a id="a-BM"></a>以施因缘求将来报者，<a id="a-BN"></a>我即欺诳十方世界无量无边阿僧祇现在诸佛，<a id="a-BO"></a>于未来世亦当必定不成阿耨多罗三藐三菩提。<a id="a-BP"></a>世尊，<a id="a-BQ"></a>我今当以欢喜之心施于乞者，<a id="a-BR"></a>愿令受者无诸损益，<a id="a-BS"></a>于诸善根亦无留难乃至一毫。<a id="a-BT"></a>若我令彼受者有一毫损益善根留难者，<a id="a-BU"></a>则为欺诳十方世界无量无边阿僧祇等现在诸佛。<a id="a-BV"></a>若诳诸佛者，<a id="a-BW"></a>则当必堕阿鼻地狱，<a id="a-BX"></a>不能欢喜施与衣服饮食。<a id="a-BY"></a>若彼乞者，<a id="a-BZ"></a>或以软语，<a id="a-Ba"></a>或粗恶言，<a id="a-Bb"></a>或轻毁呰，<a id="a-Bc"></a>或真实言，<a id="a-Bd"></a>求索如是头目髓脑。<a id="a-Be"></a>世尊，<a id="a-Bf"></a>若我是时心不欢喜，<a id="a-Bg"></a>乃至生于一念瞋恚，<a id="a-Bh"></a>以此施缘求果报者，<a id="a-Bi"></a>则为欺诳十方世界无量无边现在诸佛，<a id="a-Bj"></a>以是因缘必定堕于阿鼻地狱。<a id="a-Bk"></a>如檀波罗蜜说，<a id="a-Bl"></a>乃至般若波罗蜜亦如是。<a id="a-Bm"></a>’</p>
  <p id="aBn">“善男子，<a id="a-Bo"></a>尔时宝藏如来即便赞叹宝海梵志：<a id="a-Bp"></a>‘善哉！<a id="a-Bq"></a>善哉！<a id="a-Br"></a>善能安止大悲心故作是誓愿。<a id="a-Bs"></a>’善男子，<a id="a-Bt"></a>尔时一切大众诸天、<a id="a-Bu"></a>龙、<a id="a-Bv"></a>鬼、<a id="a-Bw"></a>神、<a id="a-Bx"></a>人及非人合掌赞言：<a id="a-By"></a>‘善哉！<a id="a-Bz"></a>善哉！<a id="a-C0"></a>善能安止大悲心故，<a id="a-C1"></a>作是誓愿得大名称，<a id="a-C2"></a>坚固行于六和之法，<a id="a-C3"></a>充足利益一切众生。<a id="a-C4"></a>’善男子，<a id="a-C5"></a>如裸形梵志作誓愿时，<a id="a-C6"></a>复有八万四千人，<a id="a-C7"></a>亦同梵志所发誓愿。<a id="a-C8"></a>善男子，<a id="a-C9"></a>尔时大悲菩萨摩诃萨复共如是八万四千人同作誓愿，<a id="a-CA"></a>心生欢喜，<a id="a-CB"></a>合掌四顾遍观大众，<a id="a-CC"></a>作如是言：<a id="a-CD"></a>‘未曾有也！<a id="a-CE"></a>未来之世正法灭时，<a id="a-CF"></a>多诸烦恼五浊恶世，<a id="a-CG"></a>我于是中放大光明作调御师，<a id="a-CH"></a>于黑暗世燃正法灯。<a id="a-CI"></a>若诸众生无有救护，<a id="a-CJ"></a>无有势力，<a id="a-CK"></a>无佛示导，<a id="a-CL"></a>我今初发菩提心时，<a id="a-CM"></a>已得如是等无上道伴。<a id="a-CN"></a>是等诸人愿令世世从我，<a id="a-CO"></a>受此头目髓脑、<a id="a-CP"></a>皮肉骨血、<a id="a-CQ"></a>手足、<a id="a-CR"></a>耳鼻舌身，<a id="a-CS"></a>乃至衣服、<a id="a-CT"></a>饮食。<a id="a-CU"></a>’</p>
  <p id="aCV">“善男子，<a id="a-CW"></a>尔时宝海梵志白佛言：<a id="a-CX"></a>‘世尊，<a id="a-CY"></a>若未来之世无量无边百千万亿阿僧祇劫，<a id="a-CZ"></a>如是众生来至我所，<a id="a-Ca"></a>受我所施头目髓脑乃至饮食如一毛分已；<a id="a-Cb"></a>我成阿耨多罗三藐三菩提已，<a id="a-Cc"></a>若不脱生死、<a id="a-Cd"></a>不得受记于三乘者，<a id="a-Ce"></a>我则欺诳十方世界无量无边现在诸佛，<a id="a-Cf"></a>必定不成阿耨多罗三藐三菩提。<a id="a-Cg"></a>’</p>
  <p id="aCh">“善男子，<a id="a-Ci"></a>尔时宝藏如来复重赞叹大悲菩萨：<a id="a-Cj"></a>‘善哉！<a id="a-Ck"></a>善哉！<a id="a-Cl"></a>善大丈夫，<a id="a-Cm"></a>汝能如是行菩萨道。<a id="a-Cn"></a>譬如往昔须弥山宝菩萨在世间光明佛前，<a id="a-Co"></a>初发如是菩提之心，<a id="a-Cp"></a>作是誓愿，<a id="a-Cq"></a>亦行如是菩萨之道。<a id="a-Cr"></a>过一恒河沙等阿僧祇劫，<a id="a-Cs"></a>东方去此百千亿佛世界，<a id="a-Ct"></a>彼有世界名光明智炽，<a id="a-Cu"></a>人寿百岁，<a id="a-Cv"></a>于中成佛，<a id="a-Cw"></a>号智华无垢坚菩提尊王如来、<a id="a-Cx"></a>应供、<a id="a-Cy"></a>正遍知、<a id="a-Cz"></a>明行足、<a id="a-D0"></a>善逝、<a id="a-D1"></a>世间解、<a id="a-D2"></a>无上士、<a id="a-D3"></a>调御丈夫、<a id="a-D4"></a>天人师、<a id="a-D5"></a>佛世尊，<a id="a-D6"></a>住世说法四十五年作于佛事。<a id="a-D7"></a>’尔时，<a id="a-D8"></a>佛告大悲菩萨：<a id="a-D9"></a>‘彼佛般涅槃后，<a id="a-DA"></a>正法住世满一千岁；<a id="a-DB"></a>正法灭已，<a id="a-DC"></a>像法住世亦一千岁。<a id="a-DD"></a>大悲，<a id="a-DE"></a>彼佛世尊若在世、<a id="a-DF"></a>若涅槃，<a id="a-DG"></a>正法、<a id="a-DH"></a>像法于此中间，<a id="a-DI"></a>有诸比丘及比丘尼，<a id="a-DJ"></a>非法毁戒行于邪道，<a id="a-DK"></a>断法供养无惭无愧，<a id="a-DL"></a>或断招提僧物，<a id="a-DM"></a>断现前僧衣服、<a id="a-DN"></a>饮食、<a id="a-DO"></a>卧具、<a id="a-DP"></a>医药，<a id="a-DQ"></a>取众僧物以为己有，<a id="a-DR"></a>自用与人及与在家者。<a id="a-DS"></a>善男子，<a id="a-DT"></a>如是等人，<a id="a-DU"></a>彼佛世尊皆与授记于三乘中。<a id="a-DV"></a>大悲，<a id="a-DW"></a>彼如来所若有出家著袈裟者，<a id="a-DX"></a>皆得受记不退三乘。<a id="a-DY"></a>若有比丘、<a id="a-DZ"></a>比丘尼、<a id="a-Da"></a>优婆塞、<a id="a-Db"></a>优婆夷犯四重禁，<a id="a-Dc"></a>彼佛于此起世尊想种诸善根，<a id="a-Dd"></a>亦与授记不退三乘。<a id="a-De"></a>’</p>
  <p id="aDf">“善男子，<a id="a-Dg"></a>尔时大悲菩萨摩诃萨复作是言：<a id="a-Dh"></a>‘世尊，<a id="a-Di"></a>我今所愿，<a id="a-Dj"></a>行菩萨道时，<a id="a-Dk"></a>若有众生，<a id="a-Dl"></a>我要劝化令安止住檀波罗蜜乃至般若波罗蜜，<a id="a-Dm"></a>乃至劝化令住如一毛端善根，<a id="a-Dn"></a>乃至成阿耨多罗三藐三菩提。<a id="a-Do"></a>若不安止乃至一众生于三乘中令退转者，<a id="a-Dp"></a>则为欺诳十方世界无量无边阿僧祇等现在诸佛，<a id="a-Dq"></a>必定不成阿耨多罗三藐三菩提。<a id="a-Dr"></a>世尊，<a id="a-Ds"></a>我成佛已，<a id="a-Dt"></a>若有众生入我法中出家著袈裟者，<a id="a-Du"></a>或犯重戒、<a id="a-Dv"></a>行邪见，<a id="a-Dw"></a>若于三宝轻毁不信集诸重罪。<a id="a-Dx"></a>比丘、<a id="a-Dy"></a>比丘尼、<a id="a-Dz"></a>优婆塞、<a id="a-E0"></a>优婆夷，<a id="a-E1"></a>若于一念中生恭敬心，<a id="a-E2"></a>尊重世尊或于法僧。<a id="a-E3"></a>世尊，<a id="a-E4"></a>如是众生乃至一人不于三乘得受记莂而退转者，<a id="a-E5"></a>则为欺诳十方世界无量无边阿僧祇等现在诸佛，<a id="a-E6"></a>必定不成阿耨多罗三藐三菩提。<a id="a-E7"></a>世尊，<a id="a-E8"></a>我成佛已，<a id="a-E9"></a>诸天、<a id="a-EA"></a>龙、<a id="a-EB"></a>鬼、<a id="a-EC"></a>神、<a id="a-ED"></a>人及非人，<a id="a-EE"></a>若能于此著袈裟者，<a id="a-EF"></a>恭敬供养，<a id="a-EG"></a>尊重赞叹，<a id="a-EH"></a>其人若得见此袈裟少分，<a id="a-EI"></a>即得不退于三乘中。<a id="a-EJ"></a>若有众生为饥渴所逼，<a id="a-EK"></a>若贫穷鬼神、<a id="a-EL"></a>下贱诸人乃至饿鬼众生，<a id="a-EM"></a>若得袈裟少分乃至四寸，<a id="a-EN"></a>其人即得饮食充足，<a id="a-EO"></a>随其所愿疾得成就。<a id="a-EP"></a>若有众生共相违反，<a id="a-EQ"></a>起怨贼想展转斗诤，<a id="a-ER"></a>若诸天、<a id="a-ES"></a>龙、<a id="a-ET"></a>鬼、<a id="a-EU"></a>神、<a id="a-EV"></a>乾闼婆、<a id="a-EW"></a>阿修罗、<a id="a-EX"></a>迦楼罗、<a id="a-EY"></a>紧那罗、<a id="a-EZ"></a>摩睺罗伽、<a id="a-Ea"></a>拘办茶、<a id="a-Eb"></a>毗舍遮、<a id="a-Ec"></a>人及非人，<a id="a-Ed"></a>及共斗诤时，<a id="a-Ee"></a>念此袈裟，<a id="a-Ef"></a>寻生悲心、<a id="a-Eg"></a>柔软之心、<a id="a-Eh"></a>无怨贼心、<a id="a-Ei"></a>寂灭之心、<a id="a-Ej"></a>调伏善心。<a id="a-Ek"></a>有人若在兵甲、<a id="a-El"></a>斗讼、<a id="a-Em"></a>断事之中，<a id="a-En"></a>持此袈裟少分至此辈中，<a id="a-Eo"></a>为自护故供养恭敬尊重，<a id="a-Ep"></a>是诸人等无能侵毁触娆轻弄，<a id="a-Eq"></a>常得胜他过此诸难。<a id="a-Er"></a>世尊，<a id="a-Es"></a>若我袈裟不能成就如是五事圣功德者，<a id="a-Et"></a>则为欺诳十方世界无量无边阿僧祇等现在诸佛，<a id="a-Eu"></a>未来不应成阿耨多罗三藐三菩提作佛事也，<a id="a-Ev"></a>没失善法，<a id="a-Ew"></a>必定不能破坏外道。<a id="a-Ex"></a>’</p>
  <p id="aEy">“善男子，<a id="a-Ez"></a>尔时宝藏如来伸金色右臂，<a id="a-F0"></a>摩大悲菩萨顶，<a id="a-F1"></a>赞言：<a id="a-F2"></a>‘善哉！<a id="a-F3"></a>善哉！<a id="a-F4"></a>大丈夫，<a id="a-F5"></a>汝所言者，<a id="a-F6"></a>是大珍宝，<a id="a-F7"></a>是大贤善。<a id="a-F8"></a>汝成阿耨多罗三藐三菩提已，<a id="a-F9"></a>是袈裟衣服能成就此五圣功德，<a id="a-FA"></a>作大利益。<a id="a-FB"></a>’</p>
  <p id="aFC">“善男子，<a id="a-FD"></a>尔时大悲菩萨摩诃萨闻佛称赞已，<a id="a-FE"></a>心生欢喜，<a id="a-FF"></a>踊跃无量。<a id="a-FG"></a>因佛伸此金色之臂，<a id="a-FH"></a>长指合缦，<a id="a-FI"></a>其手柔软犹如天衣，<a id="a-FJ"></a>摩其头已其身即变，<a id="a-FK"></a>状如童子二十岁人。<a id="a-FL"></a>善男子，<a id="a-FM"></a>彼会大众天、<a id="a-FN"></a>龙、<a id="a-FO"></a>鬼、<a id="a-FP"></a>神、<a id="a-FQ"></a>乾闼婆、<a id="a-FR"></a>人及非人，<a id="a-FS"></a>叉手恭敬向大悲菩萨，<a id="a-FT"></a>供养散种种华乃至妓乐而供养之，<a id="a-FU"></a>复种种赞叹赞叹已，<a id="a-FV"></a>默然而住。</p>
  <p data-pb></p>
  <h2 id="aFW">檀波罗蜜品第五之一</h2>
  <p id="aFX">“善男子，<a id="a-FY"></a>尔时大悲菩萨头面礼敬宝藏如来，<a id="a-FZ"></a>礼佛足已，<a id="a-Fa"></a>在于佛前，<a id="a-Fb"></a>白言：<a id="a-Fc"></a>‘世尊，<a id="a-Fd"></a>所言诸三昧门，<a id="a-Fe"></a>助菩提法清净门经，<a id="a-Ff"></a>齐几名为诸三昧门助菩提法清净门经？<a id="a-Fg"></a>云何菩萨无畏庄严具足于忍？<a id="a-Fh"></a>’</p>
  <p id="aFi">“善男子，<a id="a-Fj"></a>尔时彼佛赞大悲菩萨言：<a id="a-Fk"></a>‘善哉！<a id="a-Fl"></a>善哉！<a id="a-Fm"></a>大悲，<a id="a-Fn"></a>汝今所问甚奇甚特，<a id="a-Fo"></a>即是珍宝，<a id="a-Fp"></a>能大利益无量无边诸菩萨等。<a id="a-Fq"></a>何以故？<a id="a-Fr"></a>大悲，<a id="a-Fs"></a>汝能问佛如是大事。<a id="a-Ft"></a>大悲，<a id="a-Fu"></a>汝今谛听！<a id="a-Fv"></a>谛听！<a id="a-Fw"></a>若有善男子、<a id="a-Fx"></a>善女人修行大乘，<a id="a-Fy"></a>有首楞严三昧，<a id="a-Fz"></a>入是三昧，<a id="a-G0"></a>能入一切诸三昧中；<a id="a-G1"></a>有宝印三昧，<a id="a-G2"></a>入是三昧，<a id="a-G3"></a>能印诸三昧；<a id="a-G4"></a>有师子游戏三昧，<a id="a-G5"></a>入是三昧，<a id="a-G6"></a>于诸三昧能师子游戏；<a id="a-G7"></a>有善月三昧，<a id="a-G8"></a>入是三昧，<a id="a-G9"></a>能照诸三昧；<a id="a-GA"></a>有月幢相三昧，<a id="a-GB"></a>入是三昧，<a id="a-GC"></a>能持诸三昧幢；<a id="a-GD"></a>有出一切法性三昧，<a id="a-GE"></a>入是三昧，<a id="a-GF"></a>能出一切三昧；<a id="a-GG"></a>有观印三昧，<a id="a-GH"></a>入是三昧，<a id="a-GI"></a>能观一切三昧顶；<a id="a-GJ"></a>有离法界三昧，<a id="a-GK"></a>入是三昧，<a id="a-GL"></a>能分别诸三昧；<a id="a-GM"></a>有离幢相三昧，<a id="a-GN"></a>入是三昧，<a id="a-GO"></a>能持一切诸三昧幢；<a id="a-GP"></a>有金刚三昧，<a id="a-GQ"></a>入是三昧，<a id="a-GR"></a>能令一切三昧不可破坏；<a id="a-GS"></a>有诸法印三昧，<a id="a-GT"></a>入是三昧，<a id="a-GU"></a>能印一切法；<a id="a-GV"></a>有三昧王善住三昧，<a id="a-GW"></a>入是三昧，<a id="a-GX"></a>于诸三昧安住如王；<a id="a-GY"></a>有放光三昧，<a id="a-GZ"></a>入是三昧，<a id="a-Ga"></a>能放光明照诸三昧；<a id="a-Gb"></a>有力进三昧，<a id="a-Gc"></a>入是三昧，<a id="a-Gd"></a>于诸三昧增进自在；<a id="a-Ge"></a>有正出三昧，<a id="a-Gf"></a>入是三昧，<a id="a-Gg"></a>能正出诸三昧；<a id="a-Gh"></a>有辩辞三昧，<a id="a-Gi"></a>入是三昧，<a id="a-Gj"></a>悉解一切无量音声；<a id="a-Gk"></a>有语言三昧，<a id="a-Gl"></a>入是三昧，<a id="a-Gm"></a>能入一切诸语言中；<a id="a-Gn"></a>有观方三昧，<a id="a-Go"></a>入是三昧，<a id="a-Gp"></a>悉能遍观诸三昧方；<a id="a-Gq"></a>有一切法三昧，<a id="a-Gr"></a>入是三昧，<a id="a-Gs"></a>能破一切法；<a id="a-Gt"></a>有持印三昧，<a id="a-Gu"></a>入是三昧，<a id="a-Gv"></a>持诸三昧印；<a id="a-Gw"></a>有入一切法寂静三昧，<a id="a-Gx"></a>入是三昧，<a id="a-Gy"></a>令一切三昧入于寂静；<a id="a-Gz"></a>有不失三昧，<a id="a-H0"></a>入是三昧，<a id="a-H1"></a>不忘一切三昧；<a id="a-H2"></a>有一切法不动三昧，<a id="a-H3"></a>入是三昧，<a id="a-H4"></a>令一切三昧不动；<a id="a-H5"></a>有亲近一切法海印三昧，<a id="a-H6"></a>入是三昧，<a id="a-H7"></a>摄取亲近一切三昧；<a id="a-H8"></a>有一切无我三昧，<a id="a-H9"></a>入是三昧，<a id="a-HA"></a>令诸三昧无有生灭；<a id="a-HB"></a>有遍覆虚空三昧，<a id="a-HC"></a>入是三昧，<a id="a-HD"></a>遍覆一切三昧；<a id="a-HE"></a>有不断一切法三昧，<a id="a-HF"></a>入是三昧，<a id="a-HG"></a>持诸三昧令不断绝；<a id="a-HH"></a>有金刚场三昧，<a id="a-HI"></a>入是三昧，<a id="a-HJ"></a>能治一切诸三昧场；<a id="a-HK"></a>有一切法一味三昧，<a id="a-HL"></a>入是三昧，<a id="a-HM"></a>能持一切法一味；<a id="a-HN"></a>有离乐爱三昧，<a id="a-HO"></a>入是三昧，<a id="a-HP"></a>能离一切烦恼及助烦恼；<a id="a-HQ"></a>有一切法无生三昧，<a id="a-HR"></a>入是三昧，<a id="a-HS"></a>能示一切三昧无生无灭；<a id="a-HT"></a>有光明三昧，<a id="a-HU"></a>入是三昧，<a id="a-HV"></a>能照一切三昧令其炽明；<a id="a-HW"></a>有不灭一切法三昧，<a id="a-HX"></a>入是三昧，<a id="a-HY"></a>不分别一切三昧；<a id="a-HZ"></a>有不求三昧，<a id="a-Ha"></a>入是三昧，<a id="a-Hb"></a>不求一切诸法；<a id="a-Hc"></a>有不住三昧，<a id="a-Hd"></a>入是三昧，<a id="a-He"></a>于诸法中不住法界；<a id="a-Hf"></a>有虚空忆想三昧，<a id="a-Hg"></a>入是三昧，<a id="a-Hh"></a>令诸三昧皆是虚空见其真实；<a id="a-Hi"></a>有无心三昧，<a id="a-Hj"></a>入是三昧，<a id="a-Hk"></a>能于一切诸三昧中灭心心数法；<a id="a-Hl"></a>有色无边三昧，<a id="a-Hm"></a>入是三昧，<a id="a-Hn"></a>于一切三昧中色无边光明；<a id="a-Ho"></a>有净灯三昧，<a id="a-Hp"></a>入是三昧，<a id="a-Hq"></a>于一切三昧中能作灯明；<a id="a-Hr"></a>有一切法无边三昧，<a id="a-Hs"></a>入是三昧，<a id="a-Ht"></a>于诸三昧悉能示现无量智慧；<a id="a-Hu"></a>有电无边三昧，<a id="a-Hv"></a>入是三昧，<a id="a-Hw"></a>于诸三昧示现智慧；<a id="a-Hx"></a>有一切光明三昧，<a id="a-Hy"></a>入是三昧，<a id="a-Hz"></a>于诸三昧示现三昧门光明；<a id="a-I0"></a>有诸界无边三昧，<a id="a-I1"></a>入是三昧，<a id="a-I2"></a>于诸三昧示现无量无边智慧；<a id="a-I3"></a>有白净坚固三昧，<a id="a-I4"></a>入是三昧，<a id="a-I5"></a>于诸三昧得空定；<a id="a-I6"></a>有须弥山空三昧，<a id="a-I7"></a>入是三昧，<a id="a-I8"></a>于诸三昧示现虚空；<a id="a-I9"></a>有无垢光明三昧，<a id="a-IA"></a>入是三昧，<a id="a-IB"></a>于诸三昧除诸垢秽；<a id="a-IC"></a>有一切法中无畏三昧，<a id="a-ID"></a>入是三昧，<a id="a-IE"></a>于诸三昧示现无畏；<a id="a-IF"></a>有乐乐三昧，<a id="a-IG"></a>入是三昧，<a id="a-IH"></a>于诸三昧悉得乐乐；<a id="a-II"></a>有一切法正游戏三昧，<a id="a-IJ"></a>入是三昧，<a id="a-IK"></a>于诸三昧示现无有一切诸色；<a id="a-IL"></a>有放电光三昧，<a id="a-IM"></a>入是三昧，<a id="a-IN"></a>于诸三昧示现放光；<a id="a-IO"></a>有一切法安止无垢三昧，<a id="a-IP"></a>入是三昧，<a id="a-IQ"></a>于诸三昧示现无垢智慧；<a id="a-IR"></a>有无尽三昧，<a id="a-IS"></a>入是三昧，<a id="a-IT"></a>于诸三昧示现非尽非不尽；<a id="a-IU"></a>有一切法不可思议清净三昧，<a id="a-IV"></a>入是三昧，<a id="a-IW"></a>于诸三昧示现如镜中像等不可思议；<a id="a-IX"></a>有大光三昧，<a id="a-IY"></a>入是三昧，<a id="a-IZ"></a>于诸三昧令智慧炽然；<a id="a-Ia"></a>有离尽三昧，<a id="a-Ib"></a>入是三昧，<a id="a-Ic"></a>于诸三昧示现不尽；<a id="a-Id"></a>有不动三昧，<a id="a-Ie"></a>入是三昧，<a id="a-If"></a>于诸法中不动不受无有轻戏；<a id="a-Ig"></a>有增益三昧，<a id="a-Ih"></a>入是三昧，<a id="a-Ii"></a>于诸三昧悉见增益；<a id="a-Ij"></a>有日灯三昧，<a id="a-Ik"></a>入是三昧，<a id="a-Il"></a>于诸三昧放光明门；<a id="a-Im"></a>有月无垢三昧，<a id="a-In"></a>入是三昧，<a id="a-Io"></a>于诸三昧作月光明；<a id="a-Ip"></a>有白净光明三昧，<a id="a-Iq"></a>入是三昧，<a id="a-Ir"></a>于诸三昧得四种辩；<a id="a-Is"></a>有作不作三昧，<a id="a-It"></a>入是三昧，<a id="a-Iu"></a>于诸三昧作与不作示现智相；<a id="a-Iv"></a>有金刚三昧，<a id="a-Iw"></a>入是三昧，<a id="a-Ix"></a>悉得通达一切诸法，<a id="a-Iy"></a>乃至不见如微尘等障碍；<a id="a-Iz"></a>有住心三昧，<a id="a-J0"></a>入是三昧，<a id="a-J1"></a>其心不动不受苦乐，<a id="a-J2"></a>不见光明无有瞋恚，<a id="a-J3"></a>于此心中亦复不见此是心想；<a id="a-J4"></a>有遍照三昧，<a id="a-J5"></a>入是三昧，<a id="a-J6"></a>于诸三昧见一切明；<a id="a-J7"></a>有善住三昧，<a id="a-J8"></a>入是三昧，<a id="a-J9"></a>于诸三昧善能得住；<a id="a-JA"></a>有宝山三昧，<a id="a-JB"></a>入是三昧，<a id="a-JC"></a>见诸三昧犹如宝山；<a id="a-JD"></a>有胜法印三昧，<a id="a-JE"></a>入是三昧，<a id="a-JF"></a>能印诸三昧；<a id="a-JG"></a>有顺法性三昧，<a id="a-JH"></a>入是三昧，<a id="a-JI"></a>见一切法悉皆随顺；<a id="a-JJ"></a>有离乐三昧，<a id="a-JK"></a>入是三昧，<a id="a-JL"></a>于一切得离乐著；<a id="a-JM"></a>有法炬三昧，<a id="a-JN"></a>入是三昧，<a id="a-JO"></a>除诸法暗；<a id="a-JP"></a>有法雨三昧，<a id="a-JQ"></a>入是三昧，<a id="a-JR"></a>于诸三昧能雨法雨破坏著相；<a id="a-JS"></a>有等言语三昧，<a id="a-JT"></a>入是三昧，<a id="a-JU"></a>于诸法中悉得眼目；<a id="a-JV"></a>有离语言三昧，<a id="a-JW"></a>入是三昧，<a id="a-JX"></a>于诸法中乃至无有一言；<a id="a-JY"></a>有断缘三昧，<a id="a-JZ"></a>入是三昧，<a id="a-Ja"></a>断诸法缘；<a id="a-Jb"></a>有不作三昧，<a id="a-Jc"></a>入是三昧，<a id="a-Jd"></a>于诸法中不见作者；<a id="a-Je"></a>有净性三昧，<a id="a-Jf"></a>入是三昧，<a id="a-Jg"></a>见一切法自性清净；<a id="a-Jh"></a>有无障碍三昧，<a id="a-Ji"></a>入是三昧，<a id="a-Jj"></a>于诸法中无有障碍；<a id="a-Jk"></a>有离网三昧，<a id="a-Jl"></a>入是三昧，<a id="a-Jm"></a>见诸三昧足离于高下；<a id="a-Jn"></a>有集聚一切功德三昧，<a id="a-Jo"></a>入是三昧，<a id="a-Jp"></a>离一切法集；<a id="a-Jq"></a>有正住三昧，<a id="a-Jr"></a>入是三昧，<a id="a-Js"></a>于诸法中不见有心及心数法；<a id="a-Jt"></a>有觉三昧，<a id="a-Ju"></a>入是三昧，<a id="a-Jv"></a>即能觉悟一切诸法；<a id="a-Jw"></a>有念分别三昧，<a id="a-Jx"></a>入是三昧，<a id="a-Jy"></a>于诸法中得无量辩；<a id="a-Jz"></a>有净智觉三昧，<a id="a-K0"></a>入是三昧，<a id="a-K1"></a>于一切法得等非等；<a id="a-K2"></a>有智相三昧，<a id="a-K3"></a>入是三昧，<a id="a-K4"></a>能出三界；<a id="a-K5"></a>有智断三昧，<a id="a-K6"></a>入是三昧，<a id="a-K7"></a>见诸法断；<a id="a-K8"></a>有智雨三昧，<a id="a-K9"></a>入是三昧，<a id="a-KA"></a>得一切法雨；<a id="a-KB"></a>有无依三昧，<a id="a-KC"></a>入是三昧，<a id="a-KD"></a>于诸法中不见依止；<a id="a-KE"></a>有大庄严三昧，<a id="a-KF"></a>入是三昧，<a id="a-KG"></a>于诸法中不见法幢有行三昧，<a id="a-KH"></a>入是三昧，<a id="a-KI"></a>能见诸法悉寂静行；<a id="a-KJ"></a>有一切行离一切有三昧，<a id="a-KK"></a>入是三昧，<a id="a-KL"></a>于诸法中通达解了；<a id="a-KM"></a>有俗言三昧，<a id="a-KN"></a>入是三昧，<a id="a-KO"></a>能解俗言；<a id="a-KP"></a>有离语言无字三昧，<a id="a-KQ"></a>入是三昧，<a id="a-KR"></a>于诸法中，<a id="a-KS"></a>悉得解了无有语言；<a id="a-KT"></a>有智炬三昧，<a id="a-KU"></a>入是三昧，<a id="a-KV"></a>于诸法中能作照明；<a id="a-KW"></a>有智胜相吼三昧，<a id="a-KX"></a>入是三昧，<a id="a-KY"></a>于诸法中示现净相；<a id="a-KZ"></a>有通智相三昧，<a id="a-Ka"></a>入是三昧，<a id="a-Kb"></a>于诸法中悉见智相；<a id="a-Kc"></a>有成就一切行三昧，<a id="a-Kd"></a>入是三昧，<a id="a-Ke"></a>于诸法中成就一切行；<a id="a-Kf"></a>有离苦乐三昧，<a id="a-Kg"></a>入是三昧，<a id="a-Kh"></a>于诸法中无所依止；<a id="a-Ki"></a>有无尽行三昧，<a id="a-Kj"></a>入是三昧，<a id="a-Kk"></a>见诸法无尽；<a id="a-Kl"></a>有陀罗尼三昧，<a id="a-Km"></a>入是三昧，<a id="a-Kn"></a>于诸三昧能持法相不见邪正；<a id="a-Ko"></a>有无憎爱三昧，<a id="a-Kp"></a>入是三昧，<a id="a-Kq"></a>于诸法中不见憎爱；<a id="a-Kr"></a>有净光三昧，<a id="a-Ks"></a>入是三昧，<a id="a-Kt"></a>于有为法不见是垢；<a id="a-Ku"></a>有坚牢三昧，<a id="a-Kv"></a>入是三昧，<a id="a-Kw"></a>不见诸法；<a id="a-Kx"></a>有不坚牢有满月净光三昧，<a id="a-Ky"></a>入是三昧，<a id="a-Kz"></a>悉能具足成就功德；<a id="a-L0"></a>有大庄严三昧，<a id="a-L1"></a>入是三昧，<a id="a-L2"></a>于诸三昧悉见成就无量庄严；<a id="a-L3"></a>有一切世光明三昧，<a id="a-L4"></a>入是三昧，<a id="a-L5"></a>于诸三昧以智照明；<a id="a-L6"></a>有一切等照三昧，<a id="a-L7"></a>入是三昧，<a id="a-L8"></a>于诸三昧悉得一心；<a id="a-L9"></a>有净无净三昧，<a id="a-LA"></a>入是三昧，<a id="a-LB"></a>于诸三昧不见净不净；<a id="a-LC"></a>有无宅三昧，<a id="a-LD"></a>入是三昧，<a id="a-LE"></a>不见诸三昧舍宅；<a id="a-LF"></a>有如尔三昧，<a id="a-LG"></a>入是三昧，<a id="a-LH"></a>于诸法中不见作与不作；<a id="a-LI"></a>有无身三昧，<a id="a-LJ"></a>入是三昧，<a id="a-LK"></a>于诸法中不见有身。<a id="a-LL"></a>诸菩萨得如是等诸三昧门，<a id="a-LM"></a>口业清净如虚空，<a id="a-LN"></a>于诸法中不见口业，<a id="a-LO"></a>犹如虚空无有障碍。<a id="a-LP"></a>大悲，<a id="a-LQ"></a>是名修学大乘菩萨摩诃萨诸三昧门。</p>
 </body>
</html>