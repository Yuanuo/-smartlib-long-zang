<!doctype html>
<html id="z3IBTg3MW" data-ver="1343">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘五大部外重译经">
  <meta period="北凉">
 </head>
 <body>
  <h1 id="a1">悲华经卷第五</h1>
  <h2 id="a2">诸菩萨本受记品第四之三</h2>
  <p id="a3">佛告寂意菩萨：<a id="a-4"></a>“善男子，<a id="a-5"></a>尔时宝海梵志，<a id="a-6"></a>复白第十王子软心言，<a id="a-7"></a>乃至发心亦复如是。<a id="a-8"></a>王子所愿皆如阿閦菩萨所愿，<a id="a-9"></a>白佛言：<a id="a-A"></a>‘世尊，<a id="a-B"></a>若我所愿成就得己利者，<a id="a-C"></a>令一切众生悉得思惟诸佛境界，<a id="a-D"></a>手中自然生栴檀香、<a id="a-E"></a>优陀婆罗香，<a id="a-F"></a>以此诸香供养诸佛。<a id="a-G"></a>’</p>
  <p id="aH">“尔时，<a id="a-I"></a>宝藏如来赞王子言：<a id="a-J"></a>‘善哉！<a id="a-K"></a>善哉！<a id="a-L"></a>善男子，<a id="a-M"></a>汝所愿者，<a id="a-N"></a>甚奇甚特！<a id="a-O"></a>汝愿众生手中自然有栴檀香、<a id="a-P"></a>优陀婆罗香，<a id="a-Q"></a>悉得思惟诸佛境界系念清净，<a id="a-R"></a>以是故今改汝字号为香手。<a id="a-S"></a>’佛告香手：<a id="a-T"></a>‘善男子，<a id="a-U"></a>未来之世过一恒河沙等阿僧祇劫，<a id="a-V"></a>入第二恒河沙等阿僧祇劫，<a id="a-W"></a>后分之中阿閦如来般涅槃后，<a id="a-X"></a>正法灭尽过七日已，<a id="a-Y"></a>汝于是时当成阿耨多罗三藐三菩提。<a id="a-Z"></a>其佛世界故名妙乐，<a id="a-a"></a>佛名金华如来、<a id="a-b"></a>应供、<a id="a-c"></a>正遍知、<a id="a-d"></a>明行足、<a id="a-e"></a>善逝、<a id="a-f"></a>世间解、<a id="a-g"></a>无上士、<a id="a-h"></a>调御丈夫、<a id="a-i"></a>天人师、<a id="a-j"></a>佛世尊。<a id="a-k"></a>’</p>
  <p id="al">“尔时，<a id="a-m"></a>香手菩萨复作是言：<a id="a-n"></a>‘世尊，<a id="a-o"></a>若我所愿成就得己利者，<a id="a-p"></a>今我礼佛，<a id="a-q"></a>此阎浮园周匝当雨诸薝卜华。<a id="a-r"></a>’善男子，<a id="a-s"></a>尔时香手菩萨，<a id="a-t"></a>于宝藏佛前头面著地，<a id="a-u"></a>是时阎浮园中如其所言，<a id="a-v"></a>周匝遍雨诸薝卜华。</p>
  <p id="aw">“尔时，<a id="a-x"></a>宝藏如来为香手菩萨，<a id="a-y"></a>而说偈言：</p>
  <p id="az">“‘尊妙功德，<a id="a-10"></a> 善趣汝起！<a id="a-11"></a> 如心所愿，<a id="a-12"></a> 雨薝卜华，</p>
  <p id="a13">度脱无量，<a id="a-14"></a> 一切众生，<a id="a-15"></a> 示诸善道，<a id="a-16"></a> 令至无畏。<a id="a-17"></a>’</p>
  <p id="a18">“善男子，<a id="a-19"></a>尔时香手菩萨闻是偈已，<a id="a-1A"></a>心大欢喜，<a id="a-1B"></a>即起合掌，<a id="a-1C"></a>前礼佛足，<a id="a-1D"></a>去佛不远，<a id="a-1E"></a>复坐听法。</p>
  <p id="a1F">“善男子，<a id="a-1G"></a>尔时宝海梵志，<a id="a-1H"></a>复白第十一王子瞢伽奴言，<a id="a-1I"></a>乃至发心亦复如是。<a id="a-1J"></a>王子所愿亦如香手菩萨所愿，<a id="a-1K"></a>尔时师子王子以珍宝幢供养宝藏如来。<a id="a-1L"></a>时佛即赞师子王子言：<a id="a-1M"></a>‘善哉！<a id="a-1N"></a>善哉！<a id="a-1O"></a>善男子，<a id="a-1P"></a>汝今以此宝幢供养，<a id="a-1Q"></a>是故号汝名为宝相。<a id="a-1R"></a>’佛告宝相：<a id="a-1S"></a>‘未来之世过一恒河沙等阿僧祇劫，<a id="a-1T"></a>入第二恒河沙等阿僧祇劫，<a id="a-1U"></a>后分之中妙乐世界金华如来般涅槃后，<a id="a-1V"></a>正法灭已过三中劫，<a id="a-1W"></a>妙乐世界转名月胜，<a id="a-1X"></a>汝于是中当成阿耨多罗三藐三菩提，<a id="a-1Y"></a>号龙自在尊音王如来、<a id="a-1Z"></a>应供、<a id="a-1a"></a>正遍知、<a id="a-1b"></a>明行足、<a id="a-1c"></a>善逝、<a id="a-1d"></a>世间解、<a id="a-1e"></a>无上士、<a id="a-1f"></a>调御丈夫、<a id="a-1g"></a>天人师、<a id="a-1h"></a>佛世尊。<a id="a-1i"></a>彼佛世界所有庄严，<a id="a-1j"></a>如妙乐世界等无差别。<a id="a-1k"></a>’</p>
  <p id="a1l">“尔时，<a id="a-1m"></a>宝相菩萨前白佛言：<a id="a-1n"></a>‘世尊，<a id="a-1o"></a>若我所愿成就得己利者，<a id="a-1p"></a>我今头面礼于佛足，<a id="a-1q"></a>令一切众生得如是念，<a id="a-1r"></a>犹如菩萨住无谄三昧，<a id="a-1s"></a>一切众生得大利益生于大悲发菩提心。<a id="a-1t"></a>’善男子，<a id="a-1u"></a>尔时宝相菩萨在宝藏佛前头面著地，<a id="a-1v"></a>一切众生悉得如是无谄三昧，<a id="a-1w"></a>得大利益生于大悲发菩提心。</p>
  <p id="a1x">“尔时，<a id="a-1y"></a>宝藏如来为宝相菩萨，<a id="a-1z"></a>而说偈言：</p>
  <p id="a20">“‘善意勤起，<a id="a-21"></a> 已于我前，<a id="a-22"></a> 为诸众生，<a id="a-23"></a> 善作大誓，</p>
  <p id="a24">能大利益，<a id="a-25"></a> 无量众生，<a id="a-26"></a> 令心无垢，<a id="a-27"></a> 是故来世，</p>
  <p id="a28">得成为佛，<a id="a-29"></a> 天人之尊。<a id="a-2A"></a>’</p>
  <p id="a2B">“善男子，<a id="a-2C"></a>尔时宝相菩萨闻是偈已，<a id="a-2D"></a>心大欢喜，<a id="a-2E"></a>即起合掌，<a id="a-2F"></a>前礼佛足，<a id="a-2G"></a>去佛不远，<a id="a-2H"></a>复坐听法。</p>
  <p id="a2I">“尔时，<a id="a-2J"></a>摩阇婆王子等五百王子，<a id="a-2K"></a>作如是愿：<a id="a-2L"></a>‘愿得如是种种庄严功德佛土，<a id="a-2M"></a>皆如虚空印菩萨摩诃萨所修净土。<a id="a-2N"></a>’尔时，<a id="a-2O"></a>宝藏如来皆为一一授阿耨多罗三藐三菩提记，<a id="a-2P"></a>同共一时各于余国成无上道，<a id="a-2Q"></a>如虚空印菩萨摩诃萨。</p>
  <p id="a2R">“复次，<a id="a-2S"></a>四百王子作是誓愿，<a id="a-2T"></a>愿取庄严净妙佛土皆如金刚智慧光明菩萨摩诃萨。<a id="a-2U"></a>尔时，<a id="a-2V"></a>宝藏如来亦为一一授阿耨多罗三藐三菩提记，<a id="a-2W"></a>同共一时各于异国成无上道，<a id="a-2X"></a>如金刚智慧光明菩萨摩诃萨。</p>
  <p id="a2Y">“复次八十九王子又作是愿，<a id="a-2Z"></a>愿取如是庄严佛土，<a id="a-2a"></a>如普贤菩萨摩诃萨所修佛土等无差别。<a id="a-2b"></a>尔时，<a id="a-2c"></a>八万四千小王各各别异作殊胜愿，<a id="a-2d"></a>人人自取种种庄严上妙佛土。<a id="a-2e"></a>尔时，<a id="a-2f"></a>宝藏如来各各与授阿耨多罗三藐三菩提记：<a id="a-2g"></a>‘当来之世各在余国，<a id="a-2h"></a>同共一时成无上道。<a id="a-2i"></a>’</p>
  <p id="a2j">“尔时，<a id="a-2k"></a>九十二亿众生亦各发愿，<a id="a-2l"></a>取种种庄严胜妙佛土。<a id="a-2m"></a>时，<a id="a-2n"></a>宝藏如来一切皆与授阿耨多罗三藐三菩提记：<a id="a-2o"></a>‘汝等来世于余国土，<a id="a-2p"></a>同共一时成无上道。<a id="a-2q"></a>’</p>
  <p id="a2r">“善男子，<a id="a-2s"></a>尔时宝海梵志有八十子，<a id="a-2t"></a>即是宝藏如来之兄弟也，<a id="a-2u"></a>其最长子名海地尊。<a id="a-2v"></a>善男子，<a id="a-2w"></a>尔时宝海梵志告其长子言：<a id="a-2x"></a>‘汝今可取妙清净庄严佛土。<a id="a-2y"></a>’其子答言：<a id="a-2z"></a>‘唯愿尊者先师子吼。<a id="a-30"></a>’其父告言：<a id="a-31"></a>‘我之所愿当最后说。<a id="a-32"></a>’其子复言：<a id="a-33"></a>‘我今所愿，<a id="a-34"></a>当取清净、<a id="a-35"></a>不清净耶？<a id="a-36"></a>’父复答言：<a id="a-37"></a>‘若有菩萨成就大悲，<a id="a-38"></a>尔乃取于不净世界。<a id="a-39"></a>何以故？<a id="a-3A"></a>欲善调伏众生垢故。<a id="a-3B"></a>如是之事，<a id="a-3C"></a>汝自知之。<a id="a-3D"></a>’</p>
  <p id="a3E">“善男子，<a id="a-3F"></a>尔时海地尊至宝藏如来所，<a id="a-3G"></a>在于佛前白佛言：<a id="a-3H"></a>‘世尊，<a id="a-3I"></a>我愿阿耨多罗三藐三菩提，<a id="a-3J"></a>若人有寿八万岁时，<a id="a-3K"></a>如今佛世，<a id="a-3L"></a>尔乃成阿耨多罗三藐三菩提。<a id="a-3M"></a>我今又愿令我国土所有众生，<a id="a-3N"></a>薄淫恚痴，<a id="a-3O"></a>厌离身心，<a id="a-3P"></a>怖畏生死见其过患，<a id="a-3Q"></a>来至我所出家学道。<a id="a-3R"></a>我于尔时为诸众生说三乘法。<a id="a-3S"></a>世尊，<a id="a-3T"></a>若我所愿成就得己利者，<a id="a-3U"></a>唯愿世尊授我阿耨多罗三藐三菩提记。<a id="a-3V"></a>’</p>
  <p id="a3W">“尔时，<a id="a-3X"></a>宝藏如来告海地尊言：<a id="a-3Y"></a>‘善男子，<a id="a-3Z"></a>未来之世过一恒河沙等阿僧祇劫，<a id="a-3a"></a>入第二恒河沙等阿僧祇劫，<a id="a-3b"></a>是时有劫名曰遍敷优钵罗华，<a id="a-3c"></a>此佛世界当名愿爱，<a id="a-3d"></a>是时人民寿八万岁，<a id="a-3e"></a>汝于是中成阿耨多罗三藐三菩提，<a id="a-3f"></a>号曰宝山如来、<a id="a-3g"></a>应供、<a id="a-3h"></a>正遍知、<a id="a-3i"></a>明行足、<a id="a-3j"></a>善逝、<a id="a-3k"></a>世间解、<a id="a-3l"></a>无上士、<a id="a-3m"></a>调御丈夫、<a id="a-3n"></a>天人师、<a id="a-3o"></a>佛世尊。<a id="a-3p"></a>’</p>
  <p id="a3q">“尔时，<a id="a-3r"></a>海地尊复作是言：<a id="a-3s"></a>‘世尊，<a id="a-3t"></a>若我所愿成就得己利者，<a id="a-3u"></a>此阎浮园周匝当雨赤色真珠，<a id="a-3v"></a>一切树木自然皆出微妙妓乐。<a id="a-3w"></a>’善男子，<a id="a-3x"></a>时海地尊在宝藏佛前头面作礼，<a id="a-3y"></a>当尔之时，<a id="a-3z"></a>其园周匝雨赤真珠，<a id="a-40"></a>一切树木皆出种种微妙妓乐。</p>
  <p id="a41">“尔时，<a id="a-42"></a>宝藏如来即为摩纳，<a id="a-43"></a>而说偈言：</p>
  <p id="a44">“‘大力汝起，<a id="a-45"></a> 无量智藏，<a id="a-46"></a> 慈悲众生，<a id="a-47"></a> 作大利益。</p>
  <p id="a48">所愿清净，<a id="a-49"></a> 今得成就，<a id="a-4A"></a> 当为众生，<a id="a-4B"></a> 作天人师。<a id="a-4C"></a>’</p>
  <p id="a4D">“善男子，<a id="a-4E"></a>尔时海地尊闻是偈已，<a id="a-4F"></a>心大欢喜，<a id="a-4G"></a>即起合掌，<a id="a-4H"></a>前礼佛足，<a id="a-4I"></a>去佛不远，<a id="a-4J"></a>复坐听法。</p>
  <p id="a4K">“梵志第二子名曰三婆婆，<a id="a-4L"></a>白佛言：<a id="a-4M"></a>‘世尊，<a id="a-4N"></a>我今所愿，<a id="a-4O"></a>如海地尊之所愿也。<a id="a-4P"></a>’尔时，<a id="a-4Q"></a>宝藏如来便告三婆婆言：<a id="a-4R"></a>‘未来之世，<a id="a-4S"></a>优钵罗华劫中愿爱世界，<a id="a-4T"></a>人寿转多八十亿岁，<a id="a-4U"></a>汝当于中得成阿耨多罗三藐三菩提，<a id="a-4V"></a>号曰日华如来、<a id="a-4W"></a>应供、<a id="a-4X"></a>正遍知、<a id="a-4Y"></a>明行足、<a id="a-4Z"></a>善逝、<a id="a-4a"></a>世间解、<a id="a-4b"></a>无上士、<a id="a-4c"></a>调御丈夫、<a id="a-4d"></a>天人师、<a id="a-4e"></a>佛世尊。<a id="a-4f"></a>第三子所得世界亦复如是，<a id="a-4g"></a>人寿二千岁时成阿耨多罗三藐三菩提，<a id="a-4h"></a>号火音王如来乃至天人师、<a id="a-4i"></a>佛世尊。<a id="a-4j"></a>第四成佛号须曼那，<a id="a-4k"></a>第五成佛号持戒王，<a id="a-4l"></a>第六成佛号善持目，<a id="a-4m"></a>第七成佛号梵增益，<a id="a-4n"></a>第八成佛号阎浮影，<a id="a-4o"></a>第九成佛号富楼那，<a id="a-4p"></a>第十成佛号曰胜妙，<a id="a-4q"></a>十一成佛号曰宝山，<a id="a-4r"></a>十二成佛号曰海藏，<a id="a-4s"></a>十三成佛号那罗延，<a id="a-4t"></a>十四成佛号曰尸弃，<a id="a-4u"></a>十五成佛号南无尼，<a id="a-4v"></a>十六成佛号曰觉尊，<a id="a-4w"></a>十七成佛号憍陈如，<a id="a-4x"></a>十八成佛号师子力，<a id="a-4y"></a>十九成佛号曰智幢，<a id="a-4z"></a>二十成佛号佛音声，<a id="a-50"></a>二十一成佛号尊胜佛，<a id="a-51"></a>二十二成佛号离世尊佛，<a id="a-52"></a>二十三佛号利益佛，<a id="a-53"></a>二十四号智光明佛，<a id="a-54"></a>二十五号师子尊佛，<a id="a-55"></a>二十六号寂静智佛，<a id="a-56"></a>二十七号难陀佛，<a id="a-57"></a>二十八号尼拘罗王佛，<a id="a-58"></a>二十九号金色目佛，<a id="a-59"></a>三十号得自在佛，<a id="a-5A"></a>三十一号曰乐佛，<a id="a-5B"></a>三十二号宝胜佛，<a id="a-5C"></a>三十三号善目佛，<a id="a-5D"></a>三十四号梵善乐佛，<a id="a-5E"></a>三十五号梵仙佛，<a id="a-5F"></a>三十六号梵音佛，<a id="a-5G"></a>三十七号法月佛，<a id="a-5H"></a>三十八号示现义佛，<a id="a-5I"></a>三十九号称乐佛，<a id="a-5J"></a>四十号称增益佛，<a id="a-5K"></a>四十一号端严佛，<a id="a-5L"></a>四十二号善香佛，<a id="a-5M"></a>四十三号眼胜佛，<a id="a-5N"></a>四十四号善观佛，<a id="a-5O"></a>四十五号摄取义佛，<a id="a-5P"></a>四十六号善意愿佛，<a id="a-5Q"></a>四十七号胜慧佛，<a id="a-5R"></a>四十八号金幢佛，<a id="a-5S"></a>四十九号善目佛，<a id="a-5T"></a>五十号天明佛，<a id="a-5U"></a>五十一号净饭佛，<a id="a-5V"></a>五十二号善见佛，<a id="a-5W"></a>五十三号毗琉璃幢佛，<a id="a-5X"></a>五十四号毗楼博叉佛，<a id="a-5Y"></a>五十五号梵音佛，<a id="a-5Z"></a>五十六号功德成就佛，<a id="a-5a"></a>五十七号有功德净佛，<a id="a-5b"></a>五十八号宝光明佛，<a id="a-5c"></a>五十九号摩尼珠佛，<a id="a-5d"></a>六十号释迦文尼佛，<a id="a-5e"></a>六十一号音尊王佛，<a id="a-5f"></a>六十二号智和合佛，<a id="a-5g"></a>六十三号胜尊佛，<a id="a-5h"></a>六十四号成华佛，<a id="a-5i"></a>六十五号善华佛，<a id="a-5j"></a>六十六号无怒佛，<a id="a-5k"></a>六十七号日藏佛，<a id="a-5l"></a>六十八号尊乐佛，<a id="a-5m"></a>六十九号日明佛，<a id="a-5n"></a>七十号龙得佛，<a id="a-5o"></a>七十一号金刚光明佛，<a id="a-5p"></a>七十二号称王佛，<a id="a-5q"></a>七十三号虎光明佛，<a id="a-5r"></a>七十四号相光明佛，<a id="a-5s"></a>七十五号删尼输佛，<a id="a-5t"></a>七十六号智成就佛，<a id="a-5u"></a>七十七号音王佛，<a id="a-5v"></a>七十八号娑罗王那罗延藏佛，<a id="a-5w"></a>七十九号火藏佛。<a id="a-5x"></a>’</p>
  <p id="a5y">“善男子，<a id="a-5z"></a>尔时梵志其最小子名离怖恼，<a id="a-60"></a>在佛前住，<a id="a-61"></a>白佛言：<a id="a-62"></a>‘世尊，<a id="a-63"></a>是七十九人，<a id="a-64"></a>佛今已为现前授记，<a id="a-65"></a>于遍敷优钵罗华劫愿爱世界人寿转多时，<a id="a-66"></a>成阿耨多罗三藐三菩提。<a id="a-67"></a>世尊，<a id="a-68"></a>我今佛前发阿耨多罗三藐三菩提心，<a id="a-69"></a>优钵罗劫后分之中，<a id="a-6A"></a>成阿耨多罗三藐三菩提时，<a id="a-6B"></a>如七十九佛所得寿命，<a id="a-6C"></a>愿我寿命亦复如是；<a id="a-6D"></a>如七十九佛所度众生，<a id="a-6E"></a>我所度众生亦复如是；<a id="a-6F"></a>如七十九佛三乘说法，<a id="a-6G"></a>我亦如是说三乘法；<a id="a-6H"></a>如七十九佛声闻弟子众数多少，<a id="a-6I"></a>我之所得众数多少亦复如是。<a id="a-6J"></a>是七十九佛于优钵罗劫，<a id="a-6K"></a>所可教化无量众生，<a id="a-6L"></a>使受人身未得度者，<a id="a-6M"></a>我于末劫成阿耨多罗三藐三菩提已，<a id="a-6N"></a>悉当教化令住三乘。<a id="a-6O"></a>世尊，<a id="a-6P"></a>若我所愿成就得己利者，<a id="a-6Q"></a>唯愿世尊授我阿耨多罗三藐三菩提记。<a id="a-6R"></a>’</p>
  <p id="a6S">“善男子，<a id="a-6T"></a>尔时宝藏佛即赞离怖恼言：<a id="a-6U"></a>‘善哉！<a id="a-6V"></a>善哉！<a id="a-6W"></a>善男子，<a id="a-6X"></a>汝今乃为无量众生生大悲心。<a id="a-6Y"></a>善男子，<a id="a-6Z"></a>未来之世过一恒河沙等阿僧祇劫，<a id="a-6a"></a>入第二恒河沙等阿僧祇劫，<a id="a-6b"></a>是中有劫名优钵罗华，<a id="a-6c"></a>后分之中，<a id="a-6d"></a>汝当成阿耨多罗三藐三菩提，<a id="a-6e"></a>号无垢灯出王如来、<a id="a-6f"></a>应供、<a id="a-6g"></a>正遍知、<a id="a-6h"></a>明行足、<a id="a-6i"></a>善逝、<a id="a-6j"></a>世间解、<a id="a-6k"></a>无上士、<a id="a-6l"></a>调御丈夫、<a id="a-6m"></a>天人师、<a id="a-6n"></a>佛世尊。<a id="a-6o"></a>七十九佛所得寿命都合半劫，<a id="a-6p"></a>汝之寿命亦得半劫，<a id="a-6q"></a>如前所愿悉得成就。<a id="a-6r"></a>’</p>
  <p id="a6s">“尔时，<a id="a-6t"></a>离怖恼菩萨复作是言：<a id="a-6u"></a>‘世尊，<a id="a-6v"></a>若我所愿成就得己利者，<a id="a-6w"></a>我今头面敬礼于佛，<a id="a-6x"></a>令此世界周匝遍雨优钵罗华微妙之香。<a id="a-6y"></a>若有众生闻此香者，<a id="a-6z"></a>身诸四大清净无秽调适和顺，<a id="a-70"></a>一切病苦悉得除愈。<a id="a-71"></a>’善男子，<a id="a-72"></a>尔时离怖恼菩萨说是言已，<a id="a-73"></a>寻以头面敬礼佛足。<a id="a-74"></a>尔时，<a id="a-75"></a>此佛世界寻时遍雨优钵罗华微妙之香，<a id="a-76"></a>众生闻者，<a id="a-77"></a>身诸四大清净无秽，<a id="a-78"></a>调适和顺，<a id="a-79"></a>一切病苦悉得除愈。</p>
  <p id="a7A">“宝藏如来为是菩萨，<a id="a-7B"></a>而说偈言：</p>
  <p id="a7C">“‘善心慈悲，<a id="a-7D"></a> 导师可起，<a id="a-7E"></a> 诸佛世尊，<a id="a-7F"></a> 咸称赞汝，</p>
  <p id="a7G">能断坚牢，<a id="a-7H"></a> 诸烦恼结，<a id="a-7I"></a> 当来成善，<a id="a-7J"></a> 净智慧藏。<a id="a-7K"></a>’</p>
  <p id="a7L">“善男子，<a id="a-7M"></a>尔时离怖恼菩萨闻是偈已，<a id="a-7N"></a>心大欢喜，<a id="a-7O"></a>即起合掌，<a id="a-7P"></a>前礼佛足，<a id="a-7Q"></a>去佛不远，<a id="a-7R"></a>复坐听法。</p>
  <p id="a7S">“善男子，<a id="a-7T"></a>尔时宝海梵志有三亿弟子，<a id="a-7U"></a>在园门外一处而坐，<a id="a-7V"></a>教余众生受三归依，<a id="a-7W"></a>令发阿耨多罗三藐三菩提心者。<a id="a-7X"></a>善男子，<a id="a-7Y"></a>尔时梵志劝诸弟子作如是言：<a id="a-7Z"></a>‘汝等今者应发阿耨多罗三藐三菩提心，<a id="a-7a"></a>取佛世界。<a id="a-7b"></a>今于佛前，<a id="a-7c"></a>如心所求，<a id="a-7d"></a>便可说之。<a id="a-7e"></a>’是三亿人中有一人名曰树提，<a id="a-7f"></a>作如是言：<a id="a-7g"></a>‘尊者，<a id="a-7h"></a>云何菩提？<a id="a-7i"></a>云何助菩提法？<a id="a-7j"></a>云何菩萨修行菩提？<a id="a-7k"></a>云何系念得于菩提？<a id="a-7l"></a>’尔时，<a id="a-7m"></a>其师报言：<a id="a-7n"></a>‘摩纳，<a id="a-7o"></a>如汝所问菩提者，<a id="a-7p"></a>即是菩萨之所修集四无尽藏。<a id="a-7q"></a>何等为四？<a id="a-7r"></a>所谓无尽福德藏、<a id="a-7s"></a>无尽智藏、<a id="a-7t"></a>无尽慧藏、<a id="a-7u"></a>无尽佛法和合藏。<a id="a-7v"></a>善男子，<a id="a-7w"></a>是名菩提。<a id="a-7x"></a>摩纳，<a id="a-7y"></a>如佛所说助菩提法，<a id="a-7z"></a>所谓摄取助清净度生死法门。<a id="a-80"></a>善男子，<a id="a-81"></a>舍财即是助菩提法，<a id="a-82"></a>以调伏众生故；<a id="a-83"></a>持戒即是助菩提法，<a id="a-84"></a>随其所愿得成就故；<a id="a-85"></a>忍辱即是助菩提法，<a id="a-86"></a>三十二相、<a id="a-87"></a>八十种随形好具足故；<a id="a-88"></a>精进即是助菩提法，<a id="a-89"></a>具足一切诸事故；<a id="a-8A"></a>禅定即是助菩提法，<a id="a-8B"></a>其心当得善调伏故；<a id="a-8C"></a>智慧即是助菩提法，<a id="a-8D"></a>以知一切诸烦恼故；<a id="a-8E"></a>多闻即是助菩提法，<a id="a-8F"></a>得无碍辩故；<a id="a-8G"></a>福德即是助菩提法，<a id="a-8H"></a>一切众生之所须故；<a id="a-8I"></a>智即是助菩提法，<a id="a-8J"></a>成就无碍智故；<a id="a-8K"></a>寂灭即是助菩提法，<a id="a-8L"></a>柔软善心得成就故；<a id="a-8M"></a>思惟即是助菩提法，<a id="a-8N"></a>成就断疑故；<a id="a-8O"></a>慈心即是助菩提法，<a id="a-8P"></a>成就无碍心故；<a id="a-8Q"></a>悲心即是助菩提法，<a id="a-8R"></a>教化众生无厌足故；<a id="a-8S"></a>喜心即是助菩提法，<a id="a-8T"></a>于正法中生爱乐故；<a id="a-8U"></a>舍心即是助菩提法，<a id="a-8V"></a>成就断于爱憎法故；<a id="a-8W"></a>听法即是助菩提法，<a id="a-8X"></a>成就灭五盖故；<a id="a-8Y"></a>出世即是助菩提法，<a id="a-8Z"></a>成就舍除一切世间故；<a id="a-8a"></a>阿兰若即是助菩提法，<a id="a-8b"></a>所作不善灭使不生，<a id="a-8c"></a>所有善根多增长故；<a id="a-8d"></a>念是助菩提法，<a id="a-8e"></a>成就护持故；<a id="a-8f"></a>意是助菩提法，<a id="a-8g"></a>成就分别诸法故；<a id="a-8h"></a>持是助菩提法，<a id="a-8i"></a>成就思议寤醒故；<a id="a-8j"></a>念处即是助菩提法，<a id="a-8k"></a>分别身受心法成就故；<a id="a-8l"></a>正勤即是助菩提法，<a id="a-8m"></a>以离一切不善法，<a id="a-8n"></a>修行一切善法增广故；<a id="a-8o"></a>如意足是助菩提法，<a id="a-8p"></a>成就身心轻利故；<a id="a-8q"></a>诸根即是助菩提法，<a id="a-8r"></a>摄取诸根成就故；<a id="a-8s"></a>诸力即是助菩提法，<a id="a-8t"></a>摧灭一切烦恼故；<a id="a-8u"></a>觉是助菩提法，<a id="a-8v"></a>觉如实法故；<a id="a-8w"></a>六和敬即是助菩提法，<a id="a-8x"></a>调伏众生令清净故。<a id="a-8y"></a>摩纳，<a id="a-8z"></a>是名摄取助清净度生死法门。<a id="a-90"></a>’树提复言：<a id="a-91"></a>‘尊者，<a id="a-92"></a>如佛所说，<a id="a-93"></a>布施报即是大富、<a id="a-94"></a>得大眷属，<a id="a-95"></a>护持禁戒得生天上，<a id="a-96"></a>广博多闻得大智慧。<a id="a-97"></a>又如佛说，<a id="a-98"></a>思惟之法得度生死。<a id="a-99"></a>’师复报言：<a id="a-9A"></a>‘摩纳，<a id="a-9B"></a>若乐生死故行布施，<a id="a-9C"></a>是故大富。<a id="a-9D"></a>摩纳，<a id="a-9E"></a>若善男子、<a id="a-9F"></a>善女人心向菩提，<a id="a-9G"></a>为心调伏故行布施，<a id="a-9H"></a>为心寂静故持禁戒，<a id="a-9I"></a>为心清净无有爱浊故求多闻，<a id="a-9J"></a>为大悲故思惟修道，<a id="a-9K"></a>其余诸法智慧方便成就助求。<a id="a-9L"></a>摩纳，<a id="a-9M"></a>是名助菩提法，<a id="a-9N"></a>如是修行即是系念得菩提也。<a id="a-9O"></a>摩纳，<a id="a-9P"></a>如是菩提今应生欲，<a id="a-9Q"></a>是道清净，<a id="a-9R"></a>应专心作愿；<a id="a-9S"></a>是道无浊，<a id="a-9T"></a>心清净故；<a id="a-9U"></a>是道正直，<a id="a-9V"></a>无有谄曲断烦恼故；<a id="a-9W"></a>是道安隐，<a id="a-9X"></a>乃至能到涅槃城故。<a id="a-9Y"></a>汝等今应作大善愿，<a id="a-9Z"></a>取庄严佛土随意所求净及不净。<a id="a-9a"></a>’</p>
  <p id="a9b">“善男子，<a id="a-9c"></a>尔时树提摩纳，<a id="a-9d"></a>在宝藏佛前，<a id="a-9e"></a>右膝著地，<a id="a-9f"></a>长跪叉手，<a id="a-9g"></a>前白佛言：<a id="a-9h"></a>‘世尊，<a id="a-9i"></a>我今发阿耨多罗三藐三菩提，<a id="a-9j"></a>此不净世界所有众生，<a id="a-9k"></a>少于贪淫、<a id="a-9l"></a>瞋恚、<a id="a-9m"></a>愚痴，<a id="a-9n"></a>不犯非法；<a id="a-9o"></a>心无爱浊、<a id="a-9p"></a>无怨贼想，<a id="a-9q"></a>舍离悭吝嫉妒之心；<a id="a-9r"></a>离邪见心，<a id="a-9s"></a>安住正见；<a id="a-9t"></a>离不善心，<a id="a-9u"></a>求诸善法；<a id="a-9v"></a>离三恶心，<a id="a-9w"></a>求三善道；<a id="a-9x"></a>于三福处成就善根，<a id="a-9y"></a>于三乘法精勤修集，<a id="a-9z"></a>尔时我当成无上道。<a id="a-A0"></a>世尊，<a id="a-A1"></a>若我所愿成就得己利者，<a id="a-A2"></a>令我两手自然而出白色龙象。<a id="a-A3"></a>’作是言已，<a id="a-A4"></a>佛神力故，<a id="a-A5"></a>其两手中即出龙象，<a id="a-A6"></a>其色纯白七处到地。<a id="a-A7"></a>见是事已，<a id="a-A8"></a>告言：<a id="a-A9"></a>‘龙象，<a id="a-AA"></a>汝等今者可至虚空去此不远，<a id="a-AB"></a>遍雨此界八德香水，<a id="a-AC"></a>觉悟此界一切众生。<a id="a-AD"></a>若有众生得遇一滴，<a id="a-AE"></a>闻其香气悉断五盖，<a id="a-AF"></a>所谓淫欲、<a id="a-AG"></a>瞋恚、<a id="a-AH"></a>眠睡、<a id="a-AI"></a>掉悔、<a id="a-AJ"></a>疑盖。<a id="a-AK"></a>’作是语已，<a id="a-AL"></a>尔时龙象在虚空中，<a id="a-AM"></a>周旋速疾犹如力士善射放箭。<a id="a-AN"></a>是二龙象所作诸事悉成就已，<a id="a-AO"></a>复还来至摩纳前住。<a id="a-AP"></a>尔时，<a id="a-AQ"></a>树提见是事已，<a id="a-AR"></a>心大欢喜。</p>
  <p id="aAS">“善男子，<a id="a-AT"></a>尔时宝藏如来即告摩纳：<a id="a-AU"></a>‘善男子，<a id="a-AV"></a>未来之世过一恒河沙等阿僧祇劫，<a id="a-AW"></a>入第二恒河沙等阿僧祇劫，<a id="a-AX"></a>是时有劫名音光明，<a id="a-AY"></a>此佛世界转名和合音光明，<a id="a-AZ"></a>汝于是中成阿耨多罗三藐三菩提，<a id="a-Aa"></a>号宝盖增光明如来、<a id="a-Ab"></a>应供、<a id="a-Ac"></a>正遍知、<a id="a-Ad"></a>明行足、<a id="a-Ae"></a>善逝、<a id="a-Af"></a>世间解、<a id="a-Ag"></a>无上士、<a id="a-Ah"></a>调御丈夫、<a id="a-Ai"></a>天人师、<a id="a-Aj"></a>佛世尊。<a id="a-Ak"></a>’善男子，<a id="a-Al"></a>尔时树提头面著地，<a id="a-Am"></a>礼于佛足。</p>
  <p id="aAn">“宝藏如来即为树提，<a id="a-Ao"></a>而说偈言：</p>
  <p id="aAp">“‘其心离垢，<a id="a-Aq"></a> 清净且起，<a id="a-Ar"></a> 今已受记，<a id="a-As"></a> 能令无量，</p>
  <p id="aAt">亿数众生，<a id="a-Au"></a> 净第一道，<a id="a-Av"></a> 于当来世，<a id="a-Aw"></a> 调御天人。<a id="a-Ax"></a>’</p>
  <p id="aAy">“善男子，<a id="a-Az"></a>尔时树提闻是偈已生大欢喜，<a id="a-B0"></a>即起合掌，<a id="a-B1"></a>前礼佛足，<a id="a-B2"></a>去佛不远，<a id="a-B3"></a>复坐听法。</p>
  <p id="aB4">“三亿弟子除一千人，<a id="a-B5"></a>其余咸共同声发愿，<a id="a-B6"></a>于此世界成阿耨多罗三藐三菩提。<a id="a-B7"></a>尔时，<a id="a-B8"></a>宝藏如来皆为一一授其阿耨多罗三藐三菩提记，<a id="a-B9"></a>乃至毗婆尸、<a id="a-BA"></a>尸弃、<a id="a-BB"></a>毗尸沙婆，<a id="a-BC"></a>最后成阿耨多罗三藐三菩提。<a id="a-BD"></a>其余千人悉皆读诵毗陀外典，<a id="a-BE"></a>其中最大所宗仰者，<a id="a-BF"></a>名婆由比纽，<a id="a-BG"></a>白佛言：<a id="a-BH"></a>‘世尊，<a id="a-BI"></a>我今所愿，<a id="a-BJ"></a>当于五浊恶世成阿耨多罗三藐三菩提，<a id="a-BK"></a>为此厚重贪欲、<a id="a-BL"></a>瞋恚、<a id="a-BM"></a>愚痴多恼众生，<a id="a-BN"></a>说于正法。<a id="a-BO"></a>’时千人中复有一人，<a id="a-BP"></a>字曰火鬘，<a id="a-BQ"></a>作如是言：<a id="a-BR"></a>‘尊者婆由比纽，<a id="a-BS"></a>向见何义，<a id="a-BT"></a>愿于五浊恶世之中成阿耨多罗三藐三菩提？<a id="a-BU"></a>’其师报言：<a id="a-BV"></a>‘是菩萨大悲成就故，<a id="a-BW"></a>于五浊恶世成阿耨多罗三藐三菩提。<a id="a-BX"></a>尔时众生无有救护，<a id="a-BY"></a>无诸善念，<a id="a-BZ"></a>其心常为烦恼所乱、<a id="a-Ba"></a>诸见所侵，<a id="a-Bb"></a>于中成阿耨多罗三藐三菩提，<a id="a-Bc"></a>乃能大益无量众生，<a id="a-Bd"></a>善能为作拥护、<a id="a-Be"></a>依止、<a id="a-Bf"></a>舍宅、<a id="a-Bg"></a>灯明，<a id="a-Bh"></a>兼复度脱于生死大海，<a id="a-Bi"></a>教令安住于正见中，<a id="a-Bj"></a>使处涅槃服甘露水。<a id="a-Bk"></a>是菩萨摩诃萨欲示现大悲故，<a id="a-Bl"></a>愿取如是五浊恶世。<a id="a-Bm"></a>’</p>
  <p id="aBn">“善男子，<a id="a-Bo"></a>尔时宝藏如来告婆由比纽言：<a id="a-Bp"></a>‘善男子，<a id="a-Bq"></a>当来之世过一恒河沙等阿僧祇劫，<a id="a-Br"></a>入第二恒河沙等阿僧祇劫，<a id="a-Bs"></a>后分之中东方去此一佛世界微尘数等佛土，<a id="a-Bt"></a>有世界名袈裟幢，<a id="a-Bu"></a>汝于是中当成阿耨多罗三藐三菩提，<a id="a-Bv"></a>号金山王如来、<a id="a-Bw"></a>应供、<a id="a-Bx"></a>正遍知、<a id="a-By"></a>明行足、<a id="a-Bz"></a>善逝、<a id="a-C0"></a>世间解、<a id="a-C1"></a>无上士、<a id="a-C2"></a>调御丈夫、<a id="a-C3"></a>天人师、<a id="a-C4"></a>佛世尊。<a id="a-C5"></a>’尔时，<a id="a-C6"></a>婆由比纽复白佛言：<a id="a-C7"></a>‘世尊，<a id="a-C8"></a>若我所愿成就得己利者，<a id="a-C9"></a>我今头面敬礼佛足，<a id="a-CA"></a>唯愿如来以百福庄严佛之两足置我顶上。<a id="a-CB"></a>’善男子，<a id="a-CC"></a>尔时婆由比纽说是语已，<a id="a-CD"></a>寻时敬礼宝藏佛足。<a id="a-CE"></a>即时，<a id="a-CF"></a>如来百福之足在其头上，<a id="a-CG"></a>复以此偈而赞叹言：</p>
  <p id="aCH">“‘大悲心者，<a id="a-CI"></a> 今可还起，<a id="a-CJ"></a> 智慧明利，<a id="a-CK"></a> 行菩萨道，</p>
  <p id="aCL">为菩提故，<a id="a-CM"></a> 断除坚牢，<a id="a-CN"></a> 诸烦恼缚，<a id="a-CO"></a> 当来成佛，</p>
  <p id="aCP">能大利益，<a id="a-CQ"></a> 无量众生。<a id="a-CR"></a>’</p>
  <p id="aCS">“善男子，<a id="a-CT"></a>尔时婆由比纽闻是偈已，<a id="a-CU"></a>心大欢喜，<a id="a-CV"></a>即起合掌，<a id="a-CW"></a>前礼佛足，<a id="a-CX"></a>去佛不远，<a id="a-CY"></a>复坐听法。</p>
  <p id="aCZ">“善男子，<a id="a-Ca"></a>尔时火鬘摩纳在宝藏佛前，<a id="a-Cb"></a>右膝著地，<a id="a-Cc"></a>长跪叉手，<a id="a-Cd"></a>前白佛言：<a id="a-Ce"></a>‘我今所愿，<a id="a-Cf"></a>于此世界发阿耨多罗三藐三菩提心。<a id="a-Cg"></a>若有众生三毒等分，<a id="a-Ch"></a>不能专心住于善法，<a id="a-Ci"></a>其心不善寿四万岁，<a id="a-Cj"></a>尔时我当成阿耨多罗三藐三菩提。<a id="a-Ck"></a>’尔时，<a id="a-Cl"></a>宝藏如来告火鬘言：<a id="a-Cm"></a>‘善男子，<a id="a-Cn"></a>未来之世过一恒河沙等阿僧祇劫，<a id="a-Co"></a>入第二恒河沙等阿僧祇劫，<a id="a-Cp"></a>后分之中此佛世界当名娑婆。<a id="a-Cq"></a>何因缘故名曰娑婆？<a id="a-Cr"></a>是诸众生忍受三毒及诸烦恼，<a id="a-Cs"></a>是故彼界名曰忍土。<a id="a-Ct"></a>时有大劫，<a id="a-Cu"></a>名曰善贤。<a id="a-Cv"></a>何因缘故劫名善贤？<a id="a-Cw"></a>是大劫中多有贪欲、<a id="a-Cx"></a>瞋恚、<a id="a-Cy"></a>愚痴、<a id="a-Cz"></a>憍慢众生，<a id="a-D0"></a>有千世尊成就大悲出现于世。<a id="a-D1"></a>善男子，<a id="a-D2"></a>贤劫之初，<a id="a-D3"></a>人寿四万岁，<a id="a-D4"></a>于千佛中最初成阿耨多罗三藐三菩提，<a id="a-D5"></a>号拘留孙如来、<a id="a-D6"></a>应供、<a id="a-D7"></a>正遍知、<a id="a-D8"></a>明行足、<a id="a-D9"></a>善逝、<a id="a-DA"></a>世间解、<a id="a-DB"></a>无上士、<a id="a-DC"></a>调御丈夫、<a id="a-DD"></a>天人师、<a id="a-DE"></a>佛世尊，<a id="a-DF"></a>为诸众生说三乘法，<a id="a-DG"></a>令无量众生在生死者，<a id="a-DH"></a>悉得解脱住于涅槃。<a id="a-DI"></a>’善男子，<a id="a-DJ"></a>尔时火鬘摩纳前礼佛足，<a id="a-DK"></a>却在一面，<a id="a-DL"></a>复坐听法。</p>
  <p id="aDM">“善男子，<a id="a-DN"></a>尔时摩纳，<a id="a-DO"></a>字虚空，<a id="a-DP"></a>在佛前坐，<a id="a-DQ"></a>白佛言：<a id="a-DR"></a>‘世尊，<a id="a-DS"></a>我于来世次拘留孙如来之处，<a id="a-DT"></a>人寿三万岁，<a id="a-DU"></a>我当成阿耨多罗三藐三菩提。<a id="a-DV"></a>’尔时，<a id="a-DW"></a>世尊告虚空摩纳言：<a id="a-DX"></a>‘善男子，<a id="a-DY"></a>当来之世过一恒河沙等阿僧祇劫，<a id="a-DZ"></a>入第二恒河沙等阿僧祇劫后分，<a id="a-Da"></a>入贤劫中娑婆世界，<a id="a-Db"></a>次拘留孙佛后，<a id="a-Dc"></a>人寿三万岁，<a id="a-Dd"></a>汝当于中成阿耨多罗三藐三菩提，<a id="a-De"></a>号伽那迦牟尼如来、<a id="a-Df"></a>应供、<a id="a-Dg"></a>正遍知、<a id="a-Dh"></a>明行足、<a id="a-Di"></a>善逝、<a id="a-Dj"></a>世间解、<a id="a-Dk"></a>无上士、<a id="a-Dl"></a>调御丈夫、<a id="a-Dm"></a>天人师、<a id="a-Dn"></a>佛世尊，<a id="a-Do"></a>有大名称遍闻世间。<a id="a-Dp"></a>’</p>
  <p id="aDq">“尔时，<a id="a-Dr"></a>虚空闻授记已，<a id="a-Ds"></a>头面礼佛，<a id="a-Dt"></a>右绕三匝，<a id="a-Du"></a>在佛前住，<a id="a-Dv"></a>以种种华散佛身上，<a id="a-Dw"></a>叉手恭敬礼，<a id="a-Dx"></a>以偈赞佛：</p>
  <p id="aDy">“‘摄护身心，<a id="a-Dz"></a> 善入禅定，<a id="a-E0"></a> 以微妙音，<a id="a-E1"></a> 善能教诫。</p>
  <p id="aE2">其心清净，<a id="a-E3"></a> 无有浊乱，<a id="a-E4"></a> 虽化众生，<a id="a-E5"></a> 不坏世法。</p>
  <p id="aE6">名称光明，<a id="a-E7"></a> 及念总持，<a id="a-E8"></a> 百福功德，<a id="a-E9"></a> 无不增广。</p>
  <p id="aEA">为诸众生，<a id="a-EB"></a> 示现善道，<a id="a-EC"></a> 竖仙胜幡，<a id="a-ED"></a> 积功德山。</p>
  <p id="aEE">持以利益，<a id="a-EF"></a> 无量众生，<a id="a-EG"></a> 悉令一切，<a id="a-EH"></a> 功德满足。</p>
  <p id="aEI">又与众生，<a id="a-EJ"></a> 善寂灭道，<a id="a-EK"></a> 所烧烦恼，<a id="a-EL"></a> 如须弥山。</p>
  <p id="aEM">于三有中，<a id="a-EN"></a> 生大悲心，<a id="a-EO"></a> 而与无量，<a id="a-EP"></a> 众生授记。<a id="a-EQ"></a>’</p>
  <p id="aER">“善男子，<a id="a-ES"></a>尔时第三摩纳，<a id="a-ET"></a>字毗舍掬多，<a id="a-EU"></a>在于佛前，<a id="a-EV"></a>以七宝床，<a id="a-EW"></a>床上所敷綩綖茵蓐价直千万两金，<a id="a-EX"></a>于其床上置真金器盛满七宝，<a id="a-EY"></a>纯金澡灌七宝妙杖，<a id="a-EZ"></a>供养世尊及比丘僧。<a id="a-Ea"></a>作是施已，<a id="a-Eb"></a>白佛言：<a id="a-Ec"></a>‘世尊，<a id="a-Ed"></a>我未来世过一恒河沙等阿僧祇劫，<a id="a-Ee"></a>入第二恒河沙等阿僧祇劫后分，<a id="a-Ef"></a>入贤劫中，<a id="a-Eg"></a>愿我成阿耨多罗三藐三菩提。<a id="a-Eh"></a>尔时人民寿命损减，<a id="a-Ei"></a>初入五浊，<a id="a-Ej"></a>所有众生厚重贪淫、<a id="a-Ek"></a>瞋恚、<a id="a-El"></a>愚痴、<a id="a-Em"></a>悭吝、<a id="a-En"></a>嫉妒，<a id="a-Eo"></a>行于邪见，<a id="a-Ep"></a>随恶知识，<a id="a-Eq"></a>诸不善根以覆其心，<a id="a-Er"></a>于诸善根心没退失，<a id="a-Es"></a>远离正见，<a id="a-Et"></a>邪命自活。<a id="a-Eu"></a>伽那迦牟尼般涅槃后，<a id="a-Ev"></a>正法灭已，<a id="a-Ew"></a>一切众生盲无慧眼，<a id="a-Ex"></a>无所师宗，<a id="a-Ey"></a>人寿二万岁，<a id="a-Ez"></a>尔时我当成阿耨多罗三藐三菩提。<a id="a-F0"></a>’</p>
  <p id="aF1">“善男子，<a id="a-F2"></a>尔时宝藏如来赞毗舍掬多言：<a id="a-F3"></a>‘善哉！<a id="a-F4"></a>善哉！<a id="a-F5"></a>善男子，<a id="a-F6"></a>汝今成就无上智慧。<a id="a-F7"></a>汝当初入五浊恶世，<a id="a-F8"></a>时人寿命满二万岁，<a id="a-F9"></a>盲无慧眼，<a id="a-FA"></a>无所师宗，<a id="a-FB"></a>汝于是中成阿耨多罗三藐三菩提，<a id="a-FC"></a>今当号汝为大悲智慧。<a id="a-FD"></a>’佛告大悲智慧菩萨：<a id="a-FE"></a>‘善男子，<a id="a-FF"></a>汝于来世过一恒河沙等阿僧祇劫，<a id="a-FG"></a>入第二恒河沙等阿僧祇劫后分，<a id="a-FH"></a>入贤劫中，<a id="a-FI"></a>人寿二万岁，<a id="a-FJ"></a>汝于尔时得成阿耨多罗三藐三菩提，<a id="a-FK"></a>号迦葉如来、<a id="a-FL"></a>应供、<a id="a-FM"></a>正遍知、<a id="a-FN"></a>明行足、<a id="a-FO"></a>善逝、<a id="a-FP"></a>世间解、<a id="a-FQ"></a>无上士、<a id="a-FR"></a>调御丈夫、<a id="a-FS"></a>天人师、<a id="a-FT"></a>佛世尊。<a id="a-FU"></a>’</p>
  <p id="aFV">“善男子，<a id="a-FW"></a>尔时大悲智慧菩萨，<a id="a-FX"></a>寻以头面礼于佛足，<a id="a-FY"></a>却住一面，<a id="a-FZ"></a>以种种华香、<a id="a-Fa"></a>末香、<a id="a-Fb"></a>涂香供养世尊，<a id="a-Fc"></a>以偈赞佛：</p>
  <p id="aFd">“‘人中之尊，<a id="a-Fe"></a> 利益众生，<a id="a-Ff"></a> 悉能令彼，<a id="a-Fg"></a> 生爱乐心。</p>
  <p id="aFh">念定法门，<a id="a-Fi"></a> 心得专一，<a id="a-Fj"></a> 我闻妙音，<a id="a-Fk"></a> 心大欢喜。</p>
  <p id="aFl">智慧方便，<a id="a-Fm"></a> 无不具足，<a id="a-Fn"></a> 是故能行，<a id="a-Fo"></a> 世间教化。</p>
  <p id="aFp">又与无量，<a id="a-Fq"></a> 无边众生，<a id="a-Fr"></a> 授于无上，<a id="a-Fs"></a> 菩提道记。</p>
  <p id="aFt">缘是得见，<a id="a-Fu"></a> 十方诸佛，<a id="a-Fv"></a> 智慧神足，<a id="a-Fw"></a> 皆悉平等。</p>
  <p id="aFx">诸佛所有，<a id="a-Fy"></a> 微妙功德，<a id="a-Fz"></a> 并及示现，<a id="a-G0"></a> 修菩萨道，</p>
  <p id="aG1">授诸众生，<a id="a-G2"></a> 无上道记。</p>
  <p id="aG3">若欲称赞，<a id="a-G4"></a> 不可得尽，<a id="a-G5"></a> 是故我今，<a id="a-G6"></a> 稽首敬礼。<a id="a-G7"></a>’</p>
  <p id="aG8">“尔时，<a id="a-G9"></a>宝海梵志复告第四摩纳，<a id="a-GA"></a>毗舍耶无垢，<a id="a-GB"></a>言：<a id="a-GC"></a>‘善男子，<a id="a-GD"></a>汝今可发阿耨多罗三藐三菩提心。<a id="a-GE"></a>’善男子，<a id="a-GF"></a>尔时毗舍耶无垢在佛前住，<a id="a-GG"></a>白佛言：<a id="a-GH"></a>‘世尊，<a id="a-GI"></a>我愿于此世界贤劫中，<a id="a-GJ"></a>求阿耨多罗三藐三菩提，<a id="a-GK"></a>非于五浊恶世之中如迦葉佛所有国土。<a id="a-GL"></a>迦葉如来般涅槃后正法灭已，<a id="a-GM"></a>人寿转少至十千岁，<a id="a-GN"></a>所有布施、<a id="a-GO"></a>调伏、<a id="a-GP"></a>持戒悉皆灭尽。<a id="a-GQ"></a>是诸众生善心转灭，<a id="a-GR"></a>远离七财，<a id="a-GS"></a>于恶知识起世尊想，<a id="a-GT"></a>于三福事永无学心，<a id="a-GU"></a>离三善行，<a id="a-GV"></a>勤行三恶，<a id="a-GW"></a>以诸烦恼覆智慧心令无所见，<a id="a-GX"></a>于三乘法不欲修学。<a id="a-GY"></a>是众生中，<a id="a-GZ"></a>若我欲成阿耨多罗三藐三菩提，<a id="a-Ga"></a>尚无有人能作遮碍，<a id="a-Gb"></a>何况人寿一千岁也！<a id="a-Gc"></a>乃至人寿百岁，<a id="a-Gd"></a>是时众生乃至无有善法名字，<a id="a-Ge"></a>何况有行善根之者？<a id="a-Gf"></a>五浊恶世，<a id="a-Gg"></a>人民寿命稍稍减少，<a id="a-Gh"></a>乃至十岁刀劫复起，<a id="a-Gi"></a>我于尔时当从天来拥护众生，<a id="a-Gj"></a>为现善法，<a id="a-Gk"></a>令离不善法，<a id="a-Gl"></a>乃至安住十善法中，<a id="a-Gm"></a>离于十恶烦恼诸结，<a id="a-Gn"></a>悉令清净灭五浊世，<a id="a-Go"></a>众生乃至寿八万岁，<a id="a-Gp"></a>尔时我当成阿耨多罗三藐三菩提，<a id="a-Gq"></a>是时众生少于贪淫、<a id="a-Gr"></a>瞋恚、<a id="a-Gs"></a>愚痴、<a id="a-Gt"></a>无明、<a id="a-Gu"></a>悭吝、<a id="a-Gv"></a>嫉妒，<a id="a-Gw"></a>我于尔时为诸众生说三乘法令得安住。<a id="a-Gx"></a>世尊，<a id="a-Gy"></a>若我所愿成就得己利者，<a id="a-Gz"></a>唯愿如来授我阿耨多罗三藐三菩提记。<a id="a-H0"></a>世尊，<a id="a-H1"></a>若我不得如是受记，<a id="a-H2"></a>我于今者当求声闻，<a id="a-H3"></a>或求缘觉，<a id="a-H4"></a>如其乘力疾得解脱度于生死。<a id="a-H5"></a>’</p>
  <p id="aH6">“时，<a id="a-H7"></a>宝藏佛告毗舍耶无垢言：<a id="a-H8"></a>‘善男子，<a id="a-H9"></a>菩萨有四懈怠。<a id="a-HA"></a>若菩萨成就如是四法者，<a id="a-HB"></a>贪著生死，<a id="a-HC"></a>于生死狱受诸苦恼，<a id="a-HD"></a>不能疾成阿耨多罗三藐三菩提。<a id="a-HE"></a>何等四？<a id="a-HF"></a>下行、<a id="a-HG"></a>下伴、<a id="a-HH"></a>下施、<a id="a-HI"></a>下愿。<a id="a-HJ"></a>云何菩萨下行？<a id="a-HK"></a>或有菩萨破身口戒不能善护，<a id="a-HL"></a>是名下行。<a id="a-HM"></a>菩萨下伴，<a id="a-HN"></a>亲近声闻及辟支佛与共从事，<a id="a-HO"></a>是名菩萨下伴。<a id="a-HP"></a>云何下施？<a id="a-HQ"></a>不能一切舍诸所有，<a id="a-HR"></a>于受者中心生分别，<a id="a-HS"></a>为得天上受快乐故而行布施，<a id="a-HT"></a>是名菩萨下施。<a id="a-HU"></a>云何下愿？<a id="a-HV"></a>不能一心愿取诸佛净妙世界，<a id="a-HW"></a>所作誓愿不为调伏一切众生，<a id="a-HX"></a>是名菩萨之下愿也。<a id="a-HY"></a>菩萨成是四懈怠法，<a id="a-HZ"></a>久处生死受诸苦恼，<a id="a-Ha"></a>不能疾成阿耨多罗三藐三菩提。<a id="a-Hb"></a>善男子，<a id="a-Hc"></a>复有四法，<a id="a-Hd"></a>菩萨成就则能疾成阿耨多罗三藐三菩提。<a id="a-He"></a>何等四？<a id="a-Hf"></a>一、<a id="a-Hg"></a>能持禁戒，<a id="a-Hh"></a>净身口意，<a id="a-Hi"></a>护持法行；<a id="a-Hj"></a>二、<a id="a-Hk"></a>亲近修学大乘之人，<a id="a-Hl"></a>与法同事；<a id="a-Hm"></a>三、<a id="a-Hn"></a>所有之物能一切舍，<a id="a-Ho"></a>以大悲心施于一切；<a id="a-Hp"></a>四、<a id="a-Hq"></a>一心愿取种种庄严诸佛世界，<a id="a-Hr"></a>亦为调伏一切众生。<a id="a-Hs"></a>是名四法，<a id="a-Ht"></a>菩萨成就则能疾成阿耨多罗三藐三菩提。<a id="a-Hu"></a>复有四法，<a id="a-Hv"></a>菩萨成就能持无上菩提之道。<a id="a-Hw"></a>何等四？<a id="a-Hx"></a>精勤行于诸波罗蜜，<a id="a-Hy"></a>摄取一切无量众生，<a id="a-Hz"></a>心常不离四无量行，<a id="a-I0"></a>游戏诸通。<a id="a-I1"></a>是名四法，<a id="a-I2"></a>菩萨成就能持无上菩提之道。<a id="a-I3"></a>复有四法，<a id="a-I4"></a>令心无厌。<a id="a-I5"></a>何等四？<a id="a-I6"></a>一、<a id="a-I7"></a>行施，<a id="a-I8"></a>二、<a id="a-I9"></a>听法，<a id="a-IA"></a>三、<a id="a-IB"></a>修行，<a id="a-IC"></a>四、<a id="a-ID"></a>摄取众生。<a id="a-IE"></a>如是四法令心无厌，<a id="a-IF"></a>菩萨应学。<a id="a-IG"></a>复有四无尽藏，<a id="a-IH"></a>是诸菩萨所应成就。<a id="a-II"></a>何等四？<a id="a-IJ"></a>一者、<a id="a-IK"></a>信根，<a id="a-IL"></a>二者、<a id="a-IM"></a>说法，<a id="a-IN"></a>三、<a id="a-IO"></a>善根愿，<a id="a-IP"></a>四者、<a id="a-IQ"></a>摄取贫穷众生。<a id="a-IR"></a>是为菩萨四无尽藏，<a id="a-IS"></a>具足修满。<a id="a-IT"></a>复有四清净法，<a id="a-IU"></a>菩萨成就。<a id="a-IV"></a>何等四？<a id="a-IW"></a>持戒清净，<a id="a-IX"></a>以无我故；<a id="a-IY"></a>三昧清净，<a id="a-IZ"></a>无众生故；<a id="a-Ia"></a>智慧清净，<a id="a-Ib"></a>无寿命故；<a id="a-Ic"></a>解脱知见清净，<a id="a-Id"></a>以无人故。<a id="a-Ie"></a>是为四净法，<a id="a-If"></a>菩萨成就，<a id="a-Ig"></a>以是故疾成阿耨多罗三藐三菩提，<a id="a-Ih"></a>转虚空法轮，<a id="a-Ii"></a>转不可思议法轮，<a id="a-Ij"></a>转不可量法轮，<a id="a-Ik"></a>转无我法轮，<a id="a-Il"></a>转无言说法轮，<a id="a-Im"></a>转出世法轮，<a id="a-In"></a>转通达法轮，<a id="a-Io"></a>转诸天人所不能转微妙之轮。<a id="a-Ip"></a>善男子，<a id="a-Iq"></a>未来之世，<a id="a-Ir"></a>过一恒河沙等阿僧祇劫，<a id="a-Is"></a>入第二恒河沙等阿僧祇劫后分，<a id="a-It"></a>初入贤劫五浊灭已，<a id="a-Iu"></a>寿命增益至八万岁，<a id="a-Iv"></a>汝于是中成阿耨多罗三藐三菩提，<a id="a-Iw"></a>号曰弥勒如来、<a id="a-Ix"></a>应供、<a id="a-Iy"></a>正遍知、<a id="a-Iz"></a>明行足、<a id="a-J0"></a>善逝、<a id="a-J1"></a>世间解、<a id="a-J2"></a>无上士、<a id="a-J3"></a>调御丈夫、<a id="a-J4"></a>天人师、<a id="a-J5"></a>佛世尊。<a id="a-J6"></a>’</p>
  <p id="aJ7">“尔时，<a id="a-J8"></a>毗舍耶摩纳在于佛前，<a id="a-J9"></a>头面礼足，<a id="a-JA"></a>却住一面，<a id="a-JB"></a>以种种华香、<a id="a-JC"></a>末香、<a id="a-JD"></a>涂香，<a id="a-JE"></a>供养于佛及比丘僧，<a id="a-JF"></a>以偈赞佛：</p>
  <p id="aJG">“‘世尊无垢，<a id="a-JH"></a> 如真金山，<a id="a-JI"></a> 眉间毫相，<a id="a-JJ"></a> 白如珂雪，</p>
  <p id="aJK">应时为我，<a id="a-JL"></a> 说微妙法，<a id="a-JM"></a> 记我来世，<a id="a-JN"></a> 作天人师。</p>
  <p id="aJO">谁有见闻，<a id="a-JP"></a> 而当不取，<a id="a-JQ"></a> 仙圣大觉，<a id="a-JR"></a> 世灯功德？<a id="a-JS"></a>’</p>
  <p id="aJT">“善男子，<a id="a-JU"></a>尔时宝海梵志一千摩纳，<a id="a-JV"></a>唯除一人，<a id="a-JW"></a>悉共读诵比陀外典，<a id="a-JX"></a>皆已劝化于阿耨多罗三藐三菩提，<a id="a-JY"></a>如拘留孙、<a id="a-JZ"></a>迦那伽牟尼、<a id="a-Ja"></a>迦葉、<a id="a-Jb"></a>弥勒。<a id="a-Jc"></a>其第五者，<a id="a-Jd"></a>名师子光明，<a id="a-Je"></a>亦如是。<a id="a-Jf"></a>其千人中，<a id="a-Jg"></a>唯除一人，<a id="a-Jh"></a>其余皆愿于贤劫中成阿耨多罗三藐三菩提。<a id="a-Ji"></a>于其众中最下小者，<a id="a-Jj"></a>名持力捷疾，<a id="a-Jk"></a>宝海梵志复教令发阿耨多罗三藐三菩提心：<a id="a-Jl"></a>‘善男子，<a id="a-Jm"></a>汝今莫观久远，<a id="a-Jn"></a>当离心觉，<a id="a-Jo"></a>为诸众生起大悲心。<a id="a-Jp"></a>’</p>
  <p id="aJq">“尔时，<a id="a-Jr"></a>梵志即为持力捷疾，<a id="a-Js"></a>而说偈言：</p>
  <p id="aJt">“‘阴界诸入，<a id="a-Ju"></a> 所摄众生，<a id="a-Jv"></a> 畏老病死，<a id="a-Jw"></a> 堕于爱海；</p>
  <p id="aJx">闭在三有，<a id="a-Jy"></a> 可畏狱中；<a id="a-Jz"></a> 饮烦恼毒，<a id="a-K0"></a> 互相侵害；</p>
  <p id="aK1">长夜堕在，<a id="a-K2"></a> 苦恼海中；<a id="a-K3"></a> 痴盲无目，<a id="a-K4"></a> 失于正道；</p>
  <p id="aK5">久处生死，<a id="a-K6"></a> 机关所覆。</p>
  <p id="aK7">三有众生，<a id="a-K8"></a> 诸苦炽然，<a id="a-K9"></a> 以离正见，<a id="a-KA"></a> 安住邪见；</p>
  <p id="aKB">周回生死，<a id="a-KC"></a> 五道之中，<a id="a-KD"></a> 不得休息，<a id="a-KE"></a> 譬如车轮。</p>
  <p id="aKF">有诸众生，<a id="a-KG"></a> 失于法眼，<a id="a-KH"></a> 盲无所睹，<a id="a-KI"></a> 又无救护；</p>
  <p id="aKJ">汝应修集，<a id="a-KK"></a> 无量智慧，<a id="a-KL"></a> 令离痴惑，<a id="a-KM"></a> 使发菩提。</p>
  <p id="aKN">应与众生，<a id="a-KO"></a> 作善知识，<a id="a-KP"></a> 为烧爱结，<a id="a-KQ"></a> 解烦恼缚，</p>
  <p id="aKR">应为是等，<a id="a-KS"></a> 发菩提心。</p>
  <p id="aKT">失法眼者，<a id="a-KU"></a> 为痴所覆，<a id="a-KV"></a> 为离痴故，<a id="a-KW"></a> 应与胜道。</p>
  <p id="aKX">生死有狱，<a id="a-KY"></a> 大火炽然，<a id="a-KZ"></a> 与法甘露，<a id="a-Ka"></a> 令其充足。</p>
  <p id="aKb">汝今速往，<a id="a-Kc"></a> 至于佛所，<a id="a-Kd"></a> 头顶礼足，<a id="a-Ke"></a> 作大利益。</p>
  <p id="aKf">当于佛所，<a id="a-Kg"></a> 发妙胜愿，<a id="a-Kh"></a> 所愿胜妙，<a id="a-Ki"></a> 善持念之。</p>
  <p id="aKj">汝当来世，<a id="a-Kk"></a> 调御天人，<a id="a-Kl"></a> 亦当愿施，<a id="a-Km"></a> 众生无畏，</p>
  <p id="aKn">拔济一切，<a id="a-Ko"></a> 悉令解脱；<a id="a-Kp"></a> 亦令具足，<a id="a-Kq"></a> 根力觉道，</p>
  <p id="aKr">雨大法雨，<a id="a-Ks"></a> 施智慧水，<a id="a-Kt"></a> 灭诸众生，<a id="a-Ku"></a> 苦恼之火。<a id="a-Kv"></a>’</p>
  <p id="aKw">“善男子，<a id="a-Kx"></a>尔时持力捷疾作如是言：<a id="a-Ky"></a>‘尊者，<a id="a-Kz"></a>我今所愿，<a id="a-L0"></a>不求生死果报，<a id="a-L1"></a>不求声闻、<a id="a-L2"></a>辟支佛乘，<a id="a-L3"></a>我今唯求无上大乘，<a id="a-L4"></a>待时待处，<a id="a-L5"></a>待调伏众生，<a id="a-L6"></a>待发善愿，<a id="a-L7"></a>我今思惟如是等事。<a id="a-L8"></a>尊者，<a id="a-L9"></a>且待须臾，<a id="a-LA"></a>听我师子吼时。<a id="a-LB"></a>’</p>
  <p id="aLC">“善男子，<a id="a-LD"></a>尔时宝海梵志渐渐却行，<a id="a-LE"></a>有侍者五人，<a id="a-LF"></a>一名手龙，<a id="a-LG"></a>二名陆龙，<a id="a-LH"></a>三名水龙，<a id="a-LI"></a>四名虚空龙，<a id="a-LJ"></a>五名妙音龙，<a id="a-LK"></a>而告之曰：<a id="a-LL"></a>‘汝等今者可发阿耨多罗三藐三菩提心。<a id="a-LM"></a>’五人报曰：<a id="a-LN"></a>‘尊者，<a id="a-LO"></a>我等空无所有，<a id="a-LP"></a>无以供养佛及众僧，<a id="a-LQ"></a>未种善根，<a id="a-LR"></a>云何得发阿耨多罗三藐三菩提心？<a id="a-LS"></a>’善男子，<a id="a-LT"></a>尔时梵志，<a id="a-LU"></a>以左耳中所著宝环持与手龙，<a id="a-LV"></a>右耳宝环持与陆龙，<a id="a-LW"></a>所坐宝床持与水龙，<a id="a-LX"></a>所用宝杖与虚空龙，<a id="a-LY"></a>纯金澡罐与妙音龙，<a id="a-LZ"></a>如是与已，<a id="a-La"></a>作是言：<a id="a-Lb"></a>‘童子，<a id="a-Lc"></a>汝今可持此物供养佛及众僧，<a id="a-Ld"></a>发阿耨多罗三藐三菩提心。<a id="a-Le"></a>’</p>
 </body>
</html>