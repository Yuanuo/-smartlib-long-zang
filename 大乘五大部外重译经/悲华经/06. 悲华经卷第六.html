<!doctype html>
<html id="z3IBTg5MX" data-ver="1357">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘五大部外重译经">
  <meta period="北凉">
 </head>
 <body>
  <h1 id="a1">悲华经卷第六</h1>
  <h2 id="a2">诸菩萨本受记品第四之四</h2>
  <p id="a3">“尔时，<a id="a-4"></a>五人即至佛所，<a id="a-5"></a>以所得物供养世尊及比丘僧。<a id="a-6"></a>供养已，<a id="a-7"></a>复白佛言：<a id="a-8"></a>‘世尊，<a id="a-9"></a>唯愿如来授我阿耨多罗三藐三菩提记，<a id="a-A"></a>令于贤劫成阿耨多罗三藐三菩提。<a id="a-B"></a>’善男子，<a id="a-C"></a>尔时宝藏如来即与五人授阿耨多罗三藐三菩提记：<a id="a-D"></a>‘手龙汝于来世贤劫之中，<a id="a-E"></a>当得成佛，<a id="a-F"></a>号坚音如来，<a id="a-G"></a>十号具足。<a id="a-H"></a>坚音如来般涅槃后，<a id="a-I"></a>陆龙次当作佛，<a id="a-J"></a>号快乐尊如来，<a id="a-K"></a>十号具足。<a id="a-L"></a>快乐尊佛般涅槃后，<a id="a-M"></a>水龙次当成佛，<a id="a-N"></a>号导师如来，<a id="a-O"></a>十号具足。<a id="a-P"></a>导师佛般涅槃后，<a id="a-Q"></a>虚空龙次当成佛，<a id="a-R"></a>号爱清净如来，<a id="a-S"></a>十号具足。<a id="a-T"></a>爱清净佛般涅槃后，<a id="a-U"></a>妙音龙次当作佛，<a id="a-V"></a>号那罗延胜叶如来，<a id="a-W"></a>十号具足。<a id="a-X"></a>’</p>
  <p id="aY">“善男子，<a id="a-Z"></a>宝藏如来记是五人贤劫成佛已，<a id="a-a"></a>宝海梵志复告持力捷疾：<a id="a-b"></a>‘善男子，<a id="a-c"></a>汝今可取种种庄严净妙世界，<a id="a-d"></a>如心所喜便可发愿，<a id="a-e"></a>与一切众生甘露法味，<a id="a-f"></a>专心精勤行菩萨道，<a id="a-g"></a>慎莫思惟劫数长远。<a id="a-h"></a>’善男子，<a id="a-i"></a>尔时梵志捉持力捷疾臂将至佛所，<a id="a-j"></a>至佛所已，<a id="a-k"></a>坐于佛前白佛言：<a id="a-l"></a>‘世尊，<a id="a-m"></a>未来之世于贤劫中，<a id="a-n"></a>有几佛向如来出世？<a id="a-o"></a>’尔时，<a id="a-p"></a>佛告持力捷疾言：<a id="a-q"></a>‘善男子，<a id="a-r"></a>半贤劫中有千四佛出现于世。<a id="a-s"></a>’持力捷疾言：<a id="a-t"></a>‘世尊，<a id="a-u"></a>彼贤劫中诸佛世尊般涅槃已，<a id="a-v"></a>最后妙音龙成阿耨多罗三藐三菩提，<a id="a-w"></a>号那罗延胜叶。<a id="a-x"></a>世尊，<a id="a-y"></a>我愿于尔所时修菩萨道，<a id="a-z"></a>修诸苦行、<a id="a-10"></a>持戒、<a id="a-11"></a>布施、<a id="a-12"></a>多闻、<a id="a-13"></a>精进、<a id="a-14"></a>忍辱、<a id="a-15"></a>爱语、<a id="a-16"></a>福德、<a id="a-17"></a>智慧，<a id="a-18"></a>种种助道悉令具足。<a id="a-19"></a>贤劫诸佛垂成佛时，<a id="a-1A"></a>愿我在初奉施饮食。<a id="a-1B"></a>般涅槃后收取舍利，<a id="a-1C"></a>起塔供养，<a id="a-1D"></a>护持正法；<a id="a-1E"></a>见毁戒者，<a id="a-1F"></a>劝化安止令住持戒；<a id="a-1G"></a>远离正见堕诸见者，<a id="a-1H"></a>劝化安止令住正见；<a id="a-1I"></a>散乱心者，<a id="a-1J"></a>劝化安止令住定心；<a id="a-1K"></a>无威仪者，<a id="a-1L"></a>劝化安止住圣威仪。<a id="a-1M"></a>若有众生欲行善根，<a id="a-1N"></a>我当为其开示善根。<a id="a-1O"></a>彼诸世尊般涅槃后正法垂灭，<a id="a-1P"></a>我于尔时当护持之令不断绝，<a id="a-1Q"></a>于世界中燃正法灯。<a id="a-1R"></a>刀兵劫时，<a id="a-1S"></a>我当教化一切众生，<a id="a-1T"></a>持不杀戒乃至正见，<a id="a-1U"></a>于十恶中拔出众生，<a id="a-1V"></a>安止令住十善道中，<a id="a-1W"></a>灭诸盲冥，<a id="a-1X"></a>开示善法。<a id="a-1Y"></a>我当灭此劫浊、<a id="a-1Z"></a>命浊、<a id="a-1a"></a>众生浊、<a id="a-1b"></a>烦恼浊、<a id="a-1c"></a>见浊，<a id="a-1d"></a>令无有余。<a id="a-1e"></a>于饥馑劫，<a id="a-1f"></a>我当劝化一切众生，<a id="a-1g"></a>安止住于檀波罗蜜，<a id="a-1h"></a>乃至般若波罗蜜亦如是。<a id="a-1i"></a>我劝众生住六波罗蜜时，<a id="a-1j"></a>众生所有一切饥饿、<a id="a-1k"></a>黑暗、<a id="a-1l"></a>秽浊、<a id="a-1m"></a>怨贼、<a id="a-1n"></a>斗诤及诸烦恼，<a id="a-1o"></a>悉令寂静。<a id="a-1p"></a>于疾疫劫，<a id="a-1q"></a>我当教化一切众生，<a id="a-1r"></a>悉令住于六和法中，<a id="a-1s"></a>亦令安止住四摄法，<a id="a-1t"></a>众生所有疾疫黑暗当令灭尽，<a id="a-1u"></a>于半贤劫断灭众生如是苦恼。<a id="a-1v"></a>一千四佛于半劫中出世、<a id="a-1w"></a>涅槃、<a id="a-1x"></a>正法灭已，<a id="a-1y"></a>然后我当成阿耨多罗三藐三菩提。<a id="a-1z"></a>如千四佛所得寿命、<a id="a-20"></a>声闻弟子，<a id="a-21"></a>我之寿命、<a id="a-22"></a>声闻弟子亦复如是，<a id="a-23"></a>等无差别。<a id="a-24"></a>如千四佛于半劫中调伏众生，<a id="a-25"></a>愿我亦于半劫之中调伏众生。<a id="a-26"></a>是半劫中诸佛所有声闻弟子，<a id="a-27"></a>毁于禁戒，<a id="a-28"></a>堕在诸见，<a id="a-29"></a>于诸佛所无有恭敬，<a id="a-2A"></a>生于瞋恚、<a id="a-2B"></a>恼害之心，<a id="a-2C"></a>破法坏僧，<a id="a-2D"></a>诽谤贤圣，<a id="a-2E"></a>毁坏正法，<a id="a-2F"></a>作恶逆罪。<a id="a-2G"></a>世尊，<a id="a-2H"></a>我成阿耨多罗三藐三菩提时，<a id="a-2I"></a>悉当拔出于生死污泥，<a id="a-2J"></a>令入无畏涅槃城中。<a id="a-2K"></a>我般涅槃后正法贤劫一时灭尽，<a id="a-2L"></a>若我涅槃正法贤劫俱灭尽已，<a id="a-2M"></a>我之齿骨并及舍利，<a id="a-2N"></a>悉当变化作佛形像，<a id="a-2O"></a>三十二相璎珞其身，<a id="a-2P"></a>一一相中有八十种好，<a id="a-2Q"></a>次第庄严遍至十方无量无边无佛世界，<a id="a-2R"></a>一一化佛以三乘法，<a id="a-2S"></a>教化无量无边众生悉令不退。<a id="a-2T"></a>若彼世界病劫起时无有佛法，<a id="a-2U"></a>是化佛像亦当至中，<a id="a-2V"></a>教化众生如前所说。<a id="a-2W"></a>若诸世界无珍宝者，<a id="a-2X"></a>愿作如意摩尼宝珠，<a id="a-2Y"></a>雨诸珍宝，<a id="a-2Z"></a>自然发出纯金之藏。<a id="a-2a"></a>若诸世界所有众生，<a id="a-2b"></a>离诸善根，<a id="a-2c"></a>诸苦缠身，<a id="a-2d"></a>我当于中雨忧陀娑香、<a id="a-2e"></a>栴檀沉水种种诸香，<a id="a-2f"></a>令诸众生断烦恼病、<a id="a-2g"></a>诸邪见病、<a id="a-2h"></a>身四大病，<a id="a-2i"></a>于三福处勤心修行，<a id="a-2j"></a>令命终时生天人中。<a id="a-2k"></a>世尊，<a id="a-2l"></a>我行菩萨道时，<a id="a-2m"></a>当作如是利益众生。<a id="a-2n"></a>我成阿耨多罗三藐三菩提已，<a id="a-2o"></a>当作如是佛事。<a id="a-2p"></a>般涅槃后，<a id="a-2q"></a>舍利复至无量世界，<a id="a-2r"></a>如是利益众生。<a id="a-2s"></a>世尊，<a id="a-2t"></a>若我所愿不成不得己利，<a id="a-2u"></a>不能与诸众生作大医王，<a id="a-2v"></a>不能利益者，<a id="a-2w"></a>我今便为欺诳十方无量世界在在处处现在诸佛如来，<a id="a-2x"></a>今者亦复不应与我授阿耨多罗三藐三菩提记；<a id="a-2y"></a>世尊所与无量无边亿阿僧祇众生授阿耨多罗三藐三菩提记者，<a id="a-2z"></a>我亦不得见如是人，<a id="a-30"></a>亦不闻是佛音声、<a id="a-31"></a>法僧之声、<a id="a-32"></a>行善法声，<a id="a-33"></a>常堕阿鼻大地狱中。<a id="a-34"></a>世尊，<a id="a-35"></a>若我所愿成就得己利者，<a id="a-36"></a>如来今者当称赞我。<a id="a-37"></a>’</p>
  <p id="a38">“时，<a id="a-39"></a>佛即赞持力捷疾言：<a id="a-3A"></a>‘善哉！<a id="a-3B"></a>善哉！<a id="a-3C"></a>善男子，<a id="a-3D"></a>汝于来世作大医王，<a id="a-3E"></a>令诸众生离诸苦恼，<a id="a-3F"></a>是故字汝为火净药王。<a id="a-3G"></a>’佛告火净药王：<a id="a-3H"></a>‘汝于来世过一恒河沙等阿僧祇劫，<a id="a-3I"></a>入第二恒河沙阿僧祇劫，<a id="a-3J"></a>后分贤劫中，<a id="a-3K"></a>一千四佛垂成阿耨多罗三藐三菩提，<a id="a-3L"></a>汝当悉得奉施饮食，<a id="a-3M"></a>乃至如上汝之所愿。<a id="a-3N"></a>那罗延胜叶般涅槃后正法灭已，<a id="a-3O"></a>汝当成于阿耨多罗三藐三菩提，<a id="a-3P"></a>号楼至如来、<a id="a-3Q"></a>应供、<a id="a-3R"></a>正遍知、<a id="a-3S"></a>明行足、<a id="a-3T"></a>善逝、<a id="a-3U"></a>世间解、<a id="a-3V"></a>无上士、<a id="a-3W"></a>调御丈夫、<a id="a-3X"></a>天人师、<a id="a-3Y"></a>佛世尊，<a id="a-3Z"></a>寿命半劫。<a id="a-3a"></a>汝之所得声闻弟子，<a id="a-3b"></a>如千四佛所有弟子等无差别。<a id="a-3c"></a>所化众生，<a id="a-3d"></a>般涅槃后，<a id="a-3e"></a>正法灭已，<a id="a-3f"></a>贤劫俱尽，<a id="a-3g"></a>齿骨舍利悉化作佛，<a id="a-3h"></a>乃至生天人中亦复如是。<a id="a-3i"></a>’尔时，<a id="a-3j"></a>火净药王菩萨复白佛言：<a id="a-3k"></a>‘世尊，<a id="a-3l"></a>若我所愿成就得己利者，<a id="a-3m"></a>唯愿如来，<a id="a-3n"></a>以百福庄严金色之手摩我顶上。<a id="a-3o"></a>’善男子，<a id="a-3p"></a>尔时宝藏如来即以百福庄严之手，<a id="a-3q"></a>摩火净药王顶上。<a id="a-3r"></a>善男子，<a id="a-3s"></a>尔时火净药王菩萨见是事已，<a id="a-3t"></a>心生欢喜，<a id="a-3u"></a>即以头面，<a id="a-3v"></a>礼于佛足，<a id="a-3w"></a>却住一面。<a id="a-3x"></a>尔时，<a id="a-3y"></a>宝海梵志以天妙衣与火净药王菩萨，<a id="a-3z"></a>而赞之曰：<a id="a-40"></a>‘善哉！<a id="a-41"></a>善哉！<a id="a-42"></a>善男子，<a id="a-43"></a>汝之所愿甚奇甚特。<a id="a-44"></a>从今已往，<a id="a-45"></a>更不须汝与我策使，<a id="a-46"></a>常得自在修安乐行。<a id="a-47"></a>’</p>
  <p id="a48">尔时，<a id="a-49"></a>佛告寂意菩萨：<a id="a-4A"></a>“善男子，<a id="a-4B"></a>时宝海梵志作是思惟：<a id="a-4C"></a>‘我今已劝无量无边百千亿那由他众生，<a id="a-4D"></a>令住阿耨多罗三藐三菩提。<a id="a-4E"></a>我今见是诸大菩萨各各发愿取净佛土，<a id="a-4F"></a>唯除一人婆由毗纽。<a id="a-4G"></a>此贤劫中余菩萨亦离五浊。<a id="a-4H"></a>我今当于是末世中，<a id="a-4I"></a>以真法味与诸众生。<a id="a-4J"></a>我今当自坚牢庄严作诸善愿，<a id="a-4K"></a>如师子吼，<a id="a-4L"></a>悉令一切菩萨闻已，<a id="a-4M"></a>心生疑怪叹未曾有。<a id="a-4N"></a>复令一切大众天、<a id="a-4O"></a>龙、<a id="a-4P"></a>鬼、<a id="a-4Q"></a>神、<a id="a-4R"></a>乾闼婆、<a id="a-4S"></a>阿修罗、<a id="a-4T"></a>迦楼罗、<a id="a-4U"></a>紧那罗、<a id="a-4V"></a>摩睺罗伽、<a id="a-4W"></a>人及非人，<a id="a-4X"></a>叉手恭敬供养于我。<a id="a-4Y"></a>令佛世尊称赞于我，<a id="a-4Z"></a>并授记莂。<a id="a-4a"></a>令十力无量无边在在处处现在诸佛，<a id="a-4b"></a>为诸众生讲说正法，<a id="a-4c"></a>彼诸如来闻我师子吼者，<a id="a-4d"></a>悉赞叹我，<a id="a-4e"></a>授我阿耨多罗三藐三菩提记，<a id="a-4f"></a>亦遣使来令诸大众悉得见之。<a id="a-4g"></a>我今最后发大誓愿，<a id="a-4h"></a>成就菩萨所有大悲，<a id="a-4i"></a>乃至成阿耨多罗三藐三菩提已，<a id="a-4j"></a>若有众生闻我大悲名者，<a id="a-4k"></a>悉令生于希有之心。<a id="a-4l"></a>若于后时有诸菩萨成就大悲者，<a id="a-4m"></a>亦当愿取如是世界。<a id="a-4n"></a>是世界中所有众生饥虚于法，<a id="a-4o"></a>盲无慧眼，<a id="a-4p"></a>具足四流，<a id="a-4q"></a>是诸菩萨当作救护而为说法。<a id="a-4r"></a>我乃至般涅槃已，<a id="a-4s"></a>十方无量无边百千亿诸世界中，<a id="a-4t"></a>在在处处现在诸佛，<a id="a-4u"></a>于诸菩萨大众之中称赞我名，<a id="a-4v"></a>亦复宣说我之善愿，<a id="a-4w"></a>令彼菩萨以大悲勤心，<a id="a-4x"></a>皆专心听闻是事已，<a id="a-4y"></a>心大惊怪叹未曾有，<a id="a-4z"></a>先所得悲皆更增广。<a id="a-50"></a>如我所愿取不净土，<a id="a-51"></a>是诸菩萨皆如我于不净世界，<a id="a-52"></a>成阿耨多罗三藐三菩提，<a id="a-53"></a>拔出四流众生，<a id="a-54"></a>安止令住于三乘中，<a id="a-55"></a>乃至涅槃。<a id="a-56"></a>’</p>
  <p id="a57">“善男子，<a id="a-58"></a>尔时宝海梵志，<a id="a-59"></a>思惟如是大悲愿已，<a id="a-5A"></a>偏袒右肩，<a id="a-5B"></a>至于佛所。<a id="a-5C"></a>尔时，<a id="a-5D"></a>复有无量百千万亿诸天，<a id="a-5E"></a>在虚空中作天妓乐，<a id="a-5F"></a>雨种种华，<a id="a-5G"></a>各各同声而赞叹言：<a id="a-5H"></a>‘善哉！<a id="a-5I"></a>善哉！<a id="a-5J"></a>善大丈夫，<a id="a-5K"></a>今至佛所发奇特愿，<a id="a-5L"></a>欲以智水灭于世间众生烦恼。<a id="a-5M"></a>’尔时，<a id="a-5N"></a>一切大众合掌恭敬，<a id="a-5O"></a>在梵志前同声礼敬，<a id="a-5P"></a>而赞叹言：<a id="a-5Q"></a>‘善哉！<a id="a-5R"></a>善哉！<a id="a-5S"></a>尊大智慧，<a id="a-5T"></a>我等今者得大利益，<a id="a-5U"></a>能作牢坚诸善愿也。<a id="a-5V"></a>我等今者，<a id="a-5W"></a>愿闻尊意所发善愿。<a id="a-5X"></a>’尔时，<a id="a-5Y"></a>梵志在于佛前，<a id="a-5Z"></a>右膝著地，<a id="a-5a"></a>尔时三千大千世界六种震动，<a id="a-5b"></a>种种妓乐不鼓自鸣，<a id="a-5c"></a>飞鸟走兽相和作声，<a id="a-5d"></a>一切诸树生非时华，<a id="a-5e"></a>三千大千世界之中因地众生，<a id="a-5f"></a>于阿耨多罗三藐三菩提若已发心、<a id="a-5g"></a>若未发心，<a id="a-5h"></a>唯除地狱、<a id="a-5i"></a>饿鬼、<a id="a-5j"></a>下劣畜生，<a id="a-5k"></a>其余众生皆悉生于大利益心、<a id="a-5l"></a>纯善之心、<a id="a-5m"></a>无怨贼心、<a id="a-5n"></a>无浊秽心、<a id="a-5o"></a>慈心、<a id="a-5p"></a>希有心，<a id="a-5q"></a>飞行众生寻住于空心生欢喜，<a id="a-5r"></a>散种种华、<a id="a-5s"></a>末香、<a id="a-5t"></a>涂香，<a id="a-5u"></a>种种妓乐、<a id="a-5v"></a>幢幡、<a id="a-5w"></a>衣服而以供养，<a id="a-5x"></a>柔软妙音赞咏梵志，<a id="a-5y"></a>皆悉一心欲闻梵志所发善愿；<a id="a-5z"></a>乃至阿迦贰吒天天上诸天亦下阎浮提，<a id="a-60"></a>在虚空中散种种华、<a id="a-61"></a>末香、<a id="a-62"></a>涂香，<a id="a-63"></a>种种妓乐、<a id="a-64"></a>幢幡、<a id="a-65"></a>衣服而以供养，<a id="a-66"></a>柔濡妙音赞咏梵志，<a id="a-67"></a>精勤一心欲闻梵志所发善愿。</p>
  <p id="a68">“尔时，<a id="a-69"></a>宝海梵志叉手恭敬，<a id="a-6A"></a>以偈赞佛：</p>
  <p id="a6B">“‘游戏禅定，<a id="a-6C"></a> 如大梵王；<a id="a-6D"></a> 光明端严，<a id="a-6E"></a> 如天帝释；</p>
  <p id="a6F">舍财布施，<a id="a-6G"></a> 如转轮王；<a id="a-6H"></a> 持妙珍宝，<a id="a-6I"></a> 如主藏臣；</p>
  <p id="a6J">功德自在，<a id="a-6K"></a> 如师子王；<a id="a-6L"></a> 不可倾动，<a id="a-6M"></a> 如须弥山；</p>
  <p id="a6N">心不波荡，<a id="a-6O"></a> 如大海水；<a id="a-6P"></a> 于罪不罪，<a id="a-6Q"></a> 其心如地；</p>
  <p id="a6R">除诸烦恼，<a id="a-6S"></a> 如清净水；<a id="a-6T"></a> 烧诸结使，<a id="a-6U"></a> 如猛火炎；</p>
  <p id="a6V">无诸障碍，<a id="a-6W"></a> 犹如大风；<a id="a-6X"></a> 示现实法，<a id="a-6Y"></a> 如四天王；</p>
  <p id="a6Z">所雨法雨，<a id="a-6a"></a> 如大龙王；<a id="a-6b"></a> 充足一切，<a id="a-6c"></a> 犹如时雨；</p>
  <p id="a6d">破诸外道，<a id="a-6e"></a> 如大论师；<a id="a-6f"></a> 功德妙音，<a id="a-6g"></a> 如须曼华；</p>
  <p id="a6h">说法妙音，<a id="a-6i"></a> 犹如梵天；<a id="a-6j"></a> 除诸苦恼，<a id="a-6k"></a> 如大医王；</p>
  <p id="a6l">等心一切，<a id="a-6m"></a> 如母爱子；<a id="a-6n"></a> 摄取众生，<a id="a-6o"></a> 犹如慈父；</p>
  <p id="a6p">身不可坏，<a id="a-6q"></a> 如金刚山；<a id="a-6r"></a> 能断爱枝，<a id="a-6s"></a> 犹如利刀；</p>
  <p id="a6t">广渡生死，<a id="a-6u"></a> 犹如船师；<a id="a-6v"></a> 以智济人，<a id="a-6w"></a> 犹如舟船；</p>
  <p id="a6x">光明清凉，<a id="a-6y"></a> 如月盛满；<a id="a-6z"></a> 开众生华，<a id="a-70"></a> 如日初出；</p>
  <p id="a71">能与众生，<a id="a-72"></a> 沙门四果，<a id="a-73"></a> 犹如秋树，<a id="a-74"></a> 生诸果实；</p>
  <p id="a75">仙圣围绕，<a id="a-76"></a> 犹如凤凰；<a id="a-77"></a> 其意深广，<a id="a-78"></a> 犹如大海；</p>
  <p id="a79">等心众生，<a id="a-7A"></a> 犹如草木；<a id="a-7B"></a> 知诸法相，<a id="a-7C"></a> 如观空拳；</p>
  <p id="a7D">等心行世，<a id="a-7E"></a> 平如水相；<a id="a-7F"></a> 成就妙相，<a id="a-7G"></a> 善于大悲；</p>
  <p id="a7H">能与无量，<a id="a-7I"></a> 众生授记。<a id="a-7J"></a> 我今调伏，<a id="a-7K"></a> 无量众生，</p>
  <p id="a7L">唯愿如来，<a id="a-7M"></a> 与我授记，<a id="a-7N"></a> 于未来世，<a id="a-7O"></a> 成就胜道。</p>
  <p id="a7P">微妙智慧，<a id="a-7Q"></a> 大仙世尊，<a id="a-7R"></a> 愿以妙音，<a id="a-7S"></a> 真实说之。</p>
  <p id="a7T">我于恶世，<a id="a-7U"></a> 要修诸忍，<a id="a-7V"></a> 与诸结使，<a id="a-7W"></a> 烦恼贼斗，</p>
  <p id="a7X">拔出无量，<a id="a-7Y"></a> 一切众生，<a id="a-7Z"></a> 安止住于，<a id="a-7a"></a> 寂灭道中。<a id="a-7b"></a>’</p>
  <p id="a7c">“善男子，<a id="a-7d"></a>宝海梵志说此偈赞佛已，<a id="a-7e"></a>是时一切大众皆赞叹言：<a id="a-7f"></a>‘善哉！<a id="a-7g"></a>善哉！<a id="a-7h"></a>善大丈夫，<a id="a-7i"></a>善能赞叹如来法王。<a id="a-7j"></a>’尔时，<a id="a-7k"></a>梵志复白佛言：<a id="a-7l"></a>‘世尊，<a id="a-7m"></a>我已教化无量亿众发阿耨多罗三藐三菩提心。<a id="a-7n"></a>是诸众生已各愿取净妙世界，<a id="a-7o"></a>离不净土，<a id="a-7p"></a>以清净心种诸善根，<a id="a-7q"></a>善摄众生而调伏之。<a id="a-7r"></a>火鬘摩纳等一千四人，<a id="a-7s"></a>皆悉读诵毗陀外典，<a id="a-7t"></a>如来已为是诸人等授其记莂，<a id="a-7u"></a>于贤劫中当成为佛。<a id="a-7v"></a>有诸众生多行贪淫、<a id="a-7w"></a>瞋痴、<a id="a-7x"></a>憍慢，<a id="a-7y"></a>悉当调伏于三乘中。<a id="a-7z"></a>是一千四佛所放舍者，<a id="a-80"></a>所谓：<a id="a-81"></a>众生厚重烦恼，<a id="a-82"></a>五浊恶世能作五逆，<a id="a-83"></a>毁坏正法，<a id="a-84"></a>诽谤圣人，<a id="a-85"></a>行于邪见，<a id="a-86"></a>离圣七财，<a id="a-87"></a>不孝父母，<a id="a-88"></a>于诸沙门、<a id="a-89"></a>婆罗门所心无恭敬，<a id="a-8A"></a>作不应作，<a id="a-8B"></a>应作不作，<a id="a-8C"></a>不行福事，<a id="a-8D"></a>不畏后世，<a id="a-8E"></a>于三福处无心欲行，<a id="a-8F"></a>不求天上人中果报，<a id="a-8G"></a>勤行十恶趣、<a id="a-8H"></a>三不善，<a id="a-8I"></a>离善知识，<a id="a-8J"></a>不知亲近真实智慧，<a id="a-8K"></a>入于三有生死狱中，<a id="a-8L"></a>随四流流没在灰河，<a id="a-8M"></a>为痴所盲离诸善业，<a id="a-8N"></a>专行恶业。<a id="a-8O"></a>如是众生，<a id="a-8P"></a>诸佛世界所不容受，<a id="a-8Q"></a>是故摈来集此世界，<a id="a-8R"></a>以离善业，<a id="a-8S"></a>行不善业行，<a id="a-8T"></a>于邪道重恶之罪积如大山。<a id="a-8U"></a>尔时，<a id="a-8V"></a>娑婆世界贤劫中人寿命千岁，<a id="a-8W"></a>是一千四佛大悲不成，<a id="a-8X"></a>不取如是弊恶之世，<a id="a-8Y"></a>令诸众生流转生死，<a id="a-8Z"></a>犹如机关无有救护，<a id="a-8a"></a>无所依止，<a id="a-8b"></a>无舍无灯，<a id="a-8c"></a>受诸苦恼而反舍放；<a id="a-8d"></a>各各愿取净妙世界，<a id="a-8e"></a>净土众生，<a id="a-8f"></a>已自善调伏，<a id="a-8g"></a>其心清净，<a id="a-8h"></a>已种善根勤行精进，<a id="a-8i"></a>已得供养无量诸佛而更摄取。<a id="a-8j"></a>世尊，<a id="a-8k"></a>是诸人等为实尔不？<a id="a-8l"></a>’尔时，<a id="a-8m"></a>世尊即告梵志：<a id="a-8n"></a>‘实如所言。<a id="a-8o"></a>善男子，<a id="a-8p"></a>是诸人等如其所喜，<a id="a-8q"></a>各取种种严净世界，<a id="a-8r"></a>我随其心已与授记。<a id="a-8s"></a>’</p>
  <p id="a8t">“尔时，<a id="a-8u"></a>梵志复白佛言：<a id="a-8v"></a>‘世尊，<a id="a-8w"></a>我今心动如紧手树叶，<a id="a-8x"></a>心大忧愁，<a id="a-8y"></a>身皆燋悴。<a id="a-8z"></a>此诸菩萨虽生大悲，<a id="a-90"></a>不能取此五浊恶世，<a id="a-91"></a>令彼诸众生堕痴黑暗。<a id="a-92"></a>世尊，<a id="a-93"></a>乃至来世过一恒河沙等阿僧祇劫，<a id="a-94"></a>入第二恒河沙等阿僧祇劫，<a id="a-95"></a>后分贤劫中人寿千岁，<a id="a-96"></a>我当尔时行菩萨道，<a id="a-97"></a>久在生死忍受诸苦，<a id="a-98"></a>以诸菩萨三昧力故，<a id="a-99"></a>要当不舍如是众生。</p>
  <p id="a9A">“‘世尊，<a id="a-9B"></a>我今自行六波罗蜜调伏众生，<a id="a-9C"></a>如佛言曰，<a id="a-9D"></a>以财物施名檀波罗蜜。<a id="a-9E"></a>世尊，<a id="a-9F"></a>我行檀波罗蜜时，<a id="a-9G"></a>若有众生世世从我乞求所须，<a id="a-9H"></a>向其所求要当给足，<a id="a-9I"></a>饮食、<a id="a-9J"></a>医药、<a id="a-9K"></a>衣服、<a id="a-9L"></a>卧具、<a id="a-9M"></a>舍宅、<a id="a-9N"></a>聚落、<a id="a-9O"></a>华香、<a id="a-9P"></a>璎珞、<a id="a-9Q"></a>涂身之香、<a id="a-9R"></a>供给病者、<a id="a-9S"></a>医药侍使、<a id="a-9T"></a>幢幡、<a id="a-9U"></a>宝盖、<a id="a-9V"></a>钱财谷帛、<a id="a-9W"></a>象马车乘、<a id="a-9X"></a>金银钱货、<a id="a-9Y"></a>真珠、<a id="a-9Z"></a>琉璃、<a id="a-9a"></a>玻瓈、<a id="a-9b"></a>珂贝、<a id="a-9c"></a>璧玉、<a id="a-9d"></a>珊瑚、<a id="a-9e"></a>真宝、<a id="a-9f"></a>伪宝、<a id="a-9g"></a>天冠拂饰，<a id="a-9h"></a>如是等物，<a id="a-9i"></a>我于众生乃至贫穷，<a id="a-9j"></a>生大悲心悉以施与。<a id="a-9k"></a>虽作是施，<a id="a-9l"></a>不求天上人中果报，<a id="a-9m"></a>但为调伏摄众生故，<a id="a-9n"></a>以是因缘舍诸所有。<a id="a-9o"></a>若有众生乞求过量，<a id="a-9p"></a>所谓奴婢、<a id="a-9q"></a>聚落、<a id="a-9r"></a>城邑、<a id="a-9s"></a>妻子、<a id="a-9t"></a>男女、<a id="a-9u"></a>手、<a id="a-9v"></a>脚、<a id="a-9w"></a>鼻、<a id="a-9x"></a>舌、<a id="a-9y"></a>头、<a id="a-9z"></a>目、<a id="a-A0"></a>皮、<a id="a-A1"></a>血、<a id="a-A2"></a>骨、<a id="a-A3"></a>肉、<a id="a-A4"></a>身命，<a id="a-A5"></a>乞求如是过量之物，<a id="a-A6"></a>尔时我当生大悲心，<a id="a-A7"></a>以此诸物持用布施不求果报，<a id="a-A8"></a>但为调伏摄众生故。<a id="a-A9"></a>世尊，<a id="a-AA"></a>我行檀波罗蜜时，<a id="a-AB"></a>过去菩萨行檀波罗蜜者，<a id="a-AC"></a>所不能及；<a id="a-AD"></a>未来菩萨当发阿耨多罗三藐三菩提心，<a id="a-AE"></a>行檀波罗蜜者，<a id="a-AF"></a>亦不能及。<a id="a-AG"></a>世尊，<a id="a-AH"></a>我于来世为行菩萨道故，<a id="a-AI"></a>于百千亿劫当行如是檀波罗蜜。<a id="a-AJ"></a>世尊，<a id="a-AK"></a>未来之世若有欲行菩萨道者，<a id="a-AL"></a>我当为是行檀波罗蜜令不断绝。<a id="a-AM"></a>我初入尸罗波罗蜜时，<a id="a-AN"></a>为阿耨多罗三藐三菩提故，<a id="a-AO"></a>持种种戒修诸苦行如檀中说，<a id="a-AP"></a>观我无我故，<a id="a-AQ"></a>五情不为五尘所伤。<a id="a-AR"></a>此羼提波罗蜜，<a id="a-AS"></a>我如是行羼提波罗蜜亦如上说，<a id="a-AT"></a>观有为法离诸过恶，<a id="a-AU"></a>见无为法微妙寂灭，<a id="a-AV"></a>精勤修集于无上道不生退转。<a id="a-AW"></a>此毗梨耶波罗蜜，<a id="a-AX"></a>我亦如是行毗梨耶波罗蜜。<a id="a-AY"></a>若一切处修行空相得寂灭法，<a id="a-AZ"></a>是名禅波罗蜜。<a id="a-Aa"></a>若解诸法本无生性，<a id="a-Ab"></a>今则无灭，<a id="a-Ac"></a>是名般若波罗蜜。<a id="a-Ad"></a>我于无量百千亿阿僧祇劫，<a id="a-Ae"></a>坚固精勤修集般若波罗蜜。<a id="a-Af"></a>何以故？<a id="a-Ag"></a>或有菩萨于过去世，<a id="a-Ah"></a>不为阿耨多罗三藐三菩提行菩萨道坚固精勤修集般若波罗蜜；<a id="a-Ai"></a>未来之世或有菩萨，<a id="a-Aj"></a>未为阿耨多罗三藐三菩提行菩萨道坚固精勤修集般若波罗蜜，<a id="a-Ak"></a>是故我今当于来世发阿耨多罗三藐三菩提心修菩萨道，<a id="a-Al"></a>令诸善法无有断绝。</p>
  <p id="aAm">“‘世尊，<a id="a-An"></a>我初发心已，<a id="a-Ao"></a>为未来诸菩萨等开示大悲乃至涅槃，<a id="a-Ap"></a>有得闻我大悲名者，<a id="a-Aq"></a>心生惊怪叹未曾有，<a id="a-Ar"></a>是故我于布施不自称赞，<a id="a-As"></a>不依持戒，<a id="a-At"></a>不念忍辱，<a id="a-Au"></a>不依精进，<a id="a-Av"></a>不味诸禅，<a id="a-Aw"></a>所有智慧不著三世，<a id="a-Ax"></a>虽行如是六波罗蜜不求果报。<a id="a-Ay"></a>有诸众生离圣七财，<a id="a-Az"></a>诸佛世界之所摈弃，<a id="a-B0"></a>作五逆罪，<a id="a-B1"></a>毁坏正法，<a id="a-B2"></a>诽谤贤圣，<a id="a-B3"></a>行于邪见，<a id="a-B4"></a>重恶之罪犹如大山，<a id="a-B5"></a>常为邪道之所覆蔽，<a id="a-B6"></a>是故我今为是众生专心庄严，<a id="a-B7"></a>精勤修集六波罗蜜。<a id="a-B8"></a>我为一一众生种善根故，<a id="a-B9"></a>于十劫中入阿鼻地狱受无量苦，<a id="a-BA"></a>畜生、<a id="a-BB"></a>饿鬼及贫穷鬼神、<a id="a-BC"></a>卑贱人中亦复如是。<a id="a-BD"></a>若有众生空无善根，<a id="a-BE"></a>失念燋心，<a id="a-BF"></a>我悉摄取而调伏之令种善根；<a id="a-BG"></a>乃至贤劫于其中间，<a id="a-BH"></a>终不愿在天上人中受诸快乐，<a id="a-BI"></a>唯除一生处兜术天待时成佛。</p>
  <p id="aBJ">“‘世尊，<a id="a-BK"></a>我应如是久处生死，<a id="a-BL"></a>如一佛世界微尘等劫，<a id="a-BM"></a>以诸所须供养诸佛，<a id="a-BN"></a>为一众生种善根故，<a id="a-BO"></a>以一佛世界微尘数等诸供养具，<a id="a-BP"></a>供养十方无量无边一一诸佛；<a id="a-BQ"></a>亦于十方无量无边一一佛所，<a id="a-BR"></a>得如一佛世界微尘数等诸善功德，<a id="a-BS"></a>于一一佛前复得教化如一佛世界微尘数等众生，<a id="a-BT"></a>令住无上菩提之道；<a id="a-BU"></a>缘觉、<a id="a-BV"></a>声闻亦复如是，<a id="a-BW"></a>随诸众生所愿而教。<a id="a-BX"></a>若有世界佛未出世，<a id="a-BY"></a>愿作仙人教诸众生，<a id="a-BZ"></a>令住十善、<a id="a-Ba"></a>五神通中，<a id="a-Bb"></a>远离诸见。<a id="a-Bc"></a>若有众生事摩醯首罗天，<a id="a-Bd"></a>我愿化身如摩醯首罗，<a id="a-Be"></a>而教化之令住善法；<a id="a-Bf"></a>事八臂者，<a id="a-Bg"></a>亦愿化为八臂天身，<a id="a-Bh"></a>而教化之令住善法；<a id="a-Bi"></a>事日月梵天，<a id="a-Bj"></a>亦愿化为日月梵身，<a id="a-Bk"></a>而教化之令住善法；<a id="a-Bl"></a>有事金翅鸟乃至事兔，<a id="a-Bm"></a>愿化为兔身，<a id="a-Bn"></a>随而教化令住善法。<a id="a-Bo"></a>若见饥饿众生，<a id="a-Bp"></a>我当以身血肉与之令其饱满。<a id="a-Bq"></a>若有众生犯于诸罪，<a id="a-Br"></a>当以身命代其受罪为作救护。</p>
  <p id="aBs">“‘世尊，<a id="a-Bt"></a>未来世中有诸众生，<a id="a-Bu"></a>离诸善根，<a id="a-Bv"></a>烧灭善心，<a id="a-Bw"></a>我于尔时为是众生，<a id="a-Bx"></a>当勤精进行菩萨道，<a id="a-By"></a>堕在生死受诸苦恼。<a id="a-Bz"></a>乃至过一恒河沙等阿僧祇劫，<a id="a-C0"></a>第二恒河沙等阿僧祇劫，<a id="a-C1"></a>后分初入贤劫，<a id="a-C2"></a>火鬘摩纳成阿耨多罗三藐三菩提，<a id="a-C3"></a>字拘留孙如来时，<a id="a-C4"></a>我所教化离诸善业，<a id="a-C5"></a>行不善业，<a id="a-C6"></a>烧燋善心，<a id="a-C7"></a>离圣七财，<a id="a-C8"></a>作五逆罪，<a id="a-C9"></a>毁坏正法，<a id="a-CA"></a>诽谤圣人，<a id="a-CB"></a>行于邪见，<a id="a-CC"></a>重恶之罪犹如大山，<a id="a-CD"></a>常为邪道之所覆蔽，<a id="a-CE"></a>无佛世界所弃捐者，<a id="a-CF"></a>令发阿耨多罗三藐三菩提心，<a id="a-CG"></a>行檀波罗蜜乃至行般若波罗蜜，<a id="a-CH"></a>安止住于不退转地，<a id="a-CI"></a>皆令成佛在于十方如一佛土微尘数等诸佛世界转正法轮，<a id="a-CJ"></a>令诸众生于阿耨多罗三藐三菩提，<a id="a-CK"></a>种诸善根，<a id="a-CL"></a>出离恶道，<a id="a-CM"></a>安止得住功德智慧助菩提法者，<a id="a-CN"></a>愿我尔时悉得见之。<a id="a-CO"></a>世尊，<a id="a-CP"></a>若有诸佛在在处处，<a id="a-CQ"></a>遣诸众生至于佛所，<a id="a-CR"></a>受阿耨多罗三藐三菩提记，<a id="a-CS"></a>令得陀罗尼三昧忍辱，<a id="a-CT"></a>即得次第上菩萨位，<a id="a-CU"></a>得于种种庄严世界，<a id="a-CV"></a>各各悉得随意所求取净佛土，<a id="a-CW"></a>如是众生悉是我之所劝化者。<a id="a-CX"></a>入贤劫中拘留孙佛出世之时，<a id="a-CY"></a>如是等众亦于十方如微尘等诸佛世界成阿耨多罗三藐三菩提，<a id="a-CZ"></a>在在处处住世说法，<a id="a-Ca"></a>亦令我见。</p>
  <p id="aCb">“‘世尊，<a id="a-Cc"></a>拘留孙佛成佛之时，<a id="a-Cd"></a>我至其所，<a id="a-Ce"></a>以诸供具而供养之，<a id="a-Cf"></a>种种咨问出家之法，<a id="a-Cg"></a>持清净戒，<a id="a-Ch"></a>广学多闻，<a id="a-Ci"></a>专修三昧，<a id="a-Cj"></a>勤行精进说微妙法，<a id="a-Ck"></a>唯除如来，<a id="a-Cl"></a>余无能胜。<a id="a-Cm"></a>是时，<a id="a-Cn"></a>或有钝根众生无诸善根，<a id="a-Co"></a>堕在邪见，<a id="a-Cp"></a>行不正道，<a id="a-Cq"></a>作五逆罪，<a id="a-Cr"></a>毁坏正法，<a id="a-Cs"></a>诽谤圣贤，<a id="a-Ct"></a>重恶之罪犹如大山，<a id="a-Cu"></a>我时当为如是众生，<a id="a-Cv"></a>说于正法摄取调伏。<a id="a-Cw"></a>佛日没已，<a id="a-Cx"></a>我于其后自然当作无量佛事。<a id="a-Cy"></a>伽那迦牟尼、<a id="a-Cz"></a>迦葉佛等住世说法，<a id="a-D0"></a>乃至自然作于佛事亦复如是。<a id="a-D1"></a>乃至人寿千岁，<a id="a-D2"></a>我于尔时劝诸众生于三福处，<a id="a-D3"></a>过千岁已上生天上，<a id="a-D4"></a>为诸天人讲说正法令得调伏。<a id="a-D5"></a>乃至人寿百二十岁，<a id="a-D6"></a>尔时众生愚痴自在，<a id="a-D7"></a>自恃端正种姓豪族，<a id="a-D8"></a>有诸放逸、<a id="a-D9"></a>悭吝、<a id="a-DA"></a>嫉妒，<a id="a-DB"></a>堕在黑暗五浊恶世，<a id="a-DC"></a>厚重贪欲、<a id="a-DD"></a>瞋恚、<a id="a-DE"></a>愚痴、<a id="a-DF"></a>憍慢、<a id="a-DG"></a>悭吝、<a id="a-DH"></a>嫉妒，<a id="a-DI"></a>非法行欲，<a id="a-DJ"></a>非法求财，<a id="a-DK"></a>行邪倒见，<a id="a-DL"></a>离圣七财，<a id="a-DM"></a>不孝父母，<a id="a-DN"></a>于诸沙门、<a id="a-DO"></a>婆罗门所不生恭敬，<a id="a-DP"></a>应作不作，<a id="a-DQ"></a>作不应作，<a id="a-DR"></a>不行福事，<a id="a-DS"></a>不畏后世，<a id="a-DT"></a>不勤修集于三福处，<a id="a-DU"></a>不乐三乘，<a id="a-DV"></a>于三善根不能修行，<a id="a-DW"></a>专为三恶，<a id="a-DX"></a>不修十善，<a id="a-DY"></a>勤行十恶，<a id="a-DZ"></a>其心常为四倒所覆，<a id="a-Da"></a>安止住于四破戒中，<a id="a-Db"></a>令四魔王常得自在，<a id="a-Dc"></a>漂在四流，<a id="a-Dd"></a>五盖盖心。<a id="a-De"></a>当来世中，<a id="a-Df"></a>如是众生六根放逸，<a id="a-Dg"></a>行八邪法，<a id="a-Dh"></a>入大罪山，<a id="a-Di"></a>起诸结缚，<a id="a-Dj"></a>不求天上人中果报，<a id="a-Dk"></a>邪倒诸见趣于邪道，<a id="a-Dl"></a>行于五逆，<a id="a-Dm"></a>毁坏正法，<a id="a-Dn"></a>诽谤圣人，<a id="a-Do"></a>离诸善根，<a id="a-Dp"></a>贫穷下贱，<a id="a-Dq"></a>无所畏忌，<a id="a-Dr"></a>不识恩义，<a id="a-Ds"></a>失于正念，<a id="a-Dt"></a>轻蔑善法，<a id="a-Du"></a>无有智慧，<a id="a-Dv"></a>不能学问，<a id="a-Dw"></a>破戒谀谄，<a id="a-Dx"></a>以嫉妒心于所得物不与他分，<a id="a-Dy"></a>互相轻慢无有恭敬，<a id="a-Dz"></a>懒惰懈怠，<a id="a-E0"></a>诸根缺漏，<a id="a-E1"></a>身体羸劣，<a id="a-E2"></a>乏于衣服，<a id="a-E3"></a>亲近恶友，<a id="a-E4"></a>处胎失念，<a id="a-E5"></a>以受种种诸苦恼故恶色燋悴，<a id="a-E6"></a>其眼互视无惭无愧，<a id="a-E7"></a>互相怖畏，<a id="a-E8"></a>于一食顷身口意业所作诸恶无量无边，<a id="a-E9"></a>以能为恶故得称叹。<a id="a-EA"></a>尔时，<a id="a-EB"></a>众生专共修集断常二见，<a id="a-EC"></a>坚著五阴危脆之身，<a id="a-ED"></a>于五欲中深生贪著，<a id="a-EE"></a>常起忿恚怨贼之心欲害众生，<a id="a-EF"></a>心常瞋恼秽浊粗朴，<a id="a-EG"></a>未得调伏悭吝贪著，<a id="a-EH"></a>不舍非法无有决定，<a id="a-EI"></a>互相畏怖起于诤竞，<a id="a-EJ"></a>以秽浊心共相杀害，<a id="a-EK"></a>远离善法，<a id="a-EL"></a>起无善心作诸恶业，<a id="a-EM"></a>于善不善不信果报，<a id="a-EN"></a>于诸善法起违背心，<a id="a-EO"></a>于灭善法生欢喜心，<a id="a-EP"></a>于不善法起专作心，<a id="a-EQ"></a>于寂灭涅槃起不救心，<a id="a-ER"></a>于持戒沙门、<a id="a-ES"></a>婆罗门所生不敬心，<a id="a-ET"></a>于诸缚结起悕求心，<a id="a-EU"></a>于老病死起深信心，<a id="a-EV"></a>于诸烦恼起受持心，<a id="a-EW"></a>于五盖法起摄取心，<a id="a-EX"></a>于正法幢起远离心，<a id="a-EY"></a>于诸见幢起竖立心，<a id="a-EZ"></a>常起相违轻毁之心，<a id="a-Ea"></a>共起斗诤相食啖心，<a id="a-Eb"></a>各各相违、<a id="a-Ec"></a>共相侵陵、<a id="a-Ed"></a>摄取怨恨恼乱之心，<a id="a-Ee"></a>于诸欲恶起无厌心，<a id="a-Ef"></a>于他财物起嫉妒心，<a id="a-Eg"></a>于受恩中起不报心，<a id="a-Eh"></a>于诸众生起贼盗心，<a id="a-Ei"></a>于他妇女起侵恼心。<a id="a-Ej"></a>是时众生一切心中无有善愿，<a id="a-Ek"></a>是故常闻地狱声、<a id="a-El"></a>畜生声、<a id="a-Em"></a>饿鬼声、<a id="a-En"></a>疾病声、<a id="a-Eo"></a>老死声、<a id="a-Ep"></a>恼害声、<a id="a-Eq"></a>八难声、<a id="a-Er"></a>闭系声、<a id="a-Es"></a>杻械枷锁缚束声、<a id="a-Et"></a>夺他财物侵恼声、<a id="a-Eu"></a>瞋恚轻毁呵责声、<a id="a-Ev"></a>破坏众人和合声、<a id="a-Ew"></a>他方国贼兵甲声、<a id="a-Ex"></a>饥饿声、<a id="a-Ey"></a>谷贵偷盗声、<a id="a-Ez"></a>邪淫妄语狂痴声、<a id="a-F0"></a>两舌恶言绮语声、<a id="a-F1"></a>悭贪嫉妒摄取声、<a id="a-F2"></a>若我我所斗诤声、<a id="a-F3"></a>憎爱适意不适意声、<a id="a-F4"></a>恩爱别离忧悲声、<a id="a-F5"></a>怨憎集聚苦恼声、<a id="a-F6"></a>各各相畏僮仆声、<a id="a-F7"></a>处胎臭秽不净声、<a id="a-F8"></a>寒热饥渴疲极声、<a id="a-F9"></a>耕犁种植匆务声、<a id="a-FA"></a>种种工巧疲厌声、<a id="a-FB"></a>疾病患苦羸损声，<a id="a-FC"></a>是时众生各各常闻如是等声。<a id="a-FD"></a>如是众生断诸善根，<a id="a-FE"></a>离善知识，<a id="a-FF"></a>常怀瞋恚，<a id="a-FG"></a>皆悉充满娑婆世界，<a id="a-FH"></a>悉是他方诸佛世界之所摈弃。<a id="a-FI"></a>以重业故，<a id="a-FJ"></a>于贤劫中寿百二十岁。<a id="a-FK"></a>如是众生业因缘故，<a id="a-FL"></a>于娑婆世界受其卑陋，<a id="a-FM"></a>成就一切诸善根者之所远离。<a id="a-FN"></a>娑婆世界，<a id="a-FO"></a>其地多有碱苦、<a id="a-FP"></a>盐卤、<a id="a-FQ"></a>土沙、<a id="a-FR"></a>砾石、<a id="a-FS"></a>山陵、<a id="a-FT"></a>堆阜、<a id="a-FU"></a>溪谷、<a id="a-FV"></a>沟壑、<a id="a-FW"></a>蚊、<a id="a-FX"></a>虻、<a id="a-FY"></a>毒蛇，<a id="a-FZ"></a>诸恶鸟兽充满其中，<a id="a-Fa"></a>粗涩恶风非时而起。<a id="a-Fb"></a>当于非时恶雹雨水，<a id="a-Fc"></a>其雨水味毒酢碱苦，<a id="a-Fd"></a>以是雨故，<a id="a-Fe"></a>生诸药草、<a id="a-Ff"></a>树木、<a id="a-Fg"></a>茎节、<a id="a-Fh"></a>枝、<a id="a-Fi"></a>叶、<a id="a-Fj"></a>华果、<a id="a-Fk"></a>百谷诸味皆悉杂毒。<a id="a-Fl"></a>如是非时粗涩恶浊杂毒之物，<a id="a-Fm"></a>众生食已增益瞋恚，<a id="a-Fn"></a>颜色燋悴无有润泽，<a id="a-Fo"></a>于诸众生心无慈愍，<a id="a-Fp"></a>诽谤圣人各各无有恭敬之心，<a id="a-Fq"></a>常怀恐怖共相残害生恼乱心，<a id="a-Fr"></a>啖肉饮血，<a id="a-Fs"></a>剥皮而衣，<a id="a-Ft"></a>执持刀杖勤作杀害，<a id="a-Fu"></a>自恃豪族色相端正，<a id="a-Fv"></a>读诵外典，<a id="a-Fw"></a>便习鞍马，<a id="a-Fx"></a>善用刀槊、<a id="a-Fy"></a>弓箭、<a id="a-Fz"></a>射御，<a id="a-G0"></a>于自眷属生嫉妒心。</p>
  <p id="aG1">“‘若诸众生修习邪法，<a id="a-G2"></a>受种种苦。<a id="a-G3"></a>世尊，<a id="a-G4"></a>愿我尔时从兜术天下，<a id="a-G5"></a>生最胜转轮王家，<a id="a-G6"></a>若自在王家处，<a id="a-G7"></a>在第一大夫人胎，<a id="a-G8"></a>为诸众生调伏其心。<a id="a-G9"></a>修善根故，<a id="a-GA"></a>寻入胎时放大光明，<a id="a-GB"></a>其光微妙遍照娑婆世界，<a id="a-GC"></a>从金刚际上至阿迦尼吒天。<a id="a-GD"></a>令彼所有诸众生等，<a id="a-GE"></a>若在地狱、<a id="a-GF"></a>若在畜生、<a id="a-GG"></a>若在饿鬼、<a id="a-GH"></a>若在天上、<a id="a-GI"></a>若在人中、<a id="a-GJ"></a>若有色、<a id="a-GK"></a>若无色、<a id="a-GL"></a>若有想、<a id="a-GM"></a>若无想、<a id="a-GN"></a>若非有想、<a id="a-GO"></a>若非无想，<a id="a-GP"></a>悉愿见我微妙光明，<a id="a-GQ"></a>若光触身亦愿得知；<a id="a-GR"></a>以见知光故，<a id="a-GS"></a>悉得分别生死过患，<a id="a-GT"></a>勤求无上寂灭涅槃，<a id="a-GU"></a>乃至一念断诸烦恼，<a id="a-GV"></a>是名令诸众生初种涅槃之根栽也。<a id="a-GW"></a>愿我处胎于十月中，<a id="a-GX"></a>得选择一切法入一切法门，<a id="a-GY"></a>所谓无生空三昧门，<a id="a-GZ"></a>于未来世无量劫中说此三昧，<a id="a-Ga"></a>善决定心不可得尽。<a id="a-Gb"></a>若我出胎成阿耨多罗三藐三菩提已，<a id="a-Gc"></a>彼诸众生，<a id="a-Gd"></a>我当拔出令离生死。<a id="a-Ge"></a>如是等众悉令见我，<a id="a-Gf"></a>虽处母胎满足十月，<a id="a-Gg"></a>然其实是住珍宝三昧，<a id="a-Gh"></a>结跏趺坐正受思惟。<a id="a-Gi"></a>十月满已从右胁出，<a id="a-Gj"></a>以一切功德成就三昧力故，<a id="a-Gk"></a>令娑婆世界从金刚际上至阿迦尼吒天六种震动，<a id="a-Gl"></a>其中众生或处地狱、<a id="a-Gm"></a>畜生、<a id="a-Gn"></a>饿鬼、<a id="a-Go"></a>天上、<a id="a-Gp"></a>人中，<a id="a-Gq"></a>悉得醒悟。<a id="a-Gr"></a>尔时复以微妙光明遍照娑婆世界，<a id="a-Gs"></a>亦得醒悟无量众生。<a id="a-Gt"></a>若有众生未种善根，<a id="a-Gu"></a>我当安止令种善根，<a id="a-Gv"></a>于涅槃中种善根已，<a id="a-Gw"></a>令诸众生生三昧芽。<a id="a-Gx"></a>我出右胁足蹈地时，<a id="a-Gy"></a>复愿娑婆世界从金刚际上至阿迦尼吒天六种震动，<a id="a-Gz"></a>所有众生依水、<a id="a-H0"></a>依地、<a id="a-H1"></a>依于虚空，<a id="a-H2"></a>胎生、<a id="a-H3"></a>卵生、<a id="a-H4"></a>湿生、<a id="a-H5"></a>化生，<a id="a-H6"></a>在五道者悉得醒悟。<a id="a-H7"></a>若有众生未得三昧愿皆得之，<a id="a-H8"></a>得三昧已，<a id="a-H9"></a>安止令住三乘法中不退转地。<a id="a-HA"></a>我既生已，<a id="a-HB"></a>于娑婆世界所有诸天，<a id="a-HC"></a>梵王、<a id="a-HD"></a>魔天、<a id="a-HE"></a>忉利诸天及日月天、<a id="a-HF"></a>四天王天、<a id="a-HG"></a>诸大龙王、<a id="a-HH"></a>乾闼婆、<a id="a-HI"></a>阿修罗、<a id="a-HJ"></a>迦楼罗、<a id="a-HK"></a>紧那罗、<a id="a-HL"></a>摩睺罗伽、<a id="a-HM"></a>化生神仙、<a id="a-HN"></a>夜叉、<a id="a-HO"></a>罗刹，<a id="a-HP"></a>悉令尽来共供养我。<a id="a-HQ"></a>令我生已寻行七步，<a id="a-HR"></a>行七步已，<a id="a-HS"></a>以选择功德三昧力故说于正法，<a id="a-HT"></a>令诸大众心生欢喜住于三乘。<a id="a-HU"></a>于此众中，<a id="a-HV"></a>若有众生学声闻者，<a id="a-HW"></a>愿尽此生便得调伏。<a id="a-HX"></a>若有习学缘觉乘者，<a id="a-HY"></a>一切皆得日华忍辱。<a id="a-HZ"></a>有学大乘者，<a id="a-Ha"></a>皆得执持金刚爱护大海三昧，<a id="a-Hb"></a>以三昧力故超过三住。<a id="a-Hc"></a>我于尔时悕求洗浴，<a id="a-Hd"></a>愿有最胜大龙王来洗浴我身，<a id="a-He"></a>众生见者即住三乘，<a id="a-Hf"></a>所得功德如上所说。<a id="a-Hg"></a>我为童子乘羊车时，<a id="a-Hh"></a>所可示现种种技术，<a id="a-Hi"></a>为悟一切诸众生故，<a id="a-Hj"></a>处在宫殿妻子婇女五欲之中，<a id="a-Hk"></a>共相娱乐见其过患，<a id="a-Hl"></a>夜半出城，<a id="a-Hm"></a>除诸璎珞严身之具。<a id="a-Hn"></a>为欲破坏尼揵子等诸外道师，<a id="a-Ho"></a>恭敬衣服故，<a id="a-Hp"></a>我著袈裟至菩提树下。<a id="a-Hq"></a>众生见我处于菩提树下，<a id="a-Hr"></a>皆悉发愿，<a id="a-Hs"></a>欲令我速以一切功德成就三昧力说三乘法；<a id="a-Ht"></a>闻是法已，<a id="a-Hu"></a>于三乘中生深重欲勤行精进。<a id="a-Hv"></a>若有已发声闻乘者令脱烦恼，<a id="a-Hw"></a>要一生在当于我所而得调伏。<a id="a-Hx"></a>若有已发缘觉乘者，<a id="a-Hy"></a>皆悉令得日华忍辱。<a id="a-Hz"></a>若有已发大乘之者，<a id="a-I0"></a>皆得执持金刚爱护大海三昧，<a id="a-I1"></a>以三昧力故超过四地。</p>
  <p id="aI2">“‘我自受草，<a id="a-I3"></a>于菩提树下敷金刚座处，<a id="a-I4"></a>结跏趺坐，<a id="a-I5"></a>身心正直，<a id="a-I6"></a>系念在于阿颇三昧；<a id="a-I7"></a>以三昧力故，<a id="a-I8"></a>令入出息停住寂静，<a id="a-I9"></a>于此定中一日一夜日食半麻半米，<a id="a-IA"></a>以其余半持施他人。<a id="a-IB"></a>我如是久远修集苦行，<a id="a-IC"></a>娑婆世界上至阿迦尼吒天，<a id="a-ID"></a>闻我名者，<a id="a-IE"></a>皆到我所供养于我。<a id="a-IF"></a>我如是苦行，<a id="a-IG"></a>如是等众悉当为我而作证明。<a id="a-IH"></a>若有众生于声闻乘种善根者，<a id="a-II"></a>世尊，<a id="a-IJ"></a>愿令是等于诸烦恼心得寂静；<a id="a-IK"></a>若余一生要至我所，<a id="a-IL"></a>我当调伏；<a id="a-IM"></a>缘觉、<a id="a-IN"></a>大乘亦复如是。<a id="a-IO"></a>若有诸龙、<a id="a-IP"></a>鬼、<a id="a-IQ"></a>神、<a id="a-IR"></a>乾闼婆、<a id="a-IS"></a>阿修罗、<a id="a-IT"></a>迦楼罗、<a id="a-IU"></a>紧那罗、<a id="a-IV"></a>摩睺罗伽、<a id="a-IW"></a>饿鬼、<a id="a-IX"></a>毗舍遮、<a id="a-IY"></a>五通神仙，<a id="a-IZ"></a>来至我所供养于我。<a id="a-Ia"></a>我如是苦行，<a id="a-Ib"></a>是等众生皆为证明。<a id="a-Ic"></a>若有已学声闻、<a id="a-Id"></a>缘觉及大乘者亦复如是。<a id="a-Ie"></a>若有四天下众生，<a id="a-If"></a>修于外道粗食苦行，<a id="a-Ig"></a>有诸非人往至其所，<a id="a-Ih"></a>说如是言：<a id="a-Ii"></a>‘卿等不能悉行诸苦，<a id="a-Ij"></a>亦复不得大果报也，<a id="a-Ik"></a>非是希有！<a id="a-Il"></a>如我地分，<a id="a-Im"></a>有一生菩萨行于苦行，<a id="a-In"></a>复入如是微妙禅定，<a id="a-Io"></a>身口意业皆悉寂静，<a id="a-Ip"></a>灭出入息，<a id="a-Iq"></a>一日一夜日食半麻半米，<a id="a-Ir"></a>如是苦行大得果报，<a id="a-Is"></a>得大利益，<a id="a-It"></a>多所开化。<a id="a-Iu"></a>是苦行人不久当成阿耨多罗三藐三菩提。<a id="a-Iv"></a>卿若不信我所言者，<a id="a-Iw"></a>自可往至其所，<a id="a-Ix"></a>观其所作。<a id="a-Iy"></a>’</p>
  <p id="aIz">“‘世尊，<a id="a-J0"></a>愿是诸人舍其所修，<a id="a-J1"></a>悉来我所观我苦行；<a id="a-J2"></a>或有众生已学声闻，<a id="a-J3"></a>乃至大乘亦复如是。<a id="a-J4"></a>若有诸王、<a id="a-J5"></a>大臣、<a id="a-J6"></a>人民、<a id="a-J7"></a>在家、<a id="a-J8"></a>出家，<a id="a-J9"></a>一切见我行是苦行，<a id="a-JA"></a>来至我所供养于我；<a id="a-JB"></a>或有已学声闻、<a id="a-JC"></a>缘觉、<a id="a-JD"></a>大乘亦复如是。<a id="a-JE"></a>若有女人见我苦行，<a id="a-JF"></a>来至我所供养于我，<a id="a-JG"></a>是诸女人所受身分即是后身；<a id="a-JH"></a>若有已学声闻、<a id="a-JI"></a>缘觉、<a id="a-JJ"></a>大乘亦复如是。<a id="a-JK"></a>若有诸禽兽见我苦行亦至我所，<a id="a-JL"></a>是诸禽兽于此命终，<a id="a-JM"></a>更不复受畜生之身。<a id="a-JN"></a>若有已发声闻乘者，<a id="a-JO"></a>余一生在要至我所而得调伏；<a id="a-JP"></a>若有已发缘觉心者亦复如是，<a id="a-JQ"></a>乃至微细小虫、<a id="a-JR"></a>饿鬼亦如是。<a id="a-JS"></a>我如是久远苦行，<a id="a-JT"></a>一结跏趺坐，<a id="a-JU"></a>时有百千亿那由他等无量众生为我证明，<a id="a-JV"></a>如是众生已于无量无边阿僧祇劫种解脱子。</p>
  <p id="aJW">“‘世尊，<a id="a-JX"></a>我如是苦行，<a id="a-JY"></a>过去众生未曾有能作如是行；<a id="a-JZ"></a>及余外道、<a id="a-Ja"></a>声闻、<a id="a-Jb"></a>缘觉、<a id="a-Jc"></a>大乘之人，<a id="a-Jd"></a>亦无有能作如是苦行。<a id="a-Je"></a>世尊，<a id="a-Jf"></a>我如是苦行，<a id="a-Jg"></a>未来众生亦无能作；<a id="a-Jh"></a>及余外道、<a id="a-Ji"></a>声闻、<a id="a-Jj"></a>缘觉、<a id="a-Jk"></a>大乘之人，<a id="a-Jl"></a>亦无能作如是苦行。<a id="a-Jm"></a>我未成阿耨多罗三藐三菩提时，<a id="a-Jn"></a>已能作大事，<a id="a-Jo"></a>所谓破坏魔王及其眷属。<a id="a-Jp"></a>我愿破烦恼魔成阿耨多罗三藐三菩提已，<a id="a-Jq"></a>为一众生安住阿罗汉胜妙果中，<a id="a-Jr"></a>随尔所时现受残业报身；<a id="a-Js"></a>如是第二众生安住阿罗汉，<a id="a-Jt"></a>第三、<a id="a-Ju"></a>第四亦如是。<a id="a-Jv"></a>我为一一众生故，<a id="a-Jw"></a>示现百千无量神足，<a id="a-Jx"></a>欲令安住正见之中。<a id="a-Jy"></a>为一众生故，<a id="a-Jz"></a>说百千无量法门义，<a id="a-K0"></a>随其所堪令住圣果，<a id="a-K1"></a>以金刚智慧破一切众生诸烦恼山，<a id="a-K2"></a>为诸众生说三乘法。<a id="a-K3"></a>为一一众生故，<a id="a-K4"></a>过百千由旬不乘神力，<a id="a-K5"></a>往至其所而为说法，<a id="a-K6"></a>令得安住无所畏中。<a id="a-K7"></a>或有诸人于我法中欲出家者，<a id="a-K8"></a>愿无障碍，<a id="a-K9"></a>所谓羸劣、<a id="a-KA"></a>失念、<a id="a-KB"></a>狂乱、<a id="a-KC"></a>憍慢，<a id="a-KD"></a>无有畏惧、<a id="a-KE"></a>痴无智慧、<a id="a-KF"></a>多诸结使、<a id="a-KG"></a>其心散乱。<a id="a-KH"></a>若有女人欲于我法出家学道爱受大戒者，<a id="a-KI"></a>愿令成就。<a id="a-KJ"></a>愿我四众比丘、<a id="a-KK"></a>比丘尼、<a id="a-KL"></a>优婆塞、<a id="a-KM"></a>优婆夷悉得供养，<a id="a-KN"></a>愿诸天人及诸鬼神得四圣谛，<a id="a-KO"></a>诸龙、<a id="a-KP"></a>阿修罗及余畜生受持八戒，<a id="a-KQ"></a>修净梵行。</p>
  <p id="aKR">“‘世尊，<a id="a-KS"></a>我成阿耨多罗三藐三菩提已，<a id="a-KT"></a>若有众生于我生瞋，<a id="a-KU"></a>或以刀杖、<a id="a-KV"></a>火坑及余种种欲残害我，<a id="a-KW"></a>或以恶言诽谤骂詈遍十方界而作轻毁，<a id="a-KX"></a>若持毒食以用饭我，<a id="a-KY"></a>如是残业我悉受之。<a id="a-KZ"></a>成阿耨多罗三藐三菩提，<a id="a-Ka"></a>往昔所有怨贼众生，<a id="a-Kb"></a>起于害心，<a id="a-Kc"></a>种种恶言，<a id="a-Kd"></a>以杂毒食，<a id="a-Ke"></a>出我身血，<a id="a-Kf"></a>如是等人悉以恶心来至我所，<a id="a-Kg"></a>我当以戒多闻三昧，<a id="a-Kh"></a>大悲薰心梵音妙声而为说法，<a id="a-Ki"></a>令彼闻已，<a id="a-Kj"></a>心生清净住于善法，<a id="a-Kk"></a>所作恶业寻便忏悔更不复作，<a id="a-Kl"></a>悉令得生天上人中无有障碍，<a id="a-Km"></a>生天人中得妙解脱，<a id="a-Kn"></a>安住胜果离诸欲恶，<a id="a-Ko"></a>永断诸流障碍业尽。<a id="a-Kp"></a>若诸众生有残业者，<a id="a-Kq"></a>皆悉得尽，<a id="a-Kr"></a>无有遗余。</p>
  <p id="aKs">“‘世尊，<a id="a-Kt"></a>我成阿耨多罗三藐三菩提已，<a id="a-Ku"></a>一切所有身诸毛孔，<a id="a-Kv"></a>日日常有诸化佛出，<a id="a-Kw"></a>三十二相璎珞其身，<a id="a-Kx"></a>八十种好次第庄严，<a id="a-Ky"></a>我当遣至无佛世界、<a id="a-Kz"></a>有佛世界及五浊界。<a id="a-L0"></a>若彼世界有五逆人，<a id="a-L1"></a>毁坏正法，<a id="a-L2"></a>诽谤圣人，<a id="a-L3"></a>乃至断诸善根；<a id="a-L4"></a>有学声闻、<a id="a-L5"></a>缘觉、<a id="a-L6"></a>大乘，<a id="a-L7"></a>毁破诸戒堕于大罪，<a id="a-L8"></a>烧灭善心，<a id="a-L9"></a>灭失善道，<a id="a-LA"></a>堕在生死空旷泽中，<a id="a-LB"></a>行诸邪道，<a id="a-LC"></a>登涉罪山。<a id="a-LD"></a>如是众生百千万亿，<a id="a-LE"></a>一一化佛一日之中遍为说法。<a id="a-LF"></a>或有奉事魔醯首罗，<a id="a-LG"></a>随作其形而为说法，<a id="a-LH"></a>亦于尔时称我名字而赞叹之，<a id="a-LI"></a>愿是众生闻赞叹我心生欢喜，<a id="a-LJ"></a>种诸善根生我世界。<a id="a-LK"></a>世尊，<a id="a-LL"></a>是诸众生若临终时，<a id="a-LM"></a>我不在其前为演说法令心净者，<a id="a-LN"></a>我于未来终不成阿耨多罗三藐三菩提。<a id="a-LO"></a>若彼众生命终之后堕三恶道，<a id="a-LP"></a>不生我国受人身者，<a id="a-LQ"></a>我之所知无量正法悉当灭失，<a id="a-LR"></a>所有佛事皆不成就，<a id="a-LS"></a>事那罗延者亦复如是。</p>
  <p id="aLT">“‘世尊，<a id="a-LU"></a>我成阿耨多罗三藐三菩提已，<a id="a-LV"></a>愿令他方世界所有五逆之人，<a id="a-LW"></a>乃至行诸邪道，<a id="a-LX"></a>登涉罪山，<a id="a-LY"></a>如是众生临命终时，<a id="a-LZ"></a>悉来集聚生我世界。<a id="a-La"></a>随其本相所受身色，<a id="a-Lb"></a>艾白无润，<a id="a-Lc"></a>面目丑陋如毗舍遮，<a id="a-Ld"></a>失念破戒，<a id="a-Le"></a>臭秽短命，<a id="a-Lf"></a>以此诸恶损减其身，<a id="a-Lg"></a>资生所须常不供足，<a id="a-Lh"></a>为是众生故，<a id="a-Li"></a>于娑婆世界诸四天下，<a id="a-Lj"></a>一时之中从兜术下现处母胎，<a id="a-Lk"></a>乃至童子学诸技艺、<a id="a-Ll"></a>出家、<a id="a-Lm"></a>苦行、<a id="a-Ln"></a>破坏诸魔、<a id="a-Lo"></a>成无上道、<a id="a-Lp"></a>转正法轮、<a id="a-Lq"></a>般涅槃后流布舍利，<a id="a-Lr"></a>如是示现种种佛事，<a id="a-Ls"></a>悉皆遍满如是百亿诸四天下。</p>
 </body>
</html>