<!doctype html>
<html id="z3IBTg9Ma" data-ver="1196">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘五大部外重译经">
  <meta period="北凉">
 </head>
 <body>
  <h1 id="a1">悲华经卷第九</h1>
  <h2 id="a2">檀波罗蜜品第五之二</h2>
  <p id="a3">“‘善男子，<a id="a-4"></a>云何菩萨摩诃萨助菩提法清净之门？<a id="a-5"></a>善男子，<a id="a-6"></a>布施即是助菩提法，<a id="a-7"></a>化众生故；<a id="a-8"></a>持戒即是助菩提法，<a id="a-9"></a>具足善愿故；<a id="a-A"></a>忍辱即是助菩提法，<a id="a-B"></a>具足三十二相、<a id="a-C"></a>八十随形好故；<a id="a-D"></a>精进即是助菩提法，<a id="a-E"></a>于诸众生勤教化故；<a id="a-F"></a>禅定即是助菩提法，<a id="a-G"></a>令心具足得调伏故；<a id="a-H"></a>智慧即是助菩提法，<a id="a-I"></a>具足能知诸烦恼故；<a id="a-J"></a>多闻即是助菩提法，<a id="a-K"></a>于诸法中具无碍故；<a id="a-L"></a>一切功德即是助菩提法，<a id="a-M"></a>一切众生得具足故；<a id="a-N"></a>智业即是助菩提法，<a id="a-O"></a>得具足无碍智故；<a id="a-P"></a>修定即是助菩提法，<a id="a-Q"></a>悉得成就柔软心故；<a id="a-R"></a>慧业即是助菩提法，<a id="a-S"></a>远离一切诸疑惑故；<a id="a-T"></a>慈心即是助菩提法，<a id="a-U"></a>于诸众生心无碍故；<a id="a-V"></a>悲心即是助菩提法，<a id="a-W"></a>拔出众生诸苦故；<a id="a-X"></a>喜心即是助菩提法，<a id="a-Y"></a>爱乐法故；<a id="a-Z"></a>舍心即是助菩提法，<a id="a-a"></a>断憎爱故；<a id="a-b"></a>听法即是助菩提法，<a id="a-c"></a>断五盖故；<a id="a-d"></a>出世即是助菩提法，<a id="a-e"></a>舍诸所有故；<a id="a-f"></a>阿兰若即是助菩提法，<a id="a-g"></a>离诸匆务故；<a id="a-h"></a>专念即是助菩提法，<a id="a-i"></a>得陀罗尼故；<a id="a-j"></a>正忆即是助菩提法，<a id="a-k"></a>分别意识故；<a id="a-l"></a>思惟即是助菩提法，<a id="a-m"></a>于诸法中得成就义故；<a id="a-n"></a>念处即是助菩提法，<a id="a-o"></a>身受心法觉分别故；<a id="a-p"></a>正勤即是助菩提法，<a id="a-q"></a>断不善法，<a id="a-r"></a>修善法故；<a id="a-s"></a>如意足即是助菩提法，<a id="a-t"></a>身心轻利故；<a id="a-u"></a>诸根即是助菩提法，<a id="a-v"></a>得一切众生根具足故；<a id="a-w"></a>诸力即是助菩提法，<a id="a-x"></a>具足能坏诸烦恼故；<a id="a-y"></a>诸觉即是助菩提法，<a id="a-z"></a>于诸法中具足觉知实法相故；<a id="a-10"></a>正道即是助菩提法，<a id="a-11"></a>远离一切诸邪见道故；<a id="a-12"></a>圣谛即是助菩提法，<a id="a-13"></a>断灭一切诸烦恼故；<a id="a-14"></a>四辩即是助菩提法，<a id="a-15"></a>得断众生诸疑惑故；<a id="a-16"></a>缘念即是助菩提法，<a id="a-17"></a>不从他闻得智慧故；<a id="a-18"></a>善友即是助菩提法，<a id="a-19"></a>一切功德特成就故；<a id="a-1A"></a>发心即是助菩提法，<a id="a-1B"></a>成就不诳诸众生故；<a id="a-1C"></a>用意即是助菩提法，<a id="a-1D"></a>出一切法故；<a id="a-1E"></a>专心即是助菩提法，<a id="a-1F"></a>增益善法故；<a id="a-1G"></a>思惟善法即是助菩提法，<a id="a-1H"></a>随所闻法得成就故；<a id="a-1I"></a>摄取即是助菩提法，<a id="a-1J"></a>成就教化诸众生故；<a id="a-1K"></a>护持正法即是助菩提法，<a id="a-1L"></a>令三宝种不断绝故；<a id="a-1M"></a>善愿即是助菩提法，<a id="a-1N"></a>成就严净佛世界故；<a id="a-1O"></a>方便即是助菩提法，<a id="a-1P"></a>速得成就一切智故。<a id="a-1Q"></a>善男子，<a id="a-1R"></a>是名菩萨摩诃萨助菩提法清净门经。<a id="a-1S"></a>’</p>
  <p id="a1T">“善男子，<a id="a-1U"></a>尔时宝藏如来四顾遍观菩萨大众，<a id="a-1V"></a>告大悲言：<a id="a-1W"></a>‘大悲，<a id="a-1X"></a>云何菩萨以无所畏庄严璎珞具足于忍？<a id="a-1Y"></a>善男子，<a id="a-1Z"></a>若菩萨见第一义，<a id="a-1a"></a>得无痴精进不著三界；<a id="a-1b"></a>若不著三界，<a id="a-1c"></a>是谓三昧无畏沙门之法，<a id="a-1d"></a>如空中动手悉无所著，<a id="a-1e"></a>又观诸法不见相貌。<a id="a-1f"></a>大悲，<a id="a-1g"></a>是名菩萨摩诃萨以无所畏庄严璎珞。<a id="a-1h"></a>善男子，<a id="a-1i"></a>云何菩萨具足于忍？<a id="a-1j"></a>如是菩萨住于法时，<a id="a-1k"></a>不见诸法如微尘相貌，<a id="a-1l"></a>逆顺观行于诸法中解无果报，<a id="a-1m"></a>于所习慈了无有我，<a id="a-1n"></a>于所习悲了无众生，<a id="a-1o"></a>于所习喜了无有命，<a id="a-1p"></a>于所习舍了无有人。<a id="a-1q"></a>虽行布施，<a id="a-1r"></a>不见施物；<a id="a-1s"></a>虽行持戒，<a id="a-1t"></a>不见净心；<a id="a-1u"></a>虽行忍辱，<a id="a-1v"></a>不见众生；<a id="a-1w"></a>虽行精进，<a id="a-1x"></a>无离欲心；<a id="a-1y"></a>虽行禅定，<a id="a-1z"></a>无除恶心；<a id="a-20"></a>虽行智慧，<a id="a-21"></a>心无所行；<a id="a-22"></a>虽行念处，<a id="a-23"></a>不见思惟；<a id="a-24"></a>虽行正勤，<a id="a-25"></a>不见心之生灭；<a id="a-26"></a>虽行如意足，<a id="a-27"></a>不见无量心；<a id="a-28"></a>虽行于信，<a id="a-29"></a>不见无障碍心；<a id="a-2A"></a>虽行于念，<a id="a-2B"></a>不见心得自在；<a id="a-2C"></a>虽行于定，<a id="a-2D"></a>不见入定心；<a id="a-2E"></a>虽行于慧，<a id="a-2F"></a>不见慧根；<a id="a-2G"></a>虽行诸力，<a id="a-2H"></a>无所破坏；<a id="a-2I"></a>虽行诸觉，<a id="a-2J"></a>心无分别；<a id="a-2K"></a>虽行正道，<a id="a-2L"></a>不见诸法；<a id="a-2M"></a>虽行定业，<a id="a-2N"></a>不见心之寂静；<a id="a-2O"></a>虽行慧业，<a id="a-2P"></a>不见心之所行；<a id="a-2Q"></a>虽行圣谛，<a id="a-2R"></a>不见通达法相；<a id="a-2S"></a>虽修念佛，<a id="a-2T"></a>不见无量行心；<a id="a-2U"></a>虽修念法，<a id="a-2V"></a>心等法界；<a id="a-2W"></a>虽修念僧，<a id="a-2X"></a>心无所住教化众生，<a id="a-2Y"></a>心得清净；<a id="a-2Z"></a>虽持正法，<a id="a-2a"></a>于诸法界心不分别；<a id="a-2b"></a>虽修净土，<a id="a-2c"></a>其心平等犹如虚空；<a id="a-2d"></a>虽修相好，<a id="a-2e"></a>心无诸相；<a id="a-2f"></a>虽得忍辱，<a id="a-2g"></a>心无所有；<a id="a-2h"></a>虽住不退，<a id="a-2i"></a>常自不见退与不退；<a id="a-2j"></a>虽行道场，<a id="a-2k"></a>解了三界无有异相；<a id="a-2l"></a>虽坏诸魔，<a id="a-2m"></a>乃是利益无量众生；<a id="a-2n"></a>虽行菩提，<a id="a-2o"></a>观诸法空无菩提心；<a id="a-2p"></a>虽转法轮，<a id="a-2q"></a>于一切法无转无还；<a id="a-2r"></a>虽复示现大般涅槃，<a id="a-2s"></a>于生死中心等无异。<a id="a-2t"></a>是名菩萨具足于忍。<a id="a-2u"></a>’”</p>
  <p id="a2v">说是法时，<a id="a-2w"></a>有六十四亿菩萨摩诃萨从十方来，<a id="a-2x"></a>至耆阇崛山释迦牟尼佛所，<a id="a-2y"></a>听此本缘三昧助菩提法清净门经，<a id="a-2z"></a>闻是法已得无生忍。</p>
  <p id="a30">尔时，<a id="a-31"></a>释迦牟尼佛告诸大众：<a id="a-32"></a>“汝今当知，<a id="a-33"></a>宝藏如来于往古世说是法时，<a id="a-34"></a>有四十八恒河沙等菩萨摩诃萨得无生忍，<a id="a-35"></a>四天下微尘数等菩萨摩诃萨住不退转地，<a id="a-36"></a>一恒河沙等菩萨摩诃萨得此本缘三昧助菩提法清净门经。</p>
  <p id="a37">“善男子，<a id="a-38"></a>尔时大悲菩萨闻是法已，<a id="a-39"></a>心生欢喜即得变身，<a id="a-3A"></a>其状犹如年二十人，<a id="a-3B"></a>追随如来犹影随形。<a id="a-3C"></a>善男子，<a id="a-3D"></a>尔时转轮圣王及其千子、<a id="a-3E"></a>八万四千小王、<a id="a-3F"></a>九十二亿人悉共出家，<a id="a-3G"></a>奉持禁戒，<a id="a-3H"></a>修学多闻、<a id="a-3I"></a>忍辱三昧，<a id="a-3J"></a>勤行精进。<a id="a-3K"></a>善男子，<a id="a-3L"></a>尔时大悲菩萨摩诃萨，<a id="a-3M"></a>渐渐从佛咨受声闻所有八万四千法聚、<a id="a-3N"></a>缘觉所有九万法聚，<a id="a-3O"></a>受持讽诵悉令通利；<a id="a-3P"></a>大乘法藏身念处中十万法聚、<a id="a-3Q"></a>受念处中十万法聚、<a id="a-3R"></a>心念处中十万法聚、<a id="a-3S"></a>法念处中十万法聚，<a id="a-3T"></a>悉皆受持读诵通利；<a id="a-3U"></a>十八界中十万法聚、<a id="a-3V"></a>十二入中十万法聚、<a id="a-3W"></a>断除贪欲十万法聚、<a id="a-3X"></a>断除瞋恚十万法聚、<a id="a-3Y"></a>断除愚痴十万法聚、<a id="a-3Z"></a>三昧解脱十万法聚、<a id="a-3a"></a>诸力无畏不共之法十万法聚，<a id="a-3b"></a>如是等十亿法聚，<a id="a-3c"></a>皆悉受持读诵通利。</p>
  <p id="a3d">“善男子，<a id="a-3e"></a>其后彼佛入般涅槃。<a id="a-3f"></a>尔时，<a id="a-3g"></a>大悲菩萨摩诃萨，<a id="a-3h"></a>以无量无边种种诸华、<a id="a-3i"></a>末香、<a id="a-3j"></a>涂香、<a id="a-3k"></a>宝幢、<a id="a-3l"></a>幡盖、<a id="a-3m"></a>珍宝、<a id="a-3n"></a>妓乐而以供养，<a id="a-3o"></a>以种种香积以为[卄/積]，<a id="a-3p"></a>阇维其身收取舍利，<a id="a-3q"></a>起七宝塔高五由旬，<a id="a-3r"></a>纵广正等满一由旬，<a id="a-3s"></a>于七日中复以种种无量无边华、<a id="a-3t"></a>香、<a id="a-3u"></a>妓乐、<a id="a-3v"></a>宝幢、<a id="a-3w"></a>幡盖而供养之。<a id="a-3x"></a>尔时复令无量无边众生，<a id="a-3y"></a>安止住于三乘法中。</p>
  <p id="a3z">“善男子，<a id="a-40"></a>大悲菩萨过七日已，<a id="a-41"></a>与八万四千人俱共出家，<a id="a-42"></a>剃除须发，<a id="a-43"></a>著染袈裟，<a id="a-44"></a>于宝藏佛般涅槃后，<a id="a-45"></a>随顺等心炽然正法满十千岁。<a id="a-46"></a>复令无量无边阿僧祇众生，<a id="a-47"></a>安止住于三乘法中，<a id="a-48"></a>及三归依、<a id="a-49"></a>五戒、<a id="a-4A"></a>八斋、<a id="a-4B"></a>沙弥十戒，<a id="a-4C"></a>次第具足大僧净行。<a id="a-4D"></a>复更劝化无量百千万亿众生，<a id="a-4E"></a>安止住于神通方便四无量行，<a id="a-4F"></a>令观五阴犹如怨贼，<a id="a-4G"></a>观于诸入如空聚落，<a id="a-4H"></a>观有为法从因缘生，<a id="a-4I"></a>劝化众生令得知见，<a id="a-4J"></a>观一切法如镜中像、<a id="a-4K"></a>如热时炎、<a id="a-4L"></a>如水中月，<a id="a-4M"></a>于诸法中皆知无我、<a id="a-4N"></a>无生无灭，<a id="a-4O"></a>第一寂静微妙涅槃。<a id="a-4P"></a>复令无量无边众生，<a id="a-4Q"></a>安止住于八圣道中。<a id="a-4R"></a>作如是等大利益已，<a id="a-4S"></a>即便命终。<a id="a-4T"></a>寻时复有无量无边百千诸人，<a id="a-4U"></a>以种种供养，<a id="a-4V"></a>供养大悲比丘舍利。<a id="a-4W"></a>其所供养悉如转轮圣王之法，<a id="a-4X"></a>如是大众种种供养大悲舍利亦复如是。<a id="a-4Y"></a>大悲比丘命终之日，<a id="a-4Z"></a>宝藏如来所有正法，<a id="a-4a"></a>即于其日灭尽无余。<a id="a-4b"></a>彼诸菩萨以本愿故生诸佛土，<a id="a-4c"></a>或生兜术、<a id="a-4d"></a>人中、<a id="a-4e"></a>龙中，<a id="a-4f"></a>或夜叉中，<a id="a-4g"></a>或阿修罗，<a id="a-4h"></a>生于种种畜生之中。</p>
  <p id="a4i">“善男子，<a id="a-4j"></a>大悲比丘命终之后以本愿故，<a id="a-4k"></a>南方去此十千佛土，<a id="a-4l"></a>有佛世界名曰欢喜，<a id="a-4m"></a>彼中人民寿八十岁，<a id="a-4n"></a>集聚一切诸不善根，<a id="a-4o"></a>喜为杀害，<a id="a-4p"></a>安住诸恶，<a id="a-4q"></a>于诸众生无慈悲心，<a id="a-4r"></a>不孝父母乃至不畏未来之世。<a id="a-4s"></a>大悲比丘以本愿故，<a id="a-4t"></a>生彼世界旃陀罗家，<a id="a-4u"></a>所受身体长大端正，<a id="a-4v"></a>力势刚强，<a id="a-4w"></a>威猛勇健，<a id="a-4x"></a>专念问答，<a id="a-4y"></a>辩才捷疾，<a id="a-4z"></a>如是诸事悉胜于人，<a id="a-50"></a>以强力势逼捉诸人，<a id="a-51"></a>作如是言：<a id="a-52"></a>‘汝今若能受不盗戒，<a id="a-53"></a>乃去远离种种邪见，<a id="a-54"></a>行正见者，<a id="a-55"></a>当施汝命，<a id="a-56"></a>给汝所须资产之物，<a id="a-57"></a>令无所乏。<a id="a-58"></a>若不受者，<a id="a-59"></a>我今要当断汝命根，<a id="a-5A"></a>然后乃去。<a id="a-5B"></a>’尔时，<a id="a-5C"></a>诸人长跪叉手，<a id="a-5D"></a>作如是言：<a id="a-5E"></a>‘仁者今已为我调御，<a id="a-5F"></a>如仁所敕，<a id="a-5G"></a>我今受持，<a id="a-5H"></a>尽其寿命不复偷盗，<a id="a-5I"></a>乃至正见亦复如是。<a id="a-5J"></a>’尔时，<a id="a-5K"></a>强力旃陀罗往至王所或大臣所，<a id="a-5L"></a>作如是言：<a id="a-5M"></a>‘我今困乏资产之具，<a id="a-5N"></a>所谓饮食、<a id="a-5O"></a>医药、<a id="a-5P"></a>衣服、<a id="a-5Q"></a>卧具、<a id="a-5R"></a>香华、<a id="a-5S"></a>金银钱货、<a id="a-5T"></a>真珠、<a id="a-5U"></a>琉璃、<a id="a-5V"></a>珂贝、<a id="a-5W"></a>璧玉、<a id="a-5X"></a>珊瑚、<a id="a-5Y"></a>琥珀、<a id="a-5Z"></a>真宝、<a id="a-5a"></a>伪宝。<a id="a-5b"></a>若我得此种种物已，<a id="a-5c"></a>持施众生。<a id="a-5d"></a>’尔时，<a id="a-5e"></a>国王、<a id="a-5f"></a>大臣即与种种所须之物，<a id="a-5g"></a>令其充足。<a id="a-5h"></a>时旃陀罗因其施故，<a id="a-5i"></a>安止此王及其大臣住九善中。<a id="a-5j"></a>尔时，<a id="a-5k"></a>人民增益寿命满五百岁。<a id="a-5l"></a>其王命终，<a id="a-5m"></a>诸大臣等以旃陀罗绍继王位，<a id="a-5n"></a>因为作字号功德力。</p>
  <p id="a5o">“善男子，<a id="a-5p"></a>尔时功德力王，<a id="a-5q"></a>不久王一国土，<a id="a-5r"></a>复以力故王二国土，<a id="a-5s"></a>如是不久乃至得作转轮圣王王阎浮提，<a id="a-5t"></a>然后教化一切众生，<a id="a-5u"></a>安止令住不杀生戒，<a id="a-5v"></a>乃至正见亦复如是，<a id="a-5w"></a>随诸众生心所志乐，<a id="a-5x"></a>劝化令住于三乘中。<a id="a-5y"></a>尔时，<a id="a-5z"></a>功德力王教化阎浮提内无量众生于十善道及三乘中已，<a id="a-60"></a>于阎浮提内大声唱言：<a id="a-61"></a>‘若有乞求欲须食饮，<a id="a-62"></a>乃至欲得种种珍宝，<a id="a-63"></a>悉来至此，<a id="a-64"></a>我当给施。<a id="a-65"></a>’是时，<a id="a-66"></a>阎浮提内一切乞士，<a id="a-67"></a>闻是唱已悉来集会。<a id="a-68"></a>时，<a id="a-69"></a>功德力王种种随意给施所须，<a id="a-6A"></a>皆令满足。<a id="a-6B"></a>尔时，<a id="a-6C"></a>有一尼乾子名曰灰音，<a id="a-6D"></a>往至王所而作是言：<a id="a-6E"></a>‘王今所作种种大施，<a id="a-6F"></a>以求无上正真之道。<a id="a-6G"></a>我今所须，<a id="a-6H"></a>王当与我令得满足，<a id="a-6I"></a>王于来世当炽然法灯。<a id="a-6J"></a>’时王问言：<a id="a-6K"></a>‘卿何所须？<a id="a-6L"></a>’彼人答言：<a id="a-6M"></a>‘我诵持咒术，<a id="a-6N"></a>欲得与彼阿修罗斗，<a id="a-6O"></a>怖其破坏自得胜利，<a id="a-6P"></a>是故白王如是事耳！<a id="a-6Q"></a>所可须者，<a id="a-6R"></a>未死之人皮之与眼。<a id="a-6S"></a>’尔时，<a id="a-6T"></a>大王闻是语已，<a id="a-6U"></a>如是思惟：<a id="a-6V"></a>‘我今得是无量势力转轮圣王已，<a id="a-6W"></a>得安止无量众生住于十善及三乘中，<a id="a-6X"></a>复作无量无边大施。<a id="a-6Y"></a>此善知识，<a id="a-6Z"></a>欲令我以不坚牢身贸坚牢身。<a id="a-6a"></a>’尔时，<a id="a-6b"></a>大王便作是言：<a id="a-6c"></a>‘汝今可生欢喜之心。<a id="a-6d"></a>我今以此凡夫肉眼布施于汝，<a id="a-6e"></a>以是缘故，<a id="a-6f"></a>令我来世得清净慧眼；<a id="a-6g"></a>以欢喜心剥皮施汝，<a id="a-6h"></a>复以是缘，<a id="a-6i"></a>令我成阿耨多罗三藐三菩提已得金色身。<a id="a-6j"></a>’善男子，<a id="a-6k"></a>尔时功德力王，<a id="a-6l"></a>以其右手挑取二目施尼乾子，<a id="a-6m"></a>血流污面而作是言：<a id="a-6n"></a>‘诸天、<a id="a-6o"></a>龙、<a id="a-6p"></a>神、<a id="a-6q"></a>乾闼婆、<a id="a-6r"></a>阿修罗、<a id="a-6s"></a>迦楼罗、<a id="a-6t"></a>紧那罗、<a id="a-6u"></a>摩睺罗伽、<a id="a-6v"></a>人非人等，<a id="a-6w"></a>若在虚空、<a id="a-6x"></a>若在地者，<a id="a-6y"></a>悉听我言，<a id="a-6z"></a>我今所施皆为无上菩提之道白净涅槃，<a id="a-70"></a>度诸众生于四流水，<a id="a-71"></a>令得安止住于涅槃。<a id="a-72"></a>’复作是言：<a id="a-73"></a>‘若我必定成阿耨多罗三藐三菩提者，<a id="a-74"></a>虽作是事，<a id="a-75"></a>所有命根不应断坏，<a id="a-76"></a>不失正命，<a id="a-77"></a>不应生悔，<a id="a-78"></a>令尼乾子所作咒术便得成就。<a id="a-79"></a>’复作是言：<a id="a-7A"></a>‘汝今可来剥取我皮。<a id="a-7B"></a>’善男子，<a id="a-7C"></a>时尼乾子即持利刀剥取王皮，<a id="a-7D"></a>却后七日所作咒术悉得成就。<a id="a-7E"></a>尔时，<a id="a-7F"></a>大王于七日中，<a id="a-7G"></a>其命未终不失正念；<a id="a-7H"></a>虽受是苦，<a id="a-7I"></a>乃至一念不生悔心。</p>
  <p id="a7J">“善男子，<a id="a-7K"></a>汝今当知，<a id="a-7L"></a>尔时大悲菩萨者，<a id="a-7M"></a>岂异人乎？<a id="a-7N"></a>莫作是观，<a id="a-7O"></a>则我身是。<a id="a-7P"></a>于过去世宝藏佛所，<a id="a-7Q"></a>初发阿耨多罗三藐三菩提心；<a id="a-7R"></a>初发心已，<a id="a-7S"></a>劝化无量无边众生于阿耨多罗三藐三菩提。<a id="a-7T"></a>善男子，<a id="a-7U"></a>是我最初勇健精进。<a id="a-7V"></a>尔时，<a id="a-7W"></a>我以本愿力故，<a id="a-7X"></a>命终生于欢乐世界旃陀罗家，<a id="a-7Y"></a>是我第二勇健精进。<a id="a-7Z"></a>我生旃陀罗家，<a id="a-7a"></a>教化众生于善法中，<a id="a-7b"></a>以自力势乃至得作转轮圣王，<a id="a-7c"></a>灭阎浮提斗诤秽浊，<a id="a-7d"></a>令得寂静增长寿命，<a id="a-7e"></a>是我初始舍于身皮及以眼目。<a id="a-7f"></a>善男子，<a id="a-7g"></a>我以愿故于彼命终，<a id="a-7h"></a>复还来生欢喜世界旃陀罗家，<a id="a-7i"></a>乃至得作转轮圣王，<a id="a-7j"></a>以大势力安止众生于善法中，<a id="a-7k"></a>于彼世界复得除灭怨贼斗诤秽浊之事，<a id="a-7l"></a>令诸众生增益寿命。<a id="a-7m"></a>我于尔时始舍舌耳，<a id="a-7n"></a>于彼三千大千世界一一天下，<a id="a-7o"></a>作如是等大利益已，<a id="a-7p"></a>以愿力故，<a id="a-7q"></a>精进坚牢如是次第。<a id="a-7r"></a>复于如一恒河沙等五浊恶世作大利益，<a id="a-7s"></a>安止众生住于善法及三乘中，<a id="a-7t"></a>灭除怨贼斗诤秽浊。</p>
  <p id="a7u">“善男子，<a id="a-7v"></a>其余他方清净世界，<a id="a-7w"></a>所有诸佛本行阿耨多罗三藐三菩提时，<a id="a-7x"></a>不说他过，<a id="a-7y"></a>不为他人说粗恶言，<a id="a-7z"></a>不以力势示现恐怖，<a id="a-80"></a>不劝众生于声闻乘、<a id="a-81"></a>辟支佛乘；<a id="a-82"></a>是故诸佛具满成就阿耨多罗三藐三菩提已，<a id="a-83"></a>得此清净妙好世界，<a id="a-84"></a>无诸罪名，<a id="a-85"></a>无有受戒，<a id="a-86"></a>耳终不闻粗恶之言，<a id="a-87"></a>无不善声，<a id="a-88"></a>常闻法声，<a id="a-89"></a>离于一切不适意声，<a id="a-8A"></a>于诸众生而得自在，<a id="a-8B"></a>无有声闻、<a id="a-8C"></a>辟支佛名。</p>
  <p id="a8D">“善男子，<a id="a-8E"></a>我于恒河沙等大劫，<a id="a-8F"></a>如恒河沙等无佛国土五浊之世，<a id="a-8G"></a>以粗恶言、<a id="a-8H"></a>断命因缘恐怖众生，<a id="a-8I"></a>然后劝令安住善法及三乘中，<a id="a-8J"></a>是余业故令得如是弊恶世界，<a id="a-8K"></a>以不善音唱满世界，<a id="a-8L"></a>是故今得不善众生充满世界，<a id="a-8M"></a>说三乘法，<a id="a-8N"></a>如我本愿取佛世界调伏众生，<a id="a-8O"></a>其事如是。<a id="a-8P"></a>我已如说精勤修集行菩提道，<a id="a-8Q"></a>是故今得种子相似佛之世界，<a id="a-8R"></a>如我本愿今得如是。</p>
  <p id="a8S">“善男子，<a id="a-8T"></a>今我略说往昔所行檀波罗蜜。<a id="a-8U"></a>我行檀波罗蜜时，<a id="a-8V"></a>过去诸菩萨行菩萨道时，<a id="a-8W"></a>亦无有能作如是行；<a id="a-8X"></a>未来之世行菩萨道者，<a id="a-8Y"></a>亦无有能行如是行。<a id="a-8Z"></a>我为菩萨行檀波罗蜜时，<a id="a-8a"></a>离除过去八善丈夫：<a id="a-8b"></a>第一菩萨名曰一地得，<a id="a-8c"></a>在此南方一切过患国，<a id="a-8d"></a>成阿耨多罗三藐三菩提，<a id="a-8e"></a>号破烦恼光明如来、<a id="a-8f"></a>应供、<a id="a-8g"></a>正遍知、<a id="a-8h"></a>明行足、<a id="a-8i"></a>善逝、<a id="a-8j"></a>世间解、<a id="a-8k"></a>无上士、<a id="a-8l"></a>调御丈夫、<a id="a-8m"></a>天人师、<a id="a-8n"></a>佛世尊，<a id="a-8o"></a>人寿百岁于中说法，<a id="a-8p"></a>七日之后入般涅槃。<a id="a-8q"></a>第二菩萨名精进净，<a id="a-8r"></a>在此东方炎炽国土，<a id="a-8s"></a>成阿耨多罗三藐三菩提，<a id="a-8t"></a>号曰功德如来、<a id="a-8u"></a>应供、<a id="a-8v"></a>正遍知、<a id="a-8w"></a>明行足、<a id="a-8x"></a>善逝、<a id="a-8y"></a>世间解、<a id="a-8z"></a>无上士、<a id="a-90"></a>调御丈夫、<a id="a-91"></a>天人师、<a id="a-92"></a>佛世尊，<a id="a-93"></a>人寿百岁于中说法，<a id="a-94"></a>作佛事已，<a id="a-95"></a>彼佛过一恒河沙等大劫已，<a id="a-96"></a>入无上涅槃；<a id="a-97"></a>其佛舍利乃至今日，<a id="a-98"></a>在无佛国作于佛事，<a id="a-99"></a>如我无异。<a id="a-9A"></a>第三菩萨名坚固华，<a id="a-9B"></a>于诸三昧勤行精进，<a id="a-9C"></a>以大力势行于布施，<a id="a-9D"></a>于当来世过十恒河沙等大劫，<a id="a-9E"></a>在此北方欢乐世界，<a id="a-9F"></a>成阿耨多罗三藐三菩提，<a id="a-9G"></a>号断爱王如来、<a id="a-9H"></a>应供、<a id="a-9I"></a>正遍知、<a id="a-9J"></a>明行足、<a id="a-9K"></a>善逝、<a id="a-9L"></a>世间解、<a id="a-9M"></a>无上士、<a id="a-9N"></a>调御丈夫、<a id="a-9O"></a>天人师、<a id="a-9P"></a>佛世尊。<a id="a-9Q"></a>第四菩萨名曰慧炽摄取欢喜，<a id="a-9R"></a>过一大劫在此西方可畏世界，<a id="a-9S"></a>人寿百岁于中成阿耨多罗三藐三菩提，<a id="a-9T"></a>号日藏光明无垢尊王如来、<a id="a-9U"></a>应供、<a id="a-9V"></a>正遍知、<a id="a-9W"></a>明行足、<a id="a-9X"></a>善逝、<a id="a-9Y"></a>世间解、<a id="a-9Z"></a>无上士、<a id="a-9a"></a>调御丈夫、<a id="a-9b"></a>天人师、<a id="a-9c"></a>佛世尊。<a id="a-9d"></a>于今我前有二菩萨，<a id="a-9e"></a>一名日光，<a id="a-9f"></a>二名喜臂。<a id="a-9g"></a>未来之世过于无量无边大劫，<a id="a-9h"></a>在此上方灰雾国土，<a id="a-9i"></a>劫名大乱，<a id="a-9j"></a>五浊恶世，<a id="a-9k"></a>多诸烦恼，<a id="a-9l"></a>人寿五十岁，<a id="a-9m"></a>日光菩萨以本愿故，<a id="a-9n"></a>于中成阿耨多罗三藐三菩提，<a id="a-9o"></a>号不思议日光明如来、<a id="a-9p"></a>应供、<a id="a-9q"></a>正遍知、<a id="a-9r"></a>明行足、<a id="a-9s"></a>善逝、<a id="a-9t"></a>世间解、<a id="a-9u"></a>无上士、<a id="a-9v"></a>调御丈夫、<a id="a-9w"></a>天人师、<a id="a-9x"></a>佛世尊，<a id="a-9y"></a>满十岁中具足佛事而般涅槃；<a id="a-9z"></a>即涅槃日，<a id="a-A0"></a>正法亦灭，<a id="a-A1"></a>其后十岁空过无佛。<a id="a-A2"></a>人寿转减至三十岁，<a id="a-A3"></a>喜臂菩萨以本愿故，<a id="a-A4"></a>于中得成阿耨多罗三藐三菩提，<a id="a-A5"></a>号胜日光明如来、<a id="a-A6"></a>应供、<a id="a-A7"></a>正遍知、<a id="a-A8"></a>明行足、<a id="a-A9"></a>善逝、<a id="a-AA"></a>世间解、<a id="a-AB"></a>无上士、<a id="a-AC"></a>调御丈夫、<a id="a-AD"></a>天人师、<a id="a-AE"></a>佛世尊；<a id="a-AF"></a>彼佛世尊亦十岁中，<a id="a-AG"></a>具足佛事而般涅槃，<a id="a-AH"></a>般涅槃已以本愿故，<a id="a-AI"></a>正法住世满七十岁。<a id="a-AJ"></a>时二菩萨在于我前，<a id="a-AK"></a>始得受阿耨多罗三藐三菩提记，<a id="a-AL"></a>以闻记故心生欢喜，<a id="a-AM"></a>头面敬礼，<a id="a-AN"></a>以欢喜故上升虚空高七多罗树，<a id="a-AO"></a>叉手向佛异口同音，<a id="a-AP"></a>而说偈言：</p>
  <p id="aAQ">“‘如来光明，<a id="a-AR"></a> 殊于日月，<a id="a-AS"></a> 能于恶世，<a id="a-AT"></a> 演大智慧，</p>
  <p id="aAU">调御自净，<a id="a-AV"></a> 无有垢秽，<a id="a-AW"></a> 以妙论议，<a id="a-AX"></a> 摧伏外道。</p>
  <p id="aAY">我无量劫，<a id="a-AZ"></a> 修无相定，<a id="a-Aa"></a> 以求无上，<a id="a-Ab"></a> 胜妙菩提，</p>
  <p id="aAc">供养诸佛，<a id="a-Ad"></a> 数如恒沙，<a id="a-Ae"></a> 而过去佛，<a id="a-Af"></a> 不授我记。</p>
  <p id="aAg">世尊离欲，<a id="a-Ah"></a> 心得解脱，<a id="a-Ai"></a> 于黑暗世，<a id="a-Aj"></a> 善为佛事，</p>
  <p id="aAk">为诸失道，<a id="a-Al"></a> 众生说法，<a id="a-Am"></a> 悉令得出，<a id="a-An"></a> 生死漂流。</p>
  <p id="aAo">我今所愿，<a id="a-Ap"></a> 于此自在，<a id="a-Aq"></a> 清净佛法，<a id="a-Ar"></a> 出家修道。</p>
  <p id="aAs">解脱净戒，<a id="a-At"></a> 如说而行，<a id="a-Au"></a> 定心观佛，<a id="a-Av"></a> 如影随行，</p>
  <p id="aAw">不为利养，<a id="a-Ax"></a> 但求正法，<a id="a-Ay"></a> 得闻法已，<a id="a-Az"></a> 服甘露味。</p>
  <p id="aB0">是故世尊，<a id="a-B1"></a> 与我授记，<a id="a-B2"></a> 于未来世，<a id="a-B3"></a> 得无上道。<a id="a-B4"></a>’</p>
  <p id="aB5">“善男子，<a id="a-B6"></a>其余二人故未发心。<a id="a-B7"></a>已发心者，<a id="a-B8"></a>一名日光，<a id="a-B9"></a>二名喜臂；<a id="a-BA"></a>先有四人，<a id="a-BB"></a>一名地得，<a id="a-BC"></a>二名精进净，<a id="a-BD"></a>三名坚固华，<a id="a-BE"></a>四名慧炽摄取欢喜，<a id="a-BF"></a>合有八人。<a id="a-BG"></a>是六菩萨，<a id="a-BH"></a>我初劝其令发阿耨多罗三藐三菩提心。</p>
  <p id="aBI">“善男子，<a id="a-BJ"></a>汝今谛听往昔因缘。<a id="a-BK"></a>过去无量阿僧祇劫，<a id="a-BL"></a>尔时此界名无垢须弥，<a id="a-BM"></a>人寿百岁，<a id="a-BN"></a>有佛出世，<a id="a-BO"></a>号香莲华。<a id="a-BP"></a>般涅槃后像法之中，<a id="a-BQ"></a>我于尔时作大强力转轮圣王，<a id="a-BR"></a>号难沮坏，<a id="a-BS"></a>王阎浮提。<a id="a-BT"></a>千子具足，<a id="a-BU"></a>我悉劝化令发阿耨多罗三藐三菩提心，<a id="a-BV"></a>其后寻于香莲华佛像法之中出家修道，<a id="a-BW"></a>炽然增益佛之遗法；<a id="a-BX"></a>唯除六子，<a id="a-BY"></a>不肯出家发菩提心。<a id="a-BZ"></a>我于尔时数数告言：<a id="a-Ba"></a>‘卿等今者欲何所求？<a id="a-Bb"></a>何以不发无上道心出家修道？<a id="a-Bc"></a>’是时六子作如是言：<a id="a-Bd"></a>‘不应出家。<a id="a-Be"></a>所以者何？<a id="a-Bf"></a>若于末世、<a id="a-Bg"></a>像法出家，<a id="a-Bh"></a>不能成就护持戒聚，<a id="a-Bi"></a>离圣七财。<a id="a-Bj"></a>以不护戒，<a id="a-Bk"></a>没于生死污泥之中，<a id="a-Bl"></a>堕三恶道，<a id="a-Bm"></a>不能得生天上人中。<a id="a-Bn"></a>以是因缘，<a id="a-Bo"></a>我等不能出家修道。<a id="a-Bp"></a>’善男子，<a id="a-Bq"></a>我复重问：<a id="a-Br"></a>‘卿等何以不发无上道心？<a id="a-Bs"></a>’六子答言：<a id="a-Bt"></a>‘若能与我阎浮提者，<a id="a-Bu"></a>然后我当发阿耨多罗三藐三菩提心。<a id="a-Bv"></a>’</p>
  <p id="aBw">“善男子，<a id="a-Bx"></a>我闻是已心生欢喜，<a id="a-By"></a>作是思惟：<a id="a-Bz"></a>‘我今已化阎浮提人，<a id="a-C0"></a>安置三归，<a id="a-C1"></a>受八戒斋，<a id="a-C2"></a>住于三乘。<a id="a-C3"></a>我今当分此阎浮提以为六分与此六子，<a id="a-C4"></a>令其得发无上道心，<a id="a-C5"></a>然后我当出家修道。<a id="a-C6"></a>’思惟是已如其所念，<a id="a-C7"></a>分阎浮提即为六分，<a id="a-C8"></a>赐与诸子寻便出家。<a id="a-C9"></a>尔时，<a id="a-CA"></a>六王各相违戾，<a id="a-CB"></a>不相承顺，<a id="a-CC"></a>互相抄掠，<a id="a-CD"></a>攻伐斗诤，<a id="a-CE"></a>缚束枷锁。<a id="a-CF"></a>尔时，<a id="a-CG"></a>一切阎浮提内，<a id="a-CH"></a>苗稼不登，<a id="a-CI"></a>人民饥饿，<a id="a-CJ"></a>水雨不时，<a id="a-CK"></a>诸树枯悴，<a id="a-CL"></a>不生华实，<a id="a-CM"></a>药草不生，<a id="a-CN"></a>人民、<a id="a-CO"></a>禽兽及诸飞鸟悉皆饥饿，<a id="a-CP"></a>其身炽然犹如火聚。<a id="a-CQ"></a>我于尔时复自思惟：<a id="a-CR"></a>‘我今应当自舍己身肌体血肉，<a id="a-CS"></a>以施众生令其饱满。<a id="a-CT"></a>’作是念已，<a id="a-CU"></a>从其所住阿兰若处，<a id="a-CV"></a>至于人间中路，<a id="a-CW"></a>有山名水爱护。<a id="a-CX"></a>住是山上，<a id="a-CY"></a>复作是愿，<a id="a-CZ"></a>而说偈言：</p>
  <p id="aCa">“‘如我自舍，<a id="a-Cb"></a> 所有身命，<a id="a-Cc"></a> 为大悲心，<a id="a-Cd"></a> 不求果报；</p>
  <p id="aCe">但为利益，<a id="a-Cf"></a> 诸天及人，<a id="a-Cg"></a> 愿作肉山，<a id="a-Ch"></a> 给施众生。</p>
  <p id="aCi">我今所舍，<a id="a-Cj"></a> 妙色端严，<a id="a-Ck"></a> 不求帝释，<a id="a-Cl"></a> 天魔梵王；</p>
  <p id="aCm">但为利益，<a id="a-Cn"></a> 未来人天，<a id="a-Co"></a> 以此血肉，<a id="a-Cp"></a> 施诸众生。</p>
  <p id="aCq">诸天龙神，<a id="a-Cr"></a> 人及非人，<a id="a-Cs"></a> 住山林者，<a id="a-Ct"></a> 今听我言：</p>
  <p id="aCu">为诸众生，<a id="a-Cv"></a> 我起大悲，<a id="a-Cw"></a> 自以血肉，<a id="a-Cx"></a> 而给施之。<a id="a-Cy"></a>’</p>
  <p id="aCz">“善男子，<a id="a-D0"></a>我于尔时作是愿已，<a id="a-D1"></a>诸天搔娆大地，<a id="a-D2"></a>诸山须弥、<a id="a-D3"></a>大海皆六种动，<a id="a-D4"></a>人天大众发声悲号。<a id="a-D5"></a>尔时，<a id="a-D6"></a>我于水爱护山自投其身，<a id="a-D7"></a>以愿力故即成肉山，<a id="a-D8"></a>高一由旬，<a id="a-D9"></a>纵广正等亦一由旬。<a id="a-DA"></a>是时，<a id="a-DB"></a>人民、<a id="a-DC"></a>飞鸟、<a id="a-DD"></a>禽兽，<a id="a-DE"></a>始于是时啖肉饮血。<a id="a-DF"></a>以本愿故，<a id="a-DG"></a>于夜中分增益广大其身，<a id="a-DH"></a>乃至高千由旬，<a id="a-DI"></a>纵广正等亦千由旬。<a id="a-DJ"></a>其边自然而生人头、<a id="a-DK"></a>发、<a id="a-DL"></a>毛、<a id="a-DM"></a>眼、<a id="a-DN"></a>耳、<a id="a-DO"></a>鼻、<a id="a-DP"></a>口、<a id="a-DQ"></a>唇、<a id="a-DR"></a>舌，<a id="a-DS"></a>具足而有。<a id="a-DT"></a>彼诸头中各各有声，<a id="a-DU"></a>而唱是言：<a id="a-DV"></a>‘诸众生等各各自恣随意取用，<a id="a-DW"></a>饮血啖肉，<a id="a-DX"></a>取头、<a id="a-DY"></a>目、<a id="a-DZ"></a>耳、<a id="a-Da"></a>鼻、<a id="a-Db"></a>唇、<a id="a-Dc"></a>舌、<a id="a-Dd"></a>齿等，<a id="a-De"></a>皆令满足；<a id="a-Df"></a>然后悉发阿耨多罗三藐三菩提心，<a id="a-Dg"></a>或发声闻、<a id="a-Dh"></a>辟支佛心。<a id="a-Di"></a>卿等当知，<a id="a-Dj"></a>如是之物悉不可尽，<a id="a-Dk"></a>食之易消，<a id="a-Dl"></a>不夭寿命。<a id="a-Dm"></a>’有明智者食肉饮血，<a id="a-Dn"></a>取其头、<a id="a-Do"></a>目、<a id="a-Dp"></a>耳、<a id="a-Dq"></a>鼻、<a id="a-Dr"></a>舌者，<a id="a-Ds"></a>或发声闻、<a id="a-Dt"></a>辟支佛乘，<a id="a-Du"></a>或发阿耨多罗三藐三菩提心，<a id="a-Dv"></a>或求天上人中富乐。<a id="a-Dw"></a>以本愿故，<a id="a-Dx"></a>身无损减乃至万岁，<a id="a-Dy"></a>阎浮提内人及鬼、<a id="a-Dz"></a>神、<a id="a-E0"></a>飞鸟、<a id="a-E1"></a>禽兽皆悉充足。<a id="a-E2"></a>于万岁中，<a id="a-E3"></a>所施目如一恒河沙，<a id="a-E4"></a>所施血如四大海水，<a id="a-E5"></a>所舍肉如千须弥山，<a id="a-E6"></a>所舍舌如大铁围山，<a id="a-E7"></a>所舍耳如纯陀罗山，<a id="a-E8"></a>所舍鼻如毗富罗山，<a id="a-E9"></a>所舍齿如耆阇崛山，<a id="a-EA"></a>所舍身皮犹如三千大千世界所有地等。</p>
  <p id="aEB">“善男子，<a id="a-EC"></a>汝今当知，<a id="a-ED"></a>我于往昔万岁之中，<a id="a-EE"></a>所舍无量无边阿僧祇身，<a id="a-EF"></a>一寿命中自以血肉给施如是无量无边阿僧祇众生，<a id="a-EG"></a>悉令饱足，<a id="a-EH"></a>乃至一念不生悔心。<a id="a-EI"></a>我于尔时复作是言：<a id="a-EJ"></a>‘若我必定成阿耨多罗三藐三菩提，<a id="a-EK"></a>所愿成就得己利者，<a id="a-EL"></a>我今于此一阎浮提万岁之中，<a id="a-EM"></a>自以血肉给施一切无量众生。<a id="a-EN"></a>如是一恒河沙等万岁，<a id="a-EO"></a>遍满于此无垢须弥三千大千世界作血肉山，<a id="a-EP"></a>一一天下于万岁中自以血、<a id="a-EQ"></a>肉、<a id="a-ER"></a>头、<a id="a-ES"></a>目、<a id="a-ET"></a>耳等给施众生，<a id="a-EU"></a>所谓天、<a id="a-EV"></a>龙、<a id="a-EW"></a>鬼、<a id="a-EX"></a>神、<a id="a-EY"></a>人及非人、<a id="a-EZ"></a>一切畜生，<a id="a-Ea"></a>若在虚空及因地者，<a id="a-Eb"></a>乃至饿鬼悉令满足，<a id="a-Ec"></a>然后劝化安置住于三乘法中。<a id="a-Ed"></a>若遍于此一佛世界满足众生已，<a id="a-Ee"></a>复至十方如一恒河沙等五浊恶世，<a id="a-Ef"></a>复给血、<a id="a-Eg"></a>肉、<a id="a-Eh"></a>头、<a id="a-Ei"></a>目、<a id="a-Ej"></a>耳等，<a id="a-Ek"></a>给施众生悉令充足。<a id="a-El"></a>如是如一恒沙等大劫之中为众生故，<a id="a-Em"></a>自舍身命以施众生，<a id="a-En"></a>若我所愿不成、<a id="a-Eo"></a>不得己利者，<a id="a-Ep"></a>即便欺诳十方世界无量无边诸佛世尊为诸众生转法轮者，<a id="a-Eq"></a>必定不成阿耨多罗三藐三菩提住于生死，<a id="a-Er"></a>毕竟不闻佛声、<a id="a-Es"></a>法声、<a id="a-Et"></a>比丘僧声、<a id="a-Eu"></a>波罗蜜声、<a id="a-Ev"></a>力无畏声乃至一切诸善根声。<a id="a-Ew"></a>若我不能成就舍身布施充足诸众生者，<a id="a-Ex"></a>常堕阿鼻地狱。<a id="a-Ey"></a>’善男子，<a id="a-Ez"></a>我于往昔如是所愿皆悉成就。<a id="a-F0"></a>于一一天下舍身血肉，<a id="a-F1"></a>给施众生悉令饱满，<a id="a-F2"></a>如是次第遍满十方如恒河沙等诸佛世界，<a id="a-F3"></a>舍身血肉给施众生悉令满足。<a id="a-F4"></a>善男子，<a id="a-F5"></a>汝今当知，<a id="a-F6"></a>我于尔时为檀波罗蜜舍身布施，<a id="a-F7"></a>如是次第施于眼目，<a id="a-F8"></a>其聚满此阎浮提内高至忉利天。<a id="a-F9"></a>善男子，<a id="a-FA"></a>是名如来略说舍身檀波罗蜜。</p>
  <p id="aFB">“复次，<a id="a-FC"></a>善男子，<a id="a-FD"></a>如是复过无量无边阿僧祇劫，<a id="a-FE"></a>尔时此界转名月电，<a id="a-FF"></a>亦五浊世。<a id="a-FG"></a>我于尔时作转轮圣王，<a id="a-FH"></a>王阎浮提，<a id="a-FI"></a>号灯光明，<a id="a-FJ"></a>亦教无量无边阿僧祇人，<a id="a-FK"></a>安止住于诸善法中，<a id="a-FL"></a>亦如上说。<a id="a-FM"></a>作是事已，<a id="a-FN"></a>游在园林观看土地，<a id="a-FO"></a>见有一人身被束缚，<a id="a-FP"></a>我即问言：<a id="a-FQ"></a>‘此何所犯？<a id="a-FR"></a>’大臣白言：<a id="a-FS"></a>‘诸有田作所得谷麦，<a id="a-FT"></a>应为六分，<a id="a-FU"></a>一分入官。<a id="a-FV"></a>是人不顺王法，<a id="a-FW"></a>不肯输送，<a id="a-FX"></a>是故被缚。<a id="a-FY"></a>’我于尔时即敕令放，<a id="a-FZ"></a>从今已后不须强取。<a id="a-Fa"></a>大臣答言：<a id="a-Fb"></a>‘是人民中，<a id="a-Fc"></a>乃至无有一人生欢喜心，<a id="a-Fd"></a>以义送之。<a id="a-Fe"></a>今诸王子、<a id="a-Ff"></a>后宫、<a id="a-Fg"></a>眷属、<a id="a-Fh"></a>贵人、<a id="a-Fi"></a>婇女，<a id="a-Fj"></a>诸所资用饮食之具，<a id="a-Fk"></a>一切皆从他边强取，<a id="a-Fl"></a>无有一人清净心与。<a id="a-Fm"></a>’我闻是已，<a id="a-Fn"></a>心大忧愁，<a id="a-Fo"></a>即自思惟：<a id="a-Fp"></a>‘此阎浮提，<a id="a-Fq"></a>当持与谁？<a id="a-Fr"></a>’尔时，<a id="a-Fs"></a>我有五百诸子，<a id="a-Ft"></a>先已令发无上道心：<a id="a-Fu"></a>‘当分此地为五百分，<a id="a-Fv"></a>等与诸子。<a id="a-Fw"></a>我当出家至阿兰若处，<a id="a-Fx"></a>修诸仙法，<a id="a-Fy"></a>学梵净行。<a id="a-Fz"></a>’思惟是已，<a id="a-G0"></a>寻分此地为五百分，<a id="a-G1"></a>等与诸子，<a id="a-G2"></a>即便出家，<a id="a-G3"></a>至南海边郁头摩树大林之中，<a id="a-G4"></a>食诸果子渐渐修学，<a id="a-G5"></a>得五神通。</p>
  <p id="aG6">“善男子，<a id="a-G7"></a>时阎浮提有五百商人，<a id="a-G8"></a>入于大海欲采珍宝。<a id="a-G9"></a>有一商主名曰满月，<a id="a-GA"></a>此人先世福德缘故，<a id="a-GB"></a>得如所愿至于宝渚，<a id="a-GC"></a>多取种种诸珍宝已，<a id="a-GD"></a>即欲发引还阎浮提。<a id="a-GE"></a>尔时，<a id="a-GF"></a>海神高声涕哭，<a id="a-GG"></a>多有诸龙心怀瞋恚欲害商人。<a id="a-GH"></a>有一龙王名曰马坚，<a id="a-GI"></a>是大菩萨，<a id="a-GJ"></a>以本愿故生于龙中，<a id="a-GK"></a>起发悲心救护诸商，<a id="a-GL"></a>令得安隐过于大海至彼岸边，<a id="a-GM"></a>龙王然后还本住处。<a id="a-GN"></a>尔时，<a id="a-GO"></a>复有大恶罗刹，<a id="a-GP"></a>随逐商人如影随形欲为虐害。<a id="a-GQ"></a>是恶罗刹即于其日放大恶风，<a id="a-GR"></a>时诸商人迷闷失道，<a id="a-GS"></a>生大怖畏失声号哭，<a id="a-GT"></a>称唤诸天摩醯首罗、<a id="a-GU"></a>水神、<a id="a-GV"></a>地神、<a id="a-GW"></a>火神、<a id="a-GX"></a>风神，<a id="a-GY"></a>复称父母、<a id="a-GZ"></a>妻子、<a id="a-Ga"></a>眷属，<a id="a-Gb"></a>愿救济我。<a id="a-Gc"></a>善男子，<a id="a-Gd"></a>我于尔时以净天耳闻其音声，<a id="a-Ge"></a>寻往其所，<a id="a-Gf"></a>以柔软音而慰抚之：<a id="a-Gg"></a>‘莫生怖畏，<a id="a-Gh"></a>当示汝道，<a id="a-Gi"></a>令汝安隐还阎浮提。<a id="a-Gj"></a>’善男子，<a id="a-Gk"></a>我于尔时白叠缚臂，<a id="a-Gl"></a>以油灌之，<a id="a-Gm"></a>燃以为炬，<a id="a-Gn"></a>发真实言：<a id="a-Go"></a>‘我先以于郁头摩林，<a id="a-Gp"></a>三十年中专精修行四无量心，<a id="a-Gq"></a>为诸众生食啖果子，<a id="a-Gr"></a>劝化八万四千诸龙、<a id="a-Gs"></a>夜叉、<a id="a-Gt"></a>神等，<a id="a-Gu"></a>不退转于阿耨多罗三藐三菩提。<a id="a-Gv"></a>以是善根因缘，<a id="a-Gw"></a>今燃此臂为示道故，<a id="a-Gx"></a>令是诸商安隐得还阎浮提中。<a id="a-Gy"></a>’燃臂乃至七日七夜，<a id="a-Gz"></a>此诸商人寻便安隐还阎浮提。<a id="a-H0"></a>善男子，<a id="a-H1"></a>我于尔时复作善愿：<a id="a-H2"></a>‘若阎浮提无诸珍宝，<a id="a-H3"></a>若我必成阿耨多罗三藐三菩提得己利者，<a id="a-H4"></a>当作商主，<a id="a-H5"></a>于一一天下七反雨宝。<a id="a-H6"></a>复入大海取如意珠，<a id="a-H7"></a>于一一天下复雨种种杂厕宝物，<a id="a-H8"></a>如是次第遍此世界，<a id="a-H9"></a>乃至十方无量无边阿僧祇诸世界中亦复如是。<a id="a-HA"></a>’善男子，<a id="a-HB"></a>我于往昔诸所发愿皆悉成就，<a id="a-HC"></a>如恒河沙等大劫中，<a id="a-HD"></a>常作无上萨薄之主，<a id="a-HE"></a>于恒河沙等五浊恶世雨种种珍宝，<a id="a-HF"></a>一日之中七反雨之。<a id="a-HG"></a>如是利益无量众生，<a id="a-HH"></a>悉令珍宝得满足已，<a id="a-HI"></a>然后劝化安止令住于三乘中。<a id="a-HJ"></a>善男子，<a id="a-HK"></a>汝今当知即是如来舍诸珍宝，<a id="a-HL"></a>为得诸相善根因缘。</p>
  <p id="aHM">“复次，<a id="a-HN"></a>善男子，<a id="a-HO"></a>如是复过无量无边阿僧祇劫，<a id="a-HP"></a>此佛世界转名为网，<a id="a-HQ"></a>劫名知具足，<a id="a-HR"></a>其世五浊，<a id="a-HS"></a>人民寿命满五万岁。<a id="a-HT"></a>以本愿故生阎浮提婆罗门家，<a id="a-HU"></a>字曰须香，<a id="a-HV"></a>读诵外典阐陀章句。<a id="a-HW"></a>尔时，<a id="a-HX"></a>众生多著常见，<a id="a-HY"></a>互共斗诤起怨贼想。<a id="a-HZ"></a>我于尔时以强力势，<a id="a-Ha"></a>为诸众生说五受阴犹如怨家，<a id="a-Hb"></a>说十二入如空聚落，<a id="a-Hc"></a>说十二缘其性生灭，<a id="a-Hd"></a>开示分别阿那婆那令其修学，<a id="a-He"></a>复作是言：<a id="a-Hf"></a>‘仁等今者可发无上菩提之心，<a id="a-Hg"></a>所作善根应生回向。<a id="a-Hh"></a>’我于是时自然而得五通神仙。<a id="a-Hi"></a>尔时，<a id="a-Hj"></a>复有无量无边阿僧祇人，<a id="a-Hk"></a>受我教故悉得五通。<a id="a-Hl"></a>复有无量无边众生，<a id="a-Hm"></a>远离斗诤灭除怨憎，<a id="a-Hn"></a>出家入山食果蓏子，<a id="a-Ho"></a>昼夜修集四无量心。<a id="a-Hp"></a>是劫欲尽，<a id="a-Hq"></a>是诸人等各各分散，<a id="a-Hr"></a>游阎浮提教化众生，<a id="a-Hs"></a>令离斗诤，<a id="a-Ht"></a>除灭怨憎，<a id="a-Hu"></a>悉使寂静，<a id="a-Hv"></a>或有水旱、<a id="a-Hw"></a>暴风、<a id="a-Hx"></a>恶雨皆令除灭，<a id="a-Hy"></a>其地柔软，<a id="a-Hz"></a>五谷成熟食啖滋味。<a id="a-I0"></a>以劫欲尽，<a id="a-I1"></a>众生复为种种病苦之所缠恼。</p>
  <p id="aI2">“善男子，<a id="a-I3"></a>我于尔时寻复思惟：<a id="a-I4"></a>‘若我不能除众生病，<a id="a-I5"></a>我则不成阿耨多罗三藐三菩提。<a id="a-I6"></a>为诸众生断除烦恼，<a id="a-I7"></a>我今当以何等方便除众生病？<a id="a-I8"></a>唯有聚集一切大众释天、<a id="a-I9"></a>梵天、<a id="a-IA"></a>四天王等，<a id="a-IB"></a>及诸天仙、<a id="a-IC"></a>龙仙、<a id="a-ID"></a>人仙，<a id="a-IE"></a>问诸医方合集诸草，<a id="a-IF"></a>种种咒术以疗众病。<a id="a-IG"></a>’思惟是已，<a id="a-IH"></a>即以神力至释天、<a id="a-II"></a>梵天、<a id="a-IJ"></a>四天大王及诸天、<a id="a-IK"></a>神、<a id="a-IL"></a>龙、<a id="a-IM"></a>人仙所，<a id="a-IN"></a>作如是言：<a id="a-IO"></a>‘有毗陀山，<a id="a-IP"></a>愿诸仁等皆共来集。<a id="a-IQ"></a>’尔时，<a id="a-IR"></a>大众闻是言已，<a id="a-IS"></a>皆悉集聚；<a id="a-IT"></a>既集聚已，<a id="a-IU"></a>皆共诵持毗陀咒术，<a id="a-IV"></a>以是力故能却一切诸恶鬼神，<a id="a-IW"></a>拥护众生；<a id="a-IX"></a>复修医方，<a id="a-IY"></a>能治痰癊、<a id="a-IZ"></a>风寒、<a id="a-Ia"></a>冷热，<a id="a-Ib"></a>以是因缘，<a id="a-Ic"></a>令无量无边阿僧祇人离诸苦恼。</p>
  <p id="aId">“善男子，<a id="a-Ie"></a>我于尔时复更作愿：<a id="a-If"></a>‘若我已为此一天下无量众生，<a id="a-Ig"></a>作智慧光安止住于三乘法中，<a id="a-Ih"></a>闭三恶门，<a id="a-Ii"></a>通天人路，<a id="a-Ij"></a>除诸病苦令得欢乐。<a id="a-Ik"></a>复当次第为无量无边阿僧祇人，<a id="a-Il"></a>作智慧光乃至欢乐。<a id="a-Im"></a>以是善根因缘果报故，<a id="a-In"></a>令我所愿皆得成就逮得己利。<a id="a-Io"></a>如我已为此一天下无量无边阿僧祇人，<a id="a-Ip"></a>闭三恶道，<a id="a-Iq"></a>通天人路；<a id="a-Ir"></a>为诸病者，<a id="a-Is"></a>请诸天龙神仙之人，<a id="a-It"></a>集毗罗山修毗陀咒，<a id="a-Iu"></a>令无量无边阿僧祇人，<a id="a-Iv"></a>悉得离病受于快乐。<a id="a-Iw"></a>如是遍满此网世界，<a id="a-Ix"></a>利益一切在在处处无量众生安住三乘，<a id="a-Iy"></a>闭三恶道，<a id="a-Iz"></a>通天人路；<a id="a-J0"></a>复为如是世界病者，<a id="a-J1"></a>请诸天龙神仙之人，<a id="a-J2"></a>集毗罗山修毗陀咒，<a id="a-J3"></a>令此世界无量无边阿僧祇人，<a id="a-J4"></a>悉得离病受于快乐。<a id="a-J5"></a>如此世界，<a id="a-J6"></a>乃至十方如恒河沙等五浊恶世亦复如是。<a id="a-J7"></a>’</p>
  <p id="aJ8">“善男子，<a id="a-J9"></a>我于尔时在网世界，<a id="a-JA"></a>乃至十方恒河沙五浊恶世，<a id="a-JB"></a>诸所作愿皆得成就。<a id="a-JC"></a>善男子，<a id="a-JD"></a>汝今当知，<a id="a-JE"></a>即是如来为菩萨时，<a id="a-JF"></a>增益智慧修菩萨道。<a id="a-JG"></a>是名如来爱护三业善根种子。<a id="a-JH"></a>”</p>
 </body>
</html>