<!doctype html>
<html id="z3IBTfyMT" data-ver="1390">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘五大部外重译经">
  <meta period="北凉">
 </head>
 <body>
  <h1 id="a1">悲华经卷第二</h1>
  <h2 id="a2">大施品第三之一</h2>
  <p id="a3">尔时，<a id="a-4"></a>会中有菩萨摩诃萨，<a id="a-5"></a>名曰寂意，<a id="a-6"></a>瞻睹如来种种神化已，<a id="a-7"></a>白佛言：<a id="a-8"></a>“世尊，<a id="a-9"></a>何因缘故，<a id="a-A"></a>其余诸佛所有世界，<a id="a-B"></a>清净微妙种种庄严，<a id="a-C"></a>离于五浊，<a id="a-D"></a>无诸秽恶，<a id="a-E"></a>其中纯有诸大菩萨，<a id="a-F"></a>成就种种无量功德受诸快乐？<a id="a-G"></a>其土乃至无有声闻、<a id="a-H"></a>辟支佛名，<a id="a-I"></a>何况当有二乘之实？<a id="a-J"></a>今我世尊，<a id="a-K"></a>何因何缘，<a id="a-L"></a>处斯秽恶不净世界，<a id="a-M"></a>命浊、<a id="a-N"></a>劫浊、<a id="a-O"></a>众生浊、<a id="a-P"></a>见浊、<a id="a-Q"></a>烦恼浊，<a id="a-R"></a>于是五浊恶世之中，<a id="a-S"></a>成阿耨多罗三藐三菩提，<a id="a-T"></a>在四众中说三乘法？<a id="a-U"></a>以何缘故，<a id="a-V"></a>不取如是清净世界，<a id="a-W"></a>而不远离五浊恶世？<a id="a-X"></a>”</p>
  <p id="aY">佛告寂意菩萨摩诃萨：<a id="a-Z"></a>“善男子，<a id="a-a"></a>菩萨摩诃萨以本愿故取净妙国，<a id="a-b"></a>亦以愿故取不净土。<a id="a-c"></a>何以故？<a id="a-d"></a>善男子，<a id="a-e"></a>菩萨摩诃萨成就大悲故，<a id="a-f"></a>取斯弊恶不净土耳！<a id="a-g"></a>是故吾以本愿，<a id="a-h"></a>处此不净秽恶世界，<a id="a-i"></a>成阿耨多罗三藐三菩提。<a id="a-j"></a>善男子，<a id="a-k"></a>汝今谛听，<a id="a-l"></a>善思念之，<a id="a-m"></a>善受善持，<a id="a-n"></a>吾今当说。<a id="a-o"></a>”时诸菩萨受教而听。</p>
  <p id="ap">佛告寂意菩萨：<a id="a-q"></a>“善男子，<a id="a-r"></a>我于往昔过恒河沙等阿僧祇劫，<a id="a-s"></a>此佛世界名删提岚，<a id="a-t"></a>是时大劫名曰善持。<a id="a-u"></a>于彼劫中，<a id="a-v"></a>有转轮圣王名无诤念，<a id="a-w"></a>主四天下。<a id="a-x"></a>有一大臣名曰宝海，<a id="a-y"></a>是梵志种，<a id="a-z"></a>善知占相。<a id="a-10"></a>时生一子，<a id="a-11"></a>有三十二相璎珞其身，<a id="a-12"></a>八十种好次第庄严，<a id="a-13"></a>以百福德成就一相，<a id="a-14"></a>常光一寻，<a id="a-15"></a>其身圆足如尼拘卢树，<a id="a-16"></a>谛观一相无有厌足。<a id="a-17"></a>当其生时，<a id="a-18"></a>有百千诸天来共供养，<a id="a-19"></a>因为作字号曰宝藏。<a id="a-1A"></a>其后长大，<a id="a-1B"></a>剃除须发，<a id="a-1C"></a>法服出家，<a id="a-1D"></a>成阿耨多罗三藐三菩提，<a id="a-1E"></a>还号宝藏如来、<a id="a-1F"></a>应、<a id="a-1G"></a>正遍知、<a id="a-1H"></a>明行足、<a id="a-1I"></a>善逝、<a id="a-1J"></a>世间解、<a id="a-1K"></a>无上士、<a id="a-1L"></a>调御丈夫、<a id="a-1M"></a>天人师、<a id="a-1N"></a>佛世尊，<a id="a-1O"></a>即转法轮，<a id="a-1P"></a>令百千无量亿那由他诸众生等，<a id="a-1Q"></a>得生人天，<a id="a-1R"></a>或得解脱。<a id="a-1S"></a>如是利益诸天人已，<a id="a-1T"></a>与百千亿那由他声闻大众恭敬围绕，<a id="a-1U"></a>次第游行城邑聚落，<a id="a-1V"></a>渐到一城名安周罗，<a id="a-1W"></a>即是圣王所治之处。<a id="a-1X"></a>去城不远，<a id="a-1Y"></a>有一园林名曰阎浮，<a id="a-1Z"></a>尔时如来与百千无量亿那由他声闻大众止顿此林。<a id="a-1a"></a>时转轮王闻宝藏佛与百千无量亿那由他大声闻众，<a id="a-1b"></a>次第游行至阎浮林，<a id="a-1c"></a>尔时圣王便作是念：<a id="a-1d"></a>‘我今当往至于佛所，<a id="a-1e"></a>礼拜围绕，<a id="a-1f"></a>供养恭敬，<a id="a-1g"></a>尊重赞叹。<a id="a-1h"></a>’作是念已，<a id="a-1i"></a>即便自以圣王神力，<a id="a-1j"></a>与无量大众前后围绕，<a id="a-1k"></a>出安周罗城向阎浮林，<a id="a-1l"></a>既至林外，<a id="a-1m"></a>如法下车，<a id="a-1n"></a>步至佛所；<a id="a-1o"></a>到已，<a id="a-1p"></a>头面礼足，<a id="a-1q"></a>右绕三匝，<a id="a-1r"></a>却坐一面。</p>
  <p id="a1s">“善男子，<a id="a-1t"></a>尔时宝藏多陀阿伽度阿罗呵三藐三佛陀，<a id="a-1u"></a>即为圣王说于正法，<a id="a-1v"></a>以种种方便示教利喜，<a id="a-1w"></a>说是法已默然而止。<a id="a-1x"></a>时转轮王便从座起，<a id="a-1y"></a>长跪叉手，<a id="a-1z"></a>前白佛言：<a id="a-20"></a>‘唯愿如来及诸圣众，<a id="a-21"></a>于三月中受我供养衣被、<a id="a-22"></a>饮食、<a id="a-23"></a>卧具、<a id="a-24"></a>汤药。<a id="a-25"></a>’善男子，<a id="a-26"></a>彼时如来默然许之。<a id="a-27"></a>时王即知佛已许可，<a id="a-28"></a>头面作礼，<a id="a-29"></a>绕佛三匝，<a id="a-2A"></a>欢喜而去。<a id="a-2B"></a>时转轮王告诸小王、<a id="a-2C"></a>大臣、<a id="a-2D"></a>人民及其眷属，<a id="a-2E"></a>作如是言：<a id="a-2F"></a>‘汝等知不？<a id="a-2G"></a>我今已请宝藏如来及其大众，<a id="a-2H"></a>终竟三月奉诸所安。<a id="a-2I"></a>自我所用爱重之物，<a id="a-2J"></a>诸供养具、<a id="a-2K"></a>僮使仆从，<a id="a-2L"></a>我今悉舍，<a id="a-2M"></a>以奉施佛及诸圣众。<a id="a-2N"></a>汝等今者亦当如是，<a id="a-2O"></a>舍所重物、<a id="a-2P"></a>诸供养具、<a id="a-2Q"></a>僮使仆从，<a id="a-2R"></a>以奉施佛及诸圣众。<a id="a-2S"></a>’诸人闻已，<a id="a-2T"></a>即便受教，<a id="a-2U"></a>欢喜奉行。<a id="a-2V"></a>时主宝臣于阎浮林中以纯金为地，<a id="a-2W"></a>于其地上作七宝楼。<a id="a-2X"></a>其楼四门，<a id="a-2Y"></a>七宝所成。<a id="a-2Z"></a>七宝行树，<a id="a-2a"></a>其树皆悬宝衣、<a id="a-2b"></a>璎珞、<a id="a-2c"></a>种种真珠、<a id="a-2d"></a>妙好宝盖及诸宝器以用庄严。<a id="a-2e"></a>复有诸香妙宝华果以庄校树，<a id="a-2f"></a>散种种华。<a id="a-2g"></a>綩綖缯纩以为敷具，<a id="a-2h"></a>悬诸缯幡。<a id="a-2i"></a>圣王金轮于楼观前悬处虚空去地七尺，<a id="a-2j"></a>令白象宝在如来后持七宝树。<a id="a-2k"></a>其树复有真珠、<a id="a-2l"></a>缯帛、<a id="a-2m"></a>种种璎珞以用庄校。<a id="a-2n"></a>其上复有七宝妙盖，<a id="a-2o"></a>使玉女宝于如来前，<a id="a-2p"></a>磨牛头栴檀及黑沉水用散佛上。<a id="a-2q"></a>以摩尼珠宝置于佛前，<a id="a-2r"></a>宝珠、<a id="a-2s"></a>金轮二光微妙，<a id="a-2t"></a>常明遍满阎浮檀林昼夜无异。<a id="a-2u"></a>宝藏如来常身光明微妙清净，<a id="a-2v"></a>遍满三千大千世界。<a id="a-2w"></a>以牛头栴檀为一一声闻作诸床榻，<a id="a-2x"></a>一一床边牛头栴檀以为机蹬，<a id="a-2y"></a>一一座后有白象宝持七宝树种种庄严亦如如来，<a id="a-2z"></a>一一座前有玉女宝磨牛头栴檀及黑沉水散以供养，<a id="a-30"></a>于此一一声闻座前各各安置摩尼宝珠。<a id="a-31"></a>其园林中作种种妓乐，<a id="a-32"></a>其园外边有四兵宝周匝围绕。</p>
  <p id="a33">“善男子，<a id="a-34"></a>是转轮王清旦出城向于佛所，<a id="a-35"></a>既至林外，<a id="a-36"></a>如法下车，<a id="a-37"></a>步至佛所；<a id="a-38"></a>至佛所已，<a id="a-39"></a>头面礼足，<a id="a-3A"></a>右绕三匝，<a id="a-3B"></a>自行澡水，<a id="a-3C"></a>手自斟酌上妙肴馔。<a id="a-3D"></a>佛及大众饮食已讫，<a id="a-3E"></a>舍钵漱口。<a id="a-3F"></a>时转轮王手执宝扇，<a id="a-3G"></a>以扇如来及一一声闻。<a id="a-3H"></a>时王千子及八万四千诸小王等，<a id="a-3I"></a>悉皆供养一一声闻，<a id="a-3J"></a>如转轮王供养世尊。<a id="a-3K"></a>寻于食后，<a id="a-3L"></a>有百千无量亿那由他众生入阎浮林，<a id="a-3M"></a>于如来所听受正法。<a id="a-3N"></a>尔时，<a id="a-3O"></a>虚空中有百千无量亿那由他诸天，<a id="a-3P"></a>散诸天华，<a id="a-3Q"></a>作天妓乐，<a id="a-3R"></a>以供养佛。<a id="a-3S"></a>是时，<a id="a-3T"></a>虚空中有天衣、<a id="a-3U"></a>璎珞、<a id="a-3V"></a>种种宝盖而自回转。<a id="a-3W"></a>复有四万青衣夜叉，<a id="a-3X"></a>于栴檀林取牛头栴檀，<a id="a-3Y"></a>为佛大众燃火熟食。<a id="a-3Z"></a>时转轮王，<a id="a-3a"></a>其夜于佛及大众前，<a id="a-3b"></a>燃百千无量亿那由他灯。<a id="a-3c"></a>善男子，<a id="a-3d"></a>时转轮王顶戴一灯，<a id="a-3e"></a>肩荷二灯，<a id="a-3f"></a>左右手中执持四灯，<a id="a-3g"></a>其二膝上各置一灯，<a id="a-3h"></a>两足趺上亦各一灯，<a id="a-3i"></a>如是竟夜供养如来。<a id="a-3j"></a>佛神力故，<a id="a-3k"></a>身心快乐，<a id="a-3l"></a>无有疲极，<a id="a-3m"></a>譬如比丘入第三禅，<a id="a-3n"></a>转轮圣王所受快乐亦复如是，<a id="a-3o"></a>如是供养终竟三月。<a id="a-3p"></a>时王千子及八万四千诸小王等，<a id="a-3q"></a>百千无量亿那由他众，<a id="a-3r"></a>亦以妙食供养一一诸声闻等，<a id="a-3s"></a>亦如圣王所食肴馔，<a id="a-3t"></a>亦满三月。<a id="a-3u"></a>其玉女宝亦以种种华香供养，<a id="a-3v"></a>如转轮王供养于佛，<a id="a-3w"></a>等无差别。<a id="a-3x"></a>其余众生华香供养，<a id="a-3y"></a>亦如玉女供养声闻，<a id="a-3z"></a>无有异也。</p>
  <p id="a40">“善男子，<a id="a-41"></a>时转轮王过三月已，<a id="a-42"></a>以主藏宝臣贡上如来，<a id="a-43"></a>阎浮檀金作龙头璎八万四千，<a id="a-44"></a>上金轮宝、<a id="a-45"></a>白象、<a id="a-46"></a>绀马、<a id="a-47"></a>摩尼珠宝、<a id="a-48"></a>妙好火珠、<a id="a-49"></a>主藏臣宝、<a id="a-4A"></a>主四兵宝，<a id="a-4B"></a>诸小王等安周罗城诸小城邑七宝衣树、<a id="a-4C"></a>妙宝华聚、<a id="a-4D"></a>种种宝盖，<a id="a-4E"></a>转轮圣王所著妙衣、<a id="a-4F"></a>种种华鬘、<a id="a-4G"></a>上妙璎珞、<a id="a-4H"></a>七宝妙车、<a id="a-4I"></a>种种宝床、<a id="a-4J"></a>七宝头目、<a id="a-4K"></a>校络宝网、<a id="a-4L"></a>阎浮金锁、<a id="a-4M"></a>宝真珠贯、<a id="a-4N"></a>上妙履屣、<a id="a-4O"></a>綩綖茵蓐、<a id="a-4P"></a>微妙机蹬、<a id="a-4Q"></a>七宝器物、<a id="a-4R"></a>钟鼓妓乐、<a id="a-4S"></a>宝铃珂贝、<a id="a-4T"></a>园林幢幡、<a id="a-4U"></a>宝灌灯烛、<a id="a-4V"></a>七宝鸟兽、<a id="a-4W"></a>杂厕妙扇、<a id="a-4X"></a>种种诸药，<a id="a-4Y"></a>如是等物各八万四千，<a id="a-4Z"></a>以用奉施佛及圣众。<a id="a-4a"></a>作是施已，<a id="a-4b"></a>白佛言：<a id="a-4c"></a>‘世尊，<a id="a-4d"></a>我国多事，<a id="a-4e"></a>有诸不及，<a id="a-4f"></a>今我悔过。<a id="a-4g"></a>唯愿如来久住此园，<a id="a-4h"></a>复当令我数得往来，<a id="a-4i"></a>礼拜围绕，<a id="a-4j"></a>恭敬供养，<a id="a-4k"></a>尊重赞叹。<a id="a-4l"></a>’彼王诸子在佛前坐，<a id="a-4m"></a>一一王子复各请佛及比丘僧：<a id="a-4n"></a>‘终竟三月奉诸所安，<a id="a-4o"></a>唯愿许可。<a id="a-4p"></a>’尔时，<a id="a-4q"></a>如来默然许之。<a id="a-4r"></a>时转轮王已知如来受诸子请，<a id="a-4s"></a>头面礼佛及比丘僧，<a id="a-4t"></a>右绕三匝，<a id="a-4u"></a>欢喜而去。</p>
  <p id="a4v">“善男子，<a id="a-4w"></a>时王千子第一太子，<a id="a-4x"></a>名曰不眴，<a id="a-4y"></a>终竟三月供养如来及比丘僧，<a id="a-4z"></a>奉诸所安一如圣王。<a id="a-50"></a>时转轮王日至佛所，<a id="a-51"></a>瞻睹尊颜及比丘僧听受妙法。<a id="a-52"></a>善男子，<a id="a-53"></a>尔时大臣宝海梵志，<a id="a-54"></a>周遍到于阎浮提内男子、<a id="a-55"></a>女人、<a id="a-56"></a>童男、<a id="a-57"></a>童女一切人所，<a id="a-58"></a>乞求所须。<a id="a-59"></a>尔时，<a id="a-5A"></a>梵志先要施主：<a id="a-5B"></a>‘汝今若能归依三宝，<a id="a-5C"></a>发阿耨多罗三藐三菩提心者，<a id="a-5D"></a>然后乃当受汝所施。<a id="a-5E"></a>’时阎浮提一切众生，<a id="a-5F"></a>其中乃至无有一人不从梵志受三归依发阿耨多罗三藐三菩提心者。<a id="a-5G"></a>既令诸人受教诫已，<a id="a-5H"></a>即便受其所施之物。<a id="a-5I"></a>尔时，<a id="a-5J"></a>梵志令百千亿无量众生住三福处，<a id="a-5K"></a>及发阿耨多罗三藐三菩提心。<a id="a-5L"></a>太子不眴供养如来及比丘僧竟三月已，<a id="a-5M"></a>所奉哒嚫，<a id="a-5N"></a>八万四千金龙头璎，<a id="a-5O"></a>唯无圣王金轮、<a id="a-5P"></a>白象、<a id="a-5Q"></a>绀马、<a id="a-5R"></a>玉女、<a id="a-5S"></a>藏臣、<a id="a-5T"></a>主兵、<a id="a-5U"></a>摩尼宝珠；<a id="a-5V"></a>其余所有金轮、<a id="a-5W"></a>象、<a id="a-5X"></a>马、<a id="a-5Y"></a>妙好火珠、<a id="a-5Z"></a>童男童女、<a id="a-5a"></a>七宝衣树、<a id="a-5b"></a>七宝华聚、<a id="a-5c"></a>种种宝盖、<a id="a-5d"></a>微妙衣服、<a id="a-5e"></a>种种华鬘、<a id="a-5f"></a>上好璎珞、<a id="a-5g"></a>七宝妙车、<a id="a-5h"></a>种种宝床、<a id="a-5i"></a>七宝头目、<a id="a-5j"></a>校络宝网、<a id="a-5k"></a>阎浮金锁、<a id="a-5l"></a>宝真珠贯、<a id="a-5m"></a>上妙履屣、<a id="a-5n"></a>綩綖茵蓐、<a id="a-5o"></a>微妙机蹬、<a id="a-5p"></a>七宝器物、<a id="a-5q"></a>钟鼓妓乐、<a id="a-5r"></a>宝铃珂贝、<a id="a-5s"></a>园林幢幡、<a id="a-5t"></a>宝灌灯烛、<a id="a-5u"></a>七宝鸟兽、<a id="a-5v"></a>杂厕妙扇、<a id="a-5w"></a>种种诸药，<a id="a-5x"></a>如是等物各八万四千，<a id="a-5y"></a>以奉献佛及比丘僧。<a id="a-5z"></a>作是施已，<a id="a-60"></a>白佛言：<a id="a-61"></a>‘世尊，<a id="a-62"></a>所有不及，<a id="a-63"></a>今日悔过。<a id="a-64"></a>’时第二王子名曰尼摩，<a id="a-65"></a>终竟三月供养如来及比丘僧，<a id="a-66"></a>如不眴太子所奉哒嚫，<a id="a-67"></a>如上所说。<a id="a-68"></a>第三王子名曰王众，<a id="a-69"></a>第四王子名能伽罗，<a id="a-6A"></a>第五王子名曰无所畏，<a id="a-6B"></a>第六王子名曰虚空，<a id="a-6C"></a>第七王子名曰善臂，<a id="a-6D"></a>第八王子名曰泯图，<a id="a-6E"></a>第九王子名曰蜜苏，<a id="a-6F"></a>第十王子名曰濡心，<a id="a-6G"></a>十一王子名瞢伽奴，<a id="a-6H"></a>十二王子名摩樗满，<a id="a-6I"></a>十三王子名摩奴摸，<a id="a-6J"></a>十四王子名摩嗟粗满，<a id="a-6K"></a>十五王子名摩阇奴，<a id="a-6L"></a>十六王子名曰无垢，<a id="a-6M"></a>十七王子名阿阇满，<a id="a-6N"></a>十八王子名曰无缺，<a id="a-6O"></a>十九王子名曰义云，<a id="a-6P"></a>二十王子名因陀罗，<a id="a-6Q"></a>二十一名尼婆卢，<a id="a-6R"></a>二十二名尼伽珠，<a id="a-6S"></a>二十三名曰月念，<a id="a-6T"></a>二十四名曰日念，<a id="a-6U"></a>二十五名曰王念，<a id="a-6V"></a>二十六名金刚念，<a id="a-6W"></a>二十七名忍辱念，<a id="a-6X"></a>二十八名曰住念，<a id="a-6Y"></a>二十九名曰远念，<a id="a-6Z"></a>三十名曰宝念，<a id="a-6a"></a>三十一名罗睺，<a id="a-6b"></a>三十二名罗睺力，<a id="a-6c"></a>三十三名罗睺质多罗，<a id="a-6d"></a>三十四名罗摩质多罗，<a id="a-6e"></a>三十五名曰国财，<a id="a-6f"></a>三十六名曰欲转，<a id="a-6g"></a>三十七名兰陀满，<a id="a-6h"></a>三十八名罗刹卢苏，<a id="a-6i"></a>三十九名罗耶输，<a id="a-6j"></a>四十名炎磨，<a id="a-6k"></a>四十一名夜婆满，<a id="a-6l"></a>四十二名夜阇卢，<a id="a-6m"></a>四十三名夜磨区，<a id="a-6n"></a>四十四名夜堕珠，<a id="a-6o"></a>四十五名夜颇奴，<a id="a-6p"></a>四十六名夜娑奴，<a id="a-6q"></a>四十七名南摩珠帝，<a id="a-6r"></a>四十八名阿蓝遮奴，<a id="a-6s"></a>如是等圣王千子，<a id="a-6t"></a>各各三月供养如来及比丘僧，<a id="a-6u"></a>一切所须衣服、<a id="a-6v"></a>饮食、<a id="a-6w"></a>卧具、<a id="a-6x"></a>医药，<a id="a-6y"></a>亦复皆如第一太子所奉哒嚫，<a id="a-6z"></a>种种之物亦复各各八万四千。<a id="a-70"></a>因其所施各各发心，<a id="a-71"></a>或愿忉利天王，<a id="a-72"></a>或求梵王，<a id="a-73"></a>或求魔王，<a id="a-74"></a>或求转轮圣王，<a id="a-75"></a>或愿大富，<a id="a-76"></a>或求声闻。<a id="a-77"></a>是诸王子，<a id="a-78"></a>其中乃至尚无一人求于缘觉，<a id="a-79"></a>况求大乘？<a id="a-7A"></a>时转轮王因布施故，<a id="a-7B"></a>而复还求转轮王位。<a id="a-7C"></a>是时圣王及其千子，<a id="a-7D"></a>如是供养满二百五十岁，<a id="a-7E"></a>各各向佛及比丘僧悔诸不及。</p>
  <p id="a7F">“善男子，<a id="a-7G"></a>时宝海梵志寻往佛所，<a id="a-7H"></a>而白佛言：<a id="a-7I"></a>‘唯愿如来及比丘僧，<a id="a-7J"></a>满七岁中受我供养衣服、<a id="a-7K"></a>饮食、<a id="a-7L"></a>卧具、<a id="a-7M"></a>医药。<a id="a-7N"></a>’尔时如来默然许可，<a id="a-7O"></a>受梵志请。<a id="a-7P"></a>善男子，<a id="a-7Q"></a>尔时梵志供养如来及比丘僧所须之物，<a id="a-7R"></a>亦如圣王之所供养。<a id="a-7S"></a>善男子，<a id="a-7T"></a>宝海梵志复于后时，<a id="a-7U"></a>作如是念：<a id="a-7V"></a>‘我今已令百千亿那由他众生，<a id="a-7W"></a>发阿耨多罗三藐三菩提心。<a id="a-7X"></a>然我不知转轮圣王所愿何等，<a id="a-7Y"></a>为愿人王、<a id="a-7Z"></a>天王、<a id="a-7a"></a>声闻、<a id="a-7b"></a>缘觉？<a id="a-7c"></a>为求阿耨多罗三藐三菩提？<a id="a-7d"></a>若我来世必成阿耨多罗三藐三菩提，<a id="a-7e"></a>度未度者，<a id="a-7f"></a>解未解者，<a id="a-7g"></a>未离生老病死忧悲苦恼悉令得离，<a id="a-7h"></a>未灭度者令得灭度，<a id="a-7i"></a>定如是者，<a id="a-7j"></a>我于夜卧，<a id="a-7k"></a>当有诸天、<a id="a-7l"></a>魔、<a id="a-7m"></a>梵、<a id="a-7n"></a>诸龙及夜叉等，<a id="a-7o"></a>诸佛世尊、<a id="a-7p"></a>声闻、<a id="a-7q"></a>沙门、<a id="a-7r"></a>婆罗门等，<a id="a-7s"></a>为我现梦说此圣王之所志求，<a id="a-7t"></a>为求人王，<a id="a-7u"></a>为求天王，<a id="a-7v"></a>为求声闻、<a id="a-7w"></a>辟支佛乘、<a id="a-7x"></a>阿耨多罗三藐三菩提耶？<a id="a-7y"></a>’</p>
  <p id="a7z">“善男子，<a id="a-80"></a>时宝海梵志于睡眠中见有光明，<a id="a-81"></a>因此光故，<a id="a-82"></a>即见十方如恒河沙等诸世界中在在处处诸佛世尊，<a id="a-83"></a>彼诸世尊各各遥以妙好莲华与此梵志。<a id="a-84"></a>其华微妙，<a id="a-85"></a>银茎金叶，<a id="a-86"></a>琉璃为须，<a id="a-87"></a>码碯为茸，<a id="a-88"></a>各于华台见日轮像，<a id="a-89"></a>于日轮上各各悉有七宝妙盖，<a id="a-8A"></a>一一日轮各各皆出六十亿光，<a id="a-8B"></a>是诸光明皆悉来入梵志口中。<a id="a-8C"></a>自见其身满千由旬，<a id="a-8D"></a>净无垢秽譬如明镜。<a id="a-8E"></a>见其腹内有六十亿那由他百千菩萨，<a id="a-8F"></a>在莲华上结跏趺坐三昧正受。<a id="a-8G"></a>复见日鬘围绕其身，<a id="a-8H"></a>于诸华中出诸妓乐踰于天乐。<a id="a-8I"></a>善男子，<a id="a-8J"></a>尔时梵志又见其王血污其身，<a id="a-8K"></a>四方驰走，<a id="a-8L"></a>面首似猪，<a id="a-8M"></a>啖种种虫；<a id="a-8N"></a>既啖虫已，<a id="a-8O"></a>坐伊兰树下，<a id="a-8P"></a>有无量众生来食其身，<a id="a-8Q"></a>唯有骨锁；<a id="a-8R"></a>舍骨锁已，<a id="a-8S"></a>数数受身亦复如是。<a id="a-8T"></a>于是复见诸王子等，<a id="a-8U"></a>或作猪面，<a id="a-8V"></a>或作象面，<a id="a-8W"></a>或水牛面，<a id="a-8X"></a>或师子面，<a id="a-8Y"></a>或狐狼豹面，<a id="a-8Z"></a>或猕猴面，<a id="a-8a"></a>以血污身，<a id="a-8b"></a>亦各皆啖无量众生，<a id="a-8c"></a>坐伊兰树下。<a id="a-8d"></a>复有无量众生来食其身，<a id="a-8e"></a>乃至骨锁；<a id="a-8f"></a>离骨锁已，<a id="a-8g"></a>数数受身亦复如是。<a id="a-8h"></a>或见王子，<a id="a-8i"></a>须曼那华以作璎珞，<a id="a-8j"></a>载小弊车，<a id="a-8k"></a>驾以水牛，<a id="a-8l"></a>从不正道南向驰走。<a id="a-8m"></a>复见四天大王、<a id="a-8n"></a>释提桓因、<a id="a-8o"></a>大梵天王来至其所，<a id="a-8p"></a>告梵志言：<a id="a-8q"></a>‘汝今四边所有莲华，<a id="a-8r"></a>应先取一华与转轮王，<a id="a-8s"></a>一一王子各与一华，<a id="a-8t"></a>其余诸华与诸小王，<a id="a-8u"></a>次与汝子并及余人。<a id="a-8v"></a>’梵志得闻如是语已，<a id="a-8w"></a>即如其言，<a id="a-8x"></a>悉取赋之。<a id="a-8y"></a>如是梦已，<a id="a-8z"></a>忽然而寤，<a id="a-90"></a>从卧起坐，<a id="a-91"></a>忆念梦中所见诸事，<a id="a-92"></a>寻时得知转轮圣王所愿卑下，<a id="a-93"></a>爱乐生死，<a id="a-94"></a>贪著世乐。<a id="a-95"></a>‘我今复知诸王子中，<a id="a-96"></a>或有所愿卑小下劣。<a id="a-97"></a>以诸王子有发心求声闻乘者故，<a id="a-98"></a>我梦见须曼那华以作璎珞，<a id="a-99"></a>载水牛车，<a id="a-9A"></a>于不正道南向驰走。<a id="a-9B"></a>我何缘故，<a id="a-9C"></a>昨夜梦中见大光明，<a id="a-9D"></a>及见十方无量世界在在处处诸佛世尊？<a id="a-9E"></a>以我先教劝阎浮提内无量众生，<a id="a-9F"></a>悉令安住三福处故，<a id="a-9G"></a>是故于梦得见光明及见十方无量世界在在处处诸佛世尊。<a id="a-9H"></a>以我教敕阎浮提内一切众生发阿耨多罗三藐三菩提心，<a id="a-9I"></a>请宝藏佛及比丘僧，<a id="a-9J"></a>足满七岁奉诸所安，<a id="a-9K"></a>是以梦中见十方诸佛与我莲华。<a id="a-9L"></a>以我发阿耨多罗三藐三菩提心故，<a id="a-9M"></a>是以梦中见十方诸佛与我宝盖。<a id="a-9N"></a>如我所见莲华台中见日轮像，<a id="a-9O"></a>有无量光明入我口中，<a id="a-9P"></a>及见大身满千由旬，<a id="a-9Q"></a>七宝盖上以日为饰，<a id="a-9R"></a>及见腹中有六十亿百千菩萨，<a id="a-9S"></a>在莲华上结跏趺坐三昧正受，<a id="a-9T"></a>时梵天王所可教敕赋诸莲华，<a id="a-9U"></a>如是等梦非我所解，<a id="a-9V"></a>唯有如来乃能解之。<a id="a-9W"></a>我今当往至世尊所，<a id="a-9X"></a>问其所以，<a id="a-9Y"></a>何因缘故见是诸事？<a id="a-9Z"></a>’</p>
  <p id="a9a">“善男子，<a id="a-9b"></a>尔时宝海梵志过夜清旦，<a id="a-9c"></a>即至佛所，<a id="a-9d"></a>饮食以办，<a id="a-9e"></a>自行澡水，<a id="a-9f"></a>手自斟酌上妙肴馔，<a id="a-9g"></a>食已行水收举钵讫，<a id="a-9h"></a>即于一面坐卑小床欲听妙法。<a id="a-9i"></a>尔时，<a id="a-9j"></a>圣王及其千子无量无边百千大众，<a id="a-9k"></a>出安周罗城，<a id="a-9l"></a>恭敬围绕向阎浮园。<a id="a-9m"></a>到园外已，<a id="a-9n"></a>如法下车，<a id="a-9o"></a>步至佛所，<a id="a-9p"></a>头面礼佛及比丘僧，<a id="a-9q"></a>在佛前坐，<a id="a-9r"></a>为欲听法。<a id="a-9s"></a>尔时，<a id="a-9t"></a>梵志如梦中所见具向佛说。<a id="a-9u"></a>佛告梵志：<a id="a-9v"></a>‘汝梦所见有大光明，<a id="a-9w"></a>十方无量如恒河沙等诸世界中，<a id="a-9x"></a>在在处处诸佛世尊与汝莲华，<a id="a-9y"></a>于华台中有日轮像大光入口；<a id="a-9z"></a>以汝先于二百五十年中，<a id="a-A0"></a>教阎浮提内无量众生令住三福处，<a id="a-A1"></a>复令无量众生发阿耨多罗三藐三菩提心，<a id="a-A2"></a>于今复作如是大施供养如来及比丘僧，<a id="a-A3"></a>以是故十方诸佛授汝阿耨多罗三藐三菩提记。<a id="a-A4"></a>十方如恒河沙等诸佛世尊现在说法，<a id="a-A5"></a>与汝莲华，<a id="a-A6"></a>银茎、<a id="a-A7"></a>金叶、<a id="a-A8"></a>琉璃为须、<a id="a-A9"></a>码碯为茸，<a id="a-AA"></a>莲华台中有日轮像，<a id="a-AB"></a>如是等事皆是汝之受记相貌。<a id="a-AC"></a>梵志，<a id="a-AD"></a>汝梦所见十方如恒河沙等诸世界中，<a id="a-AE"></a>在在处处诸佛世尊现在说法，<a id="a-AF"></a>彼诸世尊所可与汝七宝妙盖，<a id="a-AG"></a>盖上庄饰至梵天者；<a id="a-AH"></a>汝于来世，<a id="a-AI"></a>当于夜分成阿耨多罗三藐三菩提，<a id="a-AJ"></a>即于其夜有大名称，<a id="a-AK"></a>遍满十方如恒河沙等诸世界中上至梵天，<a id="a-AL"></a>当得无见顶相无能过者，<a id="a-AM"></a>即是汝之成道初相。<a id="a-AN"></a>汝梦见大身，<a id="a-AO"></a>又见日鬘而自围绕者；<a id="a-AP"></a>汝于来世成阿耨多罗三藐三菩提已，<a id="a-AQ"></a>汝先所可于阎浮提内教无量众生，<a id="a-AR"></a>令发阿耨多罗三藐三菩提心者，<a id="a-AS"></a>亦当同时于十方如微尘等世界之中成阿耨多罗三藐三菩提，<a id="a-AT"></a>亦皆各各发此赞言：<a id="a-AU"></a>“我于往昔为宝海梵志之所劝化，<a id="a-AV"></a>发阿耨多罗三藐三菩提心，<a id="a-AW"></a>是故我等今日悉成阿耨多罗三藐三菩提。<a id="a-AX"></a>某甲世尊，<a id="a-AY"></a>即是我之真善知识。<a id="a-AZ"></a>”尔时，<a id="a-Aa"></a>诸佛各各自遣诸大菩萨为供养汝故，<a id="a-Ab"></a>诸菩萨等以先所得已佛世界种种自在师子游戏神足变化而以供养。<a id="a-Ac"></a>尔时，<a id="a-Ad"></a>诸菩萨种种供养已，<a id="a-Ae"></a>于彼听法得陀罗尼三昧忍辱。<a id="a-Af"></a>是诸菩萨听受法已各还本土，<a id="a-Ag"></a>向佛世尊称说汝国所有诸事。<a id="a-Ah"></a>梵志，<a id="a-Ai"></a>如是梦事，<a id="a-Aj"></a>皆是汝之成道相貌。<a id="a-Ak"></a>梵志，<a id="a-Al"></a>汝所梦见于其腹内有无量亿诸大菩萨，<a id="a-Am"></a>在莲华上结跏趺坐三昧正受者；<a id="a-An"></a>汝于来世成阿耨多罗三藐三菩提已，<a id="a-Ao"></a>复当劝化无量亿百千众生，<a id="a-Ap"></a>令不退于阿耨多罗三藐三菩提。<a id="a-Aq"></a>汝入无上涅槃已，<a id="a-Ar"></a>其后未来之世，<a id="a-As"></a>当有十方世界无量诸佛法王世尊，<a id="a-At"></a>亦当称汝名字，<a id="a-Au"></a>作如是言：<a id="a-Av"></a>“过去微尘数等大劫有某甲佛，<a id="a-Aw"></a>是佛世尊劝化我等安住于阿耨多罗三藐三菩提令不退转，<a id="a-Ax"></a>是故我等今成阿耨多罗三藐三菩提作正法王。<a id="a-Ay"></a>”梵志，<a id="a-Az"></a>如是等梦，<a id="a-B0"></a>皆是汝之成道相貌。<a id="a-B1"></a>梵志，<a id="a-B2"></a>汝梦所见人形猪面，<a id="a-B3"></a>乃至猕猴面，<a id="a-B4"></a>以血污身，<a id="a-B5"></a>啖种种虫已，<a id="a-B6"></a>坐伊兰树下，<a id="a-B7"></a>无量众生唼食其身，<a id="a-B8"></a>乃至骨琐，<a id="a-B9"></a>离骨琐已数数受身者；<a id="a-BA"></a>有诸痴人住三福处，<a id="a-BB"></a>所谓布施、<a id="a-BC"></a>调伏、<a id="a-BD"></a>善摄身口，<a id="a-BE"></a>如是人等当生魔天有退没苦，<a id="a-BF"></a>若生人中受生老病死忧悲苦恼、<a id="a-BG"></a>爱别离苦、<a id="a-BH"></a>怨憎会苦、<a id="a-BI"></a>所求不得苦，<a id="a-BJ"></a>生饿鬼中受饥渴苦，<a id="a-BK"></a>生畜生中无明黑暗有断头苦，<a id="a-BL"></a>生地狱中受种种苦。<a id="a-BM"></a>欲得远离如是诸苦，<a id="a-BN"></a>是故安住修三福处，<a id="a-BO"></a>愿求天王、<a id="a-BP"></a>转轮圣王，<a id="a-BQ"></a>或欲主领一四天下乃至主领四四天下，<a id="a-BR"></a>如是痴人食一切众生，<a id="a-BS"></a>是众生等复当还食如是痴人，<a id="a-BT"></a>如是展转行于生死不可得量。<a id="a-BU"></a>梵志，<a id="a-BV"></a>如是梦者，<a id="a-BW"></a>即是久受生死之相貌也。<a id="a-BX"></a>梵志，<a id="a-BY"></a>汝梦所见有诸人等，<a id="a-BZ"></a>须曼那华以作璎珞，<a id="a-Ba"></a>载小弊车，<a id="a-Bb"></a>驾以水牛，<a id="a-Bc"></a>于不正道南向驰走。<a id="a-Bd"></a>梵志，<a id="a-Be"></a>即是安住于三福事，<a id="a-Bf"></a>能自调伏令得寂静，<a id="a-Bg"></a>向声闻乘者之相貌也。<a id="a-Bh"></a>’</p>
  <p id="aBi">“善男子，<a id="a-Bj"></a>尔时宝海梵志白转轮王言：<a id="a-Bk"></a>‘大王当知，<a id="a-Bl"></a>人身难得，<a id="a-Bm"></a>王今已得成就无难。<a id="a-Bn"></a>诸佛世尊出世甚难过优昙华，<a id="a-Bo"></a>调善欲心及作善愿乃复甚难。<a id="a-Bp"></a>大王，<a id="a-Bq"></a>今者若愿天人即是苦本，<a id="a-Br"></a>若欲得主一四天下及二三四，<a id="a-Bs"></a>亦是苦本轮转生死。<a id="a-Bt"></a>大王，<a id="a-Bu"></a>若生人天，<a id="a-Bv"></a>皆是无常无决定相犹如疾风，<a id="a-Bw"></a>其人贪乐于五欲中心不厌足，<a id="a-Bx"></a>犹如小儿见水中月。<a id="a-By"></a>若有愿求在天人中受放逸乐，<a id="a-Bz"></a>其人数数堕于地狱受无量苦，<a id="a-C0"></a>若生人中受爱别离苦、<a id="a-C1"></a>怨憎会苦，<a id="a-C2"></a>若生天上有退没苦，<a id="a-C3"></a>当复数数有受胎苦，<a id="a-C4"></a>复有种种互相食啖夺命之苦，<a id="a-C5"></a>痴如婴儿心不知厌。<a id="a-C6"></a>何以故？<a id="a-C7"></a>离善知识故，<a id="a-C8"></a>不作正善愿故，<a id="a-C9"></a>不行精进故，<a id="a-CA"></a>应得者不得故，<a id="a-CB"></a>应解者不解故，<a id="a-CC"></a>应证者不证故，<a id="a-CD"></a>痴如婴儿无所识别。<a id="a-CE"></a>唯菩提心能离诸苦无有遗余而反生厌，<a id="a-CF"></a>世间生死数数受苦而更甘乐，<a id="a-CG"></a>遂令诸苦转复增长。<a id="a-CH"></a>大王，<a id="a-CI"></a>今当思惟生死有如是等种种诸苦。<a id="a-CJ"></a>大王，<a id="a-CK"></a>今者已供养佛，<a id="a-CL"></a>已种善根，<a id="a-CM"></a>是故于三宝中应生深信。<a id="a-CN"></a>大王当知，<a id="a-CO"></a>先所供养佛世尊者，<a id="a-CP"></a>即是来世大富之因；<a id="a-CQ"></a>爱护禁戒，<a id="a-CR"></a>即是来世人天中因；<a id="a-CS"></a>今者听法，<a id="a-CT"></a>即是来世智慧因也。<a id="a-CU"></a>大王，<a id="a-CV"></a>今者已得成就如是等事，<a id="a-CW"></a>便应发阿耨多罗三藐三菩提心。<a id="a-CX"></a>’时王答言：<a id="a-CY"></a>‘梵志，<a id="a-CZ"></a>我今不用如是菩提，<a id="a-Ca"></a>我心今者爱乐生死，<a id="a-Cb"></a>以是缘故，<a id="a-Cc"></a>布施、<a id="a-Cd"></a>持戒、<a id="a-Ce"></a>听受妙法。<a id="a-Cf"></a>梵志，<a id="a-Cg"></a>无上菩提甚深难得。<a id="a-Ch"></a>’是时，<a id="a-Ci"></a>梵志复白大王：<a id="a-Cj"></a>‘是道清净，<a id="a-Ck"></a>应当一心具足愿求。<a id="a-Cl"></a>是道无浊，<a id="a-Cm"></a>心清净故；<a id="a-Cn"></a>是道正直，<a id="a-Co"></a>无谄曲故；<a id="a-Cp"></a>是道鲜白，<a id="a-Cq"></a>离烦恼故；<a id="a-Cr"></a>是道广大，<a id="a-Cs"></a>无障碍故；<a id="a-Ct"></a>是道含受，<a id="a-Cu"></a>多思惟故；<a id="a-Cv"></a>是道无畏，<a id="a-Cw"></a>不行诸恶故；<a id="a-Cx"></a>是道大富，<a id="a-Cy"></a>行檀波罗蜜故；<a id="a-Cz"></a>是道清净，<a id="a-D0"></a>行尸波罗蜜故；<a id="a-D1"></a>是道无我，<a id="a-D2"></a>行羼提波罗蜜故；<a id="a-D3"></a>是道不住，<a id="a-D4"></a>行毗梨耶波罗蜜故；<a id="a-D5"></a>是道不乱，<a id="a-D6"></a>行禅波罗蜜故；<a id="a-D7"></a>是道善择，<a id="a-D8"></a>行般若波罗蜜故；<a id="a-D9"></a>是道乃是真实智慧之所至处，<a id="a-DA"></a>行大慈故；<a id="a-DB"></a>是道不退，<a id="a-DC"></a>行大悲故；<a id="a-DD"></a>是道欢喜，<a id="a-DE"></a>行大喜故；<a id="a-DF"></a>是道坚牢，<a id="a-DG"></a>行大舍故；<a id="a-DH"></a>是道无刺棘，<a id="a-DI"></a>常远离欲恚恼觉故；<a id="a-DJ"></a>是道安隐，<a id="a-DK"></a>心无障碍故；<a id="a-DL"></a>是道无贼，<a id="a-DM"></a>善分别色声香味触故；<a id="a-DN"></a>是道坏魔，<a id="a-DO"></a>善分别阴、<a id="a-DP"></a>入、<a id="a-DQ"></a>界故；<a id="a-DR"></a>是道离魔，<a id="a-DS"></a>断诸结故；<a id="a-DT"></a>是道妙胜，<a id="a-DU"></a>离声闻、<a id="a-DV"></a>缘觉所思惟故；<a id="a-DW"></a>是道遍满，<a id="a-DX"></a>一切诸佛所受持故；<a id="a-DY"></a>是道珍宝，<a id="a-DZ"></a>一切智慧故；<a id="a-Da"></a>是道明净，<a id="a-Db"></a>智慧光明无障碍故；<a id="a-Dc"></a>是道善说，<a id="a-Dd"></a>为善知识之所护故；<a id="a-De"></a>是道平等，<a id="a-Df"></a>断爱憎故；<a id="a-Dg"></a>是道无尘，<a id="a-Dh"></a>离恚秽忿怒故；<a id="a-Di"></a>是道善趣，<a id="a-Dj"></a>离一切不善故。<a id="a-Dk"></a>大王，<a id="a-Dl"></a>是道如是能到安乐之处乃至涅槃，<a id="a-Dm"></a>是故应发阿耨多罗三藐三菩提心。<a id="a-Dn"></a>’尔时，<a id="a-Do"></a>转轮圣王答大臣言：<a id="a-Dp"></a>‘梵志，<a id="a-Dq"></a>今者如来出现于世，<a id="a-Dr"></a>寿八万岁，<a id="a-Ds"></a>其命有限，<a id="a-Dt"></a>不能悉与一切众生，<a id="a-Du"></a>断诸恶业令种善根，<a id="a-Dv"></a>种善根已安置圣果，<a id="a-Dw"></a>或得陀罗尼三昧忍辱，<a id="a-Dx"></a>或得菩萨胜妙善根，<a id="a-Dy"></a>诸佛授记得阿耨多罗三藐三菩提，<a id="a-Dz"></a>或少善根于天人中受诸快乐。<a id="a-E0"></a>是诸众生各各自受善不善报。<a id="a-E1"></a>梵志，<a id="a-E2"></a>于众生中乃至一切人无善根者，<a id="a-E3"></a>如来不能说断苦法。<a id="a-E4"></a>如来世尊虽为福田，<a id="a-E5"></a>若无善根，<a id="a-E6"></a>不能令断诸苦恼法。<a id="a-E7"></a>梵志，<a id="a-E8"></a>我今发阿耨多罗三藐三菩提心，<a id="a-E9"></a>我行菩萨道时修集大乘，<a id="a-EA"></a>入于不可思议法门，<a id="a-EB"></a>教化众生而作佛事，<a id="a-EC"></a>终不愿于五浊之世秽恶国土发菩提心。<a id="a-ED"></a>我今行菩萨道，<a id="a-EE"></a>愿成阿耨多罗三藐三菩提时，<a id="a-EF"></a>世界众生无诸苦恼。<a id="a-EG"></a>若我得如是佛刹者，<a id="a-EH"></a>尔乃当成阿耨多罗三藐三菩提。<a id="a-EI"></a>’</p>
  <p id="aEJ">“善男子，<a id="a-EK"></a>尔时宝藏多陀阿伽度阿罗呵三藐三佛陀即入三昧，<a id="a-EL"></a>其三昧名见种种庄严；<a id="a-EM"></a>入三昧已，<a id="a-EN"></a>作神足变化放大光明。<a id="a-EO"></a>以三昧力故，<a id="a-EP"></a>现十方世界一一方面，<a id="a-EQ"></a>各千佛刹微尘数等诸佛世界种种庄严：<a id="a-ER"></a>或有世界，<a id="a-ES"></a>佛已涅槃；<a id="a-ET"></a>或有世界，<a id="a-EU"></a>佛始涅槃；<a id="a-EV"></a>或有世界，<a id="a-EW"></a>其中菩萨始坐道场菩提树下降伏魔怨；<a id="a-EX"></a>或有世界，<a id="a-EY"></a>佛始成道便转法轮；<a id="a-EZ"></a>或有世界，<a id="a-Ea"></a>佛久成道方转法轮；<a id="a-Eb"></a>或有世界，<a id="a-Ec"></a>纯诸菩萨摩诃萨等遍满其国，<a id="a-Ed"></a>无有声闻、<a id="a-Ee"></a>缘觉之名；<a id="a-Ef"></a>或有世界，<a id="a-Eg"></a>佛说声闻、<a id="a-Eh"></a>辟支佛乘；<a id="a-Ei"></a>或有世界，<a id="a-Ej"></a>无佛、<a id="a-Ek"></a>菩萨、<a id="a-El"></a>声闻、<a id="a-Em"></a>缘觉；<a id="a-En"></a>或有世界，<a id="a-Eo"></a>五浊弊恶；<a id="a-Ep"></a>或有世界，<a id="a-Eq"></a>清净微妙，<a id="a-Er"></a>无诸浊恶；<a id="a-Es"></a>或有世界，<a id="a-Et"></a>卑陋不净；<a id="a-Eu"></a>或有世界，<a id="a-Ev"></a>严净妙好；<a id="a-Ew"></a>或有世界，<a id="a-Ex"></a>寿命无量；<a id="a-Ey"></a>或有世界，<a id="a-Ez"></a>寿命短促；<a id="a-F0"></a>或有世界，<a id="a-F1"></a>有大火灾；<a id="a-F2"></a>或有世界，<a id="a-F3"></a>有大水灾；<a id="a-F4"></a>或有世界，<a id="a-F5"></a>有大风灾；<a id="a-F6"></a>或有世界，<a id="a-F7"></a>劫始欲成；<a id="a-F8"></a>或有世界，<a id="a-F9"></a>成就以竟。<a id="a-FA"></a>有如是等无量世界，<a id="a-FB"></a>微妙光明悉皆遍照令得显现。<a id="a-FC"></a>尔时，<a id="a-FD"></a>大众悉见如是等无量清净诸佛世界种种庄严。<a id="a-FE"></a>时宝海梵志白转轮王：<a id="a-FF"></a>‘大王，<a id="a-FG"></a>今者已得见此诸佛世界种种庄严，<a id="a-FH"></a>是故今应发阿耨多罗三藐三菩提心，<a id="a-FI"></a>随意欲求何等佛土？<a id="a-FJ"></a>’</p>
  <p id="aFK">“善男子，<a id="a-FL"></a>时转轮王向佛叉手，<a id="a-FM"></a>而白佛言：<a id="a-FN"></a>‘世尊，<a id="a-FO"></a>诸菩萨等以何业故取清净世界？<a id="a-FP"></a>以何业故取不净世界？<a id="a-FQ"></a>以何业故寿命无量？<a id="a-FR"></a>以何业故寿命短促？<a id="a-FS"></a>’佛告圣王：<a id="a-FT"></a>‘大王当知，<a id="a-FU"></a>诸菩萨等以愿力故，<a id="a-FV"></a>取清净土，<a id="a-FW"></a>离五浊恶；<a id="a-FX"></a>复有菩萨以愿力故，<a id="a-FY"></a>求五浊恶。<a id="a-FZ"></a>’尔时，<a id="a-Fa"></a>圣王前白佛言：<a id="a-Fb"></a>‘世尊，<a id="a-Fc"></a>我今还城于闲静处，<a id="a-Fd"></a>专心思惟当作誓愿。<a id="a-Fe"></a>我如所见佛土相貌，<a id="a-Ff"></a>离五浊恶，<a id="a-Fg"></a>愿求清净庄严世界。<a id="a-Fh"></a>’佛告圣王：<a id="a-Fi"></a>‘宜知是时。<a id="a-Fj"></a>’善男子，<a id="a-Fk"></a>时转轮王头面礼佛及比丘僧，<a id="a-Fl"></a>右绕三匝，<a id="a-Fm"></a>即退而去。<a id="a-Fn"></a>便还入城，<a id="a-Fo"></a>到所住处自宫殿中，<a id="a-Fp"></a>在一屏处，<a id="a-Fq"></a>一心端坐，<a id="a-Fr"></a>思惟修集种种庄严己佛世界。</p>
  <p id="aFs">“善男子，<a id="a-Ft"></a>时宝海梵志次白太子不眴：<a id="a-Fu"></a>‘善男子，<a id="a-Fv"></a>汝今亦当发于阿耨多罗三藐三菩提心。<a id="a-Fw"></a>如汝所行三福处者，<a id="a-Fx"></a>所谓布施、<a id="a-Fy"></a>调伏、<a id="a-Fz"></a>善摄身口，<a id="a-G0"></a>及余所行清净善业，<a id="a-G1"></a>尽应和合回向阿耨多罗三藐三菩提。<a id="a-G2"></a>’尔时，<a id="a-G3"></a>太子作如是言：<a id="a-G4"></a>‘我今先应还至宫殿，<a id="a-G5"></a>在一屏处端坐思惟。<a id="a-G6"></a>若我必能发阿耨多罗三藐三菩提心者，<a id="a-G7"></a>我当还来至于佛所，<a id="a-G8"></a>当于佛前毕定发心，<a id="a-G9"></a>愿取种种净妙佛土。<a id="a-GA"></a>’尔时，<a id="a-GB"></a>太子头面礼佛及比丘僧，<a id="a-GC"></a>右绕三匝，<a id="a-GD"></a>即还而去。<a id="a-GE"></a>至本宫殿，<a id="a-GF"></a>在一屏处，<a id="a-GG"></a>一心端坐，<a id="a-GH"></a>思惟修集种种庄严己佛世界。</p>
  <p id="aGI">“善男子，<a id="a-GJ"></a>尔时梵志复白第二王子，<a id="a-GK"></a>作如是言：<a id="a-GL"></a>‘善男子，<a id="a-GM"></a>汝今当发阿耨多罗三藐三菩提心。<a id="a-GN"></a>’如是圣王千子，<a id="a-GO"></a>皆悉教化令发阿耨多罗三藐三菩提心。<a id="a-GP"></a>尔时，<a id="a-GQ"></a>梵志复教化八万四千诸小王等，<a id="a-GR"></a>及余九万二千亿众生，<a id="a-GS"></a>令发阿耨多罗三藐三菩提心。<a id="a-GT"></a>一切大众皆作是言：<a id="a-GU"></a>‘梵志，<a id="a-GV"></a>我等今当各各还至所住之处，<a id="a-GW"></a>在一静处，<a id="a-GX"></a>一心端坐，<a id="a-GY"></a>思惟修集种种庄严己佛世界。<a id="a-GZ"></a>’如是大众一心寂静，<a id="a-Ga"></a>于七岁中，<a id="a-Gb"></a>各各于己本所住处，<a id="a-Gc"></a>一心端坐，<a id="a-Gd"></a>思惟修集种种庄严己佛世界。</p>
  <p id="aGe">“善男子，<a id="a-Gf"></a>宝海梵志复于后时作如是念：<a id="a-Gg"></a>‘今我教化无量百千亿那由他众生，<a id="a-Gh"></a>令发阿耨多罗三藐三菩提心。<a id="a-Gi"></a>我今已请佛及大众，<a id="a-Gj"></a>于七岁中奉诸所安。<a id="a-Gk"></a>若我当来必成阿耨多罗三藐三菩提，<a id="a-Gl"></a>所愿成就者，<a id="a-Gm"></a>我当劝喻天、<a id="a-Gn"></a>龙、<a id="a-Go"></a>鬼神、<a id="a-Gp"></a>阿修罗、<a id="a-Gq"></a>乾闼婆、<a id="a-Gr"></a>紧那罗、<a id="a-Gs"></a>摩睺罗伽、<a id="a-Gt"></a>夜叉、<a id="a-Gu"></a>罗刹、<a id="a-Gv"></a>拘办茶等，<a id="a-Gw"></a>令其供养如是大众。<a id="a-Gx"></a>’善男子，<a id="a-Gy"></a>尔时梵志即念毗沙门天王。<a id="a-Gz"></a>善男子，<a id="a-H0"></a>尔时天王即知梵志心之所念，<a id="a-H1"></a>与百千亿无量夜叉，<a id="a-H2"></a>恭敬围绕至梵志所。<a id="a-H3"></a>寻于其夜在梵志前，<a id="a-H4"></a>作如是言：<a id="a-H5"></a>‘梵志，<a id="a-H6"></a>欲何教敕？<a id="a-H7"></a>’梵志问言：<a id="a-H8"></a>‘汝是谁耶？<a id="a-H9"></a>’毗沙门言：<a id="a-HA"></a>‘梵志，<a id="a-HB"></a>汝颇曾闻毗沙门王不？<a id="a-HC"></a>即我身是。<a id="a-HD"></a>欲何所敕？<a id="a-HE"></a>’时梵志言：<a id="a-HF"></a>‘善来！<a id="a-HG"></a>大王，<a id="a-HH"></a>我今供养如是大众，<a id="a-HI"></a>汝可助我共供养之。<a id="a-HJ"></a>’毗沙门王言：<a id="a-HK"></a>‘敬如所敕，<a id="a-HL"></a>随意所须。<a id="a-HM"></a>’梵志复言：<a id="a-HN"></a>‘大王，<a id="a-HO"></a>若能随我意者，<a id="a-HP"></a>令诸夜叉发阿耨多罗三藐三菩提心。<a id="a-HQ"></a>复当宣告诸夜叉等，<a id="a-HR"></a>欲得福者，<a id="a-HS"></a>欲得阿耨多罗三藐三菩提者，<a id="a-HT"></a>可渡大海，<a id="a-HU"></a>日日往取牛头栴檀及以沉水，<a id="a-HV"></a>并诸余香、<a id="a-HW"></a>种种诸香、<a id="a-HX"></a>种种诸华，<a id="a-HY"></a>持来至此，<a id="a-HZ"></a>亦当如我日日供养佛及众僧。<a id="a-Ha"></a>’尔时，<a id="a-Hb"></a>天王闻是语已，<a id="a-Hc"></a>还至住处，<a id="a-Hd"></a>击鼓集会夜叉、<a id="a-He"></a>罗刹，<a id="a-Hf"></a>唱如是言：<a id="a-Hg"></a>‘卿等知不？<a id="a-Hh"></a>此阎浮提有转轮圣王名无诤念，<a id="a-Hi"></a>有梵志名曰宝海，<a id="a-Hj"></a>即是圣王之大臣也，<a id="a-Hk"></a>终竟七岁请佛及僧奉诸所安。<a id="a-Hl"></a>卿等于此福德应生随喜，<a id="a-Hm"></a>生随喜已，<a id="a-Hn"></a>以是善根发心回向阿耨多罗三藐三菩提。<a id="a-Ho"></a>’善男子，<a id="a-Hp"></a>尔时有百千无量亿那由他夜叉等，<a id="a-Hq"></a>叉手合掌，<a id="a-Hr"></a>作如是言：<a id="a-Hs"></a>‘若宝海梵志，<a id="a-Ht"></a>于七岁中供养如来及比丘僧奉诸所安，<a id="a-Hu"></a>所得善根福报，<a id="a-Hv"></a>我等随喜。<a id="a-Hw"></a>以是随喜善根故，<a id="a-Hx"></a>令我等成阿耨多罗三藐三菩提。<a id="a-Hy"></a>’尔时，<a id="a-Hz"></a>天王复作是言：<a id="a-I0"></a>‘卿等谛听！<a id="a-I1"></a>欲得福德及善根者，<a id="a-I2"></a>便可日日渡于大海，<a id="a-I3"></a>为彼梵志取牛头栴檀及以沉水，<a id="a-I4"></a>熟食饭佛及比丘僧。<a id="a-I5"></a>’时有九万二千夜叉同时发言：<a id="a-I6"></a>‘天王，<a id="a-I7"></a>我等今者于七岁中，<a id="a-I8"></a>常当取是牛头栴檀及以沉水与彼梵志，<a id="a-I9"></a>熟食饭佛及比丘僧。<a id="a-IA"></a>’复有四万六千夜叉亦同声言：<a id="a-IB"></a>‘我等当取微妙诸香与彼梵志，<a id="a-IC"></a>供养如来及比丘僧。<a id="a-ID"></a>’复有五万二千诸夜叉等，<a id="a-IE"></a>亦各同声作如是言：<a id="a-IF"></a>‘我等当取种种妙华与彼梵志，<a id="a-IG"></a>供养如来及比丘僧。<a id="a-IH"></a>’复有二万诸夜叉等亦同声言：<a id="a-II"></a>‘我等当取诸味之精与彼梵志，<a id="a-IJ"></a>调和饮食以供养佛及比丘僧。<a id="a-IK"></a>’尔时，<a id="a-IL"></a>复有七万夜叉亦同声言：<a id="a-IM"></a>‘我等当往与作饮食，<a id="a-IN"></a>供养如来及比丘僧。<a id="a-IO"></a>’</p>
  <p id="aIP">“善男子，<a id="a-IQ"></a>尔时梵志复作是念：<a id="a-IR"></a>‘次当劝喻毗楼勒叉天王、<a id="a-IS"></a>毗楼罗叉天王、<a id="a-IT"></a>提头赖吒天王。<a id="a-IU"></a>’作是念已，<a id="a-IV"></a>尔时三王即知其念，<a id="a-IW"></a>往梵志所，<a id="a-IX"></a>乃至还所住处。<a id="a-IY"></a>毗楼勒叉与百千亿那由他拘办茶等，<a id="a-IZ"></a>毗楼罗叉天王与百千无量亿那由他诸龙，<a id="a-Ia"></a>提头赖吒与百千无量亿那由他诸乾闼婆，<a id="a-Ib"></a>乃至发阿耨多罗三藐三菩提心亦如是。<a id="a-Ic"></a>善男子，<a id="a-Id"></a>尔时梵志即复念于第二天下四天大王，<a id="a-Ie"></a>彼四天王以佛力故，<a id="a-If"></a>至梵志所，<a id="a-Ig"></a>作如是言：<a id="a-Ih"></a>‘梵志，<a id="a-Ii"></a>今者欲何所敕？<a id="a-Ij"></a>’梵志答言：<a id="a-Ik"></a>‘我今劝汝与诸眷属发阿耨多罗三藐三菩提心。<a id="a-Il"></a>’四天王言：<a id="a-Im"></a>‘敬如所敕。<a id="a-In"></a>’即各还至所住之处，<a id="a-Io"></a>与诸眷属悉共发于阿耨多罗三藐三菩提心。<a id="a-Ip"></a>如是乃至三千大千世界百亿毗沙门王发阿耨多罗三藐三菩提心，<a id="a-Iq"></a>百亿毗楼勒叉天王、<a id="a-Ir"></a>百亿毗楼罗叉、<a id="a-Is"></a>百亿提头赖吒，<a id="a-It"></a>各各自与所有眷属，<a id="a-Iu"></a>亦复如是发阿耨多罗三藐三菩提心。</p>
  <p id="aIv">“善男子，<a id="a-Iw"></a>尔时梵志复作是念：<a id="a-Ix"></a>‘若我未来必成阿耨多罗三藐三菩提，<a id="a-Iy"></a>所愿成就得己利者，<a id="a-Iz"></a>当令一切诸天皆使得此福德之分，<a id="a-J0"></a>亦劝使发阿耨多罗三藐三菩提心。<a id="a-J1"></a>若我来世以是善根必成阿耨多罗三藐三菩提者，<a id="a-J2"></a>忉利天王当来至此与我相见，<a id="a-J3"></a>夜摩天子、<a id="a-J4"></a>兜术天子、<a id="a-J5"></a>化乐天子、<a id="a-J6"></a>他化自在天子亦当来此与我相见。<a id="a-J7"></a>’善男子，<a id="a-J8"></a>尔时梵志作是念已，<a id="a-J9"></a>忉利天王、<a id="a-JA"></a>夜摩天王、<a id="a-JB"></a>兜术天王、<a id="a-JC"></a>化乐天王、<a id="a-JD"></a>他化自在天王，<a id="a-JE"></a>悉皆来此与梵志相见，<a id="a-JF"></a>作如是言：<a id="a-JG"></a>‘梵志，<a id="a-JH"></a>今者欲何所敕？<a id="a-JI"></a>’梵志答言：<a id="a-JJ"></a>‘汝是谁也？<a id="a-JK"></a>’时五天王各称姓名，<a id="a-JL"></a>复言：<a id="a-JM"></a>‘梵志，<a id="a-JN"></a>欲何所敕？<a id="a-JO"></a>不须在此大会使耶？<a id="a-JP"></a>’梵志答言：<a id="a-JQ"></a>‘天王当知，<a id="a-JR"></a>汝等天上所有妙宝台殿楼阁，<a id="a-JS"></a>有诸宝树及诸衣树、<a id="a-JT"></a>香树、<a id="a-JU"></a>华树、<a id="a-JV"></a>果蓏之树，<a id="a-JW"></a>天衣、<a id="a-JX"></a>天座、<a id="a-JY"></a>綩綖茵蓐、<a id="a-JZ"></a>上妙宝器及以璎珞，<a id="a-Ja"></a>天幢、<a id="a-Jb"></a>天盖、<a id="a-Jc"></a>诸缯幡等种种庄严，<a id="a-Jd"></a>诸天所有种种妓乐，<a id="a-Je"></a>汝等可以如此之物，<a id="a-Jf"></a>种种庄严此阎浮园，<a id="a-Jg"></a>供养于佛及比丘僧。<a id="a-Jh"></a>’时五天王作如是言：<a id="a-Ji"></a>‘敬如所敕。<a id="a-Jj"></a>’时诸天王各各还至所住之处，<a id="a-Jk"></a>忉利天王告毗楼勒天子，<a id="a-Jl"></a>夜摩天王告阿茶满天子，<a id="a-Jm"></a>兜术天王告路醯天子，<a id="a-Jn"></a>化乐天王告拘陀罗天子，<a id="a-Jo"></a>他化自在天王告难陀天子，<a id="a-Jp"></a>各作是言：<a id="a-Jq"></a>‘卿今当下阎浮提界，<a id="a-Jr"></a>以此所有种种庄严彼阎浮园，<a id="a-Js"></a>悬诸璎珞，<a id="a-Jt"></a>敷种种座，<a id="a-Ju"></a>如诸天王种种庄严；<a id="a-Jv"></a>为如来故作宝高楼，<a id="a-Jw"></a>当使如此忉利天上所有宝楼。<a id="a-Jx"></a>’是诸天子闻是教已，<a id="a-Jy"></a>即下来至阎浮提中，<a id="a-Jz"></a>寻于其夜种种庄严是阎浮园，<a id="a-K0"></a>以诸宝树乃至天幡而庄校之；<a id="a-K1"></a>为如来故作七宝楼，<a id="a-K2"></a>如忉利天所有宝楼。<a id="a-K3"></a>是五天子持诸宝物，<a id="a-K4"></a>种种庄严阎浮提园已，<a id="a-K5"></a>寻还天上，<a id="a-K6"></a>各白其王：<a id="a-K7"></a>‘大王当知，<a id="a-K8"></a>我等已往庄校彼园，<a id="a-K9"></a>所有之物如此无异；<a id="a-KA"></a>为如来故作七宝楼，<a id="a-KB"></a>如忉利天所有宝楼等无差别。<a id="a-KC"></a>’</p>
  <p id="aKD">“善男子，<a id="a-KE"></a>时忉利天王、<a id="a-KF"></a>夜摩天王、<a id="a-KG"></a>兜术天王、<a id="a-KH"></a>化乐天王、<a id="a-KI"></a>他化自在天王，<a id="a-KJ"></a>即便来至阎浮提中，<a id="a-KK"></a>到梵志所，<a id="a-KL"></a>作如是言：<a id="a-KM"></a>‘梵志，<a id="a-KN"></a>我今已为佛及众僧庄校此园。<a id="a-KO"></a>更何所敕，<a id="a-KP"></a>愿便说之。<a id="a-KQ"></a>’梵志答言：<a id="a-KR"></a>‘汝等各各自于境界，<a id="a-KS"></a>有自在力可集诸天。<a id="a-KT"></a>汝持我言：<a id="a-KU"></a>“阎浮提内，<a id="a-KV"></a>有大梵志名曰宝海，<a id="a-KW"></a>于七岁中请佛世尊及无量僧奉诸所安。<a id="a-KX"></a>卿等今者于此福德应生随喜，<a id="a-KY"></a>生随喜已，<a id="a-KZ"></a>发心回向阿耨多罗三藐三菩提。<a id="a-Ka"></a>是故应往佛所，<a id="a-Kb"></a>见佛世尊及比丘僧，<a id="a-Kc"></a>供养所须，<a id="a-Kd"></a>听受妙法。<a id="a-Ke"></a>”’时五天王，<a id="a-Kf"></a>从梵志所闻是言已，<a id="a-Kg"></a>各各自还至所住处。<a id="a-Kh"></a>尔时，<a id="a-Ki"></a>忉利天王释提桓因，<a id="a-Kj"></a>即集诸天而告之曰：<a id="a-Kk"></a>‘卿等当知，<a id="a-Kl"></a>阎浮提内，<a id="a-Km"></a>有转轮圣王名无诤念，<a id="a-Kn"></a>有大梵志名曰宝海，<a id="a-Ko"></a>即其圣王之大臣也，<a id="a-Kp"></a>请佛世尊及无量亿僧，<a id="a-Kq"></a>终竟七岁奉诸所安。<a id="a-Kr"></a>我已先为佛比丘僧，<a id="a-Ks"></a>取诸宝物种种庄严彼阎浮园。<a id="a-Kt"></a>卿等以是善根因缘生随喜心，<a id="a-Ku"></a>生随喜已，<a id="a-Kv"></a>发心回向阿耨多罗三藐三菩提，<a id="a-Kw"></a>亦令梵志得如所愿。<a id="a-Kx"></a>’善男子，<a id="a-Ky"></a>尔时百千无量亿那由他忉利天子，<a id="a-Kz"></a>恭敬叉手作如是言：<a id="a-L0"></a>‘我等今者于是善根生随喜心，<a id="a-L1"></a>以是随喜故，<a id="a-L2"></a>令我等一切得成阿耨多罗三藐三菩提。<a id="a-L3"></a>’夜摩天王、<a id="a-L4"></a>兜术天王、<a id="a-L5"></a>化乐天王、<a id="a-L6"></a>他化自在天王，<a id="a-L7"></a>如是等各集诸天而告之曰：<a id="a-L8"></a>‘卿等当知，<a id="a-L9"></a>阎浮提内，<a id="a-LA"></a>有转轮圣王名无诤念，<a id="a-LB"></a>有大梵志名曰宝海，<a id="a-LC"></a>即其圣王之大臣也，<a id="a-LD"></a>请佛世尊及无量亿僧，<a id="a-LE"></a>终竟七岁奉诸所安。<a id="a-LF"></a>我已先为佛比丘僧，<a id="a-LG"></a>取诸宝物种种庄校彼阎浮园。<a id="a-LH"></a>卿等以是善根因缘故应生随喜，<a id="a-LI"></a>生随喜已，<a id="a-LJ"></a>发心回向阿耨多罗三藐三菩提，<a id="a-LK"></a>当令梵志得如所愿。<a id="a-LL"></a>’善男子，<a id="a-LM"></a>尔时四天王各有百千无量亿那由他天子，<a id="a-LN"></a>恭敬叉手，<a id="a-LO"></a>作如是言：<a id="a-LP"></a>‘我等今者，<a id="a-LQ"></a>于是善根生随喜心，<a id="a-LR"></a>以是随喜故，<a id="a-LS"></a>令我等一切皆得成阿耨多罗三藐三菩提。<a id="a-LT"></a>’尔时，<a id="a-LU"></a>五王各各告言：<a id="a-LV"></a>‘卿等今当至阎浮提，<a id="a-LW"></a>见宝藏佛及比丘僧，<a id="a-LX"></a>礼拜围绕，<a id="a-LY"></a>恭敬供养，<a id="a-LZ"></a>尊重赞叹。<a id="a-La"></a>’善男子，<a id="a-Lb"></a>时五天王各各于夜，<a id="a-Lc"></a>一一将诸天子、<a id="a-Ld"></a>天女、<a id="a-Le"></a>童男、<a id="a-Lf"></a>童女及余眷属百千亿那由他众，<a id="a-Lg"></a>前后围绕来至佛所，<a id="a-Lh"></a>顶礼佛足及比丘僧，<a id="a-Li"></a>从佛听法至明清旦，<a id="a-Lj"></a>迁住虚空以种种天华，<a id="a-Lk"></a>优钵罗华、<a id="a-Ll"></a>钵头摩华、<a id="a-Lm"></a>拘物头华、<a id="a-Ln"></a>分陀利华、<a id="a-Lo"></a>须曼那华、<a id="a-Lp"></a>婆尸师华、<a id="a-Lq"></a>阿提目多伽占婆伽华、<a id="a-Lr"></a>曼陀罗华、<a id="a-Ls"></a>摩诃曼陀罗华，<a id="a-Lt"></a>以散大会如雨而下，<a id="a-Lu"></a>并鼓天乐而以供养。</p>
  <p id="aLv">“善男子，<a id="a-Lw"></a>尔时宝海梵志复作是念：<a id="a-Lx"></a>‘若我当来必成阿耨多罗三藐三菩提，<a id="a-Ly"></a>所愿成就得己利者，<a id="a-Lz"></a>复当教化诸阿修罗，<a id="a-M0"></a>悉令发阿耨多罗三藐三菩提心。<a id="a-M1"></a>’善男子，<a id="a-M2"></a>尔时梵志作是念已，<a id="a-M3"></a>有五阿修罗王到梵志所，<a id="a-M4"></a>乃至百千无量亿那由他阿修罗男子、<a id="a-M5"></a>女人、<a id="a-M6"></a>童男、<a id="a-M7"></a>童女，<a id="a-M8"></a>如梵志教发阿耨多罗三藐三菩提心，<a id="a-M9"></a>至于佛所听受妙法。</p>
  <p id="aMA">“善男子，<a id="a-MB"></a>尔时宝海梵志复作是念：<a id="a-MC"></a>‘若我当来必成阿耨多罗三藐三菩提，<a id="a-MD"></a>所愿成就得己利者，<a id="a-ME"></a>复当教化天魔波旬，<a id="a-MF"></a>令发阿耨多罗三藐三菩提心。<a id="a-MG"></a>’善男子，<a id="a-MH"></a>时魔波旬即知梵志心之所念，<a id="a-MI"></a>寻与百千无量亿那由他男子、<a id="a-MJ"></a>女人、<a id="a-MK"></a>童男、<a id="a-ML"></a>童女，<a id="a-MM"></a>至梵志所敬如教敕，<a id="a-MN"></a>发阿耨多罗三藐三菩提心，<a id="a-MO"></a>乃至听法亦复如是。<a id="a-MP"></a>”</p>
 </body>
</html>