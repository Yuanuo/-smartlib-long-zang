<!doctype html>
<html id="z3IBTg7MY" data-ver="1307">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘五大部外重译经">
  <meta period="北凉">
 </head>
 <body>
  <h1 id="a1">悲华经卷第七</h1>
  <h2 id="a2">诸菩萨本受记品第四之五</h2>
  <p id="a3">“世尊，<a id="a-4"></a>我成阿耨多罗三藐三菩提已，<a id="a-5"></a>一音说法，<a id="a-6"></a>或有众生学声闻乘，<a id="a-7"></a>闻佛说法即得知声闻法藏；<a id="a-8"></a>或有修学辟支佛乘，<a id="a-9"></a>闻佛说法便得解于辟支佛法；<a id="a-A"></a>或有修学无上大乘，<a id="a-B"></a>闻佛说法便得解了大乘之法纯一无杂。<a id="a-C"></a>若有修集助菩提法欲得菩提，<a id="a-D"></a>闻佛说法即得舍财行于布施；<a id="a-E"></a>若有众生离诸功德，<a id="a-F"></a>悕求天上人中快乐，<a id="a-G"></a>闻佛说法即得持戒；<a id="a-H"></a>若有众生互相怖畏有爱瞋心，<a id="a-I"></a>闻佛说法即得相于生亲厚心者；<a id="a-J"></a>若有众生喜为杀业，<a id="a-K"></a>闻佛说法即得悲心；<a id="a-L"></a>若有众生常为悭吝嫉妒覆心，<a id="a-M"></a>闻佛说法即修喜心；<a id="a-N"></a>若有众生端正无病，<a id="a-O"></a>贪著于色心生放逸，<a id="a-P"></a>闻佛说法即得舍心；<a id="a-Q"></a>若有众生淫欲炽盛，<a id="a-R"></a>其心放逸，<a id="a-S"></a>闻佛说法即观不净；<a id="a-T"></a>若有众生学大乘者为掉盖所覆，<a id="a-U"></a>闻佛说法即得身念处法；<a id="a-V"></a>若有众生常自称赞能大论议，<a id="a-W"></a>其智慧明犹如挚电，<a id="a-X"></a>闻佛说法即解甚深十二因缘；<a id="a-Y"></a>若有众生寡闻少见自称能论，<a id="a-Z"></a>闻佛说法即得不夺不失诸陀罗尼；<a id="a-a"></a>若有众生入邪见山，<a id="a-b"></a>闻佛说法即解诸法甚深空门；<a id="a-c"></a>若有众生诸觉覆心，<a id="a-d"></a>闻佛说法即得深解无相法门；<a id="a-e"></a>若有众生诸不净愿覆蔽其心，<a id="a-f"></a>闻佛说法即得深解无作法门；<a id="a-g"></a>若有众生心不清净，<a id="a-h"></a>闻佛说法心得清净；<a id="a-i"></a>若有众生以多缘覆心，<a id="a-j"></a>闻佛说法得解不失菩提心法；<a id="a-k"></a>若有众生瞋恚覆心，<a id="a-l"></a>闻佛说法解真实相得受记莂；<a id="a-m"></a>若有众生依倚覆心，<a id="a-n"></a>闻佛说法深解诸法无所依倚；<a id="a-o"></a>若有众生爱染覆心，<a id="a-p"></a>闻佛说法疾解诸法无垢清净；<a id="a-q"></a>若有众生忘失善心，<a id="a-r"></a>闻佛说法深解日光三昧；<a id="a-s"></a>若有众生行诸魔业，<a id="a-t"></a>闻佛说法速得解了清净之法；<a id="a-u"></a>若有众生邪论覆心，<a id="a-v"></a>闻佛说法即得深解增益正法；<a id="a-w"></a>若有众生烦恼覆心，<a id="a-x"></a>闻佛说法即得解了离烦恼法；<a id="a-y"></a>若有众生行诸恶道，<a id="a-z"></a>闻佛说法即得回反；<a id="a-10"></a>若有众生于大乘法赞说邪法以为吉妙，<a id="a-11"></a>闻佛说法即于邪法生退转心而得正解；<a id="a-12"></a>若有菩萨厌于生死，<a id="a-13"></a>闻佛说法即于生死心生爱乐；<a id="a-14"></a>若有众生不知善地，<a id="a-15"></a>闻佛说法即得觉了善地之法；<a id="a-16"></a>若有众生见他为善，<a id="a-17"></a>不生好乐生于妒嫉，<a id="a-18"></a>闻佛说法即得心喜；<a id="a-19"></a>若有众生其心各各共相违反，<a id="a-1A"></a>闻佛说法即得无碍光明；<a id="a-1B"></a>若有众生行诸恶业，<a id="a-1C"></a>闻佛说法深解恶业所得果报；<a id="a-1D"></a>若有众生怖畏大众，<a id="a-1E"></a>闻佛说法深得解了师子相三昧；<a id="a-1F"></a>若有众生四魔覆心，<a id="a-1G"></a>闻佛说法疾得首楞严三昧；<a id="a-1H"></a>若有众生不见诸佛国土光明，<a id="a-1I"></a>闻佛说法即得深解种种庄严光明三昧；<a id="a-1J"></a>若有众生有憎爱心，<a id="a-1K"></a>闻佛说法即得舍心；<a id="a-1L"></a>若有众生未得佛法光明，<a id="a-1M"></a>闻佛说法即得法幢相三昧；<a id="a-1N"></a>若有众生离大智慧，<a id="a-1O"></a>闻佛说法即得法炬三昧；<a id="a-1P"></a>若有众生痴暗覆心，<a id="a-1Q"></a>闻佛说法即得日灯光明三昧；<a id="a-1R"></a>若有众生口无辩才，<a id="a-1S"></a>闻佛说法即得种种功德应辩；<a id="a-1T"></a>若有众生观色和合，<a id="a-1U"></a>无有坚固犹如水沫，<a id="a-1V"></a>闻佛说法即得那罗延三昧；<a id="a-1W"></a>若有众生心乱不定，<a id="a-1X"></a>闻佛说法即得坚牢决定三昧；<a id="a-1Y"></a>若有众生欲观佛顶，<a id="a-1Z"></a>闻佛说法即得须弥幢三昧；<a id="a-1a"></a>若有众生放舍本愿，<a id="a-1b"></a>闻佛说法即得坚牢三昧；<a id="a-1c"></a>若有众生退失诸通，<a id="a-1d"></a>闻佛说法即得金刚三昧；<a id="a-1e"></a>若有众生于菩提场而生疑惑，<a id="a-1f"></a>闻佛说法即得了达金刚道场；<a id="a-1g"></a>若有众生一切佛法中无厌离心，<a id="a-1h"></a>闻佛说法即得金刚三昧；<a id="a-1i"></a>若有众生不知他心，<a id="a-1j"></a>闻佛说法即知他心；<a id="a-1k"></a>若有众生于诸根中不知利钝，<a id="a-1l"></a>闻佛说法即知利钝；<a id="a-1m"></a>若有众生各各种类不相解语，<a id="a-1n"></a>闻佛说法即得解了音声三昧；<a id="a-1o"></a>若有众生未得法身，<a id="a-1p"></a>闻佛说法即得解了分别诸身；<a id="a-1q"></a>若有众生不见佛身，<a id="a-1r"></a>闻佛说法即得不眴三昧；<a id="a-1s"></a>若有众生分别诸缘，<a id="a-1t"></a>闻佛说法即得无诤三昧；<a id="a-1u"></a>若有众生于转法轮心生疑惑，<a id="a-1v"></a>闻佛说法于转法轮得心清净；<a id="a-1w"></a>若有众生起无因邪行，<a id="a-1x"></a>闻佛说法即得法明随顺因缘；<a id="a-1y"></a>若有众生于一佛世界起于常见，<a id="a-1z"></a>闻佛说法即得善别无量佛土；<a id="a-20"></a>若有众生未种诸相善根，<a id="a-21"></a>闻佛说法即得种种庄严三昧；<a id="a-22"></a>若有众生不能善别一切言语，<a id="a-23"></a>闻佛说法即得解了分别种种言音三昧；<a id="a-24"></a>若有众生专心求于一切智慧，<a id="a-25"></a>闻佛说法即得无所分别法界三昧；<a id="a-26"></a>若有众生退转于法，<a id="a-27"></a>闻佛说法即得坚固三昧；<a id="a-28"></a>若有众生不知法界，<a id="a-29"></a>闻佛说法即得大智慧；<a id="a-2A"></a>若有众生离本誓愿，<a id="a-2B"></a>闻佛说法即得不失三昧；<a id="a-2C"></a>若有众生分别诸道，<a id="a-2D"></a>闻佛说法即得一道无所分别；<a id="a-2E"></a>若有众生推求智慧欲同虚空，<a id="a-2F"></a>闻佛说法即得无所有三昧；<a id="a-2G"></a>若有众生未得具足诸波罗蜜，<a id="a-2H"></a>闻佛说法即得住于净波罗蜜；<a id="a-2I"></a>若有众生未得具足四摄之法，<a id="a-2J"></a>闻佛说法即得妙善摄取三昧；<a id="a-2K"></a>若有众生分别四无量心，<a id="a-2L"></a>闻佛说法即得平等勤心精进；<a id="a-2M"></a>若有众生未得具足三十七助菩提法，<a id="a-2N"></a>闻佛说法即得住出世三昧；<a id="a-2O"></a>若有众生其心失念及善智慧，<a id="a-2P"></a>闻佛说法即得大海智印三昧；<a id="a-2Q"></a>若有众生其心疑惑未生法忍，<a id="a-2R"></a>闻佛说法即得诸法决定三昧，<a id="a-2S"></a>以一法相故；<a id="a-2T"></a>若有众生忘所闻法，<a id="a-2U"></a>闻佛说法即得不失念三昧；<a id="a-2V"></a>若有众生各各说法不相喜乐，<a id="a-2W"></a>闻佛说法即得清净慧眼无有疑网；<a id="a-2X"></a>若有众生于三宝中不生信心，<a id="a-2Y"></a>闻佛说法即得功德增长三昧；<a id="a-2Z"></a>若有众生渴乏法雨，<a id="a-2a"></a>闻佛说法即得法雨三昧；<a id="a-2b"></a>若有众生于三宝中起断灭见，<a id="a-2c"></a>闻佛说法即得诸宝庄严三昧；<a id="a-2d"></a>若有众生不作智业，<a id="a-2e"></a>不勤精进，<a id="a-2f"></a>闻佛说法即得金刚智慧三昧；<a id="a-2g"></a>若有众生为诸烦恼之所系缚，<a id="a-2h"></a>闻佛说法即得虚空印三昧；<a id="a-2i"></a>若有众生计我、<a id="a-2j"></a>我所，<a id="a-2k"></a>闻佛说法即得智印三昧；<a id="a-2l"></a>若有众生不知如来具足功德，<a id="a-2m"></a>闻佛说法即得世间解脱三昧；<a id="a-2n"></a>若有众生于过去世未供养佛，<a id="a-2o"></a>闻佛说法即得种种神足变化；<a id="a-2p"></a>若有众生一法界门，<a id="a-2q"></a>于未来世无量劫中未得说之，<a id="a-2r"></a>闻佛说法即得解说一切诸法同一法界；<a id="a-2s"></a>若有众生于诸一切修多罗中未得选择，<a id="a-2t"></a>闻佛说法即得诸法平等实相三昧；<a id="a-2u"></a>若有众生离六和法，<a id="a-2v"></a>闻佛说法即得解了诸法三昧；<a id="a-2w"></a>若有众生于不可思议解脱法门不勤精进，<a id="a-2x"></a>闻佛说法于诸通中即得师子游戏三昧；<a id="a-2y"></a>若有众生欲分别入于如来藏，<a id="a-2z"></a>闻佛说法，<a id="a-30"></a>更不从他闻，<a id="a-31"></a>即得分别入如来藏；<a id="a-32"></a>若有众生于菩萨道不勤精进，<a id="a-33"></a>闻佛说法即得智慧勤行精进；<a id="a-34"></a>若有众生未曾得见本生经，<a id="a-35"></a>闻佛说法即得一切在在处处三昧；<a id="a-36"></a>若有众生行道未竟，<a id="a-37"></a>闻佛说法即得受记三昧；<a id="a-38"></a>若有众生未得具足如来十力，<a id="a-39"></a>闻佛说法即得无坏三昧；<a id="a-3A"></a>若有众生未得具足四无所畏，<a id="a-3B"></a>闻佛说法即得无尽意三昧；<a id="a-3C"></a>若有众生未得具足佛不共法，<a id="a-3D"></a>闻佛说法即得不共法三昧；<a id="a-3E"></a>若有众生未得具足无愚痴见，<a id="a-3F"></a>闻佛说法即得愿句三昧；<a id="a-3G"></a>若有众生未觉一切佛法之门，<a id="a-3H"></a>闻佛说法即得鲜白无垢净印三昧；<a id="a-3I"></a>若有众生未具足一切智，<a id="a-3J"></a>闻佛说法即得善了三昧；<a id="a-3K"></a>若有众生未得成就一切佛事，<a id="a-3L"></a>闻佛说法即得无量不尽意三昧。<a id="a-3M"></a>如是等众生，<a id="a-3N"></a>于佛法中各得信解。<a id="a-3O"></a>有诸菩萨，<a id="a-3P"></a>其心质直无有谄曲，<a id="a-3Q"></a>闻佛说法即得八万四千诸法门、<a id="a-3R"></a>八万四千诸三昧门、<a id="a-3S"></a>七万五千陀罗尼门。<a id="a-3T"></a>有无量无边阿僧祇菩萨摩诃萨修集大乘者，<a id="a-3U"></a>闻是说法亦得如是无量功德，<a id="a-3V"></a>安止住于不退转地。<a id="a-3W"></a>是故诸菩萨摩诃萨，<a id="a-3X"></a>欲得种种庄严坚牢故，<a id="a-3Y"></a>发不可思议愿，<a id="a-3Z"></a>增益不可思议知见以自庄严；<a id="a-3a"></a>以三十二相庄严故，<a id="a-3b"></a>得八十随形好；<a id="a-3c"></a>以妙音庄严故，<a id="a-3d"></a>随诸众生所喜说法，<a id="a-3e"></a>令闻法者满足知见；<a id="a-3f"></a>以心庄严故，<a id="a-3g"></a>得诸三昧不生退转；<a id="a-3h"></a>以念庄严故，<a id="a-3i"></a>不失一切诸陀罗尼；<a id="a-3j"></a>以心庄严故，<a id="a-3k"></a>得分别诸法；<a id="a-3l"></a>以念庄严故，<a id="a-3m"></a>得解微尘等义；<a id="a-3n"></a>以善心庄严故，<a id="a-3o"></a>得坚固誓愿牢坚精进，<a id="a-3p"></a>如其所愿到于彼岸；<a id="a-3q"></a>以专心庄严故，<a id="a-3r"></a>次第过住；<a id="a-3s"></a>以布施庄严故，<a id="a-3t"></a>于诸所须悉能放舍；<a id="a-3u"></a>以持戒庄严故，<a id="a-3v"></a>令心善白清净无垢；<a id="a-3w"></a>以忍辱庄严故，<a id="a-3x"></a>于诸众生心无障碍；<a id="a-3y"></a>以精进庄严故，<a id="a-3z"></a>一切佐助悉得成就；<a id="a-40"></a>以禅定庄严故，<a id="a-41"></a>于一切三昧中得师子游戏；<a id="a-42"></a>以智慧庄严故，<a id="a-43"></a>知诸烦恼习；<a id="a-44"></a>以慈庄严故，<a id="a-45"></a>专心念于一切众生；<a id="a-46"></a>以悲庄严故，<a id="a-47"></a>悉能拔出众生之苦；<a id="a-48"></a>以喜庄严故，<a id="a-49"></a>于一切法心无疑惑；<a id="a-4A"></a>以舍庄严故，<a id="a-4B"></a>得离憍慢，<a id="a-4C"></a>心无高下；<a id="a-4D"></a>以诸通庄严故，<a id="a-4E"></a>于一切法得师子游戏；<a id="a-4F"></a>以功德庄严故，<a id="a-4G"></a>得不可尽藏宝手；<a id="a-4H"></a>以智庄严故，<a id="a-4I"></a>知诸众生所有诸心；<a id="a-4J"></a>以意庄严故，<a id="a-4K"></a>方便醒悟一切众生；<a id="a-4L"></a>以光明庄严故，<a id="a-4M"></a>得智慧眼明；<a id="a-4N"></a>以诸辩庄严故，<a id="a-4O"></a>令众生得法义应辞；<a id="a-4P"></a>以无畏庄严故，<a id="a-4Q"></a>一切诸魔不能留难；<a id="a-4R"></a>以功德庄严故，<a id="a-4S"></a>得诸佛世尊所有功德；<a id="a-4T"></a>以法庄严故，<a id="a-4U"></a>得无碍辩，<a id="a-4V"></a>常为众生演说妙法；<a id="a-4W"></a>以光明庄严故，<a id="a-4X"></a>得一切佛法光明；<a id="a-4Y"></a>以照明庄严故，<a id="a-4Z"></a>能遍照于诸佛世界；<a id="a-4a"></a>以他心庄严故，<a id="a-4b"></a>得正智无乱；<a id="a-4c"></a>以教诫庄严故，<a id="a-4d"></a>得如所说护持禁戒；<a id="a-4e"></a>以神足庄严故，<a id="a-4f"></a>得如意足到于彼岸；<a id="a-4g"></a>以受持一切诸如来庄严故，<a id="a-4h"></a>得入如来无量法藏；<a id="a-4i"></a>以尊法庄严故，<a id="a-4j"></a>得不随他智慧；<a id="a-4k"></a>以随行一切善法庄严故，<a id="a-4l"></a>得如说而行，<a id="a-4m"></a>欲令如是众生悉得如是等功德利益。<a id="a-4n"></a>若有无量无边阿僧祇菩萨摩诃萨修集大乘，<a id="a-4o"></a>以我说一句法故，<a id="a-4p"></a>悉具如是白净善法皆使充足。<a id="a-4q"></a>以是故，<a id="a-4r"></a>诸菩萨摩诃萨于诸法中所得智慧，<a id="a-4s"></a>不从他闻得成就大法光明，<a id="a-4t"></a>成阿耨多罗三藐三菩提。</p>
  <p id="a4u">“‘世尊，<a id="a-4v"></a>若有众生于他方世界作五逆罪，<a id="a-4w"></a>乃至犯四重禁，<a id="a-4x"></a>烧灭善法；<a id="a-4y"></a>若学声闻、<a id="a-4z"></a>缘觉、<a id="a-50"></a>大乘，<a id="a-51"></a>以愿力故欲来生我世界，<a id="a-52"></a>既来生已，<a id="a-53"></a>复取一切诸不善业粗朴弊恶，<a id="a-54"></a>其心喜求强梁难调，<a id="a-55"></a>专以四倒贪著悭吝。<a id="a-56"></a>如是等众生八万四千异性乱心，<a id="a-57"></a>我当为其各各异性，<a id="a-58"></a>广说八万四千法聚。<a id="a-59"></a>世尊，<a id="a-5A"></a>若有众生学无上大乘，<a id="a-5B"></a>我当为其具足广说六波罗蜜，<a id="a-5C"></a>所谓檀波罗蜜乃至般若波罗蜜。<a id="a-5D"></a>若有众生学声闻乘未种善根，<a id="a-5E"></a>愿求诸佛以为其师，<a id="a-5F"></a>我当安止于三归依，<a id="a-5G"></a>然后劝令住六波罗蜜。<a id="a-5H"></a>若有众生喜为杀害，<a id="a-5I"></a>我当安止于不杀中。<a id="a-5J"></a>若有众生专行恶贪，<a id="a-5K"></a>我当安住于不盗中。<a id="a-5L"></a>若有众生非法邪淫，<a id="a-5M"></a>我当安止不邪淫中。<a id="a-5N"></a>若有众生各各故作诽谤妄语，<a id="a-5O"></a>我当安止不妄语中。<a id="a-5P"></a>若有众生乐为狂痴，<a id="a-5Q"></a>我当安止不饮酒中。<a id="a-5R"></a>若有众生犯此五事，<a id="a-5S"></a>我当令受优婆塞五戒。<a id="a-5T"></a>若有众生于诸善法不生喜乐，<a id="a-5U"></a>我当令其一日一夜受持八戒。<a id="a-5V"></a>若有众生少于善根，<a id="a-5W"></a>于善根中心生爱乐，<a id="a-5X"></a>我当令其于未来世，<a id="a-5Y"></a>在佛法中出家学道，<a id="a-5Z"></a>安止令住梵净十戒。<a id="a-5a"></a>若有众生悕心求于诸善根法，<a id="a-5b"></a>我当安止善根法中，<a id="a-5c"></a>令得成就梵行具足大戒。<a id="a-5d"></a>如是等众生，<a id="a-5e"></a>作五逆罪乃至悭吝，<a id="a-5f"></a>为是众生以种种门示现神足，<a id="a-5g"></a>说诸句义开示阴、<a id="a-5h"></a>界、<a id="a-5i"></a>诸入、<a id="a-5j"></a>苦、<a id="a-5k"></a>空、<a id="a-5l"></a>无常、<a id="a-5m"></a>无我，<a id="a-5n"></a>令住善妙安隐寂灭无畏涅槃，<a id="a-5o"></a>为如是四众比丘、<a id="a-5p"></a>比丘尼、<a id="a-5q"></a>优婆塞、<a id="a-5r"></a>优婆夷说法。<a id="a-5s"></a>若有众生求闻论议，<a id="a-5t"></a>我当为说正法诸论，<a id="a-5u"></a>乃至有求解脱之者，<a id="a-5v"></a>我当为说空无之论。<a id="a-5w"></a>若有众生其心不乐于正善法，<a id="a-5x"></a>我当为说营作众事。<a id="a-5y"></a>若有众生于正善法其心爱乐，<a id="a-5z"></a>我当为说空三昧定示正解脱。<a id="a-60"></a>世尊，<a id="a-61"></a>我为如是一一众生要当过于百千由旬，<a id="a-62"></a>不以神足，<a id="a-63"></a>而以开示无量无边种种方便为解句义，<a id="a-64"></a>示现神足乃至涅槃，<a id="a-65"></a>心不生厌。</p>
  <p id="a66">“‘世尊，<a id="a-67"></a>我以三昧力故，<a id="a-68"></a>舍第五分所得寿命而般涅槃。<a id="a-69"></a>我于是时，<a id="a-6A"></a>自分其身如半葶苈子，<a id="a-6B"></a>为怜愍众生故求般涅槃。<a id="a-6C"></a>般涅槃后，<a id="a-6D"></a>所有正法住世千岁，<a id="a-6E"></a>像法住世满五百岁。<a id="a-6F"></a>我涅槃后，<a id="a-6G"></a>若有众生以珍宝妓乐供养舍利，<a id="a-6H"></a>乃至礼拜右绕一匝，<a id="a-6I"></a>合掌称叹，<a id="a-6J"></a>一茎华散，<a id="a-6K"></a>以是因缘，<a id="a-6L"></a>随其志愿于三乘中各不退转。<a id="a-6M"></a>世尊，<a id="a-6N"></a>我般涅槃后，<a id="a-6O"></a>若有众生于我法中，<a id="a-6P"></a>乃至一戒如我所说能坚持之，<a id="a-6Q"></a>乃至读诵一四句偈为他人说，<a id="a-6R"></a>令彼听者心生欢喜，<a id="a-6S"></a>供养法师乃至一华一礼，<a id="a-6T"></a>以是因缘，<a id="a-6U"></a>随其志愿于三乘中各不退转。<a id="a-6V"></a>乃至法炬灭、<a id="a-6W"></a>法幢倒、<a id="a-6X"></a>正法灭已，<a id="a-6Y"></a>我之舍利寻没于地至金刚际。<a id="a-6Z"></a>尔时，<a id="a-6a"></a>娑婆世界空无珍宝，<a id="a-6b"></a>我之舍利变为意相琉璃宝珠。<a id="a-6c"></a>其明炎盛，<a id="a-6d"></a>从金刚际出于世间，<a id="a-6e"></a>上至阿迦尼吒天，<a id="a-6f"></a>雨种种华，<a id="a-6g"></a>曼陀罗华、<a id="a-6h"></a>摩诃曼陀罗华、<a id="a-6i"></a>波利质多华、<a id="a-6j"></a>曼殊沙华、<a id="a-6k"></a>摩诃曼殊沙华。<a id="a-6l"></a>有净光明大如车轮，<a id="a-6m"></a>百叶千叶，<a id="a-6n"></a>或百千叶，<a id="a-6o"></a>其光遍照。<a id="a-6p"></a>复有好香微妙常敷，<a id="a-6q"></a>观者无厌。<a id="a-6r"></a>其明炎盛不可称计，<a id="a-6s"></a>微妙之香无量无边，<a id="a-6t"></a>纯雨如是无量诸华。<a id="a-6u"></a>当其雨时，<a id="a-6v"></a>复出种种微妙音声，<a id="a-6w"></a>佛声、<a id="a-6x"></a>法声、<a id="a-6y"></a>比丘僧声、<a id="a-6z"></a>三归依声、<a id="a-70"></a>优婆塞戒声、<a id="a-71"></a>成就八戒声、<a id="a-72"></a>出家十戒声、<a id="a-73"></a>布施声、<a id="a-74"></a>持戒声、<a id="a-75"></a>清净梵行具大戒声、<a id="a-76"></a>佐助众事声、<a id="a-77"></a>读经声、<a id="a-78"></a>禅思惟声、<a id="a-79"></a>观不净声、<a id="a-7A"></a>念出入息声、<a id="a-7B"></a>非想非非想声、<a id="a-7C"></a>有想无想声、<a id="a-7D"></a>识处声、<a id="a-7E"></a>空处声、<a id="a-7F"></a>八胜处声、<a id="a-7G"></a>十一切入声、<a id="a-7H"></a>定慧声、<a id="a-7I"></a>空声、<a id="a-7J"></a>无相声、<a id="a-7K"></a>无作声、<a id="a-7L"></a>十二缘声、<a id="a-7M"></a>具足声闻藏声、<a id="a-7N"></a>学缘觉声、<a id="a-7O"></a>具足大乘六波罗蜜声，<a id="a-7P"></a>于其华中出如是等声。<a id="a-7Q"></a>色界诸天皆悉闻之，<a id="a-7R"></a>本昔所作诸善根本各自忆念，<a id="a-7S"></a>所有不善寻自悔责，<a id="a-7T"></a>即便来下娑婆世界，<a id="a-7U"></a>教化世间无量众生，<a id="a-7V"></a>悉令得住于十善中。<a id="a-7W"></a>欲界诸天亦得闻受，<a id="a-7X"></a>所有爱结贪喜五欲，<a id="a-7Y"></a>诸心数法悉得寂静，<a id="a-7Z"></a>本昔所作诸善根本各自忆念，<a id="a-7a"></a>所有不善寻自悔责，<a id="a-7b"></a>即便来下娑婆世界，<a id="a-7c"></a>教化世间无量众生，<a id="a-7d"></a>悉令得住于十善中。<a id="a-7e"></a>世尊，<a id="a-7f"></a>如是诸华于虚空中，<a id="a-7g"></a>复当化作种种珍宝金、<a id="a-7h"></a>银、<a id="a-7i"></a>摩尼、<a id="a-7j"></a>真珠、<a id="a-7k"></a>琉璃、<a id="a-7l"></a>珂贝、<a id="a-7m"></a>璧玉、<a id="a-7n"></a>真宝、<a id="a-7o"></a>伪宝、<a id="a-7p"></a>码碯、<a id="a-7q"></a>珊瑚、<a id="a-7r"></a>天冠、<a id="a-7s"></a>宝饰，<a id="a-7t"></a>如雨而下，<a id="a-7u"></a>一切遍满娑婆世界。<a id="a-7v"></a>尔时，<a id="a-7w"></a>人民其心和悦，<a id="a-7x"></a>无诸斗诤，<a id="a-7y"></a>饥饿、<a id="a-7z"></a>疾病、<a id="a-80"></a>他方怨贼、<a id="a-81"></a>恶口、<a id="a-82"></a>诸毒，<a id="a-83"></a>一切消灭皆得寂静。<a id="a-84"></a>尔时，<a id="a-85"></a>世界有如是乐。<a id="a-86"></a>若有众生见诸珍宝若触若用，<a id="a-87"></a>于三乘中无有退转。<a id="a-88"></a>是诸珍宝作是利益，<a id="a-89"></a>作利益已还没于地，<a id="a-8A"></a>至本住处金刚地际。<a id="a-8B"></a>世尊，<a id="a-8C"></a>娑婆世界兵劫起时，<a id="a-8D"></a>我身舍利复当化作绀琉璃珠从地而出，<a id="a-8E"></a>上至阿迦尼吒天，<a id="a-8F"></a>雨种种华，<a id="a-8G"></a>曼陀罗华、<a id="a-8H"></a>摩诃曼陀罗华、<a id="a-8I"></a>波利质多华，<a id="a-8J"></a>乃至还没于地，<a id="a-8K"></a>至本住处金刚地际，<a id="a-8L"></a>亦复如是。<a id="a-8M"></a>世尊，<a id="a-8N"></a>如刀兵劫，<a id="a-8O"></a>饥饿、<a id="a-8P"></a>疾疫，<a id="a-8Q"></a>亦复如是。<a id="a-8R"></a>世尊，<a id="a-8S"></a>如是大贤劫中我般涅槃后，<a id="a-8T"></a>是诸舍利作如是佛事，<a id="a-8U"></a>调伏无量无边众生，<a id="a-8V"></a>于三乘中得不退转。<a id="a-8W"></a>如是当于如五佛世界微尘数等大劫之中，<a id="a-8X"></a>调伏无量无边众生，<a id="a-8Y"></a>令于三乘得不退转。</p>
  <p id="a8Z">“‘世尊，<a id="a-8a"></a>若后满千恒河沙等阿僧祇劫，<a id="a-8b"></a>于十方无量无边阿僧祇余世界成佛出世者，<a id="a-8c"></a>悉是我修阿耨多罗三藐三菩提时，<a id="a-8d"></a>所可教化初发阿耨多罗三藐三菩提心，<a id="a-8e"></a>安止令住六波罗蜜者。<a id="a-8f"></a>世尊，<a id="a-8g"></a>我成阿耨多罗三藐三菩提已，<a id="a-8h"></a>所可劝化令发阿耨多罗三藐三菩提心，<a id="a-8i"></a>安止令住六波罗蜜，<a id="a-8j"></a>及涅槃后舍利变化，<a id="a-8k"></a>所化众生令发阿耨多罗三藐三菩提心者。<a id="a-8l"></a>是诸众生过千恒河沙等阿僧祇劫，<a id="a-8m"></a>于十方无量无边阿僧祇世界成佛出世，<a id="a-8n"></a>皆当称我名字而说赞叹：<a id="a-8o"></a>“过去久远有劫名贤。<a id="a-8p"></a>初入劫时，<a id="a-8q"></a>第四世尊名曰某甲，<a id="a-8r"></a>彼佛世尊劝化我等，<a id="a-8s"></a>初发阿耨多罗三藐三菩提心。<a id="a-8t"></a>我等尔时烧灭善心，<a id="a-8u"></a>集不善根，<a id="a-8v"></a>作五逆罪乃至邪见。<a id="a-8w"></a>彼佛尔时劝化我等，<a id="a-8x"></a>令得安住六波罗蜜，<a id="a-8y"></a>因是即得解了一切陀罗尼门，<a id="a-8z"></a>转正法轮，<a id="a-90"></a>离生死缚，<a id="a-91"></a>令无量无边百千众生安住胜果，<a id="a-92"></a>复令无量百千众生安止天人乃至解脱果。<a id="a-93"></a>”若有众生求菩提道，<a id="a-94"></a>闻赞叹我已，<a id="a-95"></a>各问于佛：<a id="a-96"></a>“彼佛世尊见何义利，<a id="a-97"></a>于重五浊恶世之中，<a id="a-98"></a>成阿耨多罗三藐三菩提？<a id="a-99"></a>”是诸世尊，<a id="a-9A"></a>即便向是求菩提道善男子、<a id="a-9B"></a>善女人，<a id="a-9C"></a>说我往昔所成大悲，<a id="a-9D"></a>初发阿耨多罗三藐三菩提心，<a id="a-9E"></a>庄严世界及妙善愿本起因缘。<a id="a-9F"></a>是人闻已，<a id="a-9G"></a>其心惊愕叹未曾有，<a id="a-9H"></a>寻发妙愿，<a id="a-9I"></a>于诸众生生大悲心，<a id="a-9J"></a>如我无异作是愿言：<a id="a-9K"></a>“其有如是重五浊世，<a id="a-9L"></a>其中众生作五逆罪，<a id="a-9M"></a>乃至成就诸不善根，<a id="a-9N"></a>我当于中而调伏之。<a id="a-9O"></a>”彼诸世尊，<a id="a-9P"></a>以是诸人成就大悲，<a id="a-9Q"></a>于五浊世发诸善愿，<a id="a-9R"></a>随其所求而与授记。<a id="a-9S"></a>世尊，<a id="a-9T"></a>彼佛世尊，<a id="a-9U"></a>复为修学大乘诸人，<a id="a-9V"></a>说我舍利所作变化本起因缘：<a id="a-9W"></a>“过去久远有佛世尊，<a id="a-9X"></a>号字某甲。<a id="a-9Y"></a>般涅槃后，<a id="a-9Z"></a>刀兵、<a id="a-9a"></a>疾病、<a id="a-9b"></a>饥饿劫起，<a id="a-9c"></a>我等尔时于其劫中受诸苦恼。<a id="a-9d"></a>是佛舍利为我等故，<a id="a-9e"></a>作种种神足师子游戏，<a id="a-9f"></a>是故我等即得发阿耨多罗三藐三菩提心，<a id="a-9g"></a>种诸善根，<a id="a-9h"></a>精勤修集于六波罗蜜。<a id="a-9i"></a>”如上广说。<a id="a-9j"></a>’”</p>
  <p id="a9k">佛告寂意菩萨：<a id="a-9l"></a>“善男子，<a id="a-9m"></a>尔时宝海梵志，<a id="a-9n"></a>在宝藏佛所诸天大众、<a id="a-9o"></a>人非人前，<a id="a-9p"></a>寻得成就大悲之心广大无量，<a id="a-9q"></a>作五百誓愿已，<a id="a-9r"></a>复白佛言：<a id="a-9s"></a>‘世尊，<a id="a-9t"></a>若我所愿不成不得己利者，<a id="a-9u"></a>我则不于未来贤劫重五浊恶，<a id="a-9v"></a>互共斗诤，<a id="a-9w"></a>末世盲痴，<a id="a-9x"></a>无所师咨，<a id="a-9y"></a>无有教诫，<a id="a-9z"></a>堕于诸见大黑暗中作五逆恶，<a id="a-A0"></a>如上说中，<a id="a-A1"></a>成就所愿作于佛事。<a id="a-A2"></a>我今则舍菩提之心，<a id="a-A3"></a>亦不愿于他方佛土植诸善根。<a id="a-A4"></a>世尊，<a id="a-A5"></a>我今如是专心，<a id="a-A6"></a>不以是善根成阿耨多罗三藐三菩提，<a id="a-A7"></a>亦不愿求辟支佛乘，<a id="a-A8"></a>亦复不愿作声闻乘、<a id="a-A9"></a>天王、<a id="a-AA"></a>人王，<a id="a-AB"></a>贪乐五欲生天人中，<a id="a-AC"></a>不求乾闼婆、<a id="a-AD"></a>阿修罗、<a id="a-AE"></a>迦楼罗、<a id="a-AF"></a>紧那罗、<a id="a-AG"></a>摩睺罗伽、<a id="a-AH"></a>夜叉、<a id="a-AI"></a>罗刹、<a id="a-AJ"></a>诸龙王等，<a id="a-AK"></a>以是善根不求如是诸处。</p>
  <p id="aAL">“‘世尊，<a id="a-AM"></a>若得大富以施为因，<a id="a-AN"></a>若得生天以戒为因，<a id="a-AO"></a>若得大智以广学为因，<a id="a-AP"></a>若断烦恼以思惟为因。<a id="a-AQ"></a>如佛言曰，<a id="a-AR"></a>如是等事皆是己利功德之人，<a id="a-AS"></a>则能随其所求皆悉得之。<a id="a-AT"></a>世尊，<a id="a-AU"></a>若我善根成就得己利者，<a id="a-AV"></a>我之所有布施、<a id="a-AW"></a>持戒、<a id="a-AX"></a>多闻、<a id="a-AY"></a>思惟悉当成就，<a id="a-AZ"></a>以是果报皆为地狱一切众生。<a id="a-Aa"></a>若有众生堕阿鼻地狱，<a id="a-Ab"></a>以是善根当拔济之令生人中，<a id="a-Ac"></a>闻佛说法即得开解，<a id="a-Ad"></a>成阿罗汉速入涅槃。<a id="a-Ae"></a>是诸众生若业报未尽，<a id="a-Af"></a>我当舍寿入阿鼻狱代受苦恼，<a id="a-Ag"></a>愿令我身数如一佛世界微尘，<a id="a-Ah"></a>一一身如须弥山等，<a id="a-Ai"></a>是一一身觉诸苦乐如我今身所觉苦乐，<a id="a-Aj"></a>一一身受如一佛世界微尘数等种种重恶苦恼之报。<a id="a-Ak"></a>如今一佛世界微尘数等十方诸佛世界所有众生，<a id="a-Al"></a>作五逆恶起不善业，<a id="a-Am"></a>乃至当堕阿鼻地狱，<a id="a-An"></a>若后过如一佛世界微尘等大劫，<a id="a-Ao"></a>十方诸佛世界微尘数等所有众生，<a id="a-Ap"></a>作五逆恶起不善业，<a id="a-Aq"></a>当堕阿鼻地狱者，<a id="a-Ar"></a>我当为是一切众生，<a id="a-As"></a>于阿鼻地狱代受诸苦，<a id="a-At"></a>令不堕地狱，<a id="a-Au"></a>值遇诸佛咨受妙法，<a id="a-Av"></a>出于生死入涅槃城。<a id="a-Aw"></a>我今要当代是众生，<a id="a-Ax"></a>久久处阿鼻地狱。<a id="a-Ay"></a>复次，<a id="a-Az"></a>如一佛世界微尘数等十方世界所有众生恶业成就，<a id="a-B0"></a>当必定受果堕火炙地狱如阿鼻地狱，<a id="a-B1"></a>所说炙地狱、<a id="a-B2"></a>摩诃[犭+盧]獌地狱、<a id="a-B3"></a>[犭+盧]獌地狱、<a id="a-B4"></a>逼迫地狱、<a id="a-B5"></a>黑绳地狱、<a id="a-B6"></a>想地狱，<a id="a-B7"></a>及种种畜生、<a id="a-B8"></a>饿鬼、<a id="a-B9"></a>贫穷、<a id="a-BA"></a>夜叉、<a id="a-BB"></a>拘槃茶、<a id="a-BC"></a>毗舍遮、<a id="a-BD"></a>阿修罗、<a id="a-BE"></a>迦楼罗等，<a id="a-BF"></a>皆亦如是。<a id="a-BG"></a>世尊，<a id="a-BH"></a>若有如一佛世界微尘数等十方世界所有众生成就恶业，<a id="a-BI"></a>必当受报生于人中，<a id="a-BJ"></a>聋盲喑哑，<a id="a-BK"></a>无手无脚，<a id="a-BL"></a>心乱失念，<a id="a-BM"></a>食啖不净，<a id="a-BN"></a>我亦当代如是众生，<a id="a-BO"></a>受于诸罪如上所说。<a id="a-BP"></a>复次，<a id="a-BQ"></a>若有众生堕阿鼻地狱受诸苦恼，<a id="a-BR"></a>我当久久代是众生受诸苦恼。<a id="a-BS"></a>如生死众生所受阴、<a id="a-BT"></a>界、<a id="a-BU"></a>诸入，<a id="a-BV"></a>畜生、<a id="a-BW"></a>饿鬼、<a id="a-BX"></a>贫穷、<a id="a-BY"></a>夜叉、<a id="a-BZ"></a>拘办茶、<a id="a-Ba"></a>毗舍遮、<a id="a-Bb"></a>阿修罗、<a id="a-Bc"></a>迦楼罗等，<a id="a-Bd"></a>皆亦如是。</p>
  <p id="aBe">“‘世尊，<a id="a-Bf"></a>若我所愿成就逮得己利，<a id="a-Bg"></a>成阿耨多罗三藐三菩提如上所愿者，<a id="a-Bh"></a>十方无量无边阿僧祇世界，<a id="a-Bi"></a>在在处处现在诸佛，<a id="a-Bj"></a>为众生说法，<a id="a-Bk"></a>悉当为我作证，<a id="a-Bl"></a>亦是诸佛之所知见。<a id="a-Bm"></a>世尊，<a id="a-Bn"></a>唯愿今者与我阿耨多罗三藐三菩提记，<a id="a-Bo"></a>于贤劫中人寿百二十岁时成佛出世，<a id="a-Bp"></a>如来、<a id="a-Bq"></a>应供、<a id="a-Br"></a>正遍知乃至天人师、<a id="a-Bs"></a>佛世尊。<a id="a-Bt"></a>世尊，<a id="a-Bu"></a>若我必能成就如是佛事如我之所愿者，<a id="a-Bv"></a>令此大众及诸天、<a id="a-Bw"></a>龙、<a id="a-Bx"></a>阿修罗等若处地上虚空。<a id="a-By"></a>唯除如来，<a id="a-Bz"></a>其余一切皆当涕泣，<a id="a-C0"></a>悉于我前头面作礼赞言：<a id="a-C1"></a>“善哉！<a id="a-C2"></a>善哉！<a id="a-C3"></a>大悲成就无能及也！<a id="a-C4"></a>得念甚深，<a id="a-C5"></a>为诸众生生是深悲，<a id="a-C6"></a>发坚固誓愿。<a id="a-C7"></a>汝今所作不由他教，<a id="a-C8"></a>以专心大悲覆护一切，<a id="a-C9"></a>摄取五逆诸不善人。<a id="a-CA"></a>汝之善愿，<a id="a-CB"></a>我今悉知。<a id="a-CC"></a>汝初发阿耨多罗三藐三菩提心时，<a id="a-CD"></a>已为众生作大良药，<a id="a-CE"></a>为作归依、<a id="a-CF"></a>拥护舍宅，<a id="a-CG"></a>为令众生得解脱故作是誓愿。<a id="a-CH"></a>汝今所愿得己利者，<a id="a-CI"></a>如来当为汝授阿耨多罗三藐三菩提记。<a id="a-CJ"></a>’</p>
  <p id="aCK">“说是语已，<a id="a-CL"></a>时转轮圣王无量清净，<a id="a-CM"></a>寻从座起，<a id="a-CN"></a>悲泣泪出，<a id="a-CO"></a>叉手合掌向是梵志，<a id="a-CP"></a>头面敬礼，<a id="a-CQ"></a>而说偈言：</p>
  <p id="aCR">“‘汝今所愿，<a id="a-CS"></a> 坚固甚深，<a id="a-CT"></a> 放舍己乐，<a id="a-CU"></a> 为诸众生，</p>
  <p id="aCV">起大悲心，<a id="a-CW"></a> 为我等现，<a id="a-CX"></a> 诸法真实，<a id="a-CY"></a> 妙胜之相。<a id="a-CZ"></a>’</p>
  <p id="aCa">“尔时，<a id="a-Cb"></a>观世音菩萨，<a id="a-Cc"></a>说偈赞言：</p>
  <p id="aCd">“‘众生多所著，<a id="a-Ce"></a> 汝今无所著，</p>
  <p id="aCf">于上下诸根，<a id="a-Cg"></a> 久已得自在，</p>
  <p id="aCh">故能随众生，<a id="a-Ci"></a> 根愿具足与，</p>
  <p id="aCj">未来世当得，<a id="a-Ck"></a> 陀罗尼智藏。<a id="a-Cl"></a>’</p>
  <p id="aCm">“尔时，<a id="a-Cn"></a>得大势菩萨，<a id="a-Co"></a>说偈赞言：</p>
  <p id="aCp">“‘无量亿众生，<a id="a-Cq"></a> 为善故集聚，</p>
  <p id="aCr">见知汝大悲，<a id="a-Cs"></a> 一切皆啼泣，</p>
  <p id="aCt">所作诸苦行，<a id="a-Cu"></a> 昔来未曾有。<a id="a-Cv"></a>’</p>
  <p id="aCw">“尔时，<a id="a-Cx"></a>文殊师利菩萨，<a id="a-Cy"></a>复说偈赞言：</p>
  <p id="aCz">“‘精进三昧，<a id="a-D0"></a> 甚坚牢固，<a id="a-D1"></a> 妙胜智慧，<a id="a-D2"></a> 善能分别。</p>
  <p id="aD3">若以华香，<a id="a-D4"></a> 供养汝者，<a id="a-D5"></a> 汝于今日，<a id="a-D6"></a> 则能堪受。<a id="a-D7"></a>’</p>
  <p id="aD8">“尔时，<a id="a-D9"></a>虚空印菩萨，<a id="a-DA"></a>复说偈赞言：</p>
  <p id="aDB">“‘汝为众生，<a id="a-DC"></a> 成就大悲，<a id="a-DD"></a> 舍财布施，<a id="a-DE"></a> 于浊恶世，</p>
  <p id="aDF">严持诸相，<a id="a-DG"></a> 微妙第一，<a id="a-DH"></a> 为诸天人，<a id="a-DI"></a> 作调御师。<a id="a-DJ"></a>’</p>
  <p id="aDK">“尔时，<a id="a-DL"></a>金刚智慧光明菩萨，<a id="a-DM"></a>复说偈赞言：</p>
  <p id="aDN">“‘汝今大悲心，<a id="a-DO"></a> 广大如虚空，</p>
  <p id="aDP">欲为众生亲，<a id="a-DQ"></a> 故现行菩提。<a id="a-DR"></a>’</p>
  <p id="aDS">“尔时，<a id="a-DT"></a>虚空日菩萨，<a id="a-DU"></a>复说偈赞言：</p>
  <p id="aDV">“‘汝所成就，<a id="a-DW"></a> 大悲功德，<a id="a-DX"></a> 胜妙智慧，<a id="a-DY"></a> 善别法相，</p>
  <p id="aDZ">除佛世尊，<a id="a-Da"></a> 余无能及。<a id="a-Db"></a>’</p>
  <p id="aDc">“尔时，<a id="a-Dd"></a>师子香菩萨，<a id="a-De"></a>复说偈赞言：</p>
  <p id="aDf">“‘汝未来世，<a id="a-Dg"></a> 于贤劫中，<a id="a-Dh"></a> 多烦恼处，<a id="a-Di"></a> 得大名称。</p>
  <p id="aDj">复令无量，<a id="a-Dk"></a> 诸众生等，<a id="a-Dl"></a> 断除苦恼，<a id="a-Dm"></a> 得妙解脱。<a id="a-Dn"></a>’</p>
  <p id="aDo">“尔时，<a id="a-Dp"></a>普贤菩萨，<a id="a-Dq"></a>复说偈赞言：</p>
  <p id="aDr">“‘一切众生，<a id="a-Ds"></a> 勤心修集，<a id="a-Dt"></a> 生死饥饿，<a id="a-Du"></a> 涉邪见山，</p>
  <p id="aDv">互相食啖，<a id="a-Dw"></a> 无有善心。<a id="a-Dx"></a> 汝以大悲，<a id="a-Dy"></a> 故能摄取。<a id="a-Dz"></a>’</p>
  <p id="aE0">“尔时，<a id="a-E1"></a>阿閦菩萨，<a id="a-E2"></a>复说偈赞言：</p>
  <p id="aE3">“‘烧灭善心，<a id="a-E4"></a> 专作逆恶，<a id="a-E5"></a> 堕大无明，<a id="a-E6"></a> 黑暗之中，</p>
  <p id="aE7">无由得出，<a id="a-E8"></a> 烦恼淤泥，<a id="a-E9"></a> 汝已摄取，<a id="a-EA"></a> 如是众生。<a id="a-EB"></a>’</p>
  <p id="aEC">“尔时，<a id="a-ED"></a>香手菩萨，<a id="a-EE"></a>复说偈赞言：</p>
  <p id="aEF">“‘汝今审见，<a id="a-EG"></a> 未来之世，<a id="a-EH"></a> 多诸恐怖，<a id="a-EI"></a> 如观镜像。</p>
  <p id="aEJ">其中众生，<a id="a-EK"></a> 毁坏正法，<a id="a-EL"></a> 皆悉烧灭，<a id="a-EM"></a> 一切善心。<a id="a-EN"></a>’</p>
  <p id="aEO">“尔时，<a id="a-EP"></a>宝相菩萨，<a id="a-EQ"></a>复说偈赞言：</p>
  <p id="aER">“‘汝今纯以，<a id="a-ES"></a> 智慧持戒，<a id="a-ET"></a> 三昧慈悲，<a id="a-EU"></a> 庄严其心，</p>
  <p id="aEV">故能摄取，<a id="a-EW"></a> 烧灭善法，<a id="a-EX"></a> 诽谤圣人，<a id="a-EY"></a> 如是众生。<a id="a-EZ"></a>’</p>
  <p id="aEa">“尔时，<a id="a-Eb"></a>离恐怖庄严菩萨，<a id="a-Ec"></a>复说偈赞言：</p>
  <p id="aEd">“‘汝今所修，<a id="a-Ee"></a> 无量苦行，<a id="a-Ef"></a> 皆为摄取，<a id="a-Eg"></a> 当来众生，</p>
  <p id="aEh">烧灭善心，<a id="a-Ei"></a> 依邪见者。<a id="a-Ej"></a>’</p>
  <p id="aEk">“尔时，<a id="a-El"></a>华手菩萨，<a id="a-Em"></a>复说偈赞言：</p>
  <p id="aEn">“‘汝今大悲，<a id="a-Eo"></a> 智慧精进，<a id="a-Ep"></a> 于此大众，<a id="a-Eq"></a> 无能及者，</p>
  <p id="aEr">是故摄取，<a id="a-Es"></a> 邪见诸心，<a id="a-Et"></a> 为老病死，<a id="a-Eu"></a> 之所逼者。<a id="a-Ev"></a>’</p>
  <p id="aEw">“尔时，<a id="a-Ex"></a>智称菩萨，<a id="a-Ey"></a>复说偈赞言：</p>
  <p id="aEz">“‘无量众生，<a id="a-F0"></a> 多诸病苦，<a id="a-F1"></a> 常为烦恼，<a id="a-F2"></a> 恶风所吹。</p>
  <p id="aF3">汝今能以，<a id="a-F4"></a> 大智慧水，<a id="a-F5"></a> 消灭诸魔，<a id="a-F6"></a> 破其力势。<a id="a-F7"></a>’</p>
  <p id="aF8">“尔时，<a id="a-F9"></a>地印菩萨，<a id="a-FA"></a>复说偈赞言：</p>
  <p id="aFB">“‘汝今已得，<a id="a-FC"></a> 坚固精进，<a id="a-FD"></a> 能尽烦恼，<a id="a-FE"></a> 而得解脱。</p>
  <p id="aFF">我等志薄，<a id="a-FG"></a> 不能及是。<a id="a-FH"></a>’</p>
  <p id="aFI">“尔时，<a id="a-FJ"></a>月华菩萨，<a id="a-FK"></a>复说偈赞言：</p>
  <p id="aFL">“‘坚固修习，<a id="a-FM"></a> 精进用意，<a id="a-FN"></a> 依止功德，<a id="a-FO"></a> 生怜愍心，</p>
  <p id="aFP">是故来世，<a id="a-FQ"></a> 能为众生，<a id="a-FR"></a> 断于三世，<a id="a-FS"></a> 三有结缚。<a id="a-FT"></a>’</p>
  <p id="aFU">“尔时，<a id="a-FV"></a>无垢月菩萨，<a id="a-FW"></a>复说偈赞言：</p>
  <p id="aFX">“‘菩萨所行道，<a id="a-FY"></a> 大悲为最上，</p>
  <p id="aFZ">所说非相立，<a id="a-Fa"></a> 是故我稽首。<a id="a-Fb"></a>’</p>
  <p id="aFc">“尔时，<a id="a-Fd"></a>持力菩萨，<a id="a-Fe"></a>复说偈赞言：</p>
  <p id="aFf">“‘五浊恶世，<a id="a-Fg"></a> 多烦恼病！<a id="a-Fh"></a> 汝依菩提，<a id="a-Fi"></a> 发坚固愿，</p>
  <p id="aFj">为诸众生，<a id="a-Fk"></a> 断烦恼根。<a id="a-Fl"></a>’</p>
  <p id="aFm">“尔时，<a id="a-Fn"></a>火鬘菩萨，<a id="a-Fo"></a>复说偈赞言：</p>
  <p id="aFp">“‘汝之智慧，<a id="a-Fq"></a> 犹如宝藏，<a id="a-Fr"></a> 所发誓愿，<a id="a-Fs"></a> 清净无垢。</p>
  <p id="aFt">所可修行，<a id="a-Fu"></a> 无上菩提，<a id="a-Fv"></a> 但为众生，<a id="a-Fw"></a> 作大医王。<a id="a-Fx"></a>’</p>
  <p id="aFy">“尔时，<a id="a-Fz"></a>现力菩萨悲泣涕泪，<a id="a-G0"></a>在梵志前头面作礼，<a id="a-G1"></a>合掌叉手，<a id="a-G2"></a>说偈赞言：</p>
  <p id="aG3">“‘汝今以此，<a id="a-G4"></a> 大智慧炬，<a id="a-G5"></a> 为诸众生，<a id="a-G6"></a> 断烦恼病，</p>
  <p id="aG7">亦为贫穷，<a id="a-G8"></a> 穷乏众生，<a id="a-G9"></a> 断除一切，<a id="a-GA"></a> 无量诸苦。<a id="a-GB"></a>’</p>
  <p id="aGC">“善男子，<a id="a-GD"></a>尔时一切大众，<a id="a-GE"></a>天、<a id="a-GF"></a>龙、<a id="a-GG"></a>鬼、<a id="a-GH"></a>神、<a id="a-GI"></a>乾闼婆、<a id="a-GJ"></a>人及非人，<a id="a-GK"></a>在梵志前头面作礼，<a id="a-GL"></a>礼已起立，<a id="a-GM"></a>合掌恭敬，<a id="a-GN"></a>以种种赞法而赞叹之。<a id="a-GO"></a>”</p>
  <p id="aGP">佛告寂意菩萨：<a id="a-GQ"></a>“善男子，<a id="a-GR"></a>尔时宝海梵志，<a id="a-GS"></a>于如来前右膝着地，<a id="a-GT"></a>是时大地六种震动，<a id="a-GU"></a>一切十方如一佛世界微尘数等诸佛世界亦六种震动。<a id="a-GV"></a>有大光明遍照世间，<a id="a-GW"></a>雨种种华，<a id="a-GX"></a>曼陀罗华、<a id="a-GY"></a>摩诃曼陀罗华、<a id="a-GZ"></a>波利质多华、<a id="a-Ga"></a>曼殊沙华、<a id="a-Gb"></a>摩诃曼殊沙华，<a id="a-Gc"></a>乃至有无量光明，<a id="a-Gd"></a>遍照十方如一佛世界。<a id="a-Ge"></a>微尘等若净不净诸世界中，<a id="a-Gf"></a>在在处处现在诸佛，<a id="a-Gg"></a>为诸众生说于正法。<a id="a-Gh"></a>是诸佛所各有菩萨坐而听法。<a id="a-Gi"></a>是诸菩萨见此大地六种震动，<a id="a-Gj"></a>放大光明，<a id="a-Gk"></a>雨种种华，<a id="a-Gl"></a>见是事已，<a id="a-Gm"></a>前白佛言：<a id="a-Gn"></a>‘世尊，<a id="a-Go"></a>何因缘故，<a id="a-Gp"></a>而此大地六种震动，<a id="a-Gq"></a>有大光明，<a id="a-Gr"></a>雨种种华？<a id="a-Gs"></a>’</p>
  <p id="aGt">“尔时，<a id="a-Gu"></a>东方去此一恒河沙等，<a id="a-Gv"></a>有佛世界，<a id="a-Gw"></a>名选择珍宝，<a id="a-Gx"></a>是中有佛，<a id="a-Gy"></a>号宝月如来、<a id="a-Gz"></a>应供、<a id="a-H0"></a>正遍知、<a id="a-H1"></a>明行足、<a id="a-H2"></a>善逝、<a id="a-H3"></a>世间解、<a id="a-H4"></a>无上士、<a id="a-H5"></a>调御丈夫、<a id="a-H6"></a>天人师、<a id="a-H7"></a>佛世尊，<a id="a-H8"></a>今现在与无量无边阿僧祇等诸大菩萨，<a id="a-H9"></a>恭敬围绕说大乘法。<a id="a-HA"></a>有二菩萨，<a id="a-HB"></a>一名宝相，<a id="a-HC"></a>二名月相，<a id="a-HD"></a>向宝月佛合掌恭敬，<a id="a-HE"></a>而白佛言：<a id="a-HF"></a>‘世尊，<a id="a-HG"></a>何因缘故，<a id="a-HH"></a>六种震动，<a id="a-HI"></a>有大光明，<a id="a-HJ"></a>雨种种华？<a id="a-HK"></a>’尔时，<a id="a-HL"></a>彼佛告二菩萨：<a id="a-HM"></a>‘善男子，<a id="a-HN"></a>西方去此如一恒河沙等，<a id="a-HO"></a>彼有世界名删提岚，<a id="a-HP"></a>有佛世尊，<a id="a-HQ"></a>号曰宝藏如来乃至佛世尊，<a id="a-HR"></a>今现在与无量无边诸菩萨等，<a id="a-HS"></a>授阿耨多罗三藐三菩提记，<a id="a-HT"></a>说诸国土，<a id="a-HU"></a>开示诸佛所有世界庄严善愿、<a id="a-HV"></a>三昧境界、<a id="a-HW"></a>陀罗尼门如是等经。<a id="a-HX"></a>彼大会中有一大悲菩萨摩诃萨，<a id="a-HY"></a>作如是愿：<a id="a-HZ"></a>“我今当以大悲熏心，<a id="a-Ha"></a>受阿耨多罗三藐三菩提记，<a id="a-Hb"></a>为诸菩萨摩诃萨故示现善愿。<a id="a-Hc"></a>”是以先令无量无边诸菩萨等发大誓愿，<a id="a-Hd"></a>取于种种庄严世界调伏众生。<a id="a-He"></a>是菩萨所成大悲，<a id="a-Hf"></a>于诸大众无能及者，<a id="a-Hg"></a>于五浊世调伏弊恶多烦恼者，<a id="a-Hh"></a>摄取一切五逆之人，<a id="a-Hi"></a>乃至集聚诸不善根烧灭善心。<a id="a-Hj"></a>彼诸大众，<a id="a-Hk"></a>天、<a id="a-Hl"></a>龙、<a id="a-Hm"></a>鬼、<a id="a-Hn"></a>神、<a id="a-Ho"></a>人及非人不供养佛，<a id="a-Hp"></a>悉共供养最后成就大悲菩萨，<a id="a-Hq"></a>头面礼已，<a id="a-Hr"></a>起立恭敬，<a id="a-Hs"></a>合掌说偈赞叹。<a id="a-Ht"></a>是时，<a id="a-Hu"></a>大悲菩萨在于佛前，<a id="a-Hv"></a>右膝著地，<a id="a-Hw"></a>听佛受记。<a id="a-Hx"></a>彼佛世尊即便微笑，<a id="a-Hy"></a>以是因缘，<a id="a-Hz"></a>令此十方如一佛刹微尘数等诸世界地六种震动，<a id="a-I0"></a>放大光明，<a id="a-I1"></a>雨种种华，<a id="a-I2"></a>醒悟一切诸菩萨等，<a id="a-I3"></a>亦复示现诸菩萨道。<a id="a-I4"></a>彼佛世尊，<a id="a-I5"></a>悉令十方如一佛刹微尘数等诸菩萨皆共集会，<a id="a-I6"></a>为如是等诸大菩萨，<a id="a-I7"></a>说诸三昧陀罗尼门、<a id="a-I8"></a>无畏法门，<a id="a-I9"></a>是故彼佛示现如是种种变化。<a id="a-IA"></a>’</p>
  <p id="aIB">“善男子，<a id="a-IC"></a>时二菩萨闻是事已，<a id="a-ID"></a>即白佛言：<a id="a-IE"></a>‘世尊，<a id="a-IF"></a>是大悲菩萨发心已来，<a id="a-IG"></a>为经几时？<a id="a-IH"></a>行菩萨道，<a id="a-II"></a>复齐几时？<a id="a-IJ"></a>何时当于五浊恶世，<a id="a-IK"></a>调伏摄取厚重烦恼、<a id="a-IL"></a>互共斗诤、<a id="a-IM"></a>多作五逆、<a id="a-IN"></a>成就一切诸不善根、<a id="a-IO"></a>烧灭善心如是众生？<a id="a-IP"></a>’尔时，<a id="a-IQ"></a>彼佛告二菩萨：<a id="a-IR"></a>‘善男子，<a id="a-IS"></a>是大悲菩萨，<a id="a-IT"></a>今日初发阿耨多罗三藐三菩提心。<a id="a-IU"></a>善男子，<a id="a-IV"></a>汝今可往见宝藏佛，<a id="a-IW"></a>恭敬供养，<a id="a-IX"></a>礼拜围绕，<a id="a-IY"></a>听说三昧陀罗尼门、<a id="a-IZ"></a>无畏法门如是等经，<a id="a-Ia"></a>并见大悲菩萨摩诃萨。<a id="a-Ib"></a>汝以我声作如是言：<a id="a-Ic"></a>“宝月如来致意问讯，<a id="a-Id"></a>以此月光净华作信与汝。<a id="a-Ie"></a>又赞汝言：<a id="a-If"></a>善哉！<a id="a-Ig"></a>善哉！<a id="a-Ih"></a>善男子，<a id="a-Ii"></a>汝初发心已能成就如是大悲。<a id="a-Ij"></a>汝今已有无量名称，<a id="a-Ik"></a>遍满十方如一佛刹微尘数等诸佛世界，<a id="a-Il"></a>皆言大悲菩萨，<a id="a-Im"></a>汝初发心已能成就如是大悲。<a id="a-In"></a>是故，<a id="a-Io"></a>善男子，<a id="a-Ip"></a>我今赞汝，<a id="a-Iq"></a>善哉！<a id="a-Ir"></a>善哉！<a id="a-Is"></a>复次，<a id="a-It"></a>善男子，<a id="a-Iu"></a>汝为当来诸菩萨等成就大悲故，<a id="a-Iv"></a>说是大悲不断善愿竖立法幢。<a id="a-Iw"></a>是故复赞，<a id="a-Ix"></a>善哉！<a id="a-Iy"></a>善哉！<a id="a-Iz"></a>复次，<a id="a-J0"></a>善男子，<a id="a-J1"></a>汝之名称未来世住，<a id="a-J2"></a>当如一佛刹微尘数等阿僧祇劫，<a id="a-J3"></a>教百千亿无量无边阿僧祇众生，<a id="a-J4"></a>安止令住阿耨多罗三藐三菩提，<a id="a-J5"></a>至于佛所得不退转，<a id="a-J6"></a>或发善愿，<a id="a-J7"></a>或取净土，<a id="a-J8"></a>摄取众生随而调伏，<a id="a-J9"></a>复令未来得受阿耨多罗三藐三菩提记。<a id="a-JA"></a>如是众生于未来世，<a id="a-JB"></a>过如一佛刹微尘数劫，<a id="a-JC"></a>当于十方如一佛刹微尘数等诸佛世界成阿耨多罗三藐三菩提，<a id="a-JD"></a>转正法轮。<a id="a-JE"></a>”复当赞叹大悲菩萨：<a id="a-JF"></a>“是故以此三赞叹法赞叹于汝，<a id="a-JG"></a>善哉！<a id="a-JH"></a>善哉！<a id="a-JI"></a>”’</p>
  <p id="aJJ">“善男子，<a id="a-JK"></a>尔时彼土有九十二亿诸菩萨摩诃萨，<a id="a-JL"></a>异口同声作如是言：<a id="a-JM"></a>‘世尊，<a id="a-JN"></a>我等欲往删提岚界见宝藏佛，<a id="a-JO"></a>礼拜供养，<a id="a-JP"></a>恭敬围绕，<a id="a-JQ"></a>听诸三昧陀罗尼门、<a id="a-JR"></a>无畏法门如是等经，<a id="a-JS"></a>并欲见于大悲菩萨。<a id="a-JT"></a>’尔时，<a id="a-JU"></a>彼佛以此三赞叹法及月光净华与二菩萨，<a id="a-JV"></a>而告之曰：<a id="a-JW"></a>‘宜知是时。<a id="a-JX"></a>’尔时，<a id="a-JY"></a>宝相菩萨、<a id="a-JZ"></a>月相菩萨，<a id="a-Ja"></a>于彼佛所取月光净华，<a id="a-Jb"></a>并与九十二亿菩萨摩诃萨，<a id="a-Jc"></a>发彼世界如电光发没彼，<a id="a-Jd"></a>即到删提岚刹阎浮园中宝藏佛所。<a id="a-Je"></a>到佛所已，<a id="a-Jf"></a>头面礼足，<a id="a-Jg"></a>以诸菩萨所得种种师子游戏供养佛已，<a id="a-Jh"></a>见宝海梵志为此大众所共恭敬合掌赞叹，<a id="a-Ji"></a>见是事已即便思惟：<a id="a-Jj"></a>‘今此大士，<a id="a-Jk"></a>或当即是大悲菩萨，<a id="a-Jl"></a>是故能令宝月如来送此宝华。<a id="a-Jm"></a>’是二菩萨寻于佛前旋向梵志，<a id="a-Jn"></a>即以华与作如是言：<a id="a-Jo"></a>‘宝月如来，<a id="a-Jp"></a>以此妙华与汝为信。<a id="a-Jq"></a>’并三赞法如上所说。<a id="a-Jr"></a>如是东方无量无边阿僧祇诸佛世界，<a id="a-Js"></a>亦遣无量菩萨摩诃萨至删提岚界，<a id="a-Jt"></a>皆以月光净华、<a id="a-Ju"></a>三赞叹法余如上说。</p>
  <p id="aJv">“善男子，<a id="a-Jw"></a>尔时南方去此七万七千百十亿佛世界，<a id="a-Jx"></a>有佛世界名宝楼师子吼，<a id="a-Jy"></a>有佛号师子吼相尊王如来、<a id="a-Jz"></a>应供、<a id="a-K0"></a>正遍知、<a id="a-K1"></a>明行足、<a id="a-K2"></a>善逝、<a id="a-K3"></a>世间解、<a id="a-K4"></a>无上士、<a id="a-K5"></a>调御丈夫、<a id="a-K6"></a>天人师、<a id="a-K7"></a>佛世尊，<a id="a-K8"></a>今现在为诸菩萨说大乘法。<a id="a-K9"></a>有二菩萨摩诃萨，<a id="a-KA"></a>一名金刚智相，<a id="a-KB"></a>二名师子金刚相。<a id="a-KC"></a>是二菩萨白佛言：<a id="a-KD"></a>‘世尊，<a id="a-KE"></a>何因缘故，<a id="a-KF"></a>地六种动，<a id="a-KG"></a>有大光明，<a id="a-KH"></a>雨种种华？<a id="a-KI"></a>’皆如东方诸菩萨比。<a id="a-KJ"></a>复次，<a id="a-KK"></a>南方无量无边诸佛，<a id="a-KL"></a>遣无量菩萨至删提岚界亦如是。</p>
  <p id="aKM">“尔时，<a id="a-KN"></a>西方去此八万九千百千亿世界，<a id="a-KO"></a>有世界名安乐，<a id="a-KP"></a>有佛号摄诸根净目如来，<a id="a-KQ"></a>今现在为四部众说三乘法。<a id="a-KR"></a>有二菩萨，<a id="a-KS"></a>一名贤日光明，<a id="a-KT"></a>二名师子吼身。<a id="a-KU"></a>是二菩萨白佛言：<a id="a-KV"></a>‘世尊，<a id="a-KW"></a>何因缘故，<a id="a-KX"></a>地六种动，<a id="a-KY"></a>有大光明，<a id="a-KZ"></a>雨种种华？<a id="a-Ka"></a>’余如上说。<a id="a-Kb"></a>如是西方无量世界，<a id="a-Kc"></a>亦复如是。</p>
  <p id="aKd">“尔时，<a id="a-Ke"></a>北方过九万百千亿世界，<a id="a-Kf"></a>彼有世界名胜真宝，<a id="a-Kg"></a>有佛号世间尊王如来，<a id="a-Kh"></a>今现在为诸菩萨说大乘法。<a id="a-Ki"></a>有二菩萨，<a id="a-Kj"></a>一名不动住，<a id="a-Kk"></a>二名得智慧世间尊王。<a id="a-Kl"></a>是二菩萨白佛言：<a id="a-Km"></a>‘世尊，<a id="a-Kn"></a>何因缘故，<a id="a-Ko"></a>地六种动？<a id="a-Kp"></a>’余如上说。<a id="a-Kq"></a>北方无量世界亦如是。</p>
  <p id="aKr">“尔时，<a id="a-Ks"></a>下方过九万八千百千亿那由他世界，<a id="a-Kt"></a>有世界名离暗雾，<a id="a-Ku"></a>有佛号离恐怖围绕音，<a id="a-Kv"></a>今现在为四部众说三乘法。<a id="a-Kw"></a>有二菩萨，<a id="a-Kx"></a>一名日尊，<a id="a-Ky"></a>二名虚空日。<a id="a-Kz"></a>是二菩萨白佛言：<a id="a-L0"></a>‘世尊，<a id="a-L1"></a>何因缘故，<a id="a-L2"></a>地六种动？<a id="a-L3"></a>’余如上说。<a id="a-L4"></a>下方世界亦复如是。</p>
 </body>
</html>