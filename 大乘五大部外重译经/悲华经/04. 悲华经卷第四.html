<!doctype html>
<html id="z3IBTg1MV" data-ver="1371">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘五大部外重译经">
  <meta period="北凉">
 </head>
 <body>
  <h1 id="a1">悲华经卷第四</h1>
  <h2 id="a2">诸菩萨本受记品第四之二</h2>
  <p id="a3">“善男子，<a id="a-4"></a>尔时宝海梵志，<a id="a-5"></a>白第四王子能伽奴言，<a id="a-6"></a>乃至发愿亦复如是。<a id="a-7"></a>尔时，<a id="a-8"></a>佛告阿伽那言：<a id="a-9"></a>‘善哉！<a id="a-A"></a>善哉！<a id="a-B"></a>善男子，<a id="a-C"></a>汝行菩萨道时，<a id="a-D"></a>以金刚慧破无量无边众生诸烦恼山，<a id="a-E"></a>大作佛事，<a id="a-F"></a>然后乃成阿耨多罗三藐三菩提。<a id="a-G"></a>善男子，<a id="a-H"></a>是故号汝为金刚智慧光明功德。<a id="a-I"></a>’</p>
  <p id="aJ">“尔时，<a id="a-K"></a>佛告金刚智慧光明功德菩萨：<a id="a-L"></a>‘善男子，<a id="a-M"></a>汝于来世过一恒河沙等阿僧祇劫，<a id="a-N"></a>入第二恒河沙等阿僧祇劫，<a id="a-O"></a>于此东方过十恒河沙等世界中微尘数等世界，<a id="a-P"></a>有世界名曰不眴。<a id="a-Q"></a>善男子，<a id="a-R"></a>汝于是中当得作佛，<a id="a-S"></a>号曰普贤如来、<a id="a-T"></a>应供、<a id="a-U"></a>正遍知、<a id="a-V"></a>明行足、<a id="a-W"></a>善逝、<a id="a-X"></a>世间解、<a id="a-Y"></a>无上士、<a id="a-Z"></a>调御丈夫、<a id="a-a"></a>天人师、<a id="a-b"></a>佛世尊。<a id="a-c"></a>其佛世界所有庄严，<a id="a-d"></a>如汝所愿悉皆具足。<a id="a-e"></a>’</p>
  <p id="af">“善男子，<a id="a-g"></a>宝藏如来授金刚智慧光明功德菩萨摩诃萨阿耨多罗三藐三菩提记，<a id="a-h"></a>时虚空中有无量无边百千亿那由他天，<a id="a-i"></a>而赞叹言：<a id="a-j"></a>‘善哉！<a id="a-k"></a>善哉！<a id="a-l"></a>’雨牛头栴檀阿伽流香、<a id="a-m"></a>多伽流香、<a id="a-n"></a>多摩罗跋并及末香，<a id="a-o"></a>而以供养。<a id="a-p"></a>尔时，<a id="a-q"></a>金刚智慧光明功德菩萨白佛言：<a id="a-r"></a>‘世尊，<a id="a-s"></a>若我所愿成就得己利者，<a id="a-t"></a>我今敬礼诸佛世尊，<a id="a-u"></a>唯愿十方如恒河沙等世界满中诸天微妙好香众生之类，<a id="a-v"></a>或在地狱、<a id="a-w"></a>畜生、<a id="a-x"></a>饿鬼、<a id="a-y"></a>天上、<a id="a-z"></a>人中，<a id="a-10"></a>若闻是香，<a id="a-11"></a>所有身心苦恼之疾悉得远离。<a id="a-12"></a>’如是头面到地。<a id="a-13"></a>善男子，<a id="a-14"></a>尔时金刚智慧光明功德菩萨作是言已，<a id="a-15"></a>即头面礼佛。<a id="a-16"></a>尔时，<a id="a-17"></a>十方如恒河沙等世界，<a id="a-18"></a>周遍悉有微妙之香，<a id="a-19"></a>众生闻者皆得远离身心苦恼。</p>
  <p id="a1A">“尔时，<a id="a-1B"></a>宝藏如来即为金刚智慧光明功德菩萨，<a id="a-1C"></a>而说偈言：</p>
  <p id="a1D">“‘金刚慧能破，<a id="a-1E"></a> 汝今可还起，</p>
  <p id="a1F">十方佛世界，<a id="a-1G"></a> 周遍有妙香，</p>
  <p id="a1H">与无量众生，<a id="a-1I"></a> 安乐及欢喜，</p>
  <p id="a1J">当来得成佛，<a id="a-1K"></a> 无上世间解。<a id="a-1L"></a>’</p>
  <p id="a1M">“善男子，<a id="a-1N"></a>尔时金刚智慧光明功德菩萨闻是偈已，<a id="a-1O"></a>其心欢喜，<a id="a-1P"></a>即起合掌，<a id="a-1Q"></a>前礼佛足，<a id="a-1R"></a>去佛不远，<a id="a-1S"></a>复坐听法。</p>
  <p id="a1T">“善男子，<a id="a-1U"></a>尔时宝海梵志，<a id="a-1V"></a>复白第五王子无所畏言，<a id="a-1W"></a>乃至发心亦复如是。<a id="a-1X"></a>尔时，<a id="a-1Y"></a>王子答梵志言：<a id="a-1Z"></a>‘我今所愿，<a id="a-1a"></a>不欲于此不净世界成阿耨多罗三藐三菩提。<a id="a-1b"></a>愿成佛时，<a id="a-1c"></a>世界之中无有地狱、<a id="a-1d"></a>畜生、<a id="a-1e"></a>饿鬼，<a id="a-1f"></a>其地纯以绀琉璃宝，<a id="a-1g"></a>广说皆如莲华世界所有庄严。<a id="a-1h"></a>’尔时，<a id="a-1i"></a>无畏王子手持莲华上宝藏佛，<a id="a-1j"></a>作如是言：<a id="a-1k"></a>‘世尊，<a id="a-1l"></a>若我所愿成就得己利者，<a id="a-1m"></a>以佛神力故今在佛前，<a id="a-1n"></a>愿我当得悉见种种庄严三昧，<a id="a-1o"></a>复愿天雨种种莲华大如车轮，<a id="a-1p"></a>遍满十方如恒河沙世界微尘数等诸佛国土，<a id="a-1q"></a>亦令我等皆遥见之。<a id="a-1r"></a>’</p>
  <p id="a1s">“善男子，<a id="a-1t"></a>无畏王子说是言已，<a id="a-1u"></a>以佛力故寻时即得悉见种种庄严三昧，<a id="a-1v"></a>天雨种种无量莲华大如车轮，<a id="a-1w"></a>遍满十方如恒河沙等世界微尘等诸佛国土，<a id="a-1x"></a>一切大众皆得遥见，<a id="a-1y"></a>见是事已得欢喜乐。<a id="a-1z"></a>尔时，<a id="a-20"></a>佛告无畏王子：<a id="a-21"></a>‘善男子，<a id="a-22"></a>及能作是甚深微妙之大愿也，<a id="a-23"></a>取严净佛土，<a id="a-24"></a>复能疾得悉见种种庄严三昧。<a id="a-25"></a>愿不虚故，<a id="a-26"></a>天雨如是无量莲华。<a id="a-27"></a>’‘世尊，<a id="a-28"></a>若我所愿成就得己利者，<a id="a-29"></a>愿此诸华悉住于空不复堕落。<a id="a-2A"></a>’时宝藏佛告无畏王子言：<a id="a-2B"></a>‘善男子，<a id="a-2C"></a>汝今速疾以诸莲华印于虚空，<a id="a-2D"></a>是故号汝为虚空印。<a id="a-2E"></a>’</p>
  <p id="a2F">“尔时，<a id="a-2G"></a>佛告虚空印菩萨：<a id="a-2H"></a>‘善男子，<a id="a-2I"></a>汝于来世过一恒河沙等阿僧祇劫，<a id="a-2J"></a>入第二恒河沙等阿僧祇劫，<a id="a-2K"></a>于东南方去此佛土百千万亿恒河沙等世界，<a id="a-2L"></a>彼有世界名曰莲华，<a id="a-2M"></a>汝于是中当成阿耨多罗三藐三菩提，<a id="a-2N"></a>号莲华尊如来、<a id="a-2O"></a>应供、<a id="a-2P"></a>正遍知、<a id="a-2Q"></a>明行足、<a id="a-2R"></a>善逝、<a id="a-2S"></a>世间解、<a id="a-2T"></a>无上士、<a id="a-2U"></a>调御丈夫、<a id="a-2V"></a>天人师、<a id="a-2W"></a>佛世尊。<a id="a-2X"></a>所有大众纯诸菩萨摩诃萨等，<a id="a-2Y"></a>其数无量不可称计。<a id="a-2Z"></a>其佛寿命无量无边，<a id="a-2a"></a>所愿具足悉皆成就。<a id="a-2b"></a>’尔时，<a id="a-2c"></a>虚空印菩萨摩诃萨头面礼于宝藏如来，<a id="a-2d"></a>即起合掌，<a id="a-2e"></a>去佛不远，<a id="a-2f"></a>复坐听法。</p>
  <p id="a2g">“尔时，<a id="a-2h"></a>世尊为虚空印，<a id="a-2i"></a>而说偈言：</p>
  <p id="a2j">“‘善男子当知，<a id="a-2k"></a> 有人作己利，</p>
  <p id="a2l">能断烦恼结，<a id="a-2m"></a> 常令得寂静，</p>
  <p id="a2n">所受持功德，<a id="a-2o"></a> 数如恒河沙，</p>
  <p id="a2p">世界微尘等，<a id="a-2q"></a> 成就而不失。</p>
  <p id="a2r">汝于当来世，<a id="a-2s"></a> 成就无上道，</p>
  <p id="a2t">亦如过去佛，<a id="a-2u"></a> 等无有差别。<a id="a-2v"></a>’</p>
  <p id="a2w">“善男子，<a id="a-2x"></a>虚空印菩萨闻是偈已，<a id="a-2y"></a>心生欢喜。</p>
  <p id="a2z">“善男子，<a id="a-30"></a>尔时宝海梵志，<a id="a-31"></a>白第六王子虚空言，<a id="a-32"></a>乃至发心亦复如是。<a id="a-33"></a>尔时，<a id="a-34"></a>王子庵婆罗白佛言：<a id="a-35"></a>‘世尊，<a id="a-36"></a>我今所愿，<a id="a-37"></a>不欲于此不净世界成阿耨多罗三藐三菩提，<a id="a-38"></a>略说如虚空印所愿。<a id="a-39"></a>世尊，<a id="a-3A"></a>若我所愿成就得己利者，<a id="a-3B"></a>愿令十方如恒河沙等世界之中，<a id="a-3C"></a>自然而有七宝妙盖，<a id="a-3D"></a>在上虚空罗列而住，<a id="a-3E"></a>纯金为网以覆其上，<a id="a-3F"></a>七宝为铃垂以庄严。<a id="a-3G"></a>其盖宝铃常出佛声、<a id="a-3H"></a>法声、<a id="a-3I"></a>比丘僧声，<a id="a-3J"></a>六波罗蜜及六神通、<a id="a-3K"></a>十力、<a id="a-3L"></a>无畏如是等声。<a id="a-3M"></a>世界众生闻者，<a id="a-3N"></a>寻发阿耨多罗三藐三菩提心，<a id="a-3O"></a>已发心者得不退转。<a id="a-3P"></a>宝铃所生佛法僧声乃至无所畏声，<a id="a-3Q"></a>悉闻十方诸佛世界。<a id="a-3R"></a>时虚空印，<a id="a-3S"></a>以佛力故乃得自闻。<a id="a-3T"></a>世尊，<a id="a-3U"></a>若我所愿成就得己利者，<a id="a-3V"></a>愿我今者得知日三昧，<a id="a-3W"></a>以三昧力故增益一切诸善根本。<a id="a-3X"></a>得三昧已，<a id="a-3Y"></a>唯愿诸佛与我授阿耨多罗三藐三菩提记。<a id="a-3Z"></a>’是时，<a id="a-3a"></a>王子说是语已，<a id="a-3b"></a>以佛力故即得知日三昧。</p>
  <p id="a3c">“尔时，<a id="a-3d"></a>世尊赞王子言：<a id="a-3e"></a>‘善哉！<a id="a-3f"></a>善哉！<a id="a-3g"></a>善男子，<a id="a-3h"></a>汝所愿者甚深！<a id="a-3i"></a>甚深！<a id="a-3j"></a>’以甚深功德因缘故，<a id="a-3k"></a>寻时十方如恒河沙诸世界中，<a id="a-3l"></a>自然而有七宝妙盖于上虚空罗列而住，<a id="a-3m"></a>纯金为网以覆其上，<a id="a-3n"></a>七宝为铃悉以庄严。<a id="a-3o"></a>其铃常出佛法僧声乃至无所畏声。<a id="a-3p"></a>尔时有百千亿那由他众生闻是声已，<a id="a-3q"></a>寻发阿耨多罗三藐三菩提心。<a id="a-3r"></a>‘是故号汝为虚空日光明。<a id="a-3s"></a>’</p>
  <p id="a3t">“尔时，<a id="a-3u"></a>佛告虚空日光明菩萨摩诃萨：<a id="a-3v"></a>‘汝于来世当成阿耨多罗三藐三菩提，<a id="a-3w"></a>过一恒河沙阿僧祇劫，<a id="a-3x"></a>入第二恒河沙等阿僧祇劫，<a id="a-3y"></a>东方去此二恒河沙等佛刹，<a id="a-3z"></a>有世界名曰日月，<a id="a-40"></a>汝于是中当成阿耨多罗三藐三菩提，<a id="a-41"></a>号法自在丰王如来、<a id="a-42"></a>应供、<a id="a-43"></a>正遍知、<a id="a-44"></a>明行足、<a id="a-45"></a>善逝、<a id="a-46"></a>世间解、<a id="a-47"></a>无上士、<a id="a-48"></a>调御丈夫、<a id="a-49"></a>天人师、<a id="a-4A"></a>佛世尊。<a id="a-4B"></a>’尔时，<a id="a-4C"></a>虚空日光明菩萨闻是记已，<a id="a-4D"></a>即礼佛足。</p>
  <p id="a4E">“尔时，<a id="a-4F"></a>世尊为虚空日光明，<a id="a-4G"></a>而说偈言：</p>
  <p id="a4H">“‘善男子今起，<a id="a-4I"></a> 善哉自调御，</p>
  <p id="a4J">以淳淑大悲，<a id="a-4K"></a> 于一切众生，</p>
  <p id="a4L">度脱令断苦，<a id="a-4M"></a> 毕竟住彼岸，</p>
  <p id="a4N">智慧善分别，<a id="a-4O"></a> 令到无上道。<a id="a-4P"></a>’</p>
  <p id="a4Q">“善男子，<a id="a-4R"></a>尔时虚空日光明菩萨闻是偈已，<a id="a-4S"></a>其心欢喜，<a id="a-4T"></a>即起合掌，<a id="a-4U"></a>前听佛足，<a id="a-4V"></a>去佛不远，<a id="a-4W"></a>复坐听法。</p>
  <p id="a4X">“尔时宝海梵志，<a id="a-4Y"></a>复白第七王子善臂言，<a id="a-4Z"></a>乃至发心亦复如是。<a id="a-4a"></a>尔时，<a id="a-4b"></a>王子白佛言：<a id="a-4c"></a>‘我今所愿，<a id="a-4d"></a>不欲于此不净世界成阿耨多罗三藐三菩提。<a id="a-4e"></a>愿我来世所有世界，<a id="a-4f"></a>无有地狱、<a id="a-4g"></a>畜生、<a id="a-4h"></a>饿鬼、<a id="a-4i"></a>女人名字及以胎生、<a id="a-4j"></a>须弥诸山、<a id="a-4k"></a>大小铁围、<a id="a-4l"></a>山陵、<a id="a-4m"></a>堆阜、<a id="a-4n"></a>石沙、<a id="a-4o"></a>秽恶、<a id="a-4p"></a>荆棘、<a id="a-4q"></a>恶风、<a id="a-4r"></a>木树、<a id="a-4s"></a>丛林、<a id="a-4t"></a>大海、<a id="a-4u"></a>江河、<a id="a-4v"></a>日月、<a id="a-4w"></a>昼夜、<a id="a-4x"></a>暗冥臭处。<a id="a-4y"></a>众生等类无有便利、<a id="a-4z"></a>涕唾、<a id="a-50"></a>污垢，<a id="a-51"></a>身心不受诸不乐事。<a id="a-52"></a>码碯为地，<a id="a-53"></a>无诸尘土，<a id="a-54"></a>纯有百千无量珍宝而庄严之。<a id="a-55"></a>无有诸草，<a id="a-56"></a>唯有好妙曼陀罗华，<a id="a-57"></a>种种宝树以为校饰。<a id="a-58"></a>其宝树下有妙宝盖，<a id="a-59"></a>复有种种宝衣、<a id="a-5A"></a>华鬘、<a id="a-5B"></a>诸宝、<a id="a-5C"></a>璎珞、<a id="a-5D"></a>香华、<a id="a-5E"></a>妓乐、<a id="a-5F"></a>诸宝器物、<a id="a-5G"></a>诸宝妙华，<a id="a-5H"></a>以如是等校饰其树。<a id="a-5I"></a>世界之中无有昼夜，<a id="a-5J"></a>以华开合而知时节。<a id="a-5K"></a>诸菩萨等在金华中自然出生，<a id="a-5L"></a>既得生已皆得悉见种种庄严三昧，<a id="a-5M"></a>以三昧力故得见十方如微尘等诸世界中现在诸佛，<a id="a-5N"></a>于此三昧一念之顷具足六神通，<a id="a-5O"></a>以天耳故悉闻十方如微尘等世界现在诸佛说法音声，<a id="a-5P"></a>以宿命智知过去世如一佛土微尘等劫宿世之事，<a id="a-5Q"></a>以天眼故悉见十方诸佛世界种种庄严，<a id="a-5R"></a>以他心智故于一念中得知如一佛世界微尘数等世界众生心之所念，<a id="a-5S"></a>乃至成阿耨多罗三藐三菩提终不失是三昧。<a id="a-5T"></a>清旦之时，<a id="a-5U"></a>四方有风柔软清净，<a id="a-5V"></a>吹微妙香及散诸华；<a id="a-5W"></a>以风力故，<a id="a-5X"></a>诸菩萨等从三昧起，<a id="a-5Y"></a>三昧起已即得如是如意通力；<a id="a-5Z"></a>以是力故，<a id="a-5a"></a>于一念顷能到十方，<a id="a-5b"></a>一一方面如一佛土微尘数等诸佛世界，<a id="a-5c"></a>供养现在诸佛世尊请受妙法，<a id="a-5d"></a>即一念中还至本土无有挂碍。<a id="a-5e"></a>诸菩萨等在曼陀罗华、<a id="a-5f"></a>摩诃曼陀罗华台之中，<a id="a-5g"></a>结跏趺坐思惟法门，<a id="a-5h"></a>所谓：<a id="a-5i"></a>欲得见我所在方面，<a id="a-5j"></a>随身所向悉令得见；<a id="a-5k"></a>若于深法有疑滞者，<a id="a-5l"></a>以见我故，<a id="a-5m"></a>寻得除灭；<a id="a-5n"></a>若有问义欲听法者，<a id="a-5o"></a>以见我故，<a id="a-5p"></a>即得深解无有狐疑；<a id="a-5q"></a>所有菩萨深解无我及无我所，<a id="a-5r"></a>是故能舍身根、<a id="a-5s"></a>命根，<a id="a-5t"></a>一切必定不退于阿耨多罗三藐三菩提。<a id="a-5u"></a>世界无有一切不善之名，<a id="a-5v"></a>亦无受戒、<a id="a-5w"></a>破戒之名、<a id="a-5x"></a>毁戒、<a id="a-5y"></a>悔过。<a id="a-5z"></a>一切众生其身皆有三十二相，<a id="a-60"></a>得那罗延力，<a id="a-61"></a>乃至成阿耨多罗三藐三菩提，<a id="a-62"></a>无有一人六根毁缺不完具者。<a id="a-63"></a>所有众生即于生已，<a id="a-64"></a>须发自落，<a id="a-65"></a>服三法衣，<a id="a-66"></a>得善分别三昧，<a id="a-67"></a>乃至阿耨多罗三藐三菩提终不中失。<a id="a-68"></a>诸众生等悉得和合一切善根，<a id="a-69"></a>无有一人为老病所苦。<a id="a-6A"></a>若诸菩萨命终之时结跏趺坐，<a id="a-6B"></a>入于火定自烧其身。<a id="a-6C"></a>烧其身已，<a id="a-6D"></a>四方清风来吹其身，<a id="a-6E"></a>舍利散在诸方无佛世界，<a id="a-6F"></a>寻时变作摩尼宝珠，<a id="a-6G"></a>如转轮圣王所有宝珠。<a id="a-6H"></a>若有众生见触之者，<a id="a-6I"></a>悉令不堕三恶道中，<a id="a-6J"></a>乃至涅槃不受诸苦，<a id="a-6K"></a>即得舍身生于他方现在佛所咨受妙法，<a id="a-6L"></a>发阿耨多罗三藐三菩提心便不退转。<a id="a-6M"></a>所有众生若命终时，<a id="a-6N"></a>其心在定无有散乱，<a id="a-6O"></a>不受诸苦爱别离等，<a id="a-6P"></a>命终之后不堕八难无佛之世，<a id="a-6Q"></a>乃至成阿耨多罗三藐三菩提，<a id="a-6R"></a>常得见佛、<a id="a-6S"></a>咨受妙法、<a id="a-6T"></a>供养众僧。<a id="a-6U"></a>一切众生离于贪欲、<a id="a-6V"></a>瞋恚、<a id="a-6W"></a>愚痴、<a id="a-6X"></a>恩爱、<a id="a-6Y"></a>嫉妒、<a id="a-6Z"></a>无明、<a id="a-6a"></a>憍慢。<a id="a-6b"></a>世界无有声闻、<a id="a-6c"></a>缘觉，<a id="a-6d"></a>所有大众纯诸菩萨摩诃萨等充满其国。<a id="a-6e"></a>其心柔软，<a id="a-6f"></a>无有爱浊，<a id="a-6g"></a>坚固不退于阿耨多罗三藐三菩提，<a id="a-6h"></a>得诸三昧。<a id="a-6i"></a>世界纯有清净光明，<a id="a-6j"></a>十方如微尘等诸佛世界，<a id="a-6k"></a>悉皆得闻我之世界。<a id="a-6l"></a>我界所有微妙之香，<a id="a-6m"></a>悉遍十方如微尘等诸佛世界。<a id="a-6n"></a>我界众生常得快乐，<a id="a-6o"></a>未曾闻有受苦之声。</p>
  <p id="a6p">“‘世尊，<a id="a-6q"></a>我行菩萨道时不作齐限，<a id="a-6r"></a>我今要当庄严如是清净佛土，<a id="a-6s"></a>众生之类皆使清净遍满其国，<a id="a-6t"></a>然后乃成阿耨多罗三藐三菩提。<a id="a-6u"></a>世尊，<a id="a-6v"></a>我成阿耨多罗三藐三菩提，<a id="a-6w"></a>当出无量无边光明照于十方，<a id="a-6x"></a>如千佛刹微尘数等诸佛世界，<a id="a-6y"></a>令彼众生悉遥见我三十二相，<a id="a-6z"></a>即时得断贪欲、<a id="a-70"></a>瞋恚、<a id="a-71"></a>愚痴、<a id="a-72"></a>嫉妒、<a id="a-73"></a>无明、<a id="a-74"></a>憍慢一切烦恼，<a id="a-75"></a>发阿耨多罗三藐三菩提心，<a id="a-76"></a>如其所求得陀罗尼三昧忍辱。<a id="a-77"></a>以见我故，<a id="a-78"></a>寒水地狱所有众生悉得温乐，<a id="a-79"></a>譬如菩萨入第二禅；<a id="a-7A"></a>以见我故，<a id="a-7B"></a>身心受于第一妙乐，<a id="a-7C"></a>发阿耨多罗三藐三菩提心。<a id="a-7D"></a>若其命终，<a id="a-7E"></a>要当生我佛之世界，<a id="a-7F"></a>生已即得不退转于阿耨多罗三藐三菩提，<a id="a-7G"></a>热地狱等、<a id="a-7H"></a>畜生、<a id="a-7I"></a>饿鬼亦复如是。<a id="a-7J"></a>诸天所见光明一倍。<a id="a-7K"></a>令我寿命无量无边，<a id="a-7L"></a>无能数者，<a id="a-7M"></a>除一切智。<a id="a-7N"></a>世尊，<a id="a-7O"></a>我成阿耨多罗三藐三菩提已，<a id="a-7P"></a>令十方无量无边阿僧祇世界现在诸佛称赞于我。<a id="a-7Q"></a>其余众生若得闻是称赞我声，<a id="a-7R"></a>愿作善根速生我国，<a id="a-7S"></a>命终之后必生我国，<a id="a-7T"></a>唯除五逆、<a id="a-7U"></a>毁坏正法、<a id="a-7V"></a>诽谤圣人。<a id="a-7W"></a>世尊，<a id="a-7X"></a>我成阿耨多罗三藐三菩提已，<a id="a-7Y"></a>十方无量无边阿僧祇世界中所有众生，<a id="a-7Z"></a>若闻我声发愿欲生我世界者，<a id="a-7a"></a>是诸众生临命终时，<a id="a-7b"></a>悉令见我与诸大众前后围绕。<a id="a-7c"></a>我于尔时入无翳三昧，<a id="a-7d"></a>以三昧力故，<a id="a-7e"></a>现在其前而为说法；<a id="a-7f"></a>以闻法故，<a id="a-7g"></a>寻得断除一切苦恼，<a id="a-7h"></a>心大欢喜；<a id="a-7i"></a>其心喜故，<a id="a-7j"></a>得宝冥三昧；<a id="a-7k"></a>以三昧力故，<a id="a-7l"></a>令心得念及无生忍，<a id="a-7m"></a>命终之后必生我界。<a id="a-7n"></a>若余世界诸众生等，<a id="a-7o"></a>无有七财，<a id="a-7p"></a>不欲修集行于三乘，<a id="a-7q"></a>不欲生于人天中者，<a id="a-7r"></a>亦不修行一切善根及三福处，<a id="a-7s"></a>非法行污，<a id="a-7t"></a>爱著恶欲，<a id="a-7u"></a>专行邪见。<a id="a-7v"></a>如是众生，<a id="a-7w"></a>愿我入于无燋恼三昧，<a id="a-7x"></a>以三昧力故，<a id="a-7y"></a>彼诸众生若命终时，<a id="a-7z"></a>我与大众而住其前为说妙法，<a id="a-80"></a>复为示现佛土所有，<a id="a-81"></a>又劝令发阿耨多罗三藐三菩提心；<a id="a-82"></a>众生闻已，<a id="a-83"></a>即于我所心生深信，<a id="a-84"></a>欢喜安乐，<a id="a-85"></a>寻发阿耨多罗三藐三菩提心，<a id="a-86"></a>令彼众生得断苦恼，<a id="a-87"></a>断苦恼已便得日灯光明三昧断于痴暗，<a id="a-88"></a>命终之后寻生我界。<a id="a-89"></a>’</p>
  <p id="a8A">“尔时，<a id="a-8B"></a>宝藏如来赞言：<a id="a-8C"></a>‘善哉！<a id="a-8D"></a>善哉！<a id="a-8E"></a>汝今乃能作微妙之大愿也。<a id="a-8F"></a>’‘世尊，<a id="a-8G"></a>若我所愿成就得己利者，<a id="a-8H"></a>愿令十方如微尘等诸佛世界，<a id="a-8I"></a>悉雨忧陀罗婆罗香并栴檀香、<a id="a-8J"></a>栴檀之香、<a id="a-8K"></a>牛头栴檀香种种末香。<a id="a-8L"></a>若有众生在在处处闻是香者，<a id="a-8M"></a>悉发阿耨多罗三藐三菩提心。<a id="a-8N"></a>令我今者得金刚愿三昧，<a id="a-8O"></a>以三昧力故，<a id="a-8P"></a>悉得遥见诸世界中所雨诸香。<a id="a-8Q"></a>’善男子，<a id="a-8R"></a>尔时王子说是言已寻得三昧，<a id="a-8S"></a>自见十方如微尘数等诸佛世界，<a id="a-8T"></a>所有诸香忧陀罗婆罗香、<a id="a-8U"></a>牛头栴檀种种末香，<a id="a-8V"></a>及见一一方面有不可计诸众生等，<a id="a-8W"></a>恭敬叉手发阿耨多罗三藐三菩提心。</p>
  <p id="a8X">“宝藏如来告王子言：<a id="a-8Y"></a>‘善男子，<a id="a-8Z"></a>汝之所愿已得成就。<a id="a-8a"></a>天雨种种诸微妙香已，<a id="a-8b"></a>有不可计众生恭敬叉手发阿耨多罗三藐三菩提心，<a id="a-8c"></a>是故号汝为师子香。<a id="a-8d"></a>汝于来世过一恒河沙等阿僧祇劫，<a id="a-8e"></a>入第二恒河沙等阿僧祇劫，<a id="a-8f"></a>上方去此四十二恒河沙世界微尘数等诸佛世界，<a id="a-8g"></a>有世界名青香光明无垢，<a id="a-8h"></a>于彼土当得成阿耨多罗三藐三菩提，<a id="a-8i"></a>号汝光明无垢坚香丰王如来、<a id="a-8j"></a>应供、<a id="a-8k"></a>正遍知、<a id="a-8l"></a>明行足、<a id="a-8m"></a>善逝、<a id="a-8n"></a>世间解、<a id="a-8o"></a>无上士、<a id="a-8p"></a>调御丈夫、<a id="a-8q"></a>天人师、<a id="a-8r"></a>佛世尊。<a id="a-8s"></a>’善男子，<a id="a-8t"></a>尔时师子香菩萨礼宝藏如来，<a id="a-8u"></a>头面著地。</p>
  <p id="a8v">“尔时，<a id="a-8w"></a>如来为师子香菩萨，<a id="a-8x"></a>而说偈言：</p>
  <p id="a8y">“‘天人师起，<a id="a-8z"></a> 受诸供养，<a id="a-90"></a> 度脱生死，<a id="a-91"></a> 令离苦恼，</p>
  <p id="a92">断诸结缚，<a id="a-93"></a> 及诸烦恼，<a id="a-94"></a> 来世当作，<a id="a-95"></a> 天人之尊。<a id="a-96"></a>’</p>
  <p id="a97">“善男子，<a id="a-98"></a>尔时师子香菩萨闻是偈已，<a id="a-99"></a>心大欢喜，<a id="a-9A"></a>即起合掌，<a id="a-9B"></a>去佛不远，<a id="a-9C"></a>复坐听法。</p>
  <p id="a9D">“善男子，<a id="a-9E"></a>尔时宝海梵志，<a id="a-9F"></a>复白第八王子泯图言，<a id="a-9G"></a>乃至发心亦复如是。<a id="a-9H"></a>尔时，<a id="a-9I"></a>王子前白佛言：<a id="a-9J"></a>‘世尊，<a id="a-9K"></a>我今所愿，<a id="a-9L"></a>要当于是不净世界修菩萨道；<a id="a-9M"></a>复当修治庄严十千不净世界，<a id="a-9N"></a>令其严净如青香光明无垢世界；<a id="a-9O"></a>亦当教化无量菩萨，<a id="a-9P"></a>令心清净，<a id="a-9Q"></a>无有垢秽，<a id="a-9R"></a>皆趣大乘，<a id="a-9S"></a>悉使充满我之世界，<a id="a-9T"></a>然后我当成阿耨多罗三藐三菩提。<a id="a-9U"></a>世尊，<a id="a-9V"></a>愿我修行菩萨道时，<a id="a-9W"></a>要当胜于余诸菩萨。<a id="a-9X"></a>世尊，<a id="a-9Y"></a>我已于七岁之中，<a id="a-9Z"></a>端坐思惟诸佛、<a id="a-9a"></a>菩萨清净功德，<a id="a-9b"></a>及种种庄严佛土功德，<a id="a-9c"></a>是时即得悉见种种庄严三昧等万一千菩萨三昧增进修行。</p>
  <p id="a9d">“‘世尊，<a id="a-9e"></a>若未来世诸菩萨等行菩萨道时，<a id="a-9f"></a>亦愿悉得如是三昧。<a id="a-9g"></a>世尊，<a id="a-9h"></a>愿我得出离三世胜幢三昧，<a id="a-9i"></a>以三昧力故悉见十方无量无边诸佛世界在在处处现在诸佛，<a id="a-9j"></a>出离三世为诸众生说于正法。<a id="a-9k"></a>世尊，<a id="a-9l"></a>愿我得不退三昧，<a id="a-9m"></a>以三昧力故于一念中，<a id="a-9n"></a>悉见如微尘等诸佛、<a id="a-9o"></a>菩萨及诸声闻恭敬围绕。<a id="a-9p"></a>愿我于此一一佛所得无依止三昧，<a id="a-9q"></a>以三昧力故作变化身，<a id="a-9r"></a>一时遍至如一佛世界微尘数等诸如来所供养礼拜。<a id="a-9s"></a>愿我一一身，<a id="a-9t"></a>以种种无上珍宝、<a id="a-9u"></a>华香、<a id="a-9v"></a>涂香、<a id="a-9w"></a>末香、<a id="a-9x"></a>妙胜妓乐种种庄严，<a id="a-9y"></a>供养一一诸佛。<a id="a-9z"></a>世尊，<a id="a-A0"></a>愿我一一身于一一佛所，<a id="a-A1"></a>如大海水滴等劫行菩萨道。<a id="a-A2"></a>愿我得一切身变化三昧，<a id="a-A3"></a>以三昧力故于一念中在一一佛前，<a id="a-A4"></a>知如一佛土微尘数等诸佛世界。<a id="a-A5"></a>世尊，<a id="a-A6"></a>愿我得功德力三昧，<a id="a-A7"></a>以三昧力故于一一佛前，<a id="a-A8"></a>遍到如一佛土微尘数等诸佛世尊所，<a id="a-A9"></a>以微妙赞叹赞叹诸佛。<a id="a-AA"></a>世尊，<a id="a-AB"></a>愿我得不眴三昧，<a id="a-AC"></a>以三昧力故于一念中，<a id="a-AD"></a>悉见诸佛遍满十方无量无边世界之中。<a id="a-AE"></a>世尊，<a id="a-AF"></a>愿我得无诤三昧，<a id="a-AG"></a>以三昧力故于一念中，<a id="a-AH"></a>悉见过去、<a id="a-AI"></a>未来、<a id="a-AJ"></a>现在诸佛所有净妙世界。<a id="a-AK"></a>世尊，<a id="a-AL"></a>愿我得首楞严三昧，<a id="a-AM"></a>以三昧力故化作地狱之身，<a id="a-AN"></a>入地狱中与地狱众生说微妙法，<a id="a-AO"></a>劝令发阿耨多罗三藐三菩提心。<a id="a-AP"></a>彼诸众生闻是法已，<a id="a-AQ"></a>寻发无上菩提之心，<a id="a-AR"></a>即便命终生于人中，<a id="a-AS"></a>随所生处常得值佛，<a id="a-AT"></a>随所值佛而得听法，<a id="a-AU"></a>听受法已即得住于不退转地。<a id="a-AV"></a>乾闼婆、<a id="a-AW"></a>阿修罗、<a id="a-AX"></a>迦楼罗、<a id="a-AY"></a>紧那罗、<a id="a-AZ"></a>摩睺罗伽、<a id="a-Aa"></a>人非人等，<a id="a-Ab"></a>天、<a id="a-Ac"></a>龙、<a id="a-Ad"></a>鬼、<a id="a-Ae"></a>神、<a id="a-Af"></a>夜叉、<a id="a-Ag"></a>罗刹、<a id="a-Ah"></a>毗舍遮富单那、<a id="a-Ai"></a>伽吒富单那、<a id="a-Aj"></a>屠杀、<a id="a-Ak"></a>魁脍、<a id="a-Al"></a>商贾、<a id="a-Am"></a>淫女、<a id="a-An"></a>畜生、<a id="a-Ao"></a>饿鬼，<a id="a-Ap"></a>如是等众亦复如是，<a id="a-Aq"></a>皆令发阿耨多罗三藐三菩提心。<a id="a-Ar"></a>有诸众生随所生处得诸色像，<a id="a-As"></a>我分之身如业所作，<a id="a-At"></a>随受苦乐及诸工巧，<a id="a-Au"></a>愿我变化作如是身，<a id="a-Av"></a>随其所作而教化之。<a id="a-Aw"></a>世尊，<a id="a-Ax"></a>若有众生各各异音，<a id="a-Ay"></a>愿我随其种种音声，<a id="a-Az"></a>而为说法各令欢喜，<a id="a-B0"></a>因其欢喜劝发安止，<a id="a-B1"></a>令其不退于阿耨多罗三藐三菩提。</p>
  <p id="aB2">“‘世尊，<a id="a-B3"></a>我要当教十千佛土所有众生，<a id="a-B4"></a>令心清净，<a id="a-B5"></a>无有行业烦恼诸毒，<a id="a-B6"></a>乃至不令一人属于四魔，<a id="a-B7"></a>何况多也！<a id="a-B8"></a>若我庄严十千佛土，<a id="a-B9"></a>如是清净如光明无垢尊香王佛青香光明无垢世界所有种种微妙庄严，<a id="a-BA"></a>然后我身及诸眷属，<a id="a-BB"></a>乃当如彼师子香菩萨之所愿也。<a id="a-BC"></a>世尊，<a id="a-BD"></a>若我所愿成就得己利者，<a id="a-BE"></a>当令十千诸佛世界所有众生断诸苦恼，<a id="a-BF"></a>得柔软心，<a id="a-BG"></a>得调伏心，<a id="a-BH"></a>各各自于四天下界，<a id="a-BI"></a>见佛世尊现在说法；<a id="a-BJ"></a>一切众生自然而得种种珍宝、<a id="a-BK"></a>华香、<a id="a-BL"></a>末香及以涂香，<a id="a-BM"></a>种种衣服，<a id="a-BN"></a>种种幢幡，<a id="a-BO"></a>各各以用供养于佛，<a id="a-BP"></a>供养佛已悉发无上菩提之心。<a id="a-BQ"></a>世尊，<a id="a-BR"></a>我等今者以悉得见种种庄严三昧力故，<a id="a-BS"></a>皆得遥见如是诸事。<a id="a-BT"></a>’作是语已，<a id="a-BU"></a>寻如所愿悉得见之。</p>
  <p id="aBV">“尔时，<a id="a-BW"></a>世尊赞阿弥具言：<a id="a-BX"></a>‘善哉！<a id="a-BY"></a>善哉！<a id="a-BZ"></a>善男子，<a id="a-Ba"></a>汝今世界周匝四面一万佛土清净庄严，<a id="a-Bb"></a>于未来世复当教化无量众生令心清净，<a id="a-Bc"></a>复当供养无量无边诸佛世尊。<a id="a-Bd"></a>善男子，<a id="a-Be"></a>以是因缘故，<a id="a-Bf"></a>今改汝字名为普贤。<a id="a-Bg"></a>于未来世过一恒河沙等阿僧祇劫，<a id="a-Bh"></a>入第二恒河沙等阿僧祇劫，<a id="a-Bi"></a>末后分中于北方界，<a id="a-Bj"></a>去此世界过六十恒河沙等佛土，<a id="a-Bk"></a>有世界名知水善净功德，<a id="a-Bl"></a>汝当于中成阿耨多罗三藐三菩提，<a id="a-Bm"></a>号智刚吼自在相王如来、<a id="a-Bn"></a>应供、<a id="a-Bo"></a>正遍知、<a id="a-Bp"></a>明行足、<a id="a-Bq"></a>善逝、<a id="a-Br"></a>世间解、<a id="a-Bs"></a>无上士、<a id="a-Bt"></a>调御丈夫、<a id="a-Bu"></a>天人师、<a id="a-Bv"></a>佛世尊。<a id="a-Bw"></a>’善男子，<a id="a-Bx"></a>尔时普贤菩萨摩诃萨头面著地，<a id="a-By"></a>礼宝藏佛。</p>
  <p id="aBz">“尔时，<a id="a-C0"></a>如来即为普贤菩萨，<a id="a-C1"></a>而说偈言：</p>
  <p id="aC2">“‘汝起善导师，<a id="a-C3"></a> 已得如所愿，</p>
  <p id="aC4">善能调众生，<a id="a-C5"></a> 皆令得一心，</p>
  <p id="aC6">渡于烦恼河，<a id="a-C7"></a> 及脱诸恶法，</p>
  <p id="aC8">来世作灯明，<a id="a-C9"></a> 诸天世人师。<a id="a-CA"></a>’</p>
  <p id="aCB">“善男子，<a id="a-CC"></a>尔时会中有十千人心生懈怠，<a id="a-CD"></a>异口同音作如是言：<a id="a-CE"></a>‘世尊，<a id="a-CF"></a>我等来世即于如是严净佛土，<a id="a-CG"></a>成阿耨多罗三藐三菩提，<a id="a-CH"></a>所谓普贤菩萨所修清净诸世界也。<a id="a-CI"></a>世尊，<a id="a-CJ"></a>我等要当具足修六波罗蜜，<a id="a-CK"></a>以具足波罗蜜故，<a id="a-CL"></a>各各于诸佛土成阿耨多罗三藐三菩提。<a id="a-CM"></a>’</p>
  <p id="aCN">“善男子，<a id="a-CO"></a>尔时宝藏如来即便为是十千人等，<a id="a-CP"></a>授阿耨多罗三藐三菩提记：<a id="a-CQ"></a>‘善男子，<a id="a-CR"></a>普贤菩萨成阿耨多罗三藐三菩提时，<a id="a-CS"></a>汝等当于普贤菩萨所修清净万佛土中，<a id="a-CT"></a>一时成阿耨多罗三藐三菩提，<a id="a-CU"></a>有一千佛同号智炽尊音王如来、<a id="a-CV"></a>应供、<a id="a-CW"></a>正遍知、<a id="a-CX"></a>明行足、<a id="a-CY"></a>善逝、<a id="a-CZ"></a>世间解、<a id="a-Ca"></a>无上士、<a id="a-Cb"></a>调御丈夫、<a id="a-Cc"></a>天人师、<a id="a-Cd"></a>佛世尊。<a id="a-Ce"></a>复有千佛同号增相尊音王，<a id="a-Cf"></a>复有千佛同号善无垢尊音王，<a id="a-Cg"></a>复有千佛同号离怖畏尊音王，<a id="a-Ch"></a>复有千佛同号善无垢光尊音王，<a id="a-Ci"></a>复有五百佛同号日音王，<a id="a-Cj"></a>复有五百佛同号日藏尊王，<a id="a-Ck"></a>复有五佛同号乐音尊王，<a id="a-Cl"></a>复有二佛同号日光明，<a id="a-Cm"></a>复有四佛同号龙自在，<a id="a-Cn"></a>复有八佛同号离恐怖称王光明，<a id="a-Co"></a>复有十佛同号离音光明，<a id="a-Cp"></a>复有八佛同号音声称，<a id="a-Cq"></a>复有十一佛同号显露法音，<a id="a-Cr"></a>复有九佛同号功德法称王，<a id="a-Cs"></a>复有二十佛同号不可思议王，<a id="a-Ct"></a>复有四十佛同号宝幢光明尊王，<a id="a-Cu"></a>复有一佛号觉知尊想王，<a id="a-Cv"></a>复有七佛同号不可思议音，<a id="a-Cw"></a>复有三佛同号智藏，<a id="a-Cx"></a>复有十五佛同号智山幢，<a id="a-Cy"></a>复有五十佛同号智海王，<a id="a-Cz"></a>复有三十佛同号大力尊音王，<a id="a-D0"></a>复有二佛同号山功德劫，<a id="a-D1"></a>复有八十佛同号清净智勤，<a id="a-D2"></a>复有九十佛同号尊相种王，<a id="a-D3"></a>复有百佛同号善智无垢雷音尊王，<a id="a-D4"></a>复有八十佛同号胜尊大海功德智山力王，<a id="a-D5"></a>复有四十佛同号无上菩提尊王，<a id="a-D6"></a>复有二佛同号智觉山华王，<a id="a-D7"></a>复有二佛同号功德山智觉，<a id="a-D8"></a>复有三佛同号金刚师子，<a id="a-D9"></a>复有二佛同号持戒光明，<a id="a-DA"></a>复有二佛同号示现增益，<a id="a-DB"></a>复有一佛号无量光明，<a id="a-DC"></a>复有三佛同号师子游戏，<a id="a-DD"></a>复有二佛同号无尽智山，<a id="a-DE"></a>复有二佛同号宝光明，<a id="a-DF"></a>复有二佛同号无垢智慧，<a id="a-DG"></a>复有九佛同号智慧光明，<a id="a-DH"></a>复有二佛同号师子称，<a id="a-DI"></a>复有二佛同号功德通王，<a id="a-DJ"></a>复有二佛同号雨法华，<a id="a-DK"></a>复有一佛号造光明，<a id="a-DL"></a>复有一佛号增益山王，<a id="a-DM"></a>复有一佛号出法无垢王，<a id="a-DN"></a>复有一佛号香尊王，<a id="a-DO"></a>复有一佛号无垢目，<a id="a-DP"></a>复有一佛号大宝藏，<a id="a-DQ"></a>复有一佛号力无障碍王，<a id="a-DR"></a>复有一佛号自知功德力，<a id="a-DS"></a>复有一佛号衣服知足，<a id="a-DT"></a>复有一佛号德自在，<a id="a-DU"></a>复有一佛号无障碍利益，<a id="a-DV"></a>复有一佛号智慧藏，<a id="a-DW"></a>复有一佛号大山王，<a id="a-DX"></a>复有一佛号曰力藏，<a id="a-DY"></a>复有一佛号求功德，<a id="a-DZ"></a>复有一佛号华幢枝，<a id="a-Da"></a>复有一佛号众光明，<a id="a-Db"></a>复有一佛号无痴功德王，<a id="a-Dc"></a>复有一佛号金刚上，<a id="a-Dd"></a>复有一佛号曰法相，<a id="a-De"></a>复有一佛号尊音王，<a id="a-Df"></a>复有一佛号坚持金刚，<a id="a-Dg"></a>复有一佛号珍宝自在王，<a id="a-Dh"></a>复有一佛号坚自然幢，<a id="a-Di"></a>复有一佛号山劫，<a id="a-Dj"></a>复有一佛号雨娱乐，<a id="a-Dk"></a>复有一佛号增益善法，<a id="a-Dl"></a>复有一佛号娑罗王，<a id="a-Dm"></a>复有二佛同号功德遍满大海功德王，<a id="a-Dn"></a>复有一佛号智慧和合，<a id="a-Do"></a>复有一佛号智炽，<a id="a-Dp"></a>复有一佛号华众，<a id="a-Dq"></a>复有一佛号世间尊，<a id="a-Dr"></a>复有一佛号优昙钵华幢，<a id="a-Ds"></a>复有一佛号法幢自在王，<a id="a-Dt"></a>复有一佛号栴檀王，<a id="a-Du"></a>复有一佛号善住，<a id="a-Dv"></a>复有一佛号精进力，<a id="a-Dw"></a>复有一佛号幢等光明，<a id="a-Dx"></a>复有一佛号曰智步，<a id="a-Dy"></a>复有一佛号曰海幢，<a id="a-Dz"></a>复有一佛号灭法称，<a id="a-E0"></a>复有一佛号坏魔王，<a id="a-E1"></a>复有一佛号众光明，<a id="a-E2"></a>复有一佛号出智光明，<a id="a-E3"></a>复有一佛号曰慧灯，<a id="a-E4"></a>复有一佛号安隐王，<a id="a-E5"></a>复有一佛号曰智音，<a id="a-E6"></a>复有一佛号幢摄取，<a id="a-E7"></a>复有一佛号天金刚，<a id="a-E8"></a>复有一佛号种种庄严王，<a id="a-E9"></a>复有一佛号无胜智，<a id="a-EA"></a>复有一佛号善住意，<a id="a-EB"></a>复有一佛号月王，<a id="a-EC"></a>复有一佛号无胜步自在王，<a id="a-ED"></a>复有一佛号娑怜陀王，<a id="a-EE"></a>复有八十佛同号师子步王，<a id="a-EF"></a>复有五十佛同号那罗延无胜藏，<a id="a-EG"></a>复有七十佛同号聚集珍宝功德，<a id="a-EH"></a>复有三十佛同号光明藏，<a id="a-EI"></a>复有二十佛同号分别星宿称王，<a id="a-EJ"></a>复有二佛同号功德力娑罗王，<a id="a-EK"></a>复有九十佛同号微妙音，<a id="a-EL"></a>复有一佛号曰梵增，<a id="a-EM"></a>复有一佛号提头赖吒王，<a id="a-EN"></a>复有千佛同号莲华香择称尊王，<a id="a-EO"></a>复有六十佛同号光明炽渚王，<a id="a-EP"></a>复有三十佛同号莲华香力增，<a id="a-EQ"></a>复有二佛同号无量功德大海智增，<a id="a-ER"></a>复有一佛号阎浮阴，<a id="a-ES"></a>复有一百二佛同号功德山幢，<a id="a-ET"></a>复有一佛号师子相，<a id="a-EU"></a>复有一百一佛同号龙雷尊华光明王，<a id="a-EV"></a>复有一佛号善趣种无我甘露功德王劫，<a id="a-EW"></a>复有千佛同号离法智龙王解脱觉世界海眼山王，<a id="a-EX"></a>皆有十号如来、<a id="a-EY"></a>应供、<a id="a-EZ"></a>正遍知、<a id="a-Ea"></a>明行足、<a id="a-Eb"></a>善逝、<a id="a-Ec"></a>世间解、<a id="a-Ed"></a>无上士、<a id="a-Ee"></a>调御丈夫、<a id="a-Ef"></a>天人师、<a id="a-Eg"></a>佛世尊。<a id="a-Eh"></a>如是等佛同共一日一时，<a id="a-Ei"></a>各各于诸世界成阿耨多罗三藐三菩提，<a id="a-Ej"></a>寿命各十中劫，<a id="a-Ek"></a>卿等涅槃亦同一日；<a id="a-El"></a>般涅槃已，<a id="a-Em"></a>所有正法七日即灭。<a id="a-En"></a>’善男子，<a id="a-Eo"></a>尔时十千人向宝藏佛头面作礼。</p>
  <p id="aEp">“尔时，<a id="a-Eq"></a>世尊为十千人，<a id="a-Er"></a>而说偈言：</p>
  <p id="aEs">“‘龙王汝起，<a id="a-Et"></a> 坚固自在，<a id="a-Eu"></a> 无上善愿，<a id="a-Ev"></a> 清净和合，</p>
  <p id="aEw">卿等用意，<a id="a-Ex"></a> 疾如猛风，<a id="a-Ey"></a> 精勤修学，<a id="a-Ez"></a> 六波罗蜜，</p>
  <p id="aF0">来世必成，<a id="a-F1"></a> 天人之尊。<a id="a-F2"></a>’</p>
  <p id="aF3">“善男子，<a id="a-F4"></a>尔时十千人闻说是偈已，<a id="a-F5"></a>心生欢喜，<a id="a-F6"></a>即起合掌，<a id="a-F7"></a>前礼佛足，<a id="a-F8"></a>去佛不远，<a id="a-F9"></a>复坐听法。</p>
  <p id="aFA">“善男子，<a id="a-FB"></a>尔时宝海梵志，<a id="a-FC"></a>复白第九王子蜜苏言，<a id="a-FD"></a>乃至发心亦复如是。<a id="a-FE"></a>尔时，<a id="a-FF"></a>王子前白佛言：<a id="a-FG"></a>‘世尊，<a id="a-FH"></a>我行菩萨道时，<a id="a-FI"></a>愿十方如恒河沙等世界，<a id="a-FJ"></a>所有现在诸佛为我作证，<a id="a-FK"></a>今于佛前发阿耨多罗三藐三菩提心。<a id="a-FL"></a>世尊，<a id="a-FM"></a>愿我行菩萨道时，<a id="a-FN"></a>乃至成佛，<a id="a-FO"></a>于其中间不生悔心；<a id="a-FP"></a>乃至成佛，<a id="a-FQ"></a>常住一心无有退转，<a id="a-FR"></a>如说而行，<a id="a-FS"></a>如行而说，<a id="a-FT"></a>乃至无有一人来恼我心，<a id="a-FU"></a>更不求于声闻、<a id="a-FV"></a>缘觉，<a id="a-FW"></a>不起淫欲恶想之心。<a id="a-FX"></a>其心不与睡眠、<a id="a-FY"></a>憍慢、<a id="a-FZ"></a>疑悔等共，<a id="a-Fa"></a>亦复不生贪、<a id="a-Fb"></a>淫、<a id="a-Fc"></a>杀、<a id="a-Fd"></a>盗、<a id="a-Fe"></a>妄言、<a id="a-Ff"></a>两舌、<a id="a-Fg"></a>恶口、<a id="a-Fh"></a>绮语、<a id="a-Fi"></a>贪恚、<a id="a-Fj"></a>邪见、<a id="a-Fk"></a>嫉妒、<a id="a-Fl"></a>慢法、<a id="a-Fm"></a>欺诳之心。<a id="a-Fn"></a>我修菩萨道，<a id="a-Fo"></a>乃至成阿耨多罗三藐三菩提，<a id="a-Fp"></a>中间不生如是等法，<a id="a-Fq"></a>乃至成阿耨多罗三藐三菩提行时，<a id="a-Fr"></a>步步心心数法常念诸佛，<a id="a-Fs"></a>得见诸佛、<a id="a-Ft"></a>咨受妙法、<a id="a-Fu"></a>供养众僧；<a id="a-Fv"></a>于诸生处常愿出家，<a id="a-Fw"></a>当出家时即得成就粪扫三衣，<a id="a-Fx"></a>常在树下独坐思惟，<a id="a-Fy"></a>住阿兰若常行乞食，<a id="a-Fz"></a>不求利养行于知足，<a id="a-G0"></a>常讲说法，<a id="a-G1"></a>成就无量无障碍辩，<a id="a-G2"></a>不犯大罪；<a id="a-G3"></a>不以我相为女人说法，<a id="a-G4"></a>若说法时恒以空相；<a id="a-G5"></a>其心常念空无之法，<a id="a-G6"></a>拱手端坐亦不露齿。<a id="a-G7"></a>若有学习大乘之人，<a id="a-G8"></a>而于其所起世尊想恭敬供养，<a id="a-G9"></a>所闻法处亦起佛想。<a id="a-GA"></a>于诸沙门、<a id="a-GB"></a>婆罗门中，<a id="a-GC"></a>故生恭敬、<a id="a-GD"></a>供养尊重。<a id="a-GE"></a>除佛世尊，<a id="a-GF"></a>于诸众中不生分别此是福田、<a id="a-GG"></a>此非福田而行布施。<a id="a-GH"></a>愿我不于法施人所生嫉妒心。<a id="a-GI"></a>若有众生应被刑戮，<a id="a-GJ"></a>愿我舍命以救护之。<a id="a-GK"></a>若有众生犯于诸罪，<a id="a-GL"></a>愿我以力、<a id="a-GM"></a>言说、<a id="a-GN"></a>钱财而拔济之令得解脱。<a id="a-GO"></a>若有在家、<a id="a-GP"></a>出家之人有诸罪过，<a id="a-GQ"></a>愿不发露显现于人。<a id="a-GR"></a>于诸利养、<a id="a-GS"></a>名誉等中而常远离，<a id="a-GT"></a>如避火坑、<a id="a-GU"></a>刀剑、<a id="a-GV"></a>毒树。<a id="a-GW"></a>世尊，<a id="a-GX"></a>若我此愿乃至成阿耨多罗三藐三菩提已悉得成就，<a id="a-GY"></a>如今佛前之所愿者，<a id="a-GZ"></a>令我两手自然而有千辐天轮，<a id="a-Ga"></a>所得光明如火猛炎。<a id="a-Gb"></a>’</p>
  <p id="aGc">“善男子，<a id="a-Gd"></a>是时王子说是语已，<a id="a-Ge"></a>其两手中即寻各有一千辐轮如说而得。<a id="a-Gf"></a>‘世尊，<a id="a-Gg"></a>若我所愿成就逮得己利，<a id="a-Gh"></a>成阿耨多罗三藐三菩提者，<a id="a-Gi"></a>我今遣此千辐天轮，<a id="a-Gj"></a>至于无佛五浊世界。<a id="a-Gk"></a>是轮当作如是大声遍满佛土，<a id="a-Gl"></a>如难陀龙王、<a id="a-Gm"></a>优波难陀龙王作大音声遍满世界，<a id="a-Gn"></a>其轮音声亦复如是，<a id="a-Go"></a>所谓菩萨受记音声、<a id="a-Gp"></a>不失专念智慧之声、<a id="a-Gq"></a>修学空法诸佛所有法藏之声。<a id="a-Gr"></a>若有众生在在处处闻是法声，<a id="a-Gs"></a>即时得断贪欲、<a id="a-Gt"></a>瞋恚、<a id="a-Gu"></a>愚痴、<a id="a-Gv"></a>憍慢、<a id="a-Gw"></a>悭吝、<a id="a-Gx"></a>嫉妒，<a id="a-Gy"></a>而得寂静思惟诸佛甚深智慧，<a id="a-Gz"></a>发阿耨多罗三藐三菩提心。<a id="a-H0"></a>’</p>
  <p id="aH1">“善男子，<a id="a-H2"></a>尔时王子即遣二轮，<a id="a-H3"></a>譬如诸佛神足捷疾，<a id="a-H4"></a>其轮去疾亦复如是，<a id="a-H5"></a>遍至十方无佛恶世，<a id="a-H6"></a>为诸众生出诸菩萨受记音声、<a id="a-H7"></a>不失专念智慧之声、<a id="a-H8"></a>修学空法诸佛所有法藏之声。<a id="a-H9"></a>在在处处诸众生等闻是法音，<a id="a-HA"></a>即便得断贪欲、<a id="a-HB"></a>瞋恚、<a id="a-HC"></a>愚痴、<a id="a-HD"></a>憍慢、<a id="a-HE"></a>悭吝、<a id="a-HF"></a>嫉妒，<a id="a-HG"></a>而得寂静思惟诸佛甚深智慧，<a id="a-HH"></a>发阿耨多罗三藐三菩提心，<a id="a-HI"></a>其轮须臾还来在此王子前住。</p>
  <p id="aHJ">“善男子，<a id="a-HK"></a>尔时宝藏如来赞王子言：<a id="a-HL"></a>‘善哉！<a id="a-HM"></a>善哉！<a id="a-HN"></a>善男子，<a id="a-HO"></a>汝行菩萨道所发善愿无上最妙，<a id="a-HP"></a>遣此天轮至于无佛五浊之世，<a id="a-HQ"></a>令无量无边阿僧祇亿百千众生安止住于无秽浊心，<a id="a-HR"></a>心无恼害，<a id="a-HS"></a>劝化发于阿耨多罗三藐三菩提，<a id="a-HT"></a>以是故今改汝名为阿閦，<a id="a-HU"></a>于未来世当为世尊。<a id="a-HV"></a>汝今当于佛前，<a id="a-HW"></a>如心所喜愿取种种庄严佛土。<a id="a-HX"></a>’</p>
  <p id="aHY">“尔时，<a id="a-HZ"></a>阿閦白佛言：<a id="a-Ha"></a>‘世尊，<a id="a-Hb"></a>我今所愿，<a id="a-Hc"></a>如是种种庄严佛土：<a id="a-Hd"></a>令我世界纯金为地，<a id="a-He"></a>地平如掌，<a id="a-Hf"></a>多有种种诸天妙宝遍满其国，<a id="a-Hg"></a>无有山陵、<a id="a-Hh"></a>堆阜、<a id="a-Hi"></a>土沙、<a id="a-Hj"></a>砾石、<a id="a-Hk"></a>荆蕀之属。<a id="a-Hl"></a>其地柔软譬如天衣，<a id="a-Hm"></a>行时足下蹈入四寸，<a id="a-Hn"></a>举足还复。<a id="a-Ho"></a>无有地狱、<a id="a-Hp"></a>畜生、<a id="a-Hq"></a>饿鬼、<a id="a-Hr"></a>不净臭秽，<a id="a-Hs"></a>纯有诸天微妙上香及曼陀罗摩诃曼陀罗华遍满其国。<a id="a-Ht"></a>所有众生无有老病，<a id="a-Hu"></a>各各自在，<a id="a-Hv"></a>不相畏怖，<a id="a-Hw"></a>常不恼他，<a id="a-Hx"></a>命不中夭。<a id="a-Hy"></a>临舍命时心无悔恨，<a id="a-Hz"></a>其心决定无有错乱，<a id="a-I0"></a>系念思惟诸佛如来。<a id="a-I1"></a>若命终已不堕恶道，<a id="a-I2"></a>不生无佛五浊恶世，<a id="a-I3"></a>乃至成阿耨多罗三藐三菩提，<a id="a-I4"></a>常得见佛、<a id="a-I5"></a>咨受妙法、<a id="a-I6"></a>供养众僧。<a id="a-I7"></a>所有众生薄淫怒痴，<a id="a-I8"></a>皆行十善。<a id="a-I9"></a>世界无有种种工巧，<a id="a-IA"></a>无有犯罪及犯罪名，<a id="a-IB"></a>亦无天魔诸留难事。<a id="a-IC"></a>众生受形无有恶色，<a id="a-ID"></a>亦不分别尊卑高下。<a id="a-IE"></a>一切众生深解无我及无我所，<a id="a-IF"></a>声闻、<a id="a-IG"></a>菩萨乃至梦中不失不净。<a id="a-IH"></a>众生常乐求法听法，<a id="a-II"></a>无有一人生于倒见，<a id="a-IJ"></a>亦无外道。<a id="a-IK"></a>众生无有身心疲极，<a id="a-IL"></a>皆得五通；<a id="a-IM"></a>无有饥渴诸苦恼事，<a id="a-IN"></a>随所喜乐种种食饮，<a id="a-IO"></a>即有宝器自然在手，<a id="a-IP"></a>有种种食犹如欲界所有诸天；<a id="a-IQ"></a>无有涕唾便利之患、<a id="a-IR"></a>痰癊污泪，<a id="a-IS"></a>亦无寒热。<a id="a-IT"></a>常有柔软香风触身，<a id="a-IU"></a>此风香气微妙具足，<a id="a-IV"></a>薰诸天人不须余香，<a id="a-IW"></a>如是香风随诸天人所求冷温皆使满足。<a id="a-IX"></a>又复有求优钵罗华香风，<a id="a-IY"></a>又复有求优陀娑罗香风，<a id="a-IZ"></a>有求沉水香风，<a id="a-Ia"></a>有求多伽罗香风，<a id="a-Ib"></a>有求阿伽罗香风，<a id="a-Ic"></a>有求种种香风，<a id="a-Id"></a>如所悕望于发心时皆得成就，<a id="a-Ie"></a>除五浊世。<a id="a-If"></a>愿我国土有七宝楼，<a id="a-Ig"></a>其宝楼中敷七宝床，<a id="a-Ih"></a>茵蓐丹枕细滑柔软犹如天衣，<a id="a-Ii"></a>众生处此宝楼床榻皆悉欢乐。<a id="a-Ij"></a>其楼四边有好池水，<a id="a-Ik"></a>其水具足有八功德，<a id="a-Il"></a>众生随意而取用之。<a id="a-Im"></a>其国多有金多罗树种种华果妙香，<a id="a-In"></a>具足上妙宝衣、<a id="a-Io"></a>种种宝盖、<a id="a-Ip"></a>真珠、<a id="a-Iq"></a>璎珞而以庄严。<a id="a-Ir"></a>诸众生等随意所喜妙宝衣服即于树上自恣取著，<a id="a-Is"></a>华果香等亦复如是。</p>
  <p id="aIt">“‘世尊，<a id="a-Iu"></a>愿我菩提之树纯是七宝，<a id="a-Iv"></a>高千由旬，<a id="a-Iw"></a>树茎周匝满一由旬，<a id="a-Ix"></a>枝叶纵广满千由旬，<a id="a-Iy"></a>常有微风吹菩提树。<a id="a-Iz"></a>其树则出六波罗蜜、<a id="a-J0"></a>根、<a id="a-J1"></a>力、<a id="a-J2"></a>觉道微妙之声，<a id="a-J3"></a>若有众生闻此妙声，<a id="a-J4"></a>一切皆得离于欲心。<a id="a-J5"></a>所有女人成就一切诸妙功德，<a id="a-J6"></a>犹如兜术天上天女，<a id="a-J7"></a>无有妇人诸不净事、<a id="a-J8"></a>两舌、<a id="a-J9"></a>悭吝、<a id="a-JA"></a>嫉妒覆心，<a id="a-JB"></a>不与男子漏心交通。<a id="a-JC"></a>若诸男子发淫欲心，<a id="a-JD"></a>至女人所以爱心视，<a id="a-JE"></a>须臾之间便离欲心，<a id="a-JF"></a>自生厌离即便还去，<a id="a-JG"></a>寻得清净无垢三昧，<a id="a-JH"></a>以三昧力故于诸魔缚而得解脱，<a id="a-JI"></a>更不复生恶欲之心。<a id="a-JJ"></a>如是女人，<a id="a-JK"></a>若见男子有爱欲心便得妊身，<a id="a-JL"></a>亦得离于淫欲之想。<a id="a-JM"></a>当妊身时若怀男女，<a id="a-JN"></a>身心无有诸苦恼事，<a id="a-JO"></a>常受快乐如忉利天人身心所受上妙快乐。<a id="a-JP"></a>女人怀妊七日七夜，<a id="a-JQ"></a>所受快乐亦复如是，<a id="a-JR"></a>亦如比丘入第二禅。<a id="a-JS"></a>处胎男女不为一切不净所污，<a id="a-JT"></a>满足七日即便出生。<a id="a-JU"></a>当其生时受诸快乐有微妙音，<a id="a-JV"></a>女人产时亦无诸苦，<a id="a-JW"></a>如是母子俱共入水洗浴其身。<a id="a-JX"></a>是时女人得如是念，<a id="a-JY"></a>以念力故寻得离欲清净三昧，<a id="a-JZ"></a>以三昧力故其心常定，<a id="a-Ja"></a>于诸魔缚而得解脱。<a id="a-Jb"></a>若有众生宿业成就，<a id="a-Jc"></a>应无量亿世作女人身，<a id="a-Jd"></a>以定力故得离女身，<a id="a-Je"></a>乃至涅槃，<a id="a-Jf"></a>一切女业永灭无余更不复受。<a id="a-Jg"></a>或有众生宿业成就，<a id="a-Jh"></a>于无量亿劫应处胞胎受苦恼者，<a id="a-Ji"></a>愿我成阿耨多罗三藐三菩提已，<a id="a-Jj"></a>闻我名字即生欢喜，<a id="a-Jk"></a>生欢喜已寻便命终，<a id="a-Jl"></a>处胎即生我之世界，<a id="a-Jm"></a>寻于生已所受胎分永尽无余，<a id="a-Jn"></a>乃至成阿耨多罗三藐三菩提更不受胎。<a id="a-Jo"></a>或有众生多善根者，<a id="a-Jp"></a>寻便得来至我世界莲华中生。<a id="a-Jq"></a>或有众生少善根者，<a id="a-Jr"></a>要当处胎或受女人而生我界，<a id="a-Js"></a>然后乃得永尽胎分。<a id="a-Jt"></a>所有众生一向纯受微妙快乐。<a id="a-Ju"></a>微风吹此金多罗树出微妙声，<a id="a-Jv"></a>所谓苦、<a id="a-Jw"></a>空、<a id="a-Jx"></a>无我、<a id="a-Jy"></a>无常等声。<a id="a-Jz"></a>闻是声者皆得光明三昧，<a id="a-K0"></a>以三昧力故得诸空定甚深三昧。<a id="a-K1"></a>世界无有淫欲相声。</p>
  <p id="aK2">“‘世尊，<a id="a-K3"></a>我坐菩提树下，<a id="a-K4"></a>于一念中成阿耨多罗三藐三菩提已，<a id="a-K5"></a>愿我世界无有日月光明昼夜差别，<a id="a-K6"></a>除华开合。<a id="a-K7"></a>我成阿耨多罗三藐三菩提已，<a id="a-K8"></a>当以光明遍照三千大千世界，<a id="a-K9"></a>以光明力故令诸众生悉得天眼，<a id="a-KA"></a>以天眼故得见十方无量无边诸佛世界，<a id="a-KB"></a>在在处处诸佛世尊现在说法。<a id="a-KC"></a>世尊，<a id="a-KD"></a>我成阿耨多罗三藐三菩提已说于正法，<a id="a-KE"></a>令此音声遍满三千大千世界。<a id="a-KF"></a>众生闻者得念佛三昧，<a id="a-KG"></a>众生或有行住回转，<a id="a-KH"></a>随所方面常得见我。<a id="a-KI"></a>若于诸法有疑滞处，<a id="a-KJ"></a>以见我故即得断疑。<a id="a-KK"></a>世尊，<a id="a-KL"></a>我成阿耨多罗三藐三菩提已，<a id="a-KM"></a>十方无量无边阿僧祇诸佛世界，<a id="a-KN"></a>在在处处所有众生，<a id="a-KO"></a>若学声闻、<a id="a-KP"></a>若学缘觉、<a id="a-KQ"></a>若学大乘，<a id="a-KR"></a>闻我名者，<a id="a-KS"></a>命终要来生我世界。<a id="a-KT"></a>若声闻人闻我法者，<a id="a-KU"></a>得八解脱阿罗汉果；<a id="a-KV"></a>学大乘人闻我法者，<a id="a-KW"></a>得深法忍陀罗尼门及诸三昧，<a id="a-KX"></a>不退转于阿耨多罗三藐三菩提，<a id="a-KY"></a>得无量声闻以为眷属，<a id="a-KZ"></a>其数无边无能数者，<a id="a-Ka"></a>唯除诸佛。<a id="a-Kb"></a>世尊，<a id="a-Kc"></a>我成阿耨多罗三藐三菩提，<a id="a-Kd"></a>随所至方举下足处，<a id="a-Ke"></a>即有千叶金莲华生。<a id="a-Kf"></a>其华微妙有大光明，<a id="a-Kg"></a>我当遣至无佛之处称赞我名。<a id="a-Kh"></a>若有众生于此华中得闻称赞我名字者，<a id="a-Ki"></a>寻生欢喜，<a id="a-Kj"></a>种诸善根欲生我国，<a id="a-Kk"></a>愿命终时悉皆来生。<a id="a-Kl"></a>我诸大众出家之人，<a id="a-Km"></a>远离谄曲、<a id="a-Kn"></a>妒嫉、<a id="a-Ko"></a>奸欺沙门之垢，<a id="a-Kp"></a>尊重于法，<a id="a-Kq"></a>于诸所须名称利养心不贵重，<a id="a-Kr"></a>常乐苦、<a id="a-Ks"></a>空、<a id="a-Kt"></a>无常、<a id="a-Ku"></a>无我，<a id="a-Kv"></a>常勤精进尊法依僧。<a id="a-Kw"></a>若诸菩萨得不退者，<a id="a-Kx"></a>皆悉令得就雨三昧，<a id="a-Ky"></a>以三昧力故为众生说般若波罗蜜，<a id="a-Kz"></a>令离生死乃至成佛，<a id="a-L0"></a>于其中间所可说法不忘不失。<a id="a-L1"></a>世尊，<a id="a-L2"></a>我成佛已，<a id="a-L3"></a>寿命住世十千大劫；<a id="a-L4"></a>般涅槃后，<a id="a-L5"></a>正法住世满一千劫。<a id="a-L6"></a>’</p>
  <p id="aL7">“尔时，<a id="a-L8"></a>如来赞阿閦言：<a id="a-L9"></a>‘善哉！<a id="a-LA"></a>善哉！<a id="a-LB"></a>善男子，<a id="a-LC"></a>汝今已取清净世界。<a id="a-LD"></a>汝于来世过一恒河沙等阿僧祇劫，<a id="a-LE"></a>入第二恒河沙等阿僧祇劫，<a id="a-LF"></a>东方去此十佛世界，<a id="a-LG"></a>彼有世界名曰妙乐，<a id="a-LH"></a>所有庄严如汝所愿皆悉具足。<a id="a-LI"></a>汝于是中当成阿耨多罗三藐三菩提，<a id="a-LJ"></a>犹号阿閦如来、<a id="a-LK"></a>应供、<a id="a-LL"></a>正遍知、<a id="a-LM"></a>明行足、<a id="a-LN"></a>善逝、<a id="a-LO"></a>世间解、<a id="a-LP"></a>无上士、<a id="a-LQ"></a>调御丈夫、<a id="a-LR"></a>天人师、<a id="a-LS"></a>佛世尊。<a id="a-LT"></a>’</p>
  <p id="aLU">“尔时，<a id="a-LV"></a>阿閦菩萨白佛言：<a id="a-LW"></a>‘世尊，<a id="a-LX"></a>若我所愿成就得己利者，<a id="a-LY"></a>一切世间阴、<a id="a-LZ"></a>界、<a id="a-La"></a>诸入所摄众生皆得慈心，<a id="a-Lb"></a>无怨贼想及诸秽浊，<a id="a-Lc"></a>身心快乐犹如十住诸菩萨等处莲华上结跏趺坐三昧正受，<a id="a-Ld"></a>以三昧力令心无垢，<a id="a-Le"></a>是诸众生身心快乐亦复如是。<a id="a-Lf"></a>我今头面敬礼于佛，<a id="a-Lg"></a>唯愿此地有金色光。<a id="a-Lh"></a>’善男子，<a id="a-Li"></a>尔时阿閦菩萨以头面敬礼佛足，<a id="a-Lj"></a>是时一切无量众生，<a id="a-Lk"></a>身心即得受大快乐，<a id="a-Ll"></a>其地亦有金色光明。</p>
  <p id="aLm">“尔时，<a id="a-Ln"></a>宝藏如来为阿閦菩萨，<a id="a-Lo"></a>而说偈言：</p>
  <p id="aLp">“‘尊意且起，<a id="a-Lq"></a> 汝今以令，<a id="a-Lr"></a>一切众心，<a id="a-Ls"></a> 心无忿怒。</p>
  <p id="aLt">复于众生，<a id="a-Lu"></a> 生大悲心，<a id="a-Lv"></a>两手各得，<a id="a-Lw"></a> 天千辐轮，</p>
  <p id="aLx">净意当来，<a id="a-Ly"></a> 为天人尊。<a id="a-Lz"></a>’</p>
  <p id="aM0">“善男子，<a id="a-M1"></a>尔时阿閦菩萨闻是偈已，<a id="a-M2"></a>心大欢喜，<a id="a-M3"></a>即起合掌，<a id="a-M4"></a>前礼佛足，<a id="a-M5"></a>去佛不远，<a id="a-M6"></a>复坐听法。</p>
 </body>
</html>