<!doctype html>
<html id="z3IBTgBMb" data-ver="1203">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘五大部外重译经">
  <meta period="北凉">
 </head>
 <body>
  <h1 id="a1">悲华经卷第十</h1>
  <h2 id="a2">檀波罗蜜品第五之三</h2>
  <p id="a3">佛告寂意菩萨：<a id="a-4"></a>“善男子，<a id="a-5"></a>其后复过无量无边阿僧祇劫，<a id="a-6"></a>此界转名选择诸恶，<a id="a-7"></a>尔时大劫名善等盖，<a id="a-8"></a>世亦五浊。<a id="a-9"></a>东方去此五十四天下，<a id="a-A"></a>彼阎浮提名卢婆罗，<a id="a-B"></a>以愿力故生于彼中作转轮圣王，<a id="a-C"></a>主四天下，<a id="a-D"></a>号虚空净，<a id="a-E"></a>教诸众生安住十善及三乘中。<a id="a-F"></a>我于尔时布施一切无所分别，<a id="a-G"></a>是时多有无量乞儿来从我乞种种珍宝金、<a id="a-H"></a>银、<a id="a-I"></a>琉璃、<a id="a-J"></a>玻瓈、<a id="a-K"></a>钱货、<a id="a-L"></a>青琉璃珠、<a id="a-M"></a>大青琉璃火珠、<a id="a-N"></a>摩尼，<a id="a-O"></a>所有珍宝少不足言，<a id="a-P"></a>乞者无量。<a id="a-Q"></a>我于是时即问大臣：<a id="a-R"></a>‘如是珍宝从何处生？<a id="a-S"></a>’大臣答言：<a id="a-T"></a>‘是诸龙王之所示现。<a id="a-U"></a>虽有此宝唯供圣王，<a id="a-V"></a>不能广及如是乞者。<a id="a-W"></a>’我于尔时作大誓愿：<a id="a-X"></a>‘若我未来于五浊中，<a id="a-Y"></a>厚重烦恼，<a id="a-Z"></a>人寿百岁，<a id="a-a"></a>必定成阿耨多罗三藐三菩提，<a id="a-b"></a>所愿成就得己利者，<a id="a-c"></a>作大龙王示现种种珍宝之藏。<a id="a-d"></a>于此选择诸恶世界，<a id="a-e"></a>在在处处四天下中，<a id="a-f"></a>于一一天下七反受身，<a id="a-g"></a>一一身中示现无量百千万亿那由他等珍宝之藏，<a id="a-h"></a>一一宝藏纵广正等一千由旬，<a id="a-i"></a>各各充满种种珍宝，<a id="a-j"></a>如上所说给施众生。<a id="a-k"></a>如我在此一世界中精勤用意，<a id="a-l"></a>如是次第遍十方如恒河沙等五浊恶世无佛国土，<a id="a-m"></a>于一一佛土一一天下，<a id="a-n"></a>七反受身乃至如上所说。<a id="a-o"></a>’善男子，<a id="a-p"></a>我作如是善愿，<a id="a-q"></a>尔时天人有百千亿在虚空中，<a id="a-r"></a>雨种种华而赞我言：<a id="a-s"></a>‘善哉！<a id="a-t"></a>善哉！<a id="a-u"></a>一切布施，<a id="a-v"></a>汝今已得如心所愿。<a id="a-w"></a>’</p>
  <p id="ax">“善男子，<a id="a-y"></a>尔时大众闻虚空净王，<a id="a-z"></a>诸天作字号一切施，<a id="a-10"></a>闻是事已，<a id="a-11"></a>各各相谓：<a id="a-12"></a>‘我等今者应往乞求难舍之物。<a id="a-13"></a>若能舍者，<a id="a-14"></a>可得名为一切布施。<a id="a-15"></a>如其不能，<a id="a-16"></a>何得称为一切施也？<a id="a-17"></a>’是时，<a id="a-18"></a>诸人各各从王，<a id="a-19"></a>乞索后宫夫人、<a id="a-1A"></a>婇女及儿息等。<a id="a-1B"></a>时转轮王闻是事已，<a id="a-1C"></a>心大欢喜，<a id="a-1D"></a>随其所索悉皆与之。<a id="a-1E"></a>是时诸人复更相谓言：<a id="a-1F"></a>‘如是妻子皆是易舍，<a id="a-1G"></a>非难事也。<a id="a-1H"></a>今当从王乞身支节，<a id="a-1I"></a>若能舍者，<a id="a-1J"></a>真可得名能舍一切。<a id="a-1K"></a>’尔时，<a id="a-1L"></a>诸人往大王所，<a id="a-1M"></a>于是众中有一乞儿字青光明，<a id="a-1N"></a>受持狗戒，<a id="a-1O"></a>向转轮王作如是言：<a id="a-1P"></a>‘大王，<a id="a-1Q"></a>若是一切施者，<a id="a-1R"></a>唯愿施我此阎浮提。<a id="a-1S"></a>’我时闻已，<a id="a-1T"></a>心大欢喜，<a id="a-1U"></a>寻以香水洗浴其人，<a id="a-1V"></a>令著柔软上妙衣服，<a id="a-1W"></a>以水灌顶绍圣王位，<a id="a-1X"></a>持阎浮提即以施之，<a id="a-1Y"></a>复作是愿：<a id="a-1Z"></a>‘如我以此阎浮提施是因缘故，<a id="a-1a"></a>成阿耨多罗三藐三菩提，<a id="a-1b"></a>所愿成就得己利者，<a id="a-1c"></a>是阎浮提所有人民，<a id="a-1d"></a>皆当承顺奉敬此人以为王者，<a id="a-1e"></a>复令此人寿命无量作转轮王。<a id="a-1f"></a>我成阿耨多罗三藐三菩提已，<a id="a-1g"></a>当与授记一生当得补佛之处。<a id="a-1h"></a>’有婆罗门名曰卢志，<a id="a-1i"></a>复来从我乞其两足。<a id="a-1j"></a>我闻是已，<a id="a-1k"></a>心生欢喜，<a id="a-1l"></a>即持利刀自断二足持以施之，<a id="a-1m"></a>施已发愿：<a id="a-1n"></a>‘愿我来世具足当得无上戒足。<a id="a-1o"></a>’有婆罗门名曰牙，<a id="a-1p"></a>复来从我乞索二目。<a id="a-1q"></a>我闻是已，<a id="a-1r"></a>心生欢喜，<a id="a-1s"></a>即挑二目持以与之，<a id="a-1t"></a>施已发愿：<a id="a-1u"></a>‘愿我来世当得具足无上五眼。<a id="a-1v"></a>’未久之间，<a id="a-1w"></a>有婆罗门名净坚牢，<a id="a-1x"></a>复来从我乞索二耳。<a id="a-1y"></a>我闻是已，<a id="a-1z"></a>心生欢喜，<a id="a-20"></a>寻自割耳持以施之，<a id="a-21"></a>施已发愿：<a id="a-22"></a>‘愿我来世当得具足无上智耳。<a id="a-23"></a>’未久之间，<a id="a-24"></a>有尼乾子名想，<a id="a-25"></a>复来从我乞索男根。<a id="a-26"></a>我闻是已，<a id="a-27"></a>心生欢喜，<a id="a-28"></a>寻即自割持以施之，<a id="a-29"></a>施已发愿：<a id="a-2A"></a>‘愿我来世成阿耨多罗三藐三菩提得马王藏相。<a id="a-2B"></a>’未久之间复有人来，<a id="a-2C"></a>从我乞索其身血肉。<a id="a-2D"></a>我闻是已，<a id="a-2E"></a>心生欢喜即便施之，<a id="a-2F"></a>施已发愿：<a id="a-2G"></a>‘愿我来世具足无上金色之相。<a id="a-2H"></a>’未久之间，<a id="a-2I"></a>有婆罗门名曰蜜味，<a id="a-2J"></a>复来从我求索二手。<a id="a-2K"></a>我闻是已，<a id="a-2L"></a>心生欢喜，<a id="a-2M"></a>右手持刀寻断左手，<a id="a-2N"></a>作如是言：<a id="a-2O"></a>‘今此右手不能自割，<a id="a-2P"></a>卿自取之。<a id="a-2Q"></a>’作是施已，<a id="a-2R"></a>复发愿言：<a id="a-2S"></a>‘愿我来世具足当得无上信手。<a id="a-2T"></a>’</p>
  <p id="a2U">“善男子，<a id="a-2V"></a>我截如是诸支节已，<a id="a-2W"></a>其身血流，<a id="a-2X"></a>复作愿言：<a id="a-2Y"></a>‘因此施故必定成阿耨多罗三藐三菩提，<a id="a-2Z"></a>所愿成就得己利者，<a id="a-2a"></a>其余身分重得受者。<a id="a-2b"></a>’尔时，<a id="a-2c"></a>非圣不知思义，<a id="a-2d"></a>诸小王等及诸大臣皆作是言：<a id="a-2e"></a>‘咄哉！<a id="a-2f"></a>愚人，<a id="a-2g"></a>如何自割身体支节，<a id="a-2h"></a>令诸自在一旦衰灭，<a id="a-2i"></a>其余肉抟复何所值？<a id="a-2j"></a>’是时，<a id="a-2k"></a>大臣即持我身，<a id="a-2l"></a>送著城外旷野冢间，<a id="a-2m"></a>各还所止。<a id="a-2n"></a>时有无量蚊虻蝇等唼食我血，<a id="a-2o"></a>狐、<a id="a-2p"></a>狼、<a id="a-2q"></a>野干、<a id="a-2r"></a>雕、<a id="a-2s"></a>鹫之属悉来啖肉。<a id="a-2t"></a>我于尔时命未断间，<a id="a-2u"></a>心生欢喜，<a id="a-2v"></a>复作愿言：<a id="a-2w"></a>‘如我舍于一切自在及诸支节，<a id="a-2x"></a>乃至一念不生瞋恚及悔恨心。<a id="a-2y"></a>若我所愿成就得己利者，<a id="a-2z"></a>当令此身作大肉山，<a id="a-30"></a>有诸饮血啖肉众生，<a id="a-31"></a>悉来至此随意饮啖。<a id="a-32"></a>’作是愿已，<a id="a-33"></a>寻有众生悉来食啖。<a id="a-34"></a>本愿力故，<a id="a-35"></a>其身转大高千由旬，<a id="a-36"></a>纵广正等五百由旬，<a id="a-37"></a>满千岁中以此血肉给施众生。<a id="a-38"></a>我于尔时所舍舌根，<a id="a-39"></a>令诸虎、<a id="a-3A"></a>狼、<a id="a-3B"></a>鸱枭、<a id="a-3C"></a>雕、<a id="a-3D"></a>鹫食之饱足，<a id="a-3E"></a>以愿力故复生如本，<a id="a-3F"></a>假当聚集如耆阇崛山。<a id="a-3G"></a>作是施已，<a id="a-3H"></a>复作是愿：<a id="a-3I"></a>‘愿我来世具足得成广长舌相。<a id="a-3J"></a>’</p>
  <p id="a3K">“善男子，<a id="a-3L"></a>我时命终在阎浮提，<a id="a-3M"></a>以本愿故生于龙中，<a id="a-3N"></a>作大龙王名示现宝藏，<a id="a-3O"></a>即于生夜示现百千亿那由他种种宝藏，<a id="a-3P"></a>自宣令言：<a id="a-3Q"></a>‘今是分中多有宝藏，<a id="a-3R"></a>其中具足诸珍异物，<a id="a-3S"></a>金银乃至摩尼宝珠。<a id="a-3T"></a>’是诸众生闻是唱已，<a id="a-3U"></a>各各自恣取诸宝物随意所用，<a id="a-3V"></a>用已具足行十善道，<a id="a-3W"></a>发阿耨多罗三藐三菩提心，<a id="a-3X"></a>或发声闻、<a id="a-3Y"></a>辟支佛心。<a id="a-3Z"></a>我于尔时在龙王中七反受身，<a id="a-3a"></a>寿命七万七千亿那由他百千岁，<a id="a-3b"></a>示现无量无边阿僧祇宝藏与诸众生。<a id="a-3c"></a>尔时，<a id="a-3d"></a>安住无量无边阿僧祇人于三乘中，<a id="a-3e"></a>劝令具足行十善道，<a id="a-3f"></a>以种种无量珍宝满众生已，<a id="a-3g"></a>复发愿言：<a id="a-3h"></a>‘愿我来世具足当得三十二相。<a id="a-3i"></a>’如是第二天下亦复七生作大龙王，<a id="a-3j"></a>乃至遍满选择世界在在处处诸四天下，<a id="a-3k"></a>悉作如是无量利益；<a id="a-3l"></a>乃至十方无量无边无佛世界，<a id="a-3m"></a>一一佛界一一天下，<a id="a-3n"></a>亦复七生作大龙王，<a id="a-3o"></a>寿命七万七千亿那由他百千岁，<a id="a-3p"></a>示现如是无量无边阿僧祇宝藏，<a id="a-3q"></a>亦复如是。</p>
  <p id="a3r">“善男子，<a id="a-3s"></a>汝今当知，<a id="a-3t"></a>是谓如来为菩萨时，<a id="a-3u"></a>深重精进求三十二相之因缘也。<a id="a-3v"></a>善男子，<a id="a-3w"></a>如来为菩萨时所行精进，<a id="a-3x"></a>除上八人，<a id="a-3y"></a>过去世中更无能及。<a id="a-3z"></a>若过去无者，<a id="a-40"></a>当知未来诸菩萨等，<a id="a-41"></a>亦复不能如是勤行深重精进如我所行。</p>
  <p id="a42">“善男子，<a id="a-43"></a>复过无量无边阿僧祇劫，<a id="a-44"></a>此界转名珊瑚池，<a id="a-45"></a>劫名华手，<a id="a-46"></a>是时无佛，<a id="a-47"></a>其世五浊。<a id="a-48"></a>我于是中作释提桓因，<a id="a-49"></a>名善日光明，<a id="a-4A"></a>观阎浮提，<a id="a-4B"></a>见诸众生转行恶法，<a id="a-4C"></a>我时即化为夜叉像，<a id="a-4D"></a>其形可畏，<a id="a-4E"></a>下阎浮提住诸人前。<a id="a-4F"></a>诸人见我皆生怖畏，<a id="a-4G"></a>而问我言：<a id="a-4H"></a>‘欲何所须？<a id="a-4I"></a>愿速说之。<a id="a-4J"></a>’我时答言：<a id="a-4K"></a>‘唯须饮食，<a id="a-4L"></a>更无所须。<a id="a-4M"></a>’其人复问：<a id="a-4N"></a>‘欲食何等？<a id="a-4O"></a>’我复答言：<a id="a-4P"></a>‘唯杀于人，<a id="a-4Q"></a>啖其血肉。<a id="a-4R"></a>汝等若能尽其形寿持不杀戒乃至正见，<a id="a-4S"></a>发阿耨多罗三藐三菩提心，<a id="a-4T"></a>若发声闻、<a id="a-4U"></a>缘觉心者，<a id="a-4V"></a>我即不复食啖汝等。<a id="a-4W"></a>’善男子，<a id="a-4X"></a>我于尔时常作化人以供食饮，<a id="a-4Y"></a>尔时众生见我如是倍生怖畏，<a id="a-4Z"></a>悉皆尽形受不杀戒乃至正见，<a id="a-4a"></a>或发阿耨多罗三藐三菩提心，<a id="a-4b"></a>或发声闻、<a id="a-4c"></a>辟支佛心。<a id="a-4d"></a>我劝如是阎浮提内一切众生，<a id="a-4e"></a>修行十善住三乘已，<a id="a-4f"></a>复作誓愿：<a id="a-4g"></a>‘若我必成阿耨多罗三藐三菩提，<a id="a-4h"></a>所愿成就得己利者，<a id="a-4i"></a>复当劝此四天下人令行十善道；<a id="a-4j"></a>乃至遍满此之世界，<a id="a-4k"></a>在在处处四天下中，<a id="a-4l"></a>以如是相貌令诸众生行十善道，<a id="a-4m"></a>劝化发于三乘之心；<a id="a-4n"></a>如是遍满一世界已，<a id="a-4o"></a>乃至十方无量无边阿僧祇等五浊恶世无佛国土，<a id="a-4p"></a>亦复如是。<a id="a-4q"></a>’</p>
  <p id="a4r">“善男子，<a id="a-4s"></a>我于尔时发是愿已一切成就，<a id="a-4t"></a>于珊瑚池世界，<a id="a-4u"></a>化作可畏夜叉之像，<a id="a-4v"></a>调伏众生令住十善及三乘中；<a id="a-4w"></a>如是遍于十方无量无边阿僧祇等五浊恶世无佛国土，<a id="a-4x"></a>作夜叉像调伏众生，<a id="a-4y"></a>令行十善住三乘中。<a id="a-4z"></a>我于往昔恐怖众生令行十善住三乘中，<a id="a-50"></a>以是业因缘故，<a id="a-51"></a>今得坐于菩提树下，<a id="a-52"></a>欲成阿耨多罗三藐三菩提时，<a id="a-53"></a>天魔波旬与诸大众，<a id="a-54"></a>来至我所欲得坏乱我菩提道。<a id="a-55"></a>善男子，<a id="a-56"></a>略说我为菩萨之时檀波罗蜜。</p>
  <p id="a57">“善男子，<a id="a-58"></a>诸大菩萨甚深法忍、<a id="a-59"></a>微妙总持、<a id="a-5A"></a>解脱三昧，<a id="a-5B"></a>我于尔时悉未得之，<a id="a-5C"></a>唯除二身有漏五通。<a id="a-5D"></a>我于尔时作此大事，<a id="a-5E"></a>令无量无边阿僧祇人，<a id="a-5F"></a>安止住于阿耨多罗三藐三菩提；<a id="a-5G"></a>无量无边阿僧祇人，<a id="a-5H"></a>安止住于辟支佛乘；<a id="a-5I"></a>无量无边阿僧祇人，<a id="a-5J"></a>安止住于声闻乘中；<a id="a-5K"></a>况复兼得供养诸佛，<a id="a-5L"></a>如一佛世界微尘数等一一佛边所得功德，<a id="a-5M"></a>数如大海诸水滴等！<a id="a-5N"></a>供养无量声闻、<a id="a-5O"></a>缘觉、<a id="a-5P"></a>师长、<a id="a-5Q"></a>父母、<a id="a-5R"></a>五通神仙，<a id="a-5S"></a>亦复如是。<a id="a-5T"></a>如我昔者为菩萨时，<a id="a-5U"></a>自以血肉供给众生，<a id="a-5V"></a>如是大悲，<a id="a-5W"></a>今诸罗汉悉无是心。<a id="a-5X"></a>”</p>
  <p data-pb></p>
  <h2 id="a5Y">入定三昧门品第六</h2>
  <p id="a5Z">尔时，<a id="a-5a"></a>佛告寂意菩萨摩诃萨言：<a id="a-5b"></a>“善男子，<a id="a-5c"></a>如我今者，<a id="a-5d"></a>以佛眼见十方世界如一佛土微尘等诸佛世尊般涅槃者，<a id="a-5e"></a>皆悉是我昔所劝化初发阿耨多罗三藐三菩提心，<a id="a-5f"></a>行檀波罗蜜乃至般若波罗蜜者，<a id="a-5g"></a>未来之世亦复如是。<a id="a-5h"></a>善男子，<a id="a-5i"></a>我今见此东方世界无量无边阿僧祇等诸佛世尊，<a id="a-5j"></a>今现在世转正法轮，<a id="a-5k"></a>亦是我昔初劝令发阿耨多罗三藐三菩提心行六波罗蜜者；<a id="a-5l"></a>南西北方、<a id="a-5m"></a>四维、<a id="a-5n"></a>上、<a id="a-5o"></a>下，<a id="a-5p"></a>亦复如是。</p>
  <p id="a5q">“善男子，<a id="a-5r"></a>东方去此八十九亿诸佛世界，<a id="a-5s"></a>彼有世界名曰善华，<a id="a-5t"></a>是中有佛，<a id="a-5u"></a>号无垢功德光明王如来、<a id="a-5v"></a>应、<a id="a-5w"></a>正遍知、<a id="a-5x"></a>明行足、<a id="a-5y"></a>善逝、<a id="a-5z"></a>世间解、<a id="a-60"></a>无上士、<a id="a-61"></a>调御丈夫、<a id="a-62"></a>天人师、<a id="a-63"></a>佛世尊，<a id="a-64"></a>今现在为众生说法。<a id="a-65"></a>彼佛亦是我昔所劝初发阿耨多罗三藐三菩提心，<a id="a-66"></a>令行檀波罗蜜乃至般若波罗蜜。<a id="a-67"></a>东方复有妙乐世界，<a id="a-68"></a>是中有佛，<a id="a-69"></a>号阿閦如来。<a id="a-6A"></a>复有阎浮世界，<a id="a-6B"></a>是中有佛，<a id="a-6C"></a>号日藏如来。<a id="a-6D"></a>复有世界名乐自在，<a id="a-6E"></a>是中有佛，<a id="a-6F"></a>号乐自在音光明如来。<a id="a-6G"></a>复有世界名曰安乐，<a id="a-6H"></a>是中有佛，<a id="a-6I"></a>号智日如来。<a id="a-6J"></a>复有世界名胜功德，<a id="a-6K"></a>是中有佛，<a id="a-6L"></a>号龙自在如来。<a id="a-6M"></a>复有世界名善相，<a id="a-6N"></a>是中有佛，<a id="a-6O"></a>号金刚称如来。<a id="a-6P"></a>复有世界名江海王，<a id="a-6Q"></a>是中有佛，<a id="a-6R"></a>号光明如来。<a id="a-6S"></a>复有世界名不爱乐，<a id="a-6T"></a>是中有佛，<a id="a-6U"></a>号日藏如来。<a id="a-6V"></a>复有世界名离垢光明，<a id="a-6W"></a>是中有佛，<a id="a-6X"></a>号自在称如来。<a id="a-6Y"></a>复有世界名山光明，<a id="a-6Z"></a>是中有佛，<a id="a-6a"></a>号不可思议王如来。<a id="a-6b"></a>复有世界名聚集，<a id="a-6c"></a>是中有佛，<a id="a-6d"></a>号大功德藏如来。<a id="a-6e"></a>复有世界名华光明，<a id="a-6f"></a>是中有佛，<a id="a-6g"></a>号光明音相如来。<a id="a-6h"></a>复有世界名安和炽盛，<a id="a-6i"></a>是中有佛，<a id="a-6j"></a>号安和自在见山王如来。<a id="a-6k"></a>复有世界名善地，<a id="a-6l"></a>是中有佛，<a id="a-6m"></a>号和像如来。<a id="a-6n"></a>复有世界名曰华昼，<a id="a-6o"></a>是中有佛，<a id="a-6p"></a>号眼净无垢如来。<a id="a-6q"></a>善男子，<a id="a-6r"></a>如是东方无量无边阿僧祇等现在诸佛，<a id="a-6s"></a>为诸众生转正法轮者，<a id="a-6t"></a>未发无上菩提心时，<a id="a-6u"></a>我初劝其令发阿耨多罗三藐三菩提心；<a id="a-6v"></a>又复引导将至十方在在处处佛世尊所，<a id="a-6w"></a>随所至处，<a id="a-6x"></a>修行安止檀波罗蜜乃至般若波罗蜜，<a id="a-6y"></a>使得授阿耨多罗三藐三菩提记。<a id="a-6z"></a>”</p>
  <p id="a70">尔时，<a id="a-71"></a>东方善华世界无垢功德光明王佛，<a id="a-72"></a>师子之座及其大地六种震动，<a id="a-73"></a>有大光明，<a id="a-74"></a>雨于种种妙宝莲华。<a id="a-75"></a>彼诸菩萨见是事已，<a id="a-76"></a>心生惊疑怪未曾有，<a id="a-77"></a>即白佛言：<a id="a-78"></a>“世尊，<a id="a-79"></a>何因缘故，<a id="a-7A"></a>如来之座如是震动？<a id="a-7B"></a>我等昔来未曾见是。<a id="a-7C"></a>”</p>
  <p id="a7D">其佛即告诸菩萨言：<a id="a-7E"></a>“善男子，<a id="a-7F"></a>西方去此八十九亿诸佛世界，<a id="a-7G"></a>彼有国土名曰娑婆，<a id="a-7H"></a>是中有佛号释迦牟尼如来，<a id="a-7I"></a>今现在为四部众说本缘法。<a id="a-7J"></a>彼佛世尊为菩萨时，<a id="a-7K"></a>初劝化我发阿耨多罗三藐三菩提心；<a id="a-7L"></a>复引导我至诸佛所，<a id="a-7M"></a>初令我行檀波罗蜜乃至般若波罗蜜。<a id="a-7N"></a>我于尔时随所至处，<a id="a-7O"></a>即得初受阿耨多罗三藐三菩提记。<a id="a-7P"></a>彼佛世尊释迦牟尼，<a id="a-7Q"></a>即是我之真善知识，<a id="a-7R"></a>今在西方处在大众，<a id="a-7S"></a>为诸四部说本缘经。<a id="a-7T"></a>是彼如来神足力故，<a id="a-7U"></a>令我所坐师子座动。<a id="a-7V"></a>善男子，<a id="a-7W"></a>汝等今者，<a id="a-7X"></a>谁能至彼娑婆世界，<a id="a-7Y"></a>问讯彼佛起居轻利？<a id="a-7Z"></a>”</p>
  <p id="a7a">时，<a id="a-7b"></a>诸菩萨各白佛言：<a id="a-7c"></a>“世尊，<a id="a-7d"></a>此善华世界诸菩萨等皆得神通，<a id="a-7e"></a>于诸菩萨功德自在，<a id="a-7f"></a>今日清旦见是大光，<a id="a-7g"></a>其光悉从诸佛世界来至于此，<a id="a-7h"></a>大地时时六种震动，<a id="a-7i"></a>雨种种华。<a id="a-7j"></a>见是事已，<a id="a-7k"></a>有无量百千万亿诸菩萨等，<a id="a-7l"></a>欲以神力往娑婆世界见释迦牟尼佛，<a id="a-7m"></a>供养恭敬，<a id="a-7n"></a>尊重赞叹，<a id="a-7o"></a>并欲咨受解了一切陀罗尼门，<a id="a-7p"></a>然各不知娑婆世界释迦牟尼所在方面。<a id="a-7q"></a>”彼佛寻伸金色右臂，<a id="a-7r"></a>于五指头放于种种微妙光明，<a id="a-7s"></a>其光即照八十九亿诸佛国土至娑婆世界。</p>
  <p id="a7t">时，<a id="a-7u"></a>诸菩萨因光得见娑婆世界有诸菩萨摩诃萨等充满侧塞，<a id="a-7v"></a>复有诸天、<a id="a-7w"></a>龙、<a id="a-7x"></a>神、<a id="a-7y"></a>乾闼婆、<a id="a-7z"></a>阿修罗、<a id="a-80"></a>迦楼罗、<a id="a-81"></a>紧那罗、<a id="a-82"></a>摩睺罗伽等满虚空中。<a id="a-83"></a>见是事已，<a id="a-84"></a>白佛言：<a id="a-85"></a>“世尊，<a id="a-86"></a>我今已得见彼世界，<a id="a-87"></a>知其方面，<a id="a-88"></a>并见菩萨、<a id="a-89"></a>诸天人大众弥满其土间无空处。<a id="a-8A"></a>释迦如来不观我等说微妙法。<a id="a-8B"></a>”</p>
  <p id="a8C">彼佛告诸菩萨大士：<a id="a-8D"></a>“善男子，<a id="a-8E"></a>释迦如来恒以清净无上佛眼，<a id="a-8F"></a>遍观一切无不见者。<a id="a-8G"></a>善男子，<a id="a-8H"></a>娑婆世界所有众生在地处空，<a id="a-8I"></a>一一皆言：<a id="a-8J"></a>‘释迦如来独观我心，<a id="a-8K"></a>为我说法。<a id="a-8L"></a>’善男子，<a id="a-8M"></a>彼释迦如来以一音声，<a id="a-8N"></a>为诸种种异类说法，<a id="a-8O"></a>众生各各随类得解，<a id="a-8P"></a>非以异音为多人说。<a id="a-8Q"></a>彼土众生或事梵天，<a id="a-8R"></a>见如来身为梵天像而得闻法。<a id="a-8S"></a>若事魔天、<a id="a-8T"></a>释天、<a id="a-8U"></a>日月毗沙门天、<a id="a-8V"></a>毗楼罗叉、<a id="a-8W"></a>毗楼博叉、<a id="a-8X"></a>提头赖吒、<a id="a-8Y"></a>摩醯首罗，<a id="a-8Z"></a>如是种类八万四千，<a id="a-8a"></a>随其所事各见其像而得闻法，<a id="a-8b"></a>生独为想。<a id="a-8c"></a>”</p>
  <p id="a8d">是时，<a id="a-8e"></a>会中有二菩萨，<a id="a-8f"></a>一名罗睺电，<a id="a-8g"></a>二名火光明。<a id="a-8h"></a>尔时，<a id="a-8i"></a>无垢功德光明王佛告二菩萨：<a id="a-8j"></a>“善男子，<a id="a-8k"></a>汝今可往娑婆世界。<a id="a-8l"></a>汝持我声，<a id="a-8m"></a>问讯释迦牟尼世尊，<a id="a-8n"></a>起居轻利，<a id="a-8o"></a>气力安不？<a id="a-8p"></a>”</p>
  <p id="a8q">时，<a id="a-8r"></a>二菩萨即白佛言：<a id="a-8s"></a>“世尊，<a id="a-8t"></a>我见彼佛一切世界大众云集，<a id="a-8u"></a>在地虚空充满侧塞，<a id="a-8v"></a>其间无有空缺之处。<a id="a-8w"></a>若我等往，<a id="a-8x"></a>当住何处？<a id="a-8y"></a>”</p>
  <p id="a8z">时，<a id="a-90"></a>佛告言：<a id="a-91"></a>“诸善男子，<a id="a-92"></a>莫作是语，<a id="a-93"></a>言彼世界无止住处！<a id="a-94"></a>所以者何？<a id="a-95"></a>彼所住处宽博无边。<a id="a-96"></a>彼佛所有无量功德不可思议，<a id="a-97"></a>以本愿故悲心广大，<a id="a-98"></a>乃令无量诸众生类入于佛法受三归依，<a id="a-99"></a>然后为说三乘之法，<a id="a-9A"></a>复说三戒示三脱门，<a id="a-9B"></a>复拔无量无边众生于三恶道，<a id="a-9C"></a>安止令住三善道中。</p>
  <p id="a9D">“善男子，<a id="a-9E"></a>又一时中，<a id="a-9F"></a>释迦如来成无上道，<a id="a-9G"></a>未久之间为欲调伏诸众生故，<a id="a-9H"></a>在毗陀山因台娑罗窟，<a id="a-9I"></a>七日七夜结跏趺坐，<a id="a-9J"></a>三昧正受入解脱乐。<a id="a-9K"></a>佛身尔时遍满是窟，<a id="a-9L"></a>间无空处乃至四寸。<a id="a-9M"></a>过七日已，<a id="a-9N"></a>十方世界有十二那由他菩萨摩诃萨，<a id="a-9O"></a>至娑婆世界住其山边，<a id="a-9P"></a>欲见释迦牟尼如来，<a id="a-9Q"></a>供养恭敬，<a id="a-9R"></a>尊重赞叹，<a id="a-9S"></a>启受妙法。<a id="a-9T"></a>善男子，<a id="a-9U"></a>尔时如来于所住处，<a id="a-9V"></a>以大神足令其窟舍宽博无量，<a id="a-9W"></a>悉得容受十二那由他菩萨摩诃萨。<a id="a-9X"></a>诸菩萨等既得入已，<a id="a-9Y"></a>见其窟舍广博严事，<a id="a-9Z"></a>有诸菩萨以师子游戏自在神足供养于佛，<a id="a-9a"></a>一一菩萨于化宝座而坐听法。<a id="a-9b"></a>善男子，<a id="a-9c"></a>彼佛神力其事如是。<a id="a-9d"></a>是诸菩萨得闻法已，<a id="a-9e"></a>寻从座起，<a id="a-9f"></a>头面礼佛，<a id="a-9g"></a>右绕三匝，<a id="a-9h"></a>各各还归本佛世界；<a id="a-9i"></a>其去未久，<a id="a-9j"></a>窟还如故。</p>
  <p id="a9k">“彼四天下第二天主，<a id="a-9l"></a>释提桓因名憍尸迦，<a id="a-9m"></a>其命将终必定当堕畜生道中，<a id="a-9n"></a>以是事故心生恐惧，<a id="a-9o"></a>与八万四千诸忉利天俱共来下，<a id="a-9p"></a>诣因娑罗窟欲见如来。<a id="a-9q"></a>时有夜叉名曰王眼，<a id="a-9r"></a>即其窟神在外而住。<a id="a-9s"></a>尔时，<a id="a-9t"></a>帝释以佛力故，<a id="a-9u"></a>作是思惟：<a id="a-9v"></a>‘今我当使乾闼婆子般遮旬先至佛所，<a id="a-9w"></a>以妙音声赞咏如来，<a id="a-9x"></a>当令世尊从三昧起。<a id="a-9y"></a>’善男子，<a id="a-9z"></a>释提桓因思惟是已，<a id="a-A0"></a>即令乾闼婆子般遮旬弹琉璃琴，<a id="a-A1"></a>以微妙音，<a id="a-A2"></a>其音别异有五百种，<a id="a-A3"></a>以赞如来。<a id="a-A4"></a>善男子，<a id="a-A5"></a>是般遮旬当赞佛时，<a id="a-A6"></a>尔时如来即复转入相三昧中，<a id="a-A7"></a>以三昧力故，<a id="a-A8"></a>于此世界作大神力，<a id="a-A9"></a>令诸夜叉、<a id="a-AA"></a>罗刹、<a id="a-AB"></a>乾闼婆、<a id="a-AC"></a>阿修罗、<a id="a-AD"></a>迦楼罗、<a id="a-AE"></a>紧那罗、<a id="a-AF"></a>摩睺罗伽、<a id="a-AG"></a>欲色界天悉来聚集其中。<a id="a-AH"></a>若有喜闻妙音，<a id="a-AI"></a>随意得闻，<a id="a-AJ"></a>心大欢喜；<a id="a-AK"></a>或有喜闻赞叹佛者，<a id="a-AL"></a>闻赞叹已，<a id="a-AM"></a>心生欢喜，<a id="a-AN"></a>于如来所转生尊重恭敬之心；<a id="a-AO"></a>或有众生喜闻乐音，<a id="a-AP"></a>即得闻之，<a id="a-AQ"></a>闻已欢喜。<a id="a-AR"></a>尔时，<a id="a-AS"></a>释迦牟尼如来寻从定起，<a id="a-AT"></a>示诸大众娑罗窟门。<a id="a-AU"></a>释提桓因寻至佛所，<a id="a-AV"></a>头面礼足，<a id="a-AW"></a>却住一面，<a id="a-AX"></a>白佛言：<a id="a-AY"></a>‘世尊，<a id="a-AZ"></a>我于今者当坐何处？<a id="a-Aa"></a>’时佛报曰：<a id="a-Ab"></a>‘憍尸迦，<a id="a-Ac"></a>汝之眷属但入聚集，<a id="a-Ad"></a>我今当拓此娑罗窟令极宽博，<a id="a-Ae"></a>悉使容受此十二恒河沙等大众眷属皆令得坐。<a id="a-Af"></a>’尔时，<a id="a-Ag"></a>释迦牟尼如来于大众中，<a id="a-Ah"></a>以一妙音敷演正法，<a id="a-Ai"></a>令八万四千诸根众生随所乐闻，<a id="a-Aj"></a>众中或有学声闻者闻声闻法，<a id="a-Ak"></a>即有九十九亿众生得须陀洹果；<a id="a-Al"></a>若有修学缘觉乘者，<a id="a-Am"></a>即便得闻缘觉之法；<a id="a-An"></a>若有修学大乘法者，<a id="a-Ao"></a>纯闻大乘。<a id="a-Ap"></a>乾闼婆子般遮旬等上首之众十八那由他，<a id="a-Aq"></a>得不退转于阿耨多罗三藐三菩提。<a id="a-Ar"></a>未发心者，<a id="a-As"></a>或发无上菩提之心，<a id="a-At"></a>或发缘觉，<a id="a-Au"></a>或发声闻。<a id="a-Av"></a>尔时，<a id="a-Aw"></a>释提桓因恐怖即除，<a id="a-Ax"></a>增寿千岁，<a id="a-Ay"></a>得须陀洹果。</p>
  <p id="aAz">“善男子，<a id="a-B0"></a>释迦如来以神力故，<a id="a-B1"></a>能作如是广博无边，<a id="a-B2"></a>说法音声亦复如是，<a id="a-B3"></a>亦无一人能寻彼佛音声齐限。<a id="a-B4"></a>彼佛方便无量无边，<a id="a-B5"></a>所化众生无有能知如是方便。<a id="a-B6"></a>善男子，<a id="a-B7"></a>彼佛色身亦无量无边，<a id="a-B8"></a>无有人能得其身量见其顶者。<a id="a-B9"></a>善男子，<a id="a-BA"></a>如是大众，<a id="a-BB"></a>若欲得入彼佛腹中，<a id="a-BC"></a>悉亦容受；<a id="a-BD"></a>既入腹已，<a id="a-BE"></a>复有欲得其腹边者，<a id="a-BF"></a>无有是处；<a id="a-BG"></a>然如来腹亦不增减。<a id="a-BH"></a>若众生类皆共和合欲往来者，<a id="a-BI"></a>于一毛中悉无挂碍，<a id="a-BJ"></a>乃至天眼亦无能得一毛孔边，<a id="a-BK"></a>然其毛孔亦不增不减。<a id="a-BL"></a>彼佛世尊其身如是无量无边。<a id="a-BM"></a>善男子，<a id="a-BN"></a>彼佛世界亦无量无边。<a id="a-BO"></a>善男子，<a id="a-BP"></a>假使十方如一恒河沙等世界，<a id="a-BQ"></a>所有众生入彼世界亦得容受。<a id="a-BR"></a>何以故？<a id="a-BS"></a>彼佛初发菩提心时，<a id="a-BT"></a>所作誓愿无量无边。<a id="a-BU"></a>善男子，<a id="a-BV"></a>置是一恒河沙等世界众生，<a id="a-BW"></a>乃至十方千恒沙等世界众生，<a id="a-BX"></a>入彼世界亦得容受，<a id="a-BY"></a>如其本相不增不减。<a id="a-BZ"></a>善男子，<a id="a-Ba"></a>释迦如来初发无上菩提心时，<a id="a-Bb"></a>欲得具足一切智故发大誓愿，<a id="a-Bc"></a>是故今者所得世界无量无边。<a id="a-Bd"></a>善男子，<a id="a-Be"></a>释迦牟尼以是四法，<a id="a-Bf"></a>诸佛世尊所不能及。</p>
  <p id="aBg">“善男子，<a id="a-Bh"></a>汝今持此月光明无垢净华，<a id="a-Bi"></a>往于西方如目所见娑婆世界，<a id="a-Bj"></a>并持我声闻讯彼佛，<a id="a-Bk"></a>起居轻利，<a id="a-Bl"></a>气力安不？<a id="a-Bm"></a>”</p>
  <p id="aBn">尔时，<a id="a-Bo"></a>无垢功德光明王佛，<a id="a-Bp"></a>取月光无垢净华与二菩萨，<a id="a-Bq"></a>而告之曰：<a id="a-Br"></a>“汝今乘我大神通力往彼世界。<a id="a-Bs"></a>”</p>
  <p id="aBt">尔时，<a id="a-Bu"></a>会中有二万菩萨白佛言：<a id="a-Bv"></a>“世尊，<a id="a-Bw"></a>如是，<a id="a-Bx"></a>如是，<a id="a-By"></a>我等今当乘佛神力往彼世界见释迦如来，<a id="a-Bz"></a>供养恭敬，<a id="a-C0"></a>尊重赞叹。<a id="a-C1"></a>”</p>
  <p id="aC2">彼佛告曰：<a id="a-C3"></a>“善男子，<a id="a-C4"></a>汝等宜知是时。<a id="a-C5"></a>”</p>
  <p id="aC6">时，<a id="a-C7"></a>二菩萨与二万大士乘佛神力发善华界，<a id="a-C8"></a>一念之顷忽然来到娑婆世界耆阇崛山，<a id="a-C9"></a>在如来前，<a id="a-CA"></a>长跪叉手，<a id="a-CB"></a>前白佛言：<a id="a-CC"></a>“世尊，<a id="a-CD"></a>东方去此八十九亿佛之世界，<a id="a-CE"></a>彼有世界名曰善华，<a id="a-CF"></a>是中有佛，<a id="a-CG"></a>号无垢功德光明王佛，<a id="a-CH"></a>今现在与诸菩萨摩诃萨等大众围绕，<a id="a-CI"></a>赞叹世尊无量功德，<a id="a-CJ"></a>作如是言：<a id="a-CK"></a>‘娑婆世界有释迦牟尼如来，<a id="a-CL"></a>今现在为诸大众转正法轮。<a id="a-CM"></a>彼佛世尊为菩萨时，<a id="a-CN"></a>初劝化我发菩提心。<a id="a-CO"></a>以是因缘，<a id="a-CP"></a>我于尔时寻得发于无上道心；<a id="a-CQ"></a>我发心已，<a id="a-CR"></a>复劝修集六波罗蜜，<a id="a-CS"></a>乃至如来。<a id="a-CT"></a>以是四法，<a id="a-CU"></a>诸佛世尊所不能及。<a id="a-CV"></a>是故彼佛，<a id="a-CW"></a>以此月光明无垢净华供养世尊，<a id="a-CX"></a>问讯如来，<a id="a-CY"></a>起居轻利，<a id="a-CZ"></a>气力安不？<a id="a-Ca"></a>’”</p>
  <p id="aCb">“善男子，<a id="a-Cc"></a>东方妙乐世界阿閦如来，<a id="a-Cd"></a>所坐之处师子之座亦六种动，<a id="a-Ce"></a>亦有无量诸大菩萨见是事已，<a id="a-Cf"></a>白佛言：<a id="a-Cg"></a>‘世尊，<a id="a-Ch"></a>何因缘故，<a id="a-Ci"></a>如来所坐师子座处如是震动？<a id="a-Cj"></a>’如上所说，<a id="a-Ck"></a>一切东方亦复如是。<a id="a-Cl"></a>尔时，<a id="a-Cm"></a>东方无量无边阿僧祇等诸大菩萨，<a id="a-Cn"></a>皆来到此娑婆世界，<a id="a-Co"></a>悉持月光明无垢净华见佛，<a id="a-Cp"></a>供养恭敬，<a id="a-Cq"></a>尊重赞叹。<a id="a-Cr"></a>善男子，<a id="a-Cs"></a>如是东方无量诸佛，<a id="a-Ct"></a>皆遣诸菩萨称赞于我。</p>
  <p id="aCu">“善男子，<a id="a-Cv"></a>我今见此南方去此世界，<a id="a-Cw"></a>过一恒河沙等诸佛国土，<a id="a-Cx"></a>彼有世界名离诸忧，<a id="a-Cy"></a>是中有佛，<a id="a-Cz"></a>号无忧功德如来，<a id="a-D0"></a>今现在说法。<a id="a-D1"></a>复有世界名阎浮光明，<a id="a-D2"></a>是中有佛，<a id="a-D3"></a>号法自在师子游戏如来。<a id="a-D4"></a>复有世界名安须弥，<a id="a-D5"></a>是中有佛，<a id="a-D6"></a>号道自在娑罗王如来。<a id="a-D7"></a>复有世界名功德楼王，<a id="a-D8"></a>是中有佛，<a id="a-D9"></a>号师子吼王如来。<a id="a-DA"></a>复有世界名珍宝庄严，<a id="a-DB"></a>是中有佛，<a id="a-DC"></a>号八臂胜雷如来。<a id="a-DD"></a>复有世界名真珠光明遍照，<a id="a-DE"></a>是中有佛，<a id="a-DF"></a>号珍宝藏功德吼如来。<a id="a-DG"></a>复有世界名天月，<a id="a-DH"></a>是中有佛，<a id="a-DI"></a>号火藏如来。<a id="a-DJ"></a>复有世界名栴檀根，<a id="a-DK"></a>是中有佛，<a id="a-DL"></a>号星宿称如来。<a id="a-DM"></a>复有世界名曰称香，<a id="a-DN"></a>是中有佛，<a id="a-DO"></a>号功德力娑罗王如来。<a id="a-DP"></a>复有世界名曰善释，<a id="a-DQ"></a>是中有佛，<a id="a-DR"></a>号妙音自在如来。<a id="a-DS"></a>复有世界名头兰若，<a id="a-DT"></a>是中有佛，<a id="a-DU"></a>号娑罗胜毗婆王如来。<a id="a-DV"></a>复有世界名月自在，<a id="a-DW"></a>是中有佛，<a id="a-DX"></a>号光明自在如来。<a id="a-DY"></a>复有世界名善雷音，<a id="a-DZ"></a>是中有佛，<a id="a-Da"></a>号妙音自在如来。<a id="a-Db"></a>复有世界名宝和合，<a id="a-Dc"></a>是中有佛，<a id="a-Dd"></a>号宝掌龙王如来。<a id="a-De"></a>复有世界名垂宝树，<a id="a-Df"></a>是中有佛，<a id="a-Dg"></a>号雨音自在法月光明如来。<a id="a-Dh"></a>如是南方无量无边阿僧祇等，<a id="a-Di"></a>现在诸佛悉是我昔为菩萨时，<a id="a-Dj"></a>初可劝发菩提心者。<a id="a-Dk"></a>是诸世尊师子座处亦皆震动，<a id="a-Dl"></a>彼诸佛等亦各赞叹我之功德，<a id="a-Dm"></a>亦遣无量无边阿僧祇等诸大菩萨，<a id="a-Dn"></a>持月光明无垢净华，<a id="a-Do"></a>悉来至此娑婆世界耆阇崛山见佛，<a id="a-Dp"></a>礼拜供养，<a id="a-Dq"></a>恭敬尊重赞叹，<a id="a-Dr"></a>却坐一面，<a id="a-Ds"></a>次第听法。</p>
  <p id="aDt">“善男子，<a id="a-Du"></a>我今复见西方去此七万七千百千由旬佛之世界，<a id="a-Dv"></a>彼有世界名寂静，<a id="a-Dw"></a>是中有佛，<a id="a-Dx"></a>号曰宝山，<a id="a-Dy"></a>今现在为诸四众说微妙法。<a id="a-Dz"></a>复有胜光无忧佛、<a id="a-E0"></a>音智藏佛、<a id="a-E1"></a>称广佛、<a id="a-E2"></a>遍藏佛、<a id="a-E3"></a>梵华佛、<a id="a-E4"></a>势进佛、<a id="a-E5"></a>法灯勇佛、<a id="a-E6"></a>胜音山佛、<a id="a-E7"></a>称音王佛、<a id="a-E8"></a>梵音王佛，<a id="a-E9"></a>如是西方无量无边阿僧祇等诸佛世尊，<a id="a-EA"></a>亦是我昔为菩萨时，<a id="a-EB"></a>初可劝发菩提心者。<a id="a-EC"></a>是诸世尊师子之座亦皆震动，<a id="a-ED"></a>彼诸佛等亦各赞叹我之功德，<a id="a-EE"></a>亦遣无量无边阿僧祇等诸大菩萨，<a id="a-EF"></a>持月光明无垢宝华，<a id="a-EG"></a>悉来至此娑婆世界耆阇崛山见佛，<a id="a-EH"></a>礼拜供养，<a id="a-EI"></a>恭敬尊重赞叹，<a id="a-EJ"></a>却坐一面，<a id="a-EK"></a>次第听法。</p>
  <p id="aEL">“东北方去此百千那由他佛世界，<a id="a-EM"></a>彼有世界名无垢，<a id="a-EN"></a>是中有佛，<a id="a-EO"></a>号离热恼增毗沙门娑罗王如来。<a id="a-EP"></a>有二菩萨，<a id="a-EQ"></a>一名宝山，<a id="a-ER"></a>二名光明观。<a id="a-ES"></a>复有坏诸魔佛、<a id="a-ET"></a>娑罗王佛、<a id="a-EU"></a>大力光明佛、<a id="a-EV"></a>莲华增佛、<a id="a-EW"></a>栴檀佛、<a id="a-EX"></a>弥楼王佛、<a id="a-EY"></a>坚沉水佛、<a id="a-EZ"></a>火智大力佛，<a id="a-Ea"></a>如是无量诸佛如来。<a id="a-Eb"></a>乃至北方、<a id="a-Ec"></a>四维、<a id="a-Ed"></a>上、<a id="a-Ee"></a>下，<a id="a-Ef"></a>皆亦如是。<a id="a-Eg"></a>”</p>
  <p id="aEh">尔时，<a id="a-Ei"></a>释迦牟尼如来，<a id="a-Ej"></a>以大神力为欲容受如是众故，<a id="a-Ek"></a>即一一变来会者身，<a id="a-El"></a>极令微细如亭历子。<a id="a-Em"></a>娑婆世界虚空及地，<a id="a-En"></a>弥满侧塞，<a id="a-Eo"></a>间无空处乃至一毛。<a id="a-Ep"></a>时诸众生各不相见，<a id="a-Eq"></a>亦复不见大小诸山、<a id="a-Er"></a>须弥山王、<a id="a-Es"></a>大小铁围二围之中间幽冥之处及上诸天所有宫殿，<a id="a-Et"></a>下至不见金刚地际，<a id="a-Eu"></a>唯除一人佛世尊也。<a id="a-Ev"></a>尔时，<a id="a-Ew"></a>释迦牟尼如来复入遍虚空断除诸法定意三昧，<a id="a-Ex"></a>令此无量月光净华悉入一切身诸毛孔，<a id="a-Ey"></a>一切大众悉皆自见。<a id="a-Ez"></a>尔时，<a id="a-F0"></a>众生都不忆念佛色身相，<a id="a-F1"></a>唯见毛孔有妙园观，<a id="a-F2"></a>其园观中有诸宝树，<a id="a-F3"></a>其树复有种种茎叶华果茂盛，<a id="a-F4"></a>种种宝衣、<a id="a-F5"></a>天幡、<a id="a-F6"></a>幢盖、<a id="a-F7"></a>天冠、<a id="a-F8"></a>宝饰、<a id="a-F9"></a>真珠、<a id="a-FA"></a>璎珞所有庄严，<a id="a-FB"></a>譬如西方安乐世界。<a id="a-FC"></a>是诸大众见是事已，<a id="a-FD"></a>复作思惟：<a id="a-FE"></a>“今我当往游观彼园。<a id="a-FF"></a>”尔时，<a id="a-FG"></a>唯除三恶众生及无色天，<a id="a-FH"></a>其余所有一切大众，<a id="a-FI"></a>皆从毛孔入如来身处园而坐。<a id="a-FJ"></a>尔时，<a id="a-FK"></a>如来还舍神足。</p>
  <p id="aFL">时，<a id="a-FM"></a>诸大众各各还得如本相见，<a id="a-FN"></a>各相谓言：<a id="a-FO"></a>“如来今者为在何处？<a id="a-FP"></a>”</p>
  <p id="aFQ">尔时，<a id="a-FR"></a>弥勒菩萨告诸大众：<a id="a-FS"></a>“汝等当知，<a id="a-FT"></a>我今与汝等悉在如来身分之中。<a id="a-FU"></a>”</p>
  <p id="aFV">尔时，<a id="a-FW"></a>大众即见如来身之内外，<a id="a-FX"></a>寻自觉知与无量大众集聚，<a id="a-FY"></a>共处如来身中。<a id="a-FZ"></a>复相谓言：<a id="a-Fa"></a>“我等为从何处得入？<a id="a-Fb"></a>谁将导我令入是中？<a id="a-Fc"></a>”</p>
  <p id="aFd">弥勒菩萨复告之曰：<a id="a-Fe"></a>“谛听！<a id="a-Ff"></a>谛听！<a id="a-Fg"></a>如来今者现大神通变化之力，<a id="a-Fh"></a>复为利益我等大众将欲说法，<a id="a-Fi"></a>仁等今当一心专念。<a id="a-Fj"></a>”</p>
  <p id="aFk">尔时，<a id="a-Fl"></a>大众闻是语已，<a id="a-Fm"></a>长跪合掌，<a id="a-Fn"></a>受教而听。</p>
  <p id="aFo">尔时，<a id="a-Fp"></a>世尊以一切行门而演说法：<a id="a-Fq"></a>“何等名为一切行门，<a id="a-Fr"></a>出生死淤泥，<a id="a-Fs"></a>入八圣道，<a id="a-Ft"></a>具足成就得一切智？<a id="a-Fu"></a>善男子，<a id="a-Fv"></a>有十专心发于菩提能入是门。<a id="a-Fw"></a>何等十？<a id="a-Fx"></a>一者、<a id="a-Fy"></a>欲令众生悉得解脱，<a id="a-Fz"></a>回向随喜故；<a id="a-G0"></a>二者、<a id="a-G1"></a>发大悲心，<a id="a-G2"></a>摄众生故；<a id="a-G3"></a>三者、<a id="a-G4"></a>欲度未度，<a id="a-G5"></a>精勤修治无上法船故；<a id="a-G6"></a>四者、<a id="a-G7"></a>欲解未解者庄严，<a id="a-G8"></a>观脱于虚妄颠倒故；<a id="a-G9"></a>五者、<a id="a-GA"></a>欲师子吼无所怖畏庄严，<a id="a-GB"></a>观于诸法性无我故；<a id="a-GC"></a>六者、<a id="a-GD"></a>欲随所到一切世界心无分别，<a id="a-GE"></a>善学诸法同十喻故；<a id="a-GF"></a>七者、<a id="a-GG"></a>欲得光明庄严世界，<a id="a-GH"></a>修治戒聚令清净故；<a id="a-GI"></a>八者、<a id="a-GJ"></a>成就庄严如来十力，<a id="a-GK"></a>具足一切波罗蜜故；<a id="a-GL"></a>九者、<a id="a-GM"></a>成就庄严四无所畏，<a id="a-GN"></a>如说而作故；<a id="a-GO"></a>十者、<a id="a-GP"></a>庄严十八不共之法，<a id="a-GQ"></a>随所闻法悉得无余，<a id="a-GR"></a>不放逸故。<a id="a-GS"></a>是名十法专心发于无上菩提，<a id="a-GT"></a>则能入是一切行门，<a id="a-GU"></a>即得不退无上菩提无相行门、<a id="a-GV"></a>智道行门，<a id="a-GW"></a>一切法无我，<a id="a-GX"></a>心无思惟，<a id="a-GY"></a>不生不灭，<a id="a-GZ"></a>是名菩萨不退转地。<a id="a-Ga"></a>以是故，<a id="a-Gb"></a>非退非不退，<a id="a-Gc"></a>非断非常，<a id="a-Gd"></a>非定非乱。<a id="a-Ge"></a>”</p>
  <p id="aGf">说是法时，<a id="a-Gg"></a>如来腹内，<a id="a-Gh"></a>八十亿恒河沙等菩萨摩诃萨得不退转于阿耨多罗三藐三菩提，<a id="a-Gi"></a>不可数菩萨摩诃萨得诸三昧甚深法忍，<a id="a-Gj"></a>悉从如来身毛孔出，<a id="a-Gk"></a>心大惊怪，<a id="a-Gl"></a>叹未曾有；<a id="a-Gm"></a>即于佛前，<a id="a-Gn"></a>头面著地，<a id="a-Go"></a>为佛作礼，<a id="a-Gp"></a>起已忽然各还十方本佛世界。<a id="a-Gq"></a>复闻释迦牟尼如来所演音声，<a id="a-Gr"></a>过十方无量无边阿僧祇等诸佛世界无诸障碍。<a id="a-Gs"></a>是诸菩萨虽还彼界，<a id="a-Gt"></a>续闻如来所演音教，<a id="a-Gu"></a>章句义味无所减少，<a id="a-Gv"></a>如在佛前近听无异。<a id="a-Gw"></a>身亦如是遍诸十方无量世界，<a id="a-Gx"></a>亦有无量无边阿僧祇菩萨、<a id="a-Gy"></a>声闻亦见毛孔出入无碍，<a id="a-Gz"></a>如是第二乃至一切一一毛孔出入无碍，<a id="a-H0"></a>十方世界亦如是。</p>
  <p id="aH1">尔时，<a id="a-H2"></a>大众从释迦牟尼如来毛孔中出，<a id="a-H3"></a>头面礼佛，<a id="a-H4"></a>右绕三匝，<a id="a-H5"></a>住于佛前，<a id="a-H6"></a>以种种音声而赞叹佛。</p>
  <p id="aH7">尔时，<a id="a-H8"></a>欲界、<a id="a-H9"></a>色界诸天，<a id="a-HA"></a>雨种种华、<a id="a-HB"></a>涂香、<a id="a-HC"></a>末香、<a id="a-HD"></a>幢幡、<a id="a-HE"></a>璎珞、<a id="a-HF"></a>微妙妓乐供养如来。</p>
  <p id="aHG">尔时，<a id="a-HH"></a>会中有一菩萨名无畏等地，<a id="a-HI"></a>长跪叉手，<a id="a-HJ"></a>前白佛言：<a id="a-HK"></a>“世尊，<a id="a-HL"></a>如是大经当名何等？<a id="a-HM"></a>云何奉持？<a id="a-HN"></a>”</p>
  <p id="aHO">佛告无畏等地菩萨：<a id="a-HP"></a>“是经当名《解了一切陀罗尼门》，<a id="a-HQ"></a>亦名《无量佛》，<a id="a-HR"></a>亦名《大众》，<a id="a-HS"></a>亦名《授菩萨记》，<a id="a-HT"></a>亦名《四无所畏出现于世》，<a id="a-HU"></a>亦名《一切诸三昧门》，<a id="a-HV"></a>亦名《示现诸佛世界》，<a id="a-HW"></a>亦名《犹如大海》，<a id="a-HX"></a>亦名《无量》，<a id="a-HY"></a>亦名《大悲莲华》。<a id="a-HZ"></a>”</p>
  <p id="aHa">无畏等地菩萨摩诃萨复白佛言：<a id="a-Hb"></a>“世尊，<a id="a-Hc"></a>若有善男子、<a id="a-Hd"></a>善女人，<a id="a-He"></a>受持是经读诵通利，<a id="a-Hf"></a>为他人说乃至一偈，<a id="a-Hg"></a>得几所福？<a id="a-Hh"></a>”</p>
  <p id="aHi">佛告无畏等地菩萨：<a id="a-Hj"></a>“我已先说所得福德，<a id="a-Hk"></a>今当为汝更略说之。<a id="a-Hl"></a>善男子、<a id="a-Hm"></a>善女人，<a id="a-Hn"></a>若有受持是经读诵通利，<a id="a-Ho"></a>为他人说乃至一偈，<a id="a-Hp"></a>于后五十岁中，<a id="a-Hq"></a>乃至有能书写一偈，<a id="a-Hr"></a>所得功德胜诸菩萨十大劫中行六波罗蜜。<a id="a-Hs"></a>何以故？<a id="a-Ht"></a>诸天、<a id="a-Hu"></a>魔、<a id="a-Hv"></a>梵、<a id="a-Hw"></a>沙门、<a id="a-Hx"></a>婆罗门、<a id="a-Hy"></a>夜叉、<a id="a-Hz"></a>罗刹、<a id="a-I0"></a>龙、<a id="a-I1"></a>乾闼婆、<a id="a-I2"></a>阿修罗、<a id="a-I3"></a>迦楼罗、<a id="a-I4"></a>紧那罗、<a id="a-I5"></a>摩睺罗伽、<a id="a-I6"></a>拘办茶、<a id="a-I7"></a>饿鬼、<a id="a-I8"></a>毗舍遮、<a id="a-I9"></a>人及非人有瞋恚心者，<a id="a-IA"></a>闻是经已，<a id="a-IB"></a>即得清净柔软欢喜，<a id="a-IC"></a>而离诸病、<a id="a-ID"></a>忿怒、<a id="a-IE"></a>怨贼、<a id="a-IF"></a>种种斗诤，<a id="a-IG"></a>消灭一切暴风恶雨，<a id="a-IH"></a>病者得愈，<a id="a-II"></a>饥渴者得饱满，<a id="a-IJ"></a>受诸快乐和合相愿，<a id="a-IK"></a>瞋恚之者能令忍辱，<a id="a-IL"></a>怖畏者无所畏怖受诸欢乐，<a id="a-IM"></a>有烦恼者令离烦恼，<a id="a-IN"></a>能令善根一切增长，<a id="a-IO"></a>能拔恶道所有众生，<a id="a-IP"></a>能示三乘出要之路，<a id="a-IQ"></a>能得甚深法忍三昧陀罗尼门，<a id="a-IR"></a>能与众生作大利益，<a id="a-IS"></a>能坐道场金刚之座，<a id="a-IT"></a>能破四魔，<a id="a-IU"></a>能示一切助菩提法，<a id="a-IV"></a>能转法轮，<a id="a-IW"></a>无圣财者能令具足，<a id="a-IX"></a>能令无量无边众生入无畏城。<a id="a-IY"></a>以是因缘，<a id="a-IZ"></a>能持此经读诵通利，<a id="a-Ia"></a>为他人说乃至一偈，<a id="a-Ib"></a>若后末世五十岁中乃至有能书写一偈，<a id="a-Ic"></a>得如是等无量无边福德之聚。<a id="a-Id"></a>是故我今说如是经，<a id="a-Ie"></a>如是大经当付嘱谁？<a id="a-If"></a>谁能于后五十岁中护持是法？<a id="a-Ig"></a>谁能与诸在在处处不退菩萨宣说令闻？<a id="a-Ih"></a>谁复能为行非法欲、<a id="a-Ii"></a>恶贪邪见、<a id="a-Ij"></a>不信善恶有果报者，<a id="a-Ik"></a>演布是教？<a id="a-Il"></a>”</p>
  <p id="aIm">尔时，<a id="a-In"></a>大众皆知佛心。<a id="a-Io"></a>于时，<a id="a-Ip"></a>有一大仙夜叉，<a id="a-Iq"></a>名无怨沸，<a id="a-Ir"></a>宿坐于众中。<a id="a-Is"></a>尔时，<a id="a-It"></a>弥勒菩萨摩诃萨即从座起，<a id="a-Iu"></a>将是夜叉至于佛所。<a id="a-Iv"></a>是时，<a id="a-Iw"></a>如来告是夜叉大仙：<a id="a-Ix"></a>“汝今当受是经，<a id="a-Iy"></a>乃至末后五十岁中，<a id="a-Iz"></a>为不退菩萨乃至不信善恶报者，<a id="a-J0"></a>演布是教。<a id="a-J1"></a>”</p>
  <p id="aJ2">尔时，<a id="a-J3"></a>夜叉即白佛言：<a id="a-J4"></a>“我于过去八十四大劫中，<a id="a-J5"></a>以本愿故作仙夜叉，<a id="a-J6"></a>修行阿耨多罗三藐三菩提。<a id="a-J7"></a>尔时，<a id="a-J8"></a>教化无量无边阿僧祇人安止于四无量心，<a id="a-J9"></a>复令无量无边众生不退转于阿耨多罗三藐三菩提。<a id="a-JA"></a>世尊，<a id="a-JB"></a>我今当为未来之世一切众生作拥护故，<a id="a-JC"></a>于后末世五十岁中受持是经，<a id="a-JD"></a>乃至从他闻四句偈，<a id="a-JE"></a>要当读诵悉令通利，<a id="a-JF"></a>流布与人令不断绝。<a id="a-JG"></a>”</p>
  <p id="aJH">佛说是经已，<a id="a-JI"></a>寂意菩萨，<a id="a-JJ"></a>诸天大众、<a id="a-JK"></a>乾闼婆等，<a id="a-JL"></a>人及非人，<a id="a-JM"></a>皆大欢喜，<a id="a-JN"></a>头面作礼，<a id="a-JO"></a>退坐而去。</p>
 </body>
</html>