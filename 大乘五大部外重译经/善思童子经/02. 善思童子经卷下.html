<!doctype html>
<html id="z3IBTmmPF" data-ver="501">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">善思童子经卷下</h1>
  <p id="a2">尔时世尊。<a id="a-3"></a>复告善思离车童子作如是言。<a id="a-4"></a>善思童子。<a id="a-5"></a>此菩萨行无虚妄行。<a id="a-6"></a>善思童子。<a id="a-7"></a>此菩萨行是哀愍行。<a id="a-8"></a>善思童子。<a id="a-9"></a>此菩萨行是无患行。<a id="a-A"></a>能断一切诸过患故。<a id="a-B"></a>慈怜一切诸众生故。<a id="a-C"></a>善思童子。<a id="a-D"></a>此菩萨行甚深微妙无有相行。<a id="a-E"></a>善思童子。<a id="a-F"></a>此菩萨行真实能离一切欲相。<a id="a-G"></a>善思童子。<a id="a-H"></a>此无欲行无爱憎故。<a id="a-I"></a>善思童子。<a id="a-J"></a>此菩萨行一切众生平等心行。<a id="a-K"></a>其心毕竟无所得故。<a id="a-L"></a>善思童子。<a id="a-M"></a>此菩萨行大慈悲行。<a id="a-N"></a>于一切法无有得故善思童子。<a id="a-O"></a>此菩萨行大布施行。<a id="a-P"></a>无有施故。<a id="a-Q"></a>善思童子。<a id="a-R"></a>此菩萨行不虚诳行。<a id="a-S"></a>不受一切后身报故。<a id="a-T"></a>善思童子。<a id="a-U"></a>此菩萨行无恼忍行。<a id="a-V"></a>现无诤故。<a id="a-W"></a>善思童子。<a id="a-X"></a>此菩萨行发誓愿行。<a id="a-Y"></a>舍懒惰故。<a id="a-Z"></a>善思童子。<a id="a-a"></a>此菩萨行是三昧行。<a id="a-b"></a>以寂静故。<a id="a-c"></a>善思童子。<a id="a-d"></a>此菩萨行是智慧行。<a id="a-e"></a>于一切法无有得故。<a id="a-f"></a>善思童子。<a id="a-g"></a>此菩萨行是无畏行。<a id="a-h"></a>心无恐故。<a id="a-i"></a>善思童子。<a id="a-j"></a>此菩萨行是无碍行。<a id="a-k"></a>成就如来诸智力故。<a id="a-l"></a>善思童子。<a id="a-m"></a>此菩萨行是增益行。<a id="a-n"></a>入智慧门无有着故。<a id="a-o"></a>善思童子。<a id="a-p"></a>此菩萨行观十方行。<a id="a-q"></a>无染着故。</p>
  <p id="ar">尔时世尊。<a id="a-s"></a>欲为善思重宣此义。<a id="a-t"></a>而说偈言。</p>
  <p id="au">无疑惑行者　　为诸菩萨说</p>
  <p id="av">疑惑及诸行　　此二不可得</p>
  <p id="aw">为诸菩萨说　　有行无行处</p>
  <p id="ax">若知此行处　　彼等无诤竞</p>
  <p id="ay">摄受一切法　　为诸菩萨说</p>
  <p id="az">无所有得处　　此行最为上</p>
  <p id="a10">我行此行处　　彼则颠倒行</p>
  <p id="a11">既住颠倒行　　彼无有畏处</p>
  <p id="a12">此虽名诤行　　彼诤不可得</p>
  <p id="a13">若能如是知　　彼行最上乘</p>
  <p id="a14">此乘无有惊　　佛乘最为上</p>
  <p id="a15">惊及无惊怖　　一切法假名</p>
  <p id="a16">虽说诸行处　　一切不可得</p>
  <p id="a17">一切既不得　　彼行最为上</p>
  <p id="a18">此行甚深行　　愍于一切法</p>
  <p id="a19">愍及甚深行　　皆从分别生</p>
  <p id="a1A">甚深及诸行　　是处二俱无</p>
  <p id="a1B">若知此际者　　彼于法无没</p>
  <p id="a1C">诸法无可染　　非法亦复然</p>
  <p id="a1D">此诸法本性　　当说无染处</p>
  <p id="a1E">无牢及无固　　此但是有现</p>
  <p id="a1F">无有名字处　　此句最为上</p>
  <p id="a1G">我虽说有爱　　彼处无恐怖</p>
  <p id="a1H">以无有物故　　彼处不生竞</p>
  <p id="a1I">此诸众生行　　此处无有真</p>
  <p id="a1J">若有知此者　　彼为善说行</p>
  <p id="a1K">此处无众生　　故我说众生</p>
  <p id="a1L">众生法一等　　此路最为上</p>
  <p id="a1M">心及有众生　　毕竟不可得</p>
  <p id="a1N">此名为最慈　　我前说大慈</p>
  <p id="a1O">世间大施主　　亦名大众生</p>
  <p id="a1P">常乐行布施　　故名大施主</p>
  <p id="a1Q">法尚不可得　　况复当有边</p>
  <p id="a1R">大智菩萨辈　　故名为施主</p>
  <p id="a1S">佛既不可得　　法亦不思议</p>
  <p id="a1T">此戒不缺犯　　诸法无倚处</p>
  <p id="a1U">彼等不思议　　佛戒不思议</p>
  <p id="a1V">不分别戒行　　为诸菩萨说</p>
  <p id="a1W">忍向众生辈　　众生毕竟无</p>
  <p id="a1X">此是最胜忍　　我法行中说</p>
  <p id="a1Y">心不可得故　　诤竞无处生</p>
  <p id="a1Z">此是最上忍　　诸法不可得</p>
  <p id="a1a">菩萨无懈怠　　不被他毁辱</p>
  <p id="a1b">此名最精进　　名为不舍取</p>
  <p id="a1c">身心善质直　　能办于此行</p>
  <p id="a1d">是名最精进　　为诸菩萨说</p>
  <p id="a1e">菩萨能懒惰　　不发诸行等</p>
  <p id="a1f">能不舍不取　　彼住最精进</p>
  <p id="a1g">心界不可得　　若外若在内</p>
  <p id="a1h">故名最定心　　其心无有处</p>
  <p id="a1i">攀缘及心行　　真如中无有</p>
  <p id="a1j">不思彼三昧　　示现如是定</p>
  <p id="a1k">我说此三昧　　自在修伽陀</p>
  <p id="a1l">能行此行者　　我说彼得定</p>
  <p id="a1m">不以智能知　　有诸真如法</p>
  <p id="a1n">真如及智慧　　此二边无有</p>
  <p id="a1o">此法不可得　　此是识境界</p>
  <p id="a1p">法不以识知　　真体此处寂</p>
  <p id="a1q">能知如是者　　彼等名真念</p>
  <p id="a1r">菩萨真如行　　世所不能行</p>
  <p id="a1s">彼胜一切众　　为众生说法</p>
  <p id="a1t">彼无众生相　　况复有徒众</p>
  <p id="a1u">众生如幻化　　幻化亦无有</p>
  <p id="a1v">如是能说者　　彼无有恐怖</p>
  <p id="a1w">若我若他身　　此二俱无有</p>
  <p id="a1x">能有此智者　　彼无有惊惧</p>
  <p id="a1y">诸内及与外　　有相毕竟无</p>
  <p id="a1z">心无怯弱处　　即胜一切世</p>
  <p id="a20">诸法无有碍　　犹如虚空行</p>
  <p id="a21">既如虚空行　　法真如亦然</p>
  <p id="a22">若能知此智　　菩萨无所畏</p>
  <p id="a23">巧解一切法　　彼知众生行</p>
  <p id="a24">既知无众生　　一切法亦然</p>
  <p id="a25">界智巧解知　　彼界不可得</p>
  <p id="a26">若入是法门　　此路最为胜</p>
  <p id="a27">有能从此道　　即知众生行</p>
  <p id="a28">境界及众生　　此二无有物</p>
  <p id="a29">欲识诸法门　　须知此胜智</p>
  <p id="a2A">若内若有外　　智慧无集处</p>
  <p id="a2B">无碍诸法中　　故名为实际</p>
  <p id="a2C">诸法不思议　　故名为佛法</p>
  <p id="a2D">彼无所有处　　其处亦复无</p>
  <p id="a2E">若能如是行　　世间无障碍</p>
  <p id="a2F">智既无有碍　　故名为佛智</p>
  <p id="a2G">诸法不思议　　彼辈无真正</p>
  <p id="a2H">诸法既无体　　是觉诸佛法</p>
  <p id="a2I">佛及诸佛法　　此二俱无有</p>
  <p id="a2J">菩提无有故　　是名为佛道</p>
  <p id="a2K">乘此大乘者　　到法安乐处</p>
  <p id="a2L">此世最为胜　　人世不可得</p>
  <p id="a2M">凡世间所有　　一切处众生</p>
  <p id="a2N">彼菩萨为胜　　行此胜智者</p>
  <p id="a2O">能求此诸法　　佛法不思议</p>
  <p id="a2P">能得此诸法　　彼即近菩提</p>
  <p id="a2Q">菩提及诸法　　此二毕竟无</p>
  <p id="a2R">能作如是行　　即近诸佛法</p>
  <p id="a2S">能行此行者　　不染诸世间</p>
  <p id="a2T">既无有染心　　彼去菩提近</p>
  <p id="a2U">尔时世尊说此偈已。<a id="a-2V"></a>复更重告善思离车童子作是言。<a id="a-2W"></a>复次善思。<a id="a-2X"></a>我今宣说若有菩萨摩诃萨等善着铠者。<a id="a-2Y"></a>能于如是甚深经典能善说者。<a id="a-2Z"></a>最妙微密善说之时。<a id="a-2a"></a>闻已其人能不惊怖不悔不没。<a id="a-2b"></a>如是菩萨摩诃萨等即得住于菩提道场。<a id="a-2c"></a>即得入于诸佛境界。<a id="a-2d"></a>即证无碍。<a id="a-2e"></a>即住无为解脱法门。<a id="a-2f"></a>又能巧住无得之行。<a id="a-2g"></a>即能观察一切十方。<a id="a-2h"></a>即能证得大慈大悲。<a id="a-2i"></a>即得诸佛十八不共法。<a id="a-2j"></a>即得无上最大灌顶。<a id="a-2k"></a>说此甚深微妙法时。<a id="a-2l"></a>能有信行能有思惟如是法者。<a id="a-2m"></a>诸佛已观彼等菩萨。<a id="a-2n"></a>一切诸佛已护持彼。<a id="a-2o"></a>若菩萨能信此行者。<a id="a-2p"></a>或有不信于此行者。<a id="a-2q"></a>亦为一切诸佛所知。<a id="a-2r"></a>若有能入此法门者。<a id="a-2s"></a>诸佛已知。<a id="a-2t"></a>若能信行此法门者。<a id="a-2u"></a>我当为于彼等作师。<a id="a-2v"></a>彼等则为随我出家。</p>
  <p id="a2w">尔时世尊。<a id="a-2x"></a>欲为善思重宣此义。<a id="a-2y"></a>而说偈言。</p>
  <p id="a2z">彼等证道场　　道场者即空</p>
  <p id="a30">若不取菩提　　彼等即住智</p>
  <p id="a31">诸法无有碍　　毕竟不可得</p>
  <p id="a32">法既不可得　　解脱亦复然</p>
  <p id="a33">诸佛智行者　　一切诸法处</p>
  <p id="a34">及于诸法行　　世尊如是说</p>
  <p id="a35">有碍无碍处　　愚痴作是心</p>
  <p id="a36">佛及大菩萨　　不如是分别</p>
  <p id="a37">虽观世间法　　世间毕竟空</p>
  <p id="a38">智能观世间　　彼智亦无有</p>
  <p id="a39">众生及诸佛　　一种无分别</p>
  <p id="a3A">既无分别处　　彼慈最为胜</p>
  <p id="a3B">法界广大性　　众生界亦然</p>
  <p id="a3C">大智诸菩萨　　不如是思惟</p>
  <p id="a3D">虽复欲起慈　　彼慈实无体</p>
  <p id="a3E">慈体及无性　　非众生境界</p>
  <p id="a3F">若五指量空　　先无今亦无</p>
  <p id="a3G">诸世间亦然　　此慈最为胜</p>
  <p id="a3H">诸法无上者　　名为诸佛法</p>
  <p id="a3I">彼等无得处　　此即是真体</p>
  <p id="a3J">世尊大慈悲　　无有形与色</p>
  <p id="a3K">如是无色法　　是行名世间</p>
  <p id="a3L">虚空无有边　　境界不可执</p>
  <p id="a3M">诸佛如是法　　智者行此顺</p>
  <p id="a3N">是即无上智　　而智不可得</p>
  <p id="a3O">智既无得处　　彼处实无有</p>
  <p id="a3P">此岸及彼岸　　若思惟若见</p>
  <p id="a3Q">彼等无此行　　甚深是名相</p>
  <p id="a3R">若知此等法　　一切处平等</p>
  <p id="a3S">于我法行中　　不假求知识</p>
  <p id="a3T">若作取舍心　　分别二见处</p>
  <p id="a3U">此事言有者　　彼非善知识</p>
  <p id="a3V">有言此法成　　或言此法灭</p>
  <p id="a3W">善思此比丘　　非是我弟子</p>
  <p id="a3X">言证苦灭者　　毕竟不可得</p>
  <p id="a3Y">如是说法师　　彼非说我法</p>
  <p id="a3Z">诸法无起处　　何言诸法集</p>
  <p id="a3a">无起处说灭　　彼等远我法</p>
  <p id="a3b">如是寂法中　　无有分别处</p>
  <p id="a3c">诸法既无有　　灭处亦复无</p>
  <p id="a3d">若有诤竞心　　岂名说寂灭</p>
  <p id="a3e">善思汝知此　　彼不名真实</p>
  <p id="a3f">说道及与法　　此是示现有</p>
  <p id="a3g">既示现有处　　彼假现有路</p>
  <p id="a3h">我说诸菩萨　　未来世大智</p>
  <p id="a3i">能作如是行　　彼依此境界</p>
  <p id="a3j">能行此行者　　诸佛说甚深</p>
  <p id="a3k">彼已供养我　　利益诸含识</p>
  <p id="a3l">能持此经典　　诸大智菩萨</p>
  <p id="a3m">彼于未来世　　住持诸法故</p>
  <p id="a3n">我所说诸法　　常住无分别</p>
  <p id="a3o">此即是菩提　　离此无别道</p>
  <p id="a3p">尔时世尊说是法已。<a id="a-3q"></a>是时善思离车童子。<a id="a-3r"></a>于诸法中即便证得无生顺忍。<a id="a-3s"></a>既得证彼无生忍已。<a id="a-3t"></a>远离一切世间忧喜得大欢乐。<a id="a-3u"></a>即更飞腾上虚空中。<a id="a-3v"></a>离地高于七多罗树。</p>
  <p id="a3w">尔时世尊。<a id="a-3x"></a>当于彼时即便微笑。<a id="a-3y"></a>而诸世尊。<a id="a-3z"></a>有如是法微笑之时。<a id="a-40"></a>从其面门出种种光其光杂色。<a id="a-41"></a>所谓青黄赤白红缥绿绀颇梨。<a id="a-42"></a>彼之光明如是遍照无量无边诸佛世界。<a id="a-43"></a>乃至有顶大梵天宫。<a id="a-44"></a>照已还回至于佛所围绕三匝。<a id="a-45"></a>绕已从于佛顶而入。<a id="a-46"></a>当入之时此之大地。<a id="a-47"></a>具足六种十八相动。<a id="a-48"></a>动遍动等遍动。<a id="a-49"></a>踊遍踊等遍踊。<a id="a-4A"></a>没遍没等遍没。<a id="a-4B"></a>震遍震等遍震。<a id="a-4C"></a>吼遍吼等遍吼。<a id="a-4D"></a>觉遍觉等遍觉。</p>
  <p id="a4E">尔时上界虚空之中。<a id="a-4F"></a>天雨种种细栴檀末。<a id="a-4G"></a>沉水末香及天华雨。<a id="a-4H"></a>天诸种种微妙音声自然而作。<a id="a-4I"></a>此之三千大千世界清净庄严。<a id="a-4J"></a>犹如北方郁单越国。<a id="a-4K"></a>庄严华丽一种无殊。<a id="a-4L"></a>此之三千大千世界亦尔无异。</p>
  <p id="a4M">尔时长老阿难比丘。<a id="a-4N"></a>从座而起整理衣服。<a id="a-4O"></a>偏袒右肩右膝着地。<a id="a-4P"></a>合掌向佛而白佛言。<a id="a-4Q"></a>希有世尊。<a id="a-4R"></a>未审如来有何因缘微笑放光。<a id="a-4S"></a>诸佛世尊非无因缘而放光明。<a id="a-4T"></a>作是语已即便以偈。<a id="a-4U"></a>而白佛言。</p>
  <p id="a4V">诸佛世间最胜尊　　微笑放光必有以</p>
  <p id="a4W">利益之处愿尊说　　有此瑞相何因缘</p>
  <p id="a4X">虚空天雨华　　供养世尊故</p>
  <p id="a4Y">欢喜皆歌啸　　称赞说此经</p>
  <p id="a4Z">三千世界中　　种种庄严净</p>
  <p id="a4a">犹如郁单越　　光普照十方</p>
  <p id="a4b">如昔诸世尊　　其中授记者</p>
  <p id="a4c">佛出光照讫　　回入佛顶中</p>
  <p id="a4d">世尊所放光　　其光种种色</p>
  <p id="a4e">从佛面门出　　为我说此因</p>
  <p id="a4f">尔时世尊。<a id="a-4g"></a>即以偈告长老阿难。<a id="a-4h"></a>作如是言。</p>
  <p id="a4i">此童子善思　　宿植善根厚</p>
  <p id="a4j">当于未来世　　成佛两足尊</p>
  <p id="a4k">尔时世尊。<a id="a-4l"></a>说此偈已告阿难言。<a id="a-4m"></a>阿难。<a id="a-4n"></a>此之善思离车童子。<a id="a-4o"></a>从今已去供养恭敬亿那由他阿僧祇劫诸佛如来。<a id="a-4p"></a>承奉不违彼诸佛教。<a id="a-4q"></a>又复供养彼诸世尊。<a id="a-4r"></a>衣服汤药房舍卧具四事皆足。<a id="a-4s"></a>彼诸如来灭度之后供养舍利。<a id="a-4t"></a>以种种宝而用作塔其一一塔各各皆高百千由旬。<a id="a-4u"></a>于彼一切诸宝塔中安置舍利。<a id="a-4v"></a>以诸名香供养彼塔。<a id="a-4w"></a>复将一切华鬘校饰。<a id="a-4x"></a>一切诸宝一切诸幡。<a id="a-4y"></a>种种妙华及栴檀末沉水末等。<a id="a-4z"></a>而以散上。<a id="a-50"></a>复将最妙种种音声以供养之。<a id="a-51"></a>供养彼诸多陀阿伽度阿罗诃三藐三佛陀已。<a id="a-52"></a>舍最后身而得作佛。<a id="a-53"></a>名为净月多陀阿伽度阿罗诃三藐三佛陀。<a id="a-54"></a>出现于世善逝世间解无上士调御丈夫天人师佛世尊。</p>
  <p id="a55">尔时世尊。<a id="a-56"></a>欲为阿难及诸大众重宣此义。<a id="a-57"></a>而说偈言。</p>
  <p id="a58">若满十方界　　诸宝妙珍奇</p>
  <p id="a59">布施佛世尊　　及诸菩萨众</p>
  <p id="a5A">得闻此法相　　如大圣所宣</p>
  <p id="a5B">校量财施功　　此福多于彼</p>
  <p id="a5C">尔时长老舍利弗。<a id="a-5D"></a>闻佛世尊说此校量功德语已。<a id="a-5E"></a>即更以偈而白佛言。</p>
  <p id="a5F">世尊说此经　　甚深最微妙</p>
  <p id="a5G">而不说名字　　我等云何持</p>
  <p id="a5H">此经典所明　　诸法皆平等</p>
  <p id="a5I">无有得不得　　希有佛善说</p>
  <p id="a5J">有漏及有为　　无漏无为法</p>
  <p id="a5K">此经不分别　　世尊善巧说</p>
  <p id="a5L">世间出世间　　世谛第一义</p>
  <p id="a5M">二界无有异　　此经如是说</p>
  <p id="a5N">佛所说诸行　　方便为众生</p>
  <p id="a5O">真理皆悉无　　世尊金口说</p>
  <p id="a5P">诸佛及诸法　　彼等一切无</p>
  <p id="a5Q">能所乘并空　　希有佛善说</p>
  <p id="a5R">十方诸世尊　　所说诸法相</p>
  <p id="a5S">彼等无真体　　此经如是行</p>
  <p id="a5T">善哉大圣尊　　善哉最胜智</p>
  <p id="a5U">此经名云何　　为我等解说</p>
  <p id="a5V">智慧此语已　　今日决诸疑</p>
  <p id="a5W">八功德相圆　　音声告于彼</p>
  <p id="a5X">欲知此经者　　名为灌顶王</p>
  <p id="a5Y">虽言灌顶王　　灌顶亦无有</p>
  <p id="a5Z">能持此经者　　诸佛说彼人</p>
  <p id="a5a">于天人世间　　当为如宝塔</p>
  <p id="a5b">我说是经处　　听众有八千</p>
  <p id="a5c">多种诸善根　　发无上道意</p>
  <p id="a5d">彼等于来世　　决作无上尊</p>
  <p id="a5e">得闻此妙经　　难思议福德</p>
  <p id="a5f">止住安隐处　　甚深善根中</p>
  <p id="a5g">彼乃如是能　　受持此经典</p>
  <p id="a5h">系念专读诵　　此之灌顶王</p>
  <p id="a5i">彼等人辈于　　诸法无疑惑</p>
  <p id="a5j">此不说初忍　　第二忍亦无</p>
  <p id="a5k">诸法相既空　　云何有说处</p>
  <p id="a5l">若人受持此　　灌顶王经典</p>
  <p id="a5m">彼作如是等　　诸法乘辩才</p>
  <p id="a5n">若有智女人　　受持此经典</p>
  <p id="a5o">速舍女杂秽　　罪业不净身</p>
  <p id="a5p">一智一切知　　一切智一知</p>
  <p id="a5q">此是持诸法　　此经中具说</p>
  <p id="a5r">此经所说法　　入处如虚空</p>
  <p id="a5s">我说此入道　　作诸法光明</p>
  <p id="a5t">即知种种名　　处处有多种</p>
  <p id="a5u">虽复说诸法　　彼法不可得</p>
  <p id="a5v">所有无言体　　其相毕竟无</p>
  <p id="a5w">知是诸法门　　是名受持法</p>
  <p id="a5x">言无诸法者　　彼处有无无</p>
  <p id="a5y">此是法体相　　名为陀罗尼</p>
  <p id="a5z">若人欲无边　　一切光明照</p>
  <p id="a60">当持此经典　　善说灌顶王</p>
  <p id="a61">欲求法界边　　此中已说讫</p>
  <p id="a62">彼界不可得　　故名陀罗尼</p>
  <p id="a63">一切法甚深　　法者无得处</p>
  <p id="a64">既无法得处　　彼处无常无</p>
  <p id="a65">若成就辩才　　智深远无碍</p>
  <p id="a66">乃能知此义　　是经无所著</p>
  <p id="a67">如阿耨达龙　　于空中降雨</p>
  <p id="a68">彼无有心想　　名不可思议</p>
  <p id="a69">若欲广多宣　　种种辩才说</p>
  <p id="a6A">依此经中学　　无倚一切法</p>
  <p id="a6B">彼法无来处　　善说如此经</p>
  <p id="a6C">诸法无有生　　如此经所说</p>
  <p id="a6D">如日光明照　　彼光无处来</p>
  <p id="a6E">此经如是明　　法光常充满</p>
  <p id="a6F">来世善男子　　欲无尽辩才</p>
  <p id="a6G">当学灌顶王　　善说此法本</p>
  <p id="a6H">速得无碍辩　　甚深不思议</p>
  <p id="a6I">若学灌顶王　　世多作利益</p>
  <p id="a6J">若不修此法　　无上灌顶王</p>
  <p id="a6K">彼人不受持　　如是无譬喻</p>
  <p id="a6L">彼等四部众　　远我法行中</p>
  <p id="a6M">不解此义人　　无义可能义</p>
  <p id="a6N">若有四部众　　能行此行时</p>
  <p id="a6O">无上诸法中　　即为世间眼</p>
  <p id="a6P">如忉利宫殿　　显现高巍巍</p>
  <p id="a6Q">此经典亦然　　世间最为最</p>
  <p id="a6R">如立须弥顶　　睹见世间人</p>
  <p id="a6S">如是住此经　　观见一切法</p>
  <p id="a6T">如人暗夜中　　秉高大火炬</p>
  <p id="a6U">彼人所行处　　终无诸黑闇</p>
  <p id="a6V">此经光所照　　明见一切法</p>
  <p id="a6W">能持此经者　　彼无诸闇黑</p>
  <p id="a6X">譬如日光焰　　一切处悉明</p>
  <p id="a6Y">此经典亦然　　能出多种法</p>
  <p id="a6Z">又如虚空月　　放光明流转</p>
  <p id="a6a">如是此经典　　遍照十方界</p>
  <p id="a6b">此印诸法印　　一切印中印</p>
  <p id="a6c">故遣住此印　　为诸菩萨辈</p>
  <p id="a6d">如欲印虚空　　本无亦不住</p>
  <p id="a6e">虚空及与印　　此二是分别</p>
  <p id="a6f">如是佛及法　　此经中所说</p>
  <p id="a6g">诸佛不可说　　诸法亦复然</p>
  <p id="a6h">如王舍命时　　殷勤善嘱授</p>
  <p id="a6i">敕诸大臣等　　财付我诸子</p>
  <p id="a6j">如是圣法身　　我昔修习得</p>
  <p id="a6k">阿难汝来世　　付嘱诸菩萨</p>
  <p id="a6l">我以说此经　　为诸菩萨辈</p>
  <p id="a6m">能持是经者　　此人福甚多</p>
  <p id="a6n">能信受此经　　依灌顶王说</p>
  <p id="a6o">彼人若致疑　　我当不作佛</p>
  <p id="a6p">人欲自在辩　　于诸法无碍</p>
  <p id="a6q">应当学此经　　我善说灌顶</p>
  <p id="a6r">世间说诸法　　彼是菩提道</p>
  <p id="a6s">知已莫应怠　　此经当读诵</p>
  <p id="a6t">彼等正信人　　于世间无惑</p>
  <p id="a6u">既读诵此经　　复能为他说</p>
  <p id="a6v">此是诸佛法　　为诸菩萨说</p>
  <p id="a6w">得闻此经已　　甚深难思议</p>
  <p id="a6x">当说此经时　　十方一切佛</p>
  <p id="a6y">微笑放光明　　各言善说此</p>
  <p id="a6z">竖立大胜幢　　法幢不思议</p>
  <p id="a70">此经四句偈　　为大众演说</p>
  <p id="a71">巧行多方便　　不思议法中</p>
  <p id="a72">能持此经者　　兼复为他说</p>
  <p id="a73">彼人共佛语　　证法无上尊</p>
  <p id="a74">能持此经者　　不思议灌顶</p>
  <p id="a75">尔时世尊说此偈报舍利弗已。<a id="a-76"></a>复更重告长老阿难作如是言。<a id="a-77"></a>阿难。<a id="a-78"></a>若有比丘或比丘尼诸优婆塞及优婆夷。<a id="a-79"></a>于当来世有能信心听此经典受持读诵。<a id="a-7A"></a>彼人当得最大福德。<a id="a-7B"></a>其福德聚不可称量无有边际。<a id="a-7C"></a>譬如空界。<a id="a-7D"></a>无有人能量知边际。<a id="a-7E"></a>如是如是。<a id="a-7F"></a>长老阿难。<a id="a-7G"></a>此法本中有能受持一四句偈。<a id="a-7H"></a>或自读诵或为他说。<a id="a-7I"></a>彼人所得功德善根。<a id="a-7J"></a>亦不可量亦不可说无有边际。</p>
  <p id="a7K">尔时世尊欲为阿难及诸大众重宣此义。<a id="a-7L"></a>而说偈言。</p>
  <p id="a7M">若能读诵此　　无边方便身</p>
  <p id="a7N">利益多众生　　灌顶王怜愍</p>
  <p id="a7O">假使我今说　　虚空可度量</p>
  <p id="a7P">欲比校斯经　　不可得穷尽</p>
  <p id="a7Q">十方一切佛　　世中无上尊</p>
  <p id="a7R">若受持此经　　悉皆供养彼</p>
  <p id="a7S">十方一切佛　　断生死法王</p>
  <p id="a7T">能持此经人　　名已供养彼</p>
  <p id="a7U">十方诸世界　　除断十恶根</p>
  <p id="a7V">闻此经典人　　能供彼诸圣</p>
  <p id="a7W">我未来诸佛　　及过去如来</p>
  <p id="a7X">现在十方中　　两足尊无上</p>
  <p id="a7Y">能作师子吼　　彼悉供养之</p>
  <p id="a7Z">能受持此经　　诸佛所宣说</p>
  <p id="a7a">持资财供养　　此非正智人</p>
  <p id="a7b">若能持此经　　供养中为最</p>
  <p id="a7c">一切十方界　　满七宝行檀</p>
  <p id="a7d">以供诸世尊　　劣持此经福</p>
  <p id="a7e">若学此经典　　一如灌顶王</p>
  <p id="a7f">此敬诸如来　　真实如中显</p>
  <p id="a7g">我所说诸法　　诸佛不可得</p>
  <p id="a7h">彼闻不惊怖　　即是供世尊</p>
  <p id="a7i">此供养甚深　　世间无解者</p>
  <p id="a7j">不取及不舍　　此供养最胜</p>
  <p id="a7k">诸佛及诸法　　一切不取舍</p>
  <p id="a7l">此供养最胜　　诸佛世尊叹</p>
  <p id="a7m">往昔定光佛　　我供养此法</p>
  <p id="a7n">此供最为胜　　为诸菩萨说</p>
  <p id="a7o">于时彼佛边　　我持此供养</p>
  <p id="a7p">彼佛授我记　　汝当得作佛</p>
  <p id="a7q">若当欲作佛　　复为众生最</p>
  <p id="a7r">应成就此路　　是名供养佛</p>
  <p id="a7s">我如是供养　　今得成佛道</p>
  <p id="a7t">洞达一切法　　堪受天人供</p>
  <p id="a7u">所有诸佛法　　世间无上尊</p>
  <p id="a7v">乘此最胜供　　诸供养中最</p>
  <p id="a7w">证于佛境界　　智慧不思议</p>
  <p id="a7x">能作师子吼　　如我今无畏</p>
  <p id="a7y">作师子吼已　　得诸法自在</p>
  <p id="a7z">解脱众生辈　　入无漏涅槃</p>
  <p id="a80">尔时世尊说此经已。<a id="a-81"></a>善思童子及毗耶离。<a id="a-82"></a>一切大众天龙夜叉乾闼婆阿修罗人非人等。<a id="a-83"></a>闻佛所说皆悉信受。<a id="a-84"></a>欢喜奉行。</p>
 </body>
</html>