<!DOCTYPE html>
<html>
<head>
  <meta charset="utf-8"/>
  <meta name="author" content="阇那崛多/隋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>善思童子经卷下</title>
</head>
<body>
  <h1 class="head">善思童子经卷下</h1>
  <p>尔时世尊。复告善思离车童子作如是言。善思童子。此菩萨行无虚妄行。善思童子。此菩萨行是哀愍行。善思童子。此菩萨行是无患行。能断一切诸过患故。慈怜一切诸众生故。善思童子。此菩萨行甚深微妙无有相行。善思童子。此菩萨行真实能离一切欲相。善思童子。此无欲行无爱憎故。善思童子。此菩萨行一切众生平等心行。其心毕竟无所得故。善思童子。此菩萨行大慈悲行。于一切法无有得故善思童子。此菩萨行大布施行。无有施故。善思童子。此菩萨行不虚诳行。不受一切后身报故。善思童子。此菩萨行无恼忍行。现无诤故。善思童子。此菩萨行发誓愿行。舍懒惰故。善思童子。此菩萨行是三昧行。以寂静故。善思童子。此菩萨行是智慧行。于一切法无有得故。善思童子。此菩萨行是无畏行。心无恐故。善思童子。此菩萨行是无碍行。成就如来诸智力故。善思童子。此菩萨行是增益行。入智慧门无有著故。善思童子。此菩萨行观十方行。无染著故。</p>
  <p>尔时世尊。欲为善思重宣此义。而说偈言。</p>
  <p class="l-js-5c">无疑惑行者　　为诸菩萨说</p>
  <p class="l-js-5c">疑惑及诸行　　此二不可得</p>
  <p class="l-js-5c">为诸菩萨说　　有行无行处</p>
  <p class="l-js-5c">若知此行处　　彼等无诤竞</p>
  <p class="l-js-5c">摄受一切法　　为诸菩萨说</p>
  <p class="l-js-5c">无所有得处　　此行最为上</p>
  <p class="l-js-5c">我行此行处　　彼则颠倒行</p>
  <p class="l-js-5c">既住颠倒行　　彼无有畏处</p>
  <p class="l-js-5c">此虽名诤行　　彼诤不可得</p>
  <p class="l-js-5c">若能如是知　　彼行最上乘</p>
  <p class="l-js-5c">此乘无有惊　　佛乘最为上</p>
  <p class="l-js-5c">惊及无惊怖　　一切法假名</p>
  <p class="l-js-5c">虽说诸行处　　一切不可得</p>
  <p class="l-js-5c">一切既不得　　彼行最为上</p>
  <p class="l-js-5c">此行甚深行　　愍于一切法</p>
  <p class="l-js-5c">愍及甚深行　　皆从分别生</p>
  <p class="l-js-5c">甚深及诸行　　是处二俱无</p>
  <p class="l-js-5c">若知此际者　　彼于法无没</p>
  <p class="l-js-5c">诸法无可染　　非法亦复然</p>
  <p class="l-js-5c">此诸法本性　　当说无染处</p>
  <p class="l-js-5c">无牢及无固　　此但是有现</p>
  <p class="l-js-5c">无有名字处　　此句最为上</p>
  <p class="l-js-5c">我虽说有爱　　彼处无恐怖</p>
  <p class="l-js-5c">以无有物故　　彼处不生竞</p>
  <p class="l-js-5c">此诸众生行　　此处无有真</p>
  <p class="l-js-5c">若有知此者　　彼为善说行</p>
  <p class="l-js-5c">此处无众生　　故我说众生</p>
  <p class="l-js-5c">众生法一等　　此路最为上</p>
  <p class="l-js-5c">心及有众生　　毕竟不可得</p>
  <p class="l-js-5c">此名为最慈　　我前说大慈</p>
  <p class="l-js-5c">世间大施主　　亦名大众生</p>
  <p class="l-js-5c">常乐行布施　　故名大施主</p>
  <p class="l-js-5c">法尚不可得　　况复当有边</p>
  <p class="l-js-5c">大智菩萨辈　　故名为施主</p>
  <p class="l-js-5c">佛既不可得　　法亦不思议</p>
  <p class="l-js-5c">此戒不缺犯　　诸法无倚处</p>
  <p class="l-js-5c">彼等不思议　　佛戒不思议</p>
  <p class="l-js-5c">不分别戒行　　为诸菩萨说</p>
  <p class="l-js-5c">忍向众生辈　　众生毕竟无</p>
  <p class="l-js-5c">此是最胜忍　　我法行中说</p>
  <p class="l-js-5c">心不可得故　　诤竞无处生</p>
  <p class="l-js-5c">此是最上忍　　诸法不可得</p>
  <p class="l-js-5c">菩萨无懈怠　　不被他毁辱</p>
  <p class="l-js-5c">此名最精进　　名为不舍取</p>
  <p class="l-js-5c">身心善质直　　能办于此行</p>
  <p class="l-js-5c">是名最精进　　为诸菩萨说</p>
  <p class="l-js-5c">菩萨能懒惰　　不发诸行等</p>
  <p class="l-js-5c">能不舍不取　　彼住最精进</p>
  <p class="l-js-5c">心界不可得　　若外若在内</p>
  <p class="l-js-5c">故名最定心　　其心无有处</p>
  <p class="l-js-5c">攀缘及心行　　真如中无有</p>
  <p class="l-js-5c">不思彼三昧　　示现如是定</p>
  <p class="l-js-5c">我说此三昧　　自在修伽陀</p>
  <p class="l-js-5c">能行此行者　　我说彼得定</p>
  <p class="l-js-5c">不以智能知　　有诸真如法</p>
  <p class="l-js-5c">真如及智慧　　此二边无有</p>
  <p class="l-js-5c">此法不可得　　此是识境界</p>
  <p class="l-js-5c">法不以识知　　真体此处寂</p>
  <p class="l-js-5c">能知如是者　　彼等名真念</p>
  <p class="l-js-5c">菩萨真如行　　世所不能行</p>
  <p class="l-js-5c">彼胜一切众　　为众生说法</p>
  <p class="l-js-5c">彼无众生相　　况复有徒众</p>
  <p class="l-js-5c">众生如幻化　　幻化亦无有</p>
  <p class="l-js-5c">如是能说者　　彼无有恐怖</p>
  <p class="l-js-5c">若我若他身　　此二俱无有</p>
  <p class="l-js-5c">能有此智者　　彼无有惊惧</p>
  <p class="l-js-5c">诸内及与外　　有相毕竟无</p>
  <p class="l-js-5c">心无怯弱处　　即胜一切世</p>
  <p class="l-js-5c">诸法无有碍　　犹如虚空行</p>
  <p class="l-js-5c">既如虚空行　　法真如亦然</p>
  <p class="l-js-5c">若能知此智　　菩萨无所畏</p>
  <p class="l-js-5c">巧解一切法　　彼知众生行</p>
  <p class="l-js-5c">既知无众生　　一切法亦然</p>
  <p class="l-js-5c">界智巧解知　　彼界不可得</p>
  <p class="l-js-5c">若入是法门　　此路最为胜</p>
  <p class="l-js-5c">有能从此道　　即知众生行</p>
  <p class="l-js-5c">境界及众生　　此二无有物</p>
  <p class="l-js-5c">欲识诸法门　　须知此胜智</p>
  <p class="l-js-5c">若内若有外　　智慧无集处</p>
  <p class="l-js-5c">无碍诸法中　　故名为实际</p>
  <p class="l-js-5c">诸法不思议　　故名为佛法</p>
  <p class="l-js-5c">彼无所有处　　其处亦复无</p>
  <p class="l-js-5c">若能如是行　　世间无障碍</p>
  <p class="l-js-5c">智既无有碍　　故名为佛智</p>
  <p class="l-js-5c">诸法不思议　　彼辈无真正</p>
  <p class="l-js-5c">诸法既无体　　是觉诸佛法</p>
  <p class="l-js-5c">佛及诸佛法　　此二俱无有</p>
  <p class="l-js-5c">菩提无有故　　是名为佛道</p>
  <p class="l-js-5c">乘此大乘者　　到法安乐处</p>
  <p class="l-js-5c">此世最为胜　　人世不可得</p>
  <p class="l-js-5c">凡世间所有　　一切处众生</p>
  <p class="l-js-5c">彼菩萨为胜　　行此胜智者</p>
  <p class="l-js-5c">能求此诸法　　佛法不思议</p>
  <p class="l-js-5c">能得此诸法　　彼即近菩提</p>
  <p class="l-js-5c">菩提及诸法　　此二毕竟无</p>
  <p class="l-js-5c">能作如是行　　即近诸佛法</p>
  <p class="l-js-5c">能行此行者　　不染诸世间</p>
  <p class="l-js-5c">既无有染心　　彼去菩提近</p>
  <p>尔时世尊说此偈已。复更重告善思离车童子作是言。复次善思。我今宣说若有菩萨摩诃萨等善著铠者。能于如是甚深经典能善说者。最妙微密善说之时。闻已其人能不惊怖不悔不没。如是菩萨摩诃萨等即得住于菩提道场。即得入于诸佛境界。即证无碍。即住无为解脱法门。又能巧住无得之行。即能观察一切十方。即能证得大慈大悲。即得诸佛十八不共法。即得无上最大灌顶。说此甚深微妙法时。能有信行能有思惟如是法者。诸佛已观彼等菩萨。一切诸佛已护持彼。若菩萨能信此行者。或有不信于此行者。亦为一切诸佛所知。若有能入此法门者。诸佛已知。若能信行此法门者。我当为于彼等作师。彼等则为随我出家。</p>
  <p>尔时世尊。欲为善思重宣此义。而说偈言。</p>
  <p class="l-js-5c">彼等证道场　　道场者即空</p>
  <p class="l-js-5c">若不取菩提　　彼等即住智</p>
  <p class="l-js-5c">诸法无有碍　　毕竟不可得</p>
  <p class="l-js-5c">法既不可得　　解脱亦复然</p>
  <p class="l-js-5c">诸佛智行者　　一切诸法处</p>
  <p class="l-js-5c">及于诸法行　　世尊如是说</p>
  <p class="l-js-5c">有碍无碍处　　愚痴作是心</p>
  <p class="l-js-5c">佛及大菩萨　　不如是分别</p>
  <p class="l-js-5c">虽观世间法　　世间毕竟空</p>
  <p class="l-js-5c">智能观世间　　彼智亦无有</p>
  <p class="l-js-5c">众生及诸佛　　一种无分别</p>
  <p class="l-js-5c">既无分别处　　彼慈最为胜</p>
  <p class="l-js-5c">法界广大性　　众生界亦然</p>
  <p class="l-js-5c">大智诸菩萨　　不如是思惟</p>
  <p class="l-js-5c">虽复欲起慈　　彼慈实无体</p>
  <p class="l-js-5c">慈体及无性　　非众生境界</p>
  <p class="l-js-5c">若五指量空　　先无今亦无</p>
  <p class="l-js-5c">诸世间亦然　　此慈最为胜</p>
  <p class="l-js-5c">诸法无上者　　名为诸佛法</p>
  <p class="l-js-5c">彼等无得处　　此即是真体</p>
  <p class="l-js-5c">世尊大慈悲　　无有形与色</p>
  <p class="l-js-5c">如是无色法　　是行名世间</p>
  <p class="l-js-5c">虚空无有边　　境界不可执</p>
  <p class="l-js-5c">诸佛如是法　　智者行此顺</p>
  <p class="l-js-5c">是即无上智　　而智不可得</p>
  <p class="l-js-5c">智既无得处　　彼处实无有</p>
  <p class="l-js-5c">此岸及彼岸　　若思惟若见</p>
  <p class="l-js-5c">彼等无此行　　甚深是名相</p>
  <p class="l-js-5c">若知此等法　　一切处平等</p>
  <p class="l-js-5c">于我法行中　　不假求知识</p>
  <p class="l-js-5c">若作取舍心　　分别二见处</p>
  <p class="l-js-5c">此事言有者　　彼非善知识</p>
  <p class="l-js-5c">有言此法成　　或言此法灭</p>
  <p class="l-js-5c">善思此比丘　　非是我弟子</p>
  <p class="l-js-5c">言证苦灭者　　毕竟不可得</p>
  <p class="l-js-5c">如是说法师　　彼非说我法</p>
  <p class="l-js-5c">诸法无起处　　何言诸法集</p>
  <p class="l-js-5c">无起处说灭　　彼等远我法</p>
  <p class="l-js-5c">如是寂法中　　无有分别处</p>
  <p class="l-js-5c">诸法既无有　　灭处亦复无</p>
  <p class="l-js-5c">若有诤竞心　　岂名说寂灭</p>
  <p class="l-js-5c">善思汝知此　　彼不名真实</p>
  <p class="l-js-5c">说道及与法　　此是示现有</p>
  <p class="l-js-5c">既示现有处　　彼假现有路</p>
  <p class="l-js-5c">我说诸菩萨　　未来世大智</p>
  <p class="l-js-5c">能作如是行　　彼依此境界</p>
  <p class="l-js-5c">能行此行者　　诸佛说甚深</p>
  <p class="l-js-5c">彼已供养我　　利益诸含识</p>
  <p class="l-js-5c">能持此经典　　诸大智菩萨</p>
  <p class="l-js-5c">彼于未来世　　住持诸法故</p>
  <p class="l-js-5c">我所说诸法　　常住无分别</p>
  <p class="l-js-5c">此即是菩提　　离此无别道</p>
  <p>尔时世尊说是法已。是时善思离车童子。于诸法中即便证得无生顺忍。既得证彼无生忍已。远离一切世间忧喜得大欢乐。即更飞腾上虚空中。离地高于七多罗树。</p>
  <p>尔时世尊。当于彼时即便微笑。而诸世尊。有如是法微笑之时。从其面门出种种光其光杂色。所谓青黄赤白红缥绿绀颇梨。彼之光明如是遍照无量无边诸佛世界。乃至有顶大梵天宫。照已还回至于佛所围绕三匝。绕已从于佛顶而入。当入之时此之大地。具足六种十八相动。动遍动等遍动。踊遍踊等遍踊。没遍没等遍没。震遍震等遍震。吼遍吼等遍吼。觉遍觉等遍觉。</p>
  <p>尔时上界虚空之中。天雨种种细栴檀末。沉水末香及天华雨。天诸种种微妙音声自然而作。此之三千大千世界清净庄严。犹如北方郁单越国。庄严华丽一种无殊。此之三千大千世界亦尔无异。</p>
  <p>尔时长老阿难比丘。从座而起整理衣服。偏袒右肩右膝著地。合掌向佛而白佛言。希有世尊。未审如来有何因缘微笑放光。诸佛世尊非无因缘而放光明。作是语已即便以偈。而白佛言。</p>
  <p class="l-js-7c">诸佛世间最胜尊　　微笑放光必有以</p>
  <p class="l-js-7c">利益之处愿尊说　　有此瑞相何因缘</p>
  <p class="l-js-5c">虚空天雨华　　供养世尊故</p>
  <p class="l-js-5c">欢喜皆歌啸　　称赞说此经</p>
  <p class="l-js-5c">三千世界中　　种种庄严净</p>
  <p class="l-js-5c">犹如郁单越　　光普照十方</p>
  <p class="l-js-5c">如昔诸世尊　　其中授记者</p>
  <p class="l-js-5c">佛出光照讫　　回入佛顶中</p>
  <p class="l-js-5c">世尊所放光　　其光种种色</p>
  <p class="l-js-5c">从佛面门出　　为我说此因</p>
  <p>尔时世尊。即以偈告长老阿难。作如是言。</p>
  <p class="l-js-5c">此童子善思　　宿植善根厚</p>
  <p class="l-js-5c">当于未来世　　成佛两足尊</p>
  <p>尔时世尊。说此偈已告阿难言。阿难。此之善思离车童子。从今已去供养恭敬亿那由他阿僧祇劫诸佛如来。承奉不违彼诸佛教。又复供养彼诸世尊。衣服汤药房舍卧具四事皆足。彼诸如来灭度之后供养舍利。以种种宝而用作塔其一一塔各各皆高百千由旬。于彼一切诸宝塔中安置舍利。以诸名香供养彼塔。复将一切华鬘校饰。一切诸宝一切诸幡。种种妙华及栴檀末沉水末等。而以散上。复将最妙种种音声以供养之。供养彼诸多陀阿伽度阿罗诃三藐三佛陀已。舍最后身而得作佛。名为净月多陀阿伽度阿罗诃三藐三佛陀。出现于世善逝世间解无上士调御丈夫天人师佛世尊。</p>
  <p>尔时世尊。欲为阿难及诸大众重宣此义。而说偈言。</p>
  <p class="l-js-5c">若满十方界　　诸宝妙珍奇</p>
  <p class="l-js-5c">布施佛世尊　　及诸菩萨众</p>
  <p class="l-js-5c">得闻此法相　　如大圣所宣</p>
  <p class="l-js-5c">校量财施功　　此福多于彼</p>
  <p>尔时长老舍利弗。闻佛世尊说此校量功德语已。即更以偈而白佛言。</p>
  <p class="l-js-5c">世尊说此经　　甚深最微妙</p>
  <p class="l-js-5c">而不说名字　　我等云何持</p>
  <p class="l-js-5c">此经典所明　　诸法皆平等</p>
  <p class="l-js-5c">无有得不得　　希有佛善说</p>
  <p class="l-js-5c">有漏及有为　　无漏无为法</p>
  <p class="l-js-5c">此经不分别　　世尊善巧说</p>
  <p class="l-js-5c">世间出世间　　世谛第一义</p>
  <p class="l-js-5c">二界无有异　　此经如是说</p>
  <p class="l-js-5c">佛所说诸行　　方便为众生</p>
  <p class="l-js-5c">真理皆悉无　　世尊金口说</p>
  <p class="l-js-5c">诸佛及诸法　　彼等一切无</p>
  <p class="l-js-5c">能所乘并空　　希有佛善说</p>
  <p class="l-js-5c">十方诸世尊　　所说诸法相</p>
  <p class="l-js-5c">彼等无真体　　此经如是行</p>
  <p class="l-js-5c">善哉大圣尊　　善哉最胜智</p>
  <p class="l-js-5c">此经名云何　　为我等解说</p>
  <p class="l-js-5c">智慧此语已　　今日决诸疑</p>
  <p class="l-js-5c">八功德相圆　　音声告于彼</p>
  <p class="l-js-5c">欲知此经者　　名为灌顶王</p>
  <p class="l-js-5c">虽言灌顶王　　灌顶亦无有</p>
  <p class="l-js-5c">能持此经者　　诸佛说彼人</p>
  <p class="l-js-5c">于天人世间　　当为如宝塔</p>
  <p class="l-js-5c">我说是经处　　听众有八千</p>
  <p class="l-js-5c">多种诸善根　　发无上道意</p>
  <p class="l-js-5c">彼等于来世　　决作无上尊</p>
  <p class="l-js-5c">得闻此妙经　　难思议福德</p>
  <p class="l-js-5c">止住安隐处　　甚深善根中</p>
  <p class="l-js-5c">彼乃如是能　　受持此经典</p>
  <p class="l-js-5c">系念专读诵　　此之灌顶王</p>
  <p class="l-js-5c">彼等人辈于　　诸法无疑惑</p>
  <p class="l-js-5c">此不说初忍　　第二忍亦无</p>
  <p class="l-js-5c">诸法相既空　　云何有说处</p>
  <p class="l-js-5c">若人受持此　　灌顶王经典</p>
  <p class="l-js-5c">彼作如是等　　诸法乘辩才</p>
  <p class="l-js-5c">若有智女人　　受持此经典</p>
  <p class="l-js-5c">速舍女杂秽　　罪业不净身</p>
  <p class="l-js-5c">一智一切知　　一切智一知</p>
  <p class="l-js-5c">此是持诸法　　此经中具说</p>
  <p class="l-js-5c">此经所说法　　入处如虚空</p>
  <p class="l-js-5c">我说此入道　　作诸法光明</p>
  <p class="l-js-5c">即知种种名　　处处有多种</p>
  <p class="l-js-5c">虽复说诸法　　彼法不可得</p>
  <p class="l-js-5c">所有无言体　　其相毕竟无</p>
  <p class="l-js-5c">知是诸法门　　是名受持法</p>
  <p class="l-js-5c">言无诸法者　　彼处有无无</p>
  <p class="l-js-5c">此是法体相　　名为陀罗尼</p>
  <p class="l-js-5c">若人欲无边　　一切光明照</p>
  <p class="l-js-5c">当持此经典　　善说灌顶王</p>
  <p class="l-js-5c">欲求法界边　　此中已说讫</p>
  <p class="l-js-5c">彼界不可得　　故名陀罗尼</p>
  <p class="l-js-5c">一切法甚深　　法者无得处</p>
  <p class="l-js-5c">既无法得处　　彼处无常无</p>
  <p class="l-js-5c">若成就辩才　　智深远无碍</p>
  <p class="l-js-5c">乃能知此义　　是经无所著</p>
  <p class="l-js-5c">如阿耨达龙　　于空中降雨</p>
  <p class="l-js-5c">彼无有心想　　名不可思议</p>
  <p class="l-js-5c">若欲广多宣　　种种辩才说</p>
  <p class="l-js-5c">依此经中学　　无倚一切法</p>
  <p class="l-js-5c">彼法无来处　　善说如此经</p>
  <p class="l-js-5c">诸法无有生　　如此经所说</p>
  <p class="l-js-5c">如日光明照　　彼光无处来</p>
  <p class="l-js-5c">此经如是明　　法光常充满</p>
  <p class="l-js-5c">来世善男子　　欲无尽辩才</p>
  <p class="l-js-5c">当学灌顶王　　善说此法本</p>
  <p class="l-js-5c">速得无碍辩　　甚深不思议</p>
  <p class="l-js-5c">若学灌顶王　　世多作利益</p>
  <p class="l-js-5c">若不修此法　　无上灌顶王</p>
  <p class="l-js-5c">彼人不受持　　如是无譬喻</p>
  <p class="l-js-5c">彼等四部众　　远我法行中</p>
  <p class="l-js-5c">不解此义人　　无义可能义</p>
  <p class="l-js-5c">若有四部众　　能行此行时</p>
  <p class="l-js-5c">无上诸法中　　即为世间眼</p>
  <p class="l-js-5c">如忉利宫殿　　显现高巍巍</p>
  <p class="l-js-5c">此经典亦然　　世间最为最</p>
  <p class="l-js-5c">如立须弥顶　　睹见世间人</p>
  <p class="l-js-5c">如是住此经　　观见一切法</p>
  <p class="l-js-5c">如人暗夜中　　秉高大火炬</p>
  <p class="l-js-5c">彼人所行处　　终无诸黑闇</p>
  <p class="l-js-5c">此经光所照　　明见一切法</p>
  <p class="l-js-5c">能持此经者　　彼无诸闇黑</p>
  <p class="l-js-5c">譬如日光焰　　一切处悉明</p>
  <p class="l-js-5c">此经典亦然　　能出多种法</p>
  <p class="l-js-5c">又如虚空月　　放光明流转</p>
  <p class="l-js-5c">如是此经典　　遍照十方界</p>
  <p class="l-js-5c">此印诸法印　　一切印中印</p>
  <p class="l-js-5c">故遣住此印　　为诸菩萨辈</p>
  <p class="l-js-5c">如欲印虚空　　本无亦不住</p>
  <p class="l-js-5c">虚空及与印　　此二是分别</p>
  <p class="l-js-5c">如是佛及法　　此经中所说</p>
  <p class="l-js-5c">诸佛不可说　　诸法亦复然</p>
  <p class="l-js-5c">如王舍命时　　殷勤善嘱授</p>
  <p class="l-js-5c">敕诸大臣等　　财付我诸子</p>
  <p class="l-js-5c">如是圣法身　　我昔修习得</p>
  <p class="l-js-5c">阿难汝来世　　付嘱诸菩萨</p>
  <p class="l-js-5c">我以说此经　　为诸菩萨辈</p>
  <p class="l-js-5c">能持是经者　　此人福甚多</p>
  <p class="l-js-5c">能信受此经　　依灌顶王说</p>
  <p class="l-js-5c">彼人若致疑　　我当不作佛</p>
  <p class="l-js-5c">人欲自在辩　　于诸法无碍</p>
  <p class="l-js-5c">应当学此经　　我善说灌顶</p>
  <p class="l-js-5c">世间说诸法　　彼是菩提道</p>
  <p class="l-js-5c">知已莫应怠　　此经当读诵</p>
  <p class="l-js-5c">彼等正信人　　于世间无惑</p>
  <p class="l-js-5c">既读诵此经　　复能为他说</p>
  <p class="l-js-5c">此是诸佛法　　为诸菩萨说</p>
  <p class="l-js-5c">得闻此经已　　甚深难思议</p>
  <p class="l-js-5c">当说此经时　　十方一切佛</p>
  <p class="l-js-5c">微笑放光明　　各言善说此</p>
  <p class="l-js-5c">竖立大胜幢　　法幢不思议</p>
  <p class="l-js-5c">此经四句偈　　为大众演说</p>
  <p class="l-js-5c">巧行多方便　　不思议法中</p>
  <p class="l-js-5c">能持此经者　　兼复为他说</p>
  <p class="l-js-5c">彼人共佛语　　证法无上尊</p>
  <p class="l-js-5c">能持此经者　　不思议灌顶</p>
  <p>尔时世尊说此偈报舍利弗已。复更重告长老阿难作如是言。阿难。若有比丘或比丘尼诸优婆塞及优婆夷。于当来世有能信心听此经典受持读诵。彼人当得最大福德。其福德聚不可称量无有边际。譬如空界。无有人能量知边际。如是如是。长老阿难。此法本中有能受持一四句偈。或自读诵或为他说。彼人所得功德善根。亦不可量亦不可说无有边际。</p>
  <p>尔时世尊欲为阿难及诸大众重宣此义。而说偈言。</p>
  <p class="l-js-5c">若能读诵此　　无边方便身</p>
  <p class="l-js-5c">利益多众生　　灌顶王怜愍</p>
  <p class="l-js-5c">假使我今说　　虚空可度量</p>
  <p class="l-js-5c">欲比校斯经　　不可得穷尽</p>
  <p class="l-js-5c">十方一切佛　　世中无上尊</p>
  <p class="l-js-5c">若受持此经　　悉皆供养彼</p>
  <p class="l-js-5c">十方一切佛　　断生死法王</p>
  <p class="l-js-5c">能持此经人　　名已供养彼</p>
  <p class="l-js-5c">十方诸世界　　除断十恶根</p>
  <p class="l-js-5c">闻此经典人　　能供彼诸圣</p>
  <p class="l-js-5c">我未来诸佛　　及过去如来</p>
  <p class="l-js-5c">现在十方中　　两足尊无上</p>
  <p class="l-js-5c">能作师子吼　　彼悉供养之</p>
  <p class="l-js-5c">能受持此经　　诸佛所宣说</p>
  <p class="l-js-5c">持资财供养　　此非正智人</p>
  <p class="l-js-5c">若能持此经　　供养中为最</p>
  <p class="l-js-5c">一切十方界　　满七宝行檀</p>
  <p class="l-js-5c">以供诸世尊　　劣持此经福</p>
  <p class="l-js-5c">若学此经典　　一如灌顶王</p>
  <p class="l-js-5c">此敬诸如来　　真实如中显</p>
  <p class="l-js-5c">我所说诸法　　诸佛不可得</p>
  <p class="l-js-5c">彼闻不惊怖　　即是供世尊</p>
  <p class="l-js-5c">此供养甚深　　世间无解者</p>
  <p class="l-js-5c">不取及不舍　　此供养最胜</p>
  <p class="l-js-5c">诸佛及诸法　　一切不取舍</p>
  <p class="l-js-5c">此供养最胜　　诸佛世尊叹</p>
  <p class="l-js-5c">往昔定光佛　　我供养此法</p>
  <p class="l-js-5c">此供最为胜　　为诸菩萨说</p>
  <p class="l-js-5c">于时彼佛边　　我持此供养</p>
  <p class="l-js-5c">彼佛授我记　　汝当得作佛</p>
  <p class="l-js-5c">若当欲作佛　　复为众生最</p>
  <p class="l-js-5c">应成就此路　　是名供养佛</p>
  <p class="l-js-5c">我如是供养　　今得成佛道</p>
  <p class="l-js-5c">洞达一切法　　堪受天人供</p>
  <p class="l-js-5c">所有诸佛法　　世间无上尊</p>
  <p class="l-js-5c">乘此最胜供　　诸供养中最</p>
  <p class="l-js-5c">证于佛境界　　智慧不思议</p>
  <p class="l-js-5c">能作师子吼　　如我今无畏</p>
  <p class="l-js-5c">作师子吼已　　得诸法自在</p>
  <p class="l-js-5c">解脱众生辈　　入无漏涅槃</p>
  <p>尔时世尊说此经已。善思童子及毗耶离。一切大众天龙夜叉乾闼婆阿修罗人非人等。闻佛所说皆悉信受。欢喜奉行。</p>
</body></html>