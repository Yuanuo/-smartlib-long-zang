<!DOCTYPE html>
<html>
<head>
  <meta charset="utf-8"/>
  <meta name="author" content="阇那崛多/隋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>善思童子经卷上</title>
</head>
<body>
  <h1 class="head">善思童子经卷上</h1>
  <p>如是我闻。一时婆伽婆住毗耶离城。在庵婆罗波梨园内。与诸声闻八千比丘一万菩萨。如是大众一切悉皆变化形服作诸天身。尔时世尊于晨朝时著衣持钵。将此化众前后围绕。入毗耶离大城之中次第乞食。渐渐行至毗摩罗诘离车之家。当于是时毗摩罗诘离车家内。有一童子名曰善思。是时善思在于自家重阁之上奶母抱持。时彼童子手中秉执一茎莲华玩弄嬉戏。而彼童子以其宿植众善所熏。又佛世尊神通力故。令此童子忽然以偈白其奶母。作如是言。</p>
  <p class="l-js-5c">今有响微妙　　翳诸音乐声</p>
  <p class="l-js-5c">愿奶放我身　　舍置于楼上</p>
  <p class="l-js-5c">而此光明照　　决是大丈夫</p>
  <p class="l-js-5c">右足跨于阃　　欲入此城门</p>
  <p class="l-js-5c">微妙令意喜　　诸鸟鸣唤声</p>
  <p class="l-js-5c">我耳未曾闻　　诸鸟如是唱</p>
  <p class="l-js-5c">决定是调御　　为利益世间</p>
  <p class="l-js-5c">右足跨于阃　　欲入此城门</p>
  <p class="l-js-5c">如服诸璎珞　　遍体震鸣声</p>
  <p class="l-js-5c">其响妙铿锵　　闻者皆欢喜</p>
  <p class="l-js-5c">决定千轮足　　威神庄严身</p>
  <p class="l-js-5c">右足跨于阃　　欲入此城门</p>
  <p class="l-js-5c">犹彼大地震　　亦如打铜钟</p>
  <p class="l-js-5c">诸如是等声　　无有不闻者</p>
  <p class="l-js-5c">决定彼人日　　大圣之身光</p>
  <p class="l-js-5c">欲入此大城　　令众生无畏</p>
  <p class="l-js-5c">如诸林树木　　种种华庄严</p>
  <p class="l-js-5c">各闻微妙音　　众生随所乐</p>
  <p class="l-js-5c">决定善安住　　与愿大龙王</p>
  <p class="l-js-5c">右足跨于阃　　欲入此城门</p>
  <p class="l-js-5c">如虚空光照　　大地普皆明</p>
  <p class="l-js-5c">日彩曀不彰　　此世尊金色</p>
  <p class="l-js-5c">决定喜观察　　大威放焰光</p>
  <p class="l-js-5c">右足跨于阃　　欲入此城门</p>
  <p class="l-js-5c">阿奶今观此　　天众在虚空</p>
  <p class="l-js-5c">欢喜歌啸声　　弄诸衣服等</p>
  <p class="l-js-5c">决定利益世　　最胜诸众生</p>
  <p class="l-js-5c">右足跨于阃　　欲入此城门</p>
  <p class="l-js-5c">今此大城内　　相向起慈心</p>
  <p class="l-js-5c">各各共喜欢　　如父母爱子</p>
  <p class="l-js-5c">决定大福聚　　众德庄严身</p>
  <p class="l-js-5c">右足跨于阃　　欲入此城门</p>
  <p class="l-js-5c">又男夫妇女　　将种种香花</p>
  <p class="l-js-5c">满掬四面飘　　心生大欢喜</p>
  <p class="l-js-5c">决定大自在　　福德华庄严</p>
  <p class="l-js-5c">右足跨于阃　　欲入此城门</p>
  <p class="l-js-5c">天人华所散　　悉遍满虚空</p>
  <p class="l-js-5c">处处雨众香　　微妙甚可喜</p>
  <p class="l-js-5c">决定世善逝　　大福慧入城</p>
  <p class="l-js-5c">为利益众生　　所以今来到</p>
  <p>尔时善思怀抱奶母。闻其童子自口所说如此偈已。心生恐怖身毛悉竖。支节战掉不能自持。安彼童子于楼阁上置已。即作如是思惟。此子何也。为天为龙为是夜叉。为是罗刹为鸠盘茶。为毗舍遮为紧陀罗。或复为是摩睺罗伽。如此之言非是世间婴孩所说。时彼奶母即一定住不敢动移。亦不起行不敢大语。细喘低头默然察听。</p>
  <p>尔时世尊渐渐行近善思离车童子之家。入彼街巷至于其家门前止住。而是善思离车童子。遥见世尊在于阁下。见已即便从高楼上投身向佛。是时善思离车童子。以佛神力在于空中嶷然而住。即以偈颂而白佛言。</p>
  <p class="l-js-5c">世尊住智中　　最胜者住此</p>
  <p class="l-js-5c">利诸众生故　　愿受我莲花</p>
  <p>尔时世尊即还以偈。报于善思离车童子。作如是言。</p>
  <p class="l-js-5c">我所住实际　　非众生境界</p>
  <p class="l-js-5c">彼际无所有　　是际如实相</p>
  <p>尔时世尊说是语已。离车童子复更以偈。而白佛言。</p>
  <p class="l-js-5c">世尊云何住　　于此真实际</p>
  <p class="l-js-5c">此际既无有　　无有何所住</p>
  <p>尔时善思离车童子说是语已。佛复以偈而更报言。</p>
  <p class="l-js-5c">如际实际者　　彼际是如来</p>
  <p class="l-js-5c">如彼实际住　　我住彼亦然</p>
  <p class="l-js-5c">如实际诸佛　　其体一无殊</p>
  <p class="l-js-5c">如彼真实际　　我作如是住</p>
  <p>尔时世尊说是语已。善思童子复更以偈。重白佛言。</p>
  <p class="l-js-5c">非际际非际　　此际有何相</p>
  <p class="l-js-5c">作何等方便　　得名为实相</p>
  <p>尔时善思离车童子说是语已。佛复以偈。而更报言。</p>
  <p class="l-js-5c">不可执际际　　故言为实际</p>
  <p class="l-js-5c">彼际如虚空　　虚空亦无相</p>
  <p>尔时世尊说是语已。善思童子还更以偈白于佛言。</p>
  <p class="l-js-5c">希有真实处　　住处最上住</p>
  <p class="l-js-5c">愿众生住此　　如诸佛所住</p>
  <p>尔时善思离车童子说此偈已。一心合掌而白佛言。惟愿世尊。慈愍我故受此莲华。尔时世尊为欲怜愍善思离车孩童子故受彼莲华。佛受华已。是时善思离车童子。欢喜踊跃发是愿言。籍此善根我于来世。若当证得阿耨多罗三藐三菩提已。如今世尊。为于一切众生说法。然其法中诸凡夫法及阿罗汉。一切圣法皆不可得。尔时长老舍利弗同在集会闻是语已。于大众中即问善思离车童子作如是言。离车童子。汝向所言我当证彼如是法已。为诸众生说于彼法。云何说法彼法云何。尔时善思离车童子。即以偈答舍利弗言。</p>
  <p class="l-js-5c">彼法无有佛　　及诸声闻得</p>
  <p class="l-js-5c">我当证是法　　为诸众生说</p>
  <p class="l-js-5c">彼法无处所　　亦复无去来</p>
  <p class="l-js-5c">智者如是知　　法之本体性</p>
  <p class="l-js-5c">过去一切佛　　现在无上尊</p>
  <p class="l-js-5c">无不如是知　　入无余寂灭</p>
  <p class="l-js-5c">彼中无法界　　众生界亦无</p>
  <p class="l-js-5c">如是之边际　　世间无入者</p>
  <p class="l-js-5c">法界惟名字　　字从分别生</p>
  <p class="l-js-5c">分别无分别　　究竟不可得</p>
  <p>尔时长老富娄那弥多罗尼子。即于众中还以偈问善思童子。作如是言。</p>
  <p class="l-js-5c">童子汝云何　　能学解此法</p>
  <p class="l-js-5c">甚深无譬喻　　诸智者所迷</p>
  <p class="l-js-5c">汝今身未行　　已作如是辩</p>
  <p class="l-js-5c">能对最第一　　智慧大声闻</p>
  <p class="l-js-5c">汝体如真金　　遍皆巧知解</p>
  <p class="l-js-5c">显赫此城巷　　如月处虚空</p>
  <p>尔时善思离车童子即还以偈。答于长老富娄那弥多罗尼子。作如是言。</p>
  <p class="l-js-5c">尊者今言生　　此生无有处</p>
  <p class="l-js-5c">诸法无生故　　当生此是何</p>
  <p class="l-js-5c">诸法既无生　　何者名真体</p>
  <p class="l-js-5c">此我说本性　　一切诸法无</p>
  <p class="l-js-5c">法及法本性　　二俱不可得</p>
  <p class="l-js-5c">二既不可得　　此法诸佛说</p>
  <p class="l-js-5c">是名最上轮　　鹿苑中前转</p>
  <p class="l-js-5c">虚空搦拳已　　令觉多声闻</p>
  <p class="l-js-5c">唯鸣于法声　　众生多诳惑</p>
  <p class="l-js-5c">乘方便及者　　当说如真实</p>
  <p class="l-js-5c">言生及死者　　是名凡夫境</p>
  <p class="l-js-5c">此之颠倒见　　富娄那未尽</p>
  <p class="l-js-5c">生死及彼此　　世间人言语</p>
  <p class="l-js-5c">无言语法中　　假以语言说</p>
  <p>尔时长老富娄那弥多罗尼子。闻此偈已欢喜称赞。即便白佛作如是言。希有婆伽婆。希有修伽陀。此之善思离车童子。乃有如是甚深智慧难可度量。是时佛告富娄那言。如是如是。汝富娄那如汝所说。</p>
  <p>尔时世尊。问于善思离车童子作如是言。善思童子。汝今欲为何谁证于阿耨多罗三藐三菩提。是时善思离车童子。即以偈颂而答佛言。</p>
  <p class="l-js-5c">佛最胜世尊　　知而故问我</p>
  <p class="l-js-5c">欲为谁著铠　　今当真实宣</p>
  <p class="l-js-5c">我无所为人　　亦无著铠者</p>
  <p class="l-js-5c">甚深上法中　　无受化众生</p>
  <p class="l-js-5c">众生非众生　　一切皆无有</p>
  <p class="l-js-5c">此处不迷惑　　彼名为世尊</p>
  <p class="l-js-5c">如是生解法　　如实际常处</p>
  <p class="l-js-5c">非一非无异　　此甚深最上</p>
  <p class="l-js-5c">我当令觉众　　彼众生亦无</p>
  <p class="l-js-5c">众生体既无　　彼中何有智</p>
  <p class="l-js-5c">智慧及众生　　性毕竟非有</p>
  <p class="l-js-5c">若能如是解　　彼名世智人</p>
  <p>尔时善思离车童子。说是偈已而白佛言。大圣世尊。我若当来自觉了知如是法已。为诸众生作如是说。是时长老阿难比丘。于大众中即从座起而白佛言。世尊。希有婆伽婆。希有修伽陀。此之善思离车童子乃能如是宣说甚深微妙法句。不染著句无倚著句。此深法中天人世间恐怖迷没。世尊。如是实性甚深法中谁不欲行。惟有昔于甚深法中有因缘者乃能生信。尔时阿难欲重宣此义。而说偈言。</p>
  <p class="l-js-5c">犹如聚真金　　遥观妙显赫</p>
  <p class="l-js-5c">此善思童子　　处在大众中</p>
  <p class="l-js-5c">譬如须弥山　　安住于海内</p>
  <p class="l-js-5c">如是善说法　　弥覆此世间</p>
  <p class="l-js-5c">无有及非无　　善思童子说</p>
  <p class="l-js-5c">如是彼实际　　实际亦空无</p>
  <p class="l-js-5c">汝今说此时　　不曾生恐怖</p>
  <p class="l-js-5c">善思汝如是　　我云何得知</p>
  <p>尔时善思离车童子闻是语已。即还以偈报阿难言。</p>
  <p class="l-js-5c">我已誓舍身　　著此无为铠</p>
  <p class="l-js-5c">无望故求道　　多闻如是知</p>
  <p class="l-js-5c">为五欲所迷　　堕于可畏狱</p>
  <p class="l-js-5c">今见无上尊　　我云何不喜</p>
  <p class="l-js-5c">世尊大慈愍　　化度诸众生</p>
  <p class="l-js-5c">我身不坠伤　　今在佛前住</p>
  <p class="l-js-5c">虚空及我体　　此二悉是无</p>
  <p class="l-js-5c">身及空既无　　云何当畏坏</p>
  <p class="l-js-5c">佛身及空体　　真实不可分</p>
  <p class="l-js-5c">能有此忍心　　彼中无怖畏</p>
  <p class="l-js-5c">虚空及大地　　真如中悉无</p>
  <p class="l-js-5c">我今真实知　　是故无恐怖</p>
  <p class="l-js-5c">虚空遍大地　　毕竟不可得</p>
  <p class="l-js-5c">无真无生故　　真实无惊畏</p>
  <p class="l-js-5c">虚空无有高　　下处亦无有</p>
  <p class="l-js-5c">如是法知者　　彼无虚可惊</p>
  <p>尔时善思离车童子说是偈已。佛即问言。善思童子。汝不畏耶。是时善思即答佛言。善哉世尊。我实无畏。佛复更问善思童子。汝不恐耶。善思答言。善哉世尊。我实无恐。佛复问言。善思童子。汝不怖耶。善思答言。善哉世尊。我实不怖。</p>
  <p>尔时世尊赞善思言。善哉善哉。善思离车。真实善哉。汝今乃能如是不畏不恐不怖。佛因此事即为善思。而说偈言。</p>
  <p class="l-js-5c">有有故怖生　　彼有不可得</p>
  <p class="l-js-5c">能定此忍者　　彼即近菩提</p>
  <p class="l-js-5c">取相言众生　　而众生无有</p>
  <p class="l-js-5c">能如是了达　　彼即住真乘</p>
  <p class="l-js-5c">菩提无得人　　不得得不得</p>
  <p class="l-js-5c">离此得不得　　恐怖心则无</p>
  <p class="l-js-5c">若能如是知　　有无皆不住</p>
  <p class="l-js-5c">善思汝当识　　此路趣菩提</p>
  <p>尔时世尊说此偈已。复告善思作如是言。善思童子。是故菩萨摩诃萨等。若欲速疾安乐得成阿耨多罗三藐三菩提者。当应须念常相乐相我相净相。及众生相寿命养育福伽罗相。此相即是阿耨多罗三藐三菩提真正直路。善思童子。我于往昔发心行于菩萨行时。常念此路。以是义故我乘此路得至菩提。然其此路无有一法而可得者。此即是我无上菩提。</p>
  <p>尔时世尊欲重宣此义。而说偈言。</p>
  <p class="l-js-5c">我虽说常相　　其常非是有</p>
  <p class="l-js-5c">既知无有常　　即无有诤竞</p>
  <p class="l-js-5c">有著乐相者　　乐亦无真实</p>
  <p class="l-js-5c">此是颠倒见　　分别福伽罗</p>
  <p class="l-js-5c">若知诸法真　　各各无集处</p>
  <p class="l-js-5c">彼等不作相　　命及福伽罗</p>
  <p class="l-js-5c">路非是菩提　　非路亦复尔</p>
  <p class="l-js-5c">我说此本性　　诸法无处所</p>
  <p class="l-js-5c">本性及众物　　智者不分别</p>
  <p class="l-js-5c">善思汝当知　　此路向菩提</p>
  <p class="l-js-5c">若著如是路　　彼佛非行道</p>
  <p class="l-js-5c">若著有相者　　彼不知诸法</p>
  <p class="l-js-5c">亦不能乘乘　　诸佛所怜愍</p>
  <p class="l-js-5c">无有人能行　　此寂甚深处</p>
  <p class="l-js-5c">一切处无物　　彼物不可物</p>
  <p class="l-js-5c">既无有物故　　彼乐无处生</p>
  <p class="l-js-5c">诸乐及诸苦　　此路如虚空</p>
  <p class="l-js-5c">能得如是觉　　彼心得解脱</p>
  <p class="l-js-5c">我虽说我相　　此法亦无有</p>
  <p class="l-js-5c">既无有我所　　亦复无有智</p>
  <p class="l-js-5c">既无有智知　　此即智境界</p>
  <p class="l-js-5c">寿命分别有　　其相毕竟空</p>
  <p class="l-js-5c">无有言知者　　小智即迷惑</p>
  <p class="l-js-5c">我相及寿命　　本性非是有</p>
  <p class="l-js-5c">本性及诸物　　此愚痴境界</p>
  <p class="l-js-5c">彼等不能近　　不思议佛乘</p>
  <p class="l-js-5c">不闻深经典　　复不读诵持</p>
  <p class="l-js-5c">此经典不说　　无有诸法相</p>
  <p class="l-js-5c">我不得诸法　　说处亦复无</p>
  <p class="l-js-5c">我昔坐道场　　无一智可证</p>
  <p class="l-js-5c">此智我如是　　菩提不可得</p>
  <p class="l-js-5c">菩提及道场　　此二无证者</p>
  <p class="l-js-5c">凡夫辈分别　　诸佛说诸法</p>
  <p class="l-js-5c">此是假名字　　诸佛甚深处</p>
  <p class="l-js-5c">甚深及诸佛　　此是魔境界</p>
  <p class="l-js-5c">不闻此经典　　佛世尊所说</p>
  <p class="l-js-5c">彼等不知味　　诸法利益处</p>
  <p class="l-js-5c">菩萨行苦行　　其行无知故</p>
  <p class="l-js-5c">言佛及菩提　　此二不可见</p>
  <p class="l-js-5c">如是思惟已　　妄言诸佛说</p>
  <p class="l-js-5c">称有诸境界　　倚之而生著</p>
  <p class="l-js-5c">既有染著处　　彼等不见我</p>
  <p class="l-js-5c">若有诸众生　　成就甚深智</p>
  <p class="l-js-5c">彼等大唱说　　诸佛不思议</p>
  <p class="l-js-5c">是故汝善思　　欲知甚深法</p>
  <p class="l-js-5c">精勤当用心　　即知法真实</p>
  <p class="l-js-5c">彼法实无碍　　故名为甚深</p>
  <p class="l-js-5c">如是说之时　　名为不可得</p>
  <p class="l-js-5c">众生颠倒见　　此非彼境界</p>
  <p class="l-js-5c">非以禅定求　　可知真实义</p>
  <p class="l-js-5c">三昧非三昧　　空中不可得</p>
  <p class="l-js-5c">此非智境界　　无智亦复然</p>
  <p class="l-js-5c">虽令觉彼际　　亦非智境界</p>
  <p class="l-js-5c">此法从缘有　　甚深即能入</p>
  <p class="l-js-5c">若有乐寂静　　则无有彼此</p>
  <p class="l-js-5c">若心能信乐　　正说此经处</p>
  <p class="l-js-5c">彼非一佛边　　昔种诸善根</p>
  <p class="l-js-5c">于多诸佛所　　乃能受持此</p>
  <p>尔时世尊说此偈已。复告善思离车童子作如是言。善思童子。以是义故。诸大菩萨摩诃萨等。一切应当著如是铠。于世间中所有恐怖惊畏之处。应于彼中不生惊畏恐怖之意。发于此心如是著铠。是时善思即白佛言。大圣世尊。我信如是而世间中所不信处。</p>
  <p>尔时世尊复告善思童子。有诸菩萨摩诃萨等行于甚深。有如是相有如是瑞有如是形。彼等一切诸善丈夫。观于世间无有诸法可优劣者。既见一切诸法平等无有优劣。如是知已而心不畏不怖不惊。</p>
  <p>断一切诸法如是知已而不惊。不断一切诸法如是知已而不怖。</p>
  <p>有一切诸法如是知已而不惊。无一切诸法如是知已而不畏。</p>
  <p>聚一切诸法如是知已而不惊。散一切诸法如是知已而不畏。</p>
  <p>和合一切诸法如是知已而不惊。不和合一切诸法如是知已而不畏。</p>
  <p>嫌一切诸法如是知已而不惊。不嫌一切诸法如是知已而不畏。</p>
  <p>思念一切诸法如是知已而不惊。不思念一切诸法如是知已而不畏。</p>
  <p>造作一切诸法如是知已而不惊。不造作一切诸法如是知已而不畏。</p>
  <p>境界一切诸法如是知已而不惊。非境界一切诸法如是知已而不畏。</p>
  <p>欢喜一切诸法如是知已而不惊。非欢喜一切诸法如是知已而不畏。</p>
  <p>世谛一切诸法如是知已而不惊。非世谛一切诸法如是知已而不畏。</p>
  <p>寂静一切诸法如是知已而不惊。非寂静一切诸法如是知已而不畏。</p>
  <p>解一切诸法如是知已而不惊。不解一切诸法如是知已而不畏。</p>
  <p>持戒一切诸法如是知已而不惊。破戒一切诸法如是知已而不畏。</p>
  <p>明一切诸法如是知已而不惊。无明一切诸法如是知已而不畏。</p>
  <p>有名一切诸法如是知已而不惊。无名一切诸法如是知已而不畏。</p>
  <p>一切法出如是知已而不惊。一切法不出如是知已而不畏。</p>
  <p>一切法怖如是知已而不惊。一切法不怖如是知已而不畏。</p>
  <p>一切法生如是知已而不惊。一切法不生如是知已而不畏。</p>
  <p>一切法死如是知已而不惊。一切法不死如是知已而不畏。</p>
  <p>一切法菩提如是知已而不惊。一切法非菩提如是知已而不畏。</p>
  <p>一切法涅槃如是知已而不惊。一切法非涅槃如是知已而不畏。能作如是说法之时。是名菩萨不畏不惊不恐不怖。</p>
  <p>尔时世尊说是语已。欲为善思重宣此义。而说偈言。</p>
  <p class="l-js-5c">一切法无有　　真如不迷惑</p>
  <p class="l-js-5c">诸法无有故　　彼相即寂灭</p>
  <p class="l-js-5c">诸法无优劣　　此彼悉皆无</p>
  <p class="l-js-5c">一切法无故　　真实亦复无</p>
  <p class="l-js-5c">诸法有优劣　　此彼亦各无</p>
  <p class="l-js-5c">诸法既悉空　　则无有诤竞</p>
  <p class="l-js-5c">一切法既无　　本性何有性</p>
  <p class="l-js-5c">其性无有故　　云何有坏灭</p>
  <p class="l-js-5c">诸法有断耶　　智者无此念</p>
  <p class="l-js-5c">但假有断名　　求断处不得</p>
  <p class="l-js-5c">欲断一切法　　微细求觅无</p>
  <p class="l-js-5c">毫末及众多　　诸法皆无有</p>
  <p class="l-js-5c">诸法无有者　　此亦是言说</p>
  <p class="l-js-5c">彼中如是无　　但有中示现</p>
  <p class="l-js-5c">一切法无形　　但有相中现</p>
  <p class="l-js-5c">有有及无有　　一切皆假名</p>
  <p class="l-js-5c">一切法有合　　示现不合者</p>
  <p class="l-js-5c">真如无合故　　毕竟无有物</p>
  <p class="l-js-5c">诸法无和合　　无作无灭者</p>
  <p class="l-js-5c">如是亦不得　　诸法各各无</p>
  <p class="l-js-5c">诸法不可得　　彼等前际无</p>
  <p class="l-js-5c">本际既无故　　故名为实际</p>
  <p class="l-js-5c">一切法欢喜　　欢喜不可得</p>
  <p class="l-js-5c">既无有诸法　　彼亦不可说</p>
  <p class="l-js-5c">诸法无欢喜　　彼等二皆无</p>
  <p class="l-js-5c">真如中无物　　此是甚深相</p>
  <p class="l-js-5c">一切法无嫌　　真如中无我</p>
  <p class="l-js-5c">真如无有故　　彼无有嫌处</p>
  <p class="l-js-5c">涅槃无赞叹　　彼法不可得</p>
  <p class="l-js-5c">诸法无有故　　故名为涅槃</p>
  <p class="l-js-5c">诸法无明者　　真如中示现</p>
  <p class="l-js-5c">此是假名说　　是故名为思</p>
  <p class="l-js-5c">诸法无思者　　此法无定处</p>
  <p class="l-js-5c">是故无众生　　此是诸法体</p>
  <p class="l-js-5c">一切法如幻　　彼幻不可得</p>
  <p class="l-js-5c">诸法不得故　　说有为诸行</p>
  <p class="l-js-5c">诸法既无为　　此彼真如体</p>
  <p class="l-js-5c">无有诸法处　　故言无有边</p>
  <p class="l-js-5c">虽言有境界　　境界实无有</p>
  <p class="l-js-5c">而凡夫所说　　故名为境界</p>
  <p class="l-js-5c">诸境界虚妄　　故说无境界</p>
  <p class="l-js-5c">说无有境界　　是境界真相</p>
  <p class="l-js-5c">言一切法体　　彼等无有数</p>
  <p class="l-js-5c">彼等既无有　　寂定汝等知</p>
  <p class="l-js-5c">无得言有得　　示现有得处</p>
  <p class="l-js-5c">得无得之处　　示现故有得</p>
  <p class="l-js-5c">彼处无持戒　　及破戒亦无</p>
  <p class="l-js-5c">无行及无戒　　如是诸法相</p>
  <p class="l-js-5c">一切法悉无　　故名为无明</p>
  <p class="l-js-5c">无有诸法故　　汝当知是明</p>
  <p class="l-js-5c">诸法名字者　　彼名实无有</p>
  <p class="l-js-5c">既无有法名　　当知是涅槃</p>
  <p class="l-js-5c">说有受名者　　以受故示现</p>
  <p class="l-js-5c">是处无有受　　故言受示现</p>
  <p class="l-js-5c">无有为有相　　示现名为有</p>
  <p class="l-js-5c">诸法中离有　　故言常无有</p>
  <p class="l-js-5c">如见幻华已　　愚痴言有相</p>
  <p class="l-js-5c">有有无有知　　是处智无惑</p>
  <p class="l-js-5c">法生处不知　　此二不可得</p>
  <p class="l-js-5c">愚痴人故言　　说此为生处</p>
  <p class="l-js-5c">诸法若有生　　应说当有死</p>
  <p class="l-js-5c">生处及死处　　此二不可得</p>
  <p class="l-js-5c">一切法皆空　　诸法不可得</p>
  <p class="l-js-5c">善思汝当知　　我说如是法</p>
  <p class="l-js-5c">菩提不可作　　是处作者无</p>
  <p class="l-js-5c">若当得菩提　　应即见三界</p>
  <p class="l-js-5c">若分别菩提　　彼不行菩提</p>
  <p class="l-js-5c">行行及菩提　　彼等无分别</p>
  <p class="l-js-5c">一切有真实　　真实无有处</p>
  <p class="l-js-5c">真实无得故　　此是涅槃相</p>
  <p class="l-js-5c">毕竟无出者　　彼无处可得</p>
  <p class="l-js-5c">无有诸物故　　不灭复不灭</p>
  <p class="l-js-5c">若能知此义　　诸法无真实</p>
  <p class="l-js-5c">彼等无可生　　即不相诤竞</p>
  <p class="l-js-5c">说此甚深法　　若无恐怖时</p>
  <p class="l-js-5c">汝应知彼人　　真实是菩萨</p>
  <p>尔时世尊说此语已。善思童子复更以偈。重白佛言。</p>
  <p class="l-js-5c">世尊利益我　　出现于世间</p>
  <p class="l-js-5c">说此法相时　　我无有疑惑</p>
  <p class="l-js-5c">今者具足满　　佛出不思议</p>
  <p class="l-js-5c">我诸见网薄　　今得脱魔网</p>
  <p class="l-js-5c">我已断生死　　已住道场内</p>
  <p class="l-js-5c">如来说相时　　断除我疑结</p>
  <p class="l-js-5c">为我说得处　　摧灭诸见等</p>
  <p class="l-js-5c">无畏益世间　　善去我心垢</p>
</body></html>