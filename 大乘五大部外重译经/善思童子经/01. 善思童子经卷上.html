<!doctype html>
<html id="z3IBTmjPE" data-ver="504">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">善思童子经卷上</h1>
  <p id="a2">如是我闻。<a id="a-3"></a>一时婆伽婆住毗耶离城。<a id="a-4"></a>在庵婆罗波梨园内。<a id="a-5"></a>与诸声闻八千比丘一万菩萨。<a id="a-6"></a>如是大众一切悉皆变化形服作诸天身。<a id="a-7"></a>尔时世尊于晨朝时着衣持钵。<a id="a-8"></a>将此化众前后围绕。<a id="a-9"></a>入毗耶离大城之中次第乞食。<a id="a-A"></a>渐渐行至毗摩罗诘离车之家。<a id="a-B"></a>当于是时毗摩罗诘离车家内。<a id="a-C"></a>有一童子名曰善思。<a id="a-D"></a>是时善思在于自家重阁之上奶母抱持。<a id="a-E"></a>时彼童子手中秉执一茎莲华玩弄嬉戏。<a id="a-F"></a>而彼童子以其宿植众善所熏。<a id="a-G"></a>又佛世尊神通力故。<a id="a-H"></a>令此童子忽然以偈白其奶母。<a id="a-I"></a>作如是言。</p>
  <p id="aJ">今有响微妙　　翳诸音乐声</p>
  <p id="aK">愿奶放我身　　舍置于楼上</p>
  <p id="aL">而此光明照　　决是大丈夫</p>
  <p id="aM">右足跨于阃　　欲入此城门</p>
  <p id="aN">微妙令意喜　　诸鸟鸣唤声</p>
  <p id="aO">我耳未曾闻　　诸鸟如是唱</p>
  <p id="aP">决定是调御　　为利益世间</p>
  <p id="aQ">右足跨于阃　　欲入此城门</p>
  <p id="aR">如服诸璎珞　　遍体震鸣声</p>
  <p id="aS">其响妙铿锵　　闻者皆欢喜</p>
  <p id="aT">决定千轮足　　威神庄严身</p>
  <p id="aU">右足跨于阃　　欲入此城门</p>
  <p id="aV">犹彼大地震　　亦如打铜钟</p>
  <p id="aW">诸如是等声　　无有不闻者</p>
  <p id="aX">决定彼人日　　大圣之身光</p>
  <p id="aY">欲入此大城　　令众生无畏</p>
  <p id="aZ">如诸林树木　　种种华庄严</p>
  <p id="aa">各闻微妙音　　众生随所乐</p>
  <p id="ab">决定善安住　　与愿大龙王</p>
  <p id="ac">右足跨于阃　　欲入此城门</p>
  <p id="ad">如虚空光照　　大地普皆明</p>
  <p id="ae">日彩曀不彰　　此世尊金色</p>
  <p id="af">决定喜观察　　大威放焰光</p>
  <p id="ag">右足跨于阃　　欲入此城门</p>
  <p id="ah">阿奶今观此　　天众在虚空</p>
  <p id="ai">欢喜歌啸声　　弄诸衣服等</p>
  <p id="aj">决定利益世　　最胜诸众生</p>
  <p id="ak">右足跨于阃　　欲入此城门</p>
  <p id="al">今此大城内　　相向起慈心</p>
  <p id="am">各各共喜欢　　如父母爱子</p>
  <p id="an">决定大福聚　　众德庄严身</p>
  <p id="ao">右足跨于阃　　欲入此城门</p>
  <p id="ap">又男夫妇女　　将种种香花</p>
  <p id="aq">满掬四面飘　　心生大欢喜</p>
  <p id="ar">决定大自在　　福德华庄严</p>
  <p id="as">右足跨于阃　　欲入此城门</p>
  <p id="at">天人华所散　　悉遍满虚空</p>
  <p id="au">处处雨众香　　微妙甚可喜</p>
  <p id="av">决定世善逝　　大福慧入城</p>
  <p id="aw">为利益众生　　所以今来到</p>
  <p id="ax">尔时善思怀抱奶母。<a id="a-y"></a>闻其童子自口所说如此偈已。<a id="a-z"></a>心生恐怖身毛悉竖。<a id="a-10"></a>支节战掉不能自持。<a id="a-11"></a>安彼童子于楼阁上置已。<a id="a-12"></a>即作如是思惟。<a id="a-13"></a>此子何也。<a id="a-14"></a>为天为龙为是夜叉。<a id="a-15"></a>为是罗刹为鸠槃茶。<a id="a-16"></a>为毗舍遮为紧陀罗。<a id="a-17"></a>或复为是摩睺罗伽。<a id="a-18"></a>如此之言非是世间婴孩所说。<a id="a-19"></a>时彼奶母即一定住不敢动移。<a id="a-1A"></a>亦不起行不敢大语。<a id="a-1B"></a>细喘低头默然察听。</p>
  <p id="a1C">尔时世尊渐渐行近善思离车童子之家。<a id="a-1D"></a>入彼街巷至于其家门前止住。<a id="a-1E"></a>而是善思离车童子。<a id="a-1F"></a>遥见世尊在于阁下。<a id="a-1G"></a>见已即便从高楼上投身向佛。<a id="a-1H"></a>是时善思离车童子。<a id="a-1I"></a>以佛神力在于空中嶷然而住。<a id="a-1J"></a>即以偈颂而白佛言。</p>
  <p id="a1K">世尊住智中　　最胜者住此</p>
  <p id="a1L">利诸众生故　　愿受我莲花</p>
  <p id="a1M">尔时世尊即还以偈。<a id="a-1N"></a>报于善思离车童子。<a id="a-1O"></a>作如是言。</p>
  <p id="a1P">我所住实际　　非众生境界</p>
  <p id="a1Q">彼际无所有　　是际如实相</p>
  <p id="a1R">尔时世尊说是语已。<a id="a-1S"></a>离车童子复更以偈。<a id="a-1T"></a>而白佛言。</p>
  <p id="a1U">世尊云何住　　于此真实际</p>
  <p id="a1V">此际既无有　　无有何所住</p>
  <p id="a1W">尔时善思离车童子说是语已。<a id="a-1X"></a>佛复以偈而更报言。</p>
  <p id="a1Y">如际实际者　　彼际是如来</p>
  <p id="a1Z">如彼实际住　　我住彼亦然</p>
  <p id="a1a">如实际诸佛　　其体一无殊</p>
  <p id="a1b">如彼真实际　　我作如是住</p>
  <p id="a1c">尔时世尊说是语已。<a id="a-1d"></a>善思童子复更以偈。<a id="a-1e"></a>重白佛言。</p>
  <p id="a1f">非际际非际　　此际有何相</p>
  <p id="a1g">作何等方便　　得名为实相</p>
  <p id="a1h">尔时善思离车童子说是语已。<a id="a-1i"></a>佛复以偈。<a id="a-1j"></a>而更报言。</p>
  <p id="a1k">不可执际际　　故言为实际</p>
  <p id="a1l">彼际如虚空　　虚空亦无相</p>
  <p id="a1m">尔时世尊说是语已。<a id="a-1n"></a>善思童子还更以偈白于佛言。</p>
  <p id="a1o">希有真实处　　住处最上住</p>
  <p id="a1p">愿众生住此　　如诸佛所住</p>
  <p id="a1q">尔时善思离车童子说此偈已。<a id="a-1r"></a>一心合掌而白佛言。<a id="a-1s"></a>惟愿世尊。<a id="a-1t"></a>慈愍我故受此莲华。<a id="a-1u"></a>尔时世尊为欲怜愍善思离车孩童子故受彼莲华。<a id="a-1v"></a>佛受华已。<a id="a-1w"></a>是时善思离车童子。<a id="a-1x"></a>欢喜踊跃发是愿言。<a id="a-1y"></a>籍此善根我于来世。<a id="a-1z"></a>若当证得阿耨多罗三藐三菩提已。<a id="a-20"></a>如今世尊。<a id="a-21"></a>为于一切众生说法。<a id="a-22"></a>然其法中诸凡夫法及阿罗汉。<a id="a-23"></a>一切圣法皆不可得。<a id="a-24"></a>尔时长老舍利弗同在集会闻是语已。<a id="a-25"></a>于大众中即问善思离车童子作如是言。<a id="a-26"></a>离车童子。<a id="a-27"></a>汝向所言我当证彼如是法已。<a id="a-28"></a>为诸众生说于彼法。<a id="a-29"></a>云何说法彼法云何。<a id="a-2A"></a>尔时善思离车童子。<a id="a-2B"></a>即以偈答舍利弗言。</p>
  <p id="a2C">彼法无有佛　　及诸声闻得</p>
  <p id="a2D">我当证是法　　为诸众生说</p>
  <p id="a2E">彼法无处所　　亦复无去来</p>
  <p id="a2F">智者如是知　　法之本体性</p>
  <p id="a2G">过去一切佛　　现在无上尊</p>
  <p id="a2H">无不如是知　　入无余寂灭</p>
  <p id="a2I">彼中无法界　　众生界亦无</p>
  <p id="a2J">如是之边际　　世间无入者</p>
  <p id="a2K">法界惟名字　　字从分别生</p>
  <p id="a2L">分别无分别　　究竟不可得</p>
  <p id="a2M">尔时长老富娄那弥多罗尼子。<a id="a-2N"></a>即于众中还以偈问善思童子。<a id="a-2O"></a>作如是言。</p>
  <p id="a2P">童子汝云何　　能学解此法</p>
  <p id="a2Q">甚深无譬喻　　诸智者所迷</p>
  <p id="a2R">汝今身未行　　已作如是辩</p>
  <p id="a2S">能对最第一　　智慧大声闻</p>
  <p id="a2T">汝体如真金　　遍皆巧知解</p>
  <p id="a2U">显赫此城巷　　如月处虚空</p>
  <p id="a2V">尔时善思离车童子即还以偈。<a id="a-2W"></a>答于长老富娄那弥多罗尼子。<a id="a-2X"></a>作如是言。</p>
  <p id="a2Y">尊者今言生　　此生无有处</p>
  <p id="a2Z">诸法无生故　　当生此是何</p>
  <p id="a2a">诸法既无生　　何者名真体</p>
  <p id="a2b">此我说本性　　一切诸法无</p>
  <p id="a2c">法及法本性　　二俱不可得</p>
  <p id="a2d">二既不可得　　此法诸佛说</p>
  <p id="a2e">是名最上轮　　鹿苑中前转</p>
  <p id="a2f">虚空搦拳已　　令觉多声闻</p>
  <p id="a2g">唯鸣于法声　　众生多诳惑</p>
  <p id="a2h">乘方便及者　　当说如真实</p>
  <p id="a2i">言生及死者　　是名凡夫境</p>
  <p id="a2j">此之颠倒见　　富娄那未尽</p>
  <p id="a2k">生死及彼此　　世间人言语</p>
  <p id="a2l">无言语法中　　假以语言说</p>
  <p id="a2m">尔时长老富娄那弥多罗尼子。<a id="a-2n"></a>闻此偈已欢喜称赞。<a id="a-2o"></a>即便白佛作如是言。<a id="a-2p"></a>希有婆伽婆。<a id="a-2q"></a>希有修伽陀。<a id="a-2r"></a>此之善思离车童子。<a id="a-2s"></a>乃有如是甚深智慧难可度量。<a id="a-2t"></a>是时佛告富娄那言。<a id="a-2u"></a>如是如是。<a id="a-2v"></a>汝富娄那如汝所说。</p>
  <p id="a2w">尔时世尊。<a id="a-2x"></a>问于善思离车童子作如是言。<a id="a-2y"></a>善思童子。<a id="a-2z"></a>汝今欲为何谁证于阿耨多罗三藐三菩提。<a id="a-30"></a>是时善思离车童子。<a id="a-31"></a>即以偈颂而答佛言。</p>
  <p id="a32">佛最胜世尊　　知而故问我</p>
  <p id="a33">欲为谁着铠　　今当真实宣</p>
  <p id="a34">我无所为人　　亦无著铠者</p>
  <p id="a35">甚深上法中　　无受化众生</p>
  <p id="a36">众生非众生　　一切皆无有</p>
  <p id="a37">此处不迷惑　　彼名为世尊</p>
  <p id="a38">如是生解法　　如实际常处</p>
  <p id="a39">非一非无异　　此甚深最上</p>
  <p id="a3A">我当令觉众　　彼众生亦无</p>
  <p id="a3B">众生体既无　　彼中何有智</p>
  <p id="a3C">智慧及众生　　性毕竟非有</p>
  <p id="a3D">若能如是解　　彼名世智人</p>
  <p id="a3E">尔时善思离车童子。<a id="a-3F"></a>说是偈已而白佛言。<a id="a-3G"></a>大圣世尊。<a id="a-3H"></a>我若当来自觉了知如是法已。<a id="a-3I"></a>为诸众生作如是说。<a id="a-3J"></a>是时长老阿难比丘。<a id="a-3K"></a>于大众中即从座起而白佛言。<a id="a-3L"></a>世尊。<a id="a-3M"></a>希有婆伽婆。<a id="a-3N"></a>希有修伽陀。<a id="a-3O"></a>此之善思离车童子乃能如是宣说甚深微妙法句。<a id="a-3P"></a>不染着句无倚着句。<a id="a-3Q"></a>此深法中天人世间恐怖迷没。<a id="a-3R"></a>世尊。<a id="a-3S"></a>如是实性甚深法中谁不欲行。<a id="a-3T"></a>惟有昔于甚深法中有因缘者乃能生信。<a id="a-3U"></a>尔时阿难欲重宣此义。<a id="a-3V"></a>而说偈言。</p>
  <p id="a3W">犹如聚真金　　遥观妙显赫</p>
  <p id="a3X">此善思童子　　处在大众中</p>
  <p id="a3Y">譬如须弥山　　安住于海内</p>
  <p id="a3Z">如是善说法　　弥覆此世间</p>
  <p id="a3a">无有及非无　　善思童子说</p>
  <p id="a3b">如是彼实际　　实际亦空无</p>
  <p id="a3c">汝今说此时　　不曾生恐怖</p>
  <p id="a3d">善思汝如是　　我云何得知</p>
  <p id="a3e">尔时善思离车童子闻是语已。<a id="a-3f"></a>即还以偈报阿难言。</p>
  <p id="a3g">我已誓舍身　　着此无为铠</p>
  <p id="a3h">无望故求道　　多闻如是知</p>
  <p id="a3i">为五欲所迷　　堕于可畏狱</p>
  <p id="a3j">今见无上尊　　我云何不喜</p>
  <p id="a3k">世尊大慈愍　　化度诸众生</p>
  <p id="a3l">我身不坠伤　　今在佛前住</p>
  <p id="a3m">虚空及我体　　此二悉是无</p>
  <p id="a3n">身及空既无　　云何当畏坏</p>
  <p id="a3o">佛身及空体　　真实不可分</p>
  <p id="a3p">能有此忍心　　彼中无怖畏</p>
  <p id="a3q">虚空及大地　　真如中悉无</p>
  <p id="a3r">我今真实知　　是故无恐怖</p>
  <p id="a3s">虚空遍大地　　毕竟不可得</p>
  <p id="a3t">无真无生故　　真实无惊畏</p>
  <p id="a3u">虚空无有高　　下处亦无有</p>
  <p id="a3v">如是法知者　　彼无虚可惊</p>
  <p id="a3w">尔时善思离车童子说是偈已。<a id="a-3x"></a>佛即问言。<a id="a-3y"></a>善思童子。<a id="a-3z"></a>汝不畏耶。<a id="a-40"></a>是时善思即答佛言。<a id="a-41"></a>善哉世尊。<a id="a-42"></a>我实无畏。<a id="a-43"></a>佛复更问善思童子。<a id="a-44"></a>汝不恐耶。<a id="a-45"></a>善思答言。<a id="a-46"></a>善哉世尊。<a id="a-47"></a>我实无恐。<a id="a-48"></a>佛复问言。<a id="a-49"></a>善思童子。<a id="a-4A"></a>汝不怖耶。<a id="a-4B"></a>善思答言。<a id="a-4C"></a>善哉世尊。<a id="a-4D"></a>我实不怖。</p>
  <p id="a4E">尔时世尊赞善思言。<a id="a-4F"></a>善哉善哉。<a id="a-4G"></a>善思离车。<a id="a-4H"></a>真实善哉。<a id="a-4I"></a>汝今乃能如是不畏不恐不怖。<a id="a-4J"></a>佛因此事即为善思。<a id="a-4K"></a>而说偈言。</p>
  <p id="a4L">有有故怖生　　彼有不可得</p>
  <p id="a4M">能定此忍者　　彼即近菩提</p>
  <p id="a4N">取相言众生　　而众生无有</p>
  <p id="a4O">能如是了达　　彼即住真乘</p>
  <p id="a4P">菩提无得人　　不得得不得</p>
  <p id="a4Q">离此得不得　　恐怖心则无</p>
  <p id="a4R">若能如是知　　有无皆不住</p>
  <p id="a4S">善思汝当识　　此路趣菩提</p>
  <p id="a4T">尔时世尊说此偈已。<a id="a-4U"></a>复告善思作如是言。<a id="a-4V"></a>善思童子。<a id="a-4W"></a>是故菩萨摩诃萨等。<a id="a-4X"></a>若欲速疾安乐得成阿耨多罗三藐三菩提者。<a id="a-4Y"></a>当应须念常相乐相我相净相。<a id="a-4Z"></a>及众生相寿命养育福伽罗相。<a id="a-4a"></a>此相即是阿耨多罗三藐三菩提真正直路。<a id="a-4b"></a>善思童子。<a id="a-4c"></a>我于往昔发心行于菩萨行时。<a id="a-4d"></a>常念此路。<a id="a-4e"></a>以是义故我乘此路得至菩提。<a id="a-4f"></a>然其此路无有一法而可得者。<a id="a-4g"></a>此即是我无上菩提。</p>
  <p id="a4h">尔时世尊欲重宣此义。<a id="a-4i"></a>而说偈言。</p>
  <p id="a4j">我虽说常相　　其常非是有</p>
  <p id="a4k">既知无有常　　即无有诤竞</p>
  <p id="a4l">有着乐相者　　乐亦无真实</p>
  <p id="a4m">此是颠倒见　　分别福伽罗</p>
  <p id="a4n">若知诸法真　　各各无集处</p>
  <p id="a4o">彼等不作相　　命及福伽罗</p>
  <p id="a4p">路非是菩提　　非路亦复尔</p>
  <p id="a4q">我说此本性　　诸法无处所</p>
  <p id="a4r">本性及众物　　智者不分别</p>
  <p id="a4s">善思汝当知　　此路向菩提</p>
  <p id="a4t">若着如是路　　彼佛非行道</p>
  <p id="a4u">若著有相者　　彼不知诸法</p>
  <p id="a4v">亦不能乘乘　　诸佛所怜愍</p>
  <p id="a4w">无有人能行　　此寂甚深处</p>
  <p id="a4x">一切处无物　　彼物不可物</p>
  <p id="a4y">既无有物故　　彼乐无处生</p>
  <p id="a4z">诸乐及诸苦　　此路如虚空</p>
  <p id="a50">能得如是觉　　彼心得解脱</p>
  <p id="a51">我虽说我相　　此法亦无有</p>
  <p id="a52">既无有我所　　亦复无有智</p>
  <p id="a53">既无有智知　　此即智境界</p>
  <p id="a54">寿命分别有　　其相毕竟空</p>
  <p id="a55">无有言知者　　小智即迷惑</p>
  <p id="a56">我相及寿命　　本性非是有</p>
  <p id="a57">本性及诸物　　此愚痴境界</p>
  <p id="a58">彼等不能近　　不思议佛乘</p>
  <p id="a59">不闻深经典　　复不读诵持</p>
  <p id="a5A">此经典不说　　无有诸法相</p>
  <p id="a5B">我不得诸法　　说处亦复无</p>
  <p id="a5C">我昔坐道场　　无一智可证</p>
  <p id="a5D">此智我如是　　菩提不可得</p>
  <p id="a5E">菩提及道场　　此二无证者</p>
  <p id="a5F">凡夫辈分别　　诸佛说诸法</p>
  <p id="a5G">此是假名字　　诸佛甚深处</p>
  <p id="a5H">甚深及诸佛　　此是魔境界</p>
  <p id="a5I">不闻此经典　　佛世尊所说</p>
  <p id="a5J">彼等不知味　　诸法利益处</p>
  <p id="a5K">菩萨行苦行　　其行无知故</p>
  <p id="a5L">言佛及菩提　　此二不可见</p>
  <p id="a5M">如是思惟已　　妄言诸佛说</p>
  <p id="a5N">称有诸境界　　倚之而生着</p>
  <p id="a5O">既有染着处　　彼等不见我</p>
  <p id="a5P">若有诸众生　　成就甚深智</p>
  <p id="a5Q">彼等大唱说　　诸佛不思议</p>
  <p id="a5R">是故汝善思　　欲知甚深法</p>
  <p id="a5S">精勤当用心　　即知法真实</p>
  <p id="a5T">彼法实无碍　　故名为甚深</p>
  <p id="a5U">如是说之时　　名为不可得</p>
  <p id="a5V">众生颠倒见　　此非彼境界</p>
  <p id="a5W">非以禅定求　　可知真实义</p>
  <p id="a5X">三昧非三昧　　空中不可得</p>
  <p id="a5Y">此非智境界　　无智亦复然</p>
  <p id="a5Z">虽令觉彼际　　亦非智境界</p>
  <p id="a5a">此法从缘有　　甚深即能入</p>
  <p id="a5b">若有乐寂静　　则无有彼此</p>
  <p id="a5c">若心能信乐　　正说此经处</p>
  <p id="a5d">彼非一佛边　　昔种诸善根</p>
  <p id="a5e">于多诸佛所　　乃能受持此</p>
  <p id="a5f">尔时世尊说此偈已。<a id="a-5g"></a>复告善思离车童子作如是言。<a id="a-5h"></a>善思童子。<a id="a-5i"></a>以是义故。<a id="a-5j"></a>诸大菩萨摩诃萨等。<a id="a-5k"></a>一切应当着如是铠。<a id="a-5l"></a>于世间中所有恐怖惊畏之处。<a id="a-5m"></a>应于彼中不生惊畏恐怖之意。<a id="a-5n"></a>发于此心如是着铠。<a id="a-5o"></a>是时善思即白佛言。<a id="a-5p"></a>大圣世尊。<a id="a-5q"></a>我信如是而世间中所不信处。</p>
  <p id="a5r">尔时世尊复告善思童子。<a id="a-5s"></a>有诸菩萨摩诃萨等行于甚深。<a id="a-5t"></a>有如是相有如是瑞有如是形。<a id="a-5u"></a>彼等一切诸善丈夫。<a id="a-5v"></a>观于世间无有诸法可优劣者。<a id="a-5w"></a>既见一切诸法平等无有优劣。<a id="a-5x"></a>如是知已而心不畏不怖不惊。</p>
  <p id="a5y">断一切诸法如是知已而不惊。<a id="a-5z"></a>不断一切诸法如是知已而不怖。</p>
  <p id="a60">有一切诸法如是知已而不惊。<a id="a-61"></a>无一切诸法如是知已而不畏。</p>
  <p id="a62">聚一切诸法如是知已而不惊。<a id="a-63"></a>散一切诸法如是知已而不畏。</p>
  <p id="a64">和合一切诸法如是知已而不惊。<a id="a-65"></a>不和合一切诸法如是知已而不畏。</p>
  <p id="a66">嫌一切诸法如是知已而不惊。<a id="a-67"></a>不嫌一切诸法如是知已而不畏。</p>
  <p id="a68">思念一切诸法如是知已而不惊。<a id="a-69"></a>不思念一切诸法如是知已而不畏。</p>
  <p id="a6A">造作一切诸法如是知已而不惊。<a id="a-6B"></a>不造作一切诸法如是知已而不畏。</p>
  <p id="a6C">境界一切诸法如是知已而不惊。<a id="a-6D"></a>非境界一切诸法如是知已而不畏。</p>
  <p id="a6E">欢喜一切诸法如是知已而不惊。<a id="a-6F"></a>非欢喜一切诸法如是知已而不畏。</p>
  <p id="a6G">世谛一切诸法如是知已而不惊。<a id="a-6H"></a>非世谛一切诸法如是知已而不畏。</p>
  <p id="a6I">寂静一切诸法如是知已而不惊。<a id="a-6J"></a>非寂静一切诸法如是知已而不畏。</p>
  <p id="a6K">解一切诸法如是知已而不惊。<a id="a-6L"></a>不解一切诸法如是知已而不畏。</p>
  <p id="a6M">持戒一切诸法如是知已而不惊。<a id="a-6N"></a>破戒一切诸法如是知已而不畏。</p>
  <p id="a6O">明一切诸法如是知已而不惊。<a id="a-6P"></a>无明一切诸法如是知已而不畏。</p>
  <p id="a6Q">有名一切诸法如是知已而不惊。<a id="a-6R"></a>无名一切诸法如是知已而不畏。</p>
  <p id="a6S">一切法出如是知已而不惊。<a id="a-6T"></a>一切法不出如是知已而不畏。</p>
  <p id="a6U">一切法怖如是知已而不惊。<a id="a-6V"></a>一切法不怖如是知已而不畏。</p>
  <p id="a6W">一切法生如是知已而不惊。<a id="a-6X"></a>一切法不生如是知已而不畏。</p>
  <p id="a6Y">一切法死如是知已而不惊。<a id="a-6Z"></a>一切法不死如是知已而不畏。</p>
  <p id="a6a">一切法菩提如是知已而不惊。<a id="a-6b"></a>一切法非菩提如是知已而不畏。</p>
  <p id="a6c">一切法涅槃如是知已而不惊。<a id="a-6d"></a>一切法非涅槃如是知已而不畏。<a id="a-6e"></a>能作如是说法之时。<a id="a-6f"></a>是名菩萨不畏不惊不恐不怖。</p>
  <p id="a6g">尔时世尊说是语已。<a id="a-6h"></a>欲为善思重宣此义。<a id="a-6i"></a>而说偈言。</p>
  <p id="a6j">一切法无有　　真如不迷惑</p>
  <p id="a6k">诸法无有故　　彼相即寂灭</p>
  <p id="a6l">诸法无优劣　　此彼悉皆无</p>
  <p id="a6m">一切法无故　　真实亦复无</p>
  <p id="a6n">诸法有优劣　　此彼亦各无</p>
  <p id="a6o">诸法既悉空　　则无有诤竞</p>
  <p id="a6p">一切法既无　　本性何有性</p>
  <p id="a6q">其性无有故　　云何有坏灭</p>
  <p id="a6r">诸法有断耶　　智者无此念</p>
  <p id="a6s">但假有断名　　求断处不得</p>
  <p id="a6t">欲断一切法　　微细求觅无</p>
  <p id="a6u">毫末及众多　　诸法皆无有</p>
  <p id="a6v">诸法无有者　　此亦是言说</p>
  <p id="a6w">彼中如是无　　但有中示现</p>
  <p id="a6x">一切法无形　　但有相中现</p>
  <p id="a6y">有有及无有　　一切皆假名</p>
  <p id="a6z">一切法有合　　示现不合者</p>
  <p id="a70">真如无合故　　毕竟无有物</p>
  <p id="a71">诸法无和合　　无作无灭者</p>
  <p id="a72">如是亦不得　　诸法各各无</p>
  <p id="a73">诸法不可得　　彼等前际无</p>
  <p id="a74">本际既无故　　故名为实际</p>
  <p id="a75">一切法欢喜　　欢喜不可得</p>
  <p id="a76">既无有诸法　　彼亦不可说</p>
  <p id="a77">诸法无欢喜　　彼等二皆无</p>
  <p id="a78">真如中无物　　此是甚深相</p>
  <p id="a79">一切法无嫌　　真如中无我</p>
  <p id="a7A">真如无有故　　彼无有嫌处</p>
  <p id="a7B">涅槃无赞叹　　彼法不可得</p>
  <p id="a7C">诸法无有故　　故名为涅槃</p>
  <p id="a7D">诸法无明者　　真如中示现</p>
  <p id="a7E">此是假名说　　是故名为思</p>
  <p id="a7F">诸法无思者　　此法无定处</p>
  <p id="a7G">是故无众生　　此是诸法体</p>
  <p id="a7H">一切法如幻　　彼幻不可得</p>
  <p id="a7I">诸法不得故　　说有为诸行</p>
  <p id="a7J">诸法既无为　　此彼真如体</p>
  <p id="a7K">无有诸法处　　故言无有边</p>
  <p id="a7L">虽言有境界　　境界实无有</p>
  <p id="a7M">而凡夫所说　　故名为境界</p>
  <p id="a7N">诸境界虚妄　　故说无境界</p>
  <p id="a7O">说无有境界　　是境界真相</p>
  <p id="a7P">言一切法体　　彼等无有数</p>
  <p id="a7Q">彼等既无有　　寂定汝等知</p>
  <p id="a7R">无得言有得　　示现有得处</p>
  <p id="a7S">得无得之处　　示现故有得</p>
  <p id="a7T">彼处无持戒　　及破戒亦无</p>
  <p id="a7U">无行及无戒　　如是诸法相</p>
  <p id="a7V">一切法悉无　　故名为无明</p>
  <p id="a7W">无有诸法故　　汝当知是明</p>
  <p id="a7X">诸法名字者　　彼名实无有</p>
  <p id="a7Y">既无有法名　　当知是涅槃</p>
  <p id="a7Z">说有受名者　　以受故示现</p>
  <p id="a7a">是处无有受　　故言受示现</p>
  <p id="a7b">无有为有相　　示现名为有</p>
  <p id="a7c">诸法中离有　　故言常无有</p>
  <p id="a7d">如见幻华已　　愚痴言有相</p>
  <p id="a7e">有有无有知　　是处智无惑</p>
  <p id="a7f">法生处不知　　此二不可得</p>
  <p id="a7g">愚痴人故言　　说此为生处</p>
  <p id="a7h">诸法若有生　　应说当有死</p>
  <p id="a7i">生处及死处　　此二不可得</p>
  <p id="a7j">一切法皆空　　诸法不可得</p>
  <p id="a7k">善思汝当知　　我说如是法</p>
  <p id="a7l">菩提不可作　　是处作者无</p>
  <p id="a7m">若当得菩提　　应即见三界</p>
  <p id="a7n">若分别菩提　　彼不行菩提</p>
  <p id="a7o">行行及菩提　　彼等无分别</p>
  <p id="a7p">一切有真实　　真实无有处</p>
  <p id="a7q">真实无得故　　此是涅槃相</p>
  <p id="a7r">毕竟无出者　　彼无处可得</p>
  <p id="a7s">无有诸物故　　不灭复不灭</p>
  <p id="a7t">若能知此义　　诸法无真实</p>
  <p id="a7u">彼等无可生　　即不相诤竞</p>
  <p id="a7v">说此甚深法　　若无恐怖时</p>
  <p id="a7w">汝应知彼人　　真实是菩萨</p>
  <p id="a7x">尔时世尊说此语已。<a id="a-7y"></a>善思童子复更以偈。<a id="a-7z"></a>重白佛言。</p>
  <p id="a80">世尊利益我　　出现于世间</p>
  <p id="a81">说此法相时　　我无有疑惑</p>
  <p id="a82">今者具足满　　佛出不思议</p>
  <p id="a83">我诸见网薄　　今得脱魔网</p>
  <p id="a84">我已断生死　　已住道场内</p>
  <p id="a85">如来说相时　　断除我疑结</p>
  <p id="a86">为我说得处　　摧灭诸见等</p>
  <p id="a87">无畏益世间　　善去我心垢</p>
 </body>
</html>