<!doctype html>
<html id="z3IBTptQK" data-ver="1047">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">解深密经卷第四</h1>
  <h2 id="a2">地波罗蜜多品第七</h2>
  <p id="a3">尔时，<a id="a-4"></a>观自在菩萨白佛言：<a id="a-5"></a>“世尊，<a id="a-6"></a>如佛所说菩萨十地，<a id="a-7"></a>所谓极喜地、<a id="a-8"></a>离垢地、<a id="a-9"></a>发光地、<a id="a-A"></a>焰慧地、<a id="a-B"></a>极难胜地、<a id="a-C"></a>现前地、<a id="a-D"></a>远行地、<a id="a-E"></a>不动地、<a id="a-F"></a>善慧地、<a id="a-G"></a>法云地，<a id="a-H"></a>复说佛地为第十一。<a id="a-I"></a>如是诸地，<a id="a-J"></a>几种清净？<a id="a-K"></a>几分所摄？<a id="a-L"></a>”</p>
  <p id="aM">尔时，<a id="a-N"></a>世尊告观自在菩萨曰：<a id="a-O"></a>“善男子，<a id="a-P"></a>当知诸地四种清净，<a id="a-Q"></a>十一分摄。</p>
  <p id="aR">“云何名为四种清净能摄诸地？<a id="a-S"></a>谓增上意乐清净摄于初地，<a id="a-T"></a>增上戒清净摄第二地，<a id="a-U"></a>增上心清净摄第三地，<a id="a-V"></a>增上慧清净于后后地转胜妙故，<a id="a-W"></a>当知能摄从第四地乃至佛地。<a id="a-X"></a>善男子，<a id="a-Y"></a>当知如是四种清净普摄诸地。</p>
  <p id="aZ">“云何名为十一种分能摄诸地？<a id="a-a"></a>谓诸菩萨先于胜解行地，<a id="a-b"></a>依十法行极善修习胜解忍故，<a id="a-c"></a>超过彼地证入菩萨正性离生。<a id="a-d"></a>彼诸菩萨由是因缘此分圆满，<a id="a-e"></a>而未能于微细毁犯误现行中正知而行，<a id="a-f"></a>由是因缘于此分中犹未圆满；<a id="a-g"></a>为令此分得圆满故，<a id="a-h"></a>精勤修习便能证得。<a id="a-i"></a>彼诸菩萨由是因缘此分圆满，<a id="a-j"></a>而未能得世间圆满等持、<a id="a-k"></a>等至及圆满闻持陀罗尼，<a id="a-l"></a>由是因缘于此分中犹未圆满；<a id="a-m"></a>为令此分得圆满故，<a id="a-n"></a>精勤修习便能证得。<a id="a-o"></a>彼诸菩萨由是因缘此分圆满，<a id="a-p"></a>而未能令随所获得菩提分法多修习住，<a id="a-q"></a>心未能舍诸等至爱及与法爱，<a id="a-r"></a>由是因缘于此分中犹未圆满；<a id="a-s"></a>为令此分得圆满故，<a id="a-t"></a>精勤修习便能证得。<a id="a-u"></a>彼诸菩萨由是因缘此分圆满，<a id="a-v"></a>而未能于诸谛道理如实观察，<a id="a-w"></a>又未能于生死涅槃弃舍一向背趣作意，<a id="a-x"></a>又未能修方便所摄菩提分法，<a id="a-y"></a>由是因缘于此分中犹未圆满；<a id="a-z"></a>为令此分得圆满故，<a id="a-10"></a>精勤修习便能证得。<a id="a-11"></a>彼诸菩萨由是因缘此分圆满，<a id="a-12"></a>而未能于生死流转如实观察，<a id="a-13"></a>又由于彼多生厌故未能多住无相作意，<a id="a-14"></a>由是因缘于此分中犹未圆满；<a id="a-15"></a>为令此分得圆满故，<a id="a-16"></a>精勤修习便能证得。<a id="a-17"></a>彼诸菩萨由是因缘此分圆满，<a id="a-18"></a>而未能令无相作意，<a id="a-19"></a>无缺无间多修习住，<a id="a-1A"></a>由是因缘于此分中犹未圆满；<a id="a-1B"></a>为令此分得圆满故，<a id="a-1C"></a>精勤修习便能证得。<a id="a-1D"></a>彼诸菩萨由是因缘此分圆满，<a id="a-1E"></a>而未能于无相住中舍离功用，<a id="a-1F"></a>又未能得于相自在，<a id="a-1G"></a>由是因缘于此分中犹未圆满；<a id="a-1H"></a>为令此分得圆满故，<a id="a-1I"></a>精勤修习便能证得。<a id="a-1J"></a>彼诸菩萨由是因缘此分圆满，<a id="a-1K"></a>而未能于异名众相训辞差别、<a id="a-1L"></a>一切品类宣说法中得大自在，<a id="a-1M"></a>由是因缘于此分中犹未圆满；<a id="a-1N"></a>为令此分得圆满故，<a id="a-1O"></a>精勤修习便能证得。<a id="a-1P"></a>彼诸菩萨由是因缘此分圆满，<a id="a-1Q"></a>而未能得圆满法身现前证受，<a id="a-1R"></a>由是因缘于此分中犹未圆满；<a id="a-1S"></a>为令此分得圆满故，<a id="a-1T"></a>精勤修习便能证得。<a id="a-1U"></a>彼诸菩萨由是因缘此分圆满，<a id="a-1V"></a>而未能得遍于一切所知境界无著无礙妙智妙见，<a id="a-1W"></a>由是因缘于此分中犹未圆满；<a id="a-1X"></a>为令此分得圆满故，<a id="a-1Y"></a>精勤修习便能证得。<a id="a-1Z"></a>由是因缘此分圆满，<a id="a-1a"></a>此分满故于一切分皆得圆满。<a id="a-1b"></a>善男子，<a id="a-1c"></a>当知如是十一种分普摄诸地。<a id="a-1d"></a>”</p>
  <p id="a1e">观自在菩萨复白佛言：<a id="a-1f"></a>“世尊，<a id="a-1g"></a>何缘最初名极喜地？<a id="a-1h"></a>乃至何缘说名佛地？<a id="a-1i"></a>”</p>
  <p id="a1j">佛告观自在菩萨曰：<a id="a-1k"></a>“善男子，<a id="a-1l"></a>成就大义，<a id="a-1m"></a>得未曾得出世间心生大欢喜，<a id="a-1n"></a>是故最初名极喜地。<a id="a-1o"></a>远离一切微细犯戒，<a id="a-1p"></a>是故第二名离垢地。<a id="a-1q"></a>由彼所得三摩地及闻持陀罗尼，<a id="a-1r"></a>能为无量智光依止，<a id="a-1s"></a>是故第三名发光地。<a id="a-1t"></a>由彼所得菩提分法烧诸烦恼，<a id="a-1u"></a>智如火焰，<a id="a-1v"></a>是故第四名焰慧地。<a id="a-1w"></a>由即于彼菩提分法方便修习最极艰难方得自在，<a id="a-1x"></a>是故第五名极难胜地。<a id="a-1y"></a>现前观察诸行流转，<a id="a-1z"></a>又于无相多修作意方现在前，<a id="a-20"></a>是故第六名现前地。<a id="a-21"></a>能远证入无缺无间无相作意，<a id="a-22"></a>与清净地共相邻接，<a id="a-23"></a>是故第七名远行地。<a id="a-24"></a>由于无相得无功用，<a id="a-25"></a>于诸相中不为现行烦恼所动，<a id="a-26"></a>是故第八名不动地。<a id="a-27"></a>于一切种说法自在，<a id="a-28"></a>获得无礙广大智慧，<a id="a-29"></a>是故第九名善慧地。<a id="a-2A"></a>粗重之身广如虚空，<a id="a-2B"></a>法身圆满譬如大云皆能遍覆，<a id="a-2C"></a>是故第十名法云地。<a id="a-2D"></a>永断最极微细烦恼及所知障，<a id="a-2E"></a>无著无礙于一切种所知境界现正等觉，<a id="a-2F"></a>故第十一说名佛地。<a id="a-2G"></a>”</p>
  <p id="a2H">观自在菩萨复白佛言：<a id="a-2I"></a>“于此诸地，<a id="a-2J"></a>有几愚痴，<a id="a-2K"></a>有几粗重为所对治？<a id="a-2L"></a>”</p>
  <p id="a2M">佛告观自在菩萨曰：<a id="a-2N"></a>“善男子。<a id="a-2O"></a>此诸地中，<a id="a-2P"></a>有二十二种愚痴、<a id="a-2Q"></a>十一种粗重为所对治。<a id="a-2R"></a>谓于初地有二愚痴：<a id="a-2S"></a>一者、<a id="a-2T"></a>执著补特伽罗及法愚痴，<a id="a-2U"></a>二者、<a id="a-2V"></a>恶趣杂染愚痴，<a id="a-2W"></a>及彼粗重为所对治。<a id="a-2X"></a>于第二地有二愚痴：<a id="a-2Y"></a>一者、<a id="a-2Z"></a>微细误犯愚痴，<a id="a-2a"></a>二者、<a id="a-2b"></a>种种业趣愚痴，<a id="a-2c"></a>及彼粗重为所对治。<a id="a-2d"></a>于第三地有二愚痴：<a id="a-2e"></a>一者、<a id="a-2f"></a>欲贪愚痴，<a id="a-2g"></a>二者、<a id="a-2h"></a>圆满闻持陀罗尼愚痴，<a id="a-2i"></a>及彼粗重为所对治。<a id="a-2j"></a>于第四地有二愚痴：<a id="a-2k"></a>一者、<a id="a-2l"></a>等至爱愚痴，<a id="a-2m"></a>二者、<a id="a-2n"></a>法爱愚痴，<a id="a-2o"></a>及彼粗重为所对治。<a id="a-2p"></a>于第五地有二愚痴：<a id="a-2q"></a>一者、<a id="a-2r"></a>一向作意弃背生死愚痴，<a id="a-2s"></a>二者、<a id="a-2t"></a>一向作意趣向涅槃愚痴，<a id="a-2u"></a>及彼粗重为所对治。<a id="a-2v"></a>于第六地有二愚痴：<a id="a-2w"></a>一者、<a id="a-2x"></a>现前观察诸行流转愚痴。<a id="a-2y"></a>二者、<a id="a-2z"></a>相多现行愚痴，<a id="a-30"></a>及彼粗重为所对治。<a id="a-31"></a>于第七地有二愚痴：<a id="a-32"></a>一者、<a id="a-33"></a>微细相现行愚痴，<a id="a-34"></a>二者、<a id="a-35"></a>一向无相作意方便愚痴，<a id="a-36"></a>及彼粗重为所对治。<a id="a-37"></a>于第八地有二愚痴：<a id="a-38"></a>一者、<a id="a-39"></a>于无相作功用愚痴，<a id="a-3A"></a>二者、<a id="a-3B"></a>于相自在愚痴，<a id="a-3C"></a>及彼粗重为所对治。<a id="a-3D"></a>于第九地有二愚痴：<a id="a-3E"></a>一者、<a id="a-3F"></a>于无量说法无量法句文字后后慧辩陀罗尼自在愚痴，<a id="a-3G"></a>二者、<a id="a-3H"></a>辩才自在愚痴，<a id="a-3I"></a>及彼粗重为所对治。<a id="a-3J"></a>于第十地有二愚痴：<a id="a-3K"></a>一者、<a id="a-3L"></a>大神通愚痴，<a id="a-3M"></a>二者、<a id="a-3N"></a>悟入微细秘密愚痴，<a id="a-3O"></a>及彼粗重为所对治。<a id="a-3P"></a>于如来地有二愚痴：<a id="a-3Q"></a>一者、<a id="a-3R"></a>于一切所知境界极微细著愚痴，<a id="a-3S"></a>二者、<a id="a-3T"></a>极微细礙愚痴，<a id="a-3U"></a>及彼粗重为所对治。<a id="a-3V"></a>善男子，<a id="a-3W"></a>由此二十二种愚痴及十一种粗重故安立诸地，<a id="a-3X"></a>而阿耨多罗三藐三菩提离彼系缚。<a id="a-3Y"></a>”</p>
  <p id="a3Z">观自在菩萨复白佛言：<a id="a-3a"></a>“世尊，<a id="a-3b"></a>阿耨多罗三藐三菩提甚奇希有！<a id="a-3c"></a>乃至成就大利大果，<a id="a-3d"></a>令诸菩萨能破如是大愚痴罗网，<a id="a-3e"></a>能越如是大粗重稠林，<a id="a-3f"></a>现前证得阿耨多罗三藐三菩提。<a id="a-3g"></a>”</p>
  <p id="a3h">观自在菩萨复白佛言：<a id="a-3i"></a>“世尊，<a id="a-3j"></a>如是诸地几种殊胜之所安立？<a id="a-3k"></a>”</p>
  <p id="a3l">佛告观自在菩萨曰：<a id="a-3m"></a>“善男子，<a id="a-3n"></a>略有八种：<a id="a-3o"></a>一者、<a id="a-3p"></a>增上意乐清净，<a id="a-3q"></a>二者、<a id="a-3r"></a>心清净，<a id="a-3s"></a>三者、<a id="a-3t"></a>悲清净，<a id="a-3u"></a>四者、<a id="a-3v"></a>到彼岸清净，<a id="a-3w"></a>五者、<a id="a-3x"></a>见佛供养承事清净，<a id="a-3y"></a>六者、<a id="a-3z"></a>成熟有情清净，<a id="a-40"></a>七者、<a id="a-41"></a>生清净，<a id="a-42"></a>八者、<a id="a-43"></a>威德清净。<a id="a-44"></a>善男子，<a id="a-45"></a>于初地中所有增上意乐清净乃至威德清净，<a id="a-46"></a>后后诸地乃至佛地所有增上意乐清净乃至威德清净，<a id="a-47"></a>当知彼诸清净展转增胜，<a id="a-48"></a>惟于佛地除生清净。<a id="a-49"></a>又初地中所有功德，<a id="a-4A"></a>于上诸地平等皆有。<a id="a-4B"></a>当知自地功德殊胜，<a id="a-4C"></a>一切菩萨十地功德皆是有上，<a id="a-4D"></a>佛地功德当知无上。<a id="a-4E"></a>”</p>
  <p id="a4F">观自在菩萨复白佛言：<a id="a-4G"></a>“世尊，<a id="a-4H"></a>何因缘故，<a id="a-4I"></a>说菩萨生于诸有生最为殊胜？<a id="a-4J"></a>”</p>
  <p id="a4K">佛告观自在菩萨曰：<a id="a-4L"></a>“善男子，<a id="a-4M"></a>四因缘故：<a id="a-4N"></a>一者、<a id="a-4O"></a>极净善根所集起故，<a id="a-4P"></a>二者、<a id="a-4Q"></a>故意思择力所取故，<a id="a-4R"></a>三者、<a id="a-4S"></a>悲愍济度诸众生故，<a id="a-4T"></a>四者、<a id="a-4U"></a>自能无染除他染故。<a id="a-4V"></a>”</p>
  <p id="a4W">观自在菩萨复白佛言：<a id="a-4X"></a>“世尊，<a id="a-4Y"></a>何因缘故，<a id="a-4Z"></a>说诸菩萨行广大愿、<a id="a-4a"></a>妙愿、<a id="a-4b"></a>胜愿？<a id="a-4c"></a>”</p>
  <p id="a4d">佛告观自在菩萨曰：<a id="a-4e"></a>“善男子，<a id="a-4f"></a>四因缘故，<a id="a-4g"></a>谓诸菩萨能善了知涅槃乐住，<a id="a-4h"></a>堪能速证，<a id="a-4i"></a>而复弃舍速证乐住，<a id="a-4j"></a>无缘无待发大愿心，<a id="a-4k"></a>为欲利益诸有情故，<a id="a-4l"></a>处多种种长时大苦。<a id="a-4m"></a>是故我说彼诸菩萨行广大愿、<a id="a-4n"></a>妙愿、<a id="a-4o"></a>胜愿。<a id="a-4p"></a>”</p>
  <p id="a4q">观自在菩萨复白佛言：<a id="a-4r"></a>“世尊，<a id="a-4s"></a>是诸菩萨凡有几种所应学事？<a id="a-4t"></a>”</p>
  <p id="a4u">佛告观自在菩萨曰：<a id="a-4v"></a>“善男子，<a id="a-4w"></a>菩萨学事略有六种，<a id="a-4x"></a>所谓布施、<a id="a-4y"></a>持戒、<a id="a-4z"></a>忍辱、<a id="a-50"></a>精进、<a id="a-51"></a>静虑、<a id="a-52"></a>智慧到彼岸。<a id="a-53"></a>”</p>
  <p id="a54">观自在菩萨复白佛言：<a id="a-55"></a>“世尊，<a id="a-56"></a>如是六种所应学事，<a id="a-57"></a>几是增上戒学所摄？<a id="a-58"></a>几是增上心学所摄？<a id="a-59"></a>几是增上慧学所摄？<a id="a-5A"></a>”</p>
  <p id="a5B">佛告观自在菩萨曰：<a id="a-5C"></a>“善男子，<a id="a-5D"></a>当知初三但是增上戒学所摄，<a id="a-5E"></a>静虑一种但是增上心学所摄，<a id="a-5F"></a>慧是增上慧学所摄，<a id="a-5G"></a>我说精进遍于一切。<a id="a-5H"></a>”</p>
  <p id="a5I">观自在菩萨复白佛言：<a id="a-5J"></a>“世尊，<a id="a-5K"></a>如是六种所应学事，<a id="a-5L"></a>几是福德资粮所摄？<a id="a-5M"></a>几是智慧资粮所摄？<a id="a-5N"></a>”</p>
  <p id="a5O">佛告观自在菩萨曰：<a id="a-5P"></a>“善男子，<a id="a-5Q"></a>若增上戒学所摄者，<a id="a-5R"></a>是名福德资粮所摄。<a id="a-5S"></a>若增上慧学所摄者，<a id="a-5T"></a>是名智慧资粮所摄。<a id="a-5U"></a>我说精进、<a id="a-5V"></a>静虑二种遍于一切。<a id="a-5W"></a>”</p>
  <p id="a5X">观自在菩萨复白佛言：<a id="a-5Y"></a>“世尊，<a id="a-5Z"></a>于此六种所学事中，<a id="a-5a"></a>菩萨云何应当修学？<a id="a-5b"></a>”</p>
  <p id="a5c">佛告观自在菩萨曰：<a id="a-5d"></a>“善男子，<a id="a-5e"></a>由五种相应当修学：<a id="a-5f"></a>一者、<a id="a-5g"></a>最初于菩萨藏波罗蜜多相应微妙正法教中猛利信解，<a id="a-5h"></a>二者、<a id="a-5i"></a>次于十种法行以闻思修所成妙智精进修行，<a id="a-5j"></a>三者、<a id="a-5k"></a>随护菩提之心，<a id="a-5l"></a>四者、<a id="a-5m"></a>亲近真善知识，<a id="a-5n"></a>五者、<a id="a-5o"></a>无间勤修善品。<a id="a-5p"></a>”</p>
  <p id="a5q">观自在菩萨复白佛言：<a id="a-5r"></a>“世尊，<a id="a-5s"></a>何因缘故，<a id="a-5t"></a>施设如是所应学事但有六数？<a id="a-5u"></a>”</p>
  <p id="a5v">佛告观自在菩萨曰：<a id="a-5w"></a>“善男子，<a id="a-5x"></a>二因缘故：<a id="a-5y"></a>一者、<a id="a-5z"></a>饶益诸有情故，<a id="a-60"></a>二者、<a id="a-61"></a>对治诸烦恼故。<a id="a-62"></a>当知前三饶益有情，<a id="a-63"></a>后三对治一切烦恼。<a id="a-64"></a>前三饶益诸有情者，<a id="a-65"></a>谓诸菩萨由布施故，<a id="a-66"></a>摄受资具饶益有情；<a id="a-67"></a>由持戒故，<a id="a-68"></a>不行损害逼迫恼乱饶益有情；<a id="a-69"></a>由忍辱故，<a id="a-6A"></a>于彼损害逼迫恼乱堪能忍受饶益有情。<a id="a-6B"></a>后三对治诸烦恼者，<a id="a-6C"></a>谓诸菩萨由精进故，<a id="a-6D"></a>虽未永伏一切烦恼，<a id="a-6E"></a>亦未永害一切随眠，<a id="a-6F"></a>而能勇猛修诸善品，<a id="a-6G"></a>彼诸烦恼不能倾动善品加行；<a id="a-6H"></a>由静虑故永伏烦恼；<a id="a-6I"></a>由般若故永害随眠。<a id="a-6J"></a>”</p>
  <p id="a6K">观自在菩萨复白佛言：<a id="a-6L"></a>“世尊，<a id="a-6M"></a>何因缘故，<a id="a-6N"></a>施设所余波罗蜜多但有四数？<a id="a-6O"></a>”</p>
  <p id="a6P">佛告观自在菩萨曰：<a id="a-6Q"></a>“善男子，<a id="a-6R"></a>与前六种波罗蜜多为助伴故，<a id="a-6S"></a>谓诸菩萨于前三种波罗蜜多所摄有情，<a id="a-6T"></a>以诸摄事方便善巧而摄受之安置善品，<a id="a-6U"></a>是故我说方便善巧波罗蜜多与前三种而为助伴。<a id="a-6V"></a>若诸菩萨于现法中烦恼多故，<a id="a-6W"></a>于修无间无有堪能，<a id="a-6X"></a>羸劣意乐故，<a id="a-6Y"></a>下界胜解故，<a id="a-6Z"></a>于内心住无有堪能，<a id="a-6a"></a>于菩萨藏不能闻、<a id="a-6b"></a>缘、<a id="a-6c"></a>善修习故，<a id="a-6d"></a>所有静虑不能引发出世间慧，<a id="a-6e"></a>彼便摄受少分狭劣福德资粮，<a id="a-6f"></a>为未来世烦恼轻微心生正愿，<a id="a-6g"></a>如是名愿波罗蜜多。<a id="a-6h"></a>由此愿故，<a id="a-6i"></a>烦恼微薄，<a id="a-6j"></a>能修精进，<a id="a-6k"></a>是故我说愿波罗蜜多与精进波罗蜜多而为助伴。<a id="a-6l"></a>若诸菩萨亲近善士、<a id="a-6m"></a>听闻正法、<a id="a-6n"></a>如理作意为因缘故，<a id="a-6o"></a>转劣意乐成胜意乐，<a id="a-6p"></a>亦能获得上界胜解，<a id="a-6q"></a>如是名力波罗蜜多。<a id="a-6r"></a>由此力故于内心住有所堪能，<a id="a-6s"></a>是故我说力波罗蜜多与静虑波罗蜜多而为助伴。<a id="a-6t"></a>若诸菩萨于菩萨藏已能闻、<a id="a-6u"></a>缘、<a id="a-6v"></a>善修习故，<a id="a-6w"></a>能发静虑，<a id="a-6x"></a>如是名智波罗蜜多。<a id="a-6y"></a>由此智故，<a id="a-6z"></a>堪能引发出世间慧，<a id="a-70"></a>是故我说智波罗蜜多与慧波罗蜜多而为助伴。<a id="a-71"></a>”</p>
  <p id="a72">观自在菩萨复白佛言：<a id="a-73"></a>“世尊，<a id="a-74"></a>何因缘故，<a id="a-75"></a>宣说六种波罗蜜多如是次第？<a id="a-76"></a>”</p>
  <p id="a77">佛告观自在菩萨曰：<a id="a-78"></a>“善男子，<a id="a-79"></a>能为后后引发依故，<a id="a-7A"></a>谓诸菩萨若于身财无所顾吝，<a id="a-7B"></a>便能受持清净禁戒，<a id="a-7C"></a>为护禁戒便修忍辱，<a id="a-7D"></a>修忍辱已能发精进，<a id="a-7E"></a>发精进已能办静虑，<a id="a-7F"></a>具静虑已便能获得出世间慧，<a id="a-7G"></a>是故我说波罗蜜多如是次第。<a id="a-7H"></a>”</p>
  <p id="a7I">观自在菩萨复白佛言：<a id="a-7J"></a>“世尊，<a id="a-7K"></a>如是六种波罗蜜多，<a id="a-7L"></a>各有几种品类差别？<a id="a-7M"></a>”</p>
  <p id="a7N">佛告观自在菩萨曰：<a id="a-7O"></a>“善男子，<a id="a-7P"></a>各有三种。<a id="a-7Q"></a>施三种者：<a id="a-7R"></a>一者、<a id="a-7S"></a>法施，<a id="a-7T"></a>二者、<a id="a-7U"></a>财施，<a id="a-7V"></a>三者、<a id="a-7W"></a>无畏施。<a id="a-7X"></a>戒三种者：<a id="a-7Y"></a>一者、<a id="a-7Z"></a>转舍不善戒，<a id="a-7a"></a>二者、<a id="a-7b"></a>转生善戒，<a id="a-7c"></a>三者、<a id="a-7d"></a>转生饶益有情戒。<a id="a-7e"></a>忍三种者：<a id="a-7f"></a>一者、<a id="a-7g"></a>耐怨害忍，<a id="a-7h"></a>二者、<a id="a-7i"></a>安受苦忍，<a id="a-7j"></a>三者、<a id="a-7k"></a>谛察法忍。<a id="a-7l"></a>精进三种者：<a id="a-7m"></a>一者、<a id="a-7n"></a>被甲精进，<a id="a-7o"></a>二者、<a id="a-7p"></a>转生善法加行精进，<a id="a-7q"></a>三者、<a id="a-7r"></a>饶益有情加行精进。<a id="a-7s"></a>静虑三者：<a id="a-7t"></a>一者、<a id="a-7u"></a>无分别寂静、<a id="a-7v"></a>极寂静、<a id="a-7w"></a>无罪故、<a id="a-7x"></a>对治烦恼众苦乐住静虑，<a id="a-7y"></a>二者引发功德静虑，<a id="a-7z"></a>三者引发饶益有情静虑。<a id="a-80"></a>慧三种者：<a id="a-81"></a>一者、<a id="a-82"></a>缘世俗谛慧，<a id="a-83"></a>二者、<a id="a-84"></a>缘胜义谛慧，<a id="a-85"></a>三者、<a id="a-86"></a>缘饶益有情慧。<a id="a-87"></a>”</p>
  <p id="a88">观自在菩萨复白佛言：<a id="a-89"></a>“世尊，<a id="a-8A"></a>何因缘故，<a id="a-8B"></a>波罗蜜多说名波罗蜜多？<a id="a-8C"></a>”</p>
  <p id="a8D">佛告观自在菩萨曰：<a id="a-8E"></a>“善男子，<a id="a-8F"></a>五因缘故：<a id="a-8G"></a>一者、<a id="a-8H"></a>无染著故，<a id="a-8I"></a>二者、<a id="a-8J"></a>无顾恋故，<a id="a-8K"></a>三者、<a id="a-8L"></a>无罪过故，<a id="a-8M"></a>四者、<a id="a-8N"></a>无分别故，<a id="a-8O"></a>五者、<a id="a-8P"></a>正回向故。<a id="a-8Q"></a>无染著者，<a id="a-8R"></a>谓不染著波罗蜜多诸相违事。<a id="a-8S"></a>无顾恋者，<a id="a-8T"></a>谓于一切波罗蜜多诸果异熟及报恩中，<a id="a-8U"></a>心无系缚。<a id="a-8V"></a>无罪过者，<a id="a-8W"></a>谓于如是波罗蜜多无间杂染法，<a id="a-8X"></a>离非方便行。<a id="a-8Y"></a>无分别者，<a id="a-8Z"></a>谓于如是波罗蜜多不如言词执著自相。<a id="a-8a"></a>正回向者，<a id="a-8b"></a>谓以如是所作所集波罗蜜多，<a id="a-8c"></a>回求无上大菩提果。<a id="a-8d"></a>”</p>
  <p id="a8e">“世尊，<a id="a-8f"></a>何等名为波罗蜜多诸相违事？<a id="a-8g"></a>”</p>
  <p id="a8h">“善男子，<a id="a-8i"></a>当知此事略有六种：<a id="a-8j"></a>一者、<a id="a-8k"></a>于喜乐欲财富自在诸欲乐中深见功德及与胜利；<a id="a-8l"></a>二者，<a id="a-8m"></a>于随所乐纵身语意而现行中深见功德及与胜利；<a id="a-8n"></a>三者、<a id="a-8o"></a>于他轻蔑不堪忍中深见功德及与胜利；<a id="a-8p"></a>四者、<a id="a-8q"></a>于不勤修著欲乐中深见功德及与胜利；<a id="a-8r"></a>五者、<a id="a-8s"></a>于处愦闹世杂乱行深见功德及与胜利。<a id="a-8t"></a>六者、<a id="a-8u"></a>于见闻觉知言说戏论深见功德及与胜利。<a id="a-8v"></a>”</p>
  <p id="a8w">“世尊，<a id="a-8x"></a>如是一切波罗蜜多何果异熟？<a id="a-8y"></a>”</p>
  <p id="a8z">“善男子，<a id="a-90"></a>当知此亦略有六种：<a id="a-91"></a>一者、<a id="a-92"></a>得大财富，<a id="a-93"></a>二者、<a id="a-94"></a>往生善趣，<a id="a-95"></a>三者、<a id="a-96"></a>无怨无坏多诸喜乐，<a id="a-97"></a>四者、<a id="a-98"></a>为众生主，<a id="a-99"></a>五者、<a id="a-9A"></a>身无恼害，<a id="a-9B"></a>六者、<a id="a-9C"></a>有大宗叶。<a id="a-9D"></a>”</p>
  <p id="a9E">“世尊，<a id="a-9F"></a>何等名为波罗蜜多间杂染法？<a id="a-9G"></a>”</p>
  <p id="a9H">“善男子，<a id="a-9I"></a>当知略由四种加行：<a id="a-9J"></a>一者、<a id="a-9K"></a>无悲加行故，<a id="a-9L"></a>二者、<a id="a-9M"></a>不如理加行故，<a id="a-9N"></a>三者、<a id="a-9O"></a>不常加行故，<a id="a-9P"></a>四者、<a id="a-9Q"></a>不殷重加行故。<a id="a-9R"></a>不如理加行者，<a id="a-9S"></a>谓修行余波罗蜜多时，<a id="a-9T"></a>于余波罗蜜多远离失坏。<a id="a-9U"></a>”</p>
  <p id="a9V">“世尊，<a id="a-9W"></a>何等名为非方便行？<a id="a-9X"></a>”</p>
  <p id="a9Y">“善男子，<a id="a-9Z"></a>若诸菩萨以波罗蜜多饶益众生时，<a id="a-9a"></a>但摄财物饶益众生便为喜足，<a id="a-9b"></a>而不令其出不善处安置善处，<a id="a-9c"></a>如是名为非方便行。<a id="a-9d"></a>何以故？<a id="a-9e"></a>善男子，<a id="a-9f"></a>非于众生惟作此事名实饶益。<a id="a-9g"></a>譬如粪秽若多若少，<a id="a-9h"></a>终无有能令成香洁；<a id="a-9i"></a>如是众生由行苦故，<a id="a-9j"></a>其性是苦，<a id="a-9k"></a>无有方便但以财物系相饶益可令成乐。<a id="a-9l"></a>惟有安处妙善法中，<a id="a-9m"></a>方可得名第一饶益。<a id="a-9n"></a>”</p>
  <p id="a9o">观自在菩萨复白佛言：<a id="a-9p"></a>“世尊，<a id="a-9q"></a>如是一切波罗蜜多有几清净？<a id="a-9r"></a>”</p>
  <p id="a9s">佛告观自在菩萨曰：<a id="a-9t"></a>“善男子，<a id="a-9u"></a>我终不说波罗蜜多除上五相有余清净。<a id="a-9v"></a>然我即依如是诸事，<a id="a-9w"></a>总别当说波罗蜜多清净之相。<a id="a-9x"></a>总说一切波罗蜜多清净相者，<a id="a-9y"></a>当知七种。<a id="a-9z"></a>何等为七？<a id="a-A0"></a>一者、<a id="a-A1"></a>菩萨于此诸法不求他知；<a id="a-A2"></a>二者、<a id="a-A3"></a>于此诸法见已不生执著；<a id="a-A4"></a>三者、<a id="a-A5"></a>即于如是诸法不生疑惑，<a id="a-A6"></a>谓为能得大菩提不？<a id="a-A7"></a>四者、<a id="a-A8"></a>终不自赞毁他有所轻蔑；<a id="a-A9"></a>五者、<a id="a-AA"></a>终不憍傲放逸；<a id="a-AB"></a>六者、<a id="a-AC"></a>终不少有所得便生喜足；<a id="a-AD"></a>七者、<a id="a-AE"></a>终不由此诸法于他发起嫉妒悭吝。</p>
  <p id="aAF">“别说一切波罗蜜多清净相者，<a id="a-AG"></a>亦有七种。<a id="a-AH"></a>何等为七？<a id="a-AI"></a>谓诸菩萨如我所说七种布施清净之相随顺修行：<a id="a-AJ"></a>一者、<a id="a-AK"></a>由施物清净行清净施，<a id="a-AL"></a>二者、<a id="a-AM"></a>由戒清净行清净施，<a id="a-AN"></a>三者、<a id="a-AO"></a>由见清净行清净施，<a id="a-AP"></a>四者、<a id="a-AQ"></a>由心清净行清净施，<a id="a-AR"></a>五者、<a id="a-AS"></a>由语清净行清净施，<a id="a-AT"></a>六者、<a id="a-AU"></a>由智清净行清净施，<a id="a-AV"></a>七者、<a id="a-AW"></a>由垢清净行清净施。<a id="a-AX"></a>是名七种施清净相。</p>
  <p id="aAY">“又诸菩萨能善了知制立律仪一切学处，<a id="a-AZ"></a>能善了知出离所犯，<a id="a-Aa"></a>具常尸罗、<a id="a-Ab"></a>坚固尸罗、<a id="a-Ac"></a>常作尸罗、<a id="a-Ad"></a>常转尸罗，<a id="a-Ae"></a>受学一切所有学处，<a id="a-Af"></a>是名七种戒清净相。<a id="a-Ag"></a>若诸菩萨于自所有业果异熟深生依信，<a id="a-Ah"></a>一切所有不饶益事现在前时不生愤发，<a id="a-Ai"></a>亦不反骂、<a id="a-Aj"></a>不瞋不打、<a id="a-Ak"></a>不恐不弄，<a id="a-Al"></a>不以种种不饶益事反相加害，<a id="a-Am"></a>不怀怨结，<a id="a-An"></a>若谏诲时不令恚恼，<a id="a-Ao"></a>亦复不待他来谏诲，<a id="a-Ap"></a>不由恐怖、<a id="a-Aq"></a>有染爱心而行忍辱，<a id="a-Ar"></a>不以作恩而便放舍。<a id="a-As"></a>是名七种忍清净相。</p>
  <p id="aAt">“若诸菩萨通达精进平等之性，<a id="a-Au"></a>不由勇猛勤精进故自举凌他，<a id="a-Av"></a>具大势力，<a id="a-Aw"></a>具大精进，<a id="a-Ax"></a>有所堪能，<a id="a-Ay"></a>坚固勇猛，<a id="a-Az"></a>于诸善法终不舍轭。<a id="a-B0"></a>如是名为七种精进清净之相。</p>
  <p id="aB1">“若诸菩萨有善通达相三摩地静虑，<a id="a-B2"></a>有圆满三摩地静虑，<a id="a-B3"></a>有俱分三摩地静虑，<a id="a-B4"></a>有运转三摩地静虑，<a id="a-B5"></a>有无所依三摩地静虑，<a id="a-B6"></a>有善修治三摩地静虑，<a id="a-B7"></a>有于菩萨藏闻缘修习无量三摩地静虑。<a id="a-B8"></a>如是名为七种静虑清净之相。</p>
  <p id="aB9">“若诸菩萨远离增益、<a id="a-BA"></a>损减二边行于中道，<a id="a-BB"></a>是名为慧。<a id="a-BC"></a>由此慧故，<a id="a-BD"></a>如实了知解脱门义，<a id="a-BE"></a>谓空、<a id="a-BF"></a>无愿、<a id="a-BG"></a>无相三解脱门。<a id="a-BH"></a>如实了知有自性义，<a id="a-BI"></a>谓遍计所执、<a id="a-BJ"></a>若依他起、<a id="a-BK"></a>若圆成实三种自性。<a id="a-BL"></a>如实了知无自性义，<a id="a-BM"></a>谓相、<a id="a-BN"></a>生、<a id="a-BO"></a>胜义三种无自性性。<a id="a-BP"></a>如实了知世俗谛义，<a id="a-BQ"></a>谓于五明处。<a id="a-BR"></a>如实了知胜义谛义，<a id="a-BS"></a>谓于七真如。<a id="a-BT"></a>又无分别离诸戏论纯一理趣多所住故，<a id="a-BU"></a>无量总法为所缘故，<a id="a-BV"></a>及毗钵舍那故，<a id="a-BW"></a>能善成办法随法行。<a id="a-BX"></a>是名七种慧清净相。<a id="a-BY"></a>”</p>
  <p id="aBZ">观自在菩萨复白佛言：<a id="a-Ba"></a>“世尊，<a id="a-Bb"></a>如是五相各有何业？<a id="a-Bc"></a>”</p>
  <p id="aBd">佛告观自在菩萨曰：<a id="a-Be"></a>“善男子，<a id="a-Bf"></a>当知彼相有五种业，<a id="a-Bg"></a>谓诸菩萨无染著故，<a id="a-Bh"></a>于现法中，<a id="a-Bi"></a>于所修习波罗蜜多，<a id="a-Bj"></a>恒常殷重勤修加行无有放逸；<a id="a-Bk"></a>无顾恋故，<a id="a-Bl"></a>摄受当来不放逸因；<a id="a-Bm"></a>无罪过故，<a id="a-Bn"></a>能正修习极善圆满、<a id="a-Bo"></a>极善清净、<a id="a-Bp"></a>极善鲜白波罗蜜多；<a id="a-Bq"></a>无分别故，<a id="a-Br"></a>方便善巧波罗蜜多速得圆满；<a id="a-Bs"></a>正回向故，<a id="a-Bt"></a>一切生处波罗蜜多及彼可爱诸果异熟皆得无尽，<a id="a-Bu"></a>乃至无上正等菩提。<a id="a-Bv"></a>”</p>
  <p id="aBw">观自在菩萨复白佛言：<a id="a-Bx"></a>“世尊，<a id="a-By"></a>如是所说波罗蜜多，<a id="a-Bz"></a>何者最广大？<a id="a-C0"></a>何者无染污？<a id="a-C1"></a>何者最明盛？<a id="a-C2"></a>何者不可动？<a id="a-C3"></a>何者最清净？<a id="a-C4"></a>”</p>
  <p id="aC5">佛告观自在菩萨曰：<a id="a-C6"></a>“善男子，<a id="a-C7"></a>无染著性、<a id="a-C8"></a>无顾恋性、<a id="a-C9"></a>正回向性，<a id="a-CA"></a>最为广大。<a id="a-CB"></a>无罪过性、<a id="a-CC"></a>无分别性、<a id="a-CD"></a>无有染污，<a id="a-CE"></a>思择所作最为明盛。<a id="a-CF"></a>已入无退转法地者，<a id="a-CG"></a>名不可动。<a id="a-CH"></a>若十地摄、<a id="a-CI"></a>佛地摄者，<a id="a-CJ"></a>名最清净。<a id="a-CK"></a>”</p>
  <p id="aCL">观自在菩萨复白佛言：<a id="a-CM"></a>“世尊，<a id="a-CN"></a>何因缘故，<a id="a-CO"></a>菩萨所得波罗蜜多诸可爱果及诸异熟常无有尽，<a id="a-CP"></a>波罗蜜多亦无有尽？<a id="a-CQ"></a>”</p>
  <p id="aCR">佛告观自在菩萨曰：<a id="a-CS"></a>“善男子，<a id="a-CT"></a>展转相依生起修习无间断故。<a id="a-CU"></a>”</p>
  <p id="aCV">观自在菩萨复白佛言：<a id="a-CW"></a>“世尊，<a id="a-CX"></a>何因缘故，<a id="a-CY"></a>是诸菩萨深信爱乐波罗蜜多，<a id="a-CZ"></a>非于如是波罗蜜多所得可爱诸果异熟？<a id="a-Ca"></a>”</p>
  <p id="aCb">佛告观自在菩萨曰：<a id="a-Cc"></a>“善男子，<a id="a-Cd"></a>五因缘故：<a id="a-Ce"></a>一者、<a id="a-Cf"></a>波罗蜜多是最增上喜乐因故，<a id="a-Cg"></a>二者、<a id="a-Ch"></a>波罗蜜多是其究竟饶益一切自他因故，<a id="a-Ci"></a>三者、<a id="a-Cj"></a>波罗蜜多是当来世彼可爱果异熟因故，<a id="a-Ck"></a>四者、<a id="a-Cl"></a>波罗蜜多非诸杂染所依事故，<a id="a-Cm"></a>五者、<a id="a-Cn"></a>波罗蜜多非是毕竟变坏法故。<a id="a-Co"></a>”</p>
  <p id="aCp">观自在菩萨复白佛言：<a id="a-Cq"></a>“世尊，<a id="a-Cr"></a>一切波罗蜜多各有几种最胜威德？<a id="a-Cs"></a>”</p>
  <p id="aCt">佛告观自在菩萨曰：<a id="a-Cu"></a>“善男子，<a id="a-Cv"></a>当知一切波罗蜜多各有四种最胜威德：<a id="a-Cw"></a>一者、<a id="a-Cx"></a>于此波罗蜜多正修行时，<a id="a-Cy"></a>能舍悭吝、<a id="a-Cz"></a>犯戒、<a id="a-D0"></a>心愤、<a id="a-D1"></a>懈怠、<a id="a-D2"></a>散乱、<a id="a-D3"></a>见趣所治；<a id="a-D4"></a>二者、<a id="a-D5"></a>于此正修行时，<a id="a-D6"></a>能为无上正等菩提真实资粮；<a id="a-D7"></a>三者、<a id="a-D8"></a>于此正修行时，<a id="a-D9"></a>于现法中能自摄受饶益有情；<a id="a-DA"></a>四者、<a id="a-DB"></a>于此正修行时，<a id="a-DC"></a>于未来世能得广大无尽可爱诸果异熟。<a id="a-DD"></a>”</p>
  <p id="aDE">观自在菩萨复白佛言：<a id="a-DF"></a>“世尊，<a id="a-DG"></a>如是一切波罗蜜多何因？<a id="a-DH"></a>何果？<a id="a-DI"></a>有何义利？<a id="a-DJ"></a>”</p>
  <p id="aDK">佛告观自在菩萨曰：<a id="a-DL"></a>“善男子，<a id="a-DM"></a>如是一切波罗蜜多，<a id="a-DN"></a>大悲为因，<a id="a-DO"></a>微妙可爱诸果异熟、<a id="a-DP"></a>饶益一切有情为果，<a id="a-DQ"></a>圆满无上广大菩提为大义利。<a id="a-DR"></a>”</p>
  <p id="aDS">观自在菩萨复白佛言：<a id="a-DT"></a>“世尊，<a id="a-DU"></a>若诸菩萨具足一切无尽财宝成就大悲，<a id="a-DV"></a>何缘世间现有众生贫穷可得？<a id="a-DW"></a>”</p>
  <p id="aDX">佛告观自在菩萨曰：<a id="a-DY"></a>“善男子，<a id="a-DZ"></a>是诸众生自业过失。<a id="a-Da"></a>若不尔者，<a id="a-Db"></a>菩萨常怀饶益他心，<a id="a-Dc"></a>又常具足无尽财宝，<a id="a-Dd"></a>若诸众生无自恶业能为障礙，<a id="a-De"></a>何有世间贫穷可得？<a id="a-Df"></a>譬如饿鬼为大热渴逼迫其身，<a id="a-Dg"></a>见大海水悉皆涸竭，<a id="a-Dh"></a>非大海过，<a id="a-Di"></a>是诸饿鬼自业过耳！<a id="a-Dj"></a>如是菩萨所施财宝，<a id="a-Dk"></a>犹如大海无有过失，<a id="a-Dl"></a>是诸众生自业过耳！<a id="a-Dm"></a>犹如饿鬼自恶业力令无有果。<a id="a-Dn"></a>”</p>
  <p id="aDo">观自在菩萨复白佛言：<a id="a-Dp"></a>“世尊，<a id="a-Dq"></a>菩萨以何等波罗蜜多取一切法无自性性？<a id="a-Dr"></a>”</p>
  <p id="aDs">佛告观自在菩萨曰：<a id="a-Dt"></a>“善男子，<a id="a-Du"></a>以般若波罗蜜多能取诸法无自性性。<a id="a-Dv"></a>”</p>
  <p id="aDw">“世尊，<a id="a-Dx"></a>若般若波罗蜜多能取诸法无自性性，<a id="a-Dy"></a>何故不取有自性性？<a id="a-Dz"></a>”</p>
  <p id="aE0">“善男子，<a id="a-E1"></a>我终不说以无自性性取无自性性，<a id="a-E2"></a>然无自性性离诸文字、<a id="a-E3"></a>自内所证，<a id="a-E4"></a>不可舍于言说文字而能宣说，<a id="a-E5"></a>是故我说般若波罗蜜多能取诸法无自性性。<a id="a-E6"></a>”</p>
  <p id="aE7">观自在菩萨复白佛言：<a id="a-E8"></a>“世尊，<a id="a-E9"></a>如佛所说波罗蜜多、<a id="a-EA"></a>近波罗蜜多、<a id="a-EB"></a>大波罗蜜多，<a id="a-EC"></a>云何波罗蜜多？<a id="a-ED"></a>云何近波罗蜜多？<a id="a-EE"></a>云何大波罗蜜多？<a id="a-EF"></a>”</p>
  <p id="aEG">佛告观自在菩萨曰：<a id="a-EH"></a>“善男子，<a id="a-EI"></a>若诸菩萨经无量时修行施等成就善法，<a id="a-EJ"></a>而诸烦恼犹故现行，<a id="a-EK"></a>未能制伏，<a id="a-EL"></a>然为彼伏，<a id="a-EM"></a>谓于胜解行地软中胜解转时，<a id="a-EN"></a>是名波罗蜜多。<a id="a-EO"></a>复于无量时修行施等渐复增上成就善法，<a id="a-EP"></a>而诸烦恼犹故现行，<a id="a-EQ"></a>然能制伏，<a id="a-ER"></a>非彼所伏，<a id="a-ES"></a>谓从初地已上，<a id="a-ET"></a>是名近波罗蜜多。<a id="a-EU"></a>复于无量时修行施等转复增上成就善法，<a id="a-EV"></a>一切烦恼皆不现行，<a id="a-EW"></a>谓从八地已上，<a id="a-EX"></a>是名大波罗蜜多。<a id="a-EY"></a>”</p>
  <p id="aEZ">观自在菩萨复白佛言：<a id="a-Ea"></a>“世尊，<a id="a-Eb"></a>此诸地中烦恼随眠可有几种？<a id="a-Ec"></a>”</p>
  <p id="aEd">佛告观自在菩萨曰：<a id="a-Ee"></a>“善男子，<a id="a-Ef"></a>略有三种：<a id="a-Eg"></a>一者、<a id="a-Eh"></a>害伴随眠，<a id="a-Ei"></a>谓于前五地。<a id="a-Ej"></a>何以故？<a id="a-Ek"></a>善男子，<a id="a-El"></a>诸不俱生现行烦恼，<a id="a-Em"></a>是俱生烦恼现行助伴，<a id="a-En"></a>彼于尔时永无复有，<a id="a-Eo"></a>是故说名害伴随眠。<a id="a-Ep"></a>二者、<a id="a-Eq"></a>羸劣随眠，<a id="a-Er"></a>谓于第六第七地中微细现行，<a id="a-Es"></a>若修所伏不现行故。<a id="a-Et"></a>三者、<a id="a-Eu"></a>微细随眠，<a id="a-Ev"></a>谓于第八地已上，<a id="a-Ew"></a>从此已去一切烦恼不复现行，<a id="a-Ex"></a>惟有所知障为依止故。<a id="a-Ey"></a>”</p>
  <p id="aEz">观自在菩萨复白佛言：<a id="a-F0"></a>“世尊，<a id="a-F1"></a>此诸随眠，<a id="a-F2"></a>几种粗重断所显示？<a id="a-F3"></a>”</p>
  <p id="aF4">佛告观自在菩萨曰：<a id="a-F5"></a>“善男子，<a id="a-F6"></a>但由二种：<a id="a-F7"></a>谓由在皮粗重断故显彼初二，<a id="a-F8"></a>复由在肤粗重断故显彼第三，<a id="a-F9"></a>若在于骨粗重断者，<a id="a-FA"></a>我说永离一切随眠，<a id="a-FB"></a>位在佛地。<a id="a-FC"></a>”</p>
  <p id="aFD">观自在菩萨复白佛言：<a id="a-FE"></a>“世尊，<a id="a-FF"></a>经几不可数劫能断如是粗重？<a id="a-FG"></a>”</p>
  <p id="aFH">佛告观自在菩萨曰：<a id="a-FI"></a>“善男子，<a id="a-FJ"></a>经于三大不可数劫、<a id="a-FK"></a>或无量劫，<a id="a-FL"></a>所谓年、<a id="a-FM"></a>月、<a id="a-FN"></a>半月、<a id="a-FO"></a>昼夜、<a id="a-FP"></a>一时、<a id="a-FQ"></a>半时、<a id="a-FR"></a>须臾、<a id="a-FS"></a>瞬息、<a id="a-FT"></a>刹那量劫不可数故。<a id="a-FU"></a>”</p>
  <p id="aFV">观自在菩萨复白佛言：<a id="a-FW"></a>“世尊，<a id="a-FX"></a>是诸菩萨于诸地中所生烦恼，<a id="a-FY"></a>当知何相？<a id="a-FZ"></a>何失？<a id="a-Fa"></a>何德？<a id="a-Fb"></a>”</p>
  <p id="aFc">佛告观自在菩萨曰：<a id="a-Fd"></a>“善男子，<a id="a-Fe"></a>无染污相。<a id="a-Ff"></a>何以故？<a id="a-Fg"></a>是诸菩萨于初地中，<a id="a-Fh"></a>定于一切诸法法界已善通达，<a id="a-Fi"></a>由此因缘，<a id="a-Fj"></a>菩萨要知方起烦恼非为不知，<a id="a-Fk"></a>是故说名无染污相。<a id="a-Fl"></a>于自身中不能生苦，<a id="a-Fm"></a>故无过失。<a id="a-Fn"></a>菩萨生起如是烦恼，<a id="a-Fo"></a>于有情界能断苦因，<a id="a-Fp"></a>是故彼有无量功德。<a id="a-Fq"></a>”</p>
  <p id="aFr">观自在菩萨复白佛言：<a id="a-Fs"></a>“甚奇，<a id="a-Ft"></a>世尊！<a id="a-Fu"></a>无上菩提乃有如是大功德利，<a id="a-Fv"></a>令诸菩萨生起烦恼尚胜一切有情声闻、<a id="a-Fw"></a>独觉善根，<a id="a-Fx"></a>何况其余无量功德！<a id="a-Fy"></a>”</p>
  <p id="aFz">观自在菩萨复白佛言：<a id="a-G0"></a>“世尊，<a id="a-G1"></a>如世尊说，<a id="a-G2"></a>若声闻乘、<a id="a-G3"></a>若复大乘惟是一乘，<a id="a-G4"></a>此何密意？<a id="a-G5"></a>”</p>
  <p id="aG6">佛告观自在菩萨曰：<a id="a-G7"></a>“善男子，<a id="a-G8"></a>如我于彼声闻乘中，<a id="a-G9"></a>宣说种种诸法自性，<a id="a-GA"></a>所谓五蕴、<a id="a-GB"></a>或内六处、<a id="a-GC"></a>或外六处如是等类，<a id="a-GD"></a>于大乘中即说彼法同一法界、<a id="a-GE"></a>同一理趣，<a id="a-GF"></a>故我不说乘差别性。<a id="a-GG"></a>于中或有如言于义妄起分别，<a id="a-GH"></a>二类增益、<a id="a-GI"></a>一类损减；<a id="a-GJ"></a>又于诸乘差别道理谓互相违，<a id="a-GK"></a>如是展转递兴诤论。<a id="a-GL"></a>如是名为此中密意。<a id="a-GM"></a>”</p>
  <p id="aGN">尔时，<a id="a-GO"></a>世尊欲重宣此义，<a id="a-GP"></a>而说颂曰：</p>
  <p id="aGQ">“诸地摄想所对治，<a id="a-GR"></a> 殊胜生愿及诸学，</p>
  <p id="aGS">由依佛说是大乘，<a id="a-GT"></a> 于此善修成大觉。</p>
  <p id="aGU">宣说诸法种种性，<a id="a-GV"></a> 复说皆同一理趣，</p>
  <p id="aGW">谓于下乘或上乘，<a id="a-GX"></a> 故我说乘无异性。</p>
  <p id="aGY">如言于义妄分别，<a id="a-GZ"></a> 或有增益或损减，</p>
  <p id="aGa">谓此二种互相违，<a id="a-Gb"></a> 愚痴意解成乖诤。<a id="a-Gc"></a>”</p>
  <p id="aGd">尔时，<a id="a-Ge"></a>观自在菩萨摩诃萨复白佛言：<a id="a-Gf"></a>“世尊，<a id="a-Gg"></a>于是解深密法门中，<a id="a-Gh"></a>此名何教？<a id="a-Gi"></a>我当云何奉持？<a id="a-Gj"></a>”</p>
  <p id="aGk">佛告观自在菩萨曰：<a id="a-Gl"></a>“善男子，<a id="a-Gm"></a>此名诸地波罗蜜多了义之教。<a id="a-Gn"></a>于此诸地波罗蜜多了义之教，<a id="a-Go"></a>汝当奉持。<a id="a-Gp"></a>”</p>
  <p id="aGq">说此诸地波罗蜜多了义教时，<a id="a-Gr"></a>于大会中，<a id="a-Gs"></a>有七十五千菩萨皆得菩萨大乘光明三摩地。</p>
 </body>
</html>