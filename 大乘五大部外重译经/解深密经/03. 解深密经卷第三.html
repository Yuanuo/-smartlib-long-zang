<!doctype html>
<html id="z3IBTprQJ" data-ver="1434">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">解深密经卷第三</h1>
  <h2 id="a2">分别瑜伽品第六</h2>
  <p id="a3">尔时，<a id="a-4"></a>慈氏菩萨摩诃萨白佛言：<a id="a-5"></a>“世尊，<a id="a-6"></a>菩萨何依、<a id="a-7"></a>何住于大乘中修奢摩他、<a id="a-8"></a>毗钵舍那？<a id="a-9"></a>”</p>
  <p id="aA">佛告慈氏菩萨曰：<a id="a-B"></a>“善男子，<a id="a-C"></a>当知菩萨法假安立及不舍阿耨多罗三藐三菩提愿为依、<a id="a-D"></a>为住，<a id="a-E"></a>于大乘中修奢摩他、<a id="a-F"></a>毗钵舍那。<a id="a-G"></a>”</p>
  <p id="aH">慈氏菩萨复白佛言：<a id="a-I"></a>“如世尊说四种所缘境事：<a id="a-J"></a>一者、<a id="a-K"></a>有分别影像所缘境事，<a id="a-L"></a>二者、<a id="a-M"></a>无分别影像所缘境事，<a id="a-N"></a>三者、<a id="a-O"></a>事边际所缘境事，<a id="a-P"></a>四者、<a id="a-Q"></a>所作成办所缘境事。<a id="a-R"></a>于此四中，<a id="a-S"></a>几是奢摩他所缘境事？<a id="a-T"></a>几是毗钵舍那所缘境事？<a id="a-U"></a>几是俱所缘境事？<a id="a-V"></a>”</p>
  <p id="aW">佛告慈氏菩萨曰：<a id="a-X"></a>“善男子，<a id="a-Y"></a>一是奢摩他所缘境事，<a id="a-Z"></a>谓无分别影像；<a id="a-a"></a>一是毗钵舍那所缘境事，<a id="a-b"></a>谓有分别影像；<a id="a-c"></a>二是俱所缘境事，<a id="a-d"></a>谓事边际、<a id="a-e"></a>所作成办。<a id="a-f"></a>”</p>
  <p id="ag">慈氏菩萨复白佛言：<a id="a-h"></a>“世尊，<a id="a-i"></a>云何菩萨依是四种奢摩他、<a id="a-j"></a>毗钵舍那所缘境事，<a id="a-k"></a>能求奢摩他，<a id="a-l"></a>能善毗钵舍那？<a id="a-m"></a>”</p>
  <p id="an">佛告慈氏菩萨曰：<a id="a-o"></a>“善男子，<a id="a-p"></a>如我为诸菩萨所说法假安立，<a id="a-q"></a>所谓契经、<a id="a-r"></a>应颂、<a id="a-s"></a>记别、<a id="a-t"></a>讽诵、<a id="a-u"></a>自说、<a id="a-v"></a>因缘、<a id="a-w"></a>譬喻、<a id="a-x"></a>本事、<a id="a-y"></a>本生、<a id="a-z"></a>方广、<a id="a-10"></a>希法、<a id="a-11"></a>论议，<a id="a-12"></a>菩萨于此善听善受、<a id="a-13"></a>言善通利、<a id="a-14"></a>意善寻思、<a id="a-15"></a>见善通达，<a id="a-16"></a>即于如是善思惟法独处空闲作意思惟；<a id="a-17"></a>复即于此能思惟心，<a id="a-18"></a>内心相续作意思惟，<a id="a-19"></a>如是正行多安住故，<a id="a-1A"></a>起身轻安及心轻安，<a id="a-1B"></a>是名奢摩他。<a id="a-1C"></a>如是菩萨能求奢摩他。<a id="a-1D"></a>彼由获得身心轻安为所依故，<a id="a-1E"></a>即于如所善思惟法内三摩地所行影像观察胜解，<a id="a-1F"></a>舍离心相；<a id="a-1G"></a>即于如是三摩地影像所知义中，<a id="a-1H"></a>能正思择、<a id="a-1I"></a>最极思择、<a id="a-1J"></a>周遍寻思、<a id="a-1K"></a>周遍伺察，<a id="a-1L"></a>若忍、<a id="a-1M"></a>若乐、<a id="a-1N"></a>若慧、<a id="a-1O"></a>若见、<a id="a-1P"></a>若观，<a id="a-1Q"></a>是名毗钵舍那。<a id="a-1R"></a>如是菩萨能善毗钵舍那。<a id="a-1S"></a>”</p>
  <p id="a1T">慈氏菩萨复白佛言：<a id="a-1U"></a>“世尊，<a id="a-1V"></a>若诸菩萨缘心为境，<a id="a-1W"></a>内思惟心，<a id="a-1X"></a>乃至未得身心轻安所有作意，<a id="a-1Y"></a>当名何等？<a id="a-1Z"></a>”</p>
  <p id="a1a">佛告慈氏菩萨曰：<a id="a-1b"></a>“善男子，<a id="a-1c"></a>非奢摩他作意，<a id="a-1d"></a>是随顺奢摩他胜解相应作意。<a id="a-1e"></a>”</p>
  <p id="a1f">“世尊，<a id="a-1g"></a>若诸菩萨乃至未得身心轻安，<a id="a-1h"></a>于如所思所有诸法内三摩地所缘影像作意思惟。<a id="a-1i"></a>如是作意，<a id="a-1j"></a>当名何等？<a id="a-1k"></a>”</p>
  <p id="a1l">“善男子，<a id="a-1m"></a>非毗钵舍那作意，<a id="a-1n"></a>是随顺毗钵舍那胜解相应作意。<a id="a-1o"></a>”</p>
  <p id="a1p">慈氏菩萨复白佛言：<a id="a-1q"></a>“世尊，<a id="a-1r"></a>奢摩他道与毗钵舍那道，<a id="a-1s"></a>当言有异？<a id="a-1t"></a>当言无异？<a id="a-1u"></a>”</p>
  <p id="a1v">佛告慈氏菩萨曰：<a id="a-1w"></a>“善男子，<a id="a-1x"></a>当言非有异、<a id="a-1y"></a>非无异。<a id="a-1z"></a>何故非有异？<a id="a-20"></a>以毗钵舍那所缘境，<a id="a-21"></a>心为所缘故。<a id="a-22"></a>何故非无异？<a id="a-23"></a>有分别影像非所缘故。<a id="a-24"></a>”</p>
  <p id="a25">慈氏菩萨复白佛言：<a id="a-26"></a>“世尊，<a id="a-27"></a>诸毗钵舍那三摩地所行影像，<a id="a-28"></a>彼与此心，<a id="a-29"></a>当言有异？<a id="a-2A"></a>当言无异？<a id="a-2B"></a>”</p>
  <p id="a2C">佛告慈氏菩萨曰：<a id="a-2D"></a>“善男子，<a id="a-2E"></a>当言无异。<a id="a-2F"></a>何以故？<a id="a-2G"></a>由彼影像唯是识故。<a id="a-2H"></a>善男子，<a id="a-2I"></a>我说识所缘唯识所现故。<a id="a-2J"></a>”</p>
  <p id="a2K">“世尊，<a id="a-2L"></a>若彼所行影像即与此心无有异者，<a id="a-2M"></a>云何此心还见此心？<a id="a-2N"></a>”</p>
  <p id="a2O">“善男子，<a id="a-2P"></a>此中无有少法能见少法，<a id="a-2Q"></a>然即此心如是生时，<a id="a-2R"></a>即有如是影像显现。<a id="a-2S"></a>善男子，<a id="a-2T"></a>如依善莹清净镜面，<a id="a-2U"></a>以质为缘还见本质，<a id="a-2V"></a>而谓我今见于影像，<a id="a-2W"></a>及谓离质别有所行影像显现；<a id="a-2X"></a>如是此心生时，<a id="a-2Y"></a>相似有异三摩地所行影像显现。<a id="a-2Z"></a>”</p>
  <p id="a2a">“世尊，<a id="a-2b"></a>若诸有情自性而住，<a id="a-2c"></a>缘色等心所行影像，<a id="a-2d"></a>彼与此心亦无异耶？<a id="a-2e"></a>”</p>
  <p id="a2f">“善男子，<a id="a-2g"></a>亦无有异，<a id="a-2h"></a>而诸愚夫由颠倒觉，<a id="a-2i"></a>于诸影像不能如实知唯是识，<a id="a-2j"></a>作颠倒解。<a id="a-2k"></a>”</p>
  <p id="a2l">慈氏菩萨复白佛言：<a id="a-2m"></a>“世尊，<a id="a-2n"></a>齐何当言菩萨一向修毗钵舍那？<a id="a-2o"></a>”</p>
  <p id="a2p">佛告慈氏菩萨曰：<a id="a-2q"></a>“善男子，<a id="a-2r"></a>若相续作意唯思惟心相。<a id="a-2s"></a>”</p>
  <p id="a2t">“世尊，<a id="a-2u"></a>齐何当言菩萨一向修奢摩他？<a id="a-2v"></a>”</p>
  <p id="a2w">“善男子，<a id="a-2x"></a>若相续作意唯思惟无间心。<a id="a-2y"></a>”</p>
  <p id="a2z">“世尊，<a id="a-30"></a>齐何当言菩萨奢摩他、<a id="a-31"></a>毗钵舍那和合俱转。<a id="a-32"></a>”</p>
  <p id="a33">“善男子，<a id="a-34"></a>若正思惟心一境性。<a id="a-35"></a>”</p>
  <p id="a36">“世尊，<a id="a-37"></a>云何心相？<a id="a-38"></a>”</p>
  <p id="a39">“善男子，<a id="a-3A"></a>谓三摩地所行有分别影像，<a id="a-3B"></a>毗钵舍那所缘。<a id="a-3C"></a>”</p>
  <p id="a3D">“世尊，<a id="a-3E"></a>云何无间心？<a id="a-3F"></a>”</p>
  <p id="a3G">“善男子，<a id="a-3H"></a>谓缘彼影像心，<a id="a-3I"></a>奢摩他所缘。<a id="a-3J"></a>”</p>
  <p id="a3K">“世尊，<a id="a-3L"></a>云何心一境性？<a id="a-3M"></a>”</p>
  <p id="a3N">“善男子，<a id="a-3O"></a>谓通达三摩地所行影像唯是其识，<a id="a-3P"></a>或通达此已，<a id="a-3Q"></a>复思惟如性。<a id="a-3R"></a>”</p>
  <p id="a3S">慈氏菩萨复白佛言：<a id="a-3T"></a>“世尊，<a id="a-3U"></a>毗钵舍那凡有几种？<a id="a-3V"></a>”</p>
  <p id="a3W">佛告慈氏菩萨曰：<a id="a-3X"></a>“善男子，<a id="a-3Y"></a>略有三种：<a id="a-3Z"></a>一者、<a id="a-3a"></a>有相毗钵舍那，<a id="a-3b"></a>二者、<a id="a-3c"></a>寻求毗钵舍那，<a id="a-3d"></a>三者、<a id="a-3e"></a>伺察毗钵舍那。<a id="a-3f"></a>云何有相毗钵舍那？<a id="a-3g"></a>谓纯思惟三摩地所行有分别影像毗钵舍那。<a id="a-3h"></a>云何寻求毗钵舍那？<a id="a-3i"></a>谓由慧故，<a id="a-3j"></a>遍于彼彼未善解了一切法中为善了故，<a id="a-3k"></a>作意思惟毗钵舍那。<a id="a-3l"></a>云何伺察毗钵舍那？<a id="a-3m"></a>谓由慧故，<a id="a-3n"></a>遍于彼彼已善解了一切法中为善证得极解脱故，<a id="a-3o"></a>作意思惟毗钵舍那。<a id="a-3p"></a>”</p>
  <p id="a3q">慈氏菩萨复白佛言：<a id="a-3r"></a>“世尊，<a id="a-3s"></a>是奢摩他凡有几种？<a id="a-3t"></a>”</p>
  <p id="a3u">佛告慈氏菩萨曰：<a id="a-3v"></a>“善男子，<a id="a-3w"></a>即由随彼无间心故，<a id="a-3x"></a>当知此中亦有三种。<a id="a-3y"></a>复有八种，<a id="a-3z"></a>谓初静虑乃至非想非非想处各有一种奢摩他故。<a id="a-40"></a>复有四种，<a id="a-41"></a>谓慈悲喜舍四无量中各有一种奢摩他故。<a id="a-42"></a>”</p>
  <p id="a43">慈氏菩萨复白佛言：<a id="a-44"></a>“世尊，<a id="a-45"></a>如说依法奢摩他、<a id="a-46"></a>毗钵舍那，<a id="a-47"></a>复说不依法奢摩他、<a id="a-48"></a>毗钵舍那。<a id="a-49"></a>云何名依法奢摩他、<a id="a-4A"></a>毗钵舍那？<a id="a-4B"></a>云何复名不依法奢摩他、<a id="a-4C"></a>毗钵舍那？<a id="a-4D"></a>”</p>
  <p id="a4E">佛告慈氏菩萨曰：<a id="a-4F"></a>“善男子，<a id="a-4G"></a>若诸菩萨随先所受所思法相，<a id="a-4H"></a>而于其义得奢摩他、<a id="a-4I"></a>毗钵舍那，<a id="a-4J"></a>名依法奢摩他毗钵舍那。<a id="a-4K"></a>若诸菩萨不待所受所思法相，<a id="a-4L"></a>但依于他教诫教授，<a id="a-4M"></a>而于其义得奢摩他、<a id="a-4N"></a>毗钵舍那，<a id="a-4O"></a>谓观青瘀及脓烂等，<a id="a-4P"></a>或一切行皆是无常、<a id="a-4Q"></a>或诸行苦，<a id="a-4R"></a>或一切法皆无有我，<a id="a-4S"></a>或复涅槃毕竟寂静，<a id="a-4T"></a>如是等类奢摩他、<a id="a-4U"></a>毗钵舍那，<a id="a-4V"></a>名不依法奢摩他、<a id="a-4W"></a>毗钵舍那。<a id="a-4X"></a>由依止法得奢摩他、<a id="a-4Y"></a>毗钵舍那故，<a id="a-4Z"></a>我施设随法行菩萨是利根性；<a id="a-4a"></a>由不依法得奢摩他毗钵舍那故，<a id="a-4b"></a>我施设随信行菩萨是钝根性。<a id="a-4c"></a>”</p>
  <p id="a4d">慈氏菩萨复白佛言：<a id="a-4e"></a>“世尊，<a id="a-4f"></a>如说缘别法奢摩他、<a id="a-4g"></a>毗钵舍那，<a id="a-4h"></a>复说缘总法奢摩他、<a id="a-4i"></a>毗钵舍那，<a id="a-4j"></a>云何名为缘别法奢摩他、<a id="a-4k"></a>毗钵舍那？<a id="a-4l"></a>云何复名缘总法奢摩他、<a id="a-4m"></a>毗钵舍那？<a id="a-4n"></a>”</p>
  <p id="a4o">佛告慈氏菩萨曰：<a id="a-4p"></a>“善男子，<a id="a-4q"></a>若诸菩萨缘于各别契经等法，<a id="a-4r"></a>于如所受所思惟法修奢摩他、<a id="a-4s"></a>毗钵舍那，<a id="a-4t"></a>是名缘别法奢摩他、<a id="a-4u"></a>毗钵舍那。<a id="a-4v"></a>若诸菩萨即缘一切契经等法，<a id="a-4w"></a>集为一团、<a id="a-4x"></a>一积、<a id="a-4y"></a>一分、<a id="a-4z"></a>一聚作意思惟，<a id="a-50"></a>此一切法随顺真如，<a id="a-51"></a>趣向真如，<a id="a-52"></a>临入真如，<a id="a-53"></a>随顺菩提，<a id="a-54"></a>随顺涅槃，<a id="a-55"></a>随顺转依及趣向彼、<a id="a-56"></a>若临入彼，<a id="a-57"></a>此一切法宣说无量无数善法，<a id="a-58"></a>如是思惟修奢摩他、<a id="a-59"></a>毗钵舍那，<a id="a-5A"></a>是名缘总法奢摩他、<a id="a-5B"></a>毗钵舍那。<a id="a-5C"></a>”</p>
  <p id="a5D">慈氏菩萨复白佛言：<a id="a-5E"></a>“世尊，<a id="a-5F"></a>如说缘小总法奢摩他、<a id="a-5G"></a>毗钵舍那，<a id="a-5H"></a>复说缘大总法奢摩他、<a id="a-5I"></a>毗钵舍那，<a id="a-5J"></a>又说缘无量总法奢摩他、<a id="a-5K"></a>毗钵舍那。<a id="a-5L"></a>云何名缘小总法奢摩他、<a id="a-5M"></a>毗钵舍那？<a id="a-5N"></a>云何名缘大总法奢摩他、<a id="a-5O"></a>毗钵舍那？<a id="a-5P"></a>云何复名缘无量总法奢摩他、<a id="a-5Q"></a>毗钵舍那？<a id="a-5R"></a>”</p>
  <p id="a5S">佛告慈氏菩萨曰：<a id="a-5T"></a>“善男子，<a id="a-5U"></a>若缘各别契经乃至各别论义为一团等作意思惟，<a id="a-5V"></a>当知是名缘小总法奢摩他、<a id="a-5W"></a>毗钵舍那。<a id="a-5X"></a>若缘乃至所受所思契经等法为一团等作意思惟，<a id="a-5Y"></a>非缘各别，<a id="a-5Z"></a>当知是名缘大总法奢摩他、<a id="a-5a"></a>毗钵舍那。<a id="a-5b"></a>若缘无量如来法教、<a id="a-5c"></a>无量法句文字、<a id="a-5d"></a>无量后后慧所照了为一团等作意思惟，<a id="a-5e"></a>非缘乃至所受所思，<a id="a-5f"></a>当知是名缘无量总法奢摩他、<a id="a-5g"></a>毗钵舍那。<a id="a-5h"></a>”</p>
  <p id="a5i">慈氏菩萨复白佛言：<a id="a-5j"></a>“世尊，<a id="a-5k"></a>菩萨齐何名得缘总法奢摩他、<a id="a-5l"></a>毗钵舍那？<a id="a-5m"></a>”</p>
  <p id="a5n">佛告慈氏菩萨曰：<a id="a-5o"></a>“善男子，<a id="a-5p"></a>由五缘故当知名得：<a id="a-5q"></a>一者、<a id="a-5r"></a>于思惟时刹那刹那融销一切粗重所依；<a id="a-5s"></a>二者、<a id="a-5t"></a>离种种想，<a id="a-5u"></a>得乐法乐；<a id="a-5v"></a>三者、<a id="a-5w"></a>解了十方无差别相、<a id="a-5x"></a>无量法光；<a id="a-5y"></a>四者、<a id="a-5z"></a>所作成满相应净分别无分别相恒现在前；<a id="a-60"></a>五者，<a id="a-61"></a>为令法身得成满故，<a id="a-62"></a>摄受后后转胜妙因。<a id="a-63"></a>”</p>
  <p id="a64">慈氏菩萨复白佛言：<a id="a-65"></a>“世尊，<a id="a-66"></a>此缘总法奢摩他、<a id="a-67"></a>毗钵舍那，<a id="a-68"></a>当知从何名为通达？<a id="a-69"></a>从何名得？<a id="a-6A"></a>”</p>
  <p id="a6B">佛告慈氏菩萨曰：<a id="a-6C"></a>“善男子，<a id="a-6D"></a>从初极喜地名为通达，<a id="a-6E"></a>从第三发光地乃名为得。<a id="a-6F"></a>善男子，<a id="a-6G"></a>初业菩萨亦于是中随学作意，<a id="a-6H"></a>虽未可叹不应懈废。<a id="a-6I"></a>”</p>
  <p id="a6J">慈氏菩萨复白佛言：<a id="a-6K"></a>“世尊，<a id="a-6L"></a>是奢摩他、<a id="a-6M"></a>毗钵舍那，<a id="a-6N"></a>云何名有寻有伺三摩地？<a id="a-6O"></a>云何名无寻惟伺三摩地？<a id="a-6P"></a>云何名无寻无伺三摩地？<a id="a-6Q"></a>”</p>
  <p id="a6R">佛告慈氏菩萨曰：<a id="a-6S"></a>“善男子，<a id="a-6T"></a>于如所取寻伺法相，<a id="a-6U"></a>若有粗显领受观察诸奢摩他、<a id="a-6V"></a>毗钵舍那，<a id="a-6W"></a>是名有寻有伺三摩地。<a id="a-6X"></a>若于彼相，<a id="a-6Y"></a>虽无粗显领受观察，<a id="a-6Z"></a>而有微细彼光明念领受观察诸奢摩他、<a id="a-6a"></a>毗钵舍那，<a id="a-6b"></a>是名无寻惟伺三摩地。<a id="a-6c"></a>若即于彼一切法相都无作意领受观察诸奢摩他、<a id="a-6d"></a>毗钵舍那，<a id="a-6e"></a>是名无寻无伺三摩地。<a id="a-6f"></a>复次，<a id="a-6g"></a>善男子，<a id="a-6h"></a>若有寻求奢摩他、<a id="a-6i"></a>毗钵舍那，<a id="a-6j"></a>是名有寻有伺三摩地。<a id="a-6k"></a>若有伺察奢摩他、<a id="a-6l"></a>毗钵舍那，<a id="a-6m"></a>是名无寻惟伺三摩地。<a id="a-6n"></a>若缘总法奢摩他、<a id="a-6o"></a>毗钵舍那，<a id="a-6p"></a>是名无寻无伺三摩地。<a id="a-6q"></a>”</p>
  <p id="a6r">慈氏菩萨复白佛言：<a id="a-6s"></a>“世尊，<a id="a-6t"></a>云何止相？<a id="a-6u"></a>云何举相？<a id="a-6v"></a>云何舍相？<a id="a-6w"></a>”</p>
  <p id="a6x">佛告慈氏菩萨曰：<a id="a-6y"></a>“善男子，<a id="a-6z"></a>若心掉举或恐掉举时，<a id="a-70"></a>诸可厌法作意及彼无间心作意，<a id="a-71"></a>是名止相。<a id="a-72"></a>若心沉没或恐沉没时，<a id="a-73"></a>诸可欣法作意及彼心相作意，<a id="a-74"></a>是名举相。<a id="a-75"></a>若于一向止道、<a id="a-76"></a>或于一向观道、<a id="a-77"></a>或于双运转道二随烦恼所染污时，<a id="a-78"></a>诸无功用作意及心任运转中所有作意，<a id="a-79"></a>是名舍相。<a id="a-7A"></a>”</p>
  <p id="a7B">慈氏菩萨复白佛言：<a id="a-7C"></a>“世尊，<a id="a-7D"></a>修奢摩他、<a id="a-7E"></a>毗钵舍那诸菩萨众知法知义。<a id="a-7F"></a>云何知法？<a id="a-7G"></a>云何知义？<a id="a-7H"></a>”</p>
  <p id="a7I">佛告慈氏菩萨曰：<a id="a-7J"></a>“善男子，<a id="a-7K"></a>彼诸菩萨由五种相了知于法：<a id="a-7L"></a>一者、<a id="a-7M"></a>知名，<a id="a-7N"></a>二者、<a id="a-7O"></a>知句，<a id="a-7P"></a>三者、<a id="a-7Q"></a>知文，<a id="a-7R"></a>四者、<a id="a-7S"></a>知别，<a id="a-7T"></a>五者、<a id="a-7U"></a>知总。<a id="a-7V"></a>云何为名？<a id="a-7W"></a>谓于一切染净法中，<a id="a-7X"></a>所立自性想假施设。<a id="a-7Y"></a>云何为句？<a id="a-7Z"></a>谓即于彼名聚集中，<a id="a-7a"></a>能随宣说诸染净义依持建立。<a id="a-7b"></a>云何为文？<a id="a-7c"></a>谓即彼二所依止字。<a id="a-7d"></a>云何于彼各别了知？<a id="a-7e"></a>谓由各别所缘作意。<a id="a-7f"></a>云何于彼总合了知？<a id="a-7g"></a>谓由总合所缘作意。<a id="a-7h"></a>如是一切总略为一名为知法。<a id="a-7i"></a>如是名为菩萨知法。</p>
  <p id="a7j">“善男子，<a id="a-7k"></a>彼诸菩萨由十种相了知于义：<a id="a-7l"></a>一者、<a id="a-7m"></a>知尽所有性，<a id="a-7n"></a>二者、<a id="a-7o"></a>知如所有性，<a id="a-7p"></a>三者、<a id="a-7q"></a>知能取义，<a id="a-7r"></a>四者、<a id="a-7s"></a>知所取义，<a id="a-7t"></a>五者、<a id="a-7u"></a>知建立义，<a id="a-7v"></a>六者、<a id="a-7w"></a>知受用义，<a id="a-7x"></a>七者、<a id="a-7y"></a>知颠倒义，<a id="a-7z"></a>八者、<a id="a-80"></a>知无倒义，<a id="a-81"></a>九者、<a id="a-82"></a>知杂染义，<a id="a-83"></a>十者、<a id="a-84"></a>知清净义。<a id="a-85"></a>善男子，<a id="a-86"></a>尽所有性者，<a id="a-87"></a>谓诸杂染清净法中，<a id="a-88"></a>所有一切品别边际，<a id="a-89"></a>是名此中尽所有性。<a id="a-8A"></a>如五数蕴、<a id="a-8B"></a>六数内处、<a id="a-8C"></a>六数外处，<a id="a-8D"></a>如是一切。<a id="a-8E"></a>如所有性者，<a id="a-8F"></a>谓即一切染净法中所有真如，<a id="a-8G"></a>是名此中如所有性。<a id="a-8H"></a>此复七种：<a id="a-8I"></a>一者、<a id="a-8J"></a>流转真如，<a id="a-8K"></a>谓一切行无先后性；<a id="a-8L"></a>二者、<a id="a-8M"></a>相真如，<a id="a-8N"></a>谓一切法补特伽罗无我性及法无我性；<a id="a-8O"></a>三者、<a id="a-8P"></a>了别真如，<a id="a-8Q"></a>谓一切行惟是识性；<a id="a-8R"></a>四者、<a id="a-8S"></a>安立真如，<a id="a-8T"></a>谓我所说诸苦圣谛；<a id="a-8U"></a>五者、<a id="a-8V"></a>邪行真如，<a id="a-8W"></a>谓我所说诸集圣谛；<a id="a-8X"></a>六者、<a id="a-8Y"></a>清净真如，<a id="a-8Z"></a>谓我所说诸灭圣谛；<a id="a-8a"></a>七者、<a id="a-8b"></a>正行真如，<a id="a-8c"></a>谓我所说诸道圣谛。<a id="a-8d"></a>当知此中，<a id="a-8e"></a>由流转真如、<a id="a-8f"></a>安立真如、<a id="a-8g"></a>邪行真如故，<a id="a-8h"></a>一切有情平等平等；<a id="a-8i"></a>由相真如、<a id="a-8j"></a>了别真如故，<a id="a-8k"></a>一切诸法平等平等；<a id="a-8l"></a>由清净真如故，<a id="a-8m"></a>一切声闻菩提、<a id="a-8n"></a>独觉菩提、<a id="a-8o"></a>阿耨多罗三藐三菩提平等平等；<a id="a-8p"></a>由正行真如故，<a id="a-8q"></a>听闻正法、<a id="a-8r"></a>缘总境界、<a id="a-8s"></a>胜奢摩他、<a id="a-8t"></a>毗钵舍那所摄受慧平等平等。<a id="a-8u"></a>能取义者，<a id="a-8v"></a>谓内五色处，<a id="a-8w"></a>若心、<a id="a-8x"></a>意、<a id="a-8y"></a>识及诸心法。<a id="a-8z"></a>所取义者，<a id="a-90"></a>谓外六处。<a id="a-91"></a>又能取义，<a id="a-92"></a>亦所取义。<a id="a-93"></a>建立义者，<a id="a-94"></a>谓器世界，<a id="a-95"></a>于中可得建立一切诸有情界，<a id="a-96"></a>谓一村田、<a id="a-97"></a>若百村田、<a id="a-98"></a>若千村田、<a id="a-99"></a>若百千村田，<a id="a-9A"></a>或一大地至海边际，<a id="a-9B"></a>此百、<a id="a-9C"></a>此千、<a id="a-9D"></a>若此百千，<a id="a-9E"></a>或一赡部洲，<a id="a-9F"></a>此百、<a id="a-9G"></a>此千、<a id="a-9H"></a>若此百千，<a id="a-9I"></a>或一四大洲，<a id="a-9J"></a>此百、<a id="a-9K"></a>此千、<a id="a-9L"></a>若此百千，<a id="a-9M"></a>或一小千世界，<a id="a-9N"></a>此百、<a id="a-9O"></a>此千、<a id="a-9P"></a>若此百千，<a id="a-9Q"></a>或一中千世界，<a id="a-9R"></a>此百、<a id="a-9S"></a>此千、<a id="a-9T"></a>若此百千，<a id="a-9U"></a>或一三千大千世界，<a id="a-9V"></a>此百、<a id="a-9W"></a>此千、<a id="a-9X"></a>若此百千，<a id="a-9Y"></a>或此拘胝此、<a id="a-9Z"></a>百拘胝此、<a id="a-9a"></a>千拘胝此、<a id="a-9b"></a>百千拘胝，<a id="a-9c"></a>或此无数、<a id="a-9d"></a>此百无数、<a id="a-9e"></a>此千无数、<a id="a-9f"></a>此百千无数，<a id="a-9g"></a>或三千大千世界无数百千微尘量等，<a id="a-9h"></a>于十方面无量无数诸器世界。<a id="a-9i"></a>受用义者，<a id="a-9j"></a>谓我所说诸有情类，<a id="a-9k"></a>为受用故摄受资具。<a id="a-9l"></a>颠倒义者，<a id="a-9m"></a>谓即于彼能取等义，<a id="a-9n"></a>无常计常，<a id="a-9o"></a>想倒、<a id="a-9p"></a>心倒、<a id="a-9q"></a>见倒；<a id="a-9r"></a>苦计为乐，<a id="a-9s"></a>不净计净，<a id="a-9t"></a>无我计我，<a id="a-9u"></a>想倒、<a id="a-9v"></a>心倒、<a id="a-9w"></a>见倒。<a id="a-9x"></a>无倒义者，<a id="a-9y"></a>与上相违，<a id="a-9z"></a>能对治彼，<a id="a-A0"></a>应知其相。<a id="a-A1"></a>杂染义者，<a id="a-A2"></a>谓三界中三种杂染：<a id="a-A3"></a>一者、<a id="a-A4"></a>烦恼杂染，<a id="a-A5"></a>二者、<a id="a-A6"></a>业杂染，<a id="a-A7"></a>三者、<a id="a-A8"></a>生杂染。<a id="a-A9"></a>清净义者，<a id="a-AA"></a>谓即如是三种杂染所有离系菩提分法。<a id="a-AB"></a>善男子，<a id="a-AC"></a>如是十种，<a id="a-AD"></a>当知普摄一切诸义。</p>
  <p id="aAE">“复次，<a id="a-AF"></a>善男子，<a id="a-AG"></a>彼诸菩萨由能了知五种义故，<a id="a-AH"></a>名为知义。<a id="a-AI"></a>何等五义？<a id="a-AJ"></a>一者、<a id="a-AK"></a>遍知事，<a id="a-AL"></a>二者、<a id="a-AM"></a>遍知义，<a id="a-AN"></a>三者、<a id="a-AO"></a>遍知因，<a id="a-AP"></a>四者、<a id="a-AQ"></a>得遍知果，<a id="a-AR"></a>五者、<a id="a-AS"></a>于此觉了。<a id="a-AT"></a>善男子，<a id="a-AU"></a>此中遍知事者，<a id="a-AV"></a>当知即是一切所知，<a id="a-AW"></a>谓或诸蕴、<a id="a-AX"></a>或诸内处、<a id="a-AY"></a>或诸外处，<a id="a-AZ"></a>如是一切。<a id="a-Aa"></a>遍知义者，<a id="a-Ab"></a>乃至所有品类差别所应知境，<a id="a-Ac"></a>谓世俗故、<a id="a-Ad"></a>或胜义故，<a id="a-Ae"></a>或功德故、<a id="a-Af"></a>或过失故，<a id="a-Ag"></a>缘故、<a id="a-Ah"></a>世故，<a id="a-Ai"></a>或生、<a id="a-Aj"></a>或住、<a id="a-Ak"></a>或坏相故，<a id="a-Al"></a>或如病等故，<a id="a-Am"></a>或苦、<a id="a-An"></a>集等故，<a id="a-Ao"></a>或真如、<a id="a-Ap"></a>实际、<a id="a-Aq"></a>法界等故，<a id="a-Ar"></a>或广、<a id="a-As"></a>略故，<a id="a-At"></a>或一向记故、<a id="a-Au"></a>或分别记故、<a id="a-Av"></a>或反问记故、<a id="a-Aw"></a>或置记故，<a id="a-Ax"></a>或隐密故、<a id="a-Ay"></a>或显了故，<a id="a-Az"></a>如是等类，<a id="a-B0"></a>当知一切名遍知义。<a id="a-B1"></a>言遍知者，<a id="a-B2"></a>当知即是能取前二菩提分法，<a id="a-B3"></a>所谓念住或正断等。<a id="a-B4"></a>得遍知果者，<a id="a-B5"></a>谓贪恚痴永断毗奈耶及贪恚痴一切永断诸沙门果，<a id="a-B6"></a>及我所说声闻、<a id="a-B7"></a>如来若共不共、<a id="a-B8"></a>世出世间所有功德，<a id="a-B9"></a>于彼作证。<a id="a-BA"></a>于此觉了者，<a id="a-BB"></a>谓即于此作证法中诸解脱智广为他说、<a id="a-BC"></a>宣扬开示。<a id="a-BD"></a>善男子，<a id="a-BE"></a>如是五义，<a id="a-BF"></a>当知普摄一切诸义。</p>
  <p id="aBG">“复次，<a id="a-BH"></a>善男子，<a id="a-BI"></a>彼诸菩萨由能了知四种义故，<a id="a-BJ"></a>名为知义。<a id="a-BK"></a>何等四义？<a id="a-BL"></a>一者、<a id="a-BM"></a>心执受义，<a id="a-BN"></a>二者、<a id="a-BO"></a>领纳义，<a id="a-BP"></a>三者、<a id="a-BQ"></a>了别义，<a id="a-BR"></a>四者、<a id="a-BS"></a>杂染清净义。<a id="a-BT"></a>善男子，<a id="a-BU"></a>如是四义，<a id="a-BV"></a>当知普摄一切诸义。<a id="a-BW"></a>复次，<a id="a-BX"></a>善男子，<a id="a-BY"></a>彼诸菩萨由能了知三种义故，<a id="a-BZ"></a>名为知义。<a id="a-Ba"></a>何等三义？<a id="a-Bb"></a>一者、<a id="a-Bc"></a>文义，<a id="a-Bd"></a>二者、<a id="a-Be"></a>义义，<a id="a-Bf"></a>三者、<a id="a-Bg"></a>界义。<a id="a-Bh"></a>善男子，<a id="a-Bi"></a>言文义者，<a id="a-Bj"></a>谓名身等。<a id="a-Bk"></a>义义当知复有十种：<a id="a-Bl"></a>一者、<a id="a-Bm"></a>真实相，<a id="a-Bn"></a>二者、<a id="a-Bo"></a>遍知相，<a id="a-Bp"></a>三者、<a id="a-Bq"></a>永断相，<a id="a-Br"></a>四者、<a id="a-Bs"></a>作证相，<a id="a-Bt"></a>五者、<a id="a-Bu"></a>修习相，<a id="a-Bv"></a>六者、<a id="a-Bw"></a>即彼真实相等品类差别相，<a id="a-Bx"></a>七者、<a id="a-By"></a>所依能依相属相，<a id="a-Bz"></a>八者、<a id="a-C0"></a>即遍知等障礙法相，<a id="a-C1"></a>九者、<a id="a-C2"></a>即彼随顺法相，<a id="a-C3"></a>十者、<a id="a-C4"></a>不遍知等及遍知等过患、<a id="a-C5"></a>功德相。<a id="a-C6"></a>言界义者，<a id="a-C7"></a>谓五种界：<a id="a-C8"></a>一者、<a id="a-C9"></a>器世界，<a id="a-CA"></a>二者、<a id="a-CB"></a>有情界，<a id="a-CC"></a>三者、<a id="a-CD"></a>法界，<a id="a-CE"></a>四者、<a id="a-CF"></a>所调伏界，<a id="a-CG"></a>五者、<a id="a-CH"></a>调伏方便界。<a id="a-CI"></a>善男子，<a id="a-CJ"></a>如是五义，<a id="a-CK"></a>当知普摄一切义。<a id="a-CL"></a>”</p>
  <p id="aCM">慈氏菩萨复白佛言：<a id="a-CN"></a>“世尊，<a id="a-CO"></a>若闻所成慧了知其义，<a id="a-CP"></a>若思所成慧了知其义，<a id="a-CQ"></a>若奢摩他、<a id="a-CR"></a>毗钵舍那修所成慧了知其义，<a id="a-CS"></a>此何差别？<a id="a-CT"></a>”</p>
  <p id="aCU">佛告慈氏菩萨曰：<a id="a-CV"></a>“善男子，<a id="a-CW"></a>闻所成慧依止于文，<a id="a-CX"></a>但如其说，<a id="a-CY"></a>未善意趣，<a id="a-CZ"></a>未现在前，<a id="a-Ca"></a>随顺解脱，<a id="a-Cb"></a>未能领受成解脱义。<a id="a-Cc"></a>思所成慧亦依于文，<a id="a-Cd"></a>不惟如说，<a id="a-Ce"></a>能善意趣，<a id="a-Cf"></a>未现在前，<a id="a-Cg"></a>转顺解脱，<a id="a-Ch"></a>未能领受成解脱义。<a id="a-Ci"></a>若诸菩萨修所成慧，<a id="a-Cj"></a>亦依于文亦不依文，<a id="a-Ck"></a>亦如其说亦不如说，<a id="a-Cl"></a>能善意趣，<a id="a-Cm"></a>所知事同分三摩地所行影像现前，<a id="a-Cn"></a>极顺解脱，<a id="a-Co"></a>已能领受成解脱义。<a id="a-Cp"></a>善男子，<a id="a-Cq"></a>是名三种知义差别。<a id="a-Cr"></a>”</p>
  <p id="aCs">慈氏菩萨复白佛言：<a id="a-Ct"></a>“世尊，<a id="a-Cu"></a>修奢摩他、<a id="a-Cv"></a>毗钵舍那诸菩萨众知法、<a id="a-Cw"></a>知义，<a id="a-Cx"></a>云何为智？<a id="a-Cy"></a>云何为见？<a id="a-Cz"></a>”</p>
  <p id="aD0">佛告慈氏菩萨曰：<a id="a-D1"></a>“善男子，<a id="a-D2"></a>我无量门宣说智、<a id="a-D3"></a>见二种差别，<a id="a-D4"></a>今当为汝略说其相。<a id="a-D5"></a>若缘总法修奢摩他、<a id="a-D6"></a>毗钵舍那所有妙慧，<a id="a-D7"></a>是名为智。<a id="a-D8"></a>若缘别法修奢摩他、<a id="a-D9"></a>毗钵舍那所有妙慧，<a id="a-DA"></a>是名为见。<a id="a-DB"></a>”</p>
  <p id="aDC">慈氏菩萨复白佛言：<a id="a-DD"></a>“世尊，<a id="a-DE"></a>修奢摩他、<a id="a-DF"></a>毗钵舍那诸菩萨众，<a id="a-DG"></a>由何作意？<a id="a-DH"></a>何等、<a id="a-DI"></a>云何除遣诸相？<a id="a-DJ"></a>”</p>
  <p id="aDK">佛告慈氏菩萨曰：<a id="a-DL"></a>“善男子，<a id="a-DM"></a>由真如作意，<a id="a-DN"></a>除遣法相及与义相。<a id="a-DO"></a>若于其名及名自性无所得时，<a id="a-DP"></a>亦不观彼所依之相，<a id="a-DQ"></a>如是除遣。<a id="a-DR"></a>如于其名，<a id="a-DS"></a>于句、<a id="a-DT"></a>于文、<a id="a-DU"></a>于一切义当知亦尔。<a id="a-DV"></a>乃至于界及界自性无所得时，<a id="a-DW"></a>亦不观彼所依之相，<a id="a-DX"></a>如是除遣。<a id="a-DY"></a>”</p>
  <p id="aDZ">“世尊，<a id="a-Da"></a>诸所了知真如义相，<a id="a-Db"></a>此真如相亦可遣不？<a id="a-Dc"></a>”</p>
  <p id="aDd">“善男子，<a id="a-De"></a>于所了知真如义中都无有相，<a id="a-Df"></a>亦无所得，<a id="a-Dg"></a>当何所遣？<a id="a-Dh"></a>善男子，<a id="a-Di"></a>我说了知真如义时，<a id="a-Dj"></a>能伏一切法义之相，<a id="a-Dk"></a>非此了达余所能伏。<a id="a-Dl"></a>”</p>
  <p id="aDm">“世尊，<a id="a-Dn"></a>如世尊说浊水器喻、<a id="a-Do"></a>不净镜喻、<a id="a-Dp"></a>挠泉池喻，<a id="a-Dq"></a>不任观察自面影相，<a id="a-Dr"></a>若堪任者与上相违。<a id="a-Ds"></a>如是若有不善修心，<a id="a-Dt"></a>则不堪任如实观察所有真如；<a id="a-Du"></a>若善修心，<a id="a-Dv"></a>堪任观察。<a id="a-Dw"></a>此说何等能观察心？<a id="a-Dx"></a>依何真如而作是说？<a id="a-Dy"></a>”</p>
  <p id="aDz">“善男子，<a id="a-E0"></a>此说三种能观察心，<a id="a-E1"></a>谓闻所成能观察心、<a id="a-E2"></a>若思所成能观察心、<a id="a-E3"></a>若修所成能观察心，<a id="a-E4"></a>依了别真如作如是说。<a id="a-E5"></a>”</p>
  <p id="aE6">“世尊，<a id="a-E7"></a>如是了知法义菩萨为遣诸相勤修如行，<a id="a-E8"></a>有几种相难可除遣？<a id="a-E9"></a>谁能除遣？<a id="a-EA"></a>”</p>
  <p id="aEB">“善男子，<a id="a-EC"></a>有十种相，<a id="a-ED"></a>空能除遣。<a id="a-EE"></a>何等为十？<a id="a-EF"></a>一者、<a id="a-EG"></a>了知法义故，<a id="a-EH"></a>有种种文字相，<a id="a-EI"></a>此由一切法空能正除遣；<a id="a-EJ"></a>二者、<a id="a-EK"></a>了知安立真如义故，<a id="a-EL"></a>有生灭住异性相续随转相，<a id="a-EM"></a>此由相空及无先后空能正除遣；<a id="a-EN"></a>三者、<a id="a-EO"></a>了知能取义故，<a id="a-EP"></a>有顾恋身相及我慢相，<a id="a-EQ"></a>此由内空及无所得空能正除遣；<a id="a-ER"></a>四者、<a id="a-ES"></a>了知所取义故，<a id="a-ET"></a>有顾恋财相，<a id="a-EU"></a>此由外空能正除遣；<a id="a-EV"></a>五者、<a id="a-EW"></a>了知受用义，<a id="a-EX"></a>男女承事资具相应故，<a id="a-EY"></a>有内安乐相、<a id="a-EZ"></a>外净妙相，<a id="a-Ea"></a>此由内外空及本性空能正除遣；<a id="a-Eb"></a>六者、<a id="a-Ec"></a>了知建立义故，<a id="a-Ed"></a>有无量相，<a id="a-Ee"></a>此由大空能正除遣；<a id="a-Ef"></a>七者、<a id="a-Eg"></a>了知无色故，<a id="a-Eh"></a>有内寂静解脱相，<a id="a-Ei"></a>此由有为空能正除遣；<a id="a-Ej"></a>八者、<a id="a-Ek"></a>了知相真如义故，<a id="a-El"></a>有补特伽罗无我相、<a id="a-Em"></a>法无我相，<a id="a-En"></a>若惟识相及胜义相，<a id="a-Eo"></a>此由毕竟空、<a id="a-Ep"></a>无性空、<a id="a-Eq"></a>无性自性空及胜义空能正除遣；<a id="a-Er"></a>九者、<a id="a-Es"></a>由了知清净真如义故，<a id="a-Et"></a>有无为相、<a id="a-Eu"></a>无变异相，<a id="a-Ev"></a>此由无为空、<a id="a-Ew"></a>无变异空能正除遣；<a id="a-Ex"></a>十者、<a id="a-Ey"></a>即于彼相对治空性作意思惟故，<a id="a-Ez"></a>有空性相，<a id="a-F0"></a>此由空空能正除遣。<a id="a-F1"></a>”</p>
  <p id="aF2">“世尊，<a id="a-F3"></a>除遣如是十种相时，<a id="a-F4"></a>除遣何等？<a id="a-F5"></a>从何等相而得解脱？<a id="a-F6"></a>”</p>
  <p id="aF7">“善男子，<a id="a-F8"></a>除遣三摩地所行影像相，<a id="a-F9"></a>从杂染缚相而得解脱，<a id="a-FA"></a>彼亦除遣。<a id="a-FB"></a>善男子，<a id="a-FC"></a>当知就胜说如是空，<a id="a-FD"></a>治如是相，<a id="a-FE"></a>非不一一治一切相。<a id="a-FF"></a>譬如无明，<a id="a-FG"></a>非不能生乃至老死诸杂染法，<a id="a-FH"></a>就胜但说能生于行，<a id="a-FI"></a>由是诸行亲近缘故，<a id="a-FJ"></a>此中道理当知亦尔。<a id="a-FK"></a>”</p>
  <p id="aFL">尔时，<a id="a-FM"></a>慈氏菩萨复白佛言：<a id="a-FN"></a>“世尊，<a id="a-FO"></a>此中何等空是总空性相？<a id="a-FP"></a>若诸菩萨了知是已无有失坏，<a id="a-FQ"></a>于空性相离增上慢。<a id="a-FR"></a>”</p>
  <p id="aFS">尔时，<a id="a-FT"></a>世尊叹慈氏菩萨曰：<a id="a-FU"></a>“善哉！<a id="a-FV"></a>善哉！<a id="a-FW"></a>善男子，<a id="a-FX"></a>汝今乃能请问如来如是深义，<a id="a-FY"></a>令诸菩萨于空性相无有失坏。<a id="a-FZ"></a>何以故？<a id="a-Fa"></a>善男子，<a id="a-Fb"></a>若诸菩萨于空性相有失坏者，<a id="a-Fc"></a>便为失坏一切大乘。<a id="a-Fd"></a>是故汝应谛听！<a id="a-Fe"></a>谛听！<a id="a-Ff"></a>当为汝说总空性相。<a id="a-Fg"></a>善男子，<a id="a-Fh"></a>若于依他起相及圆成实相中一切品类杂染、<a id="a-Fi"></a>清净遍计所执相毕竟远离性，<a id="a-Fj"></a>及于此中都无所得，<a id="a-Fk"></a>如是名为于大乘中总空性相。<a id="a-Fl"></a>”</p>
  <p id="aFm">慈氏菩萨复白佛言：<a id="a-Fn"></a>“世尊，<a id="a-Fo"></a>此奢摩他、<a id="a-Fp"></a>毗钵舍那，<a id="a-Fq"></a>能摄几种胜三摩地？<a id="a-Fr"></a>”</p>
  <p id="aFs">佛告慈氏菩萨曰：<a id="a-Ft"></a>“善男子，<a id="a-Fu"></a>如我所说无量声闻、<a id="a-Fv"></a>菩萨、<a id="a-Fw"></a>如来有无量种胜三摩地，<a id="a-Fx"></a>当知一切皆此所摄。<a id="a-Fy"></a>”</p>
  <p id="aFz">“世尊，<a id="a-G0"></a>此奢摩他、<a id="a-G1"></a>毗钵舍那，<a id="a-G2"></a>以何为因？<a id="a-G3"></a>”</p>
  <p id="aG4">“善男子，<a id="a-G5"></a>清净尸罗、<a id="a-G6"></a>清净闻思所成正见，<a id="a-G7"></a>以为其因。<a id="a-G8"></a>”</p>
  <p id="aG9">“世尊，<a id="a-GA"></a>此奢摩他、<a id="a-GB"></a>毗钵舍那，<a id="a-GC"></a>以何为果？<a id="a-GD"></a>”</p>
  <p id="aGE">“善男子，<a id="a-GF"></a>善清净心，<a id="a-GG"></a>善清净慧，<a id="a-GH"></a>以为其果。<a id="a-GI"></a>复次，<a id="a-GJ"></a>善男子，<a id="a-GK"></a>一切声闻及如来等所有世间及出世间一切善法，<a id="a-GL"></a>当知皆是此奢摩他、<a id="a-GM"></a>毗钵舍那所得之果。<a id="a-GN"></a>”</p>
  <p id="aGO">“世尊，<a id="a-GP"></a>此奢摩他、<a id="a-GQ"></a>毗钵舍那，<a id="a-GR"></a>能作何业？<a id="a-GS"></a>”</p>
  <p id="aGT">“善男子，<a id="a-GU"></a>此能解脱二缚为业，<a id="a-GV"></a>所谓相缚及粗重缚。<a id="a-GW"></a>”</p>
  <p id="aGX">“世尊，<a id="a-GY"></a>如佛所说五种系中，<a id="a-GZ"></a>几是奢摩他障？<a id="a-Ga"></a>几是毗钵舍那障？<a id="a-Gb"></a>几是俱障？<a id="a-Gc"></a>”</p>
  <p id="aGd">“善男子，<a id="a-Ge"></a>顾恋身、<a id="a-Gf"></a>财，<a id="a-Gg"></a>是奢摩他障；<a id="a-Gh"></a>于诸圣教不得随欲，<a id="a-Gi"></a>是毗钵舍那障；<a id="a-Gj"></a>乐相杂住，<a id="a-Gk"></a>于少喜足，<a id="a-Gl"></a>当知俱障。<a id="a-Gm"></a>由第一故不能造修，<a id="a-Gn"></a>由第二故所修加行不到究竟。<a id="a-Go"></a>”</p>
  <p id="aGp">“世尊，<a id="a-Gq"></a>于五盖中，<a id="a-Gr"></a>几是奢摩他障？<a id="a-Gs"></a>几是毗钵舍那障？<a id="a-Gt"></a>几是俱障？<a id="a-Gu"></a>”</p>
  <p id="aGv">“善男子，<a id="a-Gw"></a>掉举恶作是奢摩他障，<a id="a-Gx"></a>惛沉睡眠、<a id="a-Gy"></a>疑是毗钵舍那障，<a id="a-Gz"></a>贪欲、<a id="a-H0"></a>瞋恚当知俱障。<a id="a-H1"></a>”</p>
  <p id="aH2">“世尊，<a id="a-H3"></a>齐何名得奢摩他道圆满清净？<a id="a-H4"></a>”</p>
  <p id="aH5">“善男子，<a id="a-H6"></a>乃至所有惛沉睡眠正善除遣，<a id="a-H7"></a>齐是名得奢摩他道圆满清净。<a id="a-H8"></a>”</p>
  <p id="aH9">“世尊，<a id="a-HA"></a>齐何名得毗钵舍那道圆满清净？<a id="a-HB"></a>”</p>
  <p id="aHC">“善男子，<a id="a-HD"></a>乃至所有掉举恶作正善除遣，<a id="a-HE"></a>齐是名得毗钵舍那道圆满清净。<a id="a-HF"></a>”</p>
  <p id="aHG">“世尊，<a id="a-HH"></a>若诸菩萨于奢摩他、<a id="a-HI"></a>毗钵舍那现在前时，<a id="a-HJ"></a>应知几种心散动法？<a id="a-HK"></a>”</p>
  <p id="aHL">“善男子，<a id="a-HM"></a>应知五种：<a id="a-HN"></a>一者、<a id="a-HO"></a>作意散动，<a id="a-HP"></a>二者、<a id="a-HQ"></a>外心散动，<a id="a-HR"></a>三者、<a id="a-HS"></a>内心散动，<a id="a-HT"></a>四者、<a id="a-HU"></a>相散动，<a id="a-HV"></a>五者、<a id="a-HW"></a>粗重散动。<a id="a-HX"></a>善男子，<a id="a-HY"></a>若诸菩萨舍于大乘相应作意，<a id="a-HZ"></a>堕在声闻、<a id="a-Ha"></a>独觉相应诸作意中，<a id="a-Hb"></a>当知是名作意散动。<a id="a-Hc"></a>若于其外五种妙欲诸杂乱相所有寻思随烦恼中，<a id="a-Hd"></a>及于其外所缘境中纵心流散，<a id="a-He"></a>当知是名外心散动。<a id="a-Hf"></a>若由惛沉及以睡眠、<a id="a-Hg"></a>或由沉没、<a id="a-Hh"></a>或由爱味三摩钵底、<a id="a-Hi"></a>或由随一三摩钵底诸随烦恼之所染污，<a id="a-Hj"></a>当知是名内心散动。<a id="a-Hk"></a>若依外相，<a id="a-Hl"></a>于内等持所行诸相作意思惟，<a id="a-Hm"></a>名相散动。<a id="a-Hn"></a>若内作意为缘生起所有诸受，<a id="a-Ho"></a>由粗重身计我起慢，<a id="a-Hp"></a>当知是名粗重散动。<a id="a-Hq"></a>”</p>
  <p id="aHr">“世尊，<a id="a-Hs"></a>此奢摩他、<a id="a-Ht"></a>毗钵舍那，<a id="a-Hu"></a>从初菩萨地乃至如来地，<a id="a-Hv"></a>能对治何障？<a id="a-Hw"></a>”</p>
  <p id="aHx">“善男子，<a id="a-Hy"></a>此奢摩他、<a id="a-Hz"></a>毗钵舍那，<a id="a-I0"></a>于初地中对治恶趣烦恼、<a id="a-I1"></a>业、<a id="a-I2"></a>生杂染障，<a id="a-I3"></a>第二地中对治微细误犯现行障，<a id="a-I4"></a>第三地中对治欲贪障，<a id="a-I5"></a>第四地中对治定爱及法爱障，<a id="a-I6"></a>第五地中对治生死涅槃一向背趣障，<a id="a-I7"></a>第六地中对治相多现行障，<a id="a-I8"></a>第七地中对治细相现行障，<a id="a-I9"></a>第八地中对治于无相作功用及于有相不得自在障，<a id="a-IA"></a>第九地中对治于一切种善巧言辞不得自在障，<a id="a-IB"></a>第十地中对治不得圆满法身证得障。<a id="a-IC"></a>善男子，<a id="a-ID"></a>此奢摩他、<a id="a-IE"></a>毗钵舍那，<a id="a-IF"></a>于如来地对治极微细、<a id="a-IG"></a>最极微细烦恼障及所知障；<a id="a-IH"></a>由能永害如是障故，<a id="a-II"></a>究竟证得无著无礙一切智见，<a id="a-IJ"></a>依于所作成满所缘建立最极清净法身。<a id="a-IK"></a>”</p>
  <p id="aIL">慈氏菩萨复白佛言世尊：<a id="a-IM"></a>“云何菩萨依奢摩他、<a id="a-IN"></a>毗钵舍那勤修行故，<a id="a-IO"></a>证得阿耨多罗三藐三菩提？<a id="a-IP"></a>”</p>
  <p id="aIQ">佛告慈氏菩萨曰：<a id="a-IR"></a>“善男子，<a id="a-IS"></a>若诸菩萨已得奢摩他、<a id="a-IT"></a>毗钵舍那，<a id="a-IU"></a>依七真如，<a id="a-IV"></a>于如所闻所思法中由胜定心，<a id="a-IW"></a>于善审定、<a id="a-IX"></a>于善思量、<a id="a-IY"></a>于善安立真如性中内正思惟。<a id="a-IZ"></a>彼于真如正思惟故，<a id="a-Ia"></a>心于一切细相现行尚能弃舍，<a id="a-Ib"></a>何况粗相！<a id="a-Ic"></a>善男子，<a id="a-Id"></a>言细相者，<a id="a-Ie"></a>谓心所执受相，<a id="a-If"></a>或领纳相，<a id="a-Ig"></a>或了别相，<a id="a-Ih"></a>或杂染、<a id="a-Ii"></a>清净相，<a id="a-Ij"></a>或内相、<a id="a-Ik"></a>或外相、<a id="a-Il"></a>或内外相，<a id="a-Im"></a>或谓我当修行一切利有情相，<a id="a-In"></a>或正智相，<a id="a-Io"></a>或真如相，<a id="a-Ip"></a>或苦、<a id="a-Iq"></a>集、<a id="a-Ir"></a>灭、<a id="a-Is"></a>道相，<a id="a-It"></a>或有为相、<a id="a-Iu"></a>或无为相，<a id="a-Iv"></a>或有常相、<a id="a-Iw"></a>或无常相，<a id="a-Ix"></a>或苦有变异性相、<a id="a-Iy"></a>或苦无变异性相，<a id="a-Iz"></a>或有为异相相、<a id="a-J0"></a>或有为同相相，<a id="a-J1"></a>或知一切是一切已有一切相，<a id="a-J2"></a>或补特伽罗无我相、<a id="a-J3"></a>或法无我相，<a id="a-J4"></a>于彼现行，<a id="a-J5"></a>心能弃舍。<a id="a-J6"></a>彼既多住如是行故，<a id="a-J7"></a>于时时间从其一切系盖散动善修治心，<a id="a-J8"></a>从是已后，<a id="a-J9"></a>于七真如有七各别自内所证通达智生，<a id="a-JA"></a>名为见道。<a id="a-JB"></a>由得此故，<a id="a-JC"></a>名入菩萨正性离生，<a id="a-JD"></a>生如来家，<a id="a-JE"></a>证得初地，<a id="a-JF"></a>又能受用此地胜德。<a id="a-JG"></a>彼于先时由得奢摩他、<a id="a-JH"></a>毗钵舍那故，<a id="a-JI"></a>已得二种所缘，<a id="a-JJ"></a>谓有分别影像所缘及无分别影像所缘。<a id="a-JK"></a>彼于今时得见道故，<a id="a-JL"></a>更证得事边际所缘。<a id="a-JM"></a>复于后后一切地中进修修道，<a id="a-JN"></a>即于如是三种所缘作意思惟。<a id="a-JO"></a>譬如有人以其细楔出于粗楔，<a id="a-JP"></a>如是菩萨依此以楔出楔方便遣内相故，<a id="a-JQ"></a>一切随顺杂染分相皆悉除遣，<a id="a-JR"></a>相除遣故粗重亦遣，<a id="a-JS"></a>永害一切相粗重故，<a id="a-JT"></a>渐次于彼后后地中，<a id="a-JU"></a>如炼金法陶炼其心，<a id="a-JV"></a>乃至证得阿耨多罗三藐三菩提，<a id="a-JW"></a>又得所作成满所缘。<a id="a-JX"></a>善男子，<a id="a-JY"></a>如是菩萨于内止观正修行故，<a id="a-JZ"></a>证得阿耨多罗三藐三菩提心。<a id="a-Ja"></a>”</p>
  <p id="aJb">慈氏菩萨复白佛言：<a id="a-Jc"></a>“世尊，<a id="a-Jd"></a>云何修行引发菩萨广大威德？<a id="a-Je"></a>”</p>
  <p id="aJf">“善男子，<a id="a-Jg"></a>若诸菩萨善知六处，<a id="a-Jh"></a>便能引发菩萨所有广大威德：<a id="a-Ji"></a>一者、<a id="a-Jj"></a>善知心生，<a id="a-Jk"></a>二者、<a id="a-Jl"></a>善知心住，<a id="a-Jm"></a>三者、<a id="a-Jn"></a>善知心出，<a id="a-Jo"></a>四者、<a id="a-Jp"></a>善知心增，<a id="a-Jq"></a>五者、<a id="a-Jr"></a>善知心减，<a id="a-Js"></a>六者、<a id="a-Jt"></a>善知方便。<a id="a-Ju"></a>云何善知心生？<a id="a-Jv"></a>谓如实知十六行心生起差别，<a id="a-Jw"></a>是名善知心生。<a id="a-Jx"></a>十六行心生起差别者：<a id="a-Jy"></a>一者、<a id="a-Jz"></a>不可觉知坚住器识生，<a id="a-K0"></a>谓阿陀那识；<a id="a-K1"></a>二者、<a id="a-K2"></a>种种行相所缘识生，<a id="a-K3"></a>谓顿取一切色等境界分别意识，<a id="a-K4"></a>及顿取内外境界觉受，<a id="a-K5"></a>或顿于一念瞬息须臾现入多定见多佛土、<a id="a-K6"></a>见多如来分别意识；<a id="a-K7"></a>三者、<a id="a-K8"></a>小相所缘识生，<a id="a-K9"></a>谓欲界系识；<a id="a-KA"></a>四者、<a id="a-KB"></a>大相所缘识生，<a id="a-KC"></a>谓色界系识；<a id="a-KD"></a>五者、<a id="a-KE"></a>无量相所缘识生，<a id="a-KF"></a>谓空识无边处系识；<a id="a-KG"></a>六者、<a id="a-KH"></a>微细相所缘识生，<a id="a-KI"></a>谓无所有处系识；<a id="a-KJ"></a>七者、<a id="a-KK"></a>边际相所缘识生，<a id="a-KL"></a>谓非想非非想处系识；<a id="a-KM"></a>八者、<a id="a-KN"></a>无相识生，<a id="a-KO"></a>谓出世识及缘灭识；<a id="a-KP"></a>九者、<a id="a-KQ"></a>苦俱行识生，<a id="a-KR"></a>谓地狱识；<a id="a-KS"></a>十者、<a id="a-KT"></a>杂受俱行识生，<a id="a-KU"></a>谓欲行识；<a id="a-KV"></a>十一、<a id="a-KW"></a>喜俱行识生，<a id="a-KX"></a>谓初、<a id="a-KY"></a>二静虑识；<a id="a-KZ"></a>十二、<a id="a-Ka"></a>乐俱行识生，<a id="a-Kb"></a>谓第三静虑识；<a id="a-Kc"></a>十三、<a id="a-Kd"></a>不苦不乐俱行识生，<a id="a-Ke"></a>谓从第四静虑乃至非想非非想处识；<a id="a-Kf"></a>十四、<a id="a-Kg"></a>染污俱行识生，<a id="a-Kh"></a>谓诸烦恼及随烦恼相应识；<a id="a-Ki"></a>十五、<a id="a-Kj"></a>善俱行识生，<a id="a-Kk"></a>谓信等相应识；<a id="a-Kl"></a>十六、<a id="a-Km"></a>无记俱行识生，<a id="a-Kn"></a>谓彼俱不相应识。<a id="a-Ko"></a>云何善知心住？<a id="a-Kp"></a>谓如实知了别真如。<a id="a-Kq"></a>云何善知心出？<a id="a-Kr"></a>谓如实知出二种缚，<a id="a-Ks"></a>所谓相缚及粗重缚，<a id="a-Kt"></a>此能善知，<a id="a-Ku"></a>应令其心从如是出。<a id="a-Kv"></a>云何善知心增？<a id="a-Kw"></a>谓如实知能治相缚、<a id="a-Kx"></a>粗重缚心，<a id="a-Ky"></a>彼增长时、<a id="a-Kz"></a>彼积集时，<a id="a-L0"></a>亦得增长、<a id="a-L1"></a>亦得积集，<a id="a-L2"></a>名善知增。<a id="a-L3"></a>云何善知心减？<a id="a-L4"></a>谓如实知彼所对治相及粗重所杂染心，<a id="a-L5"></a>彼衰退时、<a id="a-L6"></a>彼损减时，<a id="a-L7"></a>此亦衰退、<a id="a-L8"></a>此亦损减，<a id="a-L9"></a>名善知减。<a id="a-LA"></a>云何善知方便？<a id="a-LB"></a>谓如实知解脱、<a id="a-LC"></a>胜处及与遍处，<a id="a-LD"></a>或修或遣。<a id="a-LE"></a>善男子，<a id="a-LF"></a>如是菩萨于诸菩萨广大威德，<a id="a-LG"></a>或已引发，<a id="a-LH"></a>或当引发，<a id="a-LI"></a>或现引发。<a id="a-LJ"></a>”</p>
  <p id="aLK">慈氏菩萨复白佛言：<a id="a-LL"></a>“世尊，<a id="a-LM"></a>如世尊说，<a id="a-LN"></a>于无余依涅槃界中，<a id="a-LO"></a>一切诸受无余永灭。<a id="a-LP"></a>何等诸受于此永灭？<a id="a-LQ"></a>”</p>
  <p id="aLR">“善男子，<a id="a-LS"></a>以要言之，<a id="a-LT"></a>有二种受无余永灭。<a id="a-LU"></a>何等为二？<a id="a-LV"></a>一者、<a id="a-LW"></a>所依粗重受，<a id="a-LX"></a>二者、<a id="a-LY"></a>彼果境界受。<a id="a-LZ"></a>所依粗重受当知有四种：<a id="a-La"></a>一者、<a id="a-Lb"></a>有色所依受，<a id="a-Lc"></a>二者、<a id="a-Ld"></a>无色所依受，<a id="a-Le"></a>三者、<a id="a-Lf"></a>果已成满粗重受，<a id="a-Lg"></a>四者、<a id="a-Lh"></a>果未成满粗重受。<a id="a-Li"></a>果已成满受者，<a id="a-Lj"></a>谓现在受。<a id="a-Lk"></a>果未成满受者，<a id="a-Ll"></a>谓未来因受。<a id="a-Lm"></a>彼果境界受亦有四种：<a id="a-Ln"></a>一者、<a id="a-Lo"></a>依持受，<a id="a-Lp"></a>二者、<a id="a-Lq"></a>资具受，<a id="a-Lr"></a>三者、<a id="a-Ls"></a>受用受，<a id="a-Lt"></a>四者、<a id="a-Lu"></a>顾恋受。<a id="a-Lv"></a>于有余依涅槃界中，<a id="a-Lw"></a>果未成满受一切已灭，<a id="a-Lx"></a>领彼对治明触生受，<a id="a-Ly"></a>领受共有；<a id="a-Lz"></a>或复彼果已成满受；<a id="a-M0"></a>又二种受一切已灭，<a id="a-M1"></a>惟现领受明触生受。<a id="a-M2"></a>于无余依涅槃界中，<a id="a-M3"></a>般涅槃时此亦永灭。<a id="a-M4"></a>是故说言，<a id="a-M5"></a>于无余依涅槃界中，<a id="a-M6"></a>一切诸受无余永灭。<a id="a-M7"></a>”</p>
  <p id="aM8">尔时，<a id="a-M9"></a>世尊说是语已，<a id="a-MA"></a>复告慈氏菩萨曰：<a id="a-MB"></a>“善哉！<a id="a-MC"></a>善哉！<a id="a-MD"></a>善男子，<a id="a-ME"></a>汝今善能依止圆满最极清净妙瑜伽道请问如来。<a id="a-MF"></a>汝于瑜伽已得决定最极善巧，<a id="a-MG"></a>吾已为汝宣说圆满最极清净妙瑜伽道。<a id="a-MH"></a>所有一切过去、<a id="a-MI"></a>未来正等觉者，<a id="a-MJ"></a>已说、<a id="a-MK"></a>当说皆亦如是。<a id="a-ML"></a>诸善男子、<a id="a-MM"></a>若善女人，<a id="a-MN"></a>皆应依此勇猛精进，<a id="a-MO"></a>当正修学。<a id="a-MP"></a>”</p>
  <p id="aMQ">尔时，<a id="a-MR"></a>世尊欲重宣此义，<a id="a-MS"></a>而说颂曰：</p>
  <p id="aMT">“于法假立瑜伽中，<a id="a-MU"></a> 若行放逸失大义；</p>
  <p id="aMV">依止此法及瑜伽，<a id="a-MW"></a> 若正修行得大觉。</p>
  <p id="aMX">见有所得求免难，<a id="a-MY"></a> 若谓此见为得法，</p>
  <p id="aMZ">慈氏彼去瑜伽远，<a id="a-Ma"></a> 譬如大地与虚空。</p>
  <p id="aMb">利生坚固而不作，<a id="a-Mc"></a> 悟已勤修利有情，</p>
  <p id="aMd">智者作此穷劫量，<a id="a-Me"></a> 便得最上离染喜。</p>
  <p id="aMf">若人为欲而说法，<a id="a-Mg"></a> 彼名舍欲还取欲，</p>
  <p id="aMh">愚痴得法无价宝，<a id="a-Mi"></a> 反更游行而乞丐。</p>
  <p id="aMj">于诤諠杂戏论著，<a id="a-Mk"></a> 应舍发起上精进，</p>
  <p id="aMl">为度诸天及世间，<a id="a-Mm"></a> 于此瑜伽汝当学。<a id="a-Mn"></a>”</p>
  <p id="aMo">尔时，<a id="a-Mp"></a>慈氏菩萨复白佛言：<a id="a-Mq"></a>“世尊，<a id="a-Mr"></a>于是解深密法门中，<a id="a-Ms"></a>当何名此教？<a id="a-Mt"></a>我当云何奉持？<a id="a-Mu"></a>”</p>
  <p id="aMv">佛告慈氏菩萨曰：<a id="a-Mw"></a>“善男子，<a id="a-Mx"></a>此名瑜伽了义之教。<a id="a-My"></a>于此瑜伽了义之教，<a id="a-Mz"></a>汝当奉持。<a id="a-N0"></a>”</p>
  <p id="aN1">说此瑜伽了义教时，<a id="a-N2"></a>于大会中有六百千众生发阿耨多罗三藐三菩提心。<a id="a-N3"></a>三百千声闻远尘离垢，<a id="a-N4"></a>于诸法中得法眼净。<a id="a-N5"></a>一百五十千声闻诸漏永尽，<a id="a-N6"></a>心得解脱。<a id="a-N7"></a>七十五千菩萨获得广大瑜伽作意。</p>
 </body>
</html>