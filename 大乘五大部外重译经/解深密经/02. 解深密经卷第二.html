<!doctype html>
<html id="z3IBTpqQI" data-ver="880">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">解深密经卷第二</h1>
  <h2 id="a2">一切法相品第四</h2>
  <p id="a3">尔时，<a id="a-4"></a>德本菩萨摩诃萨白佛言：<a id="a-5"></a>“世尊，<a id="a-6"></a>如世尊说于诸法相善巧菩萨，<a id="a-7"></a>于诸法相善巧菩萨者，<a id="a-8"></a>齐何名为于诸法相善巧菩萨？<a id="a-9"></a>如来齐何施设彼为于诸法相善巧菩萨？<a id="a-A"></a>”</p>
  <p id="aB">说是语已，<a id="a-C"></a>尔时世尊告德本菩萨曰：<a id="a-D"></a>“善哉！<a id="a-E"></a>德本，<a id="a-F"></a>汝今乃能请问如来如是深义。<a id="a-G"></a>汝今为欲利益安乐无量众生，<a id="a-H"></a>哀愍世间及诸天、<a id="a-I"></a>人、<a id="a-J"></a>阿素洛等，<a id="a-K"></a>为令获得义利安乐故发斯问。<a id="a-L"></a>汝应谛听！<a id="a-M"></a>吾当为汝说诸法相，<a id="a-N"></a>谓诸法相略有三种。<a id="a-O"></a>何等为三？<a id="a-P"></a>一者、<a id="a-Q"></a>遍计所执相，<a id="a-R"></a>二者、<a id="a-S"></a>依他起相，<a id="a-T"></a>三者、<a id="a-U"></a>圆成实相。</p>
  <p id="aV">“云何诸法遍计所执相？<a id="a-W"></a>谓一切法名假安立自性差别，<a id="a-X"></a>乃至为令随起言说。</p>
  <p id="aY">“云何诸法依他起相？<a id="a-Z"></a>谓一切法缘生自性，<a id="a-a"></a>则此有故彼有，<a id="a-b"></a>此生故彼生，<a id="a-c"></a>谓无明缘行，<a id="a-d"></a>乃至招集纯大苦蕴。</p>
  <p id="ae">“云何诸法圆成实相？<a id="a-f"></a>谓一切法平等真如。<a id="a-g"></a>于此真如，<a id="a-h"></a>诸菩萨众勇猛精进为因缘故、<a id="a-i"></a>如理作意无倒思惟为因缘故乃能通达；<a id="a-j"></a>于此通达渐渐修习，<a id="a-k"></a>乃至无上正等菩提方证圆满。</p>
  <p id="al">“善男子，<a id="a-m"></a>如眩翳人眼中所有眩翳过患，<a id="a-n"></a>遍计所执相当知亦尔。<a id="a-o"></a>如眩翳人眩翳众相，<a id="a-p"></a>或发毛轮蜂蝇苣蕂，<a id="a-q"></a>或复青黄赤白等相差别现前，<a id="a-r"></a>依他起相当知亦尔。<a id="a-s"></a>如净眼人远离眼中眩翳过患，<a id="a-t"></a>即此净眼本性所行无乱境界，<a id="a-u"></a>圆成实相当知亦尔。<a id="a-v"></a>善男子，<a id="a-w"></a>譬如清净颇胝迦宝，<a id="a-x"></a>若与青染色合，<a id="a-y"></a>则似帝青、<a id="a-z"></a>大青末尼宝，<a id="a-10"></a>遍由邪执取帝青、<a id="a-11"></a>大青末尼宝故惑乱有情。<a id="a-12"></a>若与赤染色合，<a id="a-13"></a>则似琥珀末尼宝像，<a id="a-14"></a>由邪执取琥珀末尼宝故惑乱有情。<a id="a-15"></a>若与绿染色合，<a id="a-16"></a>则似末罗羯多末尼宝像，<a id="a-17"></a>由邪执取末罗羯多末尼宝故惑乱有情。<a id="a-18"></a>若与黄染色合，<a id="a-19"></a>则似金像，<a id="a-1A"></a>由邪执取真金像故惑乱有情。<a id="a-1B"></a>如是，<a id="a-1C"></a>德本，<a id="a-1D"></a>如彼清净颇胝迦上所有染色相应，<a id="a-1E"></a>依他起相上遍计所执相言说习气当知亦尔。<a id="a-1F"></a>如彼清净颇胝迦上所有帝青、<a id="a-1G"></a>大青、<a id="a-1H"></a>琥珀、<a id="a-1I"></a>末罗羯多、<a id="a-1J"></a>金等邪执，<a id="a-1K"></a>依他起相上遍计所执相执当知亦尔。<a id="a-1L"></a>如彼清净颇胝迦宝，<a id="a-1M"></a>依他起相当知亦尔。<a id="a-1N"></a>如彼清净颇胝迦上所有帝青、<a id="a-1O"></a>大青、<a id="a-1P"></a>琥珀、<a id="a-1Q"></a>末罗羯多、<a id="a-1R"></a>真金等相，<a id="a-1S"></a>于常常时，<a id="a-1T"></a>于恒恒时，<a id="a-1U"></a>无有真实，<a id="a-1V"></a>无自性性；<a id="a-1W"></a>即依他起相上由遍计所执相，<a id="a-1X"></a>于常常时，<a id="a-1Y"></a>于恒恒时，<a id="a-1Z"></a>无有真实，<a id="a-1a"></a>无自性性，<a id="a-1b"></a>圆成实相当知亦尔。</p>
  <p id="a1c">“复次，<a id="a-1d"></a>德本，<a id="a-1e"></a>相名相应以为缘故，<a id="a-1f"></a>遍计所执相而可了知；<a id="a-1g"></a>依他起相上遍计所执相执以为缘故，<a id="a-1h"></a>依他起相而可了知；<a id="a-1i"></a>依他起相上遍计所执相无执以为缘故，<a id="a-1j"></a>圆成实相而可了知。</p>
  <p id="a1k">“善男子，<a id="a-1l"></a>若诸菩萨能于诸法依他起相上，<a id="a-1m"></a>如实了知遍计所执相，<a id="a-1n"></a>即能如实了知一切无相之法。<a id="a-1o"></a>若诸菩萨如实了知依他起相，<a id="a-1p"></a>即能如实了知一切杂染相法。<a id="a-1q"></a>若诸菩萨如实了知圆成实相，<a id="a-1r"></a>即能如实了知一切清净相法。</p>
  <p id="a1s">“善男子，<a id="a-1t"></a>若诸菩萨能于依他起相上，<a id="a-1u"></a>如实了知无相之法，<a id="a-1v"></a>即能断灭杂染相法；<a id="a-1w"></a>若能断灭杂染相法，<a id="a-1x"></a>即能证得清净相法。<a id="a-1y"></a>如是，<a id="a-1z"></a>德本，<a id="a-20"></a>由诸菩萨如实了知遍计所执相、<a id="a-21"></a>依他起相、<a id="a-22"></a>圆成实相故，<a id="a-23"></a>如实了知诸无相法、<a id="a-24"></a>杂染相法、<a id="a-25"></a>清净相法：<a id="a-26"></a>如实了知无相法故，<a id="a-27"></a>断灭一切杂染相法；<a id="a-28"></a>断灭一切染相法故，<a id="a-29"></a>证得一切清净相法，<a id="a-2A"></a>齐此名为于诸法相善巧菩萨。<a id="a-2B"></a>如来齐此施设彼为于诸法相善巧菩萨。<a id="a-2C"></a>”</p>
  <p id="a2D">尔时，<a id="a-2E"></a>世尊欲重宣此义，<a id="a-2F"></a>而说颂曰：</p>
  <p id="a2G">“若不了知无相法，<a id="a-2H"></a> 杂染相法不能断；</p>
  <p id="a2I">不能杂染相法故，<a id="a-2J"></a> 坏证微妙净相法。</p>
  <p id="a2K">不观诸行众过失，<a id="a-2L"></a> 放逸过失害众生，</p>
  <p id="a2M">懈怠住法动法中，<a id="a-2N"></a> 无有失坏可怜愍。<a id="a-2O"></a>”</p>
  <p data-pb></p>
  <h2 id="a2P">无自性相品第五</h2>
  <p id="a2Q">尔时。<a id="a-2R"></a>胜义生菩萨摩诃萨白佛言：<a id="a-2S"></a>“世尊，<a id="a-2T"></a>我曾独在静处，<a id="a-2U"></a>心生如是寻思：<a id="a-2V"></a>‘世尊以无量门，<a id="a-2W"></a>曾说诸蕴所有自相、<a id="a-2X"></a>生相、<a id="a-2Y"></a>灭相，<a id="a-2Z"></a>永断遍知；<a id="a-2a"></a>如说诸蕴，<a id="a-2b"></a>诸处、<a id="a-2c"></a>缘起、<a id="a-2d"></a>诸食亦尔。<a id="a-2e"></a>以无量门曾说诸谛所有自相、<a id="a-2f"></a>遍知、<a id="a-2g"></a>永断、<a id="a-2h"></a>作证、<a id="a-2i"></a>修习，<a id="a-2j"></a>以无量门曾说诸界所有自相、<a id="a-2k"></a>种种界性、<a id="a-2l"></a>非一界性、<a id="a-2m"></a>永断、<a id="a-2n"></a>遍知，<a id="a-2o"></a>以无量门曾说念住所有自相、<a id="a-2p"></a>能治所治及以修习、<a id="a-2q"></a>未生令生、<a id="a-2r"></a>生已坚住不忘、<a id="a-2s"></a>倍修增长广大；<a id="a-2t"></a>如说念住，<a id="a-2u"></a>正断、<a id="a-2v"></a>神足、<a id="a-2w"></a>根、<a id="a-2x"></a>力、<a id="a-2y"></a>觉支亦复如是。<a id="a-2z"></a>以无量门曾说八支圣道所有自相、<a id="a-30"></a>能治所治及以修习、<a id="a-31"></a>未生令生、<a id="a-32"></a>生已坚住不忘、<a id="a-33"></a>倍修增长广大。<a id="a-34"></a>世尊复说，<a id="a-35"></a>一切诸法皆无自性、<a id="a-36"></a>无生无灭、<a id="a-37"></a>本来寂静、<a id="a-38"></a>自性涅槃。<a id="a-39"></a>’未审世尊依何密意作如是说：<a id="a-3A"></a>‘一切诸法皆无自性、<a id="a-3B"></a>无生无灭、<a id="a-3C"></a>本来寂静、<a id="a-3D"></a>自性涅槃？<a id="a-3E"></a>’我今请问如来斯义，<a id="a-3F"></a>惟愿如来哀愍解释说‘一切法皆无自性、<a id="a-3G"></a>无生无灭、<a id="a-3H"></a>本来寂静、<a id="a-3I"></a>自性涅槃’所有密意。<a id="a-3J"></a>”</p>
  <p id="a3K">尔时，<a id="a-3L"></a>世尊告胜义生菩萨曰：<a id="a-3M"></a>“善哉！<a id="a-3N"></a>善哉！<a id="a-3O"></a>胜义生，<a id="a-3P"></a>汝所寻思甚为如理。<a id="a-3Q"></a>善哉！<a id="a-3R"></a>善哉！<a id="a-3S"></a>善男子，<a id="a-3T"></a>汝今乃能请问如来如是深义。<a id="a-3U"></a>汝今为欲利益安乐无量众生，<a id="a-3V"></a>哀愍世间及诸天、<a id="a-3W"></a>人、<a id="a-3X"></a>阿素洛等，<a id="a-3Y"></a>为令获得义利安乐故发斯问。<a id="a-3Z"></a>汝应谛听！<a id="a-3a"></a>吾当为汝解释所说‘一切诸法皆无自性、<a id="a-3b"></a>无生无灭、<a id="a-3c"></a>本来寂静、<a id="a-3d"></a>自性涅槃’所有密意。</p>
  <p id="a3e">“胜义生，<a id="a-3f"></a>当知我依三种无自性性，<a id="a-3g"></a>密意说言一切诸法皆无自性，<a id="a-3h"></a>所谓相无自性性、<a id="a-3i"></a>生无自性性、<a id="a-3j"></a>胜义无自性性。</p>
  <p id="a3k">“善男子，<a id="a-3l"></a>云何诸法相无自性性？<a id="a-3m"></a>谓诸法遍计所执相。<a id="a-3n"></a>何以故？<a id="a-3o"></a>此由假名安立为相，<a id="a-3p"></a>非由自相安立为相，<a id="a-3q"></a>是故说名相无自性性。</p>
  <p id="a3r">“云何诸法生无自性性？<a id="a-3s"></a>谓诸法依他起相。<a id="a-3t"></a>何以故？<a id="a-3u"></a>此由依他缘力故有，<a id="a-3v"></a>非自然有，<a id="a-3w"></a>是故说名生无自性性。</p>
  <p id="a3x">“云何诸法胜义无自性性？<a id="a-3y"></a>谓诸法由生无自性性故，<a id="a-3z"></a>说名无自性性，<a id="a-40"></a>即缘生法亦名胜义无自性性。<a id="a-41"></a>何以故？<a id="a-42"></a>于诸法中若是清净所缘境界，<a id="a-43"></a>我显示彼以为胜义无自性性。<a id="a-44"></a>依他起相非是清净所缘境界，<a id="a-45"></a>是故亦说名为胜义无自性性。<a id="a-46"></a>复有诸法圆成实相，<a id="a-47"></a>亦名胜义无自性性。<a id="a-48"></a>何以故？<a id="a-49"></a>一切诸法法无我性名为胜义，<a id="a-4A"></a>亦得名为无自性性，<a id="a-4B"></a>是一切法胜义谛故，<a id="a-4C"></a>无自性性之所显故，<a id="a-4D"></a>由此因缘名为胜义无自性性。</p>
  <p id="a4E">“善男子，<a id="a-4F"></a>譬如空华，<a id="a-4G"></a>相无自性性当知亦尔。<a id="a-4H"></a>譬如幻像，<a id="a-4I"></a>生无自性性当知亦尔，<a id="a-4J"></a>一分胜义无自性性当知亦尔。<a id="a-4K"></a>譬如虚空，<a id="a-4L"></a>惟是众色无性所显，<a id="a-4M"></a>遍一切处；<a id="a-4N"></a>一分胜义无自性性当知亦尔，<a id="a-4O"></a>法无我性之所显故，<a id="a-4P"></a>遍一切故。</p>
  <p id="a4Q">“善男子，<a id="a-4R"></a>我依如是三种无自性性，<a id="a-4S"></a>密意说言一切诸法皆无自性。<a id="a-4T"></a>胜义生当知，<a id="a-4U"></a>我依相无自性性，<a id="a-4V"></a>密意说言一切诸法无生无灭、<a id="a-4W"></a>本来寂静、<a id="a-4X"></a>自性涅槃。<a id="a-4Y"></a>何以故？<a id="a-4Z"></a>若法自相都无所有则无有生，<a id="a-4a"></a>若无有生则无有灭，<a id="a-4b"></a>若无生无灭则本来寂静，<a id="a-4c"></a>若本来寂静则自性涅槃。<a id="a-4d"></a>于中都无少分所有更可令其般涅槃故，<a id="a-4e"></a>是故我依相无自性性，<a id="a-4f"></a>密意说言一切诸法无生无灭、<a id="a-4g"></a>本来寂静、<a id="a-4h"></a>自性涅槃。<a id="a-4i"></a>善男子，<a id="a-4j"></a>我亦依法无我性所显胜义无自性性，<a id="a-4k"></a>密意说言一切诸法无生无灭、<a id="a-4l"></a>本来寂静、<a id="a-4m"></a>自性涅槃。<a id="a-4n"></a>何以故？<a id="a-4o"></a>法无我性所显胜义无自性性，<a id="a-4p"></a>于常常时，<a id="a-4q"></a>于恒恒时，<a id="a-4r"></a>诸法法性安住无为，<a id="a-4s"></a>一切杂染不相应故；<a id="a-4t"></a>于常常时，<a id="a-4u"></a>于恒恒时，<a id="a-4v"></a>诸法法性安住故无为，<a id="a-4w"></a>由无为故无生无灭，<a id="a-4x"></a>一切杂染不相应故，<a id="a-4y"></a>本来寂静、<a id="a-4z"></a>自性涅槃。<a id="a-50"></a>是故我依法无我性所显胜义无自性性，<a id="a-51"></a>密意说言一切诸法无生无灭、<a id="a-52"></a>本来寂静、<a id="a-53"></a>自性涅槃。</p>
  <p id="a54">“复次，<a id="a-55"></a>胜义生，<a id="a-56"></a>非由有情界中诸有情类，<a id="a-57"></a>别观遍计所执自性为自性故，<a id="a-58"></a>亦非由彼别观依他起自性及圆成实自性为自性故，<a id="a-59"></a>我立三种无自性性；<a id="a-5A"></a>然由有情于依他起自性及圆成实自性上增益遍计所执自性故，<a id="a-5B"></a>我立三种无自性性。<a id="a-5C"></a>由遍计所执自性相故，<a id="a-5D"></a>彼诸有情于依他起自性及圆成实自性中随起言说，<a id="a-5E"></a>如如随起言说，<a id="a-5F"></a>如是如是由言说熏习心故、<a id="a-5G"></a>由言说随觉故、<a id="a-5H"></a>由言说随眠故，<a id="a-5I"></a>于依他起自性及圆成实自性中执著遍计所执自性相。<a id="a-5J"></a>如如执著，<a id="a-5K"></a>如是如是于依他起自性及圆成实自性上执著遍计所执自性，<a id="a-5L"></a>由是因缘生当来世依他起自性。<a id="a-5M"></a>由此因缘，<a id="a-5N"></a>或为烦恼杂染所染，<a id="a-5O"></a>或为业杂染所染，<a id="a-5P"></a>或为生杂染所染，<a id="a-5Q"></a>于生死中长时驰骋、<a id="a-5R"></a>长时流转无有休息，<a id="a-5S"></a>或在那洛迦、<a id="a-5T"></a>或在傍生、<a id="a-5U"></a>或在饿鬼、<a id="a-5V"></a>或在天上、<a id="a-5W"></a>或在阿素洛、<a id="a-5X"></a>或在人中受诸苦恼。</p>
  <p id="a5Y">“复次，<a id="a-5Z"></a>胜义生，<a id="a-5a"></a>若诸有情从本已来未种善根，<a id="a-5b"></a>未清净障，<a id="a-5c"></a>未成熟相续，<a id="a-5d"></a>未多修胜解，<a id="a-5e"></a>未能积集福德、<a id="a-5f"></a>智慧二种资粮。<a id="a-5g"></a>我为彼故，<a id="a-5h"></a>依生无自性性宣说诸法。<a id="a-5i"></a>彼闻是已，<a id="a-5j"></a>能于一切缘生行中，<a id="a-5k"></a>随分解了无常无恒是不安隐变坏法已，<a id="a-5l"></a>于一切行心生怖畏深起厌患，<a id="a-5m"></a>心生怖畏深厌患已遮止诸恶，<a id="a-5n"></a>于诸恶法能不造作，<a id="a-5o"></a>于诸善法能勤修习；<a id="a-5p"></a>习善因故未种善根能种善根，<a id="a-5q"></a>未清净障能令清净，<a id="a-5r"></a>未成熟相续能令成熟，<a id="a-5s"></a>由此因缘多修胜解，<a id="a-5t"></a>亦多积集福德、<a id="a-5u"></a>智慧二种资粮。<a id="a-5v"></a>彼虽如是种诸善根，<a id="a-5w"></a>乃至积集福德、<a id="a-5x"></a>智慧二种资粮；<a id="a-5y"></a>然于生无自性性中，<a id="a-5z"></a>未能如实了知相无自性性及二种胜义无自性性，<a id="a-60"></a>于一切行未能正厌，<a id="a-61"></a>未正离欲，<a id="a-62"></a>未正解脱，<a id="a-63"></a>未遍解脱烦恼杂染，<a id="a-64"></a>未遍解脱诸业杂染，<a id="a-65"></a>未遍解脱诸生杂染。<a id="a-66"></a>如来为彼更说法要，<a id="a-67"></a>谓相无自性性及胜义无自性性，<a id="a-68"></a>为欲令其于一切行能正厌故，<a id="a-69"></a>正离欲故，<a id="a-6A"></a>正解脱故，<a id="a-6B"></a>超过一切烦恼杂染故，<a id="a-6C"></a>超过一切业杂染故，<a id="a-6D"></a>超过一切生杂染故。<a id="a-6E"></a>彼闻如是所说法已，<a id="a-6F"></a>于生无自性性中能正信解相无自性性及胜义无自性性，<a id="a-6G"></a>拣择思惟，<a id="a-6H"></a>如实通达，<a id="a-6I"></a>于依他起自性中能不执著遍计所执自性相；<a id="a-6J"></a>由言说不熏习智故、<a id="a-6K"></a>由言说不随觉智故、<a id="a-6L"></a>由言说离随眠智故能灭依他起相，<a id="a-6M"></a>于现法中智力所持，<a id="a-6N"></a>能永断灭当来世因，<a id="a-6O"></a>由此因缘于一切行能正厌患，<a id="a-6P"></a>能正离欲，<a id="a-6Q"></a>能正解脱，<a id="a-6R"></a>能遍解脱烦恼、<a id="a-6S"></a>业、<a id="a-6T"></a>生三种杂染。</p>
  <p id="a6U">“复次，<a id="a-6V"></a>胜义生，<a id="a-6W"></a>诸声闻乘种性有情，<a id="a-6X"></a>亦由此道、<a id="a-6Y"></a>此行迹故，<a id="a-6Z"></a>证得无上安隐涅槃；<a id="a-6a"></a>诸独觉乘种性有情，<a id="a-6b"></a>诸如来乘种性有情，<a id="a-6c"></a>亦由此道、<a id="a-6d"></a>此行迹故，<a id="a-6e"></a>证得无上安隐涅槃。<a id="a-6f"></a>一切声闻、<a id="a-6g"></a>独觉、<a id="a-6h"></a>菩萨，<a id="a-6i"></a>皆共此一妙清净道，<a id="a-6j"></a>皆同此一究竟清净，<a id="a-6k"></a>更无第二。<a id="a-6l"></a>我依此故，<a id="a-6m"></a>密意说言惟有一乘，<a id="a-6n"></a>非于一切有情界中无有种种有情种性——或钝根性、<a id="a-6o"></a>或中根性、<a id="a-6p"></a>或利根性有情差别。<a id="a-6q"></a>善男子，<a id="a-6r"></a>若一向趣寂声闻种性补特伽罗，<a id="a-6s"></a>虽蒙诸佛施设种种勇猛加行方便化导，<a id="a-6t"></a>终不能令当坐道场证得阿耨多罗三藐三菩提。<a id="a-6u"></a>何以故？<a id="a-6v"></a>由彼本来虽有下劣种性故，<a id="a-6w"></a>一向慈悲薄弱故，<a id="a-6x"></a>一向怖畏众苦故。<a id="a-6y"></a>由彼一向慈悲薄弱，<a id="a-6z"></a>是故一向弃背利益诸众生事；<a id="a-70"></a>由彼一向怖畏众苦，<a id="a-71"></a>是故一向弃背发起诸行所作。<a id="a-72"></a>我终不说一向弃背利益众生事者、<a id="a-73"></a>一向弃背发起诸行所作者当坐道场能得阿耨多罗三藐三菩提，<a id="a-74"></a>是故说彼名为一向趣寂声闻。<a id="a-75"></a>若回向菩提声闻种性补特伽罗，<a id="a-76"></a>我亦异门说为菩萨。<a id="a-77"></a>何以故？<a id="a-78"></a>彼既解脱烦恼障已，<a id="a-79"></a>若蒙诸佛等觉悟时，<a id="a-7A"></a>于所知障其心亦可当得解脱；<a id="a-7B"></a>由彼最初为自利益修行加行脱烦恼障，<a id="a-7C"></a>是故如来施设彼为声闻种性。</p>
  <p id="a7D">“复次，<a id="a-7E"></a>胜义生，<a id="a-7F"></a>如是于我善说善制法毗奈耶最极清净意乐所说善教法中，<a id="a-7G"></a>诸有情类意解种种差别可得。<a id="a-7H"></a>善男子，<a id="a-7I"></a>如来但依如是三种无自性性，<a id="a-7J"></a>由深密意于所宣说不了义经，<a id="a-7K"></a>以隐密相说诸法要，<a id="a-7L"></a>谓一切法皆无自性、<a id="a-7M"></a>无生无灭、<a id="a-7N"></a>本来寂静、<a id="a-7O"></a>自性涅槃。<a id="a-7P"></a>于是经中，<a id="a-7Q"></a>若诸有情已种上品善根，<a id="a-7R"></a>已清净诸障，<a id="a-7S"></a>已成熟相续，<a id="a-7T"></a>已多修胜解，<a id="a-7U"></a>已能积集上品福德、<a id="a-7V"></a>智慧资粮。<a id="a-7W"></a>彼若听闻如是法已，<a id="a-7X"></a>于我甚深密意言说如实解了，<a id="a-7Y"></a>于如是法深生信解，<a id="a-7Z"></a>于如是义以无倒慧如实通达；<a id="a-7a"></a>于此通达善修习故，<a id="a-7b"></a>速疾能证最极究竟，<a id="a-7c"></a>亦于我所深生净信，<a id="a-7d"></a>知是如来应正等觉于一切法现正等觉。</p>
  <p id="a7e">“若诸有情已种上品善根，<a id="a-7f"></a>已清净诸障，<a id="a-7g"></a>已成熟相续，<a id="a-7h"></a>已多修胜解，<a id="a-7i"></a>未能积集上品福德、<a id="a-7j"></a>智慧资粮，<a id="a-7k"></a>其性质直。<a id="a-7l"></a>是质直类，<a id="a-7m"></a>虽无力能思择废立，<a id="a-7n"></a>而不安住自见取中。<a id="a-7o"></a>彼若听闻如是法已，<a id="a-7p"></a>于我甚深秘密言说，<a id="a-7q"></a>虽无力能如实解了，<a id="a-7r"></a>然于此法能生胜解、<a id="a-7s"></a>发清净信，<a id="a-7t"></a>信此经典是如来说，<a id="a-7u"></a>是其甚深显现、<a id="a-7v"></a>甚深空性相应，<a id="a-7w"></a>难见难悟，<a id="a-7x"></a>不可寻思，<a id="a-7y"></a>非诸寻思所行境界，<a id="a-7z"></a>微细详审聪明智者之所解了，<a id="a-80"></a>于此经典所说义中自轻而住，<a id="a-81"></a>作如是言：<a id="a-82"></a>‘诸佛菩提为最甚深！<a id="a-83"></a>诸法法性亦最甚深！<a id="a-84"></a>惟佛如来能善了达，<a id="a-85"></a>非是我等所能解了。<a id="a-86"></a>诸佛如来为彼种种胜解有情转正法教！<a id="a-87"></a>诸佛如来无边智见，<a id="a-88"></a>我等智见犹如牛迹。<a id="a-89"></a>’于此经典虽能恭敬为他宣说、<a id="a-8A"></a>书写护持、<a id="a-8B"></a>披阅流布、<a id="a-8C"></a>殷重供养、<a id="a-8D"></a>受诵温习，<a id="a-8E"></a>然犹未能以其修相发起加行，<a id="a-8F"></a>是故于我甚深密意所说言辞不能通达。<a id="a-8G"></a>由此因缘，<a id="a-8H"></a>彼诸有情亦能增长福德、<a id="a-8I"></a>智慧二种资粮，<a id="a-8J"></a>于彼相续未成熟者亦能成熟。</p>
  <p id="a8K">“若诸有情广说乃至未能积集上品福德、<a id="a-8L"></a>智慧资粮，<a id="a-8M"></a>性非质直，<a id="a-8N"></a>非质直类，<a id="a-8O"></a>虽有力能思择废立，<a id="a-8P"></a>而复安住自见取中。<a id="a-8Q"></a>彼若听闻如是法已，<a id="a-8R"></a>于我甚深密意言说不能如实解了，<a id="a-8S"></a>于如是法虽生信解，<a id="a-8T"></a>然于其义随言执著，<a id="a-8U"></a>谓一切法决定皆无自性、<a id="a-8V"></a>决定不生不灭、<a id="a-8W"></a>决定本来寂静、<a id="a-8X"></a>决定自性涅槃，<a id="a-8Y"></a>由此因缘，<a id="a-8Z"></a>于一切法获得无见及无相见；<a id="a-8a"></a>由得无见、<a id="a-8b"></a>无相见故，<a id="a-8c"></a>拨一切相皆是无相，<a id="a-8d"></a>诽拨诸法遍计所执相、<a id="a-8e"></a>依他起相、<a id="a-8f"></a>圆成实相。<a id="a-8g"></a>何以故？<a id="a-8h"></a>由有依他起相及圆成实相故，<a id="a-8i"></a>遍计所执相方可施设。<a id="a-8j"></a>若于依他起相及圆成实相见为无相，<a id="a-8k"></a>彼亦诽拨遍计所执相，<a id="a-8l"></a>是故说彼诽拨三相。<a id="a-8m"></a>虽于我法起于法想，<a id="a-8n"></a>而非义中起于义想。<a id="a-8o"></a>由于我法起法想故，<a id="a-8p"></a>及非义中起义想故，<a id="a-8q"></a>于是法中持为是法，<a id="a-8r"></a>于非义中持为是义。<a id="a-8s"></a>彼虽于法起信解故福德增长，<a id="a-8t"></a>然于非义起执著故退失智慧，<a id="a-8u"></a>智慧退故退失广大无量善法。<a id="a-8v"></a>复有有情从他听闻，<a id="a-8w"></a>谓法为法、<a id="a-8x"></a>非义为义，<a id="a-8y"></a>若随其见，<a id="a-8z"></a>彼即于法起于法想，<a id="a-90"></a>于非义中起于义想，<a id="a-91"></a>执法为法、<a id="a-92"></a>非义为义，<a id="a-93"></a>由此因缘，<a id="a-94"></a>当知同彼退失善法。<a id="a-95"></a>若有有情不随其见，<a id="a-96"></a>从彼欻闻‘一切诸法皆无自性、<a id="a-97"></a>无生无灭、<a id="a-98"></a>本来寂静、<a id="a-99"></a>自性涅槃’便生恐怖，<a id="a-9A"></a>生恐怖已，<a id="a-9B"></a>作如是言：<a id="a-9C"></a>‘此非佛语，<a id="a-9D"></a>是魔所说。<a id="a-9E"></a>’作此解已，<a id="a-9F"></a>于是经典诽谤毁骂，<a id="a-9G"></a>由此因缘获大衰损、<a id="a-9H"></a>触大业障。<a id="a-9I"></a>由是缘故，<a id="a-9J"></a>我说若有于一切相起无相见，<a id="a-9K"></a>于非义中宣说为义，<a id="a-9L"></a>是起广大业障方便，<a id="a-9M"></a>由彼陷坠无量众生，<a id="a-9N"></a>令其获得大业障故。</p>
  <p id="a9O">“善男子，<a id="a-9P"></a>若诸有情未种善根，<a id="a-9Q"></a>未清净障，<a id="a-9R"></a>未熟相续，<a id="a-9S"></a>无多胜解，<a id="a-9T"></a>未集福德、<a id="a-9U"></a>智慧资粮，<a id="a-9V"></a>性非质直，<a id="a-9W"></a>非质直类，<a id="a-9X"></a>虽有力能思择废立，<a id="a-9Y"></a>而常安住自见取中。<a id="a-9Z"></a>彼若听闻如是法已，<a id="a-9a"></a>不能如实解我甚深密意言说，<a id="a-9b"></a>亦于此法不生信解，<a id="a-9c"></a>于是法中起非法想，<a id="a-9d"></a>于是义中起非义想，<a id="a-9e"></a>于是法中执为非法，<a id="a-9f"></a>于是义中执为非义，<a id="a-9g"></a>唱如是言：<a id="a-9h"></a>‘此非佛语，<a id="a-9i"></a>是魔所说。<a id="a-9j"></a>’作此解已，<a id="a-9k"></a>于是经典诽谤毁骂拨为虚伪，<a id="a-9l"></a>以无量门毁灭摧伏如是经典，<a id="a-9m"></a>于诸信解此经典者起怨家想。<a id="a-9n"></a>彼先为诸业障所障，<a id="a-9o"></a>由此因缘复为如是业障所障，<a id="a-9p"></a>如是业障初易施设，<a id="a-9q"></a>乃至齐于百千俱胝那庾多劫无有出期。<a id="a-9r"></a>善男子，<a id="a-9s"></a>如是于我善说善制法毗奈耶最极清净意乐所说善教法中，<a id="a-9t"></a>有如是等诸有情类意解种种差别可得。<a id="a-9u"></a>”</p>
  <p id="a9v">尔时，<a id="a-9w"></a>世尊欲重宣此义，<a id="a-9x"></a>而说颂曰：</p>
  <p id="a9y">“一切诸法皆无性，<a id="a-9z"></a> 无生无灭本来寂，</p>
  <p id="aA0">诸法自性恒涅槃，<a id="a-A1"></a> 谁有智言无密意？</p>
  <p id="aA2">相、<a id="a-A3"></a>生、<a id="a-A4"></a>胜义无自性，<a id="a-A5"></a> 如是我皆已显示，</p>
  <p id="aA6">若不知佛此密意，<a id="a-A7"></a> 失坏正道不能往。</p>
  <p id="aA8">依诸净道清净者，<a id="a-A9"></a> 惟依此一无第二，</p>
  <p id="aAA">故于其中立一乘，<a id="a-AB"></a> 非有情性无差别。</p>
  <p id="aAC">众生界中无量生，<a id="a-AD"></a> 惟度一身趣寂灭；</p>
  <p id="aAE">大悲勇猛证涅槃，<a id="a-AF"></a> 不舍众生甚难得！</p>
  <p id="aAG">微妙难思无漏界，<a id="a-AH"></a> 于中解脱等无差，</p>
  <p id="aAI">一切义成离惑苦，<a id="a-AJ"></a> 二种异说谓常乐。<a id="a-AK"></a>”</p>
  <p id="aAL">尔时，<a id="a-AM"></a>胜义生菩萨复白佛言：<a id="a-AN"></a>“世尊，<a id="a-AO"></a>诸佛如来密意语言甚奇希有，<a id="a-AP"></a>乃至微妙最微妙、<a id="a-AQ"></a>甚深最甚深、<a id="a-AR"></a>难通达最难通达！<a id="a-AS"></a>如是我今领解世尊所说义者，<a id="a-AT"></a>若于分别所行遍计所执相所依行相中，<a id="a-AU"></a>假名安立以为色蕴或自性相、<a id="a-AV"></a>或差别相，<a id="a-AW"></a>假名安立为色蕴生、<a id="a-AX"></a>为色蕴灭及为色蕴永断遍知或自性相、<a id="a-AY"></a>或差别相，<a id="a-AZ"></a>是名遍计所执相，<a id="a-Aa"></a>世尊依此施设诸法相无自性性。<a id="a-Ab"></a>若即分别所行遍计所执相所依行相是名依他起相，<a id="a-Ac"></a>世尊依此施设诸法生无自性性，<a id="a-Ad"></a>及一分胜义无自性性。<a id="a-Ae"></a>如是我今领解世尊所说义者，<a id="a-Af"></a>若即于此分别所行遍计所执相所依行相中，<a id="a-Ag"></a>由遍计所执相不成实故，<a id="a-Ah"></a>即此自性无自性性、<a id="a-Ai"></a>法无我真如、<a id="a-Aj"></a>清净所缘是名圆成实相，<a id="a-Ak"></a>世尊依此施设一分胜义无自性性。<a id="a-Al"></a>如于色蕴，<a id="a-Am"></a>如是于余蕴皆应广说；<a id="a-An"></a>如于诸蕴，<a id="a-Ao"></a>如是于十二处一一处中皆应广说，<a id="a-Ap"></a>于十二有支一一支中皆应广说，<a id="a-Aq"></a>于四种食一一食中皆应广说，<a id="a-Ar"></a>于六界、<a id="a-As"></a>十八界一一界中皆应广说。</p>
  <p id="aAt">“如是我今领解世尊所说义者，<a id="a-Au"></a>若于分别所行遍计所执相所依行相中，<a id="a-Av"></a>假名安立以为苦谛、<a id="a-Aw"></a>苦谛遍知或自性相、<a id="a-Ax"></a>或差别相，<a id="a-Ay"></a>是名遍计所执相，<a id="a-Az"></a>世尊依此施设诸法相无自性性。<a id="a-B0"></a>若即分别所行遍计所执相所依行相是名依他起相，<a id="a-B1"></a>世尊依此施设诸法生无自性性，<a id="a-B2"></a>及一分胜义无自性性。<a id="a-B3"></a>如是我今领解世尊所说义者，<a id="a-B4"></a>若即于此分别所行遍计所执相所依行相中，<a id="a-B5"></a>由遍计所执相不成实故，<a id="a-B6"></a>即此自性无自性性、<a id="a-B7"></a>法无我真如、<a id="a-B8"></a>清净所缘是名圆成实相，<a id="a-B9"></a>世尊依此施设一分胜义无自性性。<a id="a-BA"></a>如于苦谛，<a id="a-BB"></a>如是于余谛皆应广说；<a id="a-BC"></a>如于圣谛，<a id="a-BD"></a>如是于诸念住、<a id="a-BE"></a>正断、<a id="a-BF"></a>神足、<a id="a-BG"></a>根、<a id="a-BH"></a>力、<a id="a-BI"></a>觉支、<a id="a-BJ"></a>道支中，<a id="a-BK"></a>一一皆应广说。</p>
  <p id="aBL">“如是我今领解世尊所说义者，<a id="a-BM"></a>若于分别所行遍计所执相所依行相中，<a id="a-BN"></a>假名安立以为正定及为正定能治所治、<a id="a-BO"></a>若正修未生令生、<a id="a-BP"></a>生已坚住不忘、<a id="a-BQ"></a>倍修增长广大或自性相、<a id="a-BR"></a>或差别相，<a id="a-BS"></a>是名遍计所执相，<a id="a-BT"></a>世尊依此施设诸法相无自性性。<a id="a-BU"></a>若即分别所行遍计所执相所依行相是名依他起相，<a id="a-BV"></a>世尊依此施设诸法生无自性性，<a id="a-BW"></a>及一分胜义无自性性。<a id="a-BX"></a>如是我今领解世尊所说义者，<a id="a-BY"></a>若即于此分别所行遍计所执相所依行相中，<a id="a-BZ"></a>由遍计所执相不成实故，<a id="a-Ba"></a>即此自性无自性性、<a id="a-Bb"></a>法无我真如、<a id="a-Bc"></a>清净所缘是名圆成实相，<a id="a-Bd"></a>世尊依此施设诸法一分胜义无自性性。</p>
  <p id="aBe">“世尊，<a id="a-Bf"></a>譬如毗湿缚药，<a id="a-Bg"></a>一切散药、<a id="a-Bh"></a>仙药方中皆应安处；<a id="a-Bi"></a>如是世尊依此诸法皆无自性、<a id="a-Bj"></a>无生无灭、<a id="a-Bk"></a>本来寂静、<a id="a-Bl"></a>自性涅槃，<a id="a-Bm"></a>无自性性了义言教，<a id="a-Bn"></a>遍于一切不了义经皆应安处。<a id="a-Bo"></a>世尊，<a id="a-Bp"></a>如彩画地，<a id="a-Bq"></a>遍于一切彩画事业皆同一味，<a id="a-Br"></a>或青或黄或赤或白，<a id="a-Bs"></a>复能显发彩画事业；<a id="a-Bt"></a>如是世尊依此诸法皆无自性，<a id="a-Bu"></a>广说乃至自性涅槃无自性性了义言教，<a id="a-Bv"></a>遍于一切不了义经皆同一味，<a id="a-Bw"></a>复能显发彼诸经中所不了义。<a id="a-Bx"></a>世尊，<a id="a-By"></a>譬如一切成熟珍羞诸饼果内，<a id="a-Bz"></a>投之熟酥更生胜味；<a id="a-C0"></a>如是世尊依此诸法皆无自性，<a id="a-C1"></a>广说乃至自性涅槃无自性性了义言教，<a id="a-C2"></a>置于一切不了义经生胜欢喜。<a id="a-C3"></a>世尊，<a id="a-C4"></a>譬如虚空，<a id="a-C5"></a>遍一切处皆同一味，<a id="a-C6"></a>不障一切所作事业；<a id="a-C7"></a>如是世尊依此诸法皆无自性，<a id="a-C8"></a>广说乃至自性涅槃无自性性了义言教，<a id="a-C9"></a>遍于一切不了义经皆同一味，<a id="a-CA"></a>不障一切声闻、<a id="a-CB"></a>独觉及诸大众所修事业。<a id="a-CC"></a>”</p>
  <p id="aCD">说是语已，<a id="a-CE"></a>尔时世尊叹胜义生菩萨曰：<a id="a-CF"></a>“善哉！<a id="a-CG"></a>善哉！<a id="a-CH"></a>善男子，<a id="a-CI"></a>汝今乃能善解如来所说甚深密意言义，<a id="a-CJ"></a>复于此义善作譬喻，<a id="a-CK"></a>所谓世间毗湿缚药、<a id="a-CL"></a>杂彩画地、<a id="a-CM"></a>熟酥、<a id="a-CN"></a>虚空。<a id="a-CO"></a>胜义生，<a id="a-CP"></a>如是，<a id="a-CQ"></a>如是，<a id="a-CR"></a>更无有异。<a id="a-CS"></a>如是，<a id="a-CT"></a>如是，<a id="a-CU"></a>汝应受持。<a id="a-CV"></a>”</p>
  <p id="aCW">尔时，<a id="a-CX"></a>胜义生菩萨复白佛言：<a id="a-CY"></a>“世尊，<a id="a-CZ"></a>初于一时，<a id="a-Ca"></a>在婆罗痆斯仙人堕处施鹿林中，<a id="a-Cb"></a>惟为发趣声闻乘者，<a id="a-Cc"></a>以四谛相转正法轮，<a id="a-Cd"></a>虽是甚奇甚为希有，<a id="a-Ce"></a>一切世间诸天人等先无有能如法转者，<a id="a-Cf"></a>而于彼时所转法轮，<a id="a-Cg"></a>有上有容，<a id="a-Ch"></a>是未了义，<a id="a-Ci"></a>是诸诤论安足处所。</p>
  <p id="aCj">“世尊，<a id="a-Ck"></a>在昔第二时中，<a id="a-Cl"></a>惟为发趣修大乘者，<a id="a-Cm"></a>依一切法皆无自性、<a id="a-Cn"></a>无生无灭、<a id="a-Co"></a>本来寂静、<a id="a-Cp"></a>自性涅槃，<a id="a-Cq"></a>以隐密相转正法轮，<a id="a-Cr"></a>虽更甚奇甚为希有，<a id="a-Cs"></a>而于彼时所转法轮，<a id="a-Ct"></a>亦是有上有所容受，<a id="a-Cu"></a>犹未了义，<a id="a-Cv"></a>是诸诤论安足处所。</p>
  <p id="aCw">“世尊，<a id="a-Cx"></a>于今第三时中，<a id="a-Cy"></a>普为发趣一切乘者，<a id="a-Cz"></a>依一切法皆无自性、<a id="a-D0"></a>无生无灭、<a id="a-D1"></a>本来寂静、<a id="a-D2"></a>自性涅槃、<a id="a-D3"></a>无自性性，<a id="a-D4"></a>以显了相转正法轮，<a id="a-D5"></a>第一甚奇最为希有，<a id="a-D6"></a>于今世尊所转法轮，<a id="a-D7"></a>无上无容，<a id="a-D8"></a>是真了义，<a id="a-D9"></a>非诸诤论安足处所。</p>
  <p id="aDA">“世尊，<a id="a-DB"></a>若善男子或善女人，<a id="a-DC"></a>于此如来依‘一切法皆无自性、<a id="a-DD"></a>无生无灭、<a id="a-DE"></a>本来寂静、<a id="a-DF"></a>自性涅槃’所说甚深了义言教，<a id="a-DG"></a>闻已信解，<a id="a-DH"></a>书写护持，<a id="a-DI"></a>供养流布，<a id="a-DJ"></a>受诵温习，<a id="a-DK"></a>如理思惟，<a id="a-DL"></a>以其修相发起加行，<a id="a-DM"></a>生几所福？<a id="a-DN"></a>”</p>
  <p id="aDO">说是语已，<a id="a-DP"></a>尔时世尊告胜义生菩萨曰：<a id="a-DQ"></a>“胜义生，<a id="a-DR"></a>是善男子或善女人，<a id="a-DS"></a>其所生福无量无数难可喻知。<a id="a-DT"></a>吾今为汝略说少分：<a id="a-DU"></a>如爪上土比大地土，<a id="a-DV"></a>百分不及一，<a id="a-DW"></a>千分不及一，<a id="a-DX"></a>百千分不及一，<a id="a-DY"></a>数、<a id="a-DZ"></a>算、<a id="a-Da"></a>计、<a id="a-Db"></a>喻、<a id="a-Dc"></a>邬波尼杀昙分亦不及一；<a id="a-Dd"></a>或如牛迹中水比四大海水，<a id="a-De"></a>百分不及一，<a id="a-Df"></a>广说乃至邬波尼杀昙分亦不及一。<a id="a-Dg"></a>如是于诸不了义经闻已信解，<a id="a-Dh"></a>广说乃至以其修相发起加行所获功德；<a id="a-Di"></a>比此所说了义经教，<a id="a-Dj"></a>闻已信解所集功德，<a id="a-Dk"></a>广说乃至以其修相发起加行所集功德，<a id="a-Dl"></a>百分不及一，<a id="a-Dm"></a>广说乃至邬波尼杀昙分亦不及一。<a id="a-Dn"></a>”</p>
  <p id="aDo">说是语已，<a id="a-Dp"></a>尔时胜义生菩萨复白佛言：<a id="a-Dq"></a>“世尊，<a id="a-Dr"></a>于是解深密法门中，<a id="a-Ds"></a>当何名此教？<a id="a-Dt"></a>我当云何奉持？<a id="a-Du"></a>”</p>
  <p id="aDv">佛告胜义生菩萨曰：<a id="a-Dw"></a>“善男子，<a id="a-Dx"></a>此名胜义、<a id="a-Dy"></a>了义之教。<a id="a-Dz"></a>于此胜义、<a id="a-E0"></a>了义之教，<a id="a-E1"></a>汝当奉持。<a id="a-E2"></a>”</p>
  <p id="aE3">说此胜义、<a id="a-E4"></a>了义教时，<a id="a-E5"></a>于大会中，<a id="a-E6"></a>有六百千众生发阿耨多罗三藐三菩提心。<a id="a-E7"></a>三百千声闻远尘离垢，<a id="a-E8"></a>于诸法中得法眼净。<a id="a-E9"></a>一百五十千声闻永尽诸漏，<a id="a-EA"></a>心得解脱。<a id="a-EB"></a>七十五千菩萨得无生法忍。</p>
 </body>
</html>