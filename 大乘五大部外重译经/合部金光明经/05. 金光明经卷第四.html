<!DOCTYPE html>
<html>
<head>
  <meta charset="utf-8"/>
  <meta name="author" content="宝贵"/>
  <meta name="author" content="志德/隋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>金光明经卷第四</title>
</head>
<body>
  <h1 class="head">金光明经卷第四</h1>
  <h2>赞叹品第七</h2>
  <p>尔时佛告地神坚牢善女天。过去有王名金龙尊。常以赞叹赞叹去来现在诸佛。</p>
  <p>我今尊重　　敬礼赞叹　　去来现在</p>
  <p>十方诸佛　　诸佛清净　　微妙寂灭</p>
  <p>色中上色　　金光照曜　　于诸声中</p>
  <p>佛声最上　　犹如大梵　　深远雷音</p>
  <p>其发绀黑　　光螺焰起　　蜂翠孔雀</p>
  <p>色不得喻　　其齿鲜白　　犹如珂雪</p>
  <p>显发金颜　　分齐分明　　其目修广</p>
  <p>清净无垢　　如青莲华　　映水开敷</p>
  <p>舌相广长　　形色红晖　　光明照耀</p>
  <p>如华初生　　眉间毫相　　白如珂月</p>
  <p>右旋润泽　　如净琉璃　　眉细修杨</p>
  <p>形如月初　　其色黑曜　　过于蜂王</p>
  <p>鼻高圆直　　如铸金铤　　微妙柔软</p>
  <p>当于面门　　如来胜相　　次第最上</p>
  <p>得味真正　　无与等者　　一一毛孔</p>
  <p>一毛旋生　　软细绀青　　犹孔雀项</p>
  <p>即于生时　　身放大光　　普照十方</p>
  <p>无量国土　　灭尽三界　　一切诸苦</p>
  <p>令诸众生　　悉受快乐　　地狱畜生</p>
  <p>及以饿鬼　　诸人天等　　安隐无患</p>
  <p>悉灭一切　　无量恶趣　　身色微妙</p>
  <p>如镕金聚　　面貌清净　　如月盛满</p>
  <p>佛身明曜　　如日初出　　进止威仪</p>
  <p>犹如师子　　修臂下垂　　立过于膝</p>
  <p>犹如风动　　娑罗树枝　　圆光一寻</p>
  <p>能照无量　　犹如聚集　　百千日月</p>
  <p>佛身净妙　　无诸垢秽　　其明普照</p>
  <p>一切佛刹　　佛光巍巍　　明焰火盛</p>
  <p>悉能隐蔽　　无量日月　　佛日灯炬</p>
  <p>照无量界　　皆令众生　　寻光见佛</p>
  <p>本所修集　　百千行业　　聚集功德</p>
  <p>庄严佛身　　臂佣纤圆　　如象王鼻</p>
  <p>手足净软　　敬爱无厌　　去来诸佛</p>
  <p>数如微尘　　现在诸佛　　亦复如是</p>
  <p>如是如来　　我今悉礼　　身口清净</p>
  <p>意亦如是　　以好华香　　供养奉献</p>
  <p>百千功德　　赞咏歌叹　　设以百舌</p>
  <p>于千劫中　　叹佛功德　　不能得尽</p>
  <p>如来所有　　现世功德　　种种深固</p>
  <p>微妙第一　　设复千舌　　欲赞一佛</p>
  <p>尚不能尽　　功德少分　　况欲叹美</p>
  <p>诸佛功德　　大地及天　　以为大海</p>
  <p>乃至有顶　　满其中水　　尚可以毛</p>
  <p>知其渧数　　无有能知　　佛一功德</p>
  <p>我今已礼　　赞叹诸佛　　身口意业</p>
  <p>悉皆清净　　一切所修　　无量善业</p>
  <p>与诸众生　　证无上道　　如是人王</p>
  <p>赞叹佛已　　复作如是　　无量誓愿</p>
  <p>若我来世　　无量无边　　阿僧祇劫</p>
  <p>在在生处　　常于梦中　　见妙金鼓</p>
  <p>得闻忏悔　　深奥之声　　今所赞叹</p>
  <p>面貌清净　　愿我来世　　亦得如是</p>
  <p>诸佛功德　　不可思议　　于百千劫</p>
  <p>甚难得值　　愿于当来　　无量之世</p>
  <p>夜则梦见　　昼如实说　　我当具足</p>
  <p>修行六度　　济拔众生　　越于苦海</p>
  <p>然后我身　　成无上道　　令我世界</p>
  <p>无与等者　　奉贡金鼓　　赞佛因缘</p>
  <p>以此果报　　当来之世　　值释迦佛</p>
  <p>得授记莂　　并令二子　　金龙金光</p>
  <p>常生我家　　同共授记　　若有众生</p>
  <p>无救护者　　众苦逼切　　无所依止</p>
  <p>我于当来　　为是等辈　　作大救护</p>
  <p>及依止处　　能除众苦　　悉令灭尽</p>
  <p>施与众生　　诸善安乐　　我未来世</p>
  <p>行菩提道　　不计劫数　　如尽本际</p>
  <p>以此金光　　忏悔因缘　　使我恶海</p>
  <p>及以业海　　烦恼大海　　悉竭无余</p>
  <p>我功德海　　愿悉成就　　智慧大海</p>
  <p>清净具足　　无量功德　　助菩提道</p>
  <p>犹如大海　　珍宝具足　　以此金光</p>
  <p>忏悔力故　　菩提功德　　光明无碍</p>
  <p>慧光无垢　　照彻清净　　我当来世</p>
  <p>身光普照　　功德威神　　光明焰盛</p>
  <p>于三界中　　最胜殊特　　诸功德力</p>
  <p>无所减少　　当度众生　　越于苦海</p>
  <p>并复安置　　功德大海　　来世多劫</p>
  <p>行菩提道　　如昔诸佛　　行菩提道</p>
  <p>三世诸佛　　净妙国土　　诸佛至尊</p>
  <p>无量功德　　令我来世　　得此殊异</p>
  <p>功德净土　　如佛世尊　　信相当知</p>
  <p>尔时国王　　金龙尊者　　则汝身是</p>
  <p>尔时二子　　金龙金光　　今汝二子</p>
  <p>银相等是</p>
  <h2>空品第八</h2>
  <p>无量余经　　已广说空　　是故此中</p>
  <p>略而解说　　众生根钝　　鲜于智慧</p>
  <p>不能广知　　无量空义　　故此尊经</p>
  <p>略而说之　　异妙方便　　种种因缘</p>
  <p>为钝根故　　起大悲心　　今我演说</p>
  <p>此妙经典　　如我所解　　知众生意</p>
  <p>是身虚伪　　犹如空聚　　六入村落</p>
  <p>结贼所止　　一切自住　　各不相知</p>
  <p>眼根受色　　耳分别声　　鼻嗅诸香</p>
  <p>舌嗜于味　　所有身根　　贪受诸触</p>
  <p>意根分别　　一切诸法　　六情诸根</p>
  <p>各各自缘　　诸尘境界　　不行他缘</p>
  <p>心如幻化　　驰骋六情　　而常妄想</p>
  <p>分别诸法　　犹如世人　　驰走空聚</p>
  <p>六贼所害　　愚不知避　　心常依止</p>
  <p>六根境界　　各各自知　　所伺之处</p>
  <p>随行色声　　香味触法　　心处六情</p>
  <p>如鸟投网　　其心在在　　常处诸根</p>
  <p>随逐诸尘　　无有暂舍　　身空虚伪</p>
  <p>不可长养　　无有诤讼　　亦无正主</p>
  <p>从诸因缘　　和合而有　　无有坚实</p>
  <p>妄想故起　　业力机关　　假伪空聚</p>
  <p>地水火风　　合集成立　　随时增减</p>
  <p>共相残害　　犹如四蛇　　同处一箧</p>
  <p>四大蚖蛇　　其性各异　　二上二下</p>
  <p>诸方亦二　　如是蛇大　　悉灭无余</p>
  <p>地水二蛇　　其性沉下　　风火二蛇</p>
  <p>性轻上升　　心识二性　　躁动不停</p>
  <p>随业受报　　天人诸趣　　随所作业</p>
  <p>而堕三有　　水火风种　　散灭坏时</p>
  <p>大小不净　　盈流于外　　体生诸虫</p>
  <p>无可爱乐　　捐弃冢间　　如朽败木</p>
  <p>善女当观　　诸法如是　　何处有人</p>
  <p>及以众生　　本性空寂　　无明故有</p>
  <p>如是诸大　　一一不实　　本自不生</p>
  <p>性无和合　　以是因缘　　我说诸大</p>
  <p>从本不实　　和合而有　　无明体性</p>
  <p>本自不有　　妄想因缘　　和合而生</p>
  <p>无所有故　　假名无明　　是故我说</p>
  <p>名曰无明　　行识名色　　六入触受</p>
  <p>爱取有生　　老死忧恼　　众苦行业</p>
  <p>不可思议　　生死无际　　轮转不息</p>
  <p>本无有生　　亦无和合　　不善思惟</p>
  <p>心行所造　　我断一切　　诸见缠等</p>
  <p>以智慧刀　　裂烦恼网　　五阴舍宅</p>
  <p>观悉空寂　　证无上道　　微妙功德</p>
  <p>开甘露门　　示甘露器　　入甘露城</p>
  <p>处甘露室　　令诸众生　　食甘露味</p>
  <p>吹大法螺　　击大法鼓　　然大法灯</p>
  <p>雨胜法雨　　我今摧伏　　一切怨结</p>
  <p>竖立第一　　微妙法幢　　度诸众生</p>
  <p>于生死海　　永断三恶　　无量苦恼</p>
  <p>烦恼炽然　　烧诸众生　　无有救护</p>
  <p>无所依止　　我以甘露　　清凉美味</p>
  <p>充足是辈　　令离焦热　　于无量劫</p>
  <p>遵修诸行　　供养恭敬　　诸佛世尊</p>
  <p>坚固修集　　菩提之道　　求于如来</p>
  <p>真实法身　　舍诸所重　　肢节手足</p>
  <p>头目髓脑　　所爱男女　　钱财珍宝</p>
  <p>真珠璎珞　　金银琉璃　　种种异物</p>
  <p class="l-js-7c">三千大千世界中　　所有树木折为筹</p>
  <p class="l-js-7c">三千大地碎微尘　　是等微尘遍虚空</p>
  <p class="l-js-7c">一切众生有智慧　　以此智慧与一人</p>
  <p class="l-js-7c">如是人等如微尘　　算此微尘可知数</p>
  <p class="l-js-7c">如来智慧不可数　　如来一念有智慧</p>
  <p>不可数劫算不尽</p>
  <h2>依空满愿品第九</h2>
  <p>是时如意宝光耀善女天。于大众中从座而起偏袒右肩。右膝著地合掌恭敬。以偈白佛。</p>
  <p class="l-js-5c">我问照世界　　两足最胜尊</p>
  <p class="l-js-5c">菩萨正行法　　惟愿垂听许</p>
  <p class="l-js-5c">佛言善女天　　汝若有疑者</p>
  <p class="l-js-5c">随汝意所问　　吾当分别说</p>
  <p class="l-js-5c">云何诸菩萨　　行菩提正行</p>
  <p class="l-js-5c">离生死涅槃　　利益自他故</p>
  <p>佛言。善女天。依于法界行菩提法修平等行。善女天。云何依于法界行菩提法修平等行。善女天。五阴能现法界法界是五阴。五阴亦不可说。非五阴亦不可说。何以故。若五阴是法界则是断见。若离五阴即是常见。离于二边不著二边。不可见过。所见无名无相。是则名为说于法界。善女天。云何五阴能现法界。善女天。如是五阴不从因缘生。何以故。若从因缘生。已生故得生。未生故得生。若已得生何因缘生。若已生不从因缘生。若未生时不可得生。何以故。未生诸法则是不有。无名无相。非算数譬喻之所能知。非因缘所生。善女天。譬如鼓声依木依皮依捊依人工等故得出声。是鼓声空。过去亦空未来亦空现在亦空。何以故。是鼓音声不从木生。不从皮生。不从捊生。不从人工生。是声不于三世生是则不生。若不可得生则不可灭。若不可灭无所从来。若无所从来亦无处去。若无处去不常不断。若不常不断则不一不异。何以故。若一不异法界。若尔者凡夫人则见真谛。得于无上安乐涅槃。是义不然是故不一。若言其异者。一切诸佛菩萨行相即是执著。未得解脱烦恼系缚。则不能得阿耨多罗三藐三菩提。何以故。一切圣人于行非行法中同智慧行。是故不异。是故五阴非有。不从因缘生。非不有五阴。不过圣境界故。非言语之所能及。无名无相无因无缘。无有境界无有譬喻。始终寂静本来自空。是故五阴能现法界。善女天。若善男子善女人。欲求阿耨多罗三藐三菩提真异俗异。如是难可思量。于圣凡境界不异思惟。不舍于俗不舍于真。依于法界行菩提行。</p>
  <p>尔时世尊作是语已。时善女天。踊跃欢喜即从坐起。偏袒右肩右膝著地。合掌恭敬一心顶礼。而白佛言。世尊。如上所说菩提正行我今当学。</p>
  <p>是时娑婆世界主大梵天王。于大众中问如意宝光耀善女天。此菩提行难可修行。汝心云何于此菩提行而得自在。</p>
  <p>时善女天答梵王言。大梵王。若佛所说是真甚深。一切凡夫不得其味。是圣境界微妙难知。若使我心依于此法得安乐住。是真实语者。愿令一切五浊恶世无量无边众生。皆得金色三十二相。非男非女。坐宝莲华受无量快乐。雨天妙华。天诸音乐不鼓自鸣。一切供养皆悉具足。是时善女天说是语已。一切五浊恶世所有众生。皆悉金色具足三十二相。非男非女。坐宝莲华受无量快乐。犹如他化自在天宫。无诸恶道。宝树行列七宝莲华遍满世界。雨众七宝上妙天华作天伎乐。如意宝光耀善女天。即转女形作梵天身。</p>
  <p>时大梵天王问如意宝光耀菩萨言。汝昔以何行菩提行。菩萨答言。梵王。若水中月能行菩提行者。我亦已行菩提之行。若梦见行菩提行。我亦行菩提行。若焰露行菩提行。我亦行菩提行。若声响行菩提行。我亦行菩提行。时大梵王闻此说已语菩萨言。汝依何等而说此语。答言。梵王。无有一法而有实相。因果相成故。梵王又白菩萨言。若如此者。诸凡夫人皆悉应得阿耨多罗三藐三菩提。</p>
  <p>菩萨答言。以何思惟而作是说。梵王。惑痴人异。智慧人异。菩提异。非菩提异。解脱异。非解脱异。梵王。如是诸法平等无异。于此法界如如不异。无有中间而可执持。无增无减。梵王。譬如幻师善巧幻术。及幻弟子。于四衢道取诸土沙草木叶等。聚在一处作种种幻术。使人睹见。象众马众车众军众。七宝之聚。种种仓库若有众生愚痴无智。不能思惟。不知幻本。若见若闻作是思惟。如我所见象马众等。谓是真实。如见如闻随能随力各执所见。自言是实于他非真。后不重思惟。有智之人则能思惟了于幻本。若见若闻作是思惟。如我所见象马等众非是真实。惟有幻事惑人眼目。是处说名象马等众及诸库仓。惟有名字无有实体。如我所见如我所闻。随能随力不执所见。自言是实于他非真。后不重思惟。是诸智人随说世语。皆欲令他知实义故。如见如闻思惟则不如是。如是梵王。若有众生愚痴凡夫。未得出世圣智慧故。未知一切诸法如如不可言说。是诸凡愚若见若闻行非行法。作是思惟。实有如是诸法。如我所见如我所闻。是诸凡夫人如见如闻。随能随力执著所见。自言是实于他非真。后不重思惟。若有众生非凡夫人。已见第一义谛得出世圣慧。知一切法如如不可言说。是诸圣人。若见若闻行法非行法。随能随力不执著所见。自言是实于他非真。后不重思惟。无实行法。无实非行法。如我所见如我所闻。惟妄思惟行非行相或人智慧。是处说名行非行法惟有名字无有实体。如我所见如我所闻。随能随力不执所见。自言是实于他非真。后不重思惟。是诸圣人如世语言随顺其说。为欲令他知真实义。如是梵王。是诸圣人圣智见故。不可言法如如。摄行非行法。是法如如。为他证智故说种种名。</p>
  <p>时大梵王。问如意宝光耀菩萨言。有几众生能解能通如是微妙甚深正法。菩萨答言。梵王。凡是若干众幻化人心数。若干众生能解能通是甚深法。梵王又言。此幻化人即是不有。如是心数从何而得。</p>
  <p>菩萨答言。梵王。如是法界不有不无。如是众生能解能通是甚深义。</p>
  <p>是时梵王。白佛言。世尊。是如意宝光耀菩萨。不可思议通达如是甚深之义。佛言。如是如是。梵王。如汝所言。何以故。是如意宝光耀菩萨。已教梵王学观无生忍法。于是大梵天王。与诸梵众从坐而起偏袒右肩。右膝著地合掌恭敬。顶礼如意宝光耀菩萨足说如是言希有希有。我等今日得见大师。得闻正法。</p>
  <p>尔时世尊。于一切法通达无碍。告梵王言。是如意宝光耀菩萨。于未来世当得作佛。号曰德宝焰吉上藏如来应供正遍知。说是金光明微妙经典。三千亿菩萨得不退阿耨多罗三藐三菩提。八千亿天子得无垢净。于法成就清净法眼。无量无数国王臣民得法眼净。五十亿比丘行菩提行欲退菩提心。闻如意宝光耀菩萨说法。得坚固不可思议满足之愿。更复还发菩提之心。各自脱衣供养菩萨。重发无上胜进心。发无上胜进心已。愿令我等功德善根悉皆不退。回向阿耨多罗三藐三菩提。如是比丘依此功德修行。过九十大劫当得成就。是诸比丘出于生死。佛为授记过三十阿僧祇劫。当得作佛号难胜光王。其国名曰无垢光。同时皆得阿耨多罗三藐三菩提。皆同一号。名曰愿庄严间厕王佛。</p>
  <p>尔时佛告梵王。是金光明经正闻正听有大神力。梵王百千大劫行六波罗蜜无有方便。若有善男子善女人。已得听闻是金光明经书写。半月半月一过转读。是善功德聚于前功德。百千分不及一分。乃至算数譬喻所不能及。梵王。是故我今当令修学受持为他广说。何以故。如是甚深微妙经典。我行菩萨道时。如于战阵不惜身命。得通此经受持读诵为他解说。梵王。譬如转轮圣王。若王在世七宝不灭。王若过世一切七宝自然而尽梵王。是金光明微妙经典。若现在世大正法宝皆悉不灭。是故当依金光明经听闻读诵受持。为他解说令他书写。于功德中行精进波罗蜜。不惜寿命不惮疲劳。我诸弟子。应当如是精勤修学。</p>
  <p>是时天主大梵天王。与无量梵众帝释四王及夜叉众。俱从坐起偏袒右肩。右膝著地合掌恭敬。而白佛言。我等一切为守护流通是金光明微妙经典。说法法师若有诸难我当除却。令具诸善色味满足。辩才无碍身心开泰。时会之众皆令快乐。是处国土若饥馑怨贼非人之畏。我等禳却。使其人民丰盛欢逸。皆是我等四王恩力。若有供养是经卷者。我亦当为作大拥护如佛不异。</p>
</body></html>