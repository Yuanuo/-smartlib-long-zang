<!doctype html>
<html id="z3IBTeULk" data-ver="487">
 <head>
  <meta charset="utf-8">
  <meta author="宝贵">
  <meta author="志德">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">金光明经卷第四</h1>
  <h2 id="a2">赞叹品第七</h2>
  <p id="a3">尔时佛告地神坚牢善女天。<a id="a-4"></a>过去有王名金龙尊。<a id="a-5"></a>常以赞叹赞叹去来现在诸佛。</p>
  <p id="a6">我今尊重　　敬礼赞叹　　去来现在</p>
  <p id="a7">十方诸佛　　诸佛清净　　微妙寂灭</p>
  <p id="a8">色中上色　　金光照曜　　于诸声中</p>
  <p id="a9">佛声最上　　犹如大梵　　深远雷音</p>
  <p id="aA">其发绀黑　　光螺焰起　　蜂翠孔雀</p>
  <p id="aB">色不得喻　　其齿鲜白　　犹如珂雪</p>
  <p id="aC">显发金颜　　分齐分明　　其目修广</p>
  <p id="aD">清净无垢　　如青莲华　　映水开敷</p>
  <p id="aE">舌相广长　　形色红晖　　光明照耀</p>
  <p id="aF">如华初生　　眉间毫相　　白如珂月</p>
  <p id="aG">右旋润泽　　如净琉璃　　眉细修杨</p>
  <p id="aH">形如月初　　其色黑曜　　过于蜂王</p>
  <p id="aI">鼻高圆直　　如铸金铤　　微妙柔软</p>
  <p id="aJ">当于面门　　如来胜相　　次第最上</p>
  <p id="aK">得味真正　　无与等者　　一一毛孔</p>
  <p id="aL">一毛旋生　　软细绀青　　犹孔雀项</p>
  <p id="aM">即于生时　　身放大光　　普照十方</p>
  <p id="aN">无量国土　　灭尽三界　　一切诸苦</p>
  <p id="aO">令诸众生　　悉受快乐　　地狱畜生</p>
  <p id="aP">及以饿鬼　　诸人天等　　安隐无患</p>
  <p id="aQ">悉灭一切　　无量恶趣　　身色微妙</p>
  <p id="aR">如镕金聚　　面貌清净　　如月盛满</p>
  <p id="aS">佛身明曜　　如日初出　　进止威仪</p>
  <p id="aT">犹如师子　　修臂下垂　　立过于膝</p>
  <p id="aU">犹如风动　　娑罗树枝　　圆光一寻</p>
  <p id="aV">能照无量　　犹如聚集　　百千日月</p>
  <p id="aW">佛身净妙　　无诸垢秽　　其明普照</p>
  <p id="aX">一切佛刹　　佛光巍巍　　明焰火盛</p>
  <p id="aY">悉能隐蔽　　无量日月　　佛日灯炬</p>
  <p id="aZ">照无量界　　皆令众生　　寻光见佛</p>
  <p id="aa">本所修集　　百千行业　　聚集功德</p>
  <p id="ab">庄严佛身　　臂佣纤圆　　如象王鼻</p>
  <p id="ac">手足净软　　敬爱无厌　　去来诸佛</p>
  <p id="ad">数如微尘　　现在诸佛　　亦复如是</p>
  <p id="ae">如是如来　　我今悉礼　　身口清净</p>
  <p id="af">意亦如是　　以好华香　　供养奉献</p>
  <p id="ag">百千功德　　赞咏歌叹　　设以百舌</p>
  <p id="ah">于千劫中　　叹佛功德　　不能得尽</p>
  <p id="ai">如来所有　　现世功德　　种种深固</p>
  <p id="aj">微妙第一　　设复千舌　　欲赞一佛</p>
  <p id="ak">尚不能尽　　功德少分　　况欲叹美</p>
  <p id="al">诸佛功德　　大地及天　　以为大海</p>
  <p id="am">乃至有顶　　满其中水　　尚可以毛</p>
  <p id="an">知其渧数　　无有能知　　佛一功德</p>
  <p id="ao">我今已礼　　赞叹诸佛　　身口意业</p>
  <p id="ap">悉皆清净　　一切所修　　无量善业</p>
  <p id="aq">与诸众生　　证无上道　　如是人王</p>
  <p id="ar">赞叹佛已　　复作如是　　无量誓愿</p>
  <p id="as">若我来世　　无量无边　　阿僧祇劫</p>
  <p id="at">在在生处　　常于梦中　　见妙金鼓</p>
  <p id="au">得闻忏悔　　深奥之声　　今所赞叹</p>
  <p id="av">面貌清净　　愿我来世　　亦得如是</p>
  <p id="aw">诸佛功德　　不可思议　　于百千劫</p>
  <p id="ax">甚难得值　　愿于当来　　无量之世</p>
  <p id="ay">夜则梦见　　昼如实说　　我当具足</p>
  <p id="az">修行六度　　济拔众生　　越于苦海</p>
  <p id="a10">然后我身　　成无上道　　令我世界</p>
  <p id="a11">无与等者　　奉贡金鼓　　赞佛因缘</p>
  <p id="a12">以此果报　　当来之世　　值释迦佛</p>
  <p id="a13">得授记莂　　并令二子　　金龙金光</p>
  <p id="a14">常生我家　　同共授记　　若有众生</p>
  <p id="a15">无救护者　　众苦逼切　　无所依止</p>
  <p id="a16">我于当来　　为是等辈　　作大救护</p>
  <p id="a17">及依止处　　能除众苦　　悉令灭尽</p>
  <p id="a18">施与众生　　诸善安乐　　我未来世</p>
  <p id="a19">行菩提道　　不计劫数　　如尽本际</p>
  <p id="a1A">以此金光　　忏悔因缘　　使我恶海</p>
  <p id="a1B">及以业海　　烦恼大海　　悉竭无余</p>
  <p id="a1C">我功德海　　愿悉成就　　智慧大海</p>
  <p id="a1D">清净具足　　无量功德　　助菩提道</p>
  <p id="a1E">犹如大海　　珍宝具足　　以此金光</p>
  <p id="a1F">忏悔力故　　菩提功德　　光明无碍</p>
  <p id="a1G">慧光无垢　　照彻清净　　我当来世</p>
  <p id="a1H">身光普照　　功德威神　　光明焰盛</p>
  <p id="a1I">于三界中　　最胜殊特　　诸功德力</p>
  <p id="a1J">无所减少　　当度众生　　越于苦海</p>
  <p id="a1K">并复安置　　功德大海　　来世多劫</p>
  <p id="a1L">行菩提道　　如昔诸佛　　行菩提道</p>
  <p id="a1M">三世诸佛　　净妙国土　　诸佛至尊</p>
  <p id="a1N">无量功德　　令我来世　　得此殊异</p>
  <p id="a1O">功德净土　　如佛世尊　　信相当知</p>
  <p id="a1P">尔时国王　　金龙尊者　　则汝身是</p>
  <p id="a1Q">尔时二子　　金龙金光　　今汝二子</p>
  <p id="a1R">银相等是</p>
  <p data-pb></p>
  <h2 id="a1S">空品第八</h2>
  <p id="a1T">无量余经　　已广说空　　是故此中</p>
  <p id="a1U">略而解说　　众生根钝　　鲜于智慧</p>
  <p id="a1V">不能广知　　无量空义　　故此尊经</p>
  <p id="a1W">略而说之　　异妙方便　　种种因缘</p>
  <p id="a1X">为钝根故　　起大悲心　　今我演说</p>
  <p id="a1Y">此妙经典　　如我所解　　知众生意</p>
  <p id="a1Z">是身虚伪　　犹如空聚　　六入村落</p>
  <p id="a1a">结贼所止　　一切自住　　各不相知</p>
  <p id="a1b">眼根受色　　耳分别声　　鼻嗅诸香</p>
  <p id="a1c">舌嗜于味　　所有身根　　贪受诸触</p>
  <p id="a1d">意根分别　　一切诸法　　六情诸根</p>
  <p id="a1e">各各自缘　　诸尘境界　　不行他缘</p>
  <p id="a1f">心如幻化　　驰骋六情　　而常妄想</p>
  <p id="a1g">分别诸法　　犹如世人　　驰走空聚</p>
  <p id="a1h">六贼所害　　愚不知避　　心常依止</p>
  <p id="a1i">六根境界　　各各自知　　所伺之处</p>
  <p id="a1j">随行色声　　香味触法　　心处六情</p>
  <p id="a1k">如鸟投网　　其心在在　　常处诸根</p>
  <p id="a1l">随逐诸尘　　无有暂舍　　身空虚伪</p>
  <p id="a1m">不可长养　　无有诤讼　　亦无正主</p>
  <p id="a1n">从诸因缘　　和合而有　　无有坚实</p>
  <p id="a1o">妄想故起　　业力机关　　假伪空聚</p>
  <p id="a1p">地水火风　　合集成立　　随时增减</p>
  <p id="a1q">共相残害　　犹如四蛇　　同处一箧</p>
  <p id="a1r">四大蚖蛇　　其性各异　　二上二下</p>
  <p id="a1s">诸方亦二　　如是蛇大　　悉灭无余</p>
  <p id="a1t">地水二蛇　　其性沉下　　风火二蛇</p>
  <p id="a1u">性轻上升　　心识二性　　躁动不停</p>
  <p id="a1v">随业受报　　天人诸趣　　随所作业</p>
  <p id="a1w">而堕三有　　水火风种　　散灭坏时</p>
  <p id="a1x">大小不净　　盈流于外　　体生诸虫</p>
  <p id="a1y">无可爱乐　　捐弃冢间　　如朽败木</p>
  <p id="a1z">善女当观　　诸法如是　　何处有人</p>
  <p id="a20">及以众生　　本性空寂　　无明故有</p>
  <p id="a21">如是诸大　　一一不实　　本自不生</p>
  <p id="a22">性无和合　　以是因缘　　我说诸大</p>
  <p id="a23">从本不实　　和合而有　　无明体性</p>
  <p id="a24">本自不有　　妄想因缘　　和合而生</p>
  <p id="a25">无所有故　　假名无明　　是故我说</p>
  <p id="a26">名曰无明　　行识名色　　六入触受</p>
  <p id="a27">爱取有生　　老死忧恼　　众苦行业</p>
  <p id="a28">不可思议　　生死无际　　轮转不息</p>
  <p id="a29">本无有生　　亦无和合　　不善思惟</p>
  <p id="a2A">心行所造　　我断一切　　诸见缠等</p>
  <p id="a2B">以智慧刀　　裂烦恼网　　五阴舍宅</p>
  <p id="a2C">观悉空寂　　证无上道　　微妙功德</p>
  <p id="a2D">开甘露门　　示甘露器　　入甘露城</p>
  <p id="a2E">处甘露室　　令诸众生　　食甘露味</p>
  <p id="a2F">吹大法螺　　击大法鼓　　然大法灯</p>
  <p id="a2G">雨胜法雨　　我今摧伏　　一切怨结</p>
  <p id="a2H">竖立第一　　微妙法幢　　度诸众生</p>
  <p id="a2I">于生死海　　永断三恶　　无量苦恼</p>
  <p id="a2J">烦恼炽然　　烧诸众生　　无有救护</p>
  <p id="a2K">无所依止　　我以甘露　　清凉美味</p>
  <p id="a2L">充足是辈　　令离焦热　　于无量劫</p>
  <p id="a2M">遵修诸行　　供养恭敬　　诸佛世尊</p>
  <p id="a2N">坚固修集　　菩提之道　　求于如来</p>
  <p id="a2O">真实法身　　舍诸所重　　肢节手足</p>
  <p id="a2P">头目髓脑　　所爱男女　　钱财珍宝</p>
  <p id="a2Q">真珠璎珞　　金银琉璃　　种种异物</p>
  <p id="a2R">三千大千世界中　　所有树木折为筹</p>
  <p id="a2S">三千大地碎微尘　　是等微尘遍虚空</p>
  <p id="a2T">一切众生有智慧　　以此智慧与一人</p>
  <p id="a2U">如是人等如微尘　　算此微尘可知数</p>
  <p id="a2V">如来智慧不可数　　如来一念有智慧</p>
  <p id="a2W">不可数劫算不尽</p>
  <p data-pb></p>
  <h2 id="a2X">依空满愿品第九</h2>
  <p id="a2Y">是时如意宝光耀善女天。<a id="a-2Z"></a>于大众中从座而起偏袒右肩。<a id="a-2a"></a>右膝着地合掌恭敬。<a id="a-2b"></a>以偈白佛。</p>
  <p id="a2c">我问照世界　　两足最胜尊</p>
  <p id="a2d">菩萨正行法　　惟愿垂听许</p>
  <p id="a2e">佛言善女天　　汝若有疑者</p>
  <p id="a2f">随汝意所问　　吾当分别说</p>
  <p id="a2g">云何诸菩萨　　行菩提正行</p>
  <p id="a2h">离生死涅槃　　利益自他故</p>
  <p id="a2i">佛言。<a id="a-2j"></a>善女天。<a id="a-2k"></a>依于法界行菩提法修平等行。<a id="a-2l"></a>善女天。<a id="a-2m"></a>云何依于法界行菩提法修平等行。<a id="a-2n"></a>善女天。<a id="a-2o"></a>五阴能现法界法界是五阴。<a id="a-2p"></a>五阴亦不可说。<a id="a-2q"></a>非五阴亦不可说。<a id="a-2r"></a>何以故。<a id="a-2s"></a>若五阴是法界则是断见。<a id="a-2t"></a>若离五阴即是常见。<a id="a-2u"></a>离于二边不着二边。<a id="a-2v"></a>不可见过。<a id="a-2w"></a>所见无名无相。<a id="a-2x"></a>是则名为说于法界。<a id="a-2y"></a>善女天。<a id="a-2z"></a>云何五阴能现法界。<a id="a-30"></a>善女天。<a id="a-31"></a>如是五阴不从因缘生。<a id="a-32"></a>何以故。<a id="a-33"></a>若从因缘生。<a id="a-34"></a>已生故得生。<a id="a-35"></a>未生故得生。<a id="a-36"></a>若已得生何因缘生。<a id="a-37"></a>若已生不从因缘生。<a id="a-38"></a>若未生时不可得生。<a id="a-39"></a>何以故。<a id="a-3A"></a>未生诸法则是不有。<a id="a-3B"></a>无名无相。<a id="a-3C"></a>非算数譬喻之所能知。<a id="a-3D"></a>非因缘所生。<a id="a-3E"></a>善女天。<a id="a-3F"></a>譬如鼓声依木依皮依捊依人工等故得出声。<a id="a-3G"></a>是鼓声空。<a id="a-3H"></a>过去亦空未来亦空现在亦空。<a id="a-3I"></a>何以故。<a id="a-3J"></a>是鼓音声不从木生。<a id="a-3K"></a>不从皮生。<a id="a-3L"></a>不从捊生。<a id="a-3M"></a>不从人工生。<a id="a-3N"></a>是声不于三世生是则不生。<a id="a-3O"></a>若不可得生则不可灭。<a id="a-3P"></a>若不可灭无所从来。<a id="a-3Q"></a>若无所从来亦无处去。<a id="a-3R"></a>若无处去不常不断。<a id="a-3S"></a>若不常不断则不一不异。<a id="a-3T"></a>何以故。<a id="a-3U"></a>若一不异法界。<a id="a-3V"></a>若尔者凡夫人则见真谛。<a id="a-3W"></a>得于无上安乐涅槃。<a id="a-3X"></a>是义不然是故不一。<a id="a-3Y"></a>若言其异者。<a id="a-3Z"></a>一切诸佛菩萨行相即是执着。<a id="a-3a"></a>未得解脱烦恼系缚。<a id="a-3b"></a>则不能得阿耨多罗三藐三菩提。<a id="a-3c"></a>何以故。<a id="a-3d"></a>一切圣人于行非行法中同智慧行。<a id="a-3e"></a>是故不异。<a id="a-3f"></a>是故五阴非有。<a id="a-3g"></a>不从因缘生。<a id="a-3h"></a>非不有五阴。<a id="a-3i"></a>不过圣境界故。<a id="a-3j"></a>非言语之所能及。<a id="a-3k"></a>无名无相无因无缘。<a id="a-3l"></a>无有境界无有譬喻。<a id="a-3m"></a>始终寂静本来自空。<a id="a-3n"></a>是故五阴能现法界。<a id="a-3o"></a>善女天。<a id="a-3p"></a>若善男子善女人。<a id="a-3q"></a>欲求阿耨多罗三藐三菩提真异俗异。<a id="a-3r"></a>如是难可思量。<a id="a-3s"></a>于圣凡境界不异思惟。<a id="a-3t"></a>不舍于俗不舍于真。<a id="a-3u"></a>依于法界行菩提行。</p>
  <p id="a3v">尔时世尊作是语已。<a id="a-3w"></a>时善女天。<a id="a-3x"></a>踊跃欢喜即从坐起。<a id="a-3y"></a>偏袒右肩右膝着地。<a id="a-3z"></a>合掌恭敬一心顶礼。<a id="a-40"></a>而白佛言。<a id="a-41"></a>世尊。<a id="a-42"></a>如上所说菩提正行我今当学。</p>
  <p id="a43">是时娑婆世界主大梵天王。<a id="a-44"></a>于大众中问如意宝光耀善女天。<a id="a-45"></a>此菩提行难可修行。<a id="a-46"></a>汝心云何于此菩提行而得自在。</p>
  <p id="a47">时善女天答梵王言。<a id="a-48"></a>大梵王。<a id="a-49"></a>若佛所说是真甚深。<a id="a-4A"></a>一切凡夫不得其味。<a id="a-4B"></a>是圣境界微妙难知。<a id="a-4C"></a>若使我心依于此法得安乐住。<a id="a-4D"></a>是真实语者。<a id="a-4E"></a>愿令一切五浊恶世无量无边众生。<a id="a-4F"></a>皆得金色三十二相。<a id="a-4G"></a>非男非女。<a id="a-4H"></a>坐宝莲华受无量快乐。<a id="a-4I"></a>雨天妙华。<a id="a-4J"></a>天诸音乐不鼓自鸣。<a id="a-4K"></a>一切供养皆悉具足。<a id="a-4L"></a>是时善女天说是语已。<a id="a-4M"></a>一切五浊恶世所有众生。<a id="a-4N"></a>皆悉金色具足三十二相。<a id="a-4O"></a>非男非女。<a id="a-4P"></a>坐宝莲华受无量快乐。<a id="a-4Q"></a>犹如他化自在天宫。<a id="a-4R"></a>无诸恶道。<a id="a-4S"></a>宝树行列七宝莲华遍满世界。<a id="a-4T"></a>雨众七宝上妙天华作天伎乐。<a id="a-4U"></a>如意宝光耀善女天。<a id="a-4V"></a>即转女形作梵天身。</p>
  <p id="a4W">时大梵天王问如意宝光耀菩萨言。<a id="a-4X"></a>汝昔以何行菩提行。<a id="a-4Y"></a>菩萨答言。<a id="a-4Z"></a>梵王。<a id="a-4a"></a>若水中月能行菩提行者。<a id="a-4b"></a>我亦已行菩提之行。<a id="a-4c"></a>若梦见行菩提行。<a id="a-4d"></a>我亦行菩提行。<a id="a-4e"></a>若焰露行菩提行。<a id="a-4f"></a>我亦行菩提行。<a id="a-4g"></a>若声响行菩提行。<a id="a-4h"></a>我亦行菩提行。<a id="a-4i"></a>时大梵王闻此说已语菩萨言。<a id="a-4j"></a>汝依何等而说此语。<a id="a-4k"></a>答言。<a id="a-4l"></a>梵王。<a id="a-4m"></a>无有一法而有实相。<a id="a-4n"></a>因果相成故。<a id="a-4o"></a>梵王又白菩萨言。<a id="a-4p"></a>若如此者。<a id="a-4q"></a>诸凡夫人皆悉应得阿耨多罗三藐三菩提。</p>
  <p id="a4r">菩萨答言。<a id="a-4s"></a>以何思惟而作是说。<a id="a-4t"></a>梵王。<a id="a-4u"></a>惑痴人异。<a id="a-4v"></a>智慧人异。<a id="a-4w"></a>菩提异。<a id="a-4x"></a>非菩提异。<a id="a-4y"></a>解脱异。<a id="a-4z"></a>非解脱异。<a id="a-50"></a>梵王。<a id="a-51"></a>如是诸法平等无异。<a id="a-52"></a>于此法界如如不异。<a id="a-53"></a>无有中间而可执持。<a id="a-54"></a>无增无减。<a id="a-55"></a>梵王。<a id="a-56"></a>譬如幻师善巧幻术。<a id="a-57"></a>及幻弟子。<a id="a-58"></a>于四衢道取诸土沙草木叶等。<a id="a-59"></a>聚在一处作种种幻术。<a id="a-5A"></a>使人睹见。<a id="a-5B"></a>象众马众车众军众。<a id="a-5C"></a>七宝之聚。<a id="a-5D"></a>种种仓库若有众生愚痴无智。<a id="a-5E"></a>不能思惟。<a id="a-5F"></a>不知幻本。<a id="a-5G"></a>若见若闻作是思惟。<a id="a-5H"></a>如我所见象马众等。<a id="a-5I"></a>谓是真实。<a id="a-5J"></a>如见如闻随能随力各执所见。<a id="a-5K"></a>自言是实于他非真。<a id="a-5L"></a>后不重思惟。<a id="a-5M"></a>有智之人则能思惟了于幻本。<a id="a-5N"></a>若见若闻作是思惟。<a id="a-5O"></a>如我所见象马等众非是真实。<a id="a-5P"></a>惟有幻事惑人眼目。<a id="a-5Q"></a>是处说名象马等众及诸库仓。<a id="a-5R"></a>惟有名字无有实体。<a id="a-5S"></a>如我所见如我所闻。<a id="a-5T"></a>随能随力不执所见。<a id="a-5U"></a>自言是实于他非真。<a id="a-5V"></a>后不重思惟。<a id="a-5W"></a>是诸智人随说世语。<a id="a-5X"></a>皆欲令他知实义故。<a id="a-5Y"></a>如见如闻思惟则不如是。<a id="a-5Z"></a>如是梵王。<a id="a-5a"></a>若有众生愚痴凡夫。<a id="a-5b"></a>未得出世圣智慧故。<a id="a-5c"></a>未知一切诸法如如不可言说。<a id="a-5d"></a>是诸凡愚若见若闻行非行法。<a id="a-5e"></a>作是思惟。<a id="a-5f"></a>实有如是诸法。<a id="a-5g"></a>如我所见如我所闻。<a id="a-5h"></a>是诸凡夫人如见如闻。<a id="a-5i"></a>随能随力执着所见。<a id="a-5j"></a>自言是实于他非真。<a id="a-5k"></a>后不重思惟。<a id="a-5l"></a>若有众生非凡夫人。<a id="a-5m"></a>已见第一义谛得出世圣慧。<a id="a-5n"></a>知一切法如如不可言说。<a id="a-5o"></a>是诸圣人。<a id="a-5p"></a>若见若闻行法非行法。<a id="a-5q"></a>随能随力不执着所见。<a id="a-5r"></a>自言是实于他非真。<a id="a-5s"></a>后不重思惟。<a id="a-5t"></a>无实行法。<a id="a-5u"></a>无实非行法。<a id="a-5v"></a>如我所见如我所闻。<a id="a-5w"></a>惟妄思惟行非行相或人智慧。<a id="a-5x"></a>是处说名行非行法惟有名字无有实体。<a id="a-5y"></a>如我所见如我所闻。<a id="a-5z"></a>随能随力不执所见。<a id="a-60"></a>自言是实于他非真。<a id="a-61"></a>后不重思惟。<a id="a-62"></a>是诸圣人如世语言随顺其说。<a id="a-63"></a>为欲令他知真实义。<a id="a-64"></a>如是梵王。<a id="a-65"></a>是诸圣人圣智见故。<a id="a-66"></a>不可言法如如。<a id="a-67"></a>摄行非行法。<a id="a-68"></a>是法如如。<a id="a-69"></a>为他证智故说种种名。</p>
  <p id="a6A">时大梵王。<a id="a-6B"></a>问如意宝光耀菩萨言。<a id="a-6C"></a>有几众生能解能通如是微妙甚深正法。<a id="a-6D"></a>菩萨答言。<a id="a-6E"></a>梵王。<a id="a-6F"></a>凡是若干众幻化人心数。<a id="a-6G"></a>若干众生能解能通是甚深法。<a id="a-6H"></a>梵王又言。<a id="a-6I"></a>此幻化人即是不有。<a id="a-6J"></a>如是心数从何而得。</p>
  <p id="a6K">菩萨答言。<a id="a-6L"></a>梵王。<a id="a-6M"></a>如是法界不有不无。<a id="a-6N"></a>如是众生能解能通是甚深义。</p>
  <p id="a6O">是时梵王。<a id="a-6P"></a>白佛言。<a id="a-6Q"></a>世尊。<a id="a-6R"></a>是如意宝光耀菩萨。<a id="a-6S"></a>不可思议通达如是甚深之义。<a id="a-6T"></a>佛言。<a id="a-6U"></a>如是如是。<a id="a-6V"></a>梵王。<a id="a-6W"></a>如汝所言。<a id="a-6X"></a>何以故。<a id="a-6Y"></a>是如意宝光耀菩萨。<a id="a-6Z"></a>已教梵王学观无生忍法。<a id="a-6a"></a>于是大梵天王。<a id="a-6b"></a>与诸梵众从坐而起偏袒右肩。<a id="a-6c"></a>右膝着地合掌恭敬。<a id="a-6d"></a>顶礼如意宝光耀菩萨足说如是言希有希有。<a id="a-6e"></a>我等今日得见大师。<a id="a-6f"></a>得闻正法。</p>
  <p id="a6g">尔时世尊。<a id="a-6h"></a>于一切法通达无碍。<a id="a-6i"></a>告梵王言。<a id="a-6j"></a>是如意宝光耀菩萨。<a id="a-6k"></a>于未来世当得作佛。<a id="a-6l"></a>号曰德宝焰吉上藏如来应供正遍知。<a id="a-6m"></a>说是金光明微妙经典。<a id="a-6n"></a>三千亿菩萨得不退阿耨多罗三藐三菩提。<a id="a-6o"></a>八千亿天子得无垢净。<a id="a-6p"></a>于法成就清净法眼。<a id="a-6q"></a>无量无数国王臣民得法眼净。<a id="a-6r"></a>五十亿比丘行菩提行欲退菩提心。<a id="a-6s"></a>闻如意宝光耀菩萨说法。<a id="a-6t"></a>得坚固不可思议满足之愿。<a id="a-6u"></a>更复还发菩提之心。<a id="a-6v"></a>各自脱衣供养菩萨。<a id="a-6w"></a>重发无上胜进心。<a id="a-6x"></a>发无上胜进心已。<a id="a-6y"></a>愿令我等功德善根悉皆不退。<a id="a-6z"></a>回向阿耨多罗三藐三菩提。<a id="a-70"></a>如是比丘依此功德修行。<a id="a-71"></a>过九十大劫当得成就。<a id="a-72"></a>是诸比丘出于生死。<a id="a-73"></a>佛为授记过三十阿僧祇劫。<a id="a-74"></a>当得作佛号难胜光王。<a id="a-75"></a>其国名曰无垢光。<a id="a-76"></a>同时皆得阿耨多罗三藐三菩提。<a id="a-77"></a>皆同一号。<a id="a-78"></a>名曰愿庄严间厕王佛。</p>
  <p id="a79">尔时佛告梵王。<a id="a-7A"></a>是金光明经正闻正听有大神力。<a id="a-7B"></a>梵王百千大劫行六波罗蜜无有方便。<a id="a-7C"></a>若有善男子善女人。<a id="a-7D"></a>已得听闻是金光明经书写。<a id="a-7E"></a>半月半月一过转读。<a id="a-7F"></a>是善功德聚于前功德。<a id="a-7G"></a>百千分不及一分。<a id="a-7H"></a>乃至算数譬喻所不能及。<a id="a-7I"></a>梵王。<a id="a-7J"></a>是故我今当令修学受持为他广说。<a id="a-7K"></a>何以故。<a id="a-7L"></a>如是甚深微妙经典。<a id="a-7M"></a>我行菩萨道时。<a id="a-7N"></a>如于战阵不惜身命。<a id="a-7O"></a>得通此经受持读诵为他解说。<a id="a-7P"></a>梵王。<a id="a-7Q"></a>譬如转轮圣王。<a id="a-7R"></a>若王在世七宝不灭。<a id="a-7S"></a>王若过世一切七宝自然而尽梵王。<a id="a-7T"></a>是金光明微妙经典。<a id="a-7U"></a>若现在世大正法宝皆悉不灭。<a id="a-7V"></a>是故当依金光明经听闻读诵受持。<a id="a-7W"></a>为他解说令他书写。<a id="a-7X"></a>于功德中行精进波罗蜜。<a id="a-7Y"></a>不惜寿命不惮疲劳。<a id="a-7Z"></a>我诸弟子。<a id="a-7a"></a>应当如是精勤修学。</p>
  <p id="a7b">是时天主大梵天王。<a id="a-7c"></a>与无量梵众帝释四王及夜叉众。<a id="a-7d"></a>俱从坐起偏袒右肩。<a id="a-7e"></a>右膝着地合掌恭敬。<a id="a-7f"></a>而白佛言。<a id="a-7g"></a>我等一切为守护流通是金光明微妙经典。<a id="a-7h"></a>说法法师若有诸难我当除却。<a id="a-7i"></a>令具诸善色味满足。<a id="a-7j"></a>辩才无碍身心开泰。<a id="a-7k"></a>时会之众皆令快乐。<a id="a-7l"></a>是处国土若饥馑怨贼非人之畏。<a id="a-7m"></a>我等禳却。<a id="a-7n"></a>使其人民丰盛欢逸。<a id="a-7o"></a>皆是我等四王恩力。<a id="a-7p"></a>若有供养是经卷者。<a id="a-7q"></a>我亦当为作大拥护如佛不异。</p>
 </body>
</html>