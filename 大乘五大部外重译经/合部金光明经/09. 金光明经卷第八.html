<!DOCTYPE html>
<html>
<head>
  <meta charset="utf-8"/>
  <meta name="author" content="宝贵"/>
  <meta name="author" content="志德/隋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>金光明经卷第八</title>
</head>
<body>
  <h1 class="head">金光明经卷第八</h1>
  <h2>舍身品第二十二</h2>
  <p>尔时道场菩提树神复白佛言。世尊。我闻世尊过去修行菩萨道时。具受无量百千苦行。捐舍身命肉血骨髓。惟愿世尊。少说往昔苦行因缘。为利众生受诸快乐。尔时世尊即现神足。神足力故令此大地六种震动。于大讲堂众会之中。有七宝塔从地踊出。众宝罗网弥覆其上。尔时大众见是事已生希有心。</p>
  <p>尔时世尊即从座起。礼拜此塔。恭敬围绕。还就本座。尔时道场菩提树神白佛言。世尊。如来世雄出现于世。常为一切之所恭敬。于诸众生最胜最尊。何因缘故礼拜是塔。</p>
  <p>佛言。善女天。我本修行菩萨道时。我身舍利安止是塔。因由是身令我早成阿耨多罗三藐三菩提。</p>
  <p>尔时佛告尊者阿难。汝可开塔取中舍利示此大众。是舍利者。乃是无量六波罗蜜功德所薰。尔时阿难闻佛教敕即往塔所。礼拜供养开其塔户。见其塔中有七宝函。以手开函见其舍利色妙红白。而白佛言。世尊。是中舍利其色红白。</p>
  <p>佛告阿难。汝可持来。此是大士真身舍利。尔时阿难。即举宝函还至佛所持以上佛。</p>
  <p>尔时佛告一切大众。汝等今可礼是舍利。此舍利者。是戒定慧之所熏修。甚难可得最上福田。尔时大众闻是语已心怀欢喜。即从坐起合掌恭敬。顶礼菩萨大士舍利。</p>
  <p>尔时世尊欲为大众断疑网故。说是舍利往昔因缘。阿难。过去之世有王名曰摩诃罗陀。修行善法善治国土无有怨敌。时有三子。端正微妙形色殊特威德第一。第一太子名摩诃波那罗。次子名曰摩诃提婆。小子名曰摩诃萨埵。是三王子。于诸园林游戏观看。次第渐到一大竹林憩驾止息。第一王子作如是言。我于今日心甚怖懅。于是林中将无衰损。第二王子复作是言。我于今日不自惜身。但离所爱心忧愁耳。第三王子复作是言。我于今日独无怖懅亦无愁恼。山中空寂神仙所赞。是处闲静能令行人安隐受乐。时诸王子说是语已。转复前行见有一虎。适产七日而有七子。围绕周匝饥饿穷悴。身体羸损命欲将绝。第一王子见是虎已。作如是言。怪哉此虎。产来七日七子围绕不得求食。若为饥逼必还啖子。第三王子言。此虎经常所食何物。第一王子言。此虎唯食新热肉血。第三王子言。君等谁能与此虎食。第二王子言。此虎饥饿身体羸瘦。穷困顿乏余命无几。不容余处为其求食。设余求者命必不济。谁能为此不惜身命。第一王子言。一切难舍不过己身第三王子言。我等今者以贪惜故。于此身命不能放舍。智慧薄少故于是事而生惊怖。若诸大士欲利益他。生大悲心为众生者。舍此身命不足为难。时诸王子。心大愁忧久住视之目未曾舍。作是观已寻便离去。尔时第三王子作是念言。我今舍身时已到矣。何以故。我从昔来多弃是身都无所为。亦常爱护处之屋宅。又复供给衣服饮食卧具医药象马车乘。随时将养令无所乏。而不知恩反生怨害。然复不免无常败坏。复次是身不坚无所利益。可恶如贼犹若行厕。我于今日当使此身作无上业。于生死海中作大桥梁。复次若舍此身。则舍无量痈疽瘭疾百千怖畏。是身唯有大小便利。是身不坚如水上沫。是身不净多诸虫户。是身不净筋缠血涂。皮骨髓脑共相连持。如是观察甚可患厌。是故我今应当舍离。以求寂灭无上涅槃。永离忧患无常变异。生死休息无诸尘累。无量禅定智慧功德具足成就。微妙法身百福庄严诸佛所赞。证成如是无上法身。与诸众生无量法乐。是时王子。勇猛堪任作是大愿以上大悲薰修其心。虑其二兄心怀怖懅。或恐固遮为作留难。即便语言。兄等今者。可与眷属还其所止。尔时王子摩诃萨埵。还至虎所脱身衣裳置竹枝上。作是誓言。我今为利诸众生故。证于最胜无上道故。大悲不动舍难舍故。为求菩提智所赞故。欲度三有诸众生故。灭生死怖众恼热故。是时王子作是誓已。即自放身卧饿虎前。是时王子。以大悲力故虎无能为。王子复作如是念言。虎今羸瘦身无势力。不能得我身血肉食。即起求刀周遍求之了不能得。即以干竹刺颈出血。于高山上投身虎前。是时大地六种震动。日无精光如罗睺罗阿修罗王捉持障蔽。又雨杂华种种妙香。时虚空中有诸余天。见是事已心生欢喜。叹未曾有。赞言善哉善哉。大士。汝今真是行大悲者。为众生故难舍能舍。于诸学人第一勇健。汝已为得诸佛所赞常乐住处。不久当证无恼无热清净涅槃。是虎尔时见血流出污王子身。即便舐血啖食其肉唯留余骨。尔时第一王子见地大动。为第二王子而说偈言。</p>
  <p>震动大地　　及以大海　　日无精光</p>
  <p>如有覆蔽　　于上虚空　　雨诸华香</p>
  <p>必是我弟　　舍所爱身</p>
  <p>第二王子复说偈言。</p>
  <p>彼虎产来　　已经七日　　七子围绕</p>
  <p>穷无饮食　　气力羸损　　命不云远</p>
  <p>小弟大悲　　知其穷悴　　惧不堪忍</p>
  <p>还食其子　　恐定舍身　　以救彼命</p>
  <p>时二王子心大愁怖。涕泣悲叹容貌憔悴。复共相将还至虎所。见弟所著被服衣裳。皆悉在一竹枝之上。骸骨发爪布散狼藉。流血处处遍污其地。见已闷绝不自胜持。投身骨上良久乃悟即起举手呼天而哭。我弟幼稚才能过人。特为父母之所爱念。奄忽舍身以饲饿虎。我今还宫。父母设问当云何答。我宁在此并命一处。不忍见是骸骨发爪。何心舍离。还见父母妻子眷属朋友知识。时二王子。悲号懊恼渐舍而去。时小王子所将侍从。各散诸方互相谓言。今者我天为何所在。尔时王妃于睡中梦。梦乳被割牙齿堕落。得三鸽雏一为鹰食。尔时王妃。大地动时。即便惊寤。心大愁怖。而说偈言。</p>
  <p>今日何故　　大地大水　　一切皆动</p>
  <p>物不安所　　日无精光　　如有覆蔽</p>
  <p>我心忧苦　　目睫[目*需]动　　如我今者</p>
  <p>所见瑞相　　必有灾异　　不祥苦恼</p>
  <p>于是王妃说是偈已。时有青衣在外已闻王子消息。心惊惶怖寻即入内。启白王妃作如是言。向者在外闻诸侍从。推觅王子不知所在。王妃闻已生大忧恼。涕泣满目至大王所。我于向者传闻外人。失我最小所爱之子。大王闻已而复闷绝。悲哽苦恼擦泪而言。如何今日失我心中所爱重者。尔时世尊欲重宣此义。而说偈言。</p>
  <p>我于往昔　　无量劫中　　舍所重身</p>
  <p>以求菩提　　若为国王　　及作王子</p>
  <p>常舍难舍　　以求菩提　　我念宿命</p>
  <p>有大国王　　其王名曰　　摩诃罗陀</p>
  <p>是王有子　　能大布施　　其子名曰</p>
  <p>摩诃萨埵　　复有二兄　　长者名曰</p>
  <p>大波那罗　　次名大天　　三人同游</p>
  <p>至一空山　　见新产虎　　饿穷无食</p>
  <p>时胜大士　　生大悲心　　我今当舍</p>
  <p>所重之身　　此虎或为　　饥饿所逼</p>
  <p>傥能还食　　自所生子　　即上高山</p>
  <p>自投虎前　　为令虎子　　得全性命</p>
  <p>是时大地　　及诸大山　　皆悉震动</p>
  <p>惊诸虫兽　　虎狼师子　　四散驰走</p>
  <p>世间皆闇　　无有光明　　是时二兄</p>
  <p>故在竹林　　心怀忧恼　　愁苦涕泣</p>
  <p>渐渐推求　　遂至虎所　　见虎虎子</p>
  <p>血污其口　　又见骸骨　　发毛爪齿</p>
  <p>处处迸血　　狼藉在地　　时二王子</p>
  <p>见是事已　　心更闷绝　　自躄于地</p>
  <p>以灰尘土　　自涂坌身　　忘失正念</p>
  <p>生狂痴心　　所将侍从　　睹见是事</p>
  <p>亦生悲恸　　失声号哭　　互以冷水</p>
  <p>共相喷洒　　然后苏息　　而复得起</p>
  <p>是时王子　　当舍身时　　正值后宫</p>
  <p>妃后婇女　　眷属五百　　共相娱乐</p>
  <p>王妃是时　　两乳汁出　　一切支节</p>
  <p>痛如针刺　　心生愁恼　　以丧爱子</p>
  <p>于是王妃　　疾至王所　　其声微细</p>
  <p>悲泣而言　　大王今当　　谛听谛听</p>
  <p>忧愁盛火　　今来烧我　　我今二乳</p>
  <p>俱时汁出　　身体苦切　　如被针刺</p>
  <p>我见如是　　大祥瑞相　　恐更不复</p>
  <p>见所爱子　　今以身命　　奉上大王</p>
  <p>愿速遣人　　求觅我子　　梦三鸽雏</p>
  <p>在我怀抱　　其最小者　　可适我心</p>
  <p>有鹰飞来　　夺我而去　　梦是事已</p>
  <p>即生忧恼　　我今愁怖　　恐命不济</p>
  <p>愿速遣人　　推求我子　　是时王妃</p>
  <p>说是语已　　即时闷绝　　而复躄地</p>
  <p>王闻是语　　复生忧恼　　以不得见</p>
  <p>所爱子故　　其王大臣　　及诸眷属</p>
  <p>悉皆聚集　　在王左右　　哀哭悲号</p>
  <p>声动天地　　尔时城内　　所有人民</p>
  <p>闻是声已　　惊愕而出　　各相谓言</p>
  <p>今是王子　　为活来耶　　为已死亡</p>
  <p>如是大士　　常出软语　　为众所爱</p>
  <p>今难可见　　已有诸人　　入林推求</p>
  <p>不久自当　　得定消息　　诸人尔时</p>
  <p>慞惶如是　　而复悲号　　哀动神只</p>
  <p>尔时大王　　即从坐起　　以水洒妃</p>
  <p>良久乃苏　　还得正念　　微声问王</p>
  <p>我子今者　　为死活耶　　尔时王妃</p>
  <p>念其子故　　倍复懊恼　　心无暂舍</p>
  <p>可惜我子　　形色端正　　如何一旦</p>
  <p>舍我终亡　　云何我身　　不先薨没</p>
  <p>而见如是　　诸苦恼事　　善子妙色</p>
  <p>犹净莲华　　谁坏汝身　　使令分离</p>
  <p>将非是我　　昔日怨仇　　挟本业缘</p>
  <p>而杀汝耶　　我子面目　　净如满月</p>
  <p>不图一旦　　遇斯祸对　　宁使我身</p>
  <p>破碎如尘　　不令我子　　丧失身命</p>
  <p>我所见梦　　已为得报　　值我无情</p>
  <p>能堪是苦　　如我所梦　　牙齿堕落</p>
  <p>二乳一时　　汁自流出　　必定是我</p>
  <p>失所爱子　　梦三鸽雏　　鹰夺一去</p>
  <p>三子之中　　必定失一</p>
  <p>尔时大王　　即告其妃　　我今当遣</p>
  <p>大臣使者　　周遍东西　　推求觅子</p>
  <p>汝今且可　　莫大忧愁　　大王如是</p>
  <p>慰喻妃已　　即便严驾　　出其宫殿</p>
  <p>心生愁恼　　忧苦所切　　虽在大众</p>
  <p>颜貌憔悴　　即出其城　　觅所爱子</p>
  <p>尔时亦有　　无量诸人　　哀号动地</p>
  <p>寻从王后</p>
  <p>是时大王　　既出城已　　四向顾望</p>
  <p>求觅其子　　烦惋心乱　　靡知所在</p>
  <p>最后遥见　　有一信来　　头蒙尘土</p>
  <p>血污其衣　　灰粪涂身　　悲号而至</p>
  <p>尔时大王　　摩诃罗陀　　见是使已</p>
  <p>倍生懊恼　　举手号叫　　仰天而哭</p>
  <p>先所遣臣　　寻复来至　　既至王所</p>
  <p>作如是言　　愿王莫愁　　诸子犹在</p>
  <p>不久当至　　令王得见　　须臾之顷</p>
  <p>复有臣来　　见王愁苦　　颜貌憔悴</p>
  <p>身所著衣　　垢腻尘污　　大王当知</p>
  <p>一子已终　　二子虽存　　哀悴无赖</p>
  <p>第三王子　　见虎新产　　饥穷七日</p>
  <p>恐还食子　　见是虎已　　深生悲心</p>
  <p>发大誓愿　　当度众生　　于未来世</p>
  <p>证成菩提　　即上高处　　投身饿虎</p>
  <p>虎饥所逼　　便起啖食　　一切血肉</p>
  <p>已为都尽　　唯有骸骨　　狼藉在地</p>
  <p>是时大王　　闻臣语已　　转复闷绝</p>
  <p>失念躄地　　忧愁盛火　　炽然其身</p>
  <p>诸臣眷属　　亦复如是　　以水洒王</p>
  <p>良久乃苏　　复起举手　　号天而哭</p>
  <p>复有臣来　　而白王言　　向于林中</p>
  <p>见二王子　　愁忧苦毒　　悲号涕泣</p>
  <p>迷闷失志　　自投于地　　臣即求水</p>
  <p>洒其身上　　良久之顷　　乃还苏息</p>
  <p>望见四方　　大火炽然　　扶持暂起</p>
  <p>寻复躄地　　举手悲哀　　号天而哭</p>
  <p>乍复赞叹　　其弟功德　　是时大王</p>
  <p>以离爱子　　其心迷没　　气力惙然</p>
  <p>忧恼涕泣　　并复思惟　　是最小子</p>
  <p>我所爱重　　无常大鬼　　奄便吞食</p>
  <p>其余二子　　今虽存在　　而为忧火</p>
  <p>之所焚烧　　或能为是　　丧失命根</p>
  <p>我宜速往　　至彼林中　　迎载诸子</p>
  <p>急还宫殿　　其母在后　　忧苦逼切</p>
  <p>心肝分裂　　或能失命　　若见二子</p>
  <p>慰喻其心　　可使终保　　余年寿命</p>
  <p>尔时大王　　驾乘名象　　与诸侍从</p>
  <p>欲至彼林　　即于中路　　见其二子</p>
  <p>号天扣地　　称弟名字　　时王即前</p>
  <p>抱持二子　　悲号涕泣　　随路还宫</p>
  <p>速令二子　　觐见其母　　佛告树神</p>
  <p>汝今当知　　尔时王子　　摩诃萨埵</p>
  <p>舍身饲虎　　今我身是　　尔时大王</p>
  <p>摩诃罗陀　　于今父王　　输头檀是</p>
  <p>尔时王妃　　今摩耶是　　第一王子</p>
  <p>今弥勒是　　第二王子　　今调达是</p>
  <p>尔时虎者　　今瞿夷是　　时虎七子</p>
  <p>今五比丘　　及舍利弗　　目揵连是</p>
  <p>尔时大王摩诃罗陀。及其妃后悲号涕泣。悉皆脱身御服璎珞。与诸大众往竹林中收其舍利。即于此处起七宝塔。是时王子摩诃萨埵。临舍命时作是誓愿。愿我舍利。于未来世过算数劫。常为众生而作佛事。说是经时无量阿僧祇天及人发阿耨多罗三藐三菩提心。树神是名礼塔往昔因缘。尔时佛神力故。是七宝塔即没不现。</p>
  <h2>赞佛品第二十三</h2>
  <p>尔时无量百千万亿诸菩萨众。从此世界至金宝盖山王如来国土。到彼土已。五体投地为佛作礼。却一面立向佛合掌。异口同音而赞叹曰。</p>
  <p>如来之身　　金色微妙　　其明照曜</p>
  <p>如金山王　　身净柔软　　如金莲花</p>
  <p>无量妙相　　以自庄严　　随形之好</p>
  <p>光饰其体　　净洁无比　　如紫金山</p>
  <p>圆足无垢　　如净满月　　其音清彻</p>
  <p>妙如梵声　　师子吼声　　大雷震声</p>
  <p>六种清净　　微妙音声　　迦陵频伽</p>
  <p>孔雀之声　　清净无垢　　威德具足</p>
  <p>百福相好　　庄严其身　　光明远照</p>
  <p>无有齐限　　智慧寂灭　　无诸爱习</p>
  <p>世尊成就　　无量功德　　譬如大海</p>
  <p>须弥宝山　　为诸众生　　生怜愍心</p>
  <p>于未来世　　能与快乐　　如来所说</p>
  <p>第一深义　　能令众生　　寂灭安隐</p>
  <p>能与众生　　无量快乐　　能演无上</p>
  <p>甘露妙法　　能开无上　　甘露法门</p>
  <p>能入一切　　无患窟宅　　能令众生</p>
  <p>悉得解脱　　度于三有　　无量苦海</p>
  <p>安住正道　　无诸忧苦　　如来世尊</p>
  <p>功德智慧　　大慈悲力　　精进方便</p>
  <p>如是无量　　不可称计　　我等今者</p>
  <p>不能说喻　　诸天世人　　于无量劫</p>
  <p>尽思度量　　不能得知　　如来所有</p>
  <p>功德智慧　　无量大海　　一渧少分</p>
  <p>我今略赞　　如来功德　　百千亿分</p>
  <p>不能宣一　　若有功德　　得聚集者</p>
  <p>回与众生　　证无上道</p>
  <p>尔时信相菩萨。即于此会从坐而起。偏袒右肩右膝著地。合掌向佛而说赞言。</p>
  <p>世尊百福　　相好微妙　　功德千数</p>
  <p>庄严其身　　色净远照　　视之无厌</p>
  <p>如日千光　　弥满虚空　　光明炽盛</p>
  <p>无量无边　　犹如无数　　珍宝大聚</p>
  <p>其明五色　　青红赤白　　琉璃颇梨</p>
  <p>如融真金　　光明赫奕　　通彻诸山</p>
  <p>悉能远照　　无量佛土　　能灭众生</p>
  <p>无量苦恼　　又与众生　　上妙快乐</p>
  <p>诸根清净　　微妙第一　　众生见者</p>
  <p>无有厌足　　发绀柔软　　犹孔雀项</p>
  <p>如诸蜂王　　集在莲华　　清净大悲</p>
  <p>功德庄严　　无量三昧　　及以大慈</p>
  <p>如是功德　　悉以聚集　　相好妙色</p>
  <p>严饰其身　　种种功德　　助成菩提</p>
  <p>如来悉能　　调伏众生　　令心柔软</p>
  <p>受诸快乐　　种种深妙　　功德庄严</p>
  <p>亦为十方　　诸佛所赞　　其光远照</p>
  <p>遍于诸方　　犹如日月　　充满虚空</p>
  <p>功德成就　　如须弥山　　在在示现</p>
  <p>于诸世界　　齿白齐整　　犹如珂雪</p>
  <p>其德如日　　处空明显　　眉间毫相</p>
  <p>右旋宛转　　光明流出　　如琉璃珠</p>
  <p>其色微妙　　如日处空</p>
  <p>尔时道场菩提树神。复说赞曰。</p>
  <p>南无清净　　无上正觉　　甚深妙法</p>
  <p>随愿觉了　　远离一切　　非法非道</p>
  <p>独拔而出　　成佛正觉　　知有非有</p>
  <p>本性清净</p>
  <p>希有希有　　如来功德　　希有希有</p>
  <p>如来大海　　希有希有　　如须弥山</p>
  <p>希有希有　　佛无边行　　希有希有</p>
  <p>佛出于世　　如优昙华　　时一现耳</p>
  <p>希有希有　　无量大悲　　释迦牟尼</p>
  <p>为人中日　　为欲利益　　诸众生故</p>
  <p>宣说如是　　妙宝经典　　善哉如来</p>
  <p>诸根寂灭　　而复游入　　善寂大城</p>
  <p>无垢清净　　甚深三昧　　入于诸佛</p>
  <p>所行之处　　一切声闻　　身皆空寂</p>
  <p>两足世尊　　行处亦空　　如是一切</p>
  <p>无量诸法　　推本性相　　亦皆空寂</p>
  <p>一切众生　　性相亦空　　狂愚心故</p>
  <p>不能觉知　　我常念佛　　乐见世尊</p>
  <p>常作誓愿　　不离佛日　　我常于地</p>
  <p>长跪合掌　　其心恋慕　　欲见于佛</p>
  <p>我常修行　　最上大悲　　哀泣雨泪</p>
  <p>欲见于佛　　我常渴仰　　欲见于佛</p>
  <p>为是事故　　忧火炽然　　唯愿世尊</p>
  <p>赐我慈悲　　清冷法水　　以灭是火</p>
  <p>世尊慈愍　　悲心无量　　愿使我身</p>
  <p>常得见佛　　世尊常护　　一切人天</p>
  <p>是故我今　　渴仰欲见　　声闻之身</p>
  <p>犹如虚空　　焰幻响化　　如水中月</p>
  <p>众生之性　　如梦所见　　如来行处</p>
  <p>净如琉璃　　入于无上　　甘露法处</p>
  <p>能与众生　　无量快乐　　如来行处</p>
  <p>微妙甚深　　一切众生　　无能知者</p>
  <p>五通神仙　　及诸声闻　　一切缘觉</p>
  <p>亦不能知　　我今不疑　　佛所行处</p>
  <p>唯愿慈悲　　为我现身　　尔时世尊</p>
  <p>从三昧起　　以微妙音　　而赞叹言</p>
  <p>善哉善哉　　树神善女　　汝于今日</p>
  <p>快说是言</p>
  <h2>付嘱品第二十四</h2>
  <p>尔时世尊告彼大菩萨众言。汝等善丈夫辈。谁能守护此诸如来阿僧祇劫集成菩提。于我灭后以此法本当作广现。令正法久住故。尔时彼菩萨众中。有六十俱致菩萨及六十俱致天女。同以一咽喉声说如是言。世尊。我等堪能守护此诸如来。阿僧祇劫集成菩提。于彼后时当作广现。尔时世尊。说此伽陀。</p>
  <p class="l-js-5c">诸佛是实语　　安住于实法</p>
  <p class="l-js-5c">彼等实住故　　此经增住持</p>
  <p class="l-js-5c">大悲为铠甲　　大慈为安住</p>
  <p class="l-js-5c">彼等慈力故　　此经增住持</p>
  <p class="l-js-5c">福聚为铠甲　　智聚所出生</p>
  <p class="l-js-5c">诸聚和合故　　此经增住持</p>
  <p class="l-js-5c">降伏诸摩罗　　诸论亦破散</p>
  <p class="l-js-5c">已断于诸见　　此经增住持</p>
  <p class="l-js-5c">护世天帝等　　诸梵及修罗</p>
  <p class="l-js-5c">天龙乾闼婆　　住持此已作</p>
  <p class="l-js-5c">地住及虚空　　所有诸天女</p>
  <p class="l-js-5c">诸佛住持故　　已说此行法</p>
  <p class="l-js-5c">梵行相应故　　四实已庄严</p>
  <p class="l-js-5c">尽四摩罗故　　此藏增住持</p>
  <p class="l-js-5c">虚空若作色　　或色作非色</p>
  <p class="l-js-5c">诸佛所住持　　无有能令动</p>
  <p>尔时四大天王同以一咽喉声。说此伽他。</p>
  <p class="l-js-5c">我等于此经　　守护当如是</p>
  <p class="l-js-5c">及子诸眷属　　亦善作守护</p>
  <p class="l-js-5c">若当持此者　　菩提已作缘</p>
  <p class="l-js-5c">我当近彼等　　四方作守护</p>
  <p>尔时天帝。向佛说此伽他。</p>
  <p class="l-js-5c">我知诸佛恩　　导师亦已证</p>
  <p class="l-js-5c">于此胜经典　　已说佛出生</p>
  <p class="l-js-5c">我于彼诸佛　　报恩当作护</p>
  <p class="l-js-5c">当护如是经　　及彼持经者</p>
  <p>尔时娑诃世界主大梵天王。向佛说此伽他。</p>
  <p class="l-js-5c">诸定及无量　　诸乘及解脱</p>
  <p class="l-js-5c">皆由此经出　　已说佛出生</p>
  <p class="l-js-5c">我舍梵处乐　　此经所在处</p>
  <p class="l-js-5c">至彼听闻故　　守护当如是</p>
  <p>尔时删兜率多天子。向佛说此伽他。</p>
  <p class="l-js-5c">若住于菩提　　彼当住兜率</p>
  <p class="l-js-5c">此经佛已说　　若当有持者</p>
  <p class="l-js-5c">世尊我当能　　舍于天福报</p>
  <p class="l-js-5c">阎浮洲内住　　当说此行法</p>
  <p>尔时商主摩罗子。向佛说此伽他。</p>
  <p class="l-js-5c">清净摩罗业　　彼不随摩罗</p>
  <p class="l-js-5c">若当能持此　　修多罗正义</p>
  <p class="l-js-5c">我等于此经　　守护当如是</p>
  <p class="l-js-5c">我发精进欲　　如是今广现</p>
  <p>尔时摩罗波卑摩。向佛说此伽陀。</p>
  <p class="l-js-5c">我于彼众生　　当不作障碍</p>
  <p class="l-js-5c">若当持此者　　烦恼皆折伏</p>
  <p class="l-js-5c">摩罗不得便　　故说于此经</p>
  <p class="l-js-5c">以佛住持故　　我当护彼等</p>
  <p>尔时善德天子。向佛说此伽陀。</p>
  <p class="l-js-5c">若诸佛菩提　　彼于此经说</p>
  <p class="l-js-5c">若持此经典　　彼即供诸尊</p>
  <p class="l-js-5c">我当持此经　　为俱致天说</p>
  <p class="l-js-5c">教化向菩提　　当听及敬重</p>
  <p>尔时慈氏菩萨。向佛说此伽陀。</p>
  <p class="l-js-5c">不请之朋友　　若彼住菩提</p>
  <p class="l-js-5c">守护诸法故　　能舍于自体</p>
  <p class="l-js-5c">故我至兜率　　如是修多罗</p>
  <p class="l-js-5c">以佛住持故　　我当作广显</p>
  <p>尔时上座摩诃迦叶波。向佛说此伽陀。</p>
  <p class="l-js-5c">我等少智慧　　声闻乘已说</p>
  <p class="l-js-5c">随能随势力　　教师法当持</p>
  <p class="l-js-5c">若有持此经　　我当摄受彼</p>
  <p class="l-js-5c">及以堪能辩　　与彼作善言</p>
  <p>尔时命者阿难陀。向佛说此伽陀。</p>
  <p class="l-js-5c">诸经多千数　　我闻教师口</p>
  <p class="l-js-5c">如是等经典　　我先未曾闻</p>
  <p class="l-js-5c">我值遇此经　　对面已受取</p>
  <p class="l-js-5c">我当作广显　　欲求于菩提</p>
  <p>佛说此时。菩提高树善寂天女。及彼大辩天女等。功德天女等诸天女。及诸天众释梵鞞沙门等为首。诸天王及彼诸大天众。乾闼婆阿修罗等世间。于佛所说皆大欢喜。</p>
  <p>尔时释迦牟尼佛。从三昧起现大神力。以右手摩诸大菩萨摩诃萨顶。与诸天王及龙王二十八部散脂鬼神大将军等。而作是言。我于无量百千万亿恒河沙劫。修习是金光明微妙经典。汝等当受持读诵广宣此法。复于阎浮提内无令断绝。若有善男子善女人于未来世中。有受持读诵此经典者。汝等诸天常当拥护。当知是人。于未来世无量百千人天之中。常受快乐。于未来世值遇诸佛。疾得证成阿耨多罗三藐三菩提。</p>
  <p>尔时诸大菩萨。及天龙王二十八部散脂大将等。即从座起到于佛前。五体投地俱发声言。如世尊敕当具奉行。如是三白。如世尊敕当具奉行。于是散脂大将军。而白佛言。世尊。若后未来世中。有受持是经。若自书若使人书。我当与此二十八部诸鬼神等。常当随侍拥卫隐蔽其形。是说法者。皆悉消灭诸恶令得安隐。愿不有虑。</p>
  <p>尔时释迦牟尼佛现大神力。十方无量世界皆六种震动。是时诸佛皆大欢喜。嘱累是经故赞美持法者。现无量神力。于是无量无边阿僧祇菩萨摩诃萨。大众及信相菩萨。金光金藏常悲法上等。及四天王十千天子。与道场菩提树神地神坚牢等。及一切世间天人阿修罗等。闻佛所说皆发无上菩提之心。踊跃欢喜作礼而去。</p>
</body></html>