<!doctype html>
<html id="z3IBTedLo" data-ver="629">
 <head>
  <meta charset="utf-8">
  <meta author="宝贵">
  <meta author="志德">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">金光明经卷第八</h1>
  <h2 id="a2">舍身品第二十二</h2>
  <p id="a3">尔时道场菩提树神复白佛言。<a id="a-4"></a>世尊。<a id="a-5"></a>我闻世尊过去修行菩萨道时。<a id="a-6"></a>具受无量百千苦行。<a id="a-7"></a>捐舍身命肉血骨髓。<a id="a-8"></a>惟愿世尊。<a id="a-9"></a>少说往昔苦行因缘。<a id="a-A"></a>为利众生受诸快乐。<a id="a-B"></a>尔时世尊即现神足。<a id="a-C"></a>神足力故令此大地六种震动。<a id="a-D"></a>于大讲堂众会之中。<a id="a-E"></a>有七宝塔从地踊出。<a id="a-F"></a>众宝罗网弥覆其上。<a id="a-G"></a>尔时大众见是事已生希有心。</p>
  <p id="aH">尔时世尊即从座起。<a id="a-I"></a>礼拜此塔。<a id="a-J"></a>恭敬围绕。<a id="a-K"></a>还就本座。<a id="a-L"></a>尔时道场菩提树神白佛言。<a id="a-M"></a>世尊。<a id="a-N"></a>如来世雄出现于世。<a id="a-O"></a>常为一切之所恭敬。<a id="a-P"></a>于诸众生最胜最尊。<a id="a-Q"></a>何因缘故礼拜是塔。</p>
  <p id="aR">佛言。<a id="a-S"></a>善女天。<a id="a-T"></a>我本修行菩萨道时。<a id="a-U"></a>我身舍利安止是塔。<a id="a-V"></a>因由是身令我早成阿耨多罗三藐三菩提。</p>
  <p id="aW">尔时佛告尊者阿难。<a id="a-X"></a>汝可开塔取中舍利示此大众。<a id="a-Y"></a>是舍利者。<a id="a-Z"></a>乃是无量六波罗蜜功德所薰。<a id="a-a"></a>尔时阿难闻佛教敕即往塔所。<a id="a-b"></a>礼拜供养开其塔户。<a id="a-c"></a>见其塔中有七宝函。<a id="a-d"></a>以手开函见其舍利色妙红白。<a id="a-e"></a>而白佛言。<a id="a-f"></a>世尊。<a id="a-g"></a>是中舍利其色红白。</p>
  <p id="ah">佛告阿难。<a id="a-i"></a>汝可持来。<a id="a-j"></a>此是大士真身舍利。<a id="a-k"></a>尔时阿难。<a id="a-l"></a>即举宝函还至佛所持以上佛。</p>
  <p id="am">尔时佛告一切大众。<a id="a-n"></a>汝等今可礼是舍利。<a id="a-o"></a>此舍利者。<a id="a-p"></a>是戒定慧之所熏修。<a id="a-q"></a>甚难可得最上福田。<a id="a-r"></a>尔时大众闻是语已心怀欢喜。<a id="a-s"></a>即从坐起合掌恭敬。<a id="a-t"></a>顶礼菩萨大士舍利。</p>
  <p id="au">尔时世尊欲为大众断疑网故。<a id="a-v"></a>说是舍利往昔因缘。<a id="a-w"></a>阿难。<a id="a-x"></a>过去之世有王名曰摩诃罗陀。<a id="a-y"></a>修行善法善治国土无有怨敌。<a id="a-z"></a>时有三子。<a id="a-10"></a>端正微妙形色殊特威德第一。<a id="a-11"></a>第一太子名摩诃波那罗。<a id="a-12"></a>次子名曰摩诃提婆。<a id="a-13"></a>小子名曰摩诃萨埵。<a id="a-14"></a>是三王子。<a id="a-15"></a>于诸园林游戏观看。<a id="a-16"></a>次第渐到一大竹林憩驾止息。<a id="a-17"></a>第一王子作如是言。<a id="a-18"></a>我于今日心甚怖懅。<a id="a-19"></a>于是林中将无衰损。<a id="a-1A"></a>第二王子复作是言。<a id="a-1B"></a>我于今日不自惜身。<a id="a-1C"></a>但离所爱心忧愁耳。<a id="a-1D"></a>第三王子复作是言。<a id="a-1E"></a>我于今日独无怖懅亦无愁恼。<a id="a-1F"></a>山中空寂神仙所赞。<a id="a-1G"></a>是处闲静能令行人安隐受乐。<a id="a-1H"></a>时诸王子说是语已。<a id="a-1I"></a>转复前行见有一虎。<a id="a-1J"></a>适产七日而有七子。<a id="a-1K"></a>围绕周匝饥饿穷悴。<a id="a-1L"></a>身体羸损命欲将绝。<a id="a-1M"></a>第一王子见是虎已。<a id="a-1N"></a>作如是言。<a id="a-1O"></a>怪哉此虎。<a id="a-1P"></a>产来七日七子围绕不得求食。<a id="a-1Q"></a>若为饥逼必还啖子。<a id="a-1R"></a>第三王子言。<a id="a-1S"></a>此虎经常所食何物。<a id="a-1T"></a>第一王子言。<a id="a-1U"></a>此虎唯食新热肉血。<a id="a-1V"></a>第三王子言。<a id="a-1W"></a>君等谁能与此虎食。<a id="a-1X"></a>第二王子言。<a id="a-1Y"></a>此虎饥饿身体羸瘦。<a id="a-1Z"></a>穷困顿乏余命无几。<a id="a-1a"></a>不容余处为其求食。<a id="a-1b"></a>设余求者命必不济。<a id="a-1c"></a>谁能为此不惜身命。<a id="a-1d"></a>第一王子言。<a id="a-1e"></a>一切难舍不过己身第三王子言。<a id="a-1f"></a>我等今者以贪惜故。<a id="a-1g"></a>于此身命不能放舍。<a id="a-1h"></a>智慧薄少故于是事而生惊怖。<a id="a-1i"></a>若诸大士欲利益他。<a id="a-1j"></a>生大悲心为众生者。<a id="a-1k"></a>舍此身命不足为难。<a id="a-1l"></a>时诸王子。<a id="a-1m"></a>心大愁忧久住视之目未曾舍。<a id="a-1n"></a>作是观已寻便离去。<a id="a-1o"></a>尔时第三王子作是念言。<a id="a-1p"></a>我今舍身时已到矣。<a id="a-1q"></a>何以故。<a id="a-1r"></a>我从昔来多弃是身都无所为。<a id="a-1s"></a>亦常爱护处之屋宅。<a id="a-1t"></a>又复供给衣服饮食卧具医药象马车乘。<a id="a-1u"></a>随时将养令无所乏。<a id="a-1v"></a>而不知恩反生怨害。<a id="a-1w"></a>然复不免无常败坏。<a id="a-1x"></a>复次是身不坚无所利益。<a id="a-1y"></a>可恶如贼犹若行厕。<a id="a-1z"></a>我于今日当使此身作无上业。<a id="a-20"></a>于生死海中作大桥梁。<a id="a-21"></a>复次若舍此身。<a id="a-22"></a>则舍无量痈疽瘭疾百千怖畏。<a id="a-23"></a>是身唯有大小便利。<a id="a-24"></a>是身不坚如水上沫。<a id="a-25"></a>是身不净多诸虫户。<a id="a-26"></a>是身不净筋缠血涂。<a id="a-27"></a>皮骨髓脑共相连持。<a id="a-28"></a>如是观察甚可患厌。<a id="a-29"></a>是故我今应当舍离。<a id="a-2A"></a>以求寂灭无上涅槃。<a id="a-2B"></a>永离忧患无常变异。<a id="a-2C"></a>生死休息无诸尘累。<a id="a-2D"></a>无量禅定智慧功德具足成就。<a id="a-2E"></a>微妙法身百福庄严诸佛所赞。<a id="a-2F"></a>证成如是无上法身。<a id="a-2G"></a>与诸众生无量法乐。<a id="a-2H"></a>是时王子。<a id="a-2I"></a>勇猛堪任作是大愿以上大悲薰修其心。<a id="a-2J"></a>虑其二兄心怀怖懅。<a id="a-2K"></a>或恐固遮为作留难。<a id="a-2L"></a>即便语言。<a id="a-2M"></a>兄等今者。<a id="a-2N"></a>可与眷属还其所止。<a id="a-2O"></a>尔时王子摩诃萨埵。<a id="a-2P"></a>还至虎所脱身衣裳置竹枝上。<a id="a-2Q"></a>作是誓言。<a id="a-2R"></a>我今为利诸众生故。<a id="a-2S"></a>证于最胜无上道故。<a id="a-2T"></a>大悲不动舍难舍故。<a id="a-2U"></a>为求菩提智所赞故。<a id="a-2V"></a>欲度三有诸众生故。<a id="a-2W"></a>灭生死怖众恼热故。<a id="a-2X"></a>是时王子作是誓已。<a id="a-2Y"></a>即自放身卧饿虎前。<a id="a-2Z"></a>是时王子。<a id="a-2a"></a>以大悲力故虎无能为。<a id="a-2b"></a>王子复作如是念言。<a id="a-2c"></a>虎今羸瘦身无势力。<a id="a-2d"></a>不能得我身血肉食。<a id="a-2e"></a>即起求刀周遍求之了不能得。<a id="a-2f"></a>即以干竹刺颈出血。<a id="a-2g"></a>于高山上投身虎前。<a id="a-2h"></a>是时大地六种震动。<a id="a-2i"></a>日无精光如罗睺罗阿修罗王捉持障蔽。<a id="a-2j"></a>又雨杂华种种妙香。<a id="a-2k"></a>时虚空中有诸余天。<a id="a-2l"></a>见是事已心生欢喜。<a id="a-2m"></a>叹未曾有。<a id="a-2n"></a>赞言善哉善哉。<a id="a-2o"></a>大士。<a id="a-2p"></a>汝今真是行大悲者。<a id="a-2q"></a>为众生故难舍能舍。<a id="a-2r"></a>于诸学人第一勇健。<a id="a-2s"></a>汝已为得诸佛所赞常乐住处。<a id="a-2t"></a>不久当证无恼无热清净涅槃。<a id="a-2u"></a>是虎尔时见血流出污王子身。<a id="a-2v"></a>即便舐血啖食其肉唯留余骨。<a id="a-2w"></a>尔时第一王子见地大动。<a id="a-2x"></a>为第二王子而说偈言。</p>
  <p id="a2y">震动大地　　及以大海　　日无精光</p>
  <p id="a2z">如有覆蔽　　于上虚空　　雨诸华香</p>
  <p id="a30">必是我弟　　舍所爱身</p>
  <p id="a31">第二王子复说偈言。</p>
  <p id="a32">彼虎产来　　已经七日　　七子围绕</p>
  <p id="a33">穷无饮食　　气力羸损　　命不云远</p>
  <p id="a34">小弟大悲　　知其穷悴　　惧不堪忍</p>
  <p id="a35">还食其子　　恐定舍身　　以救彼命</p>
  <p id="a36">时二王子心大愁怖。<a id="a-37"></a>涕泣悲叹容貌憔悴。<a id="a-38"></a>复共相将还至虎所。<a id="a-39"></a>见弟所著被服衣裳。<a id="a-3A"></a>皆悉在一竹枝之上。<a id="a-3B"></a>骸骨发爪布散狼藉。<a id="a-3C"></a>流血处处遍污其地。<a id="a-3D"></a>见已闷绝不自胜持。<a id="a-3E"></a>投身骨上良久乃悟即起举手呼天而哭。<a id="a-3F"></a>我弟幼稚才能过人。<a id="a-3G"></a>特为父母之所爱念。<a id="a-3H"></a>奄忽舍身以饲饿虎。<a id="a-3I"></a>我今还宫。<a id="a-3J"></a>父母设问当云何答。<a id="a-3K"></a>我宁在此并命一处。<a id="a-3L"></a>不忍见是骸骨发爪。<a id="a-3M"></a>何心舍离。<a id="a-3N"></a>还见父母妻子眷属朋友知识。<a id="a-3O"></a>时二王子。<a id="a-3P"></a>悲号懊恼渐舍而去。<a id="a-3Q"></a>时小王子所将侍从。<a id="a-3R"></a>各散诸方互相谓言。<a id="a-3S"></a>今者我天为何所在。<a id="a-3T"></a>尔时王妃于睡中梦。<a id="a-3U"></a>梦乳被割牙齿堕落。<a id="a-3V"></a>得三鸽雏一为鹰食。<a id="a-3W"></a>尔时王妃。<a id="a-3X"></a>大地动时。<a id="a-3Y"></a>即便惊寤。<a id="a-3Z"></a>心大愁怖。<a id="a-3a"></a>而说偈言。</p>
  <p id="a3b">今日何故　　大地大水　　一切皆动</p>
  <p id="a3c">物不安所　　日无精光　　如有覆蔽</p>
  <p id="a3d">我心忧苦　　目睫[目*需]动　　如我今者</p>
  <p id="a3e">所见瑞相　　必有灾异　　不祥苦恼</p>
  <p id="a3f">于是王妃说是偈已。<a id="a-3g"></a>时有青衣在外已闻王子消息。<a id="a-3h"></a>心惊惶怖寻即入内。<a id="a-3i"></a>启白王妃作如是言。<a id="a-3j"></a>向者在外闻诸侍从。<a id="a-3k"></a>推觅王子不知所在。<a id="a-3l"></a>王妃闻已生大忧恼。<a id="a-3m"></a>涕泣满目至大王所。<a id="a-3n"></a>我于向者传闻外人。<a id="a-3o"></a>失我最小所爱之子。<a id="a-3p"></a>大王闻已而复闷绝。<a id="a-3q"></a>悲哽苦恼抆泪而言。<a id="a-3r"></a>如何今日失我心中所爱重者。<a id="a-3s"></a>尔时世尊欲重宣此义。<a id="a-3t"></a>而说偈言。</p>
  <p id="a3u">我于往昔　　无量劫中　　舍所重身</p>
  <p id="a3v">以求菩提　　若为国王　　及作王子</p>
  <p id="a3w">常舍难舍　　以求菩提　　我念宿命</p>
  <p id="a3x">有大国王　　其王名曰　　摩诃罗陀</p>
  <p id="a3y">是王有子　　能大布施　　其子名曰</p>
  <p id="a3z">摩诃萨埵　　复有二兄　　长者名曰</p>
  <p id="a40">大波那罗　　次名大天　　三人同游</p>
  <p id="a41">至一空山　　见新产虎　　饿穷无食</p>
  <p id="a42">时胜大士　　生大悲心　　我今当舍</p>
  <p id="a43">所重之身　　此虎或为　　饥饿所逼</p>
  <p id="a44">傥能还食　　自所生子　　即上高山</p>
  <p id="a45">自投虎前　　为令虎子　　得全性命</p>
  <p id="a46">是时大地　　及诸大山　　皆悉震动</p>
  <p id="a47">惊诸虫兽　　虎狼师子　　四散驰走</p>
  <p id="a48">世间皆闇　　无有光明　　是时二兄</p>
  <p id="a49">故在竹林　　心怀忧恼　　愁苦涕泣</p>
  <p id="a4A">渐渐推求　　遂至虎所　　见虎虎子</p>
  <p id="a4B">血污其口　　又见骸骨　　发毛爪齿</p>
  <p id="a4C">处处迸血　　狼藉在地　　时二王子</p>
  <p id="a4D">见是事已　　心更闷绝　　自躄于地</p>
  <p id="a4E">以灰尘土　　自涂坌身　　忘失正念</p>
  <p id="a4F">生狂痴心　　所将侍从　　睹见是事</p>
  <p id="a4G">亦生悲恸　　失声号哭　　互以冷水</p>
  <p id="a4H">共相喷洒　　然后苏息　　而复得起</p>
  <p id="a4I">是时王子　　当舍身时　　正值后宫</p>
  <p id="a4J">妃后婇女　　眷属五百　　共相娱乐</p>
  <p id="a4K">王妃是时　　两乳汁出　　一切支节</p>
  <p id="a4L">痛如针刺　　心生愁恼　　以丧爱子</p>
  <p id="a4M">于是王妃　　疾至王所　　其声微细</p>
  <p id="a4N">悲泣而言　　大王今当　　谛听谛听</p>
  <p id="a4O">忧愁盛火　　今来烧我　　我今二乳</p>
  <p id="a4P">俱时汁出　　身体苦切　　如被针刺</p>
  <p id="a4Q">我见如是　　大祥瑞相　　恐更不复</p>
  <p id="a4R">见所爱子　　今以身命　　奉上大王</p>
  <p id="a4S">愿速遣人　　求觅我子　　梦三鸽雏</p>
  <p id="a4T">在我怀抱　　其最小者　　可适我心</p>
  <p id="a4U">有鹰飞来　　夺我而去　　梦是事已</p>
  <p id="a4V">即生忧恼　　我今愁怖　　恐命不济</p>
  <p id="a4W">愿速遣人　　推求我子　　是时王妃</p>
  <p id="a4X">说是语已　　即时闷绝　　而复躄地</p>
  <p id="a4Y">王闻是语　　复生忧恼　　以不得见</p>
  <p id="a4Z">所爱子故　　其王大臣　　及诸眷属</p>
  <p id="a4a">悉皆聚集　　在王左右　　哀哭悲号</p>
  <p id="a4b">声动天地　　尔时城内　　所有人民</p>
  <p id="a4c">闻是声已　　惊愕而出　　各相谓言</p>
  <p id="a4d">今是王子　　为活来耶　　为已死亡</p>
  <p id="a4e">如是大士　　常出软语　　为众所爱</p>
  <p id="a4f">今难可见　　已有诸人　　入林推求</p>
  <p id="a4g">不久自当　　得定消息　　诸人尔时</p>
  <p id="a4h">慞惶如是　　而复悲号　　哀动神祇</p>
  <p id="a4i">尔时大王　　即从坐起　　以水洒妃</p>
  <p id="a4j">良久乃苏　　还得正念　　微声问王</p>
  <p id="a4k">我子今者　　为死活耶　　尔时王妃</p>
  <p id="a4l">念其子故　　倍复懊恼　　心无暂舍</p>
  <p id="a4m">可惜我子　　形色端正　　如何一旦</p>
  <p id="a4n">舍我终亡　　云何我身　　不先薨没</p>
  <p id="a4o">而见如是　　诸苦恼事　　善子妙色</p>
  <p id="a4p">犹净莲华　　谁坏汝身　　使令分离</p>
  <p id="a4q">将非是我　　昔日怨仇　　挟本业缘</p>
  <p id="a4r">而杀汝耶　　我子面目　　净如满月</p>
  <p id="a4s">不图一旦　　遇斯祸对　　宁使我身</p>
  <p id="a4t">破碎如尘　　不令我子　　丧失身命</p>
  <p id="a4u">我所见梦　　已为得报　　值我无情</p>
  <p id="a4v">能堪是苦　　如我所梦　　牙齿堕落</p>
  <p id="a4w">二乳一时　　汁自流出　　必定是我</p>
  <p id="a4x">失所爱子　　梦三鸽雏　　鹰夺一去</p>
  <p id="a4y">三子之中　　必定失一</p>
  <p id="a4z">尔时大王　　即告其妃　　我今当遣</p>
  <p id="a50">大臣使者　　周遍东西　　推求觅子</p>
  <p id="a51">汝今且可　　莫大忧愁　　大王如是</p>
  <p id="a52">慰喻妃已　　即便严驾　　出其宫殿</p>
  <p id="a53">心生愁恼　　忧苦所切　　虽在大众</p>
  <p id="a54">颜貌憔悴　　即出其城　　觅所爱子</p>
  <p id="a55">尔时亦有　　无量诸人　　哀号动地</p>
  <p id="a56">寻从王后</p>
  <p id="a57">是时大王　　既出城已　　四向顾望</p>
  <p id="a58">求觅其子　　烦惋心乱　　靡知所在</p>
  <p id="a59">最后遥见　　有一信来　　头蒙尘土</p>
  <p id="a5A">血污其衣　　灰粪涂身　　悲号而至</p>
  <p id="a5B">尔时大王　　摩诃罗陀　　见是使已</p>
  <p id="a5C">倍生懊恼　　举手号叫　　仰天而哭</p>
  <p id="a5D">先所遣臣　　寻复来至　　既至王所</p>
  <p id="a5E">作如是言　　愿王莫愁　　诸子犹在</p>
  <p id="a5F">不久当至　　令王得见　　须臾之顷</p>
  <p id="a5G">复有臣来　　见王愁苦　　颜貌憔悴</p>
  <p id="a5H">身所著衣　　垢腻尘污　　大王当知</p>
  <p id="a5I">一子已终　　二子虽存　　哀悴无赖</p>
  <p id="a5J">第三王子　　见虎新产　　饥穷七日</p>
  <p id="a5K">恐还食子　　见是虎已　　深生悲心</p>
  <p id="a5L">发大誓愿　　当度众生　　于未来世</p>
  <p id="a5M">证成菩提　　即上高处　　投身饿虎</p>
  <p id="a5N">虎饥所逼　　便起啖食　　一切血肉</p>
  <p id="a5O">已为都尽　　唯有骸骨　　狼藉在地</p>
  <p id="a5P">是时大王　　闻臣语已　　转复闷绝</p>
  <p id="a5Q">失念躄地　　忧愁盛火　　炽然其身</p>
  <p id="a5R">诸臣眷属　　亦复如是　　以水洒王</p>
  <p id="a5S">良久乃苏　　复起举手　　号天而哭</p>
  <p id="a5T">复有臣来　　而白王言　　向于林中</p>
  <p id="a5U">见二王子　　愁忧苦毒　　悲号涕泣</p>
  <p id="a5V">迷闷失志　　自投于地　　臣即求水</p>
  <p id="a5W">洒其身上　　良久之顷　　乃还苏息</p>
  <p id="a5X">望见四方　　大火炽然　　扶持暂起</p>
  <p id="a5Y">寻复躄地　　举手悲哀　　号天而哭</p>
  <p id="a5Z">乍复赞叹　　其弟功德　　是时大王</p>
  <p id="a5a">以离爱子　　其心迷没　　气力惙然</p>
  <p id="a5b">忧恼涕泣　　并复思惟　　是最小子</p>
  <p id="a5c">我所爱重　　无常大鬼　　奄便吞食</p>
  <p id="a5d">其余二子　　今虽存在　　而为忧火</p>
  <p id="a5e">之所焚烧　　或能为是　　丧失命根</p>
  <p id="a5f">我宜速往　　至彼林中　　迎载诸子</p>
  <p id="a5g">急还宫殿　　其母在后　　忧苦逼切</p>
  <p id="a5h">心肝分裂　　或能失命　　若见二子</p>
  <p id="a5i">慰喻其心　　可使终保　　余年寿命</p>
  <p id="a5j">尔时大王　　驾乘名象　　与诸侍从</p>
  <p id="a5k">欲至彼林　　即于中路　　见其二子</p>
  <p id="a5l">号天扣地　　称弟名字　　时王即前</p>
  <p id="a5m">抱持二子　　悲号涕泣　　随路还宫</p>
  <p id="a5n">速令二子　　觐见其母　　佛告树神</p>
  <p id="a5o">汝今当知　　尔时王子　　摩诃萨埵</p>
  <p id="a5p">舍身饲虎　　今我身是　　尔时大王</p>
  <p id="a5q">摩诃罗陀　　于今父王　　输头檀是</p>
  <p id="a5r">尔时王妃　　今摩耶是　　第一王子</p>
  <p id="a5s">今弥勒是　　第二王子　　今调达是</p>
  <p id="a5t">尔时虎者　　今瞿夷是　　时虎七子</p>
  <p id="a5u">今五比丘　　及舍利弗　　目揵连是</p>
  <p id="a5v">尔时大王摩诃罗陀。<a id="a-5w"></a>及其妃后悲号涕泣。<a id="a-5x"></a>悉皆脱身御服璎珞。<a id="a-5y"></a>与诸大众往竹林中收其舍利。<a id="a-5z"></a>即于此处起七宝塔。<a id="a-60"></a>是时王子摩诃萨埵。<a id="a-61"></a>临舍命时作是誓愿。<a id="a-62"></a>愿我舍利。<a id="a-63"></a>于未来世过算数劫。<a id="a-64"></a>常为众生而作佛事。<a id="a-65"></a>说是经时无量阿僧祇天及人发阿耨多罗三藐三菩提心。<a id="a-66"></a>树神是名礼塔往昔因缘。<a id="a-67"></a>尔时佛神力故。<a id="a-68"></a>是七宝塔即没不现。</p>
  <p data-pb></p>
  <h2 id="a69">赞佛品第二十三</h2>
  <p id="a6A">尔时无量百千万亿诸菩萨众。<a id="a-6B"></a>从此世界至金宝盖山王如来国土。<a id="a-6C"></a>到彼土已。<a id="a-6D"></a>五体投地为佛作礼。<a id="a-6E"></a>却一面立向佛合掌。<a id="a-6F"></a>异口同音而赞叹曰。</p>
  <p id="a6G">如来之身　　金色微妙　　其明照曜</p>
  <p id="a6H">如金山王　　身净柔软　　如金莲花</p>
  <p id="a6I">无量妙相　　以自庄严　　随形之好</p>
  <p id="a6J">光饰其体　　净洁无比　　如紫金山</p>
  <p id="a6K">圆足无垢　　如净满月　　其音清彻</p>
  <p id="a6L">妙如梵声　　师子吼声　　大雷震声</p>
  <p id="a6M">六种清净　　微妙音声　　迦陵频伽</p>
  <p id="a6N">孔雀之声　　清净无垢　　威德具足</p>
  <p id="a6O">百福相好　　庄严其身　　光明远照</p>
  <p id="a6P">无有齐限　　智慧寂灭　　无诸爱习</p>
  <p id="a6Q">世尊成就　　无量功德　　譬如大海</p>
  <p id="a6R">须弥宝山　　为诸众生　　生怜愍心</p>
  <p id="a6S">于未来世　　能与快乐　　如来所说</p>
  <p id="a6T">第一深义　　能令众生　　寂灭安隐</p>
  <p id="a6U">能与众生　　无量快乐　　能演无上</p>
  <p id="a6V">甘露妙法　　能开无上　　甘露法门</p>
  <p id="a6W">能入一切　　无患窟宅　　能令众生</p>
  <p id="a6X">悉得解脱　　度于三有　　无量苦海</p>
  <p id="a6Y">安住正道　　无诸忧苦　　如来世尊</p>
  <p id="a6Z">功德智慧　　大慈悲力　　精进方便</p>
  <p id="a6a">如是无量　　不可称计　　我等今者</p>
  <p id="a6b">不能说喻　　诸天世人　　于无量劫</p>
  <p id="a6c">尽思度量　　不能得知　　如来所有</p>
  <p id="a6d">功德智慧　　无量大海　　一渧少分</p>
  <p id="a6e">我今略赞　　如来功德　　百千亿分</p>
  <p id="a6f">不能宣一　　若有功德　　得聚集者</p>
  <p id="a6g">回与众生　　证无上道</p>
  <p id="a6h">尔时信相菩萨。<a id="a-6i"></a>即于此会从坐而起。<a id="a-6j"></a>偏袒右肩右膝着地。<a id="a-6k"></a>合掌向佛而说赞言。</p>
  <p id="a6l">世尊百福　　相好微妙　　功德千数</p>
  <p id="a6m">庄严其身　　色净远照　　视之无厌</p>
  <p id="a6n">如日千光　　弥满虚空　　光明炽盛</p>
  <p id="a6o">无量无边　　犹如无数　　珍宝大聚</p>
  <p id="a6p">其明五色　　青红赤白　　琉璃颇梨</p>
  <p id="a6q">如融真金　　光明赫奕　　通彻诸山</p>
  <p id="a6r">悉能远照　　无量佛土　　能灭众生</p>
  <p id="a6s">无量苦恼　　又与众生　　上妙快乐</p>
  <p id="a6t">诸根清净　　微妙第一　　众生见者</p>
  <p id="a6u">无有厌足　　发绀柔软　　犹孔雀项</p>
  <p id="a6v">如诸蜂王　　集在莲华　　清净大悲</p>
  <p id="a6w">功德庄严　　无量三昧　　及以大慈</p>
  <p id="a6x">如是功德　　悉以聚集　　相好妙色</p>
  <p id="a6y">严饰其身　　种种功德　　助成菩提</p>
  <p id="a6z">如来悉能　　调伏众生　　令心柔软</p>
  <p id="a70">受诸快乐　　种种深妙　　功德庄严</p>
  <p id="a71">亦为十方　　诸佛所赞　　其光远照</p>
  <p id="a72">遍于诸方　　犹如日月　　充满虚空</p>
  <p id="a73">功德成就　　如须弥山　　在在示现</p>
  <p id="a74">于诸世界　　齿白齐整　　犹如珂雪</p>
  <p id="a75">其德如日　　处空明显　　眉间毫相</p>
  <p id="a76">右旋宛转　　光明流出　　如琉璃珠</p>
  <p id="a77">其色微妙　　如日处空</p>
  <p id="a78">尔时道场菩提树神。<a id="a-79"></a>复说赞曰。</p>
  <p id="a7A">南无清净　　无上正觉　　甚深妙法</p>
  <p id="a7B">随愿觉了　　远离一切　　非法非道</p>
  <p id="a7C">独拔而出　　成佛正觉　　知有非有</p>
  <p id="a7D">本性清净</p>
  <p id="a7E">希有希有　　如来功德　　希有希有</p>
  <p id="a7F">如来大海　　希有希有　　如须弥山</p>
  <p id="a7G">希有希有　　佛无边行　　希有希有</p>
  <p id="a7H">佛出于世　　如优昙华　　时一现耳</p>
  <p id="a7I">希有希有　　无量大悲　　释迦牟尼</p>
  <p id="a7J">为人中日　　为欲利益　　诸众生故</p>
  <p id="a7K">宣说如是　　妙宝经典　　善哉如来</p>
  <p id="a7L">诸根寂灭　　而复游入　　善寂大城</p>
  <p id="a7M">无垢清净　　甚深三昧　　入于诸佛</p>
  <p id="a7N">所行之处　　一切声闻　　身皆空寂</p>
  <p id="a7O">两足世尊　　行处亦空　　如是一切</p>
  <p id="a7P">无量诸法　　推本性相　　亦皆空寂</p>
  <p id="a7Q">一切众生　　性相亦空　　狂愚心故</p>
  <p id="a7R">不能觉知　　我常念佛　　乐见世尊</p>
  <p id="a7S">常作誓愿　　不离佛日　　我常于地</p>
  <p id="a7T">长跪合掌　　其心恋慕　　欲见于佛</p>
  <p id="a7U">我常修行　　最上大悲　　哀泣雨泪</p>
  <p id="a7V">欲见于佛　　我常渴仰　　欲见于佛</p>
  <p id="a7W">为是事故　　忧火炽然　　唯愿世尊</p>
  <p id="a7X">赐我慈悲　　清冷法水　　以灭是火</p>
  <p id="a7Y">世尊慈愍　　悲心无量　　愿使我身</p>
  <p id="a7Z">常得见佛　　世尊常护　　一切人天</p>
  <p id="a7a">是故我今　　渴仰欲见　　声闻之身</p>
  <p id="a7b">犹如虚空　　焰幻响化　　如水中月</p>
  <p id="a7c">众生之性　　如梦所见　　如来行处</p>
  <p id="a7d">净如琉璃　　入于无上　　甘露法处</p>
  <p id="a7e">能与众生　　无量快乐　　如来行处</p>
  <p id="a7f">微妙甚深　　一切众生　　无能知者</p>
  <p id="a7g">五通神仙　　及诸声闻　　一切缘觉</p>
  <p id="a7h">亦不能知　　我今不疑　　佛所行处</p>
  <p id="a7i">唯愿慈悲　　为我现身　　尔时世尊</p>
  <p id="a7j">从三昧起　　以微妙音　　而赞叹言</p>
  <p id="a7k">善哉善哉　　树神善女　　汝于今日</p>
  <p id="a7l">快说是言</p>
  <p data-pb></p>
  <h2 id="a7m">付嘱品第二十四</h2>
  <p id="a7n">尔时世尊告彼大菩萨众言。<a id="a-7o"></a>汝等善丈夫辈。<a id="a-7p"></a>谁能守护此诸如来阿僧祇劫集成菩提。<a id="a-7q"></a>于我灭后以此法本当作广现。<a id="a-7r"></a>令正法久住故。<a id="a-7s"></a>尔时彼菩萨众中。<a id="a-7t"></a>有六十俱致菩萨及六十俱致天女。<a id="a-7u"></a>同以一咽喉声说如是言。<a id="a-7v"></a>世尊。<a id="a-7w"></a>我等堪能守护此诸如来。<a id="a-7x"></a>阿僧祇劫集成菩提。<a id="a-7y"></a>于彼后时当作广现。<a id="a-7z"></a>尔时世尊。<a id="a-80"></a>说此伽陀。</p>
  <p id="a81">诸佛是实语　　安住于实法</p>
  <p id="a82">彼等实住故　　此经增住持</p>
  <p id="a83">大悲为铠甲　　大慈为安住</p>
  <p id="a84">彼等慈力故　　此经增住持</p>
  <p id="a85">福聚为铠甲　　智聚所出生</p>
  <p id="a86">诸聚和合故　　此经增住持</p>
  <p id="a87">降伏诸摩罗　　诸论亦破散</p>
  <p id="a88">已断于诸见　　此经增住持</p>
  <p id="a89">护世天帝等　　诸梵及修罗</p>
  <p id="a8A">天龙乾闼婆　　住持此已作</p>
  <p id="a8B">地住及虚空　　所有诸天女</p>
  <p id="a8C">诸佛住持故　　已说此行法</p>
  <p id="a8D">梵行相应故　　四实已庄严</p>
  <p id="a8E">尽四摩罗故　　此藏增住持</p>
  <p id="a8F">虚空若作色　　或色作非色</p>
  <p id="a8G">诸佛所住持　　无有能令动</p>
  <p id="a8H">尔时四大天王同以一咽喉声。<a id="a-8I"></a>说此伽他。</p>
  <p id="a8J">我等于此经　　守护当如是</p>
  <p id="a8K">及子诸眷属　　亦善作守护</p>
  <p id="a8L">若当持此者　　菩提已作缘</p>
  <p id="a8M">我当近彼等　　四方作守护</p>
  <p id="a8N">尔时天帝。<a id="a-8O"></a>向佛说此伽他。</p>
  <p id="a8P">我知诸佛恩　　导师亦已证</p>
  <p id="a8Q">于此胜经典　　已说佛出生</p>
  <p id="a8R">我于彼诸佛　　报恩当作护</p>
  <p id="a8S">当护如是经　　及彼持经者</p>
  <p id="a8T">尔时娑诃世界主大梵天王。<a id="a-8U"></a>向佛说此伽他。</p>
  <p id="a8V">诸定及无量　　诸乘及解脱</p>
  <p id="a8W">皆由此经出　　已说佛出生</p>
  <p id="a8X">我舍梵处乐　　此经所在处</p>
  <p id="a8Y">至彼听闻故　　守护当如是</p>
  <p id="a8Z">尔时删兜率多天子。<a id="a-8a"></a>向佛说此伽他。</p>
  <p id="a8b">若住于菩提　　彼当住兜率</p>
  <p id="a8c">此经佛已说　　若当有持者</p>
  <p id="a8d">世尊我当能　　舍于天福报</p>
  <p id="a8e">阎浮洲内住　　当说此行法</p>
  <p id="a8f">尔时商主摩罗子。<a id="a-8g"></a>向佛说此伽他。</p>
  <p id="a8h">清净摩罗业　　彼不随摩罗</p>
  <p id="a8i">若当能持此　　修多罗正义</p>
  <p id="a8j">我等于此经　　守护当如是</p>
  <p id="a8k">我发精进欲　　如是今广现</p>
  <p id="a8l">尔时摩罗波卑摩。<a id="a-8m"></a>向佛说此伽陀。</p>
  <p id="a8n">我于彼众生　　当不作障碍</p>
  <p id="a8o">若当持此者　　烦恼皆折伏</p>
  <p id="a8p">摩罗不得便　　故说于此经</p>
  <p id="a8q">以佛住持故　　我当护彼等</p>
  <p id="a8r">尔时善德天子。<a id="a-8s"></a>向佛说此伽陀。</p>
  <p id="a8t">若诸佛菩提　　彼于此经说</p>
  <p id="a8u">若持此经典　　彼即供诸尊</p>
  <p id="a8v">我当持此经　　为俱致天说</p>
  <p id="a8w">教化向菩提　　当听及敬重</p>
  <p id="a8x">尔时慈氏菩萨。<a id="a-8y"></a>向佛说此伽陀。</p>
  <p id="a8z">不请之朋友　　若彼住菩提</p>
  <p id="a90">守护诸法故　　能舍于自体</p>
  <p id="a91">故我至兜率　　如是修多罗</p>
  <p id="a92">以佛住持故　　我当作广显</p>
  <p id="a93">尔时上座摩诃迦葉波。<a id="a-94"></a>向佛说此伽陀。</p>
  <p id="a95">我等少智慧　　声闻乘已说</p>
  <p id="a96">随能随势力　　教师法当持</p>
  <p id="a97">若有持此经　　我当摄受彼</p>
  <p id="a98">及以堪能辩　　与彼作善言</p>
  <p id="a99">尔时命者阿难陀。<a id="a-9A"></a>向佛说此伽陀。</p>
  <p id="a9B">诸经多千数　　我闻教师口</p>
  <p id="a9C">如是等经典　　我先未曾闻</p>
  <p id="a9D">我值遇此经　　对面已受取</p>
  <p id="a9E">我当作广显　　欲求于菩提</p>
  <p id="a9F">佛说此时。<a id="a-9G"></a>菩提高树善寂天女。<a id="a-9H"></a>及彼大辩天女等。<a id="a-9I"></a>功德天女等诸天女。<a id="a-9J"></a>及诸天众释梵鞞沙门等为首。<a id="a-9K"></a>诸天王及彼诸大天众。<a id="a-9L"></a>乾闼婆阿修罗等世间。<a id="a-9M"></a>于佛所说皆大欢喜。</p>
  <p id="a9N">尔时释迦牟尼佛。<a id="a-9O"></a>从三昧起现大神力。<a id="a-9P"></a>以右手摩诸大菩萨摩诃萨顶。<a id="a-9Q"></a>与诸天王及龙王二十八部散脂鬼神大将军等。<a id="a-9R"></a>而作是言。<a id="a-9S"></a>我于无量百千万亿恒河沙劫。<a id="a-9T"></a>修习是金光明微妙经典。<a id="a-9U"></a>汝等当受持读诵广宣此法。<a id="a-9V"></a>复于阎浮提内无令断绝。<a id="a-9W"></a>若有善男子善女人于未来世中。<a id="a-9X"></a>有受持读诵此经典者。<a id="a-9Y"></a>汝等诸天常当拥护。<a id="a-9Z"></a>当知是人。<a id="a-9a"></a>于未来世无量百千人天之中。<a id="a-9b"></a>常受快乐。<a id="a-9c"></a>于未来世值遇诸佛。<a id="a-9d"></a>疾得证成阿耨多罗三藐三菩提。</p>
  <p id="a9e">尔时诸大菩萨。<a id="a-9f"></a>及天龙王二十八部散脂大将等。<a id="a-9g"></a>即从座起到于佛前。<a id="a-9h"></a>五体投地俱发声言。<a id="a-9i"></a>如世尊敕当具奉行。<a id="a-9j"></a>如是三白。<a id="a-9k"></a>如世尊敕当具奉行。<a id="a-9l"></a>于是散脂大将军。<a id="a-9m"></a>而白佛言。<a id="a-9n"></a>世尊。<a id="a-9o"></a>若后未来世中。<a id="a-9p"></a>有受持是经。<a id="a-9q"></a>若自书若使人书。<a id="a-9r"></a>我当与此二十八部诸鬼神等。<a id="a-9s"></a>常当随侍拥卫隐蔽其形。<a id="a-9t"></a>是说法者。<a id="a-9u"></a>皆悉消灭诸恶令得安隐。<a id="a-9v"></a>愿不有虑。</p>
  <p id="a9w">尔时释迦牟尼佛现大神力。<a id="a-9x"></a>十方无量世界皆六种震动。<a id="a-9y"></a>是时诸佛皆大欢喜。<a id="a-9z"></a>嘱累是经故赞美持法者。<a id="a-A0"></a>现无量神力。<a id="a-A1"></a>于是无量无边阿僧祇菩萨摩诃萨。<a id="a-A2"></a>大众及信相菩萨。<a id="a-A3"></a>金光金藏常悲法上等。<a id="a-A4"></a>及四天王十千天子。<a id="a-A5"></a>与道场菩提树神地神坚牢等。<a id="a-A6"></a>及一切世间天人阿修罗等。<a id="a-A7"></a>闻佛所说皆发无上菩提之心。<a id="a-A8"></a>踊跃欢喜作礼而去。</p>
 </body>
</html>