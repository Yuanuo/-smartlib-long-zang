<!doctype html>
<html id="z3IBTeMLg" data-ver="103">
 <head>
  <meta charset="utf-8">
  <meta author="宝贵">
  <meta author="志德">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">合部金光明经序</h1>
  <h2 id="a2">日严寺沙门释彦琮述</h2>
  <p id="a3">金光明经者。<a id="a-4"></a>教穷满字。<a id="a-5"></a>金鼓击于梦中。<a id="a-6"></a>理极真空。<a id="a-7"></a>宝塔踊于地上。<a id="a-8"></a>三身果备。<a id="a-9"></a>酬昔报之无亏。<a id="a-A"></a>十地因圆。<a id="a-B"></a>显曩修之具足。<a id="a-C"></a>所以经王之号。<a id="a-D"></a>得称于斯。<a id="a-E"></a>将知能弘赞人。<a id="a-F"></a>其位难量者也。</p>
  <p id="aG">大兴善寺沙门释宝贵者。<a id="a-H"></a>即近周世道安神足。<a id="a-I"></a>伏膺明匠。<a id="a-J"></a>寔曰良才。<a id="a-K"></a>玩阅群经。<a id="a-L"></a>未尝释手。<a id="a-M"></a>可谓瞿昙身子。<a id="a-N"></a>孔氏颜渊者焉。<a id="a-O"></a>然贵睹昔晋朝沙门支敏度。<a id="a-P"></a>合两支两竺一白五家首楞严五本。<a id="a-Q"></a>为一部作八卷。<a id="a-R"></a>又合一支两竺三家维摩三本。<a id="a-S"></a>为一部作五卷。<a id="a-T"></a>今沙门僧就又合二谶罗什耶舍四家大集四本。<a id="a-U"></a>为一部作六十卷。<a id="a-V"></a>非止收涓添海。<a id="a-W"></a>亦是聚芥培山。<a id="a-X"></a>诸此合经文义宛具。<a id="a-Y"></a>斯既先哲遗踪。<a id="a-Z"></a>贵遂依承。<a id="a-a"></a>以为规矩。<a id="a-b"></a>而金光明。<a id="a-c"></a>见有三本。<a id="a-d"></a>初在凉世。<a id="a-e"></a>有昙无谶。<a id="a-f"></a>译为四卷。<a id="a-g"></a>止十八品。<a id="a-h"></a>其次周世。<a id="a-i"></a>阇那崛多。<a id="a-j"></a>译为五卷。<a id="a-k"></a>成二十品。<a id="a-l"></a>后逮梁世。<a id="a-m"></a>真谛三藏。<a id="a-n"></a>于建康译。<a id="a-o"></a>三身分别。<a id="a-p"></a>业障灭。<a id="a-q"></a>陀罗尼最净地。<a id="a-r"></a>依空满愿等四品。<a id="a-s"></a>足前出没。<a id="a-t"></a>为二十二品。<a id="a-u"></a>其序果云。<a id="a-v"></a>昙无谶法师。<a id="a-w"></a>称金光明经。<a id="a-x"></a>篇品阙漏。<a id="a-y"></a>每寻文揣义。<a id="a-z"></a>谓此说有征。<a id="a-10"></a>而仇校无指。<a id="a-11"></a>永怀寤寐。<a id="a-12"></a>宝贵每叹。<a id="a-13"></a>此经秘奥。<a id="a-14"></a>后分云何。<a id="a-15"></a>竟无嘱累旧虽三译。<a id="a-16"></a>本疑未周。<a id="a-17"></a>长想梵文。<a id="a-18"></a>愿言逢遇。</p>
  <p id="a19">大隋驭寓。<a id="a-1A"></a>新经即来。<a id="a-1B"></a>帝敕所司。<a id="a-1C"></a>相续翻译。<a id="a-1D"></a>至开皇十七年。<a id="a-1E"></a>法席小间。<a id="a-1F"></a>因劝请。</p>
  <p id="a1G">北天竺揵陀罗国三藏法师。<a id="a-1H"></a>此云志德。<a id="a-1I"></a>重寻后本。<a id="a-1J"></a>果有嘱累品。<a id="a-1K"></a>复得银主陀罗尼品。<a id="a-1L"></a>故知法典源散。<a id="a-1M"></a>派别条分。<a id="a-1N"></a>承注末流。<a id="a-1O"></a>理难全具。<a id="a-1P"></a>赖三藏法师。<a id="a-1Q"></a>慧性冲明。<a id="a-1R"></a>学业优远。<a id="a-1S"></a>内外经论。<a id="a-1T"></a>多所博通。<a id="a-1U"></a>在京大兴善寺。<a id="a-1V"></a>即为翻译。<a id="a-1W"></a>并前先出。<a id="a-1X"></a>合二十四品。<a id="a-1Y"></a>写为八卷。<a id="a-1Z"></a>学士成都费长房笔受。<a id="a-1a"></a>通梵沙门日严寺释彦琮校练。<a id="a-1b"></a>宝珠既足。<a id="a-1c"></a>欣跃载深。<a id="a-1d"></a>愿此法灯。<a id="a-1e"></a>传之永劫。</p>
 </body>
</html>