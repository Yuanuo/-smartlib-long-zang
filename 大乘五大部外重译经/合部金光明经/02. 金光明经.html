<!doctype html>
<html id="z3IBTeOLh" data-ver="893">
 <head>
  <meta charset="utf-8">
  <meta author="宝贵">
  <meta author="志德">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">金光明经</h1>
  <h2 id="a2">序品第一</h2>
  <p id="a3">如是我闻。<a id="a-4"></a>一时佛在王舍大城耆阇崛山。<a id="a-5"></a>是时如来游于无量甚深法性诸佛行处。<a id="a-6"></a>过诸菩萨所行清净。<a id="a-7"></a>是金光明诸经之王。<a id="a-8"></a>若有闻者。<a id="a-9"></a>则能思惟无上微妙甚深之义。<a id="a-A"></a>如是经典。<a id="a-B"></a>常为四方四佛世尊之所护持。</p>
  <p id="aC">东方阿閦　　南方宝相　　西无量寿</p>
  <p id="aD">北微妙声</p>
  <p id="aE">我今当说忏悔等法。<a id="a-F"></a>所生功德为无有上。<a id="a-G"></a>能坏诸苦尽不善业。</p>
  <p id="aH">一切种智　　而为根本　　无量功德</p>
  <p id="aI">之所庄严　　灭除诸苦　　与无量乐</p>
  <p id="aJ">诸根不具　　寿命损减　　贫穷困苦</p>
  <p id="aK">诸天舍离　　亲厚斗讼　　王法所加</p>
  <p id="aL">各各忿诤　　财物损耗　　愁忧恐怖</p>
  <p id="aM">恶星灾异　　众邪蛊道　　变怪相续</p>
  <p id="aN">卧见恶梦　　昼则愁恼　　当净洗浴</p>
  <p id="aO">听是经典　　至心清净　　着净洁衣</p>
  <p id="aP">专听是经　　甚深行处　　是经威德</p>
  <p id="aQ">能悉消除　　如是诸恶　　令其寂灭</p>
  <p id="aR">护世四王　　将诸官属　　并及无量</p>
  <p id="aS">夜叉之众　　悉来拥护　　是持经典</p>
  <p id="aT">大辩天神　　尼连河神　　鬼子母神</p>
  <p id="aU">地神坚牢　　大梵尊天　　三十三天</p>
  <p id="aV">大神龙王　　紧那罗王　　迦楼罗王</p>
  <p id="aW">阿修罗王　　与其眷属　　悉共至彼</p>
  <p id="aX">拥护是人　　昼夜不离　　我今所说</p>
  <p id="aY">诸佛世尊　　甚深秘密　　微妙行处</p>
  <p id="aZ">亿百千劫　　甚难得值　　若得闻经</p>
  <p id="aa">若为他说　　若心随喜　　若设供养</p>
  <p id="ab">如是之人　　于无量劫　　常为诸天</p>
  <p id="ac">八部所敬　　如是修行　　生功德者</p>
  <p id="ad">得不思议　　无量福聚　　亦为十方</p>
  <p id="ae">诸佛世尊　　深行菩萨　　之所护持</p>
  <p id="af">着净衣服　　以上妙香　　慈心供养</p>
  <p id="ag">常不远离　　身意清净　　无有垢秽</p>
  <p id="ah">欢喜悦豫　　深乐是典　　若得听闻</p>
  <p id="ai">当知善得　　人身人道　　及以正命</p>
  <p id="aj">若闻忏悔　　执持在心　　是上善根</p>
  <p id="ak">诸佛所赞</p>
  <p data-pb></p>
  <h2 id="al">寿量品第二</h2>
  <p id="am">尔时王舍城中有菩萨摩诃萨。<a id="a-n"></a>名曰信相。<a id="a-o"></a>已曾供养过去无量亿那由他百千诸佛种诸善根。<a id="a-p"></a>是信相菩萨作是思惟。<a id="a-q"></a>何因何缘。<a id="a-r"></a>释迦如来寿命短促方八十年。<a id="a-s"></a>复更念言。<a id="a-t"></a>如佛所说有二因缘寿命得长。<a id="a-u"></a>何等为二。<a id="a-v"></a>一者不杀。<a id="a-w"></a>二者施食。<a id="a-x"></a>而我世尊。<a id="a-y"></a>于无量百千亿那由他阿僧祇劫。<a id="a-z"></a>修不杀戒具足十善。<a id="a-10"></a>饮食惠施不可限量。<a id="a-11"></a>乃至己身骨髓血肉。<a id="a-12"></a>充足饱满饥饿众生。<a id="a-13"></a>况余饮食。<a id="a-14"></a>大士如是至心念佛。<a id="a-15"></a>思是义时其室自然广博。<a id="a-16"></a>严事。<a id="a-17"></a>天绀琉璃种种众宝。<a id="a-18"></a>杂厕间错以成其地。<a id="a-19"></a>犹如如来所居净土。<a id="a-1A"></a>有妙香气过诸天香。<a id="a-1B"></a>烟云垂布遍满其室。<a id="a-1C"></a>其室四面各有四宝上妙高座自然而出。<a id="a-1D"></a>纯以天衣而为敷具。<a id="a-1E"></a>是妙座上各有诸佛。<a id="a-1F"></a>所受用华众宝合成。<a id="a-1G"></a>于莲华上有四如来。</p>
  <p id="a1H">东方名阿閦　　南方名宝相</p>
  <p id="a1I">西方无量寿　　北方微妙声</p>
  <p id="a1J">是四如来自然而坐师子座上放大光明。<a id="a-1K"></a>照王舍城及此三千大千世界。<a id="a-1L"></a>乃至十方恒河沙等诸佛世界。<a id="a-1M"></a>雨诸天华作天伎乐。<a id="a-1N"></a>尔时三千大千世界所有众生。<a id="a-1O"></a>以佛神力受天快乐。<a id="a-1P"></a>诸根不具即得具足。<a id="a-1Q"></a>举要言之。<a id="a-1R"></a>一切世间所有利益。<a id="a-1S"></a>未曾有事悉具出现。</p>
  <p id="a1T">尔时信相菩萨。<a id="a-1U"></a>见是诸佛及希有事欢喜踊跃。<a id="a-1V"></a>恭敬合掌向诸世尊。<a id="a-1W"></a>至心念佛作是思惟释迦如来无量功德。<a id="a-1X"></a>唯寿命中心生疑惑。<a id="a-1Y"></a>云何如来寿命如是方八十年。</p>
  <p id="a1Z">尔时四佛以正遍知告信相菩萨。<a id="a-1a"></a>善男子。<a id="a-1b"></a>汝今不应思量如来寿命短促。<a id="a-1c"></a>何以故。<a id="a-1d"></a>善男子。<a id="a-1e"></a>我等不见诸天世人魔众梵众沙门婆罗门人及非人有能思算如来寿量知其齐限。<a id="a-1f"></a>惟除如来。<a id="a-1g"></a>时四如来将欲宣畅释迦文佛所得寿命。<a id="a-1h"></a>欲色界天诸龙鬼神乾闼婆阿修罗迦楼罗紧那罗摩睺罗伽。<a id="a-1i"></a>及无量百千亿那由他菩萨摩诃萨。<a id="a-1j"></a>以佛神力悉来聚集信相菩萨摩诃萨室。<a id="a-1k"></a>尔时四佛于大众中。<a id="a-1l"></a>略以偈喻说释迦如来所得寿量。<a id="a-1m"></a>而作颂曰。</p>
  <p id="a1n">一切诸水　　可知几渧　　无有能数</p>
  <p id="a1o">释尊寿命　　诸须弥山　　可知斤两</p>
  <p id="a1p">无有能量　　释尊寿命　　一切大地</p>
  <p id="a1q">可知尘数　　无有能算　　释尊寿命</p>
  <p id="a1r">虚空分界　　尚可尽边　　无有能计</p>
  <p id="a1s">释尊寿命　　不可计劫　　亿百千万</p>
  <p id="a1t">佛寿如是　　无量无边　　以是因缘</p>
  <p id="a1u">故说二缘　　不害物命　　施食无量</p>
  <p id="a1v">是故大士　　寿不可计　　无量无边</p>
  <p id="a1w">亦无齐限　　是故汝今　　不应于佛</p>
  <p id="a1x">无量寿命　　而生疑惑(自下五行丹本无)</p>
  <p id="a1y">尔时信相菩萨摩诃萨。<a id="a-1z"></a>闻是四佛宣说如来寿命无量。<a id="a-20"></a>深心信解欢喜踊跃。<a id="a-21"></a>说是如来寿命品时。<a id="a-22"></a>无量无边阿僧祇众生。<a id="a-23"></a>发阿耨多罗三藐三菩提心。<a id="a-24"></a>时四如来忽然不现(下崛多译补)。</p>
  <p id="a25">尔时信相菩萨。<a id="a-26"></a>彼诸佛边闻说释迦牟尼世尊寿量已。<a id="a-27"></a>白彼诸佛言。<a id="a-28"></a>诸世尊。<a id="a-29"></a>云何彼释迦牟尼如来。<a id="a-2A"></a>显示如是短少寿量。<a id="a-2B"></a>如是语已。<a id="a-2C"></a>彼诸世尊告信相菩萨言。<a id="a-2D"></a>然彼释迦牟尼如来。<a id="a-2E"></a>五浊世时出现于世寿百岁生中。<a id="a-2F"></a>于下信解众生。<a id="a-2G"></a>少善根众生。<a id="a-2H"></a>我见众生见命见。<a id="a-2I"></a>养育富伽罗见邪见。<a id="a-2J"></a>我我所执着等中。<a id="a-2K"></a>为利益诸凡夫众生。<a id="a-2L"></a>及外道尼乾陀。<a id="a-2M"></a>波梨婆阇迦等故。<a id="a-2N"></a>世尊释迦牟尼如来。<a id="a-2O"></a>显示如是短少寿量成熟众生。<a id="a-2P"></a>善男子。<a id="a-2Q"></a>然彼释迦牟尼如来。<a id="a-2R"></a>显示如是短少寿量。<a id="a-2S"></a>彼等众生。<a id="a-2T"></a>若知如来入涅槃已。<a id="a-2U"></a>发生苦想希有想未曾有想忧愁想。<a id="a-2V"></a>速当受如是等修多罗。<a id="a-2W"></a>当持读诵。<a id="a-2X"></a>当不毁谤。<a id="a-2Y"></a>是故如来显示如是短少寿量。<a id="a-2Z"></a>彼等众生若见如来不入涅槃。<a id="a-2a"></a>不生希有想忧愁想未曾有想。<a id="a-2b"></a>彼当不受如来所说诸修多罗。<a id="a-2c"></a>亦当不持读诵。<a id="a-2d"></a>所以者何。<a id="a-2e"></a>谓常见故。<a id="a-2f"></a>善男子。<a id="a-2g"></a>譬如有一丈夫。<a id="a-2h"></a>父母多有钱财果报。<a id="a-2i"></a>然彼丈夫诸子知财聚已。<a id="a-2j"></a>不生希有想未曾有想。<a id="a-2k"></a>所以者何。<a id="a-2l"></a>谓多果报故。<a id="a-2m"></a>善男子。<a id="a-2n"></a>如是如是。<a id="a-2o"></a>彼等众生。<a id="a-2p"></a>若知如来不入涅槃已。<a id="a-2q"></a>不生希有想未曾有想难得想。<a id="a-2r"></a>所以者何。<a id="a-2s"></a>谓常见故。<a id="a-2t"></a>善男子。<a id="a-2u"></a>譬如有一丈夫。<a id="a-2v"></a>父母贫穷少有果报。<a id="a-2w"></a>彼等或诣王及王大臣家中。<a id="a-2x"></a>彼于彼处见满仓库种种众宝。<a id="a-2y"></a>彼于彼处得希有行得未曾有想。<a id="a-2z"></a>当生难得想。<a id="a-30"></a>亦为彼财聚故。<a id="a-31"></a>勤劬发精进意。<a id="a-32"></a>欲得彼财聚故。<a id="a-33"></a>所以者何。<a id="a-34"></a>谓少果报故。<a id="a-35"></a>善男子。<a id="a-36"></a>如是如是。<a id="a-37"></a>彼等众生若见如来已入涅槃。<a id="a-38"></a>当得希有得未曾有当生苦想。<a id="a-39"></a>于无量时诸佛世尊乃出于世。<a id="a-3A"></a>譬如优昙婆罗华于无量时乃出于世。<a id="a-3B"></a>如是如是。<a id="a-3C"></a>诸佛世尊于无量时乃当出世。<a id="a-3D"></a>彼等众生得希有行。<a id="a-3E"></a>得未曾有当得踊跃。<a id="a-3F"></a>彼等见如来已则当信向。<a id="a-3G"></a>若闻如来实语言时。<a id="a-3H"></a>当受如是等修多罗当不违竞。<a id="a-3I"></a>善男子。<a id="a-3J"></a>以是义故。<a id="a-3K"></a>如来不久住世速当涅槃。<a id="a-3L"></a>善男子。<a id="a-3M"></a>诸佛世尊如是方便善巧成熟众生。<a id="a-3N"></a>尔时彼等诸佛世尊隐没不现。</p>
  <p id="a3O">尔时信相菩萨与无量百千菩萨。<a id="a-3P"></a>及无量俱致那由多百千众生。<a id="a-3Q"></a>诣耆阇崛山释迦牟尼如来正遍知所。<a id="a-3R"></a>到已顶礼佛足却住一面。<a id="a-3S"></a>住一面已信相菩萨摩诃萨。<a id="a-3T"></a>白佛如上所说诸事。<a id="a-3U"></a>乃至彼等诸佛世尊。<a id="a-3V"></a>诣耆阇崛山释迦牟尼如来所。<a id="a-3W"></a>到已各各随方。<a id="a-3X"></a>各各于座而坐。<a id="a-3Y"></a>尔时彼等诸佛世尊。<a id="a-3Z"></a>各各告侍者菩萨言。<a id="a-3a"></a>汝善男子。<a id="a-3b"></a>去诣释迦牟尼如来所。<a id="a-3c"></a>到已为我等问讯。<a id="a-3d"></a>少病轻起气力安乐行不。<a id="a-3e"></a>复作是言。<a id="a-3f"></a>善哉释迦牟尼如来。<a id="a-3g"></a>今欲说金光明法本。<a id="a-3h"></a>我等当随喜。</p>
  <p id="a3i">尔时彼等诸菩萨摩诃萨。<a id="a-3j"></a>诣释迦牟尼如来所到已顶礼释迦牟尼如来足。<a id="a-3k"></a>礼已却住一面。<a id="a-3l"></a>住一面已彼等诸菩萨摩诃萨白佛言。<a id="a-3m"></a>世尊。<a id="a-3n"></a>四方四佛世尊问讯。<a id="a-3o"></a>世尊。<a id="a-3p"></a>少病轻起气力安乐行不。<a id="a-3q"></a>复作是言。<a id="a-3r"></a>善哉世尊。<a id="a-3s"></a>愿说金光明修多罗法本。<a id="a-3t"></a>为诸众生利益安乐故。<a id="a-3u"></a>乃至除灭饥俭等故。</p>
  <p id="a3v">尔时世尊释迦牟尼如来。<a id="a-3w"></a>赞诸菩萨众言。<a id="a-3x"></a>善哉善哉。<a id="a-3y"></a>善男子。<a id="a-3z"></a>汝等乃能为诸众生劝请如来。<a id="a-40"></a>尔时世尊而说偈言。</p>
  <p id="a41">我不离此山　　常说此经宝</p>
  <p id="a42">成熟众生故　　示现般涅槃</p>
  <p id="a43">凡夫染着见　　不信我所说</p>
  <p id="a44">彼等成熟故　　我现般涅槃</p>
  <p id="a45">是时大会有婆罗门。<a id="a-46"></a>姓憍陈如。<a id="a-47"></a>名曰圣记。<a id="a-48"></a>在于众中谛心安坐。<a id="a-49"></a>无量百千婆罗门众。<a id="a-4A"></a>前后围绕而共恭敬供养如来。<a id="a-4B"></a>闻佛世尊寿命八十应般涅槃涕泪悲泣。<a id="a-4C"></a>与于百千婆罗门众。<a id="a-4D"></a>俱从坐起顶礼佛足白言。<a id="a-4E"></a>世尊。<a id="a-4F"></a>若佛如来怜愍利益一切众生。<a id="a-4G"></a>大慈大悲欲令皆悉得大安乐。<a id="a-4H"></a>为众生作真实父母。<a id="a-4I"></a>最上无等及无等等。<a id="a-4J"></a>为世间作归依覆护。<a id="a-4K"></a>令诸众生快乐清凉。<a id="a-4L"></a>如净满月作大光明。<a id="a-4M"></a>如日照于优陀延山。<a id="a-4N"></a>若佛世尊等观众生如罗睺罗。<a id="a-4O"></a>愿佛为我施一恩德。<a id="a-4P"></a>是时如来默然不答。<a id="a-4Q"></a>于此会中有栗车毗国王童子。<a id="a-4R"></a>名曰一切众生喜见。<a id="a-4S"></a>在大众中具足辞辩善能问答。<a id="a-4T"></a>是时王子承佛神力。<a id="a-4U"></a>语婆罗门憍陈如言。<a id="a-4V"></a>大婆罗门。<a id="a-4W"></a>汝于世尊求何恩德。<a id="a-4X"></a>我能为汝施如意恩。<a id="a-4Y"></a>婆罗门言。<a id="a-4Z"></a>善哉王子。<a id="a-4a"></a>我等愿欲恭敬供养世尊之身。<a id="a-4b"></a>是故欲得如来舍利是芥子许。<a id="a-4c"></a>所以者何。<a id="a-4d"></a>如我所闻若善男子及善女人。<a id="a-4e"></a>恭敬供养如来舍利。<a id="a-4f"></a>六天帝主富贵安乐必得无穷。<a id="a-4g"></a>是时王子即便答言。<a id="a-4h"></a>大婆罗门。<a id="a-4i"></a>汝一心听。<a id="a-4j"></a>若欲愿求无量功德及六天报。<a id="a-4k"></a>此金光明诸经之王。<a id="a-4l"></a>难思难解福报无穷。<a id="a-4m"></a>声闻缘觉所不能知。<a id="a-4n"></a>此经摄持如是功德。<a id="a-4o"></a>无边福报不可思议。<a id="a-4p"></a>我今为汝略说之耳。<a id="a-4q"></a>婆罗门言。<a id="a-4r"></a>善哉王子。<a id="a-4s"></a>如是金光明微妙经典功德无边难解难觉。<a id="a-4t"></a>乃至如此不可思议。<a id="a-4u"></a>我等边国婆罗门等作如此说。<a id="a-4v"></a>若善男子及善女人。<a id="a-4w"></a>得佛舍利如芥子许置小塔中。<a id="a-4x"></a>暂时礼拜恭敬供养功德无边。<a id="a-4y"></a>是人命终作六天主。<a id="a-4z"></a>受上妙乐不可穷尽。<a id="a-50"></a>汝今云何而不愿乐供养舍利求此报耶。<a id="a-51"></a>如是王子。<a id="a-52"></a>以是因缘我今从佛欲求一恩。</p>
  <p id="a53">是时王子即以偈答婆罗门言。</p>
  <p id="a54">设河驶流中　　可生拘物华</p>
  <p id="a55">世尊身舍利　　毕竟不可有</p>
  <p id="a56">假使乌赤色　　拘枳罗白形</p>
  <p id="a57">世尊真实身　　不可成舍利</p>
  <p id="a58">设使阎浮树　　能生多罗果</p>
  <p id="a59">佉受罗树等　　转生庵罗实</p>
  <p id="a5A">如来身无灭　　不可生舍利</p>
  <p id="a5B">设使龟毛等　　可以为衣裳</p>
  <p id="a5C">佛身非虚妄　　终无有舍利</p>
  <p id="a5D">假令蚊蚋脚　　可以作城楼</p>
  <p id="a5E">如来寂静身　　无有舍利事</p>
  <p id="a5F">假令水蛭虫　　口中生白齿</p>
  <p id="a5G">如来解脱身　　终无系缚色</p>
  <p id="a5H">兔角为梯橙　　从地得升天</p>
  <p id="a5I">邪思惟舍利　　功德无是处</p>
  <p id="a5J">鼠登兔角梯　　蚀月除修罗</p>
  <p id="a5K">依舍利尽惑　　解脱无是处</p>
  <p id="a5L">如蝇大醉酒　　不能造窠穴</p>
  <p id="a5M">于佛无正行　　不能至三乘</p>
  <p id="a5N">如驴但饱食　　终无有伎能</p>
  <p id="a5O">歌舞令他乐　　凡夫二乘等</p>
  <p id="a5P">能说及能行　　自他无是处</p>
  <p id="a5Q">假使乌与鸱　　同时一树栖</p>
  <p id="a5R">和合相爱念　　如来真实体</p>
  <p id="a5S">舍利虚妄身　　俱有无是处</p>
  <p id="a5T">如波罗奈叶　　不能遮风雨</p>
  <p id="a5U">于佛起虚妄　　生死终不灭</p>
  <p id="a5V">如海大舶船　　具足诸财宝</p>
  <p id="a5W">新生女人力　　执持无是处</p>
  <p id="a5X">法身无边际　　不净地烦恼</p>
  <p id="a5Y">不能摄如来　　其义亦如是</p>
  <p id="a5Z">譬如诸鸟雀　　不能衔香山</p>
  <p id="a5a">烦恼依法身　　不为烦恼动</p>
  <p id="a5b">如是如来身　　甚深难思量</p>
  <p id="a5c">若不如法观　　所愿不成就</p>
  <p id="a5d">时婆罗门闻此义已。<a id="a-5e"></a>即便说偈答王子言。</p>
  <p id="a5f">善哉善哉　　汝真佛子　　大吉祥人</p>
  <p id="a5g">善巧方便　　于理不动　　已获正记</p>
  <p id="a5h">王子听我　　今次第说　　度世依处</p>
  <p id="a5i">佛德难思　　如来境界　　无能知者</p>
  <p id="a5j">一切诸佛　　不与他共　　一切诸佛</p>
  <p id="a5k">本来寂静　　一切诸佛　　所修行同</p>
  <p id="a5l">一切诸佛　　后际常住　　一切诸佛</p>
  <p id="a5m">同共一体　　如是等义　　是如来法</p>
  <p id="a5n">如来真身　　非所造作　　所以者何</p>
  <p id="a5o">诸佛无生　　金刚不毁　　内外无碍</p>
  <p id="a5p">示现身相　　随化众生　　如来大仙</p>
  <p id="a5q">无有色像　　如是身者　　非于血肉</p>
  <p id="a5r">云何而得　　有于舍利　　为化众生</p>
  <p id="a5s">方便示现　　一切正觉　　真法为身</p>
  <p id="a5t">法界清净　　是名如来　　王子当知</p>
  <p id="a5u">佛身如是　　如如来说　　如是之义</p>
  <p id="a5v">我已闻知　　为请如来　　广演分别</p>
  <p id="a5w">真实之义　　故求舍利　　开方便门</p>
  <p id="a5x">是时会中三万二千天子。<a id="a-5y"></a>闻说如来如是甚深寿量义已。<a id="a-5z"></a>一切皆于无上菩提。<a id="a-60"></a>发坚固心欢喜踊跃。<a id="a-61"></a>异口同音说偈赞言。</p>
  <p id="a62">一切如来　　不般涅槃　　一切诸佛</p>
  <p id="a63">身无破坏　　但为成熟　　诸众生故</p>
  <p id="a64">方便胜智　　示现涅槃　　前际如来</p>
  <p id="a65">不可思议　　后际如来　　常无破坏</p>
  <p id="a66">中际如来　　种种庄严　　众生法界</p>
  <p id="a67">皆为利他</p>
  <p id="a68">是时信相菩萨从诸如来及二大士。<a id="a-69"></a>闻说释迦寿命义已。<a id="a-6A"></a>得满所愿心无疑惑。<a id="a-6B"></a>踊跃欢喜身心快乐内外遍满。</p>
  <p id="a6C">尔时复有无量阿僧祇等诸众生类闻说是义。<a id="a-6D"></a>于无上道皆得发心。<a id="a-6E"></a>时四如来忽然不现。<a id="a-6F"></a>是大会中惟释迦在。</p>
  <p data-pb></p>
  <h2 id="a6G">三身分别品第三</h2>
  <p id="a6H">尔时虚空藏菩萨摩诃萨。<a id="a-6I"></a>在大众中从座而起。<a id="a-6J"></a>偏袒右肩右膝着地。<a id="a-6K"></a>合掌恭敬顶礼佛足。<a id="a-6L"></a>以上微妙金宝之华宝幢幡盖悉以供养。<a id="a-6M"></a>而白佛言。<a id="a-6N"></a>世尊。<a id="a-6O"></a>云何菩萨摩诃萨于诸如来如法正修行。</p>
  <p id="a6P">佛言。<a id="a-6Q"></a>善男子。<a id="a-6R"></a>谛听谛听善思念之。<a id="a-6S"></a>吾当为汝分别解说。<a id="a-6T"></a>善男子。<a id="a-6U"></a>菩萨摩诃萨。<a id="a-6V"></a>一切如来有三种身。<a id="a-6W"></a>菩萨摩诃萨皆应当知。<a id="a-6X"></a>何者为三。<a id="a-6Y"></a>一者化身。<a id="a-6Z"></a>二者应身。<a id="a-6a"></a>三者法身。<a id="a-6b"></a>如是三身摄受阿耨多罗三藐三菩提。</p>
  <p id="a6c">云何菩萨了别化身。<a id="a-6d"></a>善男子。<a id="a-6e"></a>如来昔在修行地中。<a id="a-6f"></a>为一切众生修种种法。<a id="a-6g"></a>是诸修法至修行满。<a id="a-6h"></a>修行力故而得自在。<a id="a-6i"></a>自在力故随众生心。<a id="a-6j"></a>随众生行。<a id="a-6k"></a>随众生界。<a id="a-6l"></a>多种了别不待时不过时。<a id="a-6m"></a>处所相应。<a id="a-6n"></a>时相应。<a id="a-6o"></a>行相应。<a id="a-6p"></a>说法相应。<a id="a-6q"></a>现种种身。<a id="a-6r"></a>是名化身。</p>
  <p id="a6s">善男子。<a id="a-6t"></a>是诸佛如来。<a id="a-6u"></a>为诸菩萨得通达故说于真谛。<a id="a-6v"></a>为通达生死涅槃一味故。<a id="a-6w"></a>身见众生怖畏欢喜故。<a id="a-6x"></a>为无边佛法而作本故。<a id="a-6y"></a>如来相应如如如如智愿力故。<a id="a-6z"></a>是身得现具足三十二相八十种好项背圆光。<a id="a-70"></a>是名应身。</p>
  <p id="a71">善男子。<a id="a-72"></a>云何菩萨摩诃萨了别法身。<a id="a-73"></a>为欲灭除一切诸烦恼等障。<a id="a-74"></a>为欲具足一切诸善法故。<a id="a-75"></a>惟有如如如如智。<a id="a-76"></a>是名法身。<a id="a-77"></a>前二种身是假名有。<a id="a-78"></a>是第三身名为真有。<a id="a-79"></a>为前二身而作本故。<a id="a-7A"></a>何以故。<a id="a-7B"></a>离法如如。<a id="a-7C"></a>离无分别智。<a id="a-7D"></a>一切诸佛无有别法。<a id="a-7E"></a>何以故。<a id="a-7F"></a>一切诸佛智慧具足故。<a id="a-7G"></a>一切烦恼究竟灭尽故。<a id="a-7H"></a>得清净佛地故。<a id="a-7I"></a>是故法如如如如智。<a id="a-7J"></a>摄一切佛法故。</p>
  <p id="a7K">复次善男子。<a id="a-7L"></a>一切诸佛利益自他至于究竟。<a id="a-7M"></a>自利益者是法如如。<a id="a-7N"></a>利益他者是如如智。<a id="a-7O"></a>于自他利益处。<a id="a-7P"></a>而得自在种种无边用故。<a id="a-7Q"></a>是故分别佛法无量无边种种故。<a id="a-7R"></a>善男子。<a id="a-7S"></a>譬如依妄想思惟。<a id="a-7T"></a>说种种烦恼。<a id="a-7U"></a>说种种业。<a id="a-7V"></a>说种种果报。<a id="a-7W"></a>依如是法如如如如智。<a id="a-7X"></a>说种种佛法。<a id="a-7Y"></a>说种种缘觉法。<a id="a-7Z"></a>说种种声闻法。<a id="a-7a"></a>依法如如。<a id="a-7b"></a>依如如智。<a id="a-7c"></a>一切佛法得自在成就。<a id="a-7d"></a>是为第一不可思议。<a id="a-7e"></a>譬如画空作庄严具亦难思议。<a id="a-7f"></a>如是于法如如如如智。<a id="a-7g"></a>摄成佛法亦难思议。</p>
  <p id="a7h">善男子。<a id="a-7i"></a>云何法如如如如智。<a id="a-7j"></a>二种无分别而得自在事。<a id="a-7k"></a>善男子。<a id="a-7l"></a>譬如如来已般涅槃。<a id="a-7m"></a>愿自在故种种事未尽。<a id="a-7n"></a>故如是法。<a id="a-7o"></a>如如如如智。<a id="a-7p"></a>而得自在事。</p>
  <p id="a7q">复次菩萨摩诃萨入无心定。<a id="a-7r"></a>依前愿力从禅定起事。<a id="a-7s"></a>如是二法无有分别得自在事故。<a id="a-7t"></a>善男子。<a id="a-7u"></a>譬如日月无有分别。<a id="a-7v"></a>亦如水镜无有分别。<a id="a-7w"></a>光明亦无分别。<a id="a-7x"></a>三种和合故得有影。<a id="a-7y"></a>如是法如如如如智。<a id="a-7z"></a>亦无分别。<a id="a-80"></a>以愿自在故众生有感。<a id="a-81"></a>故应化二身。<a id="a-82"></a>如日月影和合出生。<a id="a-83"></a>复次善男子。<a id="a-84"></a>譬如无量无边水镜。<a id="a-85"></a>依于光故空影得现种种异相。<a id="a-86"></a>空者即是无相。</p>
  <p id="a87">善男子。<a id="a-88"></a>如是受化之众诸弟子等是法身影。<a id="a-89"></a>以愿力故应于二身现种种相貌。<a id="a-8A"></a>于法身地无有异相。<a id="a-8B"></a>善男子。<a id="a-8C"></a>依此二身一切诸佛说有余涅槃。<a id="a-8D"></a>依法身者说无余涅槃。<a id="a-8E"></a>何以故。<a id="a-8F"></a>一切余究竟尽故。<a id="a-8G"></a>依此三身一切诸佛说无住处涅槃。<a id="a-8H"></a>何以故。<a id="a-8I"></a>为二身故不住涅槃。<a id="a-8J"></a>离于法身无有别佛。<a id="a-8K"></a>何故二身不住涅槃。<a id="a-8L"></a>二身假名不实念念灭不住故。<a id="a-8M"></a>数数出现以不定故。<a id="a-8N"></a>法身不尔。<a id="a-8O"></a>是故二身不住涅槃。<a id="a-8P"></a>法身者不二。<a id="a-8Q"></a>是故不住于般涅槃。<a id="a-8R"></a>依三身故说无住涅槃。<a id="a-8S"></a>善男子。<a id="a-8T"></a>一切凡夫为三相故。<a id="a-8U"></a>有缚有障远离三身不至三身。<a id="a-8V"></a>何者为三。<a id="a-8W"></a>一者思惟分别相。<a id="a-8X"></a>二者依他起相。<a id="a-8Y"></a>三者成就相。<a id="a-8Z"></a>如是诸相不能解故不能灭故。<a id="a-8a"></a>不能净故。<a id="a-8b"></a>是故不得至于三身。<a id="a-8c"></a>如是三相能解能灭能净。<a id="a-8d"></a>是故诸佛具足三身。<a id="a-8e"></a>善男子。<a id="a-8f"></a>诸凡夫人未能拔除于三心故。<a id="a-8g"></a>远离三身不能至故。<a id="a-8h"></a>何者为三。<a id="a-8i"></a>一者起事心。<a id="a-8j"></a>二者依根本心。<a id="a-8k"></a>三者根本心。<a id="a-8l"></a>依诸伏道起事心尽。<a id="a-8m"></a>依法断道依根本心尽。<a id="a-8n"></a>依胜拔道根本心尽。<a id="a-8o"></a>起事心灭故得显化身。<a id="a-8p"></a>依根本心灭故得显应身。<a id="a-8q"></a>根本心灭故得至法身。<a id="a-8r"></a>是故一切如来具足三身。<a id="a-8s"></a>善男子。<a id="a-8t"></a>一切诸佛于第一身与诸佛同事。<a id="a-8u"></a>于第二身与诸佛同意。<a id="a-8v"></a>于第三身与诸佛同体。<a id="a-8w"></a>善男子。<a id="a-8x"></a>是初佛身随众生意。<a id="a-8y"></a>有多种故现种种相。<a id="a-8z"></a>是故说多。<a id="a-90"></a>是第二佛身弟子一意。<a id="a-91"></a>故现一相。<a id="a-92"></a>是故说一。<a id="a-93"></a>是第三佛身过一切种相。<a id="a-94"></a>非执相境界。<a id="a-95"></a>是故说名不一不二。<a id="a-96"></a>善男子。<a id="a-97"></a>是第一身。<a id="a-98"></a>依于应身。<a id="a-99"></a>是故得显。<a id="a-9A"></a>是诸应身依于法身。<a id="a-9B"></a>故得显现。<a id="a-9C"></a>是法身者是真实有。<a id="a-9D"></a>无依处故。<a id="a-9E"></a>善男子。<a id="a-9F"></a>如是三身以有义故而说于常。<a id="a-9G"></a>以有义故说于无常。<a id="a-9H"></a>化身者恒转法轮。<a id="a-9I"></a>处处如如方便相续不断故。<a id="a-9J"></a>是故说常。<a id="a-9K"></a>非是本故。<a id="a-9L"></a>具足之用不显现故。<a id="a-9M"></a>故说无常。<a id="a-9N"></a>应身者从无始生死相续不断。<a id="a-9O"></a>一切诸佛不共之法能摄持故。<a id="a-9P"></a>众生未尽。<a id="a-9Q"></a>用亦不尽故。<a id="a-9R"></a>是故说常。<a id="a-9S"></a>非是本故。<a id="a-9T"></a>以具足用不显现故。<a id="a-9U"></a>故说无常。<a id="a-9V"></a>法身者非是行法。<a id="a-9W"></a>无有异异。<a id="a-9X"></a>是自本故犹如虚空。<a id="a-9Y"></a>是故说常。<a id="a-9Z"></a>善男子。<a id="a-9a"></a>离无分别智更无胜智。<a id="a-9b"></a>离法如如无胜境界。<a id="a-9c"></a>是法如如如如智。<a id="a-9d"></a>是二种如如如如不一不异。<a id="a-9e"></a>是故法身。<a id="a-9f"></a>慧清净故。<a id="a-9g"></a>灭清净故。<a id="a-9h"></a>是二清净。<a id="a-9i"></a>是故法身具足清净。<a id="a-9j"></a>复次善男子。<a id="a-9k"></a>分别有四种身。<a id="a-9l"></a>有化身非应身。<a id="a-9m"></a>有应身非化身。<a id="a-9n"></a>有化身亦应身。<a id="a-9o"></a>有非化身亦非应身。<a id="a-9p"></a>何者化身非应身。<a id="a-9q"></a>如来已般涅槃。<a id="a-9r"></a>以愿自在故。<a id="a-9s"></a>如是之身即是化身。<a id="a-9t"></a>何者应身非化身。<a id="a-9u"></a>是地前身。<a id="a-9v"></a>何者化身亦应身。<a id="a-9w"></a>住有余涅槃如来之身。<a id="a-9x"></a>何者非化身非应身。<a id="a-9y"></a>是如来法身。<a id="a-9z"></a>善男子。<a id="a-A0"></a>是法身者二无所有显现故。<a id="a-A1"></a>何者名为二无所有。<a id="a-A2"></a>于此法身相及相处。<a id="a-A3"></a>二皆是无。<a id="a-A4"></a>非有非无。<a id="a-A5"></a>非一非二。<a id="a-A6"></a>非数非非数。<a id="a-A7"></a>非明非闇。<a id="a-A8"></a>如是如如智。<a id="a-A9"></a>不见相及相处。<a id="a-AA"></a>不见非有非无。<a id="a-AB"></a>不见非一非异。<a id="a-AC"></a>不见非数非非数。<a id="a-AD"></a>不见非明非闇。<a id="a-AE"></a>是故境界清净智慧清净。<a id="a-AF"></a>不可分别无有中间。<a id="a-AG"></a>为灭道本故。<a id="a-AH"></a>于此法身显现如来。<a id="a-AI"></a>善男子。<a id="a-AJ"></a>是身因缘境界处所。<a id="a-AK"></a>果依于本难思量故。<a id="a-AL"></a>若了义说是身即是大乘。<a id="a-AM"></a>是如来性。<a id="a-AN"></a>是如来藏。<a id="a-AO"></a>依于此身得发初心。<a id="a-AP"></a>修行中心而得显现。<a id="a-AQ"></a>不退地心亦皆得现。<a id="a-AR"></a>一生补处心。<a id="a-AS"></a>金刚之心。<a id="a-AT"></a>如来之心。<a id="a-AU"></a>而悉显现。<a id="a-AV"></a>无量无边如来妙法皆悉显现。<a id="a-AW"></a>依此法身不可思议摩诃三昧而得显现。<a id="a-AX"></a>依此法身得现一切大智。<a id="a-AY"></a>是故二身依于三昧依于智慧而得显现。<a id="a-AZ"></a>如此法身。<a id="a-Aa"></a>依于自体说常说实。<a id="a-Ab"></a>依大三昧故说于乐。<a id="a-Ac"></a>依于大智故说清净。<a id="a-Ad"></a>是故如来常住自在安乐清净。<a id="a-Ae"></a>依大三昧一切禅定首楞严等。<a id="a-Af"></a>一切念处大法念等。<a id="a-Ag"></a>大慈大悲。<a id="a-Ah"></a>一切陀罗尼。<a id="a-Ai"></a>一切六神通。<a id="a-Aj"></a>一切自在。<a id="a-Ak"></a>一切法平等摄受。<a id="a-Al"></a>如是佛法皆悉出现。<a id="a-Am"></a>依此大智佛大十力四无所畏四无碍辩。<a id="a-An"></a>一百八十不共之法。<a id="a-Ao"></a>一切希有不可思议法皆悉显现。<a id="a-Ap"></a>譬如依如意宝珠出无量无边种种诸宝悉皆得现。<a id="a-Aq"></a>如是依大三昧宝。<a id="a-Ar"></a>依大智慧宝。<a id="a-As"></a>出种种无量无边诸佛妙法之宝。<a id="a-At"></a>善男子。<a id="a-Au"></a>如是法身三昧智慧。<a id="a-Av"></a>过一切相不着于相。<a id="a-Aw"></a>不可分别非常非断。<a id="a-Ax"></a>是名中道。<a id="a-Ay"></a>虽有分别无体分别。<a id="a-Az"></a>虽有三数而无三体。<a id="a-B0"></a>不增不减犹如梦幻。<a id="a-B1"></a>亦无所执亦无能执。<a id="a-B2"></a>法体如如是解脱处。<a id="a-B3"></a>过死王境界。<a id="a-B4"></a>越生死闇。<a id="a-B5"></a>一切众生不能修行所不能至。<a id="a-B6"></a>一切诸佛菩萨之所住处。<a id="a-B7"></a>善男子。<a id="a-B8"></a>譬如有人愿欲得金处处求觅即见金矿。<a id="a-B9"></a>既得见已即便破矿。<a id="a-BA"></a>选择取金以内炉中。<a id="a-BB"></a>加以销治得清净金。<a id="a-BC"></a>随意回转作诸镮钏种种严具。<a id="a-BD"></a>虽复诸用金性不改。<a id="a-BE"></a>若善男子善女人。<a id="a-BF"></a>求胜解脱修行世善。<a id="a-BG"></a>得见如来及弟子众。<a id="a-BH"></a>得亲近已而白佛言。<a id="a-BI"></a>世尊。<a id="a-BJ"></a>何者为善。<a id="a-BK"></a>何者不善。<a id="a-BL"></a>何者正修行。<a id="a-BM"></a>而得清净离于不净。<a id="a-BN"></a>诸佛如来及弟子众如是思惟。<a id="a-BO"></a>是善男子善女人。<a id="a-BP"></a>欲求清净欲听正法。<a id="a-BQ"></a>如是知已即说正法。<a id="a-BR"></a>是善男子善女人。<a id="a-BS"></a>已闻正法正念忆持发心修行。<a id="a-BT"></a>得精进力破懒惰障。<a id="a-BU"></a>破懒惰障已灭除一切罪障。<a id="a-BV"></a>破罪障已于菩萨学处破无尊重障。<a id="a-BW"></a>破无尊重障已破掉悔心。<a id="a-BX"></a>破掉悔心已入于初地。<a id="a-BY"></a>依于初地拔利益障。<a id="a-BZ"></a>拔利益障已得入二地。<a id="a-Ba"></a>依于二地破不逼恼困苦障。<a id="a-Bb"></a>破此障已入于三地。<a id="a-Bc"></a>依此三地破心软净障。<a id="a-Bd"></a>破心软净障已入于四地。<a id="a-Be"></a>依此四地破善方便障。<a id="a-Bf"></a>破善方便障已入于五地。<a id="a-Bg"></a>依此五地破见真俗障。<a id="a-Bh"></a>破见真俗障已入于六地。<a id="a-Bi"></a>依此六地破见行相障。<a id="a-Bj"></a>破见行相障已入于七地。<a id="a-Bk"></a>依此七地破不见灭相障。<a id="a-Bl"></a>破不见灭相障已入于八地。<a id="a-Bm"></a>依此八地破不见生相障。<a id="a-Bn"></a>破不见生相障已入于九地。<a id="a-Bo"></a>依此九地破六通障。<a id="a-Bp"></a>破六通障已入于十地。<a id="a-Bq"></a>依此十地破一切所知障。<a id="a-Br"></a>破一切所知障已拔除本心入如来地。<a id="a-Bs"></a>如来地者为三种净故得极清净。<a id="a-Bt"></a>何者为三。<a id="a-Bu"></a>一者烦恼净。<a id="a-Bv"></a>二者苦净。<a id="a-Bw"></a>三者相净。<a id="a-Bx"></a>譬如有金镕销炼治既烧打已无复尘垢。<a id="a-By"></a>为显金体本清净故。<a id="a-Bz"></a>是金清净不为无金。<a id="a-C0"></a>譬如水界澄渟清净无复秽浊。<a id="a-C1"></a>为显水性清净。<a id="a-C2"></a>不为无水。<a id="a-C3"></a>如是法身烦恼本起悉皆清净。<a id="a-C4"></a>是法身清净不为无体。<a id="a-C5"></a>譬如空中烟云尘雾皆悉已净。<a id="a-C6"></a>是空清净。<a id="a-C7"></a>不为无空。<a id="a-C8"></a>如是法身一切诸苦悉皆灭尽。<a id="a-C9"></a>故说清净。<a id="a-CA"></a>不为无体。<a id="a-CB"></a>譬如有人于卧寐中梦见大水流泛其身。<a id="a-CC"></a>运手动足逆流而上。<a id="a-CD"></a>以其心力不懈退故。<a id="a-CE"></a>从于此岸得至彼岸。<a id="a-CF"></a>梦既觉已。<a id="a-CG"></a>不见有水彼此之岸。<a id="a-CH"></a>生死妄想既灭尽已。<a id="a-CI"></a>是觉清净不为无觉。<a id="a-CJ"></a>如是法界一切妄想不复更生。<a id="a-CK"></a>故说清净。<a id="a-CL"></a>不为无体说于清净。<a id="a-CM"></a>复次善男子。<a id="a-CN"></a>是法身者烦恼障清净故能现应身。<a id="a-CO"></a>业障清净故能现化身。<a id="a-CP"></a>智障清净故能现法身。<a id="a-CQ"></a>譬如依空出电依电出光。<a id="a-CR"></a>如是依于法身故出应身。<a id="a-CS"></a>依于应身故出化身。<a id="a-CT"></a>是故性极清净摄受法身。<a id="a-CU"></a>智慧清净摄受应身。<a id="a-CV"></a>三昧清净摄受化身。<a id="a-CW"></a>是三清净是法如如。<a id="a-CX"></a>是不异如如。<a id="a-CY"></a>一味如如。<a id="a-CZ"></a>解脱如如。<a id="a-Ca"></a>究竟如如。<a id="a-Cb"></a>是故诸佛体一不异。<a id="a-Cc"></a>善男子。<a id="a-Cd"></a>若有善男子善女人。<a id="a-Ce"></a>说于如来是我大师。<a id="a-Cf"></a>当知是善男子善女人。<a id="a-Cg"></a>悉知悉见如来之身无有别身。<a id="a-Ch"></a>善男子。<a id="a-Ci"></a>是故于一切境界不正思惟悉除断故。<a id="a-Cj"></a>而于此法无有二相无有分别。<a id="a-Ck"></a>圣所修行于如如无二相法中以修行故。<a id="a-Cl"></a>如是如是一切种障悉皆除灭。<a id="a-Cm"></a>如如一切障灭。<a id="a-Cn"></a>如是如是法如如如如智。<a id="a-Co"></a>最得清净。<a id="a-Cp"></a>如如法界智慧清净。<a id="a-Cq"></a>如是如是一切自在具足摄受故。<a id="a-Cr"></a>得一切自在者一切诸障悉灭除故。<a id="a-Cs"></a>一切种清净故。<a id="a-Ct"></a>是如如智相。<a id="a-Cu"></a>如是见者是名圣见。<a id="a-Cv"></a>是则名为真实见佛。<a id="a-Cw"></a>何以故。<a id="a-Cx"></a>如如得见如如故。<a id="a-Cy"></a>是故如来见一切如来。<a id="a-Cz"></a>何以故。<a id="a-D0"></a>声闻缘觉已出三界。<a id="a-D1"></a>觅于真境不能知见。<a id="a-D2"></a>如是圣人所不知见。<a id="a-D3"></a>一切凡夫皆生疑惑。<a id="a-D4"></a>颠倒分别不能得度。<a id="a-D5"></a>譬如兔子欲度大海。<a id="a-D6"></a>何以故。<a id="a-D7"></a>不能通达法如如故。<a id="a-D8"></a>复次善男子。<a id="a-D9"></a>一切如来无分别心。<a id="a-DA"></a>于一切法得大自在。<a id="a-DB"></a>无碍清净智慧见故。<a id="a-DC"></a>是自境界不共他故。<a id="a-DD"></a>是故于无量无边阿僧祇劫不惜身命难行能行。<a id="a-DE"></a>为得此身。<a id="a-DF"></a>如此之身最上无比。<a id="a-DG"></a>是处最胜不可思议。<a id="a-DH"></a>过言说界。<a id="a-DI"></a>是方寂静过一切怖畏。<a id="a-DJ"></a>善男子。<a id="a-DK"></a>如是知见如如。<a id="a-DL"></a>不生不老不死寿命无限。<a id="a-DM"></a>无有寝卧无有食。<a id="a-DN"></a>身心常在定无有散动。<a id="a-DO"></a>若于如来起诤讼心。<a id="a-DP"></a>则不能得见于如来。<a id="a-DQ"></a>如来所说皆能利益。<a id="a-DR"></a>有听闻者皆蒙解脱。<a id="a-DS"></a>若有恶人恶象恶禽兽等不相逢值。<a id="a-DT"></a>于佛起业果报无边。<a id="a-DU"></a>一切如来无无记事。<a id="a-DV"></a>一切境界无欲知心。<a id="a-DW"></a>生死涅槃无有异心。<a id="a-DX"></a>如来所记无不决定。<a id="a-DY"></a>诸佛如来四威仪中无非智摄。<a id="a-DZ"></a>一切诸法无有不为。<a id="a-Da"></a>慈悲所摄无有不为。<a id="a-Db"></a>利益一切诸众生者。</p>
  <p id="aDc">善男子。<a id="a-Dd"></a>若有善男子善女人。<a id="a-De"></a>于此金光明经听闻信解。<a id="a-Df"></a>不堕地狱饿鬼畜生阿修罗道。<a id="a-Dg"></a>常生人天不为下劣。<a id="a-Dh"></a>恒得亲近诸佛如来听受正法。<a id="a-Di"></a>常生诸佛清净国土。<a id="a-Dj"></a>何以故。<a id="a-Dk"></a>是甚深法得入于耳。<a id="a-Dl"></a>是善男子。<a id="a-Dm"></a>如来已见已记当得不退阿耨多罗三藐三菩提。<a id="a-Dn"></a>是善男子。<a id="a-Do"></a>如是甚深之法得经于耳。<a id="a-Dp"></a>当知是人不谤如来。<a id="a-Dq"></a>不谤正法。<a id="a-Dr"></a>不谤圣僧。<a id="a-Ds"></a>一切众生未种善根令得种故。<a id="a-Dt"></a>已种善根令增长成熟故。<a id="a-Du"></a>一切世界所有众生。<a id="a-Dv"></a>皆悉能行六波罗蜜。</p>
  <p id="aDw">是时虚空藏菩萨。<a id="a-Dx"></a>梵释四王诸天众等即从坐起。<a id="a-Dy"></a>偏袒右肩合掌恭敬。<a id="a-Dz"></a>顶礼佛足而白佛言。<a id="a-E0"></a>世尊。<a id="a-E1"></a>若有处处国土讲说是金光明微妙经典。<a id="a-E2"></a>于其国土四种利益。<a id="a-E3"></a>何者为四。<a id="a-E4"></a>一者国王军众强盛无诸怨敌。<a id="a-E5"></a>离于疾疫寿命修长。<a id="a-E6"></a>吉祥安乐正法兴隆。<a id="a-E7"></a>二者辅相大臣和悦无诤王所敬爱。<a id="a-E8"></a>三者沙门婆罗门及国邑人民。<a id="a-E9"></a>修行正法多所利益。<a id="a-EA"></a>年命长远富逸安乐。<a id="a-EB"></a>于诸福田悉得修立。<a id="a-EC"></a>四者三时之中四大调适。<a id="a-ED"></a>是诸人天增加守护。<a id="a-EE"></a>慈悲平等心无伤害。<a id="a-EF"></a>令一切众生诚心归仰。<a id="a-EG"></a>皆悉修行菩提之行。<a id="a-EH"></a>如是四种利益功德。<a id="a-EI"></a>我等皆当处处为作利益。<a id="a-EJ"></a>佛言。<a id="a-EK"></a>善哉善哉。<a id="a-EL"></a>善男子。<a id="a-EM"></a>如是如是。<a id="a-EN"></a>汝等应当如是修行如此经典。<a id="a-EO"></a>则法久住于世。</p>
 </body>
</html>