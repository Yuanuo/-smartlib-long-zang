<!doctype html>
<html id="z3IBTknOZ" data-ver="2072">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="大乘五大部外重译经">
  <meta period="刘宋">
 </head>
 <body>
  <h1 id="a1">楞伽阿跋多罗宝经卷第三</h1>
  <h2 id="a2">一切佛语心品之三</h2>
  <p id="a3">尔时，<a id="a-4"></a>世尊告大慧菩萨摩诃萨言：<a id="a-5"></a>“意生身分别通相，<a id="a-6"></a>我今当说。<a id="a-7"></a>谛听！<a id="a-8"></a>谛听！<a id="a-9"></a>善思念之。<a id="a-A"></a>”</p>
  <p id="aB">大慧白佛言：<a id="a-C"></a>“善哉！<a id="a-D"></a>世尊，<a id="a-E"></a>唯然受教！<a id="a-F"></a>”</p>
  <p id="aG">佛告大慧：<a id="a-H"></a>“有三种意生身。<a id="a-I"></a>云何为三？<a id="a-J"></a>所谓三昧乐正受意生身、<a id="a-K"></a>觉法自性性意生身、<a id="a-L"></a>种类俱生无行作意生身。<a id="a-M"></a>修行者了知初地上增进相，<a id="a-N"></a>得三种身。</p>
  <p id="aO">“大慧，<a id="a-P"></a>云何三昧乐正受意生身？<a id="a-Q"></a>谓第三、<a id="a-R"></a>第四、<a id="a-S"></a>第五地，<a id="a-T"></a>三昧乐正受故，<a id="a-U"></a>种种自心寂静，<a id="a-V"></a>安住心海，<a id="a-W"></a>起浪识相不生；<a id="a-X"></a>知自心现境界，<a id="a-Y"></a>性非性，<a id="a-Z"></a>是名三昧乐正受意生身。</p>
  <p id="aa">“大慧，<a id="a-b"></a>云何觉法自性性意生身？<a id="a-c"></a>谓第八地观察觉了，<a id="a-d"></a>如幻等法悉无所有，<a id="a-e"></a>身心转变，<a id="a-f"></a>得如幻三昧及余三昧门；<a id="a-g"></a>无量相力自在明，<a id="a-h"></a>如妙华庄严迅疾如意，<a id="a-i"></a>犹如幻、<a id="a-j"></a>梦、<a id="a-k"></a>水月、<a id="a-l"></a>镜像，<a id="a-m"></a>非造非所造，<a id="a-n"></a>如造所造，<a id="a-o"></a>一切色种种支分具足庄严，<a id="a-p"></a>随入一切佛刹大众，<a id="a-q"></a>通达自性法故，<a id="a-r"></a>是名觉法自性性意生身。</p>
  <p id="as">“大慧，<a id="a-t"></a>云何种类俱生无行作意生身？<a id="a-u"></a>所谓觉一切佛法，<a id="a-v"></a>缘自得乐相，<a id="a-w"></a>是名种类俱生无行作意生身。</p>
  <p id="ax">“大慧，<a id="a-y"></a>于彼三种身相，<a id="a-z"></a>观察觉了，<a id="a-10"></a>应当修学。<a id="a-11"></a>”</p>
  <p id="a12">尔时，<a id="a-13"></a>世尊欲重宣此义，<a id="a-14"></a>而说偈言：</p>
  <p id="a15">“非我乘大乘，<a id="a-16"></a> 非说亦非字，</p>
  <p id="a17">非谛非解脱，<a id="a-18"></a> 非无有境界。</p>
  <p id="a19">然乘摩诃衍，<a id="a-1A"></a> 三摩提自在，</p>
  <p id="a1B">种种意生身，<a id="a-1C"></a> 自在华庄严。<a id="a-1D"></a>”</p>
  <p id="a1E">尔时，<a id="a-1F"></a>大慧菩萨摩诃萨白佛言：<a id="a-1G"></a>“世尊，<a id="a-1H"></a>如世尊说，<a id="a-1I"></a>若男子、<a id="a-1J"></a>女人行五无间业，<a id="a-1K"></a>不入无择地狱。<a id="a-1L"></a>世尊，<a id="a-1M"></a>云何男子、<a id="a-1N"></a>女人行五无间业，<a id="a-1O"></a>不入无择地狱？<a id="a-1P"></a>”</p>
  <p id="a1Q">佛告大慧：<a id="a-1R"></a>“谛听！<a id="a-1S"></a>谛听！<a id="a-1T"></a>善思念之，<a id="a-1U"></a>当为汝说。<a id="a-1V"></a>”</p>
  <p id="a1W">大慧白佛言：<a id="a-1X"></a>“善哉！<a id="a-1Y"></a>世尊，<a id="a-1Z"></a>唯然受教。<a id="a-1a"></a>”</p>
  <p id="a1b">佛告大慧：<a id="a-1c"></a>“云何五无间业？<a id="a-1d"></a>所谓杀父、<a id="a-1e"></a>母，<a id="a-1f"></a>及害罗汉，<a id="a-1g"></a>破坏众僧，<a id="a-1h"></a>恶心出佛身血。</p>
  <p id="a1i">“大慧，<a id="a-1j"></a>云何众生母？<a id="a-1k"></a>谓爱更受生，<a id="a-1l"></a>贪喜俱，<a id="a-1m"></a>如缘母立。<a id="a-1n"></a>无明为父，<a id="a-1o"></a>生入处聚落。<a id="a-1p"></a>断二根本，<a id="a-1q"></a>名害父、<a id="a-1r"></a>母。<a id="a-1s"></a>彼诸使不现，<a id="a-1t"></a>如鼠毒发，<a id="a-1u"></a>诸法究竟断彼，<a id="a-1v"></a>名害罗汉。<a id="a-1w"></a>云何破僧？<a id="a-1x"></a>谓异相诸阴和合积聚，<a id="a-1y"></a>究竟断彼，<a id="a-1z"></a>名为破僧。<a id="a-20"></a>大慧，<a id="a-21"></a>不觉外自共相，<a id="a-22"></a>自心现量，<a id="a-23"></a>七识身；<a id="a-24"></a>以三解脱无漏恶想，<a id="a-25"></a>究竟断彼七种识佛，<a id="a-26"></a>名为恶心出佛身血。<a id="a-27"></a>若男子、<a id="a-28"></a>女人行此无间者，<a id="a-29"></a>名五无间事，<a id="a-2A"></a>亦名无间等。</p>
  <p id="a2B">“复次，<a id="a-2C"></a>大慧，<a id="a-2D"></a>有外无间，<a id="a-2E"></a>今当演说。<a id="a-2F"></a>汝及余菩萨摩诃萨，<a id="a-2G"></a>闻是义已，<a id="a-2H"></a>于未来世不堕愚痴。<a id="a-2I"></a>云何五无间？<a id="a-2J"></a>谓先所说无间；<a id="a-2K"></a>若行此者，<a id="a-2L"></a>于三解脱，<a id="a-2M"></a>一一不得无间等法。<a id="a-2N"></a>除此已，<a id="a-2O"></a>余化神力，<a id="a-2P"></a>现无间等，<a id="a-2Q"></a>谓声闻化神力、<a id="a-2R"></a>菩萨化神力、<a id="a-2S"></a>如来化神力；<a id="a-2T"></a>为余作无间罪者，<a id="a-2U"></a>除疑悔过，<a id="a-2V"></a>为劝发故，<a id="a-2W"></a>神力变化现无间等。<a id="a-2X"></a>无有一向作无间事，<a id="a-2Y"></a>不得无间等；<a id="a-2Z"></a>除觉自心现量，<a id="a-2a"></a>离身财妄想，<a id="a-2b"></a>离我、<a id="a-2c"></a>我所摄受，<a id="a-2d"></a>或时遇善知识，<a id="a-2e"></a>解脱余趣相续妄想。<a id="a-2f"></a>”</p>
  <p id="a2g">尔时，<a id="a-2h"></a>世尊欲重宣此义，<a id="a-2i"></a>而说偈言：</p>
  <p id="a2j">“贪爱名为母，<a id="a-2k"></a> 无明则为父，</p>
  <p id="a2l">觉境识为佛，<a id="a-2m"></a> 诸使为罗汉，</p>
  <p id="a2n">阴集名为僧，<a id="a-2o"></a> 无间次第断，</p>
  <p id="a2p">谓是五无间，<a id="a-2q"></a> 不入无择狱。<a id="a-2r"></a>”</p>
  <p id="a2s">尔时，<a id="a-2t"></a>大慧菩萨复白佛言：<a id="a-2u"></a>“世尊，<a id="a-2v"></a>惟愿为说佛之知觉。<a id="a-2w"></a>世尊，<a id="a-2x"></a>何等是佛之知觉？<a id="a-2y"></a>”</p>
  <p id="a2z">佛告大慧：<a id="a-30"></a>“觉人法无我，<a id="a-31"></a>了知二障，<a id="a-32"></a>离二种死，<a id="a-33"></a>断二烦恼，<a id="a-34"></a>是名佛之知觉。<a id="a-35"></a>声闻、<a id="a-36"></a>缘觉得此法者，<a id="a-37"></a>亦名为佛。<a id="a-38"></a>以是因缘故，<a id="a-39"></a>我说一乘。<a id="a-3A"></a>”</p>
  <p id="a3B">尔时，<a id="a-3C"></a>世尊欲重宣此义，<a id="a-3D"></a>而说偈言：</p>
  <p id="a3E">“善知二无我，<a id="a-3F"></a> 二障烦恼断，</p>
  <p id="a3G">永离二种死，<a id="a-3H"></a> 是名佛知觉。<a id="a-3I"></a>”</p>
  <p id="a3J">尔时，<a id="a-3K"></a>大慧菩萨白佛言：<a id="a-3L"></a>“世尊，<a id="a-3M"></a>何故世尊，<a id="a-3N"></a>于大众中唱如是言：<a id="a-3O"></a>‘我是过去一切佛’？<a id="a-3P"></a>及种种受生：<a id="a-3Q"></a>‘我尔时作漫陀转轮圣王，<a id="a-3R"></a>六牙大象及鹦鹉鸟，<a id="a-3S"></a>释提桓因、<a id="a-3T"></a>善眼仙人’，<a id="a-3U"></a>如是等百千生经说？<a id="a-3V"></a>”</p>
  <p id="a3W">佛告大慧：<a id="a-3X"></a>“以四等故，<a id="a-3Y"></a>如来应供等正觉，<a id="a-3Z"></a>于大众中唱如是言：<a id="a-3a"></a>‘我尔时作拘留孙、<a id="a-3b"></a>拘那含牟尼、<a id="a-3c"></a>迦葉佛。<a id="a-3d"></a>’</p>
  <p id="a3e">“云何四等？<a id="a-3f"></a>谓字等、<a id="a-3g"></a>语等、<a id="a-3h"></a>法等、<a id="a-3i"></a>身等，<a id="a-3j"></a>是名四等。<a id="a-3k"></a>以四种等故，<a id="a-3l"></a>如来应供等正觉，<a id="a-3m"></a>于大众中唱如是言。</p>
  <p id="a3n">“云何字等？<a id="a-3o"></a>若字称我为佛，<a id="a-3p"></a>彼字亦称一切诸佛。<a id="a-3q"></a>彼字自性，<a id="a-3r"></a>无有差别，<a id="a-3s"></a>是名字等。</p>
  <p id="a3t">“云何语等？<a id="a-3u"></a>谓我六十四种梵音言语相生，<a id="a-3v"></a>彼诸如来应供等正觉亦如是，<a id="a-3w"></a>六十四种梵音言语相生，<a id="a-3x"></a>无增无减，<a id="a-3y"></a>无有差别，<a id="a-3z"></a>迦陵频伽梵音声性。</p>
  <p id="a40">“云何身等？<a id="a-41"></a>谓我与诸佛，<a id="a-42"></a>法身及色身相好，<a id="a-43"></a>无有差别；<a id="a-44"></a>除为调伏彼彼诸趣差别众生故，<a id="a-45"></a>示现种种差别色身，<a id="a-46"></a>是名身等。</p>
  <p id="a47">“云何法等？<a id="a-48"></a>谓我及彼佛得三十七菩提分法，<a id="a-49"></a>略说佛法无障碍智。</p>
  <p id="a4A">“是名四等。<a id="a-4B"></a>是故如来应供等正觉，<a id="a-4C"></a>于大众中唱如是言。<a id="a-4D"></a>”</p>
  <p id="a4E">尔时，<a id="a-4F"></a>世尊欲重宣此义，<a id="a-4G"></a>而说偈言：</p>
  <p id="a4H">“迦葉拘留孙，<a id="a-4I"></a> 拘那含是我，</p>
  <p id="a4J">以此四种等，<a id="a-4K"></a> 我为佛子说。<a id="a-4L"></a>”</p>
  <p id="a4M">大慧复白佛言：<a id="a-4N"></a>“如世尊所说：<a id="a-4O"></a>‘我从某夜得最正觉，<a id="a-4P"></a>乃至某夜入般涅槃，<a id="a-4Q"></a>于其中间乃至不说一字，<a id="a-4R"></a>亦不已说、<a id="a-4S"></a>当说。<a id="a-4T"></a>’不说是佛说。<a id="a-4U"></a>”</p>
  <p id="a4V">大慧白佛言：<a id="a-4W"></a>“世尊，<a id="a-4X"></a>如来应供等正觉，<a id="a-4Y"></a>何因说言，<a id="a-4Z"></a>不说是佛说？<a id="a-4a"></a>”</p>
  <p id="a4b">佛告大慧：<a id="a-4c"></a>“我因二法故作如是说。<a id="a-4d"></a>云何二法？<a id="a-4e"></a>谓缘自得法，<a id="a-4f"></a>及本住法，<a id="a-4g"></a>是名二法。<a id="a-4h"></a>因此二法故，<a id="a-4i"></a>我如是说。</p>
  <p id="a4j">“云何缘自得法？<a id="a-4k"></a>若彼如来所得，<a id="a-4l"></a>我亦得之，<a id="a-4m"></a>无增无减。<a id="a-4n"></a>缘自得法，<a id="a-4o"></a>究竟境界，<a id="a-4p"></a>离言说、<a id="a-4q"></a>妄想，<a id="a-4r"></a>离字二趣。</p>
  <p id="a4s">“云何本住法？<a id="a-4t"></a>谓古先圣道，<a id="a-4u"></a>如金、<a id="a-4v"></a>银等性，<a id="a-4w"></a>法界常住。<a id="a-4x"></a>若如来出世、<a id="a-4y"></a>若不出世，<a id="a-4z"></a>法界常住。<a id="a-50"></a>如趣彼城道，<a id="a-51"></a>譬如士夫行旷野中，<a id="a-52"></a>见向古城平坦正道，<a id="a-53"></a>即随入城，<a id="a-54"></a>受如意乐。</p>
  <p id="a55">“大慧，<a id="a-56"></a>于意云何？<a id="a-57"></a>彼作是道及城中种种乐耶？<a id="a-58"></a>”</p>
  <p id="a59">答言：<a id="a-5A"></a>“不也。<a id="a-5B"></a>”</p>
  <p id="a5C">佛告大慧：<a id="a-5D"></a>“我及过去一切诸佛，<a id="a-5E"></a>法界常住，<a id="a-5F"></a>亦复如是。<a id="a-5G"></a>是故说言：<a id="a-5H"></a>‘我从某夜得最正觉，<a id="a-5I"></a>乃至某夜入般涅槃，<a id="a-5J"></a>于其中间不说一字，<a id="a-5K"></a>亦不已说、<a id="a-5L"></a>当说。<a id="a-5M"></a>’”</p>
  <p id="a5N">尔时，<a id="a-5O"></a>世尊欲重宣此义，<a id="a-5P"></a>而说偈言：</p>
  <p id="a5Q">“我某夜成道，<a id="a-5R"></a> 至某夜涅槃，</p>
  <p id="a5S">于此二中间，<a id="a-5T"></a> 我都无所说。</p>
  <p id="a5U">缘自得法住，<a id="a-5V"></a> 故我作是说，</p>
  <p id="a5W">彼佛及与我，<a id="a-5X"></a> 悉无有差别。<a id="a-5Y"></a>”</p>
  <p id="a5Z">尔时，<a id="a-5a"></a>大慧菩萨复请世尊：<a id="a-5b"></a>“惟愿为说一切法有、<a id="a-5c"></a>无有相。<a id="a-5d"></a>令我及余菩萨摩诃萨离有、<a id="a-5e"></a>无有相，<a id="a-5f"></a>疾得阿耨多罗三藐三菩提。<a id="a-5g"></a>”</p>
  <p id="a5h">佛告大慧：<a id="a-5i"></a>“谛听！<a id="a-5j"></a>谛听！<a id="a-5k"></a>善思念之，<a id="a-5l"></a>当为汝说。<a id="a-5m"></a>”</p>
  <p id="a5n">大慧白佛言：<a id="a-5o"></a>“善哉！<a id="a-5p"></a>世尊，<a id="a-5q"></a>唯然受教。<a id="a-5r"></a>”</p>
  <p id="a5s">佛告大慧：<a id="a-5t"></a>“此世间依，<a id="a-5u"></a>有二种，<a id="a-5v"></a>谓依有及堕性非性，<a id="a-5w"></a>欲见不离离相。</p>
  <p id="a5x">“大慧，<a id="a-5y"></a>云何世间依有？<a id="a-5z"></a>谓有世间因缘生，<a id="a-60"></a>非不有；<a id="a-61"></a>从有生，<a id="a-62"></a>非无有生。<a id="a-63"></a>大慧，<a id="a-64"></a>彼如是说者，<a id="a-65"></a>是说世间无因。</p>
  <p id="a66">“大慧，<a id="a-67"></a>云何世间依无？<a id="a-68"></a>谓受贪恚痴性已，<a id="a-69"></a>然后妄想计著贪恚痴性非性。<a id="a-6A"></a>大慧，<a id="a-6B"></a>若不取有性者，<a id="a-6C"></a>性相寂静故，<a id="a-6D"></a>谓诸如来、<a id="a-6E"></a>声闻、<a id="a-6F"></a>缘觉，<a id="a-6G"></a>不取贪恚痴性为有为无。<a id="a-6H"></a>大慧，<a id="a-6I"></a>此中何等为坏者？<a id="a-6J"></a>”</p>
  <p id="a6K">大慧白佛言：<a id="a-6L"></a>“世尊，<a id="a-6M"></a>若彼取贪恚痴性，<a id="a-6N"></a>后不复取。<a id="a-6O"></a>”</p>
  <p id="a6P">佛告大慧：<a id="a-6Q"></a>“善哉！<a id="a-6R"></a>善哉！<a id="a-6S"></a>汝如是解。</p>
  <p id="a6T">“大慧，<a id="a-6U"></a>非但贪恚痴性非性为坏者，<a id="a-6V"></a>于声闻、<a id="a-6W"></a>缘觉及佛，<a id="a-6X"></a>亦是坏者。<a id="a-6Y"></a>所以者何？<a id="a-6Z"></a>谓内外不可得故，<a id="a-6a"></a>烦恼性异不异故。<a id="a-6b"></a>大慧，<a id="a-6c"></a>贪恚痴，<a id="a-6d"></a>若内若外不可得；<a id="a-6e"></a>贪恚痴性，<a id="a-6f"></a>无身故，<a id="a-6g"></a>无取故，<a id="a-6h"></a>非佛、<a id="a-6i"></a>声闻、<a id="a-6j"></a>缘觉是坏者。<a id="a-6k"></a>佛、<a id="a-6l"></a>声闻、<a id="a-6m"></a>缘觉自性解脱故，<a id="a-6n"></a>缚与缚因非性故。<a id="a-6o"></a>大慧，<a id="a-6p"></a>若有缚者，<a id="a-6q"></a>应有缚，<a id="a-6r"></a>是缚因故。<a id="a-6s"></a>大慧，<a id="a-6t"></a>如是说坏者，<a id="a-6u"></a>是名无有相。</p>
  <p id="a6v">“大慧，<a id="a-6w"></a>因是故我说：<a id="a-6x"></a>‘宁取人见如须弥山，<a id="a-6y"></a>不起无所有增上慢空见。<a id="a-6z"></a>’大慧，<a id="a-70"></a>无所有增上慢者，<a id="a-71"></a>是名为坏。<a id="a-72"></a>随自共相见希望，<a id="a-73"></a>不知自心现量，<a id="a-74"></a>见外性无常刹那展转坏，<a id="a-75"></a>阴界入相续流注变灭，<a id="a-76"></a>离文字相妄想，<a id="a-77"></a>是名坏者。<a id="a-78"></a>”</p>
  <p id="a79">尔时，<a id="a-7A"></a>世尊欲重宣此义，<a id="a-7B"></a>而说偈言：</p>
  <p id="a7C">“有无是二边，<a id="a-7D"></a> 乃至心境界，</p>
  <p id="a7E">净除彼境界，<a id="a-7F"></a> 平等心寂灭。</p>
  <p id="a7G">无取境界性，<a id="a-7H"></a> 灭非无所有，</p>
  <p id="a7I">有事悉如如，<a id="a-7J"></a> 如贤圣境界。</p>
  <p id="a7K">无种而有生，<a id="a-7L"></a> 生已而复灭，</p>
  <p id="a7M">因缘有非有，<a id="a-7N"></a> 不住我教法。</p>
  <p id="a7O">非外道非佛，<a id="a-7P"></a> 非我亦非余，</p>
  <p id="a7Q">因缘所集起，<a id="a-7R"></a> 云何而得无？</p>
  <p id="a7S">谁集因缘有，<a id="a-7T"></a> 而复说言无？</p>
  <p id="a7U">邪见论生法，<a id="a-7V"></a> 妄想计有无。</p>
  <p id="a7W">若知无所生，<a id="a-7X"></a> 亦复无所灭，</p>
  <p id="a7Y">观世悉空寂，<a id="a-7Z"></a> 有无二俱离。<a id="a-7a"></a>”</p>
  <p id="a7b">尔时，<a id="a-7c"></a>大慧菩萨复白佛言：<a id="a-7d"></a>“世尊，<a id="a-7e"></a>惟愿为我及诸菩萨，<a id="a-7f"></a>说宗、<a id="a-7g"></a>通相。<a id="a-7h"></a>若善分别宗、<a id="a-7i"></a>通相者，<a id="a-7j"></a>我及诸菩萨通达是相；<a id="a-7k"></a>通是相已，<a id="a-7l"></a>速成阿耨多罗三藐三菩提，<a id="a-7m"></a>不随觉想及众魔外道。<a id="a-7n"></a>”</p>
  <p id="a7o">佛告大慧：<a id="a-7p"></a>“谛听！<a id="a-7q"></a>谛听！<a id="a-7r"></a>善思念之，<a id="a-7s"></a>当为汝说。<a id="a-7t"></a>”</p>
  <p id="a7u">大慧白佛言：<a id="a-7v"></a>“唯然受教。<a id="a-7w"></a>”</p>
  <p id="a7x">佛告大慧：<a id="a-7y"></a>“一切声闻、<a id="a-7z"></a>缘觉、<a id="a-80"></a>菩萨，<a id="a-81"></a>有二种通相，<a id="a-82"></a>谓宗通及说通。</p>
  <p id="a83">“大慧，<a id="a-84"></a>宗通者，<a id="a-85"></a>谓缘自得胜进相，<a id="a-86"></a>远离言说、<a id="a-87"></a>文字、<a id="a-88"></a>妄想，<a id="a-89"></a>趣无漏界自觉地自相；<a id="a-8A"></a>远离一切虚妄觉想，<a id="a-8B"></a>降伏一切外道众魔，<a id="a-8C"></a>自觉趣光明辉发，<a id="a-8D"></a>是名宗通相。</p>
  <p id="a8E">“云何说通相？<a id="a-8F"></a>谓说九部种种教法，<a id="a-8G"></a>离异不异、<a id="a-8H"></a>有无等相，<a id="a-8I"></a>以巧方便随顺众生，<a id="a-8J"></a>如应说法令得度脱，<a id="a-8K"></a>是名说通相。</p>
  <p id="a8L">“大慧，<a id="a-8M"></a>汝及余菩萨，<a id="a-8N"></a>应当修学。<a id="a-8O"></a>”</p>
  <p id="a8P">尔时，<a id="a-8Q"></a>世尊欲重宣此义，<a id="a-8R"></a>而说偈言：</p>
  <p id="a8S">“宗及说通相，<a id="a-8T"></a> 缘自与教法，</p>
  <p id="a8U">若见善分别，<a id="a-8V"></a> 不随诸觉想。</p>
  <p id="a8W">非有真实性，<a id="a-8X"></a> 如愚夫妄想，</p>
  <p id="a8Y">云何起欲想，<a id="a-8Z"></a> 非性为解脱？</p>
  <p id="a8a">观察诸有为，<a id="a-8b"></a> 生灭等相续，</p>
  <p id="a8c">增长于二见，<a id="a-8d"></a> 颠倒无所知。</p>
  <p id="a8e">一是为真谛，<a id="a-8f"></a> 无罪为涅槃，</p>
  <p id="a8g">观察世妄想，<a id="a-8h"></a> 如幻梦芭蕉。</p>
  <p id="a8i">虽有贪恚痴，<a id="a-8j"></a> 而实无有人，</p>
  <p id="a8k">从爱生诸阴，<a id="a-8l"></a> 有皆如幻梦。<a id="a-8m"></a>”</p>
  <p id="a8n">尔时，<a id="a-8o"></a>大慧菩萨白佛言：<a id="a-8p"></a>“世尊，<a id="a-8q"></a>惟愿为说不实妄想相。<a id="a-8r"></a>不实妄想，<a id="a-8s"></a>云何而生？<a id="a-8t"></a>说何等法，<a id="a-8u"></a>名不实妄想？<a id="a-8v"></a>于何等法中，<a id="a-8w"></a>不实妄想？</p>
  <p id="a8x">佛告大慧：<a id="a-8y"></a>“善哉！<a id="a-8z"></a>善哉！<a id="a-90"></a>能问如来如是之义，<a id="a-91"></a>多所饶益，<a id="a-92"></a>多所安乐，<a id="a-93"></a>哀愍世间一切天人。<a id="a-94"></a>谛听！<a id="a-95"></a>谛听！<a id="a-96"></a>善思念之，<a id="a-97"></a>当为汝说。<a id="a-98"></a>”</p>
  <p id="a99">大慧白佛言：<a id="a-9A"></a>“善哉！<a id="a-9B"></a>世尊，<a id="a-9C"></a>唯然受教。<a id="a-9D"></a>”</p>
  <p id="a9E">佛告大慧：<a id="a-9F"></a>“种种义、<a id="a-9G"></a>种种不实妄想计著，<a id="a-9H"></a>妄想生。<a id="a-9I"></a>大慧，<a id="a-9J"></a>摄所摄计著，<a id="a-9K"></a>不知自心现量，<a id="a-9L"></a>及堕有无见，<a id="a-9M"></a>增长外道见，<a id="a-9N"></a>妄想习气计著外种种义，<a id="a-9O"></a>心心数妄想计著我、<a id="a-9P"></a>我所生。<a id="a-9Q"></a>”</p>
  <p id="a9R">大慧白佛言：<a id="a-9S"></a>“世尊，<a id="a-9T"></a>若种种义、<a id="a-9U"></a>种种不实妄想计著，<a id="a-9V"></a>妄想生；<a id="a-9W"></a>摄所摄计著，<a id="a-9X"></a>不知自心现量，<a id="a-9Y"></a>及堕有无见，<a id="a-9Z"></a>增长外道见，<a id="a-9a"></a>妄想习气计著外种种义，<a id="a-9b"></a>心心数妄想我、<a id="a-9c"></a>我所计著生。<a id="a-9d"></a>世尊，<a id="a-9e"></a>若如是，<a id="a-9f"></a>外种种义相堕有无相，<a id="a-9g"></a>离性非性，<a id="a-9h"></a>离见相。<a id="a-9i"></a>世尊，<a id="a-9j"></a>第一义亦如是，<a id="a-9k"></a>离量根分譬因相。<a id="a-9l"></a>世尊，<a id="a-9m"></a>何故一处妄想不实义，<a id="a-9n"></a>种种性计著，<a id="a-9o"></a>妄想生？<a id="a-9p"></a>非计著第一义处相，<a id="a-9q"></a>妄想生？<a id="a-9r"></a>将无世尊说邪因论耶？<a id="a-9s"></a>说一生、<a id="a-9t"></a>一不生？<a id="a-9u"></a>”</p>
  <p id="a9v">佛告大慧：<a id="a-9w"></a>“非妄想一生、<a id="a-9x"></a>一不生。<a id="a-9y"></a>所以者何？<a id="a-9z"></a>谓有无妄想不生，<a id="a-A0"></a>故外现性非性；<a id="a-A1"></a>觉自心现量，<a id="a-A2"></a>妄想不生。</p>
  <p id="aA3">“大慧，<a id="a-A4"></a>我说余愚夫，<a id="a-A5"></a>自心种种妄想相故，<a id="a-A6"></a>事业在前，<a id="a-A7"></a>种种妄想性相计著生。<a id="a-A8"></a>云何愚夫得离我、<a id="a-A9"></a>我所计著见？<a id="a-AA"></a>离作所作因缘过，<a id="a-AB"></a>觉自妄想心量，<a id="a-AC"></a>身心转变，<a id="a-AD"></a>究竟明解一切地，<a id="a-AE"></a>如来自觉境界，<a id="a-AF"></a>离五法、<a id="a-AG"></a>自性事见妄想。<a id="a-AH"></a>以是因缘故，<a id="a-AI"></a>我说妄想，<a id="a-AJ"></a>从种种不实义计著生；<a id="a-AK"></a>知如实义，<a id="a-AL"></a>得解脱自心种种妄想。<a id="a-AM"></a>”</p>
  <p id="aAN">尔时，<a id="a-AO"></a>世尊欲重宣此义，<a id="a-AP"></a>而说偈言：</p>
  <p id="aAQ">“诸因及与缘，<a id="a-AR"></a> 从此生世间，</p>
  <p id="aAS">妄想著四句，<a id="a-AT"></a> 不知我所通。</p>
  <p id="aAU">世间非有生，<a id="a-AV"></a> 亦复非无生，</p>
  <p id="aAW">不从有无生，<a id="a-AX"></a> 亦非非有无。</p>
  <p id="aAY">诸因及与缘，<a id="a-AZ"></a> 云何愚妄想？</p>
  <p id="aAa">非有亦非无，<a id="a-Ab"></a> 亦复非有无，</p>
  <p id="aAc">如是观世间，<a id="a-Ad"></a> 心转得无我。</p>
  <p id="aAe">一切性不生，<a id="a-Af"></a> 以从缘生故，</p>
  <p id="aAg">一切缘所作，<a id="a-Ah"></a> 所作非自有。</p>
  <p id="aAi">事不自生事，<a id="a-Aj"></a> 有二事过故，</p>
  <p id="aAk">无二事过故，<a id="a-Al"></a> 非有性可得。</p>
  <p id="aAm">观诸有为法，<a id="a-An"></a> 离攀缘所缘，</p>
  <p id="aAo">无心之心量，<a id="a-Ap"></a> 我说为心量。</p>
  <p id="aAq">量者自性处，<a id="a-Ar"></a> 缘性二俱离，</p>
  <p id="aAs">性究竟妙净，<a id="a-At"></a> 我说名为量。</p>
  <p id="aAu">施设世谛我，<a id="a-Av"></a> 彼则无实事，</p>
  <p id="aAw">诸阴阴施设，<a id="a-Ax"></a> 无事亦复然。</p>
  <p id="aAy">有四种平等，<a id="a-Az"></a> 相及因性生，</p>
  <p id="aB0">第三无我等，<a id="a-B1"></a> 第四修修者。</p>
  <p id="aB2">妄想习气转，<a id="a-B3"></a> 有种种心生，</p>
  <p id="aB4">境界于外现，<a id="a-B5"></a> 是世俗心量。</p>
  <p id="aB6">外现而非有，<a id="a-B7"></a> 心见彼种种，</p>
  <p id="aB8">建立于身财，<a id="a-B9"></a> 我说为心量。</p>
  <p id="aBA">离一切诸见，<a id="a-BB"></a> 及离想所想，</p>
  <p id="aBC">无得亦无生，<a id="a-BD"></a> 我说为心量。</p>
  <p id="aBE">非性非非性，<a id="a-BF"></a> 性非性悉离，</p>
  <p id="aBG">谓彼心解脱，<a id="a-BH"></a> 我说为心量。</p>
  <p id="aBI">如如与空际，<a id="a-BJ"></a> 涅槃及法界，</p>
  <p id="aBK">种种意生身，<a id="a-BL"></a> 我说为心量。<a id="a-BM"></a>”</p>
  <p id="aBN">尔时，<a id="a-BO"></a>大慧菩萨白佛言：<a id="a-BP"></a>“世尊，<a id="a-BQ"></a>如世尊所说：<a id="a-BR"></a>菩萨摩诃萨，<a id="a-BS"></a>当善语义。<a id="a-BT"></a>云何为菩萨善语义？<a id="a-BU"></a>云何为语？<a id="a-BV"></a>云何为义？<a id="a-BW"></a>”</p>
  <p id="aBX">佛告大慧：<a id="a-BY"></a>“谛听！<a id="a-BZ"></a>谛听！<a id="a-Ba"></a>善思念之，<a id="a-Bb"></a>当为汝说。<a id="a-Bc"></a>”</p>
  <p id="aBd">大慧白佛言：<a id="a-Be"></a>“善哉！<a id="a-Bf"></a>世尊，<a id="a-Bg"></a>唯然受教。<a id="a-Bh"></a>”</p>
  <p id="aBi">佛告大慧：<a id="a-Bj"></a>“云何为语？<a id="a-Bk"></a>谓言字妄想和合，<a id="a-Bl"></a>依咽喉、<a id="a-Bm"></a>唇、<a id="a-Bn"></a>舌、<a id="a-Bo"></a>齿、<a id="a-Bp"></a>龂、<a id="a-Bq"></a>颊辅，<a id="a-Br"></a>因彼我言说，<a id="a-Bs"></a>妄想习气计著生，<a id="a-Bt"></a>是名为语。</p>
  <p id="aBu">“大慧，<a id="a-Bv"></a>云何为义？<a id="a-Bw"></a>谓离一切妄想相、<a id="a-Bx"></a>言说相，<a id="a-By"></a>是名为义。<a id="a-Bz"></a>大慧，<a id="a-C0"></a>菩萨摩诃萨于如是义，<a id="a-C1"></a>独一静处，<a id="a-C2"></a>闻思修慧，<a id="a-C3"></a>缘自觉了，<a id="a-C4"></a>向涅槃城；<a id="a-C5"></a>习气身转变已，<a id="a-C6"></a>自觉境界，<a id="a-C7"></a>观地地中间胜进义相，<a id="a-C8"></a>是名菩萨摩诃萨善义。</p>
  <p id="aC9">“复次，<a id="a-CA"></a>大慧，<a id="a-CB"></a>善语义菩萨摩诃萨，<a id="a-CC"></a>观语与义，<a id="a-CD"></a>非异非不异；<a id="a-CE"></a>观义与语，<a id="a-CF"></a>亦复如是。<a id="a-CG"></a>若语异义者，<a id="a-CH"></a>则不因语辩义；<a id="a-CI"></a>而以语入义，<a id="a-CJ"></a>如灯照色。</p>
  <p id="aCK">“复次，<a id="a-CL"></a>大慧，<a id="a-CM"></a>不生不灭、<a id="a-CN"></a>自性涅槃，<a id="a-CO"></a>三乘、<a id="a-CP"></a>一乘，<a id="a-CQ"></a>心、<a id="a-CR"></a>自性等，<a id="a-CS"></a>如缘言说义计著，<a id="a-CT"></a>堕建立及诽谤见；<a id="a-CU"></a>异建立，<a id="a-CV"></a>异妄想，<a id="a-CW"></a>如幻种种妄想现。<a id="a-CX"></a>譬如种种幻，<a id="a-CY"></a>凡愚众生作异妄想，<a id="a-CZ"></a>非圣贤也。<a id="a-Ca"></a>”</p>
  <p id="aCb">尔时，<a id="a-Cc"></a>世尊欲重宣此义，<a id="a-Cd"></a>而说偈言：</p>
  <p id="aCe">“彼言既妄想，<a id="a-Cf"></a> 建立于诸法，</p>
  <p id="aCg">以彼建立故，<a id="a-Ch"></a> 死堕泥犁中。</p>
  <p id="aCi">阴中无有我，<a id="a-Cj"></a> 阴非即是我，</p>
  <p id="aCk">不如彼妄想，<a id="a-Cl"></a> 亦复非无我。</p>
  <p id="aCm">一切悉有性，<a id="a-Cn"></a> 如凡愚妄想，</p>
  <p id="aCo">若如彼所见，<a id="a-Cp"></a> 一切应见谛。</p>
  <p id="aCq">一切法无性，<a id="a-Cr"></a> 净秽悉无有，</p>
  <p id="aCs">不实如彼见，<a id="a-Ct"></a> 亦非无所有。</p>
  <p id="aCu">“复次，<a id="a-Cv"></a>大慧，<a id="a-Cw"></a>智、<a id="a-Cx"></a>识相，<a id="a-Cy"></a>今当说。<a id="a-Cz"></a>若善分别智、<a id="a-D0"></a>识相者，<a id="a-D1"></a>汝及诸菩萨，<a id="a-D2"></a>则能通达智、<a id="a-D3"></a>识之相，<a id="a-D4"></a>疾成阿耨多罗三藐三菩提。</p>
  <p id="aD5">“大慧，<a id="a-D6"></a>彼智有三种，<a id="a-D7"></a>谓世间、<a id="a-D8"></a>出世间、<a id="a-D9"></a>出世间上上智。<a id="a-DA"></a>云何世间智？<a id="a-DB"></a>谓一切外道凡夫，<a id="a-DC"></a>计著有无。<a id="a-DD"></a>云何出世间智？<a id="a-DE"></a>谓一切声闻、<a id="a-DF"></a>缘觉，<a id="a-DG"></a>堕自共相，<a id="a-DH"></a>希望计著。<a id="a-DI"></a>云何出世间上上智？<a id="a-DJ"></a>谓诸佛菩萨，<a id="a-DK"></a>观无所有法，<a id="a-DL"></a>见不生不灭，<a id="a-DM"></a>离有无品；<a id="a-DN"></a>如来地，<a id="a-DO"></a>人法无我，<a id="a-DP"></a>缘自得生。</p>
  <p id="aDQ">“大慧，<a id="a-DR"></a>彼生灭者是识，<a id="a-DS"></a>不生不灭者是智。<a id="a-DT"></a>复次，<a id="a-DU"></a>堕相无相，<a id="a-DV"></a>及堕有无种种相因，<a id="a-DW"></a>是识；<a id="a-DX"></a>超有无相，<a id="a-DY"></a>是智。<a id="a-DZ"></a>复次，<a id="a-Da"></a>长养相是识，<a id="a-Db"></a>非长养相是智。<a id="a-Dc"></a>复次，<a id="a-Dd"></a>有三种智，<a id="a-De"></a>谓知生灭，<a id="a-Df"></a>知自共相，<a id="a-Dg"></a>知不生不灭。<a id="a-Dh"></a>复次，<a id="a-Di"></a>无碍相是智，<a id="a-Dj"></a>境界种种碍相是识。<a id="a-Dk"></a>复次，<a id="a-Dl"></a>三事和合生，<a id="a-Dm"></a>方便相是识；<a id="a-Dn"></a>无事方便自性相是智。<a id="a-Do"></a>复次，<a id="a-Dp"></a>得相是识，<a id="a-Dq"></a>不得相是智。<a id="a-Dr"></a>自得圣智境界，<a id="a-Ds"></a>不出不入故，<a id="a-Dt"></a>如水中月。<a id="a-Du"></a>”</p>
  <p id="aDv">尔时，<a id="a-Dw"></a>世尊欲重宣此义，<a id="a-Dx"></a>而说偈言：</p>
  <p id="aDy">“采集业为识，<a id="a-Dz"></a> 不采集为智，</p>
  <p id="aE0">观察一切法，<a id="a-E1"></a> 通达无所有，</p>
  <p id="aE2">逮得自在力，<a id="a-E3"></a> 是则名为慧。</p>
  <p id="aE4">缚境界为心，<a id="a-E5"></a> 觉想生为智，</p>
  <p id="aE6">无所有及胜，<a id="a-E7"></a> 慧则从是生。</p>
  <p id="aE8">心意及与识，<a id="a-E9"></a> 远离思惟想，</p>
  <p id="aEA">得无思想法，<a id="a-EB"></a> 佛子非声闻。</p>
  <p id="aEC">寂静胜进忍，<a id="a-ED"></a> 如来清净智，</p>
  <p id="aEE">生于善胜义，<a id="a-EF"></a> 所行悉远离。</p>
  <p id="aEG">我有三种智，<a id="a-EH"></a> 圣开发真实，</p>
  <p id="aEI">于彼想思惟，<a id="a-EJ"></a> 悉摄受诸性。</p>
  <p id="aEK">二乘不相应，<a id="a-EL"></a> 智离诸所有，</p>
  <p id="aEM">计著于自性，<a id="a-EN"></a> 从诸声闻生。</p>
  <p id="aEO">超度诸心量，<a id="a-EP"></a> 如来智清净。</p>
  <p id="aEQ">“复次，<a id="a-ER"></a>大慧，<a id="a-ES"></a>外道有九种转变论，<a id="a-ET"></a>外道转变见生，<a id="a-EU"></a>所谓形处转变、<a id="a-EV"></a>相转变、<a id="a-EW"></a>因转变、<a id="a-EX"></a>成转变、<a id="a-EY"></a>见转变、<a id="a-EZ"></a>性转变、<a id="a-Ea"></a>缘分明转变、<a id="a-Eb"></a>所作分明转变、<a id="a-Ec"></a>事转变。<a id="a-Ed"></a>大慧，<a id="a-Ee"></a>是名九种转变见。<a id="a-Ef"></a>一切外道，<a id="a-Eg"></a>因是起有无，<a id="a-Eh"></a>生转变论。</p>
  <p id="aEi">“云何形处转变？<a id="a-Ej"></a>谓形处异见。<a id="a-Ek"></a>譬如金，<a id="a-El"></a>变作诸器物，<a id="a-Em"></a>则有种种形处显现，<a id="a-En"></a>非金性变；<a id="a-Eo"></a>一切性变，<a id="a-Ep"></a>亦复如是。<a id="a-Eq"></a>或有外道作如是妄想，<a id="a-Er"></a>乃至事变妄想，<a id="a-Es"></a>彼非如非异，<a id="a-Et"></a>妄想故。<a id="a-Eu"></a>如是一切性转变，<a id="a-Ev"></a>当知如乳酪、<a id="a-Ew"></a>酒果等熟。<a id="a-Ex"></a>外道转变妄想，<a id="a-Ey"></a>彼亦无有转变。<a id="a-Ez"></a>若有若无，<a id="a-F0"></a>自心现，<a id="a-F1"></a>外性非性。<a id="a-F2"></a>大慧，<a id="a-F3"></a>如是凡愚众生，<a id="a-F4"></a>自妄想修习生。<a id="a-F5"></a>大慧，<a id="a-F6"></a>无有法若生若灭，<a id="a-F7"></a>如见幻梦色生。<a id="a-F8"></a>”</p>
  <p id="aF9">尔时，<a id="a-FA"></a>世尊欲重宣此义，<a id="a-FB"></a>而说偈言：</p>
  <p id="aFC">“形处时转变，<a id="a-FD"></a> 四大种诸根，</p>
  <p id="aFE">中阴渐次生，<a id="a-FF"></a> 妄想非明智。</p>
  <p id="aFG">最胜于缘起，<a id="a-FH"></a> 非如彼妄想，</p>
  <p id="aFI">然世间缘起，<a id="a-FJ"></a> 如乾闼婆城。<a id="a-FK"></a>”</p>
  <p id="aFL">尔时，<a id="a-FM"></a>大慧菩萨复白佛言：<a id="a-FN"></a>“世尊，<a id="a-FO"></a>惟愿为说一切法相续义、<a id="a-FP"></a>解脱义。<a id="a-FQ"></a>若善分别一切法相续、<a id="a-FR"></a>不相续相，<a id="a-FS"></a>我及诸菩萨善解一切相续巧方便，<a id="a-FT"></a>不堕如所说义计著相续，<a id="a-FU"></a>善于一切诸法相续、<a id="a-FV"></a>不相续相，<a id="a-FW"></a>及离言说文字妄想觉；<a id="a-FX"></a>游行一切诸佛刹土无量大众，<a id="a-FY"></a>力自在通，<a id="a-FZ"></a>总持之印，<a id="a-Fa"></a>种种变化，<a id="a-Fb"></a>光明照耀觉慧，<a id="a-Fc"></a>善入十无尽句，<a id="a-Fd"></a>无方便行。<a id="a-Fe"></a>犹如日月、<a id="a-Ff"></a>摩尼、<a id="a-Fg"></a>四大，<a id="a-Fh"></a>于一切地离自妄想相见，<a id="a-Fi"></a>见一切法如幻梦等，<a id="a-Fj"></a>入佛地身；<a id="a-Fk"></a>于一切众生界，<a id="a-Fl"></a>随其所应而为说法而引导之，<a id="a-Fm"></a>悉令安住，<a id="a-Fn"></a>一切诸法如幻梦等，<a id="a-Fo"></a>离有无品及生灭妄想，<a id="a-Fp"></a>异言说义，<a id="a-Fq"></a>其身转胜。<a id="a-Fr"></a>”</p>
  <p id="aFs">佛告大慧：<a id="a-Ft"></a>“善哉！<a id="a-Fu"></a>善哉！<a id="a-Fv"></a>谛听！<a id="a-Fw"></a>谛听！<a id="a-Fx"></a>善思念之，<a id="a-Fy"></a>当为汝说。<a id="a-Fz"></a>”</p>
  <p id="aG0">大慧白佛言：<a id="a-G1"></a>“唯然受教。<a id="a-G2"></a>”</p>
  <p id="aG3">佛告大慧：<a id="a-G4"></a>“无量一切诸法，<a id="a-G5"></a>如所说义，<a id="a-G6"></a>计著相续。<a id="a-G7"></a>所谓相计著相续、<a id="a-G8"></a>缘计著相续、<a id="a-G9"></a>性非性计著相续、<a id="a-GA"></a>生不生妄想计著相续、<a id="a-GB"></a>灭不灭妄想计著相续、<a id="a-GC"></a>乘非乘妄想计著相续、<a id="a-GD"></a>有为无为妄想计著相续、<a id="a-GE"></a>地地自相妄想计著相续、<a id="a-GF"></a>自妄想无间妄想计著相续、<a id="a-GG"></a>有无品外道依妄想计著相续、<a id="a-GH"></a>三乘一乘无间妄想计著相续。</p>
  <p id="aGI">“复次，<a id="a-GJ"></a>大慧，<a id="a-GK"></a>此及余凡愚众生，<a id="a-GL"></a>自妄想相续。<a id="a-GM"></a>以此相续故，<a id="a-GN"></a>凡愚妄想，<a id="a-GO"></a>如蚕作茧，<a id="a-GP"></a>以妄想丝自缠缠他，<a id="a-GQ"></a>有无相续相计著。<a id="a-GR"></a>复次，<a id="a-GS"></a>大慧，<a id="a-GT"></a>彼中亦无相续、<a id="a-GU"></a>不相续相。<a id="a-GV"></a>见一切法寂静，<a id="a-GW"></a>妄想不生故，<a id="a-GX"></a>菩萨摩诃萨见一切法寂静。</p>
  <p id="aGY">“复次，<a id="a-GZ"></a>大慧，<a id="a-Ga"></a>觉外性非性，<a id="a-Gb"></a>自心现相无所有；<a id="a-Gc"></a>随显观察自心现量，<a id="a-Gd"></a>有无一切性无相；<a id="a-Ge"></a>见相续寂静故，<a id="a-Gf"></a>于一切法，<a id="a-Gg"></a>无相续、<a id="a-Gh"></a>不相续相。</p>
  <p id="aGi">“复次，<a id="a-Gj"></a>大慧，<a id="a-Gk"></a>彼中无有若缚若解；<a id="a-Gl"></a>余堕不如实觉知，<a id="a-Gm"></a>有缚有解。<a id="a-Gn"></a>所以者何？<a id="a-Go"></a>谓于一切法有无有，<a id="a-Gp"></a>无众生可得故。</p>
  <p id="aGq">“复次，<a id="a-Gr"></a>大慧，<a id="a-Gs"></a>愚夫有三相续，<a id="a-Gt"></a>谓贪恚痴，<a id="a-Gu"></a>及爱未来，<a id="a-Gv"></a>有喜爱俱。<a id="a-Gw"></a>以此相续，<a id="a-Gx"></a>故有趣相续。<a id="a-Gy"></a>彼相续者，<a id="a-Gz"></a>续五趣。<a id="a-H0"></a>大慧，<a id="a-H1"></a>相续断者，<a id="a-H2"></a>无有相续、<a id="a-H3"></a>不相续相。</p>
  <p id="aH4">“复次，<a id="a-H5"></a>大慧，<a id="a-H6"></a>三和合缘，<a id="a-H7"></a>作方便计著，<a id="a-H8"></a>识相续无间生；<a id="a-H9"></a>方便计著，<a id="a-HA"></a>则有相续。<a id="a-HB"></a>三和合缘识断，<a id="a-HC"></a>见三解脱，<a id="a-HD"></a>一切相续不生。<a id="a-HE"></a>”</p>
  <p id="aHF">尔时，<a id="a-HG"></a>世尊欲重宣此义，<a id="a-HH"></a>而说偈言：</p>
  <p id="aHI">“不真实妄想，<a id="a-HJ"></a> 是说相续相，</p>
  <p id="aHK">若知彼真实，<a id="a-HL"></a> 相续网则断。</p>
  <p id="aHM">于诸性无知，<a id="a-HN"></a> 随言说摄受。</p>
  <p id="aHO">譬如彼蚕虫，<a id="a-HP"></a> 结网而自缠，</p>
  <p id="aHQ">愚夫妄想缚，<a id="a-HR"></a> 相续不观察。<a id="a-HS"></a>”</p>
  <p id="aHT">大慧复白佛言：<a id="a-HU"></a>“如世尊所说：<a id="a-HV"></a>以彼彼妄想，<a id="a-HW"></a>妄想彼彼性；<a id="a-HX"></a>非有彼自性，<a id="a-HY"></a>但妄想自性耳！<a id="a-HZ"></a>”</p>
  <p id="aHa">大慧白佛言：<a id="a-Hb"></a>“世尊，<a id="a-Hc"></a>若但妄想自性，<a id="a-Hd"></a>非性自性相待者，<a id="a-He"></a>非为世尊如是说烦恼、<a id="a-Hf"></a>清净，<a id="a-Hg"></a>无性过耶？<a id="a-Hh"></a>一切法妄想自性，<a id="a-Hi"></a>非性故。<a id="a-Hj"></a>”</p>
  <p id="aHk">佛告大慧：<a id="a-Hl"></a>“如是，<a id="a-Hm"></a>如是，<a id="a-Hn"></a>如汝所说。<a id="a-Ho"></a>大慧，<a id="a-Hp"></a>非如愚夫性自性妄想真实。<a id="a-Hq"></a>此妄想自性，<a id="a-Hr"></a>非有性自性相然。<a id="a-Hs"></a>大慧，<a id="a-Ht"></a>如圣智有性自性，<a id="a-Hu"></a>圣知、<a id="a-Hv"></a>圣见、<a id="a-Hw"></a>圣慧眼，<a id="a-Hx"></a>如是性自性知。<a id="a-Hy"></a>”</p>
  <p id="aHz">大慧白佛言：<a id="a-I0"></a>“若使如圣，<a id="a-I1"></a>以圣知、<a id="a-I2"></a>圣见、<a id="a-I3"></a>圣慧眼，<a id="a-I4"></a>非天眼、<a id="a-I5"></a>非肉眼；<a id="a-I6"></a>性自性，<a id="a-I7"></a>如是知，<a id="a-I8"></a>非如愚夫妄想。<a id="a-I9"></a>世尊，<a id="a-IA"></a>云何愚夫离是妄想，<a id="a-IB"></a>不觉圣性事故？<a id="a-IC"></a>世尊，<a id="a-ID"></a>彼亦非颠倒，<a id="a-IE"></a>非不颠倒。<a id="a-IF"></a>所以者何？<a id="a-IG"></a>谓不觉圣事性自性故，<a id="a-IH"></a>不见离有无相故。<a id="a-II"></a>世尊，<a id="a-IJ"></a>圣亦不如是见，<a id="a-IK"></a>如事妄想；<a id="a-IL"></a>不以自相境界，<a id="a-IM"></a>为境界故。<a id="a-IN"></a>世尊，<a id="a-IO"></a>彼亦性自性相，<a id="a-IP"></a>妄想自性如是现。<a id="a-IQ"></a>不说因无因故，<a id="a-IR"></a>谓堕性相见故。<a id="a-IS"></a>异境界，<a id="a-IT"></a>非如彼等，<a id="a-IU"></a>如是无穷过。<a id="a-IV"></a>世尊，<a id="a-IW"></a>不觉性自性相故。<a id="a-IX"></a>世尊，<a id="a-IY"></a>亦非妄想自性，<a id="a-IZ"></a>因性自性相。<a id="a-Ia"></a>彼云何妄想非妄想，<a id="a-Ib"></a>如实知妄想？<a id="a-Ic"></a>世尊，<a id="a-Id"></a>妄想异，<a id="a-Ie"></a>自性相异。<a id="a-If"></a>世尊，<a id="a-Ig"></a>不相似因，<a id="a-Ih"></a>妄想自性想。<a id="a-Ii"></a>彼云何各各不妄想，<a id="a-Ij"></a>愚夫不如实知？<a id="a-Ik"></a>然为众生离妄想故，<a id="a-Il"></a>说如妄想相不如实有。<a id="a-Im"></a>世尊，<a id="a-In"></a>何故遮众生有、<a id="a-Io"></a>无有见，<a id="a-Ip"></a>事自性计著？<a id="a-Iq"></a>圣智所行境界计著，<a id="a-Ir"></a>堕有见；<a id="a-Is"></a>说空法非性，<a id="a-It"></a>而说圣智自性事。<a id="a-Iu"></a>”</p>
  <p id="aIv">佛告大慧：<a id="a-Iw"></a>“非我说空法非性，<a id="a-Ix"></a>亦不堕有见，<a id="a-Iy"></a>说圣智自性事，<a id="a-Iz"></a>然为令众生离恐怖句故。<a id="a-J0"></a>众生无始以来计著性自性相，<a id="a-J1"></a>圣智事自性计著相见，<a id="a-J2"></a>说空法。<a id="a-J3"></a>大慧，<a id="a-J4"></a>我不说性自性相。<a id="a-J5"></a>大慧，<a id="a-J6"></a>但我住自得如实空法，<a id="a-J7"></a>离惑乱相见，<a id="a-J8"></a>离自心现性非性见，<a id="a-J9"></a>得三解脱，<a id="a-JA"></a>如实印所印于性自性，<a id="a-JB"></a>得缘自觉观察住，<a id="a-JC"></a>离有无事见相。</p>
  <p id="aJD">“复次，<a id="a-JE"></a>大慧，<a id="a-JF"></a>一切法不生者，<a id="a-JG"></a>菩萨摩诃萨不应立是宗。<a id="a-JH"></a>所以者何？<a id="a-JI"></a>谓宗一切性非性故，<a id="a-JJ"></a>及彼因生相故，<a id="a-JK"></a>说一切法不生宗，<a id="a-JL"></a>彼宗则坏。<a id="a-JM"></a>彼宗一切法不生，<a id="a-JN"></a>彼宗坏者，<a id="a-JO"></a>以宗有待而生故。<a id="a-JP"></a>又彼宗不生，<a id="a-JQ"></a>入一切法故，<a id="a-JR"></a>不坏相不生故，<a id="a-JS"></a>立一切法不生宗者，<a id="a-JT"></a>彼说则坏。<a id="a-JU"></a>大慧，<a id="a-JV"></a>有无不生宗，<a id="a-JW"></a>彼宗入一切性，<a id="a-JX"></a>有无相不可得。<a id="a-JY"></a>大慧，<a id="a-JZ"></a>若使彼宗不生，<a id="a-Ja"></a>一切性不生而立宗，<a id="a-Jb"></a>如是彼宗坏。<a id="a-Jc"></a>以有无性相不生故，<a id="a-Jd"></a>不应立宗。<a id="a-Je"></a>五分论多过故，<a id="a-Jf"></a>展转因异相故，<a id="a-Jg"></a>及为作故，<a id="a-Jh"></a>不应立宗分。<a id="a-Ji"></a>谓一切法不生，<a id="a-Jj"></a>如是一切法空，<a id="a-Jk"></a>如是一切法无自性，<a id="a-Jl"></a>不应立宗。</p>
  <p id="aJm">“大慧，<a id="a-Jn"></a>然菩萨摩诃萨，<a id="a-Jo"></a>说一切法如幻梦，<a id="a-Jp"></a>现不现相故，<a id="a-Jq"></a>及见觉过故，<a id="a-Jr"></a>当说一切法如幻梦性，<a id="a-Js"></a>除为愚夫离恐怖句故。<a id="a-Jt"></a>大慧，<a id="a-Ju"></a>愚夫堕有无见，<a id="a-Jv"></a>莫令彼恐怖，<a id="a-Jw"></a>远离摩诃衍。<a id="a-Jx"></a>”</p>
  <p id="aJy">尔时，<a id="a-Jz"></a>世尊欲重宣此义，<a id="a-K0"></a>而说偈言：</p>
  <p id="aK1">“无自性无说，<a id="a-K2"></a> 无事无相续，</p>
  <p id="aK3">彼愚夫妄想，<a id="a-K4"></a> 如死尸恶觉。</p>
  <p id="aK5">一切法不生，<a id="a-K6"></a> 非彼外道宗，</p>
  <p id="aK7">至竟无所生，<a id="a-K8"></a> 性缘所成就。</p>
  <p id="aK9">一切法不生，<a id="a-KA"></a> 慧者不作想，</p>
  <p id="aKB">彼宗因生故，<a id="a-KC"></a> 觉者悉除灭。</p>
  <p id="aKD">譬如翳目视，<a id="a-KE"></a> 妄见垂发相，</p>
  <p id="aKF">计著性亦然，<a id="a-KG"></a> 愚夫邪妄想。</p>
  <p id="aKH">施设于三有，<a id="a-KI"></a> 无有事自性，</p>
  <p id="aKJ">施设事自性，<a id="a-KK"></a> 思惟起妄想。</p>
  <p id="aKL">相事设言教，<a id="a-KM"></a> 意乱极震掉，</p>
  <p id="aKN">佛子能超出，<a id="a-KO"></a> 远离诸妄想。</p>
  <p id="aKP">非水水相受，<a id="a-KQ"></a> 斯从渴爱生，</p>
  <p id="aKR">愚夫如是惑，<a id="a-KS"></a> 圣见则不然。</p>
  <p id="aKT">圣人见清净，<a id="a-KU"></a> 三脱三昧生，</p>
  <p id="aKV">远离于生死，<a id="a-KW"></a> 游行无所畏。</p>
  <p id="aKX">修行无所有，<a id="a-KY"></a> 亦无性非性，</p>
  <p id="aKZ">性非性平等，<a id="a-Ka"></a> 从是生圣果。</p>
  <p id="aKb">云何性非性？<a id="a-Kc"></a> 云何为平等？</p>
  <p id="aKd">谓彼心不知，<a id="a-Ke"></a> 内外极漂动，</p>
  <p id="aKf">若能坏彼者，<a id="a-Kg"></a> 心则平等见。<a id="a-Kh"></a>”</p>
  <p id="aKi">尔时，<a id="a-Kj"></a>大慧菩萨白佛言：<a id="a-Kk"></a>“世尊，<a id="a-Kl"></a>如世尊说：<a id="a-Km"></a>‘如攀缘事，<a id="a-Kn"></a>智慧不得，<a id="a-Ko"></a>是施设量，<a id="a-Kp"></a>建立施设。<a id="a-Kq"></a>所摄受非性，<a id="a-Kr"></a>摄受亦非性；<a id="a-Ks"></a>以无摄故，<a id="a-Kt"></a>智则不生，<a id="a-Ku"></a>唯施设名耳！<a id="a-Kv"></a>’云何，<a id="a-Kw"></a>世尊，<a id="a-Kx"></a>为不觉性自相共相、<a id="a-Ky"></a>异不异故，<a id="a-Kz"></a>智不得耶？<a id="a-L0"></a>为自相共相、<a id="a-L1"></a>种种性自性相，<a id="a-L2"></a>隐蔽故，<a id="a-L3"></a>智不得耶？<a id="a-L4"></a>为山岩、<a id="a-L5"></a>石壁、<a id="a-L6"></a>地水火风障故，<a id="a-L7"></a>智不得耶？<a id="a-L8"></a>为极远极近故，<a id="a-L9"></a>智不得耶？<a id="a-LA"></a>为老小盲冥、<a id="a-LB"></a>诸根不具故，<a id="a-LC"></a>智不得耶？<a id="a-LD"></a>世尊，<a id="a-LE"></a>若不觉自共相、<a id="a-LF"></a>异不异，<a id="a-LG"></a>智不得者，<a id="a-LH"></a>不应说智，<a id="a-LI"></a>应说无智；<a id="a-LJ"></a>以有事不得故。<a id="a-LK"></a>若复种种自共相、<a id="a-LL"></a>性自性相，<a id="a-LM"></a>隐蔽故，<a id="a-LN"></a>智不得者，<a id="a-LO"></a>彼亦无智，<a id="a-LP"></a>非是智。<a id="a-LQ"></a>世尊，<a id="a-LR"></a>有尔焰，<a id="a-LS"></a>故智生；<a id="a-LT"></a>非无性会尔焰，<a id="a-LU"></a>故名为智。<a id="a-LV"></a>若山岩、<a id="a-LW"></a>石壁、<a id="a-LX"></a>地水火风、<a id="a-LY"></a>极远极近、<a id="a-LZ"></a>老小盲冥、<a id="a-La"></a>诸根不具，<a id="a-Lb"></a>智不得者，<a id="a-Lc"></a>此亦非智，<a id="a-Ld"></a>应是无智；<a id="a-Le"></a>以有事不可得故。<a id="a-Lf"></a>”</p>
  <p id="aLg">佛告大慧：<a id="a-Lh"></a>“不如是。<a id="a-Li"></a>无智，<a id="a-Lj"></a>应是智，<a id="a-Lk"></a>非非智。<a id="a-Ll"></a>我不如是隐覆说攀缘事。<a id="a-Lm"></a>智慧不得，<a id="a-Ln"></a>是施设量建立。<a id="a-Lo"></a>觉自心现量，<a id="a-Lp"></a>有无有，<a id="a-Lq"></a>外性非性，<a id="a-Lr"></a>知而事不得；<a id="a-Ls"></a>不得故，<a id="a-Lt"></a>智于尔焰不生。<a id="a-Lu"></a>顺三解脱，<a id="a-Lv"></a>智亦不得。<a id="a-Lw"></a>非妄想者，<a id="a-Lx"></a>无始性非性虚伪习智，<a id="a-Ly"></a>作如是知，<a id="a-Lz"></a>是知彼不知。<a id="a-M0"></a>故于外事处所，<a id="a-M1"></a>相性无性，<a id="a-M2"></a>妄想不断；<a id="a-M3"></a>自心量建立，<a id="a-M4"></a>说我、<a id="a-M5"></a>我所相，<a id="a-M6"></a>摄受计著。<a id="a-M7"></a>不觉自心现量，<a id="a-M8"></a>于智尔焰而起妄想；<a id="a-M9"></a>妄想故，<a id="a-MA"></a>外性非性，<a id="a-MB"></a>观察不得，<a id="a-MC"></a>依于断见。<a id="a-MD"></a>”</p>
  <p id="aME">尔时，<a id="a-MF"></a>世尊欲重宣此义，<a id="a-MG"></a>而说偈言：</p>
  <p id="aMH">“有诸攀缘事，<a id="a-MI"></a> 智慧不观察，</p>
  <p id="aMJ">此无智非智，<a id="a-MK"></a> 是妄想者说。</p>
  <p id="aML">于不异相性，<a id="a-MM"></a> 智慧不观察，</p>
  <p id="aMN">障碍及远近，<a id="a-MO"></a> 是名为邪智。</p>
  <p id="aMP">老小诸根冥，<a id="a-MQ"></a> 而智慧不生，</p>
  <p id="aMR">而实有尔焰，<a id="a-MS"></a> 是亦说邪智。<a id="a-MT"></a>”</p>
  <p id="aMU">“复次，<a id="a-MV"></a>大慧，<a id="a-MW"></a>愚痴凡夫，<a id="a-MX"></a>无始虚伪，<a id="a-MY"></a>恶邪妄想之所回转。<a id="a-MZ"></a>回转时，<a id="a-Ma"></a>自宗通及说通，<a id="a-Mb"></a>不善了知，<a id="a-Mc"></a>著自心现外性相故；<a id="a-Md"></a>著方便说，<a id="a-Me"></a>于自宗四句，<a id="a-Mf"></a>清净通相，<a id="a-Mg"></a>不善分别。<a id="a-Mh"></a>”</p>
  <p id="aMi">大慧白佛言：<a id="a-Mj"></a>“诚如尊教！<a id="a-Mk"></a>惟愿世尊，<a id="a-Ml"></a>为我分别说通及宗通。<a id="a-Mm"></a>我及余菩萨摩诃萨善于二通，<a id="a-Mn"></a>来世凡夫、<a id="a-Mo"></a>声闻、<a id="a-Mp"></a>缘觉不得其短。<a id="a-Mq"></a>”</p>
  <p id="aMr">佛告大慧：<a id="a-Ms"></a>“善哉！<a id="a-Mt"></a>善哉！<a id="a-Mu"></a>谛听！<a id="a-Mv"></a>谛听！<a id="a-Mw"></a>善思念之，<a id="a-Mx"></a>当为汝说。<a id="a-My"></a>”</p>
  <p id="aMz">大慧白佛言：<a id="a-N0"></a>“唯然受教。<a id="a-N1"></a>”</p>
  <p id="aN2">佛告大慧：<a id="a-N3"></a>“三世如来有二种法通，<a id="a-N4"></a>谓说通及自宗通。<a id="a-N5"></a>说通者，<a id="a-N6"></a>谓随众生心之所应，<a id="a-N7"></a>为说种种众具契经，<a id="a-N8"></a>是名说通。<a id="a-N9"></a>自宗通者，<a id="a-NA"></a>谓修行者离自心现种种妄想，<a id="a-NB"></a>谓不堕一异、<a id="a-NC"></a>俱不俱品，<a id="a-ND"></a>超度一切心意意识，<a id="a-NE"></a>自觉圣境，<a id="a-NF"></a>离因成见相，<a id="a-NG"></a>一切外道、<a id="a-NH"></a>声闻、<a id="a-NI"></a>缘觉，<a id="a-NJ"></a>堕二边者所不能知，<a id="a-NK"></a>我说是名自宗通法。<a id="a-NL"></a>大慧，<a id="a-NM"></a>是名自宗通及说通相。<a id="a-NN"></a>汝及余菩萨摩诃萨，<a id="a-NO"></a>应当修学。<a id="a-NP"></a>”</p>
  <p id="aNQ">尔时，<a id="a-NR"></a>世尊欲重宣此义，<a id="a-NS"></a>而说偈言：</p>
  <p id="aNT">“我谓二种通，<a id="a-NU"></a> 宗通及言说，</p>
  <p id="aNV">说者授童蒙，<a id="a-NW"></a> 宗为修行者。<a id="a-NX"></a>”</p>
  <p id="aNY">尔时，<a id="a-NZ"></a>大慧菩萨白佛言：<a id="a-Na"></a>“世尊，<a id="a-Nb"></a>如世尊一时说言：<a id="a-Nc"></a>‘世间诸论、<a id="a-Nd"></a>种种辩说，<a id="a-Ne"></a>慎勿习近！<a id="a-Nf"></a>若习近者，<a id="a-Ng"></a>摄受贪欲，<a id="a-Nh"></a>不摄受法。<a id="a-Ni"></a>’世尊，<a id="a-Nj"></a>何故作如是说？<a id="a-Nk"></a>”</p>
  <p id="aNl">佛告大慧：<a id="a-Nm"></a>“世间言论，<a id="a-Nn"></a>种种句味、<a id="a-No"></a>因缘、<a id="a-Np"></a>譬喻，<a id="a-Nq"></a>采集庄严，<a id="a-Nr"></a>诱引诳惑愚痴凡夫，<a id="a-Ns"></a>不入真实自通，<a id="a-Nt"></a>不觉一切法，<a id="a-Nu"></a>妄想颠倒，<a id="a-Nv"></a>堕于二边。<a id="a-Nw"></a>凡愚痴惑而自破坏，<a id="a-Nx"></a>诸趣相续不得解脱，<a id="a-Ny"></a>不能觉知自心现量，<a id="a-Nz"></a>不离外性自性，<a id="a-O0"></a>妄想计著。<a id="a-O1"></a>是故世间言论，<a id="a-O2"></a>种种辩说，<a id="a-O3"></a>不脱生老病死、<a id="a-O4"></a>忧悲苦恼，<a id="a-O5"></a>诳惑迷乱。</p>
  <p id="aO6">“大慧，<a id="a-O7"></a>释提桓因广解众论，<a id="a-O8"></a>自造声论。<a id="a-O9"></a>彼世论者，<a id="a-OA"></a>有一弟子，<a id="a-OB"></a>持龙形像，<a id="a-OC"></a>诣释天宫，<a id="a-OD"></a>建立论宗，<a id="a-OE"></a>要坏帝释千辐之轮：<a id="a-OF"></a>‘随我不如，<a id="a-OG"></a>断一一头，<a id="a-OH"></a>以谢所屈。<a id="a-OI"></a>’作是要已，<a id="a-OJ"></a>即以释法摧伏帝释。<a id="a-OK"></a>释堕负处，<a id="a-OL"></a>即坏其车，<a id="a-OM"></a>还来人间。<a id="a-ON"></a>如是，<a id="a-OO"></a>大慧，<a id="a-OP"></a>世间言论，<a id="a-OQ"></a>因譬庄严，<a id="a-OR"></a>乃至畜生，<a id="a-OS"></a>亦能以种种句味，<a id="a-OT"></a>惑彼诸天及阿修罗，<a id="a-OU"></a>著生灭见，<a id="a-OV"></a>而况于人！<a id="a-OW"></a>是故，<a id="a-OX"></a>大慧，<a id="a-OY"></a>世间言论，<a id="a-OZ"></a>应当远离，<a id="a-Oa"></a>以能招致苦生因故，<a id="a-Ob"></a>慎勿习近！</p>
  <p id="aOc">“大慧，<a id="a-Od"></a>世论者，<a id="a-Oe"></a>惟说身觉境界而已。<a id="a-Of"></a>大慧，<a id="a-Og"></a>彼世论者，<a id="a-Oh"></a>乃有百千。<a id="a-Oi"></a>但于后时后五十年，<a id="a-Oj"></a>当破坏结集。<a id="a-Ok"></a>恶觉因见盛故，<a id="a-Ol"></a>恶弟子受。<a id="a-Om"></a>如是，<a id="a-On"></a>大慧，<a id="a-Oo"></a>世论破坏结集，<a id="a-Op"></a>种种句味，<a id="a-Oq"></a>因譬庄严，<a id="a-Or"></a>说外道事；<a id="a-Os"></a>著自因缘，<a id="a-Ot"></a>无有自通。<a id="a-Ou"></a>大慧，<a id="a-Ov"></a>彼诸外道，<a id="a-Ow"></a>无自通论。<a id="a-Ox"></a>于余世论，<a id="a-Oy"></a>广说无量百千事门，<a id="a-Oz"></a>无有自通，<a id="a-P0"></a>亦不自知愚痴世论。<a id="a-P1"></a>”</p>
  <p id="aP2">尔时，<a id="a-P3"></a>大慧白佛言：<a id="a-P4"></a>“世尊，<a id="a-P5"></a>若外道世论，<a id="a-P6"></a>种种句味，<a id="a-P7"></a>因譬庄严，<a id="a-P8"></a>无有自通，<a id="a-P9"></a>自事计著者；<a id="a-PA"></a>世尊亦说世论，<a id="a-PB"></a>为种种异方诸来会众，<a id="a-PC"></a>天、<a id="a-PD"></a>人、<a id="a-PE"></a>阿修罗，<a id="a-PF"></a>广说无量种种句味，<a id="a-PG"></a>亦非自通耶？<a id="a-PH"></a>亦入一切外道智慧，<a id="a-PI"></a>言说数耶？<a id="a-PJ"></a>”</p>
  <p id="aPK">佛告大慧：<a id="a-PL"></a>“我不说世论，<a id="a-PM"></a>亦无来去，<a id="a-PN"></a>唯说不来不去。</p>
  <p id="aPO">“大慧，<a id="a-PP"></a>来者，<a id="a-PQ"></a>趣聚会生；<a id="a-PR"></a>去者，<a id="a-PS"></a>散坏；<a id="a-PT"></a>不来不去者，<a id="a-PU"></a>是不生不灭。<a id="a-PV"></a>我所说不堕世论妄想数中。<a id="a-PW"></a>所以者何？<a id="a-PX"></a>谓不计著外性非性；<a id="a-PY"></a>自心现处，<a id="a-PZ"></a>二边妄想所不能转。<a id="a-Pa"></a>相境非性，<a id="a-Pb"></a>觉自心现，<a id="a-Pc"></a>则自心现妄想不生。<a id="a-Pd"></a>妄想不生者，<a id="a-Pe"></a>空、<a id="a-Pf"></a>无相、<a id="a-Pg"></a>无作，<a id="a-Ph"></a>入三脱门，<a id="a-Pi"></a>名为解脱。</p>
  <p id="aPj">“大慧，<a id="a-Pk"></a>我念一时，<a id="a-Pl"></a>于一处住。<a id="a-Pm"></a>有世论婆罗门来诣我所，<a id="a-Pn"></a>不请空闲，<a id="a-Po"></a>便问我言：<a id="a-Pp"></a>‘瞿昙，<a id="a-Pq"></a>一切所作耶？<a id="a-Pr"></a>’我时答言：<a id="a-Ps"></a>‘婆罗门，<a id="a-Pt"></a>一切所作，<a id="a-Pu"></a>是初世论。<a id="a-Pv"></a>’彼复问言：<a id="a-Pw"></a>‘一切非所作耶？<a id="a-Px"></a>’我复报言：<a id="a-Py"></a>‘一切非所作，<a id="a-Pz"></a>是第二世论。<a id="a-Q0"></a>’彼复问言：<a id="a-Q1"></a>‘一切常耶？<a id="a-Q2"></a>一切无常耶？<a id="a-Q3"></a>一切生耶？<a id="a-Q4"></a>一切不生耶？<a id="a-Q5"></a>’我时报言：<a id="a-Q6"></a>‘是六世论。<a id="a-Q7"></a>’大慧，<a id="a-Q8"></a>彼复问我言：<a id="a-Q9"></a>‘一切一耶？<a id="a-QA"></a>一切异耶？<a id="a-QB"></a>一切俱耶？<a id="a-QC"></a>一切不俱耶？<a id="a-QD"></a>一切因种种受生现耶？<a id="a-QE"></a>’我时报言：<a id="a-QF"></a>‘是十一世论。<a id="a-QG"></a>’大慧，<a id="a-QH"></a>彼复问言：<a id="a-QI"></a>‘一切无记耶？<a id="a-QJ"></a>一切记耶？<a id="a-QK"></a>有我耶？<a id="a-QL"></a>无我耶？<a id="a-QM"></a>有此世耶？<a id="a-QN"></a>无此世耶？<a id="a-QO"></a>有他世耶？<a id="a-QP"></a>无他世耶？<a id="a-QQ"></a>有解脱耶？<a id="a-QR"></a>无解脱耶？<a id="a-QS"></a>一切刹那耶？<a id="a-QT"></a>一切不刹那耶？<a id="a-QU"></a>虚空耶？<a id="a-QV"></a>非数灭耶？<a id="a-QW"></a>涅槃耶？<a id="a-QX"></a>瞿昙，<a id="a-QY"></a>作耶？<a id="a-QZ"></a>非作耶？<a id="a-Qa"></a>有中阴耶？<a id="a-Qb"></a>无中阴耶？<a id="a-Qc"></a>’大慧，<a id="a-Qd"></a>我时报言：<a id="a-Qe"></a>‘婆罗门，<a id="a-Qf"></a>如是说者，<a id="a-Qg"></a>悉是世论；<a id="a-Qh"></a>非我所说，<a id="a-Qi"></a>是汝世论。<a id="a-Qj"></a>我唯说无始虚伪，<a id="a-Qk"></a>妄想习气，<a id="a-Ql"></a>种种诸恶，<a id="a-Qm"></a>三有之因，<a id="a-Qn"></a>不能觉知自心现量，<a id="a-Qo"></a>而生妄想攀缘外性。<a id="a-Qp"></a>如外道法，<a id="a-Qq"></a>我诸根义，<a id="a-Qr"></a>三合智生，<a id="a-Qs"></a>我不如是。<a id="a-Qt"></a>婆罗门，<a id="a-Qu"></a>我不说因，<a id="a-Qv"></a>不说无因，<a id="a-Qw"></a>惟说妄想摄所摄性，<a id="a-Qx"></a>施设缘起；<a id="a-Qy"></a>非汝所及余，<a id="a-Qz"></a>堕受我见相续者，<a id="a-R0"></a>所能觉知。<a id="a-R1"></a>’大慧，<a id="a-R2"></a>涅槃、<a id="a-R3"></a>虚空、<a id="a-R4"></a>灭，<a id="a-R5"></a>非有三种，<a id="a-R6"></a>但数有三耳！</p>
  <p id="aR7">“复次，<a id="a-R8"></a>大慧，<a id="a-R9"></a>尔时世论婆罗门，<a id="a-RA"></a>复问我言：<a id="a-RB"></a>‘痴、<a id="a-RC"></a>爱、<a id="a-RD"></a>业因故，<a id="a-RE"></a>有三有耶？<a id="a-RF"></a>为无因耶？<a id="a-RG"></a>’我时报言：<a id="a-RH"></a>‘此二者，<a id="a-RI"></a>亦是世论耳！<a id="a-RJ"></a>’彼复问言：<a id="a-RK"></a>‘一切性皆入自共相耶？<a id="a-RL"></a>’我复报言：<a id="a-RM"></a>‘此亦世论。<a id="a-RN"></a>婆罗门，<a id="a-RO"></a>乃至意流妄计外尘，<a id="a-RP"></a>皆是世论。<a id="a-RQ"></a>’复次，<a id="a-RR"></a>大慧，<a id="a-RS"></a>尔时世论婆罗门，<a id="a-RT"></a>复问我言：<a id="a-RU"></a>‘颇有非世论者不？<a id="a-RV"></a>我是一切外道之宗，<a id="a-RW"></a>说种种句味，<a id="a-RX"></a>因缘、<a id="a-RY"></a>譬喻庄严。<a id="a-RZ"></a>’我复报言：<a id="a-Ra"></a>‘婆罗门，<a id="a-Rb"></a>有！<a id="a-Rc"></a>非汝有者，<a id="a-Rd"></a>非为、<a id="a-Re"></a>非宗，<a id="a-Rf"></a>非说、<a id="a-Rg"></a>非不说种种句味，<a id="a-Rh"></a>非不因譬庄严。<a id="a-Ri"></a>’婆罗门言：<a id="a-Rj"></a>‘何等为非世论、<a id="a-Rk"></a>非非宗、<a id="a-Rl"></a>非非说？<a id="a-Rm"></a>’我时报言：<a id="a-Rn"></a>‘婆罗门，<a id="a-Ro"></a>有非世论，<a id="a-Rp"></a>汝诸外道所不能知；<a id="a-Rq"></a>以为外性，<a id="a-Rr"></a>不实妄想，<a id="a-Rs"></a>虚伪计著故。<a id="a-Rt"></a>谓妄想不生，<a id="a-Ru"></a>觉了有无自心现量，<a id="a-Rv"></a>妄想不生，<a id="a-Rw"></a>不受外尘，<a id="a-Rx"></a>妄想永息，<a id="a-Ry"></a>是名非世论。<a id="a-Rz"></a>此是我法，<a id="a-S0"></a>非汝有也。<a id="a-S1"></a>婆罗门，<a id="a-S2"></a>略说彼识，<a id="a-S3"></a>若来若去，<a id="a-S4"></a>若死若生，<a id="a-S5"></a>若乐若苦，<a id="a-S6"></a>若溺若见，<a id="a-S7"></a>若触若著，<a id="a-S8"></a>种种相，<a id="a-S9"></a>若和合相续，<a id="a-SA"></a>若受若因计著。<a id="a-SB"></a>婆罗门，<a id="a-SC"></a>如是比，<a id="a-SD"></a>皆是汝等世论，<a id="a-SE"></a>非是我有。<a id="a-SF"></a>’大慧，<a id="a-SG"></a>世论婆罗门作如是问，<a id="a-SH"></a>我如是答。<a id="a-SI"></a>彼即默然，<a id="a-SJ"></a>不辞而退，<a id="a-SK"></a>思自通处，<a id="a-SL"></a>作是念言：<a id="a-SM"></a>‘沙门释子，<a id="a-SN"></a>出于通外，<a id="a-SO"></a>说无生、<a id="a-SP"></a>无相、<a id="a-SQ"></a>无因，<a id="a-SR"></a>觉自妄想现，<a id="a-SS"></a>妄想不生。<a id="a-ST"></a>’</p>
  <p id="aSU">“大慧，<a id="a-SV"></a>此即是汝向所问我，<a id="a-SW"></a>何故说习近世论，<a id="a-SX"></a>种种辩说，<a id="a-SY"></a>摄受贪欲，<a id="a-SZ"></a>不摄受法。<a id="a-Sa"></a>”</p>
  <p id="aSb">大慧白佛言：<a id="a-Sc"></a>“世尊，<a id="a-Sd"></a>摄受贪欲及法，<a id="a-Se"></a>有何句义？<a id="a-Sf"></a>”</p>
  <p id="aSg">佛告大慧：<a id="a-Sh"></a>“善哉！<a id="a-Si"></a>善哉！<a id="a-Sj"></a>汝乃能为未来众生，<a id="a-Sk"></a>思惟咨问如是句义。<a id="a-Sl"></a>谛听！<a id="a-Sm"></a>谛听！<a id="a-Sn"></a>善思念之，<a id="a-So"></a>当为汝说。<a id="a-Sp"></a>”</p>
  <p id="aSq">大慧白佛言：<a id="a-Sr"></a>“唯然受教。<a id="a-Ss"></a>”</p>
  <p id="aSt">佛告大慧：<a id="a-Su"></a>“所谓贪者，<a id="a-Sv"></a>若取、<a id="a-Sw"></a>若舍，<a id="a-Sx"></a>若触、<a id="a-Sy"></a>若味，<a id="a-Sz"></a>系著外尘，<a id="a-T0"></a>堕二边见；<a id="a-T1"></a>复生苦阴、<a id="a-T2"></a>生老病死、<a id="a-T3"></a>忧悲苦恼。<a id="a-T4"></a>如是诸患，<a id="a-T5"></a>皆从爱起；<a id="a-T6"></a>斯由习近世论及世论者。<a id="a-T7"></a>我及诸佛，<a id="a-T8"></a>说名为贪。<a id="a-T9"></a>是名摄受贪欲，<a id="a-TA"></a>不摄受法。</p>
  <p id="aTB">“大慧，<a id="a-TC"></a>云何摄受法？<a id="a-TD"></a>谓善觉知自心现量，<a id="a-TE"></a>见人无我及法无我相，<a id="a-TF"></a>妄想不生；<a id="a-TG"></a>善知上上地，<a id="a-TH"></a>离心意意识，<a id="a-TI"></a>一切诸佛智慧灌顶，<a id="a-TJ"></a>具足摄受十无尽句，<a id="a-TK"></a>于一切法无开发自在，<a id="a-TL"></a>是名为法，<a id="a-TM"></a>所谓不堕一切见、<a id="a-TN"></a>一切虚伪、<a id="a-TO"></a>一切妄想、<a id="a-TP"></a>一切性、<a id="a-TQ"></a>一切二边。</p>
  <p id="aTR">“大慧，<a id="a-TS"></a>多有外道痴人，<a id="a-TT"></a>堕于二边，<a id="a-TU"></a>若常若断，<a id="a-TV"></a>非黠慧者。<a id="a-TW"></a>受无因论，<a id="a-TX"></a>则起常见；<a id="a-TY"></a>外因坏，<a id="a-TZ"></a>因缘非性，<a id="a-Ta"></a>则起断见。<a id="a-Tb"></a>大慧，<a id="a-Tc"></a>我不见生、<a id="a-Td"></a>住、<a id="a-Te"></a>灭故，<a id="a-Tf"></a>说名为法。</p>
  <p id="aTg">“大慧，<a id="a-Th"></a>是名贪欲及法。<a id="a-Ti"></a>汝及余菩萨摩诃萨，<a id="a-Tj"></a>应当修学。<a id="a-Tk"></a>”</p>
  <p id="aTl">尔时，<a id="a-Tm"></a>世尊欲重宣此义，<a id="a-Tn"></a>而说偈言：</p>
  <p id="aTo">“一切世间论，<a id="a-Tp"></a> 外道虚妄说，</p>
  <p id="aTq">妄见作所作，<a id="a-Tr"></a> 彼则无自宗。</p>
  <p id="aTs">惟我一自宗，<a id="a-Tt"></a> 离于作所作，</p>
  <p id="aTu">为诸弟子说，<a id="a-Tv"></a> 远离诸世论。</p>
  <p id="aTw">心量不可见，<a id="a-Tx"></a> 不观察二心，</p>
  <p id="aTy">摄所摄非性，<a id="a-Tz"></a> 断常二俱离。</p>
  <p id="aU0">乃至心流转，<a id="a-U1"></a> 是则为世论，</p>
  <p id="aU2">妄想不转者，<a id="a-U3"></a> 是人见自心。</p>
  <p id="aU4">来者谓事生，<a id="a-U5"></a> 去者事不现，</p>
  <p id="aU6">明了知去来，<a id="a-U7"></a> 妄想不复生。</p>
  <p id="aU8">有常及无常，<a id="a-U9"></a> 所作无所作，</p>
  <p id="aUA">此世他世等，<a id="a-UB"></a> 斯皆世论通。<a id="a-UC"></a>”</p>
  <p id="aUD">尔时，<a id="a-UE"></a>大慧菩萨复白佛言：<a id="a-UF"></a>“世尊，<a id="a-UG"></a>所言涅槃者，<a id="a-UH"></a>为何等法名为涅槃？<a id="a-UI"></a>而诸外道各起妄想！<a id="a-UJ"></a>”</p>
  <p id="aUK">佛告大慧：<a id="a-UL"></a>“谛听！<a id="a-UM"></a>谛听！<a id="a-UN"></a>善思念之，<a id="a-UO"></a>当为汝说。<a id="a-UP"></a>如诸外道妄想涅槃，<a id="a-UQ"></a>非彼妄想随顺涅槃。<a id="a-UR"></a>”</p>
  <p id="aUS">大慧白佛言：<a id="a-UT"></a>“唯然受教。<a id="a-UU"></a>”</p>
  <p id="aUV">佛告大慧：<a id="a-UW"></a>“或有外道，<a id="a-UX"></a>阴界入灭，<a id="a-UY"></a>境界离欲，<a id="a-UZ"></a>见法无常，<a id="a-Ua"></a>心心法品不生，<a id="a-Ub"></a>不念去来现在境界，<a id="a-Uc"></a>诸受阴尽，<a id="a-Ud"></a>如灯火灭，<a id="a-Ue"></a>如种子坏，<a id="a-Uf"></a>妄想不生。<a id="a-Ug"></a>斯等于此，<a id="a-Uh"></a>作涅槃想。<a id="a-Ui"></a>大慧，<a id="a-Uj"></a>非以见坏，<a id="a-Uk"></a>名为涅槃。<a id="a-Ul"></a>大慧，<a id="a-Um"></a>或以从方至方，<a id="a-Un"></a>名为解脱；<a id="a-Uo"></a>境界想灭，<a id="a-Up"></a>犹如风止。<a id="a-Uq"></a>或复以觉所觉见坏，<a id="a-Ur"></a>名为解脱。<a id="a-Us"></a>或见常无常，<a id="a-Ut"></a>作解脱想。<a id="a-Uu"></a>或见种种相想，<a id="a-Uv"></a>招致苦生因，<a id="a-Uw"></a>思惟是已，<a id="a-Ux"></a>不善觉知自心现量，<a id="a-Uy"></a>怖畏于相，<a id="a-Uz"></a>而见无相，<a id="a-V0"></a>深生爱乐，<a id="a-V1"></a>作涅槃想。<a id="a-V2"></a>或有觉知内外诸法，<a id="a-V3"></a>自相共相，<a id="a-V4"></a>去来现在，<a id="a-V5"></a>有性不坏，<a id="a-V6"></a>作涅槃想。<a id="a-V7"></a>或谓我、<a id="a-V8"></a>人、<a id="a-V9"></a>众生、<a id="a-VA"></a>寿命，<a id="a-VB"></a>一切法坏，<a id="a-VC"></a>作涅槃想。<a id="a-VD"></a>或以外道恶烧智慧，<a id="a-VE"></a>见自性及士夫，<a id="a-VF"></a>彼二有间，<a id="a-VG"></a>士夫所出，<a id="a-VH"></a>名为自性；<a id="a-VI"></a>如冥初比，<a id="a-VJ"></a>求那转变，<a id="a-VK"></a>求那是作者，<a id="a-VL"></a>作涅槃想。<a id="a-VM"></a>或谓福非福尽，<a id="a-VN"></a>或谓诸烦恼尽，<a id="a-VO"></a>或谓智慧，<a id="a-VP"></a>或见自在是真实作生死者，<a id="a-VQ"></a>作涅槃想。<a id="a-VR"></a>或谓展转相生，<a id="a-VS"></a>生死更无余因，<a id="a-VT"></a>如是即是计著因，<a id="a-VU"></a>而彼愚痴不能觉知，<a id="a-VV"></a>不知故作涅槃想。<a id="a-VW"></a>或有外道，<a id="a-VX"></a>言得真谛道，<a id="a-VY"></a>作涅槃想。<a id="a-VZ"></a>或见功德，<a id="a-Va"></a>功德所起，<a id="a-Vb"></a>和合一异、<a id="a-Vc"></a>俱不俱，<a id="a-Vd"></a>作涅槃想。<a id="a-Ve"></a>或见自性所起，<a id="a-Vf"></a>孔雀文彩、<a id="a-Vg"></a>种种杂宝及利刺等性，<a id="a-Vh"></a>见已作涅槃想。<a id="a-Vi"></a>大慧，<a id="a-Vj"></a>或有觉二十五真实；<a id="a-Vk"></a>或王守护国，<a id="a-Vl"></a>受六德论，<a id="a-Vm"></a>作涅槃想。<a id="a-Vn"></a>或见时是作者，<a id="a-Vo"></a>时节世间，<a id="a-Vp"></a>如是觉者，<a id="a-Vq"></a>作涅槃想。<a id="a-Vr"></a>或谓性，<a id="a-Vs"></a>或谓非性，<a id="a-Vt"></a>或谓知性非性，<a id="a-Vu"></a>或见有觉与涅槃差别，<a id="a-Vv"></a>作涅槃想。<a id="a-Vw"></a>有如是比种种妄想，<a id="a-Vx"></a>外道所说，<a id="a-Vy"></a>不成所成，<a id="a-Vz"></a>智者所弃。</p>
  <p id="aW0">“大慧，<a id="a-W1"></a>如是一切，<a id="a-W2"></a>悉堕二边，<a id="a-W3"></a>作涅槃想。<a id="a-W4"></a>如是等外道涅槃妄想，<a id="a-W5"></a>彼中都无，<a id="a-W6"></a>若生若灭。<a id="a-W7"></a>大慧，<a id="a-W8"></a>彼一一外道涅槃，<a id="a-W9"></a>彼等自论，<a id="a-WA"></a>智慧观察，<a id="a-WB"></a>都无所立。<a id="a-WC"></a>如彼妄想，<a id="a-WD"></a>心意来去，<a id="a-WE"></a>漂驰流动，<a id="a-WF"></a>一切无有得涅槃者。</p>
  <p id="aWG">“大慧，<a id="a-WH"></a>如我所说涅槃者，<a id="a-WI"></a>谓善觉知自心现量，<a id="a-WJ"></a>不著外性；<a id="a-WK"></a>离于四句，<a id="a-WL"></a>见如实处；<a id="a-WM"></a>不堕自心现妄想二边；<a id="a-WN"></a>摄所摄不可得；<a id="a-WO"></a>一切度量，<a id="a-WP"></a>不见所成；<a id="a-WQ"></a>愚于真实，<a id="a-WR"></a>不应摄受；<a id="a-WS"></a>弃舍彼已，<a id="a-WT"></a>得自觉圣法，<a id="a-WU"></a>知二无我，<a id="a-WV"></a>离二烦恼，<a id="a-WW"></a>净除二障，<a id="a-WX"></a>永离二死；<a id="a-WY"></a>上上地，<a id="a-WZ"></a>如来地，<a id="a-Wa"></a>如影幻等诸深三昧，<a id="a-Wb"></a>离心意意识，<a id="a-Wc"></a>说名涅槃。</p>
  <p id="aWd">“大慧，<a id="a-We"></a>汝等及余菩萨摩诃萨，<a id="a-Wf"></a>应当修学，<a id="a-Wg"></a>当疾远离一切外道诸涅槃见。<a id="a-Wh"></a>”</p>
  <p id="aWi">尔时，<a id="a-Wj"></a>世尊欲重宣此义，<a id="a-Wk"></a>而说偈言：</p>
  <p id="aWl">“外道涅槃见，<a id="a-Wm"></a> 各各起妄想，</p>
  <p id="aWn">斯从心想生，<a id="a-Wo"></a> 无解脱方便。</p>
  <p id="aWp">愚于缚缚者，<a id="a-Wq"></a> 远离善方便，</p>
  <p id="aWr">外道解脱想，<a id="a-Ws"></a> 解脱终不生。</p>
  <p id="aWt">众智各异趣，<a id="a-Wu"></a> 外道所见通，</p>
  <p id="aWv">彼悉无解脱，<a id="a-Ww"></a> 愚痴妄想故。</p>
  <p id="aWx">一切痴外道，<a id="a-Wy"></a> 妄见作所作，</p>
  <p id="aWz">有无有品论，<a id="a-X0"></a> 彼悉无解脱。</p>
  <p id="aX1">凡愚乐妄想，<a id="a-X2"></a> 不闻真实慧，</p>
  <p id="aX3">言语三苦本，<a id="a-X4"></a> 真实灭苦因。</p>
  <p id="aX5">譬如镜中像，<a id="a-X6"></a> 虽现而非有，</p>
  <p id="aX7">于妄想心镜，<a id="a-X8"></a> 愚夫见有二。</p>
  <p id="aX9">不识心及缘，<a id="a-XA"></a> 则起二妄想，</p>
  <p id="aXB">了心及境界，<a id="a-XC"></a> 妄想则不生。</p>
  <p id="aXD">心者即种种，<a id="a-XE"></a> 远离相所相，</p>
  <p id="aXF">事现而无现，<a id="a-XG"></a> 如彼愚妄想。</p>
  <p id="aXH">三有惟妄想，<a id="a-XI"></a> 外义悉无有，</p>
  <p id="aXJ">妄想种种现，<a id="a-XK"></a> 凡愚不能了。</p>
  <p id="aXL">经经说妄想，<a id="a-XM"></a> 终不出于名，</p>
  <p id="aXN">若离于言语，<a id="a-XO"></a> 亦无有所说。<a id="a-XP"></a>”</p>
 </body>
</html>