<!doctype html>
<html id="z3IBTuDRw" data-ver="71">
 <head>
  <meta charset="utf-8">
  <meta author="阿地瞿多">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛说陀罗尼集经翻译序</h1>
  <p id="a2">西京长安慧日寺沙门释玄楷作</p>
  <p id="a3">若夫陀罗尼印坛法门者。<a id="a-4"></a>斯乃众经之心髓。<a id="a-5"></a>引万行之导首。<a id="a-6"></a>宗深秘密。<a id="a-7"></a>非浅识之所知。<a id="a-8"></a>义趣冲玄。<a id="a-9"></a>匪思虑之能测。<a id="a-A"></a>密中更密。<a id="a-B"></a>无得称焉。<a id="a-C"></a>有高德沙门厥号阿地瞿多(唐言无极高也)是中天竺人也。<a id="a-D"></a>法师聪慧超群。<a id="a-E"></a>德迈过人。<a id="a-F"></a>弱冠慕道。<a id="a-G"></a>历五竺而寻友。<a id="a-H"></a>低心跃步而咨法要。<a id="a-I"></a>故能精练五明。<a id="a-J"></a>妙通诸部。<a id="a-K"></a>意欲运西域之法水。<a id="a-L"></a>润东夏之渴仰。<a id="a-M"></a>判身许于险难。<a id="a-N"></a>务存弘道之心。<a id="a-O"></a>跋山岩而不疲。<a id="a-P"></a>涉沙流而无倦。<a id="a-Q"></a>顶戴尊经。<a id="a-R"></a>向斯汉地。<a id="a-S"></a>永徽二年正月。<a id="a-T"></a>屈于长安奉。</p>
  <p id="aU">敕住慈门寺。<a id="a-V"></a>但法师含珠未吐。<a id="a-W"></a>人莫别于怀珍。<a id="a-X"></a>雅辩既宣方知有宝(云云)。<a id="a-Y"></a>故能决众疑言皆当理。<a id="a-Z"></a>然则经律论业传者非一。<a id="a-a"></a>唯此法门未兴斯土。<a id="a-b"></a>所以丁宁三请方许坛法。<a id="a-c"></a>三月上旬赴慧日寺浮图院内。<a id="a-d"></a>法师自作普集会坛。<a id="a-e"></a>大乘琮等一十六人。<a id="a-f"></a>爰及英公鄂公等一十二人。<a id="a-g"></a>助成坛供。<a id="a-h"></a>同愿。</p>
  <p id="ai">皇基永固。<a id="a-j"></a>常临万国。<a id="a-k"></a>庶类同沾。<a id="a-l"></a>皆成大益。<a id="a-m"></a>其中灵瑞。<a id="a-n"></a>恐繁不述(别在传记)余庆逢此法。<a id="a-o"></a>不胜忻跃。<a id="a-p"></a>躬诣翻经所悕翻广本。<a id="a-q"></a>屡值事闹。<a id="a-r"></a>不及陈请。<a id="a-s"></a>恐幻质迁谢。<a id="a-t"></a>失于大利。<a id="a-u"></a>便请法师于慧日寺。<a id="a-v"></a>宣译梵本且翻要抄。<a id="a-w"></a>一十二卷。<a id="a-x"></a>竖兴国之洪基。<a id="a-y"></a>存隆民之秘宝欤。<a id="a-z"></a>从四年三月十四日起首。<a id="a-10"></a>至永徽五年岁次甲寅四月十五日毕。<a id="a-11"></a>以后频频。</p>
  <p id="a12">敕追法师入内。<a id="a-13"></a>邂逅之间。<a id="a-14"></a>无暇复校。<a id="a-15"></a>此经出金刚大道场经。<a id="a-16"></a>大明咒藏分之少分也。<a id="a-17"></a>今此略抄拟勘详定。<a id="a-18"></a>奏请流通天下普闻焉。</p>
 </body>
</html>