<!doctype html>
<html id="z3IBTuJRz" data-ver="1109">
 <head>
  <meta charset="utf-8">
  <meta author="阿地瞿多">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛说陀罗尼集经卷第三</h1>
  <h2 id="a2">般若波罗蜜多大心经(印有十三咒有九)</h2>
  <p id="a3">如是我闻。<a id="a-4"></a>一时佛在舍卫国祇树给孤独园。<a id="a-5"></a>与千二百五十阿罗汉无量阿僧祇诸大菩萨天龙八部人非人等俱。<a id="a-6"></a>前后围绕。<a id="a-7"></a>尔时梵天。<a id="a-8"></a>与诸大众共相谓言。<a id="a-9"></a>我今欲闻般若波罗蜜多功德。<a id="a-A"></a>时诸大众皆大欢喜。<a id="a-B"></a>赞梵王言善哉善哉。<a id="a-C"></a>尔时梵王即从座起偏露右肩。<a id="a-D"></a>右膝着地顶礼佛足礼佛足已而白佛言。<a id="a-E"></a>世尊我今至心愿乐。<a id="a-F"></a>欲闻般若波罗蜜多不可思议功德。<a id="a-G"></a>惟愿世尊为我。<a id="a-H"></a>说于般若波罗蜜多不可思议咒印功德。<a id="a-I"></a>尔时佛告梵王。<a id="a-J"></a>我于他化自在天中。<a id="a-K"></a>略说咒印。<a id="a-L"></a>谛听谛听我今为汝说此功德。<a id="a-M"></a>如须弥山诸山中王。<a id="a-N"></a>般若波罗蜜多亦复如是。<a id="a-O"></a>一切奢摩他中王。<a id="a-P"></a>如须弥山王。<a id="a-Q"></a>四方猛风不能吹动。<a id="a-R"></a>般若波罗蜜多亦复如是。<a id="a-S"></a>若依般若波罗蜜多。<a id="a-T"></a>即得坚住于奢摩他。<a id="a-U"></a>诸天魔等不能倾动。<a id="a-V"></a>犹如大海。<a id="a-W"></a>皆能容受一切众流。<a id="a-X"></a>般若波罗蜜多亦复如是。<a id="a-Y"></a>皆能容受一切佛法。<a id="a-Z"></a>若依此般若波罗蜜多教法行者。<a id="a-a"></a>即得住宿住智。<a id="a-b"></a>知于过去我从彼处。<a id="a-c"></a>因于彼行。<a id="a-d"></a>得生此处。<a id="a-e"></a>若依此般若波罗蜜多教行者。<a id="a-f"></a>即得除灭三毒之罪。<a id="a-g"></a>生生之处不闻恶法。<a id="a-h"></a>得身端正犹如金色顶戴天冠。<a id="a-i"></a>无有悭心。<a id="a-j"></a>生于刹帝利婆罗门中。<a id="a-k"></a>于诸会中。<a id="a-l"></a>一切大众皆悉随从。<a id="a-m"></a>不生三途地狱之中。<a id="a-n"></a>十方佛刹随意往生。<a id="a-o"></a>现身即得四无所畏。<a id="a-p"></a>于诸会中胜出诸众。<a id="a-q"></a>若能日日作此法者。<a id="a-r"></a>现身即知一切诸法。<a id="a-s"></a>皆无障碍得奢摩他。<a id="a-t"></a>若人欲得奢摩他者。<a id="a-u"></a>当依般若波罗蜜多作法。<a id="a-v"></a>日日供养作印坐禅。<a id="a-w"></a>若于尸陀林。<a id="a-x"></a>或在冢间坐死尸边。<a id="a-y"></a>作不净观。<a id="a-z"></a>及生灭观乃至慈悲观。<a id="a-10"></a>界方便观者。<a id="a-11"></a>即得奢摩他。<a id="a-12"></a>若三年坐奢摩他者。<a id="a-13"></a>无色天光来入身中。<a id="a-14"></a>即知三界一切诸事。<a id="a-15"></a>于三年中。<a id="a-16"></a>一日吃食一日不吃食。<a id="a-17"></a>若不食日随服药菜。<a id="a-18"></a>若不食药菜服气最好。<a id="a-19"></a>如是隔日满三年者。<a id="a-1A"></a>得奢摩他。<a id="a-1B"></a>日日作此法。<a id="a-1C"></a>烧苏合香诵咒。<a id="a-1D"></a>满足十万遍者。<a id="a-1E"></a>得大云奢摩他。<a id="a-1F"></a>慈悲奢摩他。<a id="a-1G"></a>大雷声奢摩他。<a id="a-1H"></a>电光奢摩他。<a id="a-1I"></a>火光奢摩他。<a id="a-1J"></a>若日日作印法等。<a id="a-1K"></a>种种供养者。<a id="a-1L"></a>罪灭得奢摩他。<a id="a-1M"></a>若重罪业众生。<a id="a-1N"></a>日日不作印咒等种种供养者。<a id="a-1O"></a>诸罪不灭。<a id="a-1P"></a>不得奢摩他。<a id="a-1Q"></a>是故我今说此方便。<a id="a-1R"></a>欲令一切皆悉乐闻成就愿故。</p>
  <p data-pb></p>
  <h2 id="a1S">画大般若像法</h2>
  <p id="a1T">画大般若菩萨像。<a id="a-1U"></a>可取八月十五日。<a id="a-1V"></a>以细好绢两幅。<a id="a-1W"></a>或三幅亦任意用。<a id="a-1X"></a>高下阔狭必须相称。<a id="a-1Y"></a>于精舍中作水坛竟。<a id="a-1Z"></a>于其坛中诵大般若咒。<a id="a-1a"></a>咒绢一百八遍已。<a id="a-1b"></a>请唤画师最好手者。<a id="a-1c"></a>令受八戒。<a id="a-1d"></a>一上厕一洗浴。<a id="a-1e"></a>着新净衣。<a id="a-1f"></a>与作护身印。<a id="a-1g"></a>其彩色中用薰陆香安悉香汁和。<a id="a-1h"></a>不得用胶。<a id="a-1i"></a>于其坛上日日三时。<a id="a-1j"></a>散杂色花烧沉水香。<a id="a-1k"></a>诵咒供养菩萨。<a id="a-1l"></a>夜别然灯。<a id="a-1m"></a>七盏。<a id="a-1n"></a>然后可画菩萨。<a id="a-1o"></a>其菩萨身。<a id="a-1p"></a>除天冠外身长一肘(人一肘如佛一磔手)通身白色面有三眼。<a id="a-1q"></a>似天女相。<a id="a-1r"></a>形貌端正如菩萨形。<a id="a-1s"></a>师子座上结加趺坐。<a id="a-1t"></a>头戴天冠作簸箕光。<a id="a-1u"></a>其耳中着真珠宝珰。<a id="a-1v"></a>于其项下着七宝璎珞。<a id="a-1w"></a>两臂作屈。<a id="a-1x"></a>左臂屈肘侧在胸上。<a id="a-1y"></a>其左手仰五指申展。<a id="a-1z"></a>掌中画作七宝经函。<a id="a-20"></a>其中具有十二部经。<a id="a-21"></a>即是般若波罗蜜多藏。<a id="a-22"></a>右手垂着右膝之上。<a id="a-23"></a>五指舒展。<a id="a-24"></a>即是菩萨施无畏手。<a id="a-25"></a>菩萨身上着罗锦绮。<a id="a-26"></a>绣作[袖-由+盍]裆。<a id="a-27"></a>其腰以下着朝霞裙。<a id="a-28"></a>于上画作黄色花亵。<a id="a-29"></a>天衣笼络络于两臂。<a id="a-2A"></a>腋间交过出其两头。<a id="a-2B"></a>俱向于上。<a id="a-2C"></a>微微屈曲如飞扬势。<a id="a-2D"></a>其两手腕皆着环钏。<a id="a-2E"></a>菩萨右厢安梵摩天。<a id="a-2F"></a>通身白色耳着宝珰。<a id="a-2G"></a>其项上着七宝璎珞。<a id="a-2H"></a>立[毯-炎+瞿]毹上。<a id="a-2I"></a>右手屈臂向于肩上。<a id="a-2J"></a>手执白拂。<a id="a-2K"></a>左手申臂手执澡罐。<a id="a-2L"></a>其腰以下着朝霞裙。<a id="a-2M"></a>以罗绮锦绣严饰衣服。<a id="a-2N"></a>其梵天身披紫袈裟。<a id="a-2O"></a>顶戴花冠作簸箕光。<a id="a-2P"></a>其手脚腕皆着宝钏。<a id="a-2Q"></a>菩萨左厢安帝释天。<a id="a-2R"></a>通身白色耳着宝珰。<a id="a-2S"></a>其项上着七宝璎珞。<a id="a-2T"></a>立[毯-炎+瞿]毹上。<a id="a-2U"></a>右手屈臂向于肩上。<a id="a-2V"></a>手执白拂。<a id="a-2W"></a>左手屈臂肘节向左。<a id="a-2X"></a>手掌向腹仰。<a id="a-2Y"></a>掌掌中坚着一跋折罗。<a id="a-2Z"></a>跋折罗头外向着之。<a id="a-2a"></a>火焰围绕跋折罗身其帝释像。<a id="a-2b"></a>从腰以下着朝霞裙。<a id="a-2c"></a>以罗绮锦绣严饰衣服。<a id="a-2d"></a>天衣笼络。<a id="a-2e"></a>头戴花冠作簸箕光。<a id="a-2f"></a>其手脚腕皆着宝钏。<a id="a-2g"></a>菩萨光上两厢。<a id="a-2h"></a>皆画作一须陀会天。<a id="a-2i"></a>而散杂花及赍璎珞而为供养。<a id="a-2j"></a>其像座下。<a id="a-2k"></a>画作香炉供养之具。<a id="a-2l"></a>其供养具左右两厢。<a id="a-2m"></a>各画布置八神王像。<a id="a-2n"></a>其神王色。<a id="a-2o"></a>青黄赤白各为一色。<a id="a-2p"></a>面作威怒。<a id="a-2q"></a>一一神王各着五色金银细甲。<a id="a-2r"></a>各执器仗。<a id="a-2s"></a>威严而立五色石上。<a id="a-2t"></a>次下右厢画咒师像。<a id="a-2u"></a>胡跪而坐。<a id="a-2v"></a>两手捧持香炉供养。<a id="a-2w"></a>面仰向上。<a id="a-2x"></a>如似瞻仰菩萨尊颜。<a id="a-2y"></a>画其像已。<a id="a-2z"></a>当立道场悬缯幡盖。<a id="a-30"></a>杂宝铃佩种种严饰。<a id="a-31"></a>香泥涂地而作水坛。<a id="a-32"></a>纵广四肘。<a id="a-33"></a>迎将菩萨安置坛上。<a id="a-34"></a>像面向西咒师面向东。<a id="a-35"></a>日日香汤洗浴洁净。<a id="a-36"></a>着新净衣入于道场。<a id="a-37"></a>护身结界作法诵咒。<a id="a-38"></a>种种供养般若波罗蜜多。<a id="a-39"></a>诵咒可满十万遍。<a id="a-3A"></a>时时别忏悔灭身上过去一切罪障。<a id="a-3B"></a>于后诵咒。<a id="a-3C"></a>作法用时种种得验　画像法竟。</p>
  <p id="a3D">次说印法。</p>
  <p id="a3E">般若身印第一</p>
  <p id="a3F">二手合腕。<a id="a-3G"></a>掌中相开。<a id="a-3H"></a>即用二手头指中指无名指。<a id="a-3I"></a>头曲相拄。<a id="a-3J"></a>其二小指二大指。<a id="a-3K"></a>各直竖磔开。</p>
  <p id="a3L">般若来印第二</p>
  <p id="a3M">准前身印。<a id="a-3N"></a>唯改以二大指。<a id="a-3O"></a>稍稍相近。<a id="a-3P"></a>齐屈向下。<a id="a-3Q"></a>即是名菩萨来印。</p>
  <p id="a3R">般若去印第三</p>
  <p id="a3S">若欲送菩萨去。<a id="a-3T"></a>准前来印。<a id="a-3U"></a>唯改所屈二大指。<a id="a-3V"></a>稍磔开。<a id="a-3W"></a>乃至于极。<a id="a-3X"></a>即是送菩萨去印。</p>
  <p id="a3Y">般若心印第四</p>
  <p id="a3Z">准前唯改。<a id="a-3a"></a>以右手大指。<a id="a-3b"></a>捻着头指。<a id="a-3c"></a>即是般若心印。</p>
  <p id="a3d">般若大心印第五</p>
  <p id="a3e">准前唯改以左大指屈向下。<a id="a-3f"></a>即是般若大心印。</p>
  <p id="a3g">般若头印第六</p>
  <p id="a3h">准前唯改。<a id="a-3i"></a>齐竖二大指。<a id="a-3j"></a>离头指一分许。<a id="a-3k"></a>即是般若头印。</p>
  <p id="a3l">般若缚魔印第七</p>
  <p id="a3m">准前唯改。<a id="a-3n"></a>用二大指各捻头指。<a id="a-3o"></a>即是缚魔印。<a id="a-3p"></a>若用护身。<a id="a-3q"></a>一切魔鬼不得恼乱。<a id="a-3r"></a>是等七印。<a id="a-3s"></a>于菩萨前不解手成。<a id="a-3t"></a>诵后大心咒。<a id="a-3u"></a>除人身中三业恶障。<a id="a-3v"></a>兼禅定用。</p>
  <p id="a3w">般若伏魔印第八</p>
  <p id="a3x">结加趺坐。<a id="a-3y"></a>先舒右手五指于右膝上仰着。<a id="a-3z"></a>即舒左手五指仰之。<a id="a-40"></a>以小指侧横着于脐下。<a id="a-41"></a>即名伏魔印。</p>
  <p id="a42">般若奢摩他印第九</p>
  <p id="a43">先舒左手五指于脐下。<a id="a-44"></a>即用右手四指作拳。<a id="a-45"></a>于左手掌中仰着。<a id="a-46"></a>以二大指直竖相合头。<a id="a-47"></a>是二印是般若奢摩他印。<a id="a-48"></a>欲入奢摩他伏魔用之。</p>
  <p id="a49">般若奢摩他四禅印第十</p>
  <p id="a4A">先仰右手舒五指于右膝上。<a id="a-4B"></a>即竖左手四指。<a id="a-4C"></a>屈大指于掌中。<a id="a-4D"></a>即屈肘竖臂。<a id="a-4E"></a>合掌向背。<a id="a-4F"></a>此掌中有一切佛法般若之藏。<a id="a-4G"></a>即是奢摩他四禅印。</p>
  <p id="a4H">般若忏悔印第十一</p>
  <p id="a4I">先竖右手四指。<a id="a-4J"></a>侧掌向前。<a id="a-4K"></a>屈于大指在掌中。<a id="a-4L"></a>即以左手大指。<a id="a-4M"></a>于右掌中。<a id="a-4N"></a>与右大指相钩。<a id="a-4O"></a>又以左四指。<a id="a-4P"></a>掘右手掌背。<a id="a-4Q"></a>即是忏悔印。<a id="a-4R"></a>若有行者。<a id="a-4S"></a>日日作此印法并诵咒者。<a id="a-4T"></a>能除一切四重五逆恒河沙等罪。<a id="a-4U"></a>皆悉消灭。<a id="a-4V"></a>十方净土随意往生。<a id="a-4W"></a>近于阿耨多罗三藐三菩提。</p>
  <p id="a4X">般若无尽藏印咒第十二(一名般若眼又名金刚般若心又名般若根本)</p>
  <p id="a4Y">以二大指各捻二小指甲上。<a id="a-4Z"></a>平屈二小指。<a id="a-4a"></a>下节中节相背博之。<a id="a-4b"></a>二中指二无名指各相背博。<a id="a-4c"></a>直竖向上。<a id="a-4d"></a>各屈二头指相背。<a id="a-4e"></a>令平中节。<a id="a-4f"></a>背相着。<a id="a-4g"></a>与二小指相称令手。<a id="a-4h"></a>如高座上安置经藏。<a id="a-4i"></a>当心着之。<a id="a-4j"></a>当诵咒时。<a id="a-4k"></a>专想系念。<a id="a-4l"></a>一切经藏皆从印出悉入心中。</p>
  <p id="a4m">般若无尽藏陀罗尼咒曰。</p>
  <p id="a4n">那(上)谟(上)婆伽筏帝(一)钵啰(二合上)若(若冶反)波啰弭(上)多(上)曳(二)唵(三)唎伊(伊弃反起音二合下同四)地伊(二合)(五)室唎(上音二合)(六)输嚧(二合)陀(七)毗社曳(八)莎诃(九)</p>
  <p id="a4o">佛言此陀罗尼印有四种名。<a id="a-4p"></a>一名般若无尽藏。<a id="a-4q"></a>二名般若眼。<a id="a-4r"></a>三名般若根本。<a id="a-4s"></a>四名金刚般若心。<a id="a-4t"></a>此陀罗尼印有大功德。<a id="a-4u"></a>若能至心如法受持。<a id="a-4v"></a>随诵一遍出生一万八千修多罗藏。<a id="a-4w"></a>又彼一一修多罗藏中。<a id="a-4x"></a>各各出生二万五千修多罗藏。<a id="a-4y"></a>又彼一一修多罗中。<a id="a-4z"></a>出生百万修多罗藏。<a id="a-50"></a>又彼一一修多罗中。<a id="a-51"></a>出生无量百千万亿那由他阿僧祇修多罗藏。<a id="a-52"></a>如是乃至展转。<a id="a-53"></a>出生无量无尽修多罗藏。<a id="a-54"></a>所出经题名句义味。<a id="a-55"></a>各各不同而不重出。<a id="a-56"></a>如是念念出生无尽。<a id="a-57"></a>是故名为无尽藏陀罗尼印。<a id="a-58"></a>此陀罗尼印。<a id="a-59"></a>即是十方三世诸佛宗祖。<a id="a-5A"></a>亦是十方三世诸佛无尽法藏。<a id="a-5B"></a>一切般若波罗蜜母。<a id="a-5C"></a>过现未来诸佛菩萨。<a id="a-5D"></a>常所供养恭敬赞叹。<a id="a-5E"></a>若善男子善女人等。<a id="a-5F"></a>以至诚心。<a id="a-5G"></a>书写读诵如说修行。<a id="a-5H"></a>是人所有百千万亿恒河沙劫生死重罪。<a id="a-5I"></a>于须臾顷悉灭无余。<a id="a-5J"></a>此陀罗尼印所有功德。<a id="a-5K"></a>我若住于百千万亿阿僧祇劫。<a id="a-5L"></a>叹犹不尽。<a id="a-5M"></a>何况余人叹之能尽。<a id="a-5N"></a>若欲修行般若波罗蜜者。<a id="a-5O"></a>一食斋戒香汤沐浴。<a id="a-5P"></a>着新净衣入于道场。<a id="a-5Q"></a>要当先诵此陀罗尼。<a id="a-5R"></a>并作此印。<a id="a-5S"></a>满百万遍。<a id="a-5T"></a>然后修行余般若法。<a id="a-5U"></a>决定成就。<a id="a-5V"></a>是故名为般若根本。<a id="a-5W"></a>此陀罗尼印。<a id="a-5X"></a>悉能照了一切般若波罗蜜法。<a id="a-5Y"></a>故名般若波罗蜜眼。<a id="a-5Z"></a>此陀罗尼印。<a id="a-5a"></a>悉能摧灭一切障碍。<a id="a-5b"></a>悉能住持一切诸佛菩萨功德。<a id="a-5c"></a>故名金刚般若心也(是一印咒筏[口*梨]耶思绳伽法师译)</p>
  <p id="a5d">般若使者印第十三(先用般若护身次用军茶利法护身)</p>
  <p id="a5e">先仰二手。<a id="a-5f"></a>即以二无名指相钩。<a id="a-5g"></a>其二中指及二小指。<a id="a-5h"></a>各向掌中屈之。<a id="a-5i"></a>二头指各竖头相拄。<a id="a-5j"></a>二大指亦直竖。<a id="a-5k"></a>附头指侧。<a id="a-5l"></a>捻头指中节。<a id="a-5m"></a>二大指来去。<a id="a-5n"></a>用治一切病。</p>
  <p id="a5o">大般若波罗蜜多陀罗尼第十四</p>
  <p id="a5p">咒曰。</p>
  <p id="a5q">那(上)谟(上)婆伽婆(去)帝(一)摩诃波啰(上二合)若(若冶反下同)波啰弥多(去)曳(二)薄讫底(二合)伐蹉啰(二合)曳(三)阿波唎(二合)弥多瞿拏曳(四)萨婆怛他揭多(五)波唎布自多(去音)曳(六)萨婆怛他揭多(七)努若多努若多(八)毗若多(上)曳(九)跢侄他(十)波啰(上二合)若波啰(上二合)若(十一)摩诃波啰(上二合)若(十二)波啰(上二合)若婆娑揭唎(上)(十三)婆啰(上二合)若嚧迦揭唎(上)(十四)安驮迦(去)啰(十五)毗驮么尼(十六)徙提苏徙提(十七)徙殿睹缦(十八)婆伽婆(去)底(十九)萨防(去)伽孙怛唎(二十)婆枳底(二合)伐蹉哩(二合)(二十一)婆啰(二合)娑哩跢诃(上)悉羝(二合)(二十二)三摩莎婆羯哩(二合)(二十三)勃地勃地。<a id="a-5r"></a>冒驮耶冒驮耶(二十四)悉地悉地(地野反上同)(二十五)剑婆剑婆(二十六)迦罗迦罗(二十七)者罗者罗(二十八)頞婆頞婆(二十九)阿揭车阿揭车(三十)婆伽婆(去)帝(三十一)摩毗嚂(去)婆(三十二)莎诃(三十三)</p>
  <p id="a5s">是大神咒。<a id="a-5t"></a>于大般若经中。<a id="a-5u"></a>佛重于他化自在天说。<a id="a-5v"></a>所有一切十方诸佛。<a id="a-5w"></a>等同赞成。<a id="a-5x"></a>是故名为大般若咒。<a id="a-5y"></a>是咒功力不可思议。<a id="a-5z"></a>亦能救拔生死大苦。<a id="a-60"></a>如是神咒。<a id="a-61"></a>过现未来诸佛共说。<a id="a-62"></a>同共护念。<a id="a-63"></a>能诵持者。<a id="a-64"></a>一切障灭。<a id="a-65"></a>随心所愿无不成办。<a id="a-66"></a>疾证无上正等菩提。</p>
  <p id="a67">般若波罗蜜多聪明陀罗尼第十五(一名小般若波罗蜜多神咒一名十方一切诸佛母咒)</p>
  <p id="a68">尔时如来复说神咒咒曰。</p>
  <p id="a69">那(上)谟婆伽皤帝(一)那(上)谟摩诃波罗(上二合)若(若冶反)波啰弭多(去)曳(二)哆侄他(三)摩儞达迷(四)僧伽啰(二合上下同)诃(上)达迷(五)阿(上)弩伽啰诃达迷(六)毗目(去)底(二合)达迷(七)娑(上)陀弩伽啰诃达迷(八)裴舍啰(上二合)么拏达迷(九)娑(上)曼多拏跛唎皤啰(上)跢那(上)达迷(十)瞿(上)拏(上)伽啰诃僧伽啰诃达迷(十一)萨婆跢啰(上)弩伽(上)跢达迷(十二)萨婆伽啰(上)跛唎波啰(上二合)拏达迷(十三)徙弭唎(上二合)底阿(上)娑(上)波啰(上二合)慕娑(上)那达迷(十四)莎诃(十五)</p>
  <p id="a6A">佛言如是神咒是诸佛母。<a id="a-6B"></a>能诵持者一切罪灭。<a id="a-6C"></a>常见诸佛得宿命智。<a id="a-6D"></a>速证无上正等菩提。<a id="a-6E"></a>若有男子女人。<a id="a-6F"></a>能诵持此咒。<a id="a-6G"></a>欲求聪明求灭重罪。<a id="a-6H"></a>即得聪明。<a id="a-6I"></a>重罪即灭。<a id="a-6J"></a>佛语至诚无有虚伪。<a id="a-6K"></a>于晨朝时杨枝净口。<a id="a-6L"></a>净漱口已。<a id="a-6M"></a>于佛像前恭敬一心。<a id="a-6N"></a>合掌系念。<a id="a-6O"></a>烧众名香散诸妙花。<a id="a-6P"></a>至心礼拜胡跪。<a id="a-6Q"></a>诵此咒二十一遍。<a id="a-6R"></a>乃至斋时更莫共他交杂言语。<a id="a-6S"></a>至空静处。<a id="a-6T"></a>一日诵得五百偈经。<a id="a-6U"></a>如是一七二七三七日。<a id="a-6V"></a>无不有验。<a id="a-6W"></a>除不至心。<a id="a-6X"></a>若欲读诵一切经典。<a id="a-6Y"></a>要当先诵此陀罗尼。<a id="a-6Z"></a>即得忆念不忘之力。<a id="a-6a"></a>印用奢摩他四禅印。</p>
  <p id="a6b">般若大心陀罗尼第十六</p>
  <p id="a6c">咒曰。</p>
  <p id="a6d">跢侄他(一)揭帝揭帝(二)波罗揭帝(三)波啰僧揭帝(四)菩提(五)莎诃(六)</p>
  <p id="a6e">是大心咒。<a id="a-6f"></a>用大心印。<a id="a-6g"></a>作诸坛处一切通用。</p>
  <p id="a6h">般若小心陀罗尼咒曰。</p>
  <p id="a6i">跢侄他(一)揭帝揭帝(二)波啰民(弥忍反)揭帝(三)波啰若(若冶反)他(四)莎诃(五)</p>
  <p id="a6j">用小心印通一切用。</p>
  <p id="a6k">般若心陀罗尼第十七</p>
  <p id="a6l">咒曰。</p>
  <p id="a6m">跢侄他(一)徙弭哩曳(二合)徙弭哩曳(二)室唎(长音)室吒(乌皆反三)莎诃(四)</p>
  <p id="a6n">用奢摩他印。<a id="a-6o"></a>至心诵者。<a id="a-6p"></a>得不忘力。<a id="a-6q"></a>闻持一切。<a id="a-6r"></a>诵十万遍乃至百万。<a id="a-6s"></a>无不有验。<a id="a-6t"></a>除不至心。</p>
  <p id="a6u">般若闻持不忘陀罗尼第十八</p>
  <p id="a6v">咒曰。</p>
  <p id="a6w">那(上)谟婆伽婆(去)帝(一)婆啰(上)若(若冶反)波罗弥多曳(二)跢侄他(三)室哩(二合)曳(四)室哩(二合)曳(五)室哩(二合)曳(六)室哩(二合)曳细(七)莎诃(八)</p>
  <p id="a6x">又般若小心陀罗尼第十九</p>
  <p id="a6y">咒曰。</p>
  <p id="a6z">跢侄他(一)室唎曳(二)室唎曳(三)室唎(长声)室吒(鸟皆反四)莎诃(五)</p>
  <p id="a70">咒师若欲治病者。<a id="a-71"></a>自作护身竟。<a id="a-72"></a>于病人边。<a id="a-73"></a>作四肘水坛。<a id="a-74"></a>庄严已竟。<a id="a-75"></a>种种香华。<a id="a-76"></a>然四十九灯。<a id="a-77"></a>种种饮食布置毕已。<a id="a-78"></a>手执香炉烧香右绕。<a id="a-79"></a>供养十方诸佛菩萨金刚诸天。<a id="a-7A"></a>及鬼神等竟。<a id="a-7B"></a>于坛中心放着香炉。<a id="a-7C"></a>于好净处结加趺坐。<a id="a-7D"></a>正面向东。<a id="a-7E"></a>向北亦得。<a id="a-7F"></a>次烧酥蜜胡麻稻谷华香。<a id="a-7G"></a>供养已次作般若身印。<a id="a-7H"></a>诵前大咒二十一遍。<a id="a-7I"></a>心作空观。<a id="a-7J"></a>谓一切法无相。<a id="a-7K"></a>然后出自口气。<a id="a-7L"></a>射病人身上。<a id="a-7M"></a>若一七遍或二十一遍即差。<a id="a-7N"></a>若一度作此法不差者。<a id="a-7O"></a>日三时作之即差。<a id="a-7P"></a>其坛所用饮食饼果。<a id="a-7Q"></a>日别替换更作新者。<a id="a-7R"></a>供养残食。<a id="a-7S"></a>咒师及病人皆不得吃。<a id="a-7T"></a>吃者咒力无验。<a id="a-7U"></a>若作此法者。<a id="a-7V"></a>一切罗刹诸鬼神等。<a id="a-7W"></a>欢喜放病人差。<a id="a-7X"></a>其所余残食。<a id="a-7Y"></a>将与贫穷者最为第一。<a id="a-7Z"></a>不被一切鬼神得便。<a id="a-7a"></a>持咒行者好记不忘。</p>
  <p id="a7b">般若坛法</p>
  <p id="a7c">纵广四肘以五色作。<a id="a-7d"></a>从内次第。<a id="a-7e"></a>着白黄青赤黑之色。<a id="a-7f"></a>一切坛法例皆如是。<a id="a-7g"></a>其坛中心安释迦牟尼佛华座。<a id="a-7h"></a>座上安像。<a id="a-7i"></a>其座东面复安华座。<a id="a-7j"></a>座上安般若波罗蜜身。<a id="a-7k"></a>左手把经。<a id="a-7l"></a>其坛北方复安华座。<a id="a-7m"></a>座上安大梵天。<a id="a-7n"></a>左手把君迟(唐云胡瓶水罐)南方安华座。<a id="a-7o"></a>座上安帝释天。<a id="a-7p"></a>右手把跋折罗。<a id="a-7q"></a>中心着一香炉水罐。<a id="a-7r"></a>四角各一香炉水罐。<a id="a-7s"></a>五枚水罐内。<a id="a-7t"></a>各盛净水五谷七宝。<a id="a-7u"></a>并以柏叶梨枝塞口。<a id="a-7v"></a>于上各以生绢三尺而系束之。<a id="a-7w"></a>种种果食及上好果一十二盘。<a id="a-7x"></a>灯十六盏。<a id="a-7y"></a>咒师当西门坐。<a id="a-7z"></a>正面向东。<a id="a-80"></a>咒师东南着一火炉。<a id="a-81"></a>咒师前着种种香华酥蜜胡麻并稻谷等华诸饮食等具三五盘。<a id="a-82"></a>拟烧供养。<a id="a-83"></a>种种安竟次第奉请。<a id="a-84"></a>一一各作本印诵真言。<a id="a-85"></a>一一各作华印承迎。<a id="a-86"></a>总坐定已作大结界。<a id="a-87"></a>然后次第下[打-丁+親]施钱。<a id="a-88"></a>随力多少任意布施毕已。<a id="a-89"></a>次作法事香华供养。<a id="a-8A"></a>次烧酥蜜胡麻等物而为供养。<a id="a-8B"></a>然后持明师手把数珠。<a id="a-8C"></a>诵大心真言一千八遍。<a id="a-8D"></a>诵竟取东北角水罐。<a id="a-8E"></a>安般若像前。<a id="a-8F"></a>胡跪以右手案水罐。<a id="a-8G"></a>又诵大心真言一百八遍竟。<a id="a-8H"></a>于坛西外预作水坛。<a id="a-8I"></a>纵广二肘。<a id="a-8J"></a>其坛中心作莲花座。<a id="a-8K"></a>散华供养讫。<a id="a-8L"></a>即将水罐引受法人。<a id="a-8M"></a>出于坛外。<a id="a-8N"></a>到西坛上中花座边。<a id="a-8O"></a>面向东立。<a id="a-8P"></a>捧水罐住。<a id="a-8Q"></a>令受法人于花座上面向东坐。<a id="a-8R"></a>发愿口言。<a id="a-8S"></a>普愿一切诸众生等。<a id="a-8T"></a>悉发无上菩提之心。<a id="a-8U"></a>我今欲求舍摩他及阿耨多罗三藐三菩提故。<a id="a-8V"></a>作此法为一切众生离生死故。<a id="a-8W"></a>愿一切佛菩萨金刚诸天等。<a id="a-8X"></a>皆悉证知。<a id="a-8Y"></a>发如是愿已。<a id="a-8Z"></a>又令受法人要誓。<a id="a-8a"></a>云愿我得成就。<a id="a-8b"></a>此法以后。<a id="a-8c"></a>誓愿不教诽谤正法。<a id="a-8d"></a>断善根人诸恶人等。<a id="a-8e"></a>若其教者。<a id="a-8f"></a>一切行学皆不成办。<a id="a-8g"></a>若犯如是速获大罪。<a id="a-8h"></a>发是愿已。<a id="a-8i"></a>持明师即与受法人。<a id="a-8j"></a>作般若身印。<a id="a-8k"></a>置于顶上。<a id="a-8l"></a>印中着华。<a id="a-8m"></a>即用水罐灌其顶上竟。<a id="a-8n"></a>又作身印。<a id="a-8o"></a>与其护身。<a id="a-8p"></a>然后令着新净衣已。<a id="a-8q"></a>引入道场。<a id="a-8r"></a>礼拜毕已依次第坐持明师于护摩炉边。<a id="a-8s"></a>面向东坐。<a id="a-8t"></a>于炉中然谷木柴。<a id="a-8u"></a>一一次第作印。<a id="a-8v"></a>奉请于炉中坐。<a id="a-8w"></a>烧香饮食酥蜜等物。<a id="a-8x"></a>供养毕已送安本位上。<a id="a-8y"></a>如是乃至诸天等竟。<a id="a-8z"></a>口云惭愧无好供养。<a id="a-90"></a>错失仪则谢过已。<a id="a-91"></a>持明师捻取炉中灰。<a id="a-92"></a>与其护身。<a id="a-93"></a>脑后二肩心咽眉间发际。<a id="a-94"></a>如是七处点灰护身竟。<a id="a-95"></a>辞佛开锁发遣毕已。<a id="a-96"></a>即以净水扫灭坛处。<a id="a-97"></a>作此法者一切罪障悉皆消灭。<a id="a-98"></a>道场残食持明师及受法人皆不得吃若吃持明师及受法人并失成就其[打-丁+親]施钱佛钱。<a id="a-99"></a>入作佛用。<a id="a-9A"></a>其般若钱入写经用。<a id="a-9B"></a>菩萨钱作菩萨用。<a id="a-9C"></a>金刚诸天钱入金刚诸天处用。<a id="a-9D"></a>水罐上缯绢持明师得用(不用最好)若坐禅时。<a id="a-9E"></a>以手案地。<a id="a-9F"></a>诵前大真言二十一遍。<a id="a-9G"></a>速得奢摩他。<a id="a-9H"></a>若作此法。<a id="a-9I"></a>一切诸佛菩萨欢喜。<a id="a-9J"></a>若作此坛。<a id="a-9K"></a>须于八月十五日作。<a id="a-9L"></a>清净处诵般若真言。<a id="a-9M"></a>用军茶利结界其地。<a id="a-9N"></a>所有骨毛瓦石等掘令出尽。<a id="a-9O"></a>或深四指一搩一肘。<a id="a-9P"></a>恶物尽已。<a id="a-9Q"></a>将好净土别填坚筑使平。<a id="a-9R"></a>埋着七宝及五谷子。<a id="a-9S"></a>埋深一磔。<a id="a-9T"></a>中心安之。<a id="a-9U"></a>欲安宝时。<a id="a-9V"></a>先作般若根本印印其宝已然后埋之。</p>
  <p id="a9W">尔时世尊正在大会。<a id="a-9X"></a>说般若波罗蜜。<a id="a-9Y"></a>及说是真言法利益方便。<a id="a-9Z"></a>能令一切人非人等。<a id="a-9a"></a>闻此陀罗尼者。<a id="a-9b"></a>悉发无上菩提之心。<a id="a-9c"></a>回向十方诸佛国土。<a id="a-9d"></a>当得阿耨多罗三藐三菩提。<a id="a-9e"></a>常生欢喜。<a id="a-9f"></a>尔时众中有十六大药叉将。<a id="a-9g"></a>其名曰。</p>
  <p id="a9h">达哩底啰瑟吒大将　禁毗噜大将　嚩日噜大将　迦尾噜大将　弥睹噜大将　[朿*欠]怒毗大将　阿儞噜大将　娑儞噜大将　印捺噜大将　波夷噜大将　摩尾噜大将　娇尾噜大将　真特噜大将　嚩吒徒噜大将　尾迦噜大将　俱吠噜大将。</p>
  <p id="a9i">有如是等十六大药叉将各将七千诸眷属等。<a id="a-9j"></a>即从座起顶礼佛足。<a id="a-9k"></a>而白佛言世尊。<a id="a-9l"></a>今此众中一切天人。<a id="a-9m"></a>既闻佛教灭一切罪。<a id="a-9n"></a>不堕三涂植于佛种。<a id="a-9o"></a>我等药叉将亦复如是。<a id="a-9p"></a>既蒙佛恩。<a id="a-9q"></a>我等归命佛法僧宝。<a id="a-9r"></a>常随拥护佛法僧众。<a id="a-9s"></a>若王大臣比丘比丘尼优婆塞优婆夷等。<a id="a-9t"></a>及一切众生。<a id="a-9u"></a>受持此法。<a id="a-9v"></a>若读若诵若听若念。<a id="a-9w"></a>又复念佛。<a id="a-9x"></a>若坐禅者。<a id="a-9y"></a>我等十六药叉将及诸眷属。<a id="a-9z"></a>随其行处而卫护之。<a id="a-A0"></a>若国城邑。<a id="a-A1"></a>若聚落中。<a id="a-A2"></a>若空闲林中如是等处。<a id="a-A3"></a>若有念此般若波罗蜜多名者。<a id="a-A4"></a>我等眷属悉皆拥护。<a id="a-A5"></a>若人持此般若波罗蜜多时。<a id="a-A6"></a>忽遇一切诸难事者。<a id="a-A7"></a>我等眷属共相拥护。<a id="a-A8"></a>若复有人欲得般若波罗蜜多成就者。<a id="a-A9"></a>我等眷属使满其愿。</p>
  <p id="aAA">尔时佛赞诸药叉大将言。<a id="a-AB"></a>善哉善哉汝等眷属。<a id="a-AC"></a>能于般若波罗蜜多所在之处。<a id="a-AD"></a>而作卫护。<a id="a-AE"></a>为未来世诸众生故。<a id="a-AF"></a>说修行之法。<a id="a-AG"></a>尔时诸药叉王等言。<a id="a-AH"></a>若王若比丘比丘尼优婆塞优婆夷。<a id="a-AI"></a>若能深心信解我般若波罗蜜多功德自在威力陀罗尼成就故者。<a id="a-AJ"></a>又须我等十六眷属来佐卫护。<a id="a-AK"></a>汝等有能依我此法。<a id="a-AL"></a>如前结护广建道场。<a id="a-AM"></a>为之坛法。<a id="a-AN"></a>求诸利益。<a id="a-AO"></a>国祚延长人民安乐。<a id="a-AP"></a>四方无事灾祸不侵。<a id="a-AQ"></a>保守贞干无诸疾苦。<a id="a-AR"></a>当请清净持明师。<a id="a-AS"></a>无问道俗。<a id="a-AT"></a>道体相同行纯熟者。<a id="a-AU"></a>七人乃至二七三七人等。<a id="a-AV"></a>净持戒行德尊长者。<a id="a-AW"></a>当于一所。<a id="a-AX"></a>别立厨膳供给师等。<a id="a-AY"></a>任取胜地。<a id="a-AZ"></a>无问寺内宽大堂宇庭院之所。<a id="a-Aa"></a>若近舍利浮图塔庙。<a id="a-Ab"></a>若好园林名山净处。<a id="a-Ac"></a>起作道场。<a id="a-Ad"></a>其坛场法。<a id="a-Ae"></a>掘去恶物净土筑平。<a id="a-Af"></a>如前所说筑平正已。<a id="a-Ag"></a>又以净牛粪和香汤泥。<a id="a-Ah"></a>摩涂其地。<a id="a-Ai"></a>以五色粉作三重院。<a id="a-Aj"></a>三重各开四门。<a id="a-Ak"></a>第三重内院作一圆月。<a id="a-Al"></a>中心安般若波罗蜜多菩萨像。<a id="a-Am"></a>面向西门。<a id="a-An"></a>其像右边安帝释天。<a id="a-Ao"></a>左边安梵摩天。<a id="a-Ap"></a>东面安使者西面持明者。<a id="a-Aq"></a>第一重外四方。<a id="a-Ar"></a>各列四神王像。<a id="a-As"></a>四方各四。<a id="a-At"></a>总数即是十六神王。<a id="a-Au"></a>若欲画者。<a id="a-Av"></a>第一重内画着亦得。<a id="a-Aw"></a>其持明师者。<a id="a-Ax"></a>入第三重内。<a id="a-Ay"></a>正在般若波罗蜜多像前。<a id="a-Az"></a>先请般若波罗蜜多菩萨。<a id="a-B0"></a>次请梵天等。<a id="a-B1"></a>次请召四面十六神王而安置之。<a id="a-B2"></a>及使者等。</p>
  <p id="aB3">请十六药叉大将真言第二十(印用使者印)</p>
  <p id="aB4">那(上)谟啰(上)怛那(二合)跢啰(二合)夜耶(一)跢侄他(二)诃诃(上音二俱同三)醯醯(上音二俱同四)呼呼(五)戏利戏利(六)弥(去)利弥(去)利(七)杜铭徒杜咩(八)鞞伽婆呬尼(九)毗摩罗婆呬尼(十)底哩(二合)宁(上)底哩(二合)(十一)般罗(二合上)底羯烂(二合)陀(十二)鞞多持质怛罗(二合十三)鸡都般啰婆(二合)萨婆(上)[口*梨](十四)惧醯(上)[口*梨](十五)乾陀[口*梨](十六)旃茶唎(十七)车阇(去)尼(十八)惧罗遮利尼(十九)旃茶毗伽陀婆醯(上)尼(二十)梅怛啰(二合)榆(二十一)莎诃(二十二)摩罗檀持曷啰婆迦(去)耶(二十三)莎诃(二十四)摩登伽俱(上)罗朋奢耶(二十五)莎诃(二十六)底哩(二合)商羯曳(二十七)莎诃(二十八)悉陀(上)曳(二十九)莎诃(三十)那(上)谟嚧瑟吒(二合)写(三十一)摩登伽啰阇写(三十二)悉殿都(三十三)曼怛啰(二合)跛陀(三十四)莎诃(三十五)</p>
  <p id="aB5">若人但能诵得此真言。<a id="a-B6"></a>不须供养。<a id="a-B7"></a>即得成就。<a id="a-B8"></a>若诵此真言七遍。<a id="a-B9"></a>十六药叉大将即到其所。<a id="a-BA"></a>任行者驱使。<a id="a-BB"></a>若人欲往病人所。<a id="a-BC"></a>先于房内。<a id="a-BD"></a>预诵此真言一百八遍。<a id="a-BE"></a>加持自右掌。<a id="a-BF"></a>即以右手摩自唇口。<a id="a-BG"></a>到病人所。<a id="a-BH"></a>心想自手。<a id="a-BI"></a>譬如冰雪用手把炭火。<a id="a-BJ"></a>以自手背着于彼人身。<a id="a-BK"></a>心作差想。<a id="a-BL"></a>其病即差。<a id="a-BM"></a>或取鞭杖。<a id="a-BN"></a>长八指或十二指或十六指。<a id="a-BO"></a>加持二十一遍。<a id="a-BP"></a>内火中着。<a id="a-BQ"></a>火烧赤已。<a id="a-BR"></a>随取其炭。<a id="a-BS"></a>一不损手。<a id="a-BT"></a>正欲诵时。<a id="a-BU"></a>先当内手香水碗中。<a id="a-BV"></a>复向口边。<a id="a-BW"></a>如是三度即得法成。<a id="a-BX"></a>以少香水散于四方。<a id="a-BY"></a>以为结界后用其法。<a id="a-BZ"></a>是真言能助成般若波罗蜜多。<a id="a-Ba"></a>令一切众生皆发无上菩提之心。<a id="a-Bb"></a>若人欲入山中坐禅者。<a id="a-Bc"></a>设有恶虫师子虎狼及恶魔鬼等。<a id="a-Bd"></a>欲来恼者。<a id="a-Be"></a>当诵此真言一百八遍。<a id="a-Bf"></a>即无所畏。<a id="a-Bg"></a>诸障难事自然消灭。<a id="a-Bh"></a>若谤法人及造五逆。<a id="a-Bi"></a>是恶人等不容忏悔。<a id="a-Bj"></a>如此之人莫教此法。<a id="a-Bk"></a>若能至心诵此真言者。<a id="a-Bl"></a>能灭四重五逆等罪。<a id="a-Bm"></a>若具说此般若波罗蜜多法。<a id="a-Bn"></a>有无量坛印陀罗尼法门。<a id="a-Bo"></a>今当略说此法。<a id="a-Bp"></a>如摩尼珠。<a id="a-Bq"></a>若有无上菩提心者。<a id="a-Br"></a>得见此法成菩提果。</p>
  <p id="aBs">若人欲得日日供养十方一切诸佛菩萨金刚天等者。<a id="a-Bt"></a>若在房内及佛殿中。<a id="a-Bu"></a>而供养之。<a id="a-Bv"></a>但是供养之处。<a id="a-Bw"></a>皆须作结界法。<a id="a-Bx"></a>以佉陀啰木(唐云紫姜木也)。<a id="a-By"></a>作橛四枚。<a id="a-Bz"></a>各长八指。<a id="a-C0"></a>各加持其橛一百八遍。<a id="a-C1"></a>钉于四角。<a id="a-C2"></a>一钉以后永莫拔却。<a id="a-C3"></a>一橛既然余三亦尔。<a id="a-C4"></a>其坛中心及于四方穿地作孔。<a id="a-C5"></a>各深一榤。<a id="a-C6"></a>于其孔中埋白芥子。<a id="a-C7"></a>用军茶利大心真言。<a id="a-C8"></a>加持白芥子一百八遍。<a id="a-C9"></a>真言曰。</p>
  <p id="aCA">唵(一)户卢户卢(二)底瑟吒(二合)底瑟吒(二合三)盘陀盘陀(四)诃那(去)诃那(五)阿蜜哩(二合)帝(六)乌吽(七)[打-丁+巿](八)</p>
  <p id="aCB">若人日日香汤洗浴。<a id="a-CC"></a>入于道场作护身印(以下印等是助成印故下别记次第头数)</p>
  <p id="aCD">甘露军茶利辟除尾那夜迦法印真言</p>
  <p id="aCE">右手大指屈横在掌中。<a id="a-CF"></a>以左中指及无名指。<a id="a-CG"></a>握其大指。<a id="a-CH"></a>又以头指及小指。<a id="a-CI"></a>努屈向外使。<a id="a-CJ"></a>头指头到中指中节侧。<a id="a-CK"></a>令小指头到无名指中节侧。<a id="a-CL"></a>即舒其臂。<a id="a-CM"></a>向右转之。<a id="a-CN"></a>诵真言七遍。<a id="a-CO"></a>正作法时。<a id="a-CP"></a>以左手大指。<a id="a-CQ"></a>捻小指甲上节。<a id="a-CR"></a>叉腰侧。<a id="a-CS"></a>直申三指头向前。<a id="a-CT"></a>真言曰。</p>
  <p id="aCU">唵(一)虎吽(二)诃(上)那(上)植那魔他(三)毗驮崩(二合)娑(三)夜(四)乌蹉(二合)驮耶(五)呜[合*牛][打-丁+巿][打-丁+巿]。</p>
  <p id="aCV">是法印明。<a id="a-CW"></a>悉能辟除一切药叉尾那夜迦。<a id="a-CX"></a>一切诸恶悉皆散驰。<a id="a-CY"></a>成办诸事一无怖畏。</p>
  <p id="aCZ">结地界法印真言</p>
  <p id="aCa">先以右中指。<a id="a-Cb"></a>于左头指中指岐间。<a id="a-Cc"></a>向背出头。<a id="a-Cd"></a>次以无名指。<a id="a-Ce"></a>于左小指岐间。<a id="a-Cf"></a>亦尔。<a id="a-Cg"></a>左中指内向。<a id="a-Ch"></a>右头指中指岐间向内出头。<a id="a-Ci"></a>次以左无名指。<a id="a-Cj"></a>于右小指间亦尔。<a id="a-Ck"></a>两小指头指竖合头。<a id="a-Cl"></a>二大指亦合头向下。<a id="a-Cm"></a>若作法时。<a id="a-Cn"></a>大指合头拄地。<a id="a-Co"></a>翼两臂肘。<a id="a-Cp"></a>真言曰。</p>
  <p id="aCq">唵(一)吉唎吉唎(二)跋折啰覆知(二合)(三)盘陀盘陀(四)呜吽(五)诃(上)</p>
  <p id="aCr">诵真言七遍以印拄地。<a id="a-Cs"></a>一切诸恶鬼等皆悉驰散。</p>
  <p id="aCt">结四方界法印真言</p>
  <p id="aCu">准前地印。<a id="a-Cv"></a>唯改开二大指。<a id="a-Cw"></a>相去二寸指头向身。<a id="a-Cx"></a>直竖努指向右转之。<a id="a-Cy"></a>真言曰。</p>
  <p id="aCz">唵(一)萨啰萨啰(二)跋折啰(三)波啰(二合)迦(去)啰(上)(四)呜吽(五)[打-丁+巿](六)</p>
  <p id="aD0">诵真言七遍。<a id="a-D1"></a>即以此印。<a id="a-D2"></a>向于四方随日右转。<a id="a-D3"></a>所有一切药叉尾那夜迦等。<a id="a-D4"></a>皆悉驰散。</p>
  <p id="aD5">结虚空界法印真言(亦名上方结界)</p>
  <p id="aD6">准前地印。<a id="a-D7"></a>唯改二大指。<a id="a-D8"></a>各附着头指侧。<a id="a-D9"></a>上即以此印向于头上。<a id="a-DA"></a>右旋三匝。<a id="a-DB"></a>真言曰。</p>
  <p id="aDC">唵(一)毗悉普(二合)吒啰叉(上)(二)跋折啰(三)半阇啰(四)呜吽(五)[打-丁+巿](六)</p>
  <p id="aDD">以此印举向头上右旋三匝。<a id="a-DE"></a>诵真言七遍。<a id="a-DF"></a>天上虚空一切飞行药叉魔鬼等。<a id="a-DG"></a>皆悉退散各诵印下真言七遍。<a id="a-DH"></a>当设二十一种供养之具。<a id="a-DI"></a>作般若波罗蜜多法会。<a id="a-DJ"></a>随力堪能惟好精妙。<a id="a-DK"></a>何等名为二十一种。<a id="a-DL"></a>一者严饰道场安置尊像。<a id="a-DM"></a>复以种种香。<a id="a-DN"></a>所谓龙脑丁香。<a id="a-DO"></a>郁金沉水。<a id="a-DP"></a>香汤浴像还置本处。<a id="a-DQ"></a>二者像前当作水坛。<a id="a-DR"></a>三者龙脑沉水。<a id="a-DS"></a>上妙香等用涂像身。<a id="a-DT"></a>四者诸妙花鬘。<a id="a-DU"></a>绞珞佛身左右肩上。<a id="a-DV"></a>五者顶挂天冠。<a id="a-DW"></a>六者宝钏璎珞庄严佛身。<a id="a-DX"></a>七者宝帐。<a id="a-DY"></a>八者烧种种香。<a id="a-DZ"></a>九者悬杂色幡。<a id="a-Da"></a>十者悬于伞盖。<a id="a-Db"></a>十一然灯。<a id="a-Dc"></a>十二百味饮食及好甘果。<a id="a-Dd"></a>十三悬于诸小铃佩。<a id="a-De"></a>十四悬诸音乐。<a id="a-Df"></a>十五诸杂色华。<a id="a-Dg"></a>十六宝扇。<a id="a-Dh"></a>十七种种衣服。<a id="a-Di"></a>十八宝镜。<a id="a-Dj"></a>十九宝瓶。<a id="a-Dk"></a>二十真珠网。<a id="a-Dl"></a>二十一白拂。<a id="a-Dm"></a>以如是等胜妙之具。<a id="a-Dn"></a>至心供养。<a id="a-Do"></a>能令人王等及一切众生无始已来十恶五逆诸罪消灭。<a id="a-Dp"></a>复令现在所求随意。<a id="a-Dq"></a>若不能具二十一种。<a id="a-Dr"></a>五种亦得。<a id="a-Ds"></a>何等为五。<a id="a-Dt"></a>一者香水。<a id="a-Du"></a>二者杂花。<a id="a-Dv"></a>三者烧香。<a id="a-Dw"></a>四者饮食。<a id="a-Dx"></a>五者然灯。<a id="a-Dy"></a>具此五事。<a id="a-Dz"></a>起大慈悲愍念一切诸众生故。<a id="a-E0"></a>供养诸佛亦当得成就。</p>
  <p id="aE1">次作嚩日啰(二合)印。<a id="a-E2"></a>加持前所有一切香花宝物供等。<a id="a-E3"></a>若有金刚杵不用手印。<a id="a-E4"></a>直当用杵而作加持。<a id="a-E5"></a>无嚩日啰(二合)即用手印。<a id="a-E6"></a>以左手作总印。<a id="a-E7"></a>大指捻小指甲上。<a id="a-E8"></a>余三指直向上搩竖。<a id="a-E9"></a>真言曰。</p>
  <p id="aEA">唵(一)阿蜜里(二合)羝(二)呜吽(二合)泮(三入)</p>
  <p id="aEB">此军茶利小心真言。<a id="a-EC"></a>诵七遍庄严道场。<a id="a-ED"></a>种种香花灯明饮食悉行列竟。<a id="a-EE"></a>次当烧香。<a id="a-EF"></a>若欲请佛作佛印请。<a id="a-EG"></a>次请般若作般若印。<a id="a-EH"></a>次请观自在菩萨作观自在印。<a id="a-EI"></a>次请金刚及诸天等亦尔。<a id="a-EJ"></a>随类作印请之。<a id="a-EK"></a>一一请来作花座印并诵坐真言曰。</p>
  <p id="aEL">唵(一)呜吽(二)迦摩啰(三)莎诃(四诵七遍一一请来安置座竟)</p>
  <p id="aEM">次作大结界印。<a id="a-EN"></a>右转三匝。<a id="a-EO"></a>先仰二手。<a id="a-EP"></a>次二小指二无名指右压左。<a id="a-EQ"></a>反钩于掌中。<a id="a-ER"></a>次竖二中指头相拄。<a id="a-ES"></a>次以二食指。<a id="a-ET"></a>各捻中指上节背上。<a id="a-EU"></a>次别二大指各自屈。<a id="a-EV"></a>在中指中节上。<a id="a-EW"></a>莫相着真言曰。</p>
  <p id="aEX">唵(一)商迦(上)[口*禮](二)摩诃三么焰(上)(三)盘陀盘陀(四)莎诃(五)</p>
  <p id="aEY">当诵七遍。<a id="a-EZ"></a>次更烧香。<a id="a-Ea"></a>作香炉印。<a id="a-Eb"></a>印香及炉。<a id="a-Ec"></a>即执香炉。<a id="a-Ed"></a>坛前胡跪。<a id="a-Ee"></a>供养东方一切诸佛一切菩萨一切金刚一切诸天四天王等。<a id="a-Ef"></a>乃至十方亦尔。<a id="a-Eg"></a>供养竟放香炉。<a id="a-Eh"></a>着坛前至心作礼。<a id="a-Ei"></a>若有香花饮食等而供养之。<a id="a-Ej"></a>若无香华饮食等。<a id="a-Ek"></a>作一切供养印。<a id="a-El"></a>并诵真言而供养之。</p>
  <p id="aEm">次作普供养印。</p>
  <p id="aEn">以二手合掌于掌中。<a id="a-Eo"></a>心少空勿令相着真言曰。</p>
  <p id="aEp">唵(一)萨婆菩驮(二)阿地瑟耻底(三)悉钵啰醯迷(四)伽伽那剑(引)三曼陀(五)莎诃(六)</p>
  <p id="aEq">诵此七遍。<a id="a-Er"></a>复以种种香花供养。<a id="a-Es"></a>各作本印。<a id="a-Et"></a>还其位处。<a id="a-Eu"></a>次作音乐赞叹周毕。<a id="a-Ev"></a>作般若印忏悔罪障。<a id="a-Ew"></a>诵大心真言当印心上。<a id="a-Ex"></a>口陈所犯三业之罪。<a id="a-Ey"></a>发露忏悔。<a id="a-Ez"></a>恒具七法。<a id="a-F0"></a>譬如大火焚于干草。<a id="a-F1"></a>加猛风吹莫不都尽。<a id="a-F2"></a>精进诵明。<a id="a-F3"></a>罪垢消灭亦复如是。<a id="a-F4"></a>又如霜雪闇室。<a id="a-F5"></a>焰日能除。<a id="a-F6"></a>诵明精进。<a id="a-F7"></a>灭无明闇犹如盛日。<a id="a-F8"></a>又诵般若真言。<a id="a-F9"></a>酥蜜等物作护摩。<a id="a-FA"></a>供养贤圣。<a id="a-FB"></a>灭除无始生死重罪。<a id="a-FC"></a>速得成就无上菩提。<a id="a-FD"></a>其持明人。<a id="a-FE"></a>应当具足坚持七法。<a id="a-FF"></a>何等为七。<a id="a-FG"></a>一者持戒。<a id="a-FH"></a>二者忍辱。<a id="a-FI"></a>三者离口过。<a id="a-FJ"></a>四者于佛法中生决定信。<a id="a-FK"></a>五者发无上菩提心。<a id="a-FL"></a>六者常诵真言法印心生惭愧。<a id="a-FM"></a>七者于四威仪身心无倦。<a id="a-FN"></a>犹如轮王具足七宝。<a id="a-FO"></a>得绍正位。<a id="a-FP"></a>王四天下。<a id="a-FQ"></a>咒师亦尔。<a id="a-FR"></a>具前七法速得证验。<a id="a-FS"></a>随所施为悉得称意。<a id="a-FT"></a>正坐莫动。<a id="a-FU"></a>数数礼拜赞叹诸佛。<a id="a-FV"></a>愿我生生不经八难。<a id="a-FW"></a>所生之处恒为男子身。<a id="a-FX"></a>崇三宝诸根完具。<a id="a-FY"></a>一切伎艺愿速通达。<a id="a-FZ"></a>具六神通。<a id="a-Fa"></a>若来乞者头目髓脑国城妻子象马七宝。<a id="a-Fb"></a>随其所欲皆悉施与。<a id="a-Fc"></a>一切诸欲心无染着。<a id="a-Fd"></a>聪明智慧。<a id="a-Fe"></a>一切众生见闻我者。<a id="a-Ff"></a>发菩提心。<a id="a-Fg"></a>生生之处值善知识。<a id="a-Fh"></a>恭敬尊重。<a id="a-Fi"></a>听闻正法如说修行。<a id="a-Fj"></a>以菩提心而自庄严。<a id="a-Fk"></a>于四威仪身心清净。<a id="a-Fl"></a>得宿命智无碍自在。<a id="a-Fm"></a>诸恶罪业深生怖畏。<a id="a-Fn"></a>修习菩提十波罗蜜得大自在。<a id="a-Fo"></a>不受女身及以奴仆。<a id="a-Fp"></a>亦不闇钝不处边地。<a id="a-Fq"></a>不起邪见不生旃陀罗家。<a id="a-Fr"></a>有佛出世愿常值遇。<a id="a-Fs"></a>修行六度回向菩提所有财宝随欲皆给。<a id="a-Ft"></a>宁可贫贱修诸善法。<a id="a-Fu"></a>不处富贵而行恶业。<a id="a-Fv"></a>命不中夭。<a id="a-Fw"></a>正信家生。<a id="a-Fx"></a>眷属具足孝养师父。<a id="a-Fy"></a>利根智慧辩才无碍。<a id="a-Fz"></a>得佛正信慈念众生。<a id="a-G0"></a>愿所生处具五种法。<a id="a-G1"></a>何等为五。<a id="a-G2"></a>一者福德。<a id="a-G3"></a>二者智慧。<a id="a-G4"></a>三者十力。<a id="a-G5"></a>四者精进。<a id="a-G6"></a>五者发菩提心。<a id="a-G7"></a>如佛所证萨婆若智三十二相。<a id="a-G8"></a>我亦当得。<a id="a-G9"></a>十方净土随意往生。<a id="a-GA"></a>常见诸佛。<a id="a-GB"></a>一切众生亦复如是。<a id="a-GC"></a>为一切众生令好念佛故。<a id="a-GD"></a>发是愿已持珠诵明。<a id="a-GE"></a>其持珠法者。<a id="a-GF"></a>去所供养佛菩萨处。<a id="a-GG"></a>四五尺许。<a id="a-GH"></a>却缩跪坐身莫动摇。<a id="a-GI"></a>莫看东西莫近口气。<a id="a-GJ"></a>于供养佛菩萨等处。<a id="a-GK"></a>莫放谷风。<a id="a-GL"></a>正身端坐一心念佛菩萨金刚天等。<a id="a-GM"></a>如入奢摩他无异。</p>
  <p id="aGN">次作掏珠印。</p>
  <p id="aGO">以左手大指。<a id="a-GP"></a>捻无名指甲上。<a id="a-GQ"></a>贯珠孔中。<a id="a-GR"></a>次直舒中指小指。<a id="a-GS"></a>以食指掩中指上节侧上。<a id="a-GT"></a>以右手大指无名指。<a id="a-GU"></a>掐珠诵明。<a id="a-GV"></a>余指同左手。<a id="a-GW"></a>若如是掐珠。<a id="a-GX"></a>得十种瑞相者。<a id="a-GY"></a>即知有验。<a id="a-GZ"></a>何等为十。<a id="a-Ga"></a>一者像上放光。<a id="a-Gb"></a>二者风不吹而道场中幡自然动摇。<a id="a-Gc"></a>三者云不覆而天有雷声。<a id="a-Gd"></a>四者道场中灯焰长三四尺。<a id="a-Ge"></a>五者香炉中人不烧香而香烟自出。<a id="a-Gf"></a>六者空中闻有种种音乐之声。<a id="a-Gg"></a>七者感得四方无事福寿延年无诸疾病。<a id="a-Gh"></a>师子虎狼诸毒虫等不能为害。<a id="a-Gi"></a>八者于五欲境心无染着。<a id="a-Gj"></a>九者诸魔鬼神不能娆乱。<a id="a-Gk"></a>自他之病疗即除愈。<a id="a-Gl"></a>十者见佛菩萨金刚天等。<a id="a-Gm"></a>若于梦中见佛菩萨。<a id="a-Gn"></a>或升高山。<a id="a-Go"></a>或上高树。<a id="a-Gp"></a>乘船度岸。<a id="a-Gq"></a>或骑象马。<a id="a-Gr"></a>或见师僧父母善知识等。<a id="a-Gs"></a>是时行者及施主等。<a id="a-Gt"></a>若于梦中见是相类。<a id="a-Gu"></a>即知罪灭。<a id="a-Gv"></a>皆是好应。<a id="a-Gw"></a>灵瑞之相。<a id="a-Gx"></a>明王翼卫。<a id="a-Gy"></a>是时行者正作法中。<a id="a-Gz"></a>身毛皆竖。<a id="a-H0"></a>即知得验。<a id="a-H1"></a>每日旦起洗手面已。<a id="a-H2"></a>嚼杨柳枝更漱口讫。<a id="a-H3"></a>入佛堂中作供养法。<a id="a-H4"></a>未到食时悉皆发遣。<a id="a-H5"></a>一日三时如前掐珠。<a id="a-H6"></a>诵明一百八遍一千八遍。<a id="a-H7"></a>随力所堪。<a id="a-H8"></a>道场门前置一护摩炉。<a id="a-H9"></a>持明师西坐面向东。<a id="a-HA"></a>左着香水及诸杂花。<a id="a-HB"></a>右着胡麻苏蜜稻谷花等。<a id="a-HC"></a>随有坛所烧供养物。<a id="a-HD"></a>皆右边着。<a id="a-HE"></a>然后请诸佛菩萨金刚天等。<a id="a-HF"></a>作花座印。<a id="a-HG"></a>随法所须。<a id="a-HH"></a>烧着炉中供养。<a id="a-HI"></a>供养已。<a id="a-HJ"></a>还坐本处。<a id="a-HK"></a>口云此无香花饮食惭愧。<a id="a-HL"></a>然后发遣。<a id="a-HM"></a>房内数数烧香。<a id="a-HN"></a>日日诵不动佛陀罗尼。<a id="a-HO"></a>无量寿佛陀罗尼等。<a id="a-HP"></a>灭除身中五逆四重等一切罪障。<a id="a-HQ"></a>若欲得生无量寿佛国。<a id="a-HR"></a>日日作此供养。<a id="a-HS"></a>诵陀罗尼法。<a id="a-HT"></a>常作此法。<a id="a-HU"></a>一切事业皆得成就。<a id="a-HV"></a>死已生无量寿佛国。<a id="a-HW"></a>若日日供养功德甚大。<a id="a-HX"></a>不可具说。<a id="a-HY"></a>念佛功德非是挍量。<a id="a-HZ"></a>其诵真言功德力。<a id="a-Ha"></a>状如日月之光。<a id="a-Hb"></a>念佛功德同夜灯之光。<a id="a-Hc"></a>不得其比。<a id="a-Hd"></a>若日日供养诵明兼念佛功德。<a id="a-He"></a>如须弥之高大海之深。<a id="a-Hf"></a>若空念佛不兼诵明功德。<a id="a-Hg"></a>如香山之小。<a id="a-Hh"></a>如阿耨达池之细。<a id="a-Hi"></a>不可挍量。<a id="a-Hj"></a>若日日供养诸佛诵明。<a id="a-Hk"></a>灭罪如火烧草木。<a id="a-Hl"></a>罪灭亦尔。<a id="a-Hm"></a>若能日别三时供养。<a id="a-Hn"></a>念佛诵明。<a id="a-Ho"></a>比空念佛不可比挍。<a id="a-Hp"></a>口不能宣。<a id="a-Hq"></a>功德利益不可思议。<a id="a-Hr"></a>当知般若功德成就。<a id="a-Hs"></a>赞莫能尽。</p>
 </body>
</html>