<!doctype html>
<html id="z3IBTtgRo" data-ver="466">
 <head>
  <meta charset="utf-8">
  <meta author="智通">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">观世音说疗一切病坛法</h1>
  <p id="a2">坛方三尺。<a id="a-3"></a>中城方二尺。<a id="a-4"></a>内城方一尺。<a id="a-5"></a>皆须先掘去秽土。<a id="a-6"></a>即与净土作之。<a id="a-7"></a>香汁泥令平净扫。<a id="a-8"></a>以粉米种种杂彩色。<a id="a-9"></a>和作莲华承观音像。<a id="a-A"></a>最内院坛上四角。<a id="a-B"></a>安四天王座。<a id="a-C"></a>须方画坛上作。<a id="a-D"></a>烧种种上妙好香沉水香。<a id="a-E"></a>请佛及菩萨并诸善神总了。<a id="a-F"></a>即散华讫。<a id="a-G"></a>复座诵真言一百八遍。<a id="a-H"></a>即须发愿作善讫。<a id="a-I"></a>更起烧香。<a id="a-J"></a>绕坛三匝讫。<a id="a-K"></a>即更复座诵真言一百八遍。<a id="a-L"></a>满一万遍。<a id="a-M"></a>即起于南门侧立。<a id="a-N"></a>真言钵令转。<a id="a-O"></a>即知验。<a id="a-P"></a>初受持法用。<a id="a-Q"></a>若往余处治病。<a id="a-R"></a>随心念想作也。<a id="a-S"></a>能作坛最胜治病速验。</p>
  <p id="aT">又法若作恶家。<a id="a-U"></a>取死人脚胫骨。<a id="a-V"></a>削作两把橛。<a id="a-W"></a>咒一千八遍。<a id="a-X"></a>着怨家门底三日。<a id="a-Y"></a>怨家自去。<a id="a-Z"></a>拔橛却还。<a id="a-a"></a>不拔橛不还。<a id="a-b"></a>于佛法作障难调伏者。<a id="a-c"></a>请三宝力入佛道也。<a id="a-d"></a>若欲得远相去离者。<a id="a-e"></a>当取苦栋子咒一遍投着水中。<a id="a-f"></a>如是满一百八遍。<a id="a-g"></a>日别三时满七日已。<a id="a-h"></a>即各相离不相侵犯。<a id="a-i"></a>若人为恶欲令相去。<a id="a-j"></a>如是作法称彼名。</p>
  <p id="ak">又法取石子四枚。<a id="a-l"></a>随其大小可咒七遍安四方。<a id="a-m"></a>则一切盗贼不过其家。</p>
  <p id="an">又法取檀香木橛。<a id="a-o"></a>咒一百八遍将身随行。<a id="a-p"></a>或所到处险恶道路欲卧之时。<a id="a-q"></a>则一切虎狼师子鸟兽等不敢来侵犯。<a id="a-r"></a>若欲别行还拔此橛。<a id="a-s"></a>所到之处欲卧时还复钉之除一切恶。</p>
  <p id="at">又法取衣带咒三七遍结之。<a id="a-u"></a>所有恶来向已者皆自停息。</p>
  <p id="av">又法咒五色线七遍。<a id="a-w"></a>一遍一结系自左臂。<a id="a-x"></a>一切诤竞处皆悉得胜。</p>
  <p id="ay">又法失物不知去处。<a id="a-z"></a>烧香志心诵咒七遍。<a id="a-10"></a>卧去勿共人语。<a id="a-11"></a>即于梦中神来。<a id="a-12"></a>具说其人姓名。<a id="a-13"></a>亦见其人形状。<a id="a-14"></a>即知物处不得道说。</p>
  <p id="a15">又法咒菖蒲七遍鼻嗅之不睡少眠。</p>
  <p id="a16">又法若患蛊毒。<a id="a-17"></a>咒水七遍饮之即得除差。</p>
  <p id="a18">又法咒水七遍。<a id="a-19"></a>一切病者服之食饮亦然。<a id="a-1A"></a>万病悉得除差。</p>
  <p id="a1B">又法若有人欲害己者。<a id="a-1C"></a>取镔铁刀子咒一百八遍。<a id="a-1D"></a>斫彼恶人行路不能为害。</p>
  <p id="a1E">又法欲求钱财者。<a id="a-1F"></a>黑月十四日十五日二日之中。<a id="a-1G"></a>日日别三时。<a id="a-1H"></a>取乌麻粳米华二种。<a id="a-1I"></a>火中烧之一千八遍。<a id="a-1J"></a>一遍一烧即得财宝如意。</p>
  <p id="a1K">又法若人相嗔。<a id="a-1L"></a>取乌麻滓与粳米糠相和烧咒之。<a id="a-1M"></a>一咒一烧满一千八遍。<a id="a-1N"></a>即皆欢喜。</p>
  <p id="a1O">又法咒白鸽粪三七遍。<a id="a-1P"></a>用涂枷锁自然解脱。</p>
  <p id="a1Q">又法若人恶心。<a id="a-1R"></a>于室中净澡浴。<a id="a-1S"></a>取酒一斗咒三七遍。<a id="a-1T"></a>即召恶人随意。<a id="a-1U"></a>更咒一百八遍。<a id="a-1V"></a>其人闻酒气即自然醉。</p>
  <p id="a1W">又法有诸恶人来者。<a id="a-1X"></a>取土咒七遍绕床围之。<a id="a-1Y"></a>亦不能加害亦能免一切蚊子。</p>
  <p id="a1Z">又法咒水。<a id="a-1a"></a>散四方结界心住其中。<a id="a-1b"></a>一切诸恶并不能为害。</p>
  <p id="a1c">又法若为官府及怨家恶人嗔怒。<a id="a-1d"></a>口含嚼菖蒲根。<a id="a-1e"></a>心中诵咒。<a id="a-1f"></a>当怒诵之即止。<a id="a-1g"></a>凡诵咒或对天或阴诵之任意。<a id="a-1h"></a>用力皆嗔色励气急诵之。<a id="a-1i"></a>所为皆验。</p>
  <p id="a1j">又法若有恶人急性人诸恶贵人伺求者。<a id="a-1k"></a>于净室中澡浴清净。<a id="a-1l"></a>咒土七遍向四方散。<a id="a-1m"></a>则一切恶并息无余不能为害。</p>
  <p id="a1n">又法若欲缚贼。<a id="a-1o"></a>随心诵咒。<a id="a-1p"></a>见贼之时取衫袂或衿。<a id="a-1q"></a>差度七遍急系手把。<a id="a-1r"></a>诵咒而过。<a id="a-1s"></a>一切贼盗之人皆悉不动。</p>
  <p id="a1t">又法若有横作口舌论人是非。<a id="a-1u"></a>取菖蒲根烧作灰咒一百八遍以散人舍。<a id="a-1v"></a>其家大小自相斗诤不休解者。<a id="a-1w"></a>取一升井华水咒二十一遍。<a id="a-1x"></a>散着其舍即止。</p>
  <p id="a1y">又法咒刀及杖七遍。<a id="a-1z"></a>若行者行夜宿时。<a id="a-20"></a>刀杖画地周遍一匝。<a id="a-21"></a>一切恶兽盗贼悉不得近。</p>
  <p id="a22">又法恶人妄作口舌加诸是非者。<a id="a-23"></a>抄其姓名以帛纸朱书着脚下。<a id="a-24"></a>彼人欲道则不得语。<a id="a-25"></a>欲解之则却脚底名。<a id="a-26"></a>咒之七遍平复如本。</p>
  <p id="a27">又法若贼来逼人。<a id="a-28"></a>咒水七遍含水。<a id="a-29"></a>向其方噀之。<a id="a-2A"></a>则恶人口鼻唇腹。<a id="a-2B"></a>皆似火烧之即止。</p>
  <p id="a2C">又法凡欲诵咒咒师先礼三宝。<a id="a-2D"></a>于是手把香炉住佛前立。<a id="a-2E"></a>存念空中幽显。<a id="a-2F"></a>及注想诸天龙八部。<a id="a-2G"></a>若欲觉心力有异香。<a id="a-2H"></a>宜即诵咒。<a id="a-2I"></a>或把杨枝用拂打病人。<a id="a-2J"></a>皆得除差。</p>
  <p id="a2K">又法咒木患柴火中烧之。<a id="a-2L"></a>则一切怨家散。</p>
  <p id="a2M">又法于清净地。<a id="a-2N"></a>咒粳米饭一日三时满七日。<a id="a-2O"></a>师得种种财宝所求皆得。</p>
  <p id="a2P">又法咒薰陆香三遍。<a id="a-2Q"></a>掷火中烧之。<a id="a-2R"></a>平旦午时日暮各七遍。<a id="a-2S"></a>令人家五谷丰盈。</p>
  <p id="a2T">又法取牛毛。<a id="a-2U"></a>一咒一烧满一百八遍。<a id="a-2V"></a>令人不能近女人。<a id="a-2W"></a>每咒一遍称彼人名即验。</p>
  <p id="a2X">又法若治饶舌人以泥作饶舌人形状。<a id="a-2Y"></a>桐木作橛咒之一千八遍。<a id="a-2Z"></a>钉其口中即不得语。</p>
  <p id="a2a">又法被蛇咬欲死。<a id="a-2b"></a>取水一抄咒七遍服之即起。<a id="a-2c"></a>若未起更咒咬处二七遍即差。</p>
  <p id="a2d">又法若头痛者。<a id="a-2e"></a>即香汤洗头洗手。<a id="a-2f"></a>咒手二十一遍捻其痛处即止。</p>
  <p id="a2g">又法咒油三七遍着耳中即差。</p>
  <p id="a2h">又法患眼痛。<a id="a-2i"></a>取沉水香水洗眼即差。<a id="a-2j"></a>又咒三七遍。<a id="a-2k"></a>或薰陆香青木香或甘草等物。<a id="a-2l"></a>皆煮为汤洗眼。<a id="a-2m"></a>况二十一遍悉得除差。</p>
  <p id="a2n">又法鼠恼人。<a id="a-2o"></a>咒灰七遍遗孔前。<a id="a-2p"></a>更咒水七遍泻孔中。<a id="a-2q"></a>乃至三日为之。<a id="a-2r"></a>鼠出散去绝不来。</p>
  <p id="a2s">又法欲洗面。<a id="a-2t"></a>先取水咒七遍然后洗之。<a id="a-2u"></a>一切去处无问贵贱。<a id="a-2v"></a>见者皆悉欢喜所求如意。</p>
  <p id="a2w">又法欲令一切恶人为慈悲心。<a id="a-2x"></a>咒饮食三七遍。<a id="a-2y"></a>与彼人食变恶作慈心。</p>
  <p id="a2z">又法取土一把咒三七遍。<a id="a-30"></a>安恶人门下。<a id="a-31"></a>过七日其人变恶作善心。</p>
  <p id="a32">又法患疟发时。<a id="a-33"></a>以水净杨枝于病人边。<a id="a-34"></a>诵咒七遍即愈。<a id="a-35"></a>若不信者欲令重发却诵此咒七遍。<a id="a-36"></a>其人即发不能自解。</p>
  <p id="a37">又法有患病不语者取狗乳咒七遍。<a id="a-38"></a>用涂其口即得语。</p>
  <p id="a39">又法一切疮等。<a id="a-3A"></a>咒荜茇干姜和蜜。<a id="a-3B"></a>捣之一百八遍。<a id="a-3C"></a>用涂疮上即差。</p>
  <p id="a3D">又法取干姜胡椒荜茇。<a id="a-3E"></a>以上物等分为末。<a id="a-3F"></a>日别旦起取一方寸匕。<a id="a-3G"></a>诵咒二十一遍干服聪明。<a id="a-3H"></a>若患冷病者亦依此服皆差。</p>
  <p id="a3I">又法若值恶邪魔之所恼乱者迷闷不醒。<a id="a-3J"></a>于其耳边急诵咒三七遍即差。</p>
  <p id="a3K">又法若患鬼病口不得语。<a id="a-3L"></a>以袈裟角咒二十一遍。<a id="a-3M"></a>打即语。</p>
  <p id="a3N">又法取苦栋木叶。<a id="a-3O"></a>火烧之咒一百八遍。<a id="a-3P"></a>病皆得除差苦栋子亦得。</p>
  <p id="a3Q">又法取苦栋子咒一百八遍烧之。<a id="a-3R"></a>则一切恶鬼神悉皆离远。<a id="a-3S"></a>不能与人作障难。</p>
  <p id="a3T">又法行人遥见一切贵胜一切四众。<a id="a-3U"></a>去七步外诵咒一七遍。<a id="a-3V"></a>即生欢喜。<a id="a-3W"></a>勿令彼闻。<a id="a-3X"></a>欲去人家亦诵二十一遍念念诵之。<a id="a-3Y"></a>仍称彼名。<a id="a-3Z"></a>请善神三宝慈力。<a id="a-3a"></a>转前人善心向已。</p>
  <p id="a3b">又法若患身体肿。<a id="a-3c"></a>用油咒三七遍。<a id="a-3d"></a>涂肿上即差。</p>
  <p id="a3e">又法若患心痛。<a id="a-3f"></a>旦起取井华水和石盐。<a id="a-3g"></a>随多少咒之七遍。<a id="a-3h"></a>令病者服之。<a id="a-3i"></a>取吐并痛处即差。</p>
  <p id="a3j">又法患眼膜。<a id="a-3k"></a>咒水三七遍洗眼。<a id="a-3l"></a>经七日即差。</p>
  <p id="a3m">又法若患痢者。<a id="a-3n"></a>咒盐水三七遍饮之即差。</p>
  <p id="a3o">又法若人身上生一切恶疮者。<a id="a-3p"></a>咒土二十一遍和泥疮上即愈。</p>
  <p id="a3q">又法若人欲断谷者。<a id="a-3r"></a>取白蜡一方寸许。<a id="a-3s"></a>以粳米半升作粥。<a id="a-3t"></a>和蜡镕令调和。<a id="a-3u"></a>服之得七日。<a id="a-3v"></a>须咒二十一遍服之。<a id="a-3w"></a>亦可得三七日不饥。</p>
  <p id="a3x">又法若有恶狗欲来咬人。<a id="a-3y"></a>急诵咒七遍。<a id="a-3z"></a>其犬亦不能行。<a id="a-40"></a>若欲解咒七遍。<a id="a-41"></a>望犬散之即解。</p>
  <p id="a42">又法若有女人。<a id="a-43"></a>月水不绝日日来者。<a id="a-44"></a>咒粳米洗取汁。<a id="a-45"></a>并和蜜与女人服之。<a id="a-46"></a>亦咒三七遍服即止。</p>
  <p id="a47">又法若有女人。<a id="a-48"></a>儿死腹中不出者。<a id="a-49"></a>可取水。<a id="a-4A"></a>手中着少许阿魏药。<a id="a-4B"></a>咒一百八遍。<a id="a-4C"></a>令服即出。</p>
  <p id="a4D">又法若人患痔病连年月不差者。<a id="a-4E"></a>可取一钱胡粉三钱水银干枣七颗去核。<a id="a-4F"></a>三物捣碎作丸。<a id="a-4G"></a>以一片薄绵裹之内下部。<a id="a-4H"></a>不经三日五度即差。<a id="a-4I"></a>多作药者皆等分作之。<a id="a-4J"></a>咒三七遍内之即差。</p>
  <p id="a4K">又人患[病-丙+帶]下不可咒赤石脂末饮和为丸曝令干。<a id="a-4L"></a>以饮吞之咒三七遍。<a id="a-4M"></a>日二服服则四十丸。<a id="a-4N"></a>禁如药法病者冷多加干姜亦好各用二分。</p>
  <p id="a4O">又法若人患胁内生核。<a id="a-4P"></a>咒油二十遍涂上即消。</p>
  <p id="a4Q">又法若有刀刺所伤痛不可忍。<a id="a-4R"></a>或从高坠下所伤。<a id="a-4S"></a>咒淤泥一七遍涂之即差。</p>
  <p id="a4T">又法若人患白癞黄癞等病。<a id="a-4U"></a>若狂狗啮人。<a id="a-4V"></a>若身上生恶疮。<a id="a-4W"></a>若被箭射刀疮伤破。<a id="a-4X"></a>咒土三七遍和泥。<a id="a-4Y"></a>以涂上皆差真实如是。</p>
  <p id="a4Z">又法咒酥一千八遍。<a id="a-4a"></a>用涂眼无睡矣食之不饥。</p>
  <p id="a4b">又法若人眼患白膜一年以还。<a id="a-4c"></a>取荜茇着水中研之咒二十一遍着眼中即差。</p>
  <p id="a4d">又法若耳聋。<a id="a-4e"></a>咒百八遍。<a id="a-4f"></a>若障重者以油及酥。<a id="a-4g"></a>煎桦皮青木香。<a id="a-4h"></a>每咒七遍过耳中。<a id="a-4i"></a>令服之即差。</p>
  <p id="a4j">又牙痛。<a id="a-4k"></a>咒杨枝七遍嚼之即差。</p>
  <p id="a4l">又法耳痛。<a id="a-4m"></a>咒桦皮节塞之即差。</p>
  <p id="a4n">又法若有女人产逼欲死。<a id="a-4o"></a>展发咒七遍还结之即差。<a id="a-4p"></a>若不得食咒水七遍与饮即差。</p>
  <p id="a4q">又法若患冷病。<a id="a-4r"></a>身肿体癖风冷等病。<a id="a-4s"></a>取菖蒲以白蜜和之。<a id="a-4t"></a>佛前烧香咒一千遍。<a id="a-4u"></a>空腹服之即差。<a id="a-4v"></a>能令人聪明。<a id="a-4w"></a>一部位大七八寸来诸法并是大慈悲观世音菩萨。<a id="a-4x"></a>白佛言世尊。<a id="a-4y"></a>此多利心咒功德威德势不可思议。<a id="a-4z"></a>安乐世间多所饶益。<a id="a-50"></a>若四部受持之者一切爱敬。<a id="a-51"></a>得生净土不离菩萨。<a id="a-52"></a>昼夜诵持我常覆护。<a id="a-53"></a>伏愿世尊垂哀听许。<a id="a-54"></a>我以怜愍一切众生。<a id="a-55"></a>即说随心造水天像法。<a id="a-56"></a>以白檀木刻作其像。<a id="a-57"></a>身高五寸似天女形。<a id="a-58"></a>面有三眼头着天冠。<a id="a-59"></a>身着天衣璎珞庄严。<a id="a-5A"></a>以两手捧如意宝珠。<a id="a-5B"></a>身高二寸半。<a id="a-5C"></a>亦得造此像已。<a id="a-5D"></a>安木函内锦囊盛系于左臂。<a id="a-5E"></a>诸愿随心坛摄一切坛</p>
  <p id="a5F"></p>
  <p id="a5G"></p>
  <p id="a5H">此坛外院方三尺。<a id="a-5I"></a>中院方二尺。<a id="a-5J"></a>内院方一尺。<a id="a-5K"></a>皆须先掘去秽土。<a id="a-5L"></a>即着净土作之。<a id="a-5M"></a>香汁作泥令平。<a id="a-5N"></a>净筛石灰以和朱沙赤土或米粉等。<a id="a-5O"></a>作莲华承观音像。<a id="a-5P"></a>若无朱沙即用赤土亦得。<a id="a-5Q"></a>最内院上四角安四天王座。<a id="a-5R"></a>须方画坛上作。<a id="a-5S"></a>唯得烧薰陆香及沉水香。<a id="a-5T"></a>先请佛诸菩萨及神王总了。<a id="a-5U"></a>即散华讫。<a id="a-5V"></a>复座诵咒一百八遍。<a id="a-5W"></a>即须发愿作善讫。<a id="a-5X"></a>更起绕坛三匝讫。<a id="a-5Y"></a>即更复座诵咒一百八遍。<a id="a-5Z"></a>至满一万遍即起。<a id="a-5a"></a>于南门侧立。<a id="a-5b"></a>咒钵令转即知验。<a id="a-5c"></a>先是初受持咒法用。<a id="a-5d"></a>若往余处治病。<a id="a-5e"></a>随念想作也作坛最验。<a id="a-5f"></a>若无澡罐铜鏂亦得。<a id="a-5g"></a>具杨枝水中。</p>
  <p id="a5h">又法用白汁木柴烧灰。<a id="a-5i"></a>取粳米胡麻二种。<a id="a-5j"></a>捣取少许。<a id="a-5k"></a>咒一遍一掷火中。<a id="a-5l"></a>烧之满一千遍。<a id="a-5m"></a>一日三时作之。<a id="a-5n"></a>则自身增色力。</p>
  <p id="a5o">又法于日未出时及日没后。<a id="a-5p"></a>以左手撮粳米。<a id="a-5q"></a>咒一遍一掷火中烧之。<a id="a-5r"></a>一一称其姓名。<a id="a-5s"></a>如是七夜满一千八遍。<a id="a-5t"></a>随心所念男女皆悉欢喜。</p>
  <p id="a5u">又法咒酥一遍一掷火中。<a id="a-5v"></a>烧之满七遍。<a id="a-5w"></a>则一切禽兽皆悉归伏。<a id="a-5x"></a>欲经恶兽中行先作此法。</p>
  <p id="a5y">又法取木患子木柴火中烧之。<a id="a-5z"></a>则令一切恶怨家消散。<a id="a-60"></a>亦可准余法作之。</p>
  <p id="a61">又法用白乳汁木柴灰一斗大。<a id="a-62"></a>以酪蜜酥相和。<a id="a-63"></a>用涂松木。<a id="a-64"></a>松明木香柴咒一段一遍掷火中。<a id="a-65"></a>烧之满二十五遍。<a id="a-66"></a>一日三时及大小便利皆洗浴。<a id="a-67"></a>咒师持八斋戒。<a id="a-68"></a>又云一日三时洗浴。<a id="a-69"></a>一二设食供养。<a id="a-6A"></a>日日如是满七遍。<a id="a-6B"></a>随心所召天神即来。<a id="a-6C"></a>随人使令无敢违者。</p>
  <p id="a6D">又法白芥子一枚。<a id="a-6E"></a>咒一遍一掷火中烧。<a id="a-6F"></a>如是满一千八遍一日三时。<a id="a-6G"></a>一切贵胜归敬。</p>
  <p id="a6H">又法乳粥和酥。<a id="a-6I"></a>咒少许一遍一掷火中烧之。<a id="a-6J"></a>如是满一千八遍。<a id="a-6K"></a>则遏罗阇波儞弭欢喜相信。<a id="a-6L"></a>余贵胜妃女亦同此。<a id="a-6M"></a>一切求善事皆吉。<a id="a-6N"></a>唯不得生染心。<a id="a-6O"></a>法不成就又法取阿利瑟迦木(本患是)咒一千八遍火中烧之。<a id="a-6P"></a>平旦午时日暮一日三时。<a id="a-6Q"></a>如是三七日。<a id="a-6R"></a>咒师得种种财宝。<a id="a-6S"></a>又复波浪亦不被溺。<a id="a-6T"></a>或能水上行不没。<a id="a-6U"></a>又咒居噜香三遍掷火中烧之。</p>
  <p id="a6V">又法于白月八日在清净地。<a id="a-6W"></a>咒粳米饭一撮子。<a id="a-6X"></a>咒一遍一掷火中烧之。<a id="a-6Y"></a>如是满一千八遍。<a id="a-6Z"></a>家内五谷常丰盈。</p>
  <p id="a6a">又法咒菖蒲一百八遍口中含之。<a id="a-6b"></a>则一切言论处。<a id="a-6c"></a>及官府中理。<a id="a-6d"></a>若斗诤处皆得胜。</p>
  <p id="a6e">又法咒师欲得供养十方诸佛。<a id="a-6f"></a>欲避一切障难。<a id="a-6g"></a>除一切病痛者。<a id="a-6h"></a>应作此法。<a id="a-6i"></a>若知有鬼病者。<a id="a-6j"></a>作四肘水坛。<a id="a-6k"></a>中心着火炉。<a id="a-6l"></a>烧柏树枝。<a id="a-6m"></a>数数诵咒即差。<a id="a-6n"></a>日日作到七日即差。</p>
  <p id="a6o">此多唎咒法。<a id="a-6p"></a>观世音菩萨圣众誓愿力故。<a id="a-6q"></a>假令身上五逆七遮等罪。<a id="a-6r"></a>但能依法受持行用。<a id="a-6s"></a>一切罪障悉皆消灭。<a id="a-6t"></a>所作遂心并得成就。<a id="a-6u"></a>莫漫传之。<a id="a-6v"></a>受诸恶报畜生地狱之苦。</p>
  <p id="a6w">又甘露印法。</p>
  <p id="a6x">左右小指无名指直竖。<a id="a-6y"></a>附无名指侧上。<a id="a-6z"></a>头开三分许。<a id="a-70"></a>以二头指[打-丁+必]中指背上。<a id="a-71"></a>即并二大指屈入掌中。<a id="a-72"></a>并头拄无名指节文。<a id="a-73"></a>二腕相着。<a id="a-74"></a>次以两腕跟当心上。<a id="a-75"></a>着向下垂。<a id="a-76"></a>一切疾病皆随印灭。<a id="a-77"></a>诵咒而慈愍一切受苦饥饿者。<a id="a-78"></a>作心印鬼神欢喜。<a id="a-79"></a>一切皆得饮食饱满充足。<a id="a-7A"></a>大大有验。<a id="a-7B"></a>令一切众生无诸疾病。<a id="a-7C"></a>若常持此法印者。<a id="a-7D"></a>便超十地过诸佛刹。<a id="a-7E"></a>甚深微妙不可具论。<a id="a-7F"></a>是法真言能灭一切罪根。<a id="a-7G"></a>若善男子善女人。<a id="a-7H"></a>受持此真言者。<a id="a-7I"></a>现世得五种果报。<a id="a-7J"></a>一者生值世间常有宿命。<a id="a-7K"></a>辩才无碍恒得清净。<a id="a-7L"></a>二者令得佛眼。<a id="a-7M"></a>三者所生常得三十二相与我无异。<a id="a-7N"></a>四者常对佛前。<a id="a-7O"></a>五者世间行处皆得震动。<a id="a-7P"></a>尔时世尊赞观世音菩萨言。<a id="a-7Q"></a>善哉善哉汝为一切众生令得安乐。<a id="a-7R"></a>尔时观世音菩萨说此真言法竟。<a id="a-7S"></a>一切诸大比丘比丘尼优婆塞优婆夷。<a id="a-7T"></a>及诸天龙夜叉健闼婆阿素罗伽噜茶紧那罗一切众生等。<a id="a-7U"></a>闻说此随心法竟。<a id="a-7V"></a>皆大欢喜发无上法忍作礼奉行。</p>
 </body>
</html>