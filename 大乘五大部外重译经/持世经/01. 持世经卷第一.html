<!doctype html>
<html id="z3IBTjwO7" data-ver="1456">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">持世经卷第一</h1>
  <h2 id="a2">一名佛说法印品经</h2>
  <h2 id="a3">四利品第一</h2>
  <p id="a4">如是我闻：<a id="a-5"></a>一时，<a id="a-6"></a>佛在王舍城迦兰陀竹园，<a id="a-7"></a>与大比丘僧俱。</p>
  <p id="a8">尔时，<a id="a-9"></a>世尊与若干百千万众，<a id="a-A"></a>恭敬围绕而为说法。<a id="a-B"></a>会中有菩萨摩诃萨，<a id="a-C"></a>名曰持世，<a id="a-D"></a>为诸菩萨摩诃萨无量功德庄严发心，<a id="a-E"></a>欲善知一切法彼岸，<a id="a-F"></a>欲善知发无量愿具足无量庄严，<a id="a-G"></a>欲通达无量诸法决定相，<a id="a-H"></a>欲发无量庄严愿深心所行清净，<a id="a-I"></a>欲善知清净具足布施，<a id="a-J"></a>欲善知毕定清净持戒，<a id="a-K"></a>欲善知具足忍辱柔软之心，<a id="a-L"></a>欲善知清净精进，<a id="a-M"></a>欲善知清净禅定，<a id="a-N"></a>欲善知通达般若波罗蜜彼岸。<a id="a-O"></a>以如是等无量功德故，<a id="a-P"></a>从座而起，<a id="a-Q"></a>偏袒右肩，<a id="a-R"></a>合掌向佛，<a id="a-S"></a>白佛言：<a id="a-T"></a>“世尊，<a id="a-U"></a>我欲问佛，<a id="a-V"></a>为利益安乐一切众生，<a id="a-W"></a>及诸菩萨摩诃萨不断佛种者，<a id="a-X"></a>具足威仪行处不著持戒，<a id="a-Y"></a>具足清净戒受行大法，<a id="a-Z"></a>善知持无量行处道法，<a id="a-a"></a>为是诸菩萨故，<a id="a-b"></a>我今问佛世尊：<a id="a-c"></a>云何菩萨摩诃萨能善知诸法实相，<a id="a-d"></a>亦善分别一切法章句？<a id="a-e"></a>云何菩萨摩诃萨能得念力，<a id="a-f"></a>亦转身成就不断之念，<a id="a-g"></a>乃至得阿耨多罗三藐三菩提？<a id="a-h"></a>”</p>
  <p id="ai">尔时，<a id="a-j"></a>世尊告持世菩萨言：<a id="a-k"></a>“善哉！<a id="a-l"></a>善哉！<a id="a-m"></a>持世，<a id="a-n"></a>汝能为诸菩萨摩诃萨故问如来是事。<a id="a-o"></a>当知汝则多所安隐众生怜愍世间，<a id="a-p"></a>利益安乐诸天世人，<a id="a-q"></a>亦为今世后世诸菩萨等作大光明。<a id="a-r"></a>汝之功德不可限量，<a id="a-s"></a>能问如来如是之事。<a id="a-t"></a>汝必欲断一切众生之疑，<a id="a-u"></a>爱护一切众生，<a id="a-v"></a>为作光明，<a id="a-w"></a>欲示众生义利，<a id="a-x"></a>欲令众生得度险道，<a id="a-y"></a>欲为众生作归、<a id="a-z"></a>作舍、<a id="a-10"></a>作洲、<a id="a-11"></a>作救，<a id="a-12"></a>欲拔三恶道众生，<a id="a-13"></a>欲置众生于无上道，<a id="a-14"></a>欲脱众生生老病死忧悲苦恼，<a id="a-15"></a>欲与众生无上涅槃之乐。<a id="a-16"></a>汝欲于后世守护正法，<a id="a-17"></a>于后恐怖恶世欲度众生。<a id="a-18"></a>持世，<a id="a-19"></a>汝今善听，<a id="a-1A"></a>谛思念之，<a id="a-1B"></a>吾当为汝解说此事。<a id="a-1C"></a>”</p>
  <p id="a1D">“唯然，<a id="a-1E"></a>世尊。<a id="a-1F"></a>”</p>
  <p id="a1G">佛告持世：<a id="a-1H"></a>“诸菩萨摩诃萨见四利故，<a id="a-1I"></a>勤修习诸法实相，<a id="a-1J"></a>亦善分别一切法章句。<a id="a-1K"></a>何等四？<a id="a-1L"></a>当得具足念，<a id="a-1M"></a>当得不断念，<a id="a-1N"></a>当以安慧而自增长念常在心。<a id="a-1O"></a>持世，<a id="a-1P"></a>是为诸菩萨摩诃萨见此四利故，<a id="a-1Q"></a>勤修习诸法实相，<a id="a-1R"></a>亦善分别一切法章句。<a id="a-1S"></a>持世，<a id="a-1T"></a>诸菩萨摩诃萨复见四利，<a id="a-1U"></a>勤修习诸法实相，<a id="a-1V"></a>亦善分别一切法章句。<a id="a-1W"></a>何等四？<a id="a-1X"></a>当善知决定诸法义，<a id="a-1Y"></a>当善知诸法义，<a id="a-1Z"></a>当善知诸法种种因缘，<a id="a-1a"></a>当善入诸法如实门，<a id="a-1b"></a>是为四。<a id="a-1c"></a>持世，<a id="a-1d"></a>诸菩萨摩诃萨复见四利，<a id="a-1e"></a>勤修习诸法实相，<a id="a-1f"></a>亦善分别一切法章句。<a id="a-1g"></a>何等四？<a id="a-1h"></a>当善知无量法相，<a id="a-1i"></a>当修习善知决定无量法，<a id="a-1j"></a>当行无量功德而自增长，<a id="a-1k"></a>当知见诸法生灭相，<a id="a-1l"></a>是为四。<a id="a-1m"></a>持世，<a id="a-1n"></a>诸菩萨摩诃萨复见四利，<a id="a-1o"></a>勤修习诸法实相，<a id="a-1p"></a>亦善分别一切法章句。<a id="a-1q"></a>何等四？<a id="a-1r"></a>当近阿耨多罗三藐三菩提，<a id="a-1s"></a>当疾具足助菩提法，<a id="a-1t"></a>当不随他语善知诸法方便故，<a id="a-1u"></a>当善知一切智慧。<a id="a-1v"></a>持世，<a id="a-1w"></a>是为诸菩萨摩诃萨见四利故，<a id="a-1x"></a>勤修习诸法实相，<a id="a-1y"></a>亦善分别一切法章句。<a id="a-1z"></a>持世，<a id="a-20"></a>诸菩萨摩诃萨复有四法，<a id="a-21"></a>勤修习诸法实相，<a id="a-22"></a>亦善善分别一切法章句。<a id="a-23"></a>何等四？<a id="a-24"></a>为利益众生故心无悭垢，<a id="a-25"></a>常行清净戒安住毗梨耶波罗蜜故，<a id="a-26"></a>发行精进不休不息，<a id="a-27"></a>正思惟故善行般若波罗蜜，<a id="a-28"></a>是为四。<a id="a-29"></a>持世，<a id="a-2A"></a>诸菩萨摩诃萨复有四法，<a id="a-2B"></a>勤修习诸法实相，<a id="a-2C"></a>亦善分别一切法章句。<a id="a-2D"></a>何等四？<a id="a-2E"></a>成就具足深心清净之愿，<a id="a-2F"></a>具足成就清净所行功德，<a id="a-2G"></a>安住柔和忍辱功德，<a id="a-2H"></a>得分别诸法实相光明，<a id="a-2I"></a>是为四。<a id="a-2J"></a>持世，<a id="a-2K"></a>菩萨摩诃萨复有四法，<a id="a-2L"></a>勤修习诸法实相，<a id="a-2M"></a>亦善分别一切法章句。<a id="a-2N"></a>何等四？<a id="a-2O"></a>以大欲求一切智，<a id="a-2P"></a>善知分别禅定解脱诸三昧而生大欲，<a id="a-2Q"></a>欲得大慈悲喜舍心故方便行清净行处，<a id="a-2R"></a>善修习决定义，<a id="a-2S"></a>是为四。<a id="a-2T"></a>持世，<a id="a-2U"></a>菩萨摩诃萨复有四法，<a id="a-2V"></a>勤修习诸法实相，<a id="a-2W"></a>亦善分别一切法章句。<a id="a-2X"></a>何等四？<a id="a-2Y"></a>具足慧行，<a id="a-2Z"></a>亦求清净智行处，<a id="a-2a"></a>乐无碍智，<a id="a-2b"></a>亦常不离一切智慧之愿。<a id="a-2c"></a>持世，<a id="a-2d"></a>是为菩萨摩诃萨有四法勤修习诸法实相，<a id="a-2e"></a>亦善分别一切法章句。</p>
  <p id="a2f">“持世，<a id="a-2g"></a>菩萨摩诃萨见四利故能求念力。<a id="a-2h"></a>何等四？<a id="a-2i"></a>当修集具足念根，<a id="a-2j"></a>当行安慧，<a id="a-2k"></a>当具足不断念，<a id="a-2l"></a>当修集具足四念处，<a id="a-2m"></a>是为四。<a id="a-2n"></a>持世，<a id="a-2o"></a>菩萨摩诃萨复见四利能求念力。<a id="a-2p"></a>何等四？<a id="a-2q"></a>具足诸助菩提法故念常在心，<a id="a-2r"></a>以利念根善修集宿命，<a id="a-2s"></a>具足清净智慧故当疾得不断念，<a id="a-2t"></a>当种一切智慧因缘，<a id="a-2u"></a>是为四。<a id="a-2v"></a>持世，<a id="a-2w"></a>菩萨摩诃萨复见四利能求念力。<a id="a-2x"></a>何等四？<a id="a-2y"></a>当修集具足思惟方便，<a id="a-2z"></a>当修习如实智慧，<a id="a-30"></a>当发勤精进得诸佛法故，<a id="a-31"></a>当不忘忆念得不断念力故。<a id="a-32"></a>持世，<a id="a-33"></a>是为菩萨摩诃萨见四利故能求念力。</p>
  <p id="a34">“持世，<a id="a-35"></a>菩萨摩诃萨有四法能得念力。<a id="a-36"></a>何等四？<a id="a-37"></a>念安慧故常勤精进不休不息，<a id="a-38"></a>常一其心得诸法实相故，<a id="a-39"></a>常不放逸正忆念诸法故，<a id="a-3A"></a>常护诸根正思惟故，<a id="a-3B"></a>是为四。<a id="a-3C"></a>持世，<a id="a-3D"></a>菩萨摩诃萨复有四法能得念力。<a id="a-3E"></a>何等四？<a id="a-3F"></a>安住清净持戒，<a id="a-3G"></a>成就清净威仪行处，<a id="a-3H"></a>除去心中五盖，<a id="a-3I"></a>不为世法所染离业障、<a id="a-3J"></a>烦恼障，<a id="a-3K"></a>是为四。<a id="a-3L"></a>持世，<a id="a-3M"></a>菩萨摩诃萨复有四法能得念力。<a id="a-3N"></a>何等四？<a id="a-3O"></a>以不散心求善法，<a id="a-3P"></a>勤修习一心相，<a id="a-3Q"></a>善知正入诸法门，<a id="a-3R"></a>不乐愦闹远离在家，<a id="a-3S"></a>是为四。<a id="a-3T"></a>持世，<a id="a-3U"></a>菩萨摩诃萨复有四法名能得念力。<a id="a-3V"></a>何等四？<a id="a-3W"></a>亲近善知识，<a id="a-3X"></a>常修习深法，<a id="a-3Y"></a>常乐至诸佛菩萨所，<a id="a-3Z"></a>常乐请问修习智慧。<a id="a-3a"></a>持世，<a id="a-3b"></a>是为菩萨摩诃萨有四法名得念力。</p>
  <p id="a3c">“持世，<a id="a-3d"></a>菩萨摩诃萨见四利，<a id="a-3e"></a>能修习一切法分别章句慧。<a id="a-3f"></a>何等四？<a id="a-3g"></a>当善知一切诸法实相，<a id="a-3h"></a>当分别一切法所因，<a id="a-3i"></a>当知诸法决定之义，<a id="a-3j"></a>当善知一切法言语章句，<a id="a-3k"></a>是为四。<a id="a-3l"></a>持世，<a id="a-3m"></a>菩萨摩诃萨见四法利，<a id="a-3n"></a>能修集一切法分别章句慧。<a id="a-3o"></a>何等四？<a id="a-3p"></a>当善知诸法随宜次第，<a id="a-3q"></a>当善知一切法因缘方便，<a id="a-3r"></a>当具足修集一切法方便，<a id="a-3s"></a>当分别知了义、<a id="a-3t"></a>未了义经，<a id="a-3u"></a>是为四。<a id="a-3v"></a>持世，<a id="a-3w"></a>菩萨摩诃萨复见四法利，<a id="a-3x"></a>能修集一切法分别章句慧。<a id="a-3y"></a>何等四？<a id="a-3z"></a>当善学是道、<a id="a-40"></a>是非道慧，<a id="a-41"></a>当得一切法义说力，<a id="a-42"></a>当疾得清净智慧行处，<a id="a-43"></a>当具足修智波罗蜜。<a id="a-44"></a>持世，<a id="a-45"></a>是为菩萨摩诃萨见四法利，<a id="a-46"></a>能修集一切法分别章句慧。<a id="a-47"></a>持世，<a id="a-48"></a>菩萨摩诃萨复有四法，<a id="a-49"></a>能修集一切法分别章句慧。<a id="a-4A"></a>何等四？<a id="a-4B"></a>善知修集诸法集相，<a id="a-4C"></a>善知诸法因灭相，<a id="a-4D"></a>善知诸法缘相，<a id="a-4E"></a>能入因缘方便，<a id="a-4F"></a>是为四。<a id="a-4G"></a>持世，<a id="a-4H"></a>菩萨摩诃萨复有四法，<a id="a-4I"></a>能修集一切法分别章句慧。<a id="a-4J"></a>何等四？<a id="a-4K"></a>善知诸法苦，<a id="a-4L"></a>善知诸法集，<a id="a-4M"></a>善知诸法灭，<a id="a-4N"></a>善知诸法灭道，<a id="a-4O"></a>是为四。<a id="a-4P"></a>持世，<a id="a-4Q"></a>菩萨摩诃萨复有四法，<a id="a-4R"></a>能修集一切法分别章句慧。<a id="a-4S"></a>何等四？<a id="a-4T"></a>善知诸法合散，<a id="a-4U"></a>方便得先因力，<a id="a-4V"></a>善知诸法所宜，<a id="a-4W"></a>善知分别文字章句，<a id="a-4X"></a>是为四。<a id="a-4Y"></a>持世，<a id="a-4Z"></a>菩萨摩诃萨复有四法，<a id="a-4a"></a>能修集一切法分别章句慧。<a id="a-4b"></a>何等四？<a id="a-4c"></a>善知不了义经，<a id="a-4d"></a>于了义经中不随他语，<a id="a-4e"></a>善知一切法相印，<a id="a-4f"></a>亦善安住一切法无相智中。<a id="a-4g"></a>持世，<a id="a-4h"></a>是为菩萨摩诃萨有四法，<a id="a-4i"></a>能修集一切法分别章句慧。</p>
  <p id="a4j">“持世，<a id="a-4k"></a>菩萨摩诃萨有四法，<a id="a-4l"></a>转身常得不断念，<a id="a-4m"></a>乃至得阿耨多罗三藐三菩提。<a id="a-4n"></a>何等四？<a id="a-4o"></a>明了善不善法，<a id="a-4p"></a>成就第一念安慧，<a id="a-4q"></a>能离五盖心，<a id="a-4r"></a>终不忘念阿耨多罗三藐三菩提心，<a id="a-4s"></a>是为四。<a id="a-4t"></a>持世，<a id="a-4u"></a>菩萨摩诃萨复有四法，<a id="a-4v"></a>转身常得不断念，<a id="a-4w"></a>乃至得阿耨多罗三藐三菩提。<a id="a-4x"></a>何等四？<a id="a-4y"></a>善修集四念处，<a id="a-4z"></a>善修集学分别慧，<a id="a-50"></a>于诸禅定智慧为首，<a id="a-51"></a>于决定智慧中得通达，<a id="a-52"></a>是为四。<a id="a-53"></a>持世，<a id="a-54"></a>菩萨摩诃萨复有四法，<a id="a-55"></a>转身常得不断念，<a id="a-56"></a>乃至得阿耨多罗三藐三菩提。<a id="a-57"></a>何等四？<a id="a-58"></a>得诸陀罗尼门，<a id="a-59"></a>亦修集无生智，<a id="a-5A"></a>入于尽智，<a id="a-5B"></a>亦观于灭智，<a id="a-5C"></a>是为四。<a id="a-5D"></a>持世，<a id="a-5E"></a>菩萨摩诃萨复有四法，<a id="a-5F"></a>转身常得不断念，<a id="a-5G"></a>乃至得阿耨多罗三藐三菩提。<a id="a-5H"></a>何等四？<a id="a-5I"></a>断于爱恚，<a id="a-5J"></a>不贪著一切有为法，<a id="a-5K"></a>心通达无为智慧，<a id="a-5L"></a>至如来所行处。<a id="a-5M"></a>持世，<a id="a-5N"></a>是为菩萨摩诃萨有四法，<a id="a-5O"></a>转身常得不断念，<a id="a-5P"></a>乃至得阿耨多罗三藐三菩提心。</p>
  <p id="a5Q">“持世，<a id="a-5R"></a>菩萨摩诃萨有五净智力，<a id="a-5S"></a>能具足得如上功德。<a id="a-5T"></a>何等五？<a id="a-5U"></a>深心净智力，<a id="a-5V"></a>愿净智力，<a id="a-5W"></a>善根净智力，<a id="a-5X"></a>回向净智力，<a id="a-5Y"></a>障业净智力，<a id="a-5Z"></a>是为五。<a id="a-5a"></a>持世，<a id="a-5b"></a>菩萨摩诃萨复有五净智力，<a id="a-5c"></a>皆具足能得如上功德。<a id="a-5d"></a>何等五？<a id="a-5e"></a>威仪行处净智力，<a id="a-5f"></a>念具足净智力，<a id="a-5g"></a>方便净智力，<a id="a-5h"></a>缘众生净智力，<a id="a-5i"></a>缘相净智力是为五。<a id="a-5j"></a>持世，<a id="a-5k"></a>菩萨摩诃萨复有五净智力，<a id="a-5l"></a>能具足得如上功德。<a id="a-5m"></a>何等五？<a id="a-5n"></a>舍心净智力，<a id="a-5o"></a>利益众生净智力，<a id="a-5p"></a>生大慈净智力，<a id="a-5q"></a>生大悲净智力，<a id="a-5r"></a>生大喜大舍净智力，<a id="a-5s"></a>是为五。<a id="a-5t"></a>持世，<a id="a-5u"></a>菩萨摩诃萨复有五净智力，<a id="a-5v"></a>皆能具足得如上功德。<a id="a-5w"></a>何等五？<a id="a-5x"></a>持戒净智力，<a id="a-5y"></a>不著持戒净智力，<a id="a-5z"></a>忍辱净智力，<a id="a-60"></a>不著忍辱净智力，<a id="a-61"></a>多闻净智力，<a id="a-62"></a>是为五。<a id="a-63"></a>持世，<a id="a-64"></a>菩萨摩诃萨复有五净智力，<a id="a-65"></a>皆能具足得如上功德。<a id="a-66"></a>何等五？<a id="a-67"></a>深精进净智力，<a id="a-68"></a>受精进净智力，<a id="a-69"></a>禅定净智力，<a id="a-6A"></a>禅定方便净智力，<a id="a-6B"></a>止观方便净智力，<a id="a-6C"></a>是为五。<a id="a-6D"></a>持世，<a id="a-6E"></a>菩萨摩诃萨复有五净智力，<a id="a-6F"></a>皆能具足得如上功德。<a id="a-6G"></a>何等五？<a id="a-6H"></a>慧净智力，<a id="a-6I"></a>多闻决定方便净智力，<a id="a-6J"></a>世间、<a id="a-6K"></a>出世间净智力，<a id="a-6L"></a>慧方便净智力，<a id="a-6M"></a>有为无为净智力，<a id="a-6N"></a>是为五。<a id="a-6O"></a>持世，<a id="a-6P"></a>菩萨摩诃萨复有五净智力，<a id="a-6Q"></a>皆能具足得如上功德。<a id="a-6R"></a>何等五？<a id="a-6S"></a>观方便净智力，<a id="a-6T"></a>明解脱净智力，<a id="a-6U"></a>无生相净智力，<a id="a-6V"></a>一相无相净智力，<a id="a-6W"></a>第一义世谛义净智力。<a id="a-6X"></a>持世，<a id="a-6Y"></a>是为菩萨摩诃萨有是五净智力，<a id="a-6Z"></a>疾得具足如是一切功德。<a id="a-6a"></a>持世，<a id="a-6b"></a>以是利故，<a id="a-6c"></a>菩萨摩诃萨于是净智力中应勤修集。</p>
  <p id="a6d">“持世，<a id="a-6e"></a>菩萨摩诃萨成就三法，<a id="a-6f"></a>于是净智力中能勤修集。<a id="a-6g"></a>何等三？<a id="a-6h"></a>一者、<a id="a-6i"></a>欲，<a id="a-6j"></a>二者、<a id="a-6k"></a>精进，<a id="a-6l"></a>三者、<a id="a-6m"></a>不放逸。<a id="a-6n"></a>菩萨摩诃萨成就此三法，<a id="a-6o"></a>能于是具足一切功德净智力中能勤修集。<a id="a-6p"></a>何以故？<a id="a-6q"></a>持世，<a id="a-6r"></a>欲、<a id="a-6s"></a>精进、<a id="a-6t"></a>不放逸，<a id="a-6u"></a>皆是一切法根本。<a id="a-6v"></a>菩萨摩诃萨得是净智力，<a id="a-6w"></a>能疾得一切智，<a id="a-6x"></a>亦名精进不退者，<a id="a-6y"></a>亦名不退法者，<a id="a-6z"></a>亦以此功德疾得增长，<a id="a-70"></a>亦于一切法中疾得净智力。<a id="a-71"></a>持世，<a id="a-72"></a>若有人如是一切法中得净智力者，<a id="a-73"></a>是为世间福田，<a id="a-74"></a>是人次我能消供养，<a id="a-75"></a>是人能至如来行处，<a id="a-76"></a>是人能观如来法，<a id="a-77"></a>是人不久能证如来智慧。<a id="a-78"></a>持世，<a id="a-79"></a>我本无量阿僧祇劫行菩萨道时，<a id="a-7A"></a>燃灯佛与我授记：<a id="a-7B"></a>‘汝过阿僧祇劫当得作佛。<a id="a-7C"></a>’即时遍知如是净智力。<a id="a-7D"></a>持世，<a id="a-7E"></a>若有人于一切法中能成就如是净智力者，<a id="a-7F"></a>是人当得阿耨多罗三藐三菩提，<a id="a-7G"></a>如我今得；<a id="a-7H"></a>是人亦转法轮，<a id="a-7I"></a>如我今转；<a id="a-7J"></a>是人亦师子吼，<a id="a-7K"></a>如我今师子吼；<a id="a-7L"></a>是人亦于一切法中得自在力，<a id="a-7M"></a>如我今也。<a id="a-7N"></a>持世，<a id="a-7O"></a>汝等于此净智力中当勤精进，<a id="a-7P"></a>不久自然具足一切智慧。</p>
  <p id="a7Q">“持世，<a id="a-7R"></a>过去无量阿僧祇劫，<a id="a-7S"></a>有佛号智高王如来、<a id="a-7T"></a>应、<a id="a-7U"></a>正遍知、<a id="a-7V"></a>明行足、<a id="a-7W"></a>善逝、<a id="a-7X"></a>世间解、<a id="a-7Y"></a>无上士、<a id="a-7Z"></a>调御丈夫、<a id="a-7a"></a>天人师、<a id="a-7b"></a>佛世尊。<a id="a-7c"></a>持世，<a id="a-7d"></a>是智高王如来，<a id="a-7e"></a>有无量声闻僧，<a id="a-7f"></a>亦有无量诸菩萨僧。<a id="a-7g"></a>是佛本愿因缘所致，<a id="a-7h"></a>是智高王佛土无三恶道，<a id="a-7i"></a>其诸众生不觉有苦，<a id="a-7j"></a>毕竟具足安隐快乐，<a id="a-7k"></a>离欲多者能障五盖。<a id="a-7l"></a>是诸众生成就如是清净快乐，<a id="a-7m"></a>如人入第四禅乐。<a id="a-7n"></a>是智高王佛，<a id="a-7o"></a>寿六百万亿那由他劫。<a id="a-7p"></a>持世，<a id="a-7q"></a>是时国土唯佛为王，<a id="a-7r"></a>更无有王，<a id="a-7s"></a>国土众生皆号佛为法王。<a id="a-7t"></a>是智高王佛多为诸菩萨，<a id="a-7u"></a>说是断一切众生疑、<a id="a-7v"></a>喜一切众生心菩萨藏经。<a id="a-7w"></a>尔时，<a id="a-7x"></a>有五百菩萨，<a id="a-7y"></a>闻是诸菩萨净智力，<a id="a-7z"></a>发如是精进力，<a id="a-80"></a>尽形不生坐心，<a id="a-81"></a>尽形不生衣服想，<a id="a-82"></a>尽形不生我想、<a id="a-83"></a>众生想、<a id="a-84"></a>人想、<a id="a-85"></a>男女想，<a id="a-86"></a>尽形终不多食，<a id="a-87"></a>但修集如是净智力，<a id="a-88"></a>勤行精进。<a id="a-89"></a>五百菩萨以是善根因缘，<a id="a-8A"></a>命终皆生过东方十万亿国土。<a id="a-8B"></a>既生不久，<a id="a-8C"></a>修集是法故，<a id="a-8D"></a>得识宿命成就利根。<a id="a-8E"></a>其国土佛号无量花积王，<a id="a-8F"></a>现在说法。<a id="a-8G"></a>其诸菩萨始年十六，<a id="a-8H"></a>于无量花积王佛所出家，<a id="a-8I"></a>六十亿岁行童子梵行，<a id="a-8J"></a>亦修行如是精进。<a id="a-8K"></a>持世，<a id="a-8L"></a>是五百菩萨得值如是等二十亿佛，<a id="a-8M"></a>于诸佛所勤行精进，<a id="a-8N"></a>成就第一念安慧。<a id="a-8O"></a>末后值无量力高王佛与其授记：<a id="a-8P"></a>‘过万劫已，<a id="a-8Q"></a>当得阿耨多罗三藐三菩提。<a id="a-8R"></a>’是五百人于万劫中，<a id="a-8S"></a>得值二万亿佛具足佛道，<a id="a-8T"></a>于一劫中次第得阿耨多罗三藐三菩提。</p>
  <p id="a8U">“持世，<a id="a-8V"></a>当知菩萨摩诃萨欲疾得阿耨多罗三藐三菩提者，<a id="a-8W"></a>于是净智力中，<a id="a-8X"></a>应生欲、<a id="a-8Y"></a>精进、<a id="a-8Z"></a>不放逸。<a id="a-8a"></a>何以故？<a id="a-8b"></a>持世，<a id="a-8c"></a>诸佛阿耨多罗三藐三菩提，<a id="a-8d"></a>皆以欲、<a id="a-8e"></a>精进、<a id="a-8f"></a>不放逸为根本，<a id="a-8g"></a>及余助道法能具足佛法者。<a id="a-8h"></a>持世，<a id="a-8i"></a>我以如是精进得值二十亿佛，<a id="a-8j"></a>于诸法中世世成就念力，<a id="a-8k"></a>世世得识宿命，<a id="a-8l"></a>修集是法不休不息：<a id="a-8m"></a>‘我终不失是欲、<a id="a-8n"></a>精进、<a id="a-8o"></a>不放逸！<a id="a-8p"></a>我当成就欲、<a id="a-8q"></a>精进、<a id="a-8r"></a>不放逸！<a id="a-8s"></a>’”</p>
  <p id="a8t">尔时，<a id="a-8u"></a>世尊以大慈悲心顾视四方，<a id="a-8v"></a>现神通力使三千大千世界诸阎浮提皆有化佛，<a id="a-8w"></a>为诸众生说是断一切众生疑、<a id="a-8x"></a>喜一切众生心菩萨藏经。<a id="a-8y"></a>复以神力，<a id="a-8z"></a>令竹园中在会大众，<a id="a-90"></a>皆见诸佛遍阎浮提各各说法。<a id="a-91"></a>大众咸悦，<a id="a-92"></a>从座而起，<a id="a-93"></a>皆共礼佛，<a id="a-94"></a>作是言：<a id="a-95"></a>“希有世尊！<a id="a-96"></a>诸佛如来神力不可思议，<a id="a-97"></a>成就无量不可思议法。<a id="a-98"></a>”</p>
  <p id="a99">尔时，<a id="a-9A"></a>佛告大众：<a id="a-9B"></a>“诸善男子，<a id="a-9C"></a>如来是事未足为难。<a id="a-9D"></a>所以者何？<a id="a-9E"></a>如来善能通达法性故。<a id="a-9F"></a>若一毛孔出神通力，<a id="a-9G"></a>光明普照十方恒河沙世界，<a id="a-9H"></a>演说法音，<a id="a-9I"></a>于一毛孔百千万亿分未尽其一，<a id="a-9J"></a>如来成就如是不可思议功德。<a id="a-9K"></a>诸善男子，<a id="a-9L"></a>如来深观众生心而为说法。<a id="a-9M"></a>诸善男子，<a id="a-9N"></a>今世众生少有于是法中能行欲乐。<a id="a-9O"></a>诸善男子，<a id="a-9P"></a>今世众生少有于是法中能行精进。<a id="a-9Q"></a>诸善男子，<a id="a-9R"></a>今世众生少有于是法中能行不放逸。<a id="a-9S"></a>何以故？<a id="a-9T"></a>如来今出五浊恶世，<a id="a-9U"></a>所谓众生浊、<a id="a-9V"></a>见浊、<a id="a-9W"></a>命浊、<a id="a-9X"></a>烦恼浊、<a id="a-9Y"></a>劫浊。<a id="a-9Z"></a>诸善男子，<a id="a-9a"></a>若有乃至一人能信受如是甚深清净法能至佛慧，<a id="a-9b"></a>是为希有，<a id="a-9c"></a>何况能信解如来所行！<a id="a-9d"></a>诸善男子，<a id="a-9e"></a>我常长夜庄严如是愿、<a id="a-9f"></a>如是精进忍辱行，<a id="a-9g"></a>为苦恼众生无救护者、<a id="a-9h"></a>无依止者、<a id="a-9i"></a>多堕恶道者，<a id="a-9j"></a>我于尔时当成佛道，<a id="a-9k"></a>利益无量阿僧祇众生。<a id="a-9l"></a>诸善男子，<a id="a-9m"></a>当知如来恩力本清净愿精进故，<a id="a-9n"></a>能令无量阿僧祇众生信解受持如是深法。</p>
  <p id="a9o">“诸善男子，<a id="a-9p"></a>我于先世教化众生，<a id="a-9q"></a>是诸众生能解我法。<a id="a-9r"></a>诸善男子，<a id="a-9s"></a>今佛以十力、<a id="a-9t"></a>四无所畏，<a id="a-9u"></a>少能令众生信解如是甚深之法。<a id="a-9v"></a>若有众生住是法中者，<a id="a-9w"></a>皆是如来恩力方便故。<a id="a-9x"></a>我长夜不离如是深法，<a id="a-9y"></a>我亦长夜大慈大悲大喜大舍摄取众生。<a id="a-9z"></a>少有如来出五浊世利益众生。<a id="a-A0"></a>何以故？<a id="a-A1"></a>诸善男子，<a id="a-A2"></a>我于先世，<a id="a-A3"></a>以大精进力、<a id="a-A4"></a>大方便力教化众生，<a id="a-A5"></a>集是阿耨多罗三藐三菩提。<a id="a-A6"></a>诸善男子，<a id="a-A7"></a>我念过世，<a id="a-A8"></a>一日之中舍千身布施利益众生。<a id="a-A9"></a>诸善男子，<a id="a-AA"></a>我于若干千万世，<a id="a-AB"></a>见饥饿众生故，<a id="a-AC"></a>自割身肉煮以与之，<a id="a-AD"></a>我于尔时心无忧悔，<a id="a-AE"></a>但于众生普行大悲。<a id="a-AF"></a>诸善男子，<a id="a-AG"></a>当知我如是以大精进、<a id="a-AH"></a>大方便力教化众生，<a id="a-AI"></a>集是阿耨多罗三藐三菩提。<a id="a-AJ"></a>是故，<a id="a-AK"></a>诸善男子，<a id="a-AL"></a>应发如是欲、<a id="a-AM"></a>精进、<a id="a-AN"></a>不放逸，<a id="a-AO"></a>修集阿耨多罗三藐三菩提如我行菩萨道时，<a id="a-AP"></a>汝等亦当如我利益教化众生。</p>
  <p id="aAQ">“诸善男子，<a id="a-AR"></a>是贤劫中诸佛出世，<a id="a-AS"></a>无不赞我作如是言：<a id="a-AT"></a>‘释迦牟尼佛深行精进如是！<a id="a-AU"></a>释迦牟尼佛具足精进如是！<a id="a-AV"></a>释迦牟尼佛具足精进波罗蜜如是！<a id="a-AW"></a>释迦牟尼佛行菩萨道时，<a id="a-AX"></a>教化众生如是，<a id="a-AY"></a>出于五浊利益无量阿僧祇众生。<a id="a-AZ"></a>’诸善男子，<a id="a-Aa"></a>如是行道故，<a id="a-Ab"></a>应勤生欲、<a id="a-Ac"></a>精进、<a id="a-Ad"></a>不放逸。<a id="a-Ae"></a>诸善男子，<a id="a-Af"></a>我今虽得阿耨多罗三藐三菩提，<a id="a-Ag"></a>精进犹不休息，<a id="a-Ah"></a>至涅槃时犹发精进，<a id="a-Ai"></a>碎身骨如芥子解散支节。<a id="a-Aj"></a>何以故？<a id="a-Ak"></a>怜愍未来世众生故。<a id="a-Al"></a>我先世行菩萨道时，<a id="a-Am"></a>所化众生或行错谬堕诸难处，<a id="a-An"></a>欲勉济之起大悲心，<a id="a-Ao"></a>分布舍利乃至如芥子皆与神力。<a id="a-Ap"></a>我灭度后，<a id="a-Aq"></a>若有众生应以舍利度者心得清净，<a id="a-Ar"></a>得清净已，<a id="a-As"></a>处处地中随愿成就。<a id="a-At"></a>诸善男子，<a id="a-Au"></a>我先世行道时，<a id="a-Av"></a>于众生中成就如是悲心，<a id="a-Aw"></a>碎身舍利普使分布是我本愿。<a id="a-Ax"></a>我以如是无量福德因缘大悲心故，<a id="a-Ay"></a>于后恶世普覆众生。</p>
  <p id="aAz">“诸善男子，<a id="a-B0"></a>若诸菩萨于此法中能生欲、<a id="a-B1"></a>精进、<a id="a-B2"></a>不放逸，<a id="a-B3"></a>必发是愿，<a id="a-B4"></a>于后末世受持读诵为人广说如是等经。<a id="a-B5"></a>我当以神力令诸菩萨受持读诵为人广说。<a id="a-B6"></a>我亦以如是经嘱累是诸菩萨，<a id="a-B7"></a>以其能受持读诵为人广说故。<a id="a-B8"></a>所以者何？<a id="a-B9"></a>诸善男子，<a id="a-BA"></a>随是经所住，<a id="a-BB"></a>当知其土有佛不灭，<a id="a-BC"></a>是故如来以此经嘱累诸菩萨。<a id="a-BD"></a>诸善男子，<a id="a-BE"></a>当知我宿世以如是因缘摄取众生，<a id="a-BF"></a>今世亦复摄取众生，<a id="a-BG"></a>后世亦复摄取众生，<a id="a-BH"></a>所谓护念如是经法，<a id="a-BI"></a>于后五百岁普流布故。<a id="a-BJ"></a>诸善男子，<a id="a-BK"></a>若于今世若我灭后，<a id="a-BL"></a>若聚落城邑山林旷野，<a id="a-BM"></a>有如是等经，<a id="a-BN"></a>若能受持读诵为人解说，<a id="a-BO"></a>当知此中则为有佛。<a id="a-BP"></a>何以故？<a id="a-BQ"></a>我说诸佛即是法身，<a id="a-BR"></a>以见法故则为见佛，<a id="a-BS"></a>佛不应以色身见。<a id="a-BT"></a>若人信法听法，<a id="a-BU"></a>是人则为信佛亦听佛语。<a id="a-BV"></a>若人于此法中能如说修行，<a id="a-BW"></a>是人则为见佛，<a id="a-BX"></a>是人名为实语者、<a id="a-BY"></a>法语者、<a id="a-BZ"></a>随法行者。</p>
  <p id="aBa">“诸善男子，<a id="a-Bb"></a>我身非法、<a id="a-Bc"></a>非非法，<a id="a-Bd"></a>是名随法行，<a id="a-Be"></a>是名第一法施，<a id="a-Bf"></a>所谓不著法、<a id="a-Bg"></a>不著非法。<a id="a-Bh"></a>何以故？<a id="a-Bi"></a>若著法者不名见佛。<a id="a-Bj"></a>诸善男子，<a id="a-Bk"></a>不著一切法名为见佛。<a id="a-Bl"></a>若于一切法中无所见者，<a id="a-Bm"></a>是名见佛。<a id="a-Bn"></a>何以故？<a id="a-Bo"></a>如来不可以法说，<a id="a-Bp"></a>不可以非法说，<a id="a-Bq"></a>亦不可以法见。<a id="a-Br"></a>所以者何？<a id="a-Bs"></a>诸善男子，<a id="a-Bt"></a>如经中说：<a id="a-Bu"></a>‘汝等比丘，<a id="a-Bv"></a>若知我法如筏喻者，<a id="a-Bw"></a>法尚应舍，<a id="a-Bx"></a>何况非法！<a id="a-By"></a>’若能舍法、<a id="a-Bz"></a>非法，<a id="a-C0"></a>是名见佛。<a id="a-C1"></a>何以故？<a id="a-C2"></a>如来名为舍一切法者，<a id="a-C3"></a>不贪不受诸法名字，<a id="a-C4"></a>不堕名字法中，<a id="a-C5"></a>何况堕非法名字中！<a id="a-C6"></a>诸善男子，<a id="a-C7"></a>舍离一切法名字，<a id="a-C8"></a>名为如来。<a id="a-C9"></a>能如是见者，<a id="a-CA"></a>名为见如来。<a id="a-CB"></a>何以故？<a id="a-CC"></a>舍离见一切法故，<a id="a-CD"></a>名为见如来。<a id="a-CE"></a>以一切法不可得故，<a id="a-CF"></a>如实知见一切法故，<a id="a-CG"></a>名为见如来。<a id="a-CH"></a>诸善男子，<a id="a-CI"></a>若一切法不可得，<a id="a-CJ"></a>舍离一切法，<a id="a-CK"></a>是中即无戏论，<a id="a-CL"></a>无是法、<a id="a-CM"></a>非法名字，<a id="a-CN"></a>无行无示，<a id="a-CO"></a>是名见如来。<a id="a-CP"></a>若人能如是见法者，<a id="a-CQ"></a>是名见如来。<a id="a-CR"></a>若能如是见如来者，<a id="a-CS"></a>是名正见。<a id="a-CT"></a>若异见者名为邪见，<a id="a-CU"></a>若邪见者则为妄见，<a id="a-CV"></a>是人不名为真见。</p>
  <p id="aCW">“诸善男子，<a id="a-CX"></a>真见者断一切语言道，<a id="a-CY"></a>非真非妄，<a id="a-CZ"></a>非有非无，<a id="a-Ca"></a>离一切法，<a id="a-Cb"></a>不取一切法，<a id="a-Cc"></a>不得一切法，<a id="a-Cd"></a>如是见者名为见如来。<a id="a-Ce"></a>何以故？<a id="a-Cf"></a>诸善男子，<a id="a-Cg"></a>如来不以法性见；<a id="a-Ch"></a>见一切法性离者，<a id="a-Ci"></a>名为如来。<a id="a-Cj"></a>若能如是见者，<a id="a-Ck"></a>名为正见。<a id="a-Cl"></a>诸善男子，<a id="a-Cm"></a>汝等应如是见如来。<a id="a-Cn"></a>汝等且观！<a id="a-Co"></a>如我所说观于如来，<a id="a-Cp"></a>如是观者，<a id="a-Cq"></a>当知一切法皆是如来，<a id="a-Cr"></a>当得一切法如，<a id="a-Cs"></a>当得一切法实相，<a id="a-Ct"></a>当得一切法非虚妄相，<a id="a-Cu"></a>当知一切法是如来法，<a id="a-Cv"></a>当知一切法是如来行处，<a id="a-Cw"></a>当知一切法是不可思议行处。<a id="a-Cx"></a>诸善男子，<a id="a-Cy"></a>是故我说一切法是如来行处，<a id="a-Cz"></a>如来行处是无行处。<a id="a-D0"></a>何以故？<a id="a-D1"></a>一切法行处，<a id="a-D2"></a>是中无法可行，<a id="a-D3"></a>是故说无行处是如来行处。<a id="a-D4"></a>一切法行处即是无行处，<a id="a-D5"></a>无行处即是如来行处。<a id="a-D6"></a>何以故？<a id="a-D7"></a>一切法行处无所有故，<a id="a-D8"></a>无行处是如来行处，<a id="a-D9"></a>一切行处入如来行处则非行处。<a id="a-DA"></a>如来通达证是法故，<a id="a-DB"></a>是名无行处是如来行处。</p>
  <p id="aDC">“诸善男子，<a id="a-DD"></a>能知一切法无行处，<a id="a-DE"></a>是人能入如来行处，<a id="a-DF"></a>是人能观如来行处，<a id="a-DG"></a>是人能求如来行处，<a id="a-DH"></a>是人亦不著如来行处。<a id="a-DI"></a>何以故？<a id="a-DJ"></a>是人知无行处是如来行处，<a id="a-DK"></a>离行处是如来行处，<a id="a-DL"></a>所谓一切法不可得，<a id="a-DM"></a>不可分别，<a id="a-DN"></a>不可贪故。<a id="a-DO"></a>是名非行处是如来行处，<a id="a-DP"></a>是名入智行处，<a id="a-DQ"></a>不入一切法故。<a id="a-DR"></a>何以故？<a id="a-DS"></a>一切法无门故，<a id="a-DT"></a>以是门入。<a id="a-DU"></a>诸善男子，<a id="a-DV"></a>一切法无入无出，<a id="a-DW"></a>一切法无形。<a id="a-DX"></a>所以者何？<a id="a-DY"></a>如来于法无所得，<a id="a-DZ"></a>何法若出若入、<a id="a-Da"></a>若见若说？<a id="a-Db"></a>诸善男子，<a id="a-Dc"></a>是名入一切法门。<a id="a-Dd"></a>以不入相故，<a id="a-De"></a>一切法无合无散无缚无解。<a id="a-Df"></a>是一切法门以无门故，<a id="a-Dg"></a>说是门名为不可出门、<a id="a-Dh"></a>不可入门、<a id="a-Di"></a>不可归门、<a id="a-Dj"></a>不可说门、<a id="a-Dk"></a>毕竟无生门。<a id="a-Dl"></a>以是法门，<a id="a-Dm"></a>于法无所知无所见。<a id="a-Dn"></a>以是法门，<a id="a-Do"></a>于法无证无所入。<a id="a-Dp"></a>何以故？<a id="a-Dq"></a>诸善男子，<a id="a-Dr"></a>一切法无门，<a id="a-Ds"></a>门不可得故；<a id="a-Dt"></a>虚空是一切法门，<a id="a-Du"></a>从本已来性清净故；<a id="a-Dv"></a>无断是一切法门，<a id="a-Dw"></a>断无所有故；<a id="a-Dx"></a>无边是一切法门，<a id="a-Dy"></a>边不可得故；<a id="a-Dz"></a>无量是一切法门，<a id="a-E0"></a>量不可得故；<a id="a-E1"></a>无际是一切法门，<a id="a-E2"></a>诸际无所有故。<a id="a-E3"></a>诸善男子，<a id="a-E4"></a>若有善男子、<a id="a-E5"></a>善女人，<a id="a-E6"></a>能入是法门者，<a id="a-E7"></a>则入一切法门，<a id="a-E8"></a>则知一切法门，<a id="a-E9"></a>则说一切法门。<a id="a-EA"></a>”</p>
  <p data-pb></p>
  <h2 id="aEB">五阴品第二之一</h2>
  <p id="aEC">尔时，<a id="a-ED"></a>佛告持世菩萨：<a id="a-EE"></a>“持世，<a id="a-EF"></a>若菩萨摩诃萨欲得一切法实相，<a id="a-EG"></a>若欲善分别一切法章句，<a id="a-EH"></a>若欲得念力，<a id="a-EI"></a>若欲转身具足得不断念乃至得阿耨多罗三藐三菩提者，<a id="a-EJ"></a>当疾入如是法门，<a id="a-EK"></a>于是法门得智慧光明。<a id="a-EL"></a>何以故？<a id="a-EM"></a>于是法中疾得具足故。<a id="a-EN"></a>又复持世，<a id="a-EO"></a>菩萨摩诃萨勤修集如是法门，<a id="a-EP"></a>入是法方便门者，<a id="a-EQ"></a>则能得分别阴方便、<a id="a-ER"></a>界方便、<a id="a-ES"></a>入方便、<a id="a-ET"></a>因缘生法方便、<a id="a-EU"></a>四念处方便、<a id="a-EV"></a>五根方便、<a id="a-EW"></a>八圣道分方便、<a id="a-EX"></a>世间出世间法方便、<a id="a-EY"></a>分别有为无为法方便。</p>
  <p id="aEZ">“持世，<a id="a-Ea"></a>何谓菩萨分别五阴方便？<a id="a-Eb"></a>菩萨摩诃萨正观五取阴，<a id="a-Ec"></a>所谓无明阴是五取阴，<a id="a-Ed"></a>苦阴是五取阴，<a id="a-Ee"></a>痴阴是五取阴，<a id="a-Ef"></a>病阴、<a id="a-Eg"></a>痈阴、<a id="a-Eh"></a>如箭入身阴是五取阴。<a id="a-Ei"></a>菩萨分别观察选择色取阴。<a id="a-Ej"></a>云何为分别观察选择色取阴？<a id="a-Ek"></a>是色取阴从四大生，<a id="a-El"></a>假名为色取阴。<a id="a-Em"></a>是色阴无有自性，<a id="a-En"></a>但以四大和合，<a id="a-Eo"></a>假名为色阴。<a id="a-Ep"></a>色阴无有作者，<a id="a-Eq"></a>无使作者，<a id="a-Er"></a>无作无起无出，<a id="a-Es"></a>名为色阴。<a id="a-Et"></a>但以先业因缘，<a id="a-Eu"></a>四大所摄数名色阴。<a id="a-Ev"></a>非阴是色阴，<a id="a-Ew"></a>譬如虚空，<a id="a-Ex"></a>阴实无生相。<a id="a-Ey"></a>若说虚空阴，<a id="a-Ez"></a>是中无有法生，<a id="a-F0"></a>但有名字，<a id="a-F1"></a>故名为虚空阴。<a id="a-F2"></a>凡夫于此无阴阴相，<a id="a-F3"></a>以颠倒心故无实实相，<a id="a-F4"></a>贪著我五阴、<a id="a-F5"></a>我所五阴，<a id="a-F6"></a>我色阴、<a id="a-F7"></a>我所色阴。<a id="a-F8"></a>如是贪著，<a id="a-F9"></a>是诸凡夫贪著色已，<a id="a-FA"></a>于色中依止我我所，<a id="a-FB"></a>有色受色取色著色依色，<a id="a-FC"></a>受行种种恶不善业。<a id="a-FD"></a>我等不应随凡夫学，<a id="a-FE"></a>我等应勤修集助菩提法，<a id="a-FF"></a>今应正观色阴。<a id="a-FG"></a>菩萨正观色阴时，<a id="a-FH"></a>知同水沫聚。<a id="a-FI"></a>云何知同水沫聚？<a id="a-FJ"></a>无聚是水沫聚，<a id="a-FK"></a>但从众缘生，<a id="a-FL"></a>不可执捉无有坚牢。<a id="a-FM"></a>水沫聚中无有聚相，<a id="a-FN"></a>无聚是水沫聚。<a id="a-FO"></a>色阴亦如是，<a id="a-FP"></a>色阴中无有阴相。<a id="a-FQ"></a>菩萨如是观时作是念：<a id="a-FR"></a>‘凡夫不能正观虚妄色，<a id="a-FS"></a>不能如实知色无常，<a id="a-FT"></a>不能如实知色相。<a id="a-FU"></a>我等入正道，<a id="a-FV"></a>不应贪著虚妄，<a id="a-FW"></a>不应贪著色。<a id="a-FX"></a>何以故？<a id="a-FY"></a>色是不可贪著相，<a id="a-FZ"></a>色但有名字无决定相。<a id="a-Fa"></a>当观是色无决定相，<a id="a-Fb"></a>离名字故名之为色。<a id="a-Fc"></a>又说色名恼坏相，<a id="a-Fd"></a>智者通达知是无相。<a id="a-Fe"></a>我等应当善知修集色无相方便，<a id="a-Ff"></a>不贪著色相。<a id="a-Fg"></a>若人贪著色相，<a id="a-Fh"></a>即贪著色。<a id="a-Fi"></a>我等应善知入色相。<a id="a-Fj"></a>’菩萨如是正观时，<a id="a-Fk"></a>如实观察选择色：<a id="a-Fl"></a>‘是色阴皆从凡夫忆想分别起。<a id="a-Fm"></a>若法从忆想分别起，<a id="a-Fn"></a>即是不生。<a id="a-Fo"></a>一切忆想分别皆非真实！<a id="a-Fp"></a>凡夫依止颠倒所起色，<a id="a-Fq"></a>为色所缚，<a id="a-Fr"></a>为色所害，<a id="a-Fs"></a>往来苦恼，<a id="a-Ft"></a>无明痴闇故，<a id="a-Fu"></a>贪色不舍，<a id="a-Fv"></a>见色有常牢固。<a id="a-Fw"></a>是凡夫人为色缚，<a id="a-Fx"></a>色所缚故，<a id="a-Fy"></a>往来地狱、<a id="a-Fz"></a>畜生、<a id="a-G0"></a>饿鬼、<a id="a-G1"></a>天、<a id="a-G2"></a>人，<a id="a-G3"></a>深贪色味，<a id="a-G4"></a>不观色中有诸过恶。<a id="a-G5"></a>我等不应随凡夫学，<a id="a-G6"></a>应当观察选择分别修习色方便。<a id="a-G7"></a>分别观察选择色时，<a id="a-G8"></a>见色性如梦。<a id="a-G9"></a>譬如梦中色，<a id="a-GA"></a>皆从忆想分别觉观起，<a id="a-GB"></a>曾所见闻觉知因缘起。<a id="a-GC"></a>是梦中亦知彼我，<a id="a-GD"></a>亦见地水火风，<a id="a-GE"></a>亦见山河丛林。<a id="a-GF"></a>梦中色相无有决定，<a id="a-GG"></a>但以忆想故有。<a id="a-GH"></a>色阴相亦如是，<a id="a-GI"></a>从先世业因缘出，<a id="a-GJ"></a>无有决定性。<a id="a-GK"></a>’菩萨如是思惟不取色若我、<a id="a-GL"></a>若我所，<a id="a-GM"></a>但正观色如实无常相虚妄颠倒。<a id="a-GN"></a>众生颠倒贪著取色，<a id="a-GO"></a>若我色、<a id="a-GP"></a>若我所色，<a id="a-GQ"></a>若彼色、<a id="a-GR"></a>若彼所色。<a id="a-GS"></a>如是正观察选择色时，<a id="a-GT"></a>不得色，<a id="a-GU"></a>不见色性，<a id="a-GV"></a>亦不贪著色无常。<a id="a-GW"></a>菩萨尔时若于色中，<a id="a-GX"></a>爱念贪著皆悉除断，<a id="a-GY"></a>善知色正相，<a id="a-GZ"></a>善知色平等相，<a id="a-Ga"></a>善知色灭相，<a id="a-Gb"></a>善知色灭道相，<a id="a-Gc"></a>善知色阴无所从来亦无所去，<a id="a-Gd"></a>作是念：<a id="a-Ge"></a>‘是身色阴，<a id="a-Gf"></a>皆从业果报觉观起。<a id="a-Gg"></a>四大所摄是身色阴，<a id="a-Gh"></a>非我非彼，<a id="a-Gi"></a>无有所属，<a id="a-Gj"></a>无所从起。<a id="a-Gk"></a>’观色阴如是，<a id="a-Gl"></a>内色不贪不受，<a id="a-Gm"></a>外色不贪不受，<a id="a-Gn"></a>过去色不贪不受，<a id="a-Go"></a>未来色不贪不受，<a id="a-Gp"></a>现在色不贪不受，<a id="a-Gq"></a>即知一切色阴是无生相。<a id="a-Gr"></a>是菩萨尔时，<a id="a-Gs"></a>不灭色亦不求灭色法。<a id="a-Gt"></a>持世，<a id="a-Gu"></a>菩萨摩诃萨观察选择色取阴如是。</p>
  <p id="aGv">“持世，<a id="a-Gw"></a>何谓菩萨摩诃萨观察选择受取阴？<a id="a-Gx"></a>菩萨作是思惟：<a id="a-Gy"></a>‘是苦受、<a id="a-Gz"></a>乐受、<a id="a-H0"></a>不苦不乐受，<a id="a-H1"></a>皆从因缘生，<a id="a-H2"></a>属诸因缘入受相中。<a id="a-H3"></a>此中无有受者，<a id="a-H4"></a>但以贪著故。<a id="a-H5"></a>贪著者即是不真，<a id="a-H6"></a>虚妄从忆想分别起。<a id="a-H7"></a>’是菩萨如是思惟时作是念：<a id="a-H8"></a>‘是凡夫为虚妄受所缚，<a id="a-H9"></a>为三受所害，<a id="a-HA"></a>所谓苦、<a id="a-HB"></a>乐、<a id="a-HC"></a>不苦不乐受。<a id="a-HD"></a>是凡夫若受乐，<a id="a-HE"></a>为爱结所使；<a id="a-HF"></a>以爱结所使故，<a id="a-HG"></a>能起恶业。<a id="a-HH"></a>若受苦，<a id="a-HI"></a>为恚结所使；<a id="a-HJ"></a>以恚结所使故，<a id="a-HK"></a>起诸恶业。<a id="a-HL"></a>若受不苦不乐受，<a id="a-HM"></a>为无明结所使；<a id="a-HN"></a>是人因无明结所使故，<a id="a-HO"></a>不脱忧悲苦恼。<a id="a-HP"></a>我等今不应随凡夫学，<a id="a-HQ"></a>应正观诸法。<a id="a-HR"></a>我等应如实观诸受。<a id="a-HS"></a>’菩萨如实观受阴作是念：<a id="a-HT"></a>‘非阴是受阴，<a id="a-HU"></a>从忆想分别起，<a id="a-HV"></a>颠倒相应无有受者，<a id="a-HW"></a>但从先世业因起，<a id="a-HX"></a>今世缘故，<a id="a-HY"></a>诸受自性空，<a id="a-HZ"></a>受中无有受相。<a id="a-Ha"></a>’菩萨观达受阴，<a id="a-Hb"></a>譬如雨渧水泡，<a id="a-Hc"></a>有生有灭无有决定；<a id="a-Hd"></a>受阴亦如是，<a id="a-He"></a>次第因缘起，<a id="a-Hf"></a>属诸因缘无有住时，<a id="a-Hg"></a>虚妄不实从忆想颠倒相应起。<a id="a-Hh"></a>菩萨尔时作是念：<a id="a-Hi"></a>‘凡夫可愍，<a id="a-Hj"></a>为诸受所制，<a id="a-Hk"></a>以不正观受阴故，<a id="a-Hl"></a>故得乐受生著，<a id="a-Hm"></a>得苦受亦生著，<a id="a-Hn"></a>得不苦不乐受亦生著，<a id="a-Ho"></a>为诸受所缚驰走往来，<a id="a-Hp"></a>从身至身受结所缚，<a id="a-Hq"></a>轮转五道无有休息。<a id="a-Hr"></a>是凡夫著于诸受，<a id="a-Hs"></a>为受所制，<a id="a-Ht"></a>为受所系，<a id="a-Hu"></a>不脱受阴，<a id="a-Hv"></a>于受阴所不见出处，<a id="a-Hw"></a>不知正观受阴故，<a id="a-Hx"></a>不知如实观受阴无常，<a id="a-Hy"></a>于受阴中为欲染所缚，<a id="a-Hz"></a>不知受阴如实相。<a id="a-I0"></a>我等今不应随凡夫学，<a id="a-I1"></a>应如实观察选择受阴。<a id="a-I2"></a>’即时如实观受阴，<a id="a-I3"></a>无阴是受阴，<a id="a-I4"></a>不真阴是受阴，<a id="a-I5"></a>颠倒阴是受阴，<a id="a-I6"></a>不住阴是受阴。<a id="a-I7"></a>是时见受阴如实相，<a id="a-I8"></a>无有作者，<a id="a-I9"></a>无有使作者，<a id="a-IA"></a>于受阴中不见受阴相。<a id="a-IB"></a>如是观受阴，<a id="a-IC"></a>不见受阴在内，<a id="a-ID"></a>不见受阴在外，<a id="a-IE"></a>不著受我，<a id="a-IF"></a>不著受彼，<a id="a-IG"></a>知受阴无所从来无有所属，<a id="a-IH"></a>无法能生受者，<a id="a-II"></a>但从颠倒相应先世业果报数名受阴，<a id="a-IJ"></a>见受阴虚妄因缘相续行。<a id="a-IK"></a>尔时过去受阴，<a id="a-IL"></a>不受不贪不著；<a id="a-IM"></a>未来受阴，<a id="a-IN"></a>亦不受不贪不著；<a id="a-IO"></a>现在受阴，<a id="a-IP"></a>亦不受不贪不著。<a id="a-IQ"></a>是人于乐受中除却爱结，<a id="a-IR"></a>于苦受中除却恚结，<a id="a-IS"></a>不苦不乐受中知见无明结故，<a id="a-IT"></a>勤行精进。<a id="a-IU"></a>菩萨尔时，<a id="a-IV"></a>若受乐受心不生爱，<a id="a-IW"></a>若受苦受心不生恚，<a id="a-IX"></a>若受不苦不乐受心不生痴。<a id="a-IY"></a>持世，<a id="a-IZ"></a>凡夫多于乐受生爱，<a id="a-Ia"></a>苦受生恚，<a id="a-Ib"></a>不苦不乐受生痴。<a id="a-Ic"></a>是诸凡夫以爱恚痴故深入闇冥，<a id="a-Id"></a>不能如实知受阴，<a id="a-Ie"></a>亦不知爱恚痴相，<a id="a-If"></a>深贪著爱恚痴，<a id="a-Ig"></a>所谓是我我所、<a id="a-Ih"></a>是此彼等。<a id="a-Ii"></a>持世，<a id="a-Ij"></a>菩萨摩诃萨于此中正观受阴者，<a id="a-Ik"></a>不为爱恚痴所牵。<a id="a-Il"></a>若生爱恚痴，<a id="a-Im"></a>即能除断行于正道，<a id="a-In"></a>于乐受中断爱结使故勤精进，<a id="a-Io"></a>于苦受中断恚结使故勤精进，<a id="a-Ip"></a>于不苦不乐受中断痴结使故勤精进，<a id="a-Iq"></a>如实知三受相。<a id="a-Ir"></a>尔时，<a id="a-Is"></a>有所受若苦、<a id="a-It"></a>若乐、<a id="a-Iu"></a>若不苦不乐皆离不著，<a id="a-Iv"></a>离爱结使，<a id="a-Iw"></a>离恚结使，<a id="a-Ix"></a>离痴结使。<a id="a-Iy"></a>诸受起时，<a id="a-Iz"></a>皆能知见知受阴如实无常。<a id="a-J0"></a>若能如是知已，<a id="a-J1"></a>于受阴中欲染悉断，<a id="a-J2"></a>入断受阴欲染道中，<a id="a-J3"></a>不为诸受所污。<a id="a-J4"></a>是菩萨若如是正观受阴，<a id="a-J5"></a>如实知受阴，<a id="a-J6"></a>知受阴集、<a id="a-J7"></a>受阴灭、<a id="a-J8"></a>受阴灭道，<a id="a-J9"></a>然后如实知受阴是无生相；<a id="a-JA"></a>以无生相，<a id="a-JB"></a>通达受阴无相。<a id="a-JC"></a>持世，<a id="a-JD"></a>菩萨摩诃萨如是观察选择受阴。</p>
  <p id="aJE">“持世，<a id="a-JF"></a>何谓菩萨摩诃萨观察选择想阴？<a id="a-JG"></a>菩萨摩诃萨正观想阴时，<a id="a-JH"></a>见想阴皆从颠倒起，<a id="a-JI"></a>虚妄不坚固不真实，<a id="a-JJ"></a>从本已来不生相，<a id="a-JK"></a>以因缘和合从先世业力起，<a id="a-JL"></a>作是念：<a id="a-JM"></a>‘非阴是想阴，<a id="a-JN"></a>虚妄阴是想阴，<a id="a-JO"></a>颠倒阴是想阴，<a id="a-JP"></a>想阴中无想阴想。<a id="a-JQ"></a>譬如春后月焰，<a id="a-JR"></a>以名字故说名为焰；<a id="a-JS"></a>阴想阴亦如是，<a id="a-JT"></a>以识相故说名想阴。<a id="a-JU"></a>凡夫于此为虚妄想所系，<a id="a-JV"></a>或识乐、<a id="a-JW"></a>或识苦、<a id="a-JX"></a>或识不苦不乐，<a id="a-JY"></a>或识寒热，<a id="a-JZ"></a>或识男女，<a id="a-Ja"></a>或识五道生死，<a id="a-Jb"></a>或识合、<a id="a-Jc"></a>或识散，<a id="a-Jd"></a>或识过去、<a id="a-Je"></a>或识未来、<a id="a-Jf"></a>或识现在，<a id="a-Jg"></a>或识好、<a id="a-Jh"></a>或识丑，<a id="a-Ji"></a>或识有、<a id="a-Jj"></a>或识无。<a id="a-Jk"></a>是凡夫想，<a id="a-Jl"></a>皆为颠倒虚妄，<a id="a-Jm"></a>属诸因缘，<a id="a-Jn"></a>但假名为想阴。<a id="a-Jo"></a>此中若内若外，<a id="a-Jp"></a>无有想者。<a id="a-Jq"></a>凡夫人虚妄想所系故，<a id="a-Jr"></a>或识贪欲，<a id="a-Js"></a>或识瞋恚，<a id="a-Jt"></a>或识愚痴，<a id="a-Ju"></a>或识妻子。<a id="a-Jv"></a>凡夫依止是想阴贪著虚妄，<a id="a-Jw"></a>以是想阴驰走往来，<a id="a-Jx"></a>不能如实观想阴是虚妄。<a id="a-Jy"></a>凡夫人以我想、<a id="a-Jz"></a>彼想、<a id="a-K0"></a>男女想，<a id="a-K1"></a>系于想阴不能得脱，<a id="a-K2"></a>贪著想阴，<a id="a-K3"></a>我是想阴，<a id="a-K4"></a>我所是想阴，<a id="a-K5"></a>我等不应随凡夫学。<a id="a-K6"></a>’菩萨摩诃萨如是正观想阴，<a id="a-K7"></a>想阴中想阴想不可得。<a id="a-K8"></a>如焰阴中焰，<a id="a-K9"></a>阴相不可得。<a id="a-KA"></a>菩萨见想阴如焰性，<a id="a-KB"></a>过去想阴不贪不受不著，<a id="a-KC"></a>未来想阴亦不贪不受不著，<a id="a-KD"></a>现在想阴不住不分别若我若彼，<a id="a-KE"></a>即彼灭想受阴道，<a id="a-KF"></a>通达想阴是无生，<a id="a-KG"></a>不见想阴若来处若去处，<a id="a-KH"></a>但以颠倒相应先世业因所起，<a id="a-KI"></a>现在缘所系，<a id="a-KJ"></a>无阴是想阴。<a id="a-KK"></a>观察选择想阴，<a id="a-KL"></a>无所从来亦无所去，<a id="a-KM"></a>即通达想阴无生，<a id="a-KN"></a>亦不分别想阴灭，<a id="a-KO"></a>但为灭一切想受阴故，<a id="a-KP"></a>亦住如实知见故。<a id="a-KQ"></a>菩萨如实观想阴时，<a id="a-KR"></a>远离一切想道心，<a id="a-KS"></a>亦不住一切想道，<a id="a-KT"></a>但住知见想阴，<a id="a-KU"></a>亦如实想阴，<a id="a-KV"></a>不贪著想阴，<a id="a-KW"></a>如实观察一切想阴，<a id="a-KX"></a>如实知想阴集灭尽。<a id="a-KY"></a>持世，<a id="a-KZ"></a>菩萨摩诃萨如是正观察选择想阴，<a id="a-Ka"></a>则离想阴欲染，<a id="a-Kb"></a>亦能行断想阴欲染道。</p>
  <p id="aKc">“持世，<a id="a-Kd"></a>何谓菩萨摩诃萨观察选择行阴？<a id="a-Ke"></a>持世，<a id="a-Kf"></a>菩萨摩诃萨，<a id="a-Kg"></a>观行阴从颠倒起，<a id="a-Kh"></a>虚妄忆想分别假借而有。<a id="a-Ki"></a>菩萨尔时，<a id="a-Kj"></a>若身行、<a id="a-Kk"></a>口行、<a id="a-Kl"></a>意行，<a id="a-Km"></a>皆观不净、<a id="a-Kn"></a>无常、<a id="a-Ko"></a>苦、<a id="a-Kp"></a>空、<a id="a-Kq"></a>无我。<a id="a-Kr"></a>如是观时作是念：<a id="a-Ks"></a>‘非阴是行阴，<a id="a-Kt"></a>苦阴是行阴，<a id="a-Ku"></a>因缘生阴是行阴，<a id="a-Kv"></a>像阴是行阴，<a id="a-Kw"></a>诸行阴无增无减无集。<a id="a-Kx"></a>若身行、<a id="a-Ky"></a>口行、<a id="a-Kz"></a>意行无有作者，<a id="a-L0"></a>智者不贪受是行阴。<a id="a-L1"></a>何以故？<a id="a-L2"></a>是诸身行，<a id="a-L3"></a>不在身内、<a id="a-L4"></a>不在身外、<a id="a-L5"></a>不在中间；<a id="a-L6"></a>口行、<a id="a-L7"></a>意行亦如是，<a id="a-L8"></a>不在意内、<a id="a-L9"></a>不在意外、<a id="a-LA"></a>不在中间。<a id="a-LB"></a>行阴中无行阴相。<a id="a-LC"></a>何以故？<a id="a-LD"></a>是行阴从众因缘颠倒起，<a id="a-LE"></a>虚妄不真，<a id="a-LF"></a>先业果报所摄，<a id="a-LG"></a>亦令因缘所系。<a id="a-LH"></a>能有所行、<a id="a-LI"></a>诸所有行，<a id="a-LJ"></a>若身行、<a id="a-LK"></a>若口行、<a id="a-LL"></a>若意行，<a id="a-LM"></a>皆非真行，<a id="a-LN"></a>是无所有行，<a id="a-LO"></a>是虚妄行，<a id="a-LP"></a>是颠倒行，<a id="a-LQ"></a>是故说非阴是行阴。<a id="a-LR"></a>何以故？<a id="a-LS"></a>智者不决定得行阴相，<a id="a-LT"></a>是身行、<a id="a-LU"></a>是口行、<a id="a-LV"></a>是意行，<a id="a-LW"></a>此处彼处、<a id="a-LX"></a>若内若外。<a id="a-LY"></a>又身口意行，<a id="a-LZ"></a>尚无决定行相可得可说，<a id="a-La"></a>何况行阴可得可说？<a id="a-Lb"></a>是故说无阴是行阴。<a id="a-Lc"></a>凡夫起颠倒想贪著身口意行，<a id="a-Ld"></a>忆念分别是行阴，<a id="a-Le"></a>为行阴所缚驰走往来。<a id="a-Lf"></a>是凡夫人以颠倒故，<a id="a-Lg"></a>起身口意行，<a id="a-Lh"></a>起已贪著归趣，<a id="a-Li"></a>无法生法想，<a id="a-Lj"></a>无阴生阴想；<a id="a-Lk"></a>贪著颠倒行故，<a id="a-Ll"></a>为行阴所系往来五道，<a id="a-Lm"></a>常随身口意行，<a id="a-Ln"></a>不能如实观身口意行；<a id="a-Lo"></a>不能如实观行阴故，<a id="a-Lp"></a>以身口意而起诸行。<a id="a-Lq"></a>是诸凡夫著颠倒故，<a id="a-Lr"></a>著不真法故，<a id="a-Ls"></a>著虚妄故，<a id="a-Lt"></a>数名行阴。<a id="a-Lu"></a>持世，<a id="a-Lv"></a>菩萨于此中如是正观诸行无有根本，<a id="a-Lw"></a>羸劣无力以众缘和合，<a id="a-Lx"></a>可说行阴。<a id="a-Ly"></a>是中无有真实行阴，<a id="a-Lz"></a>无阴是行阴，<a id="a-M0"></a>从本已来不生是行阴，<a id="a-M1"></a>无性是行阴，<a id="a-M2"></a>诸行前际不可得、<a id="a-M3"></a>后际不可得、<a id="a-M4"></a>中际不可得，<a id="a-M5"></a>无有住时诸行念念生灭。<a id="a-M6"></a>持世，<a id="a-M7"></a>菩萨如是正观行阴空不可得，<a id="a-M8"></a>不坚牢相，<a id="a-M9"></a>乃至毫厘亦不可得，<a id="a-MA"></a>作是念：<a id="a-MB"></a>‘是诸凡夫为不坚牢法所系，<a id="a-MC"></a>行阴所系，<a id="a-MD"></a>贪著所缚，<a id="a-ME"></a>起身口意行我是行、<a id="a-MF"></a>我所是行，<a id="a-MG"></a>起如是业为行阴所缚，<a id="a-MH"></a>不知行阴性入无明痴冥，<a id="a-MI"></a>于诸行中生真实想，<a id="a-MJ"></a>以颠倒故贪著受取行阴。<a id="a-MK"></a>是人贪著受取行阴故，<a id="a-ML"></a>或起乐行、<a id="a-MM"></a>或起苦行、<a id="a-MN"></a>或起不苦不乐行。<a id="a-MO"></a>是人起乐行已得乐身，<a id="a-MP"></a>起苦行已得苦身，<a id="a-MQ"></a>起不苦不乐行已得不苦不乐身。<a id="a-MR"></a>是人得乐身已生爱，<a id="a-MS"></a>得苦身已生瞋，<a id="a-MT"></a>得不苦不乐身已生愚痴。<a id="a-MU"></a>是人以爱瞋痴故，<a id="a-MV"></a>不见诸行过恶，<a id="a-MW"></a>不能清净身口意行。<a id="a-MX"></a>是人身口意行不清净故，<a id="a-MY"></a>堕不清净道中，<a id="a-MZ"></a>所谓地狱、<a id="a-Ma"></a>畜生、<a id="a-Mb"></a>饿鬼；<a id="a-Mc"></a>或时暂生天人中，<a id="a-Md"></a>贪著身口意行，<a id="a-Me"></a>深著行阴。<a id="a-Mf"></a>’菩萨摩诃萨应如是正观：<a id="a-Mg"></a>‘今我等不应随凡夫学。<a id="a-Mh"></a>我等应清净身口意行，<a id="a-Mi"></a>不应贪著行阴，<a id="a-Mj"></a>应观行阴过恶，<a id="a-Mk"></a>应求出行阴道。<a id="a-Ml"></a>’如是观者名为如实正观行阴，<a id="a-Mm"></a>亦名正观行阴无常，<a id="a-Mn"></a>即时如实观诸行、<a id="a-Mo"></a>诸行集、<a id="a-Mp"></a>诸行灭、<a id="a-Mq"></a>诸行灭道，<a id="a-Mr"></a>不受不贪不著诸行，<a id="a-Ms"></a>亦不贪不著行阴。<a id="a-Mt"></a>如是观时远离行相，<a id="a-Mu"></a>亦行无行阴道，<a id="a-Mv"></a>即观诸行空，<a id="a-Mw"></a>于一切诸行中惊怖生厌离心，<a id="a-Mx"></a>但起清净身口意行坏行相故，<a id="a-My"></a>离行阴相故，<a id="a-Mz"></a>是人有所得身皆是清净。<a id="a-N0"></a>何以故？<a id="a-N1"></a>是人身业清净、<a id="a-N2"></a>口业清净、<a id="a-N3"></a>意业清净；<a id="a-N4"></a>身行清净、<a id="a-N5"></a>口行清净、<a id="a-N6"></a>意行清净，<a id="a-N7"></a>是人远离行阴相，<a id="a-N8"></a>坏诸法及根本相。<a id="a-N9"></a>如是正观时，<a id="a-NA"></a>见行阴无所从来亦无所去，<a id="a-NB"></a>不得诸行决定生相，<a id="a-NC"></a>亦不得决定灭相，<a id="a-ND"></a>即观诸行无生灭相，<a id="a-NE"></a>一切诸行亦无生灭。<a id="a-NF"></a>是人观一切诸行无生灭相，<a id="a-NG"></a>生厌离心，<a id="a-NH"></a>正通达诸行集灭相。<a id="a-NI"></a>虽证诸行无生相，<a id="a-NJ"></a>而善通达诸行相。<a id="a-NK"></a>何以故？<a id="a-NL"></a>持世，<a id="a-NM"></a>是行阴无决定相。<a id="a-NN"></a>譬如芭蕉坚牢相不可得，<a id="a-NO"></a>无坚牢相亦不可得；<a id="a-NP"></a>行阴亦如是，<a id="a-NQ"></a>坚牢相不可得，<a id="a-NR"></a>无坚牢相亦不可得。<a id="a-NS"></a>持世，<a id="a-NT"></a>菩萨摩诃萨如是观察选择思惟入于行阴。</p>
 </body>
</html>