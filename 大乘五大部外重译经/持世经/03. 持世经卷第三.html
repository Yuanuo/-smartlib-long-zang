<!doctype html>
<html id="z3IBTk0O9" data-ver="1397">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">持世经卷第三</h1>
  <h2 id="a2">十二入品第四</h2>
  <p id="a3">佛告持世：<a id="a-4"></a>“何谓菩萨摩诃萨善知十二入？<a id="a-5"></a>菩萨摩诃萨正观择十二入时，<a id="a-6"></a>作是念：<a id="a-7"></a>‘眼中眼入不可得，<a id="a-8"></a>眼中眼入无决定，<a id="a-9"></a>又眼入根本不可得。<a id="a-A"></a>何以故？<a id="a-B"></a>眼入从众缘生颠倒起，<a id="a-C"></a>以缘色故系在于色，<a id="a-D"></a>二法合故有；<a id="a-E"></a>因色有眼入，<a id="a-F"></a>因色说眼入，<a id="a-G"></a>二法相依故说名眼色。<a id="a-H"></a>所谓眼、<a id="a-I"></a>色，<a id="a-J"></a>色是眼入门与缘故，<a id="a-K"></a>眼是色入门与见故，<a id="a-L"></a>是故说入；<a id="a-M"></a>以色缘故说眼入，<a id="a-N"></a>以眼见故说色入，<a id="a-O"></a>但以世谛故说。<a id="a-P"></a>其实眼不依色、<a id="a-Q"></a>色不依眼、<a id="a-R"></a>眼不依眼、<a id="a-S"></a>色不依色，<a id="a-T"></a>但从众缘起，<a id="a-U"></a>色作缘故说名眼入；<a id="a-V"></a>又从众因缘起，<a id="a-W"></a>眼所知见相故，<a id="a-X"></a>说名色入。<a id="a-Y"></a>云何为说？<a id="a-Z"></a>随世俗颠倒法故说。<a id="a-a"></a>第一义中，<a id="a-b"></a>眼入不可得，<a id="a-c"></a>色入不可得。<a id="a-d"></a>智者求诸入，<a id="a-e"></a>不见有实入，<a id="a-f"></a>但以凡夫颠倒相应，<a id="a-g"></a>以二相说是眼入、<a id="a-h"></a>是色入；<a id="a-i"></a>是眼入、<a id="a-j"></a>是色入即示虚妄入，<a id="a-k"></a>欲令众生如实知诸法实相故，<a id="a-l"></a>说是诸入。<a id="a-m"></a>皆从众因缘生颠倒相应行，<a id="a-n"></a>此中诸入实相不可得。<a id="a-o"></a>何以故？<a id="a-p"></a>若眼入、<a id="a-q"></a>若色入，<a id="a-r"></a>不在内、<a id="a-s"></a>不在外、<a id="a-t"></a>不在中间；<a id="a-u"></a>眼入、<a id="a-v"></a>色入，<a id="a-w"></a>亦非过去、<a id="a-x"></a>非未来、<a id="a-y"></a>非现在，<a id="a-z"></a>但现在因缘知色故说眼入如凡夫所行。<a id="a-10"></a>智者通达诸入皆是虚妄无所有，<a id="a-11"></a>从忆想颠倒分别起，<a id="a-12"></a>知见非入是入，<a id="a-13"></a>不说诸入性，<a id="a-14"></a>诸入无决定相，<a id="a-15"></a>但以众因缘生故说。<a id="a-16"></a>如来说是诸入知见相，<a id="a-17"></a>所谓是诸入虚妄无所有，<a id="a-18"></a>属诸因缘颠倒相应行，<a id="a-19"></a>诸入无有作者、<a id="a-1A"></a>无使作者，<a id="a-1B"></a>眼入不知不分别色入，<a id="a-1C"></a>色入亦不知不分别眼入，<a id="a-1D"></a>二俱离相；<a id="a-1E"></a>若法离相，<a id="a-1F"></a>此中不可分别，<a id="a-1G"></a>说是入相皆从因缘生，<a id="a-1H"></a>如凡夫颠倒。<a id="a-1I"></a>如贤圣所通达，<a id="a-1J"></a>是眼入、<a id="a-1K"></a>色入，<a id="a-1L"></a>无生无灭，<a id="a-1M"></a>不来不去相，<a id="a-1N"></a>眼不知眼、<a id="a-1O"></a>眼不分别眼，<a id="a-1P"></a>色不知色、<a id="a-1Q"></a>色不分别色。<a id="a-1R"></a>何以故？<a id="a-1S"></a>二俱空故，<a id="a-1T"></a>二皆离故。<a id="a-1U"></a>眼不知眼性，<a id="a-1V"></a>色亦不知色性，<a id="a-1W"></a>眼、<a id="a-1X"></a>色皆无性无法。<a id="a-1Y"></a>此中无一决定相，<a id="a-1Z"></a>眼不自作，<a id="a-1a"></a>眼亦不自知，<a id="a-1b"></a>色亦不自作，<a id="a-1c"></a>色亦不自知，<a id="a-1d"></a>二俱无所有故。<a id="a-1e"></a>眼不作是念我是眼，<a id="a-1f"></a>色亦不作是念我是色。<a id="a-1g"></a>眼、<a id="a-1h"></a>色性如幻性，<a id="a-1i"></a>以虚妄假名故，<a id="a-1j"></a>说是眼、<a id="a-1k"></a>是色。<a id="a-1l"></a>’诸菩萨摩诃萨观择眼入、<a id="a-1m"></a>色入如是，<a id="a-1n"></a>耳声、<a id="a-1o"></a>鼻香、<a id="a-1p"></a>舌味、<a id="a-1q"></a>身触亦如是。</p>
  <p id="a1r">“持世，<a id="a-1s"></a>何谓菩萨摩诃萨观择意入？<a id="a-1t"></a>菩萨摩诃萨观择意入时，<a id="a-1u"></a>作是念：<a id="a-1v"></a>‘意入中意入不可得，<a id="a-1w"></a>意无决定入相，<a id="a-1x"></a>意入无根本。<a id="a-1y"></a>何以故？<a id="a-1z"></a>意入即是众因缘生，<a id="a-20"></a>从颠倒起，<a id="a-21"></a>系法入缘，<a id="a-22"></a>二法和合能有所作。<a id="a-23"></a>是意入因法入起，<a id="a-24"></a>因法入可分别说，<a id="a-25"></a>是二相依。<a id="a-26"></a>意是法入处，<a id="a-27"></a>意是法入门，<a id="a-28"></a>法入是意入门，<a id="a-29"></a>是故说名法入。<a id="a-2A"></a>缘法入门故说是意入，<a id="a-2B"></a>示意相门故说是法入，<a id="a-2C"></a>以世谛故说。<a id="a-2D"></a>其实意不依法、<a id="a-2E"></a>法不依意，<a id="a-2F"></a>因缘生故，<a id="a-2G"></a>以诸法为缘故说意入，<a id="a-2H"></a>因缘生故示意相故说法入，<a id="a-2I"></a>随世谛颠倒故说。<a id="a-2J"></a>第一义中，<a id="a-2K"></a>意入不可得，<a id="a-2L"></a>法入亦不可得。<a id="a-2M"></a>智者求诸入不见有实，<a id="a-2N"></a>但凡夫颠倒相应，<a id="a-2O"></a>以二相说是意入、<a id="a-2P"></a>是法入。<a id="a-2Q"></a>是意入、<a id="a-2R"></a>法入虚妄无所有，<a id="a-2S"></a>如来如实通达故示是诸入。<a id="a-2T"></a>如是诸入从因缘生，<a id="a-2U"></a>颠倒相应行。<a id="a-2V"></a>此中意入、<a id="a-2W"></a>法入实不可得。<a id="a-2X"></a>又意入、<a id="a-2Y"></a>法入，<a id="a-2Z"></a>不在内、<a id="a-2a"></a>不在外、<a id="a-2b"></a>不在中间。<a id="a-2c"></a>又意入非过去、<a id="a-2d"></a>非未来、<a id="a-2e"></a>非现在，<a id="a-2f"></a>但能觉现在因缘故，<a id="a-2g"></a>说意入、<a id="a-2h"></a>法入，<a id="a-2i"></a>随凡夫心故说。<a id="a-2j"></a>智者通达是意入、<a id="a-2k"></a>法入虚妄无所有，<a id="a-2l"></a>从忆想颠倒分别起，<a id="a-2m"></a>非入是入。<a id="a-2n"></a>何以故？<a id="a-2o"></a>诸入中无决定入相。<a id="a-2p"></a>智者通达是诸入虚妄无所有，<a id="a-2q"></a>意入、<a id="a-2r"></a>法入自性不可得，<a id="a-2s"></a>亦不得是意入、<a id="a-2t"></a>法入所起实相。<a id="a-2u"></a>是意入、<a id="a-2v"></a>法入但因缘生，<a id="a-2w"></a>如来说是诸入知见相，<a id="a-2x"></a>是诸入虚妄无所有，<a id="a-2y"></a>颠倒相应行，<a id="a-2z"></a>属诸因缘，<a id="a-30"></a>意入、<a id="a-31"></a>法入无有作者、<a id="a-32"></a>无使作者，<a id="a-33"></a>意入不知不分别法入，<a id="a-34"></a>法入亦不知不分别意入。<a id="a-35"></a>何以故？<a id="a-36"></a>二俱离故，<a id="a-37"></a>若法离相，<a id="a-38"></a>此中无可分别。<a id="a-39"></a>是诸入皆从因缘生，<a id="a-3A"></a>随凡夫颠倒心故说。<a id="a-3B"></a>如贤圣所通达，<a id="a-3C"></a>意、<a id="a-3D"></a>入法入不生不灭、<a id="a-3E"></a>不来不去，<a id="a-3F"></a>意入不知意不分别意，<a id="a-3G"></a>法入不知法不分别法，<a id="a-3H"></a>二俱空故，<a id="a-3I"></a>二俱离故。<a id="a-3J"></a>意不知意性，<a id="a-3K"></a>法不知法性，<a id="a-3L"></a>是二性无所有。<a id="a-3M"></a>此中无一决定法，<a id="a-3N"></a>意不能成意不能坏意，<a id="a-3O"></a>法不能成法不能坏法，<a id="a-3P"></a>二俱无所有故。<a id="a-3Q"></a>意入不作是念我是意入，<a id="a-3R"></a>法入不作是念我是法入，<a id="a-3S"></a>是二俱空皆如幻相，<a id="a-3T"></a>但假名字故分别说。<a id="a-3U"></a>菩萨摩诃萨观择意入、<a id="a-3V"></a>法入如是。</p>
  <p id="a3W">“持世，<a id="a-3X"></a>何谓菩萨摩诃萨正观择内六入、<a id="a-3Y"></a>外六入？<a id="a-3Z"></a>所谓是十二入皆虚妄，<a id="a-3a"></a>从众缘生颠倒相应，<a id="a-3b"></a>以二相故有内外用。<a id="a-3c"></a>凡夫不闻真法，<a id="a-3d"></a>不知十二入如实相故，<a id="a-3e"></a>贪著眼入，<a id="a-3f"></a>我是眼入，<a id="a-3g"></a>我所是眼入；<a id="a-3h"></a>贪著色入，<a id="a-3i"></a>我是色入，<a id="a-3j"></a>我所是色入；<a id="a-3k"></a>耳声、<a id="a-3l"></a>鼻香、<a id="a-3m"></a>舌味、<a id="a-3n"></a>身触、<a id="a-3o"></a>意法亦如是，<a id="a-3p"></a>我是意入，<a id="a-3q"></a>我所是意入，<a id="a-3r"></a>我是法入，<a id="a-3s"></a>我所是法入；<a id="a-3t"></a>以食著故为十二入所缚，<a id="a-3u"></a>驰走往来五道生死不知出道。<a id="a-3v"></a>菩萨摩诃萨于此中正观十二入时，<a id="a-3w"></a>见是十二入虚诳不牢坚，<a id="a-3x"></a>空如幻相，<a id="a-3y"></a>不贪著眼入若我、<a id="a-3z"></a>若我所，<a id="a-40"></a>乃至不贪著法入若我、<a id="a-41"></a>若我所；<a id="a-42"></a>以不贪著故，<a id="a-43"></a>不忆念分别，<a id="a-44"></a>菩萨如是善知十二入。<a id="a-45"></a>持世，<a id="a-46"></a>菩萨摩诃萨得如是诸入方便，<a id="a-47"></a>于一切十二入中不系不缚，<a id="a-48"></a>亦证诸入而能分别诸入，<a id="a-49"></a>亦以众缘生法通达十二入，<a id="a-4A"></a>亦以无相相坏十二入，<a id="a-4B"></a>亦不堕是诸入所依道中，<a id="a-4C"></a>亦知诸入性则是无性，<a id="a-4D"></a>亦知诸入方便究竟到边。<a id="a-4E"></a>持世，<a id="a-4F"></a>譬如机关出水四面俱洒，<a id="a-4G"></a>十二入亦如是，<a id="a-4H"></a>内外因缘能有所作；<a id="a-4I"></a>此中实事不可得，<a id="a-4J"></a>是十二入先业机关所系故能有所作。<a id="a-4K"></a>持世，<a id="a-4L"></a>所谓入者，<a id="a-4M"></a>是诸凡夫无知见者烦恼所入门，<a id="a-4N"></a>眼是色门，<a id="a-4O"></a>以生爱恚故；<a id="a-4P"></a>色是眼门，<a id="a-4Q"></a>以生爱恚故；<a id="a-4R"></a>耳、<a id="a-4S"></a>鼻、<a id="a-4T"></a>舌、<a id="a-4U"></a>身、<a id="a-4V"></a>意是法门，<a id="a-4W"></a>以生爱恚故；<a id="a-4X"></a>法是意门，<a id="a-4Y"></a>以生爱恚故。<a id="a-4Z"></a>如是十二入，<a id="a-4a"></a>与爱恚共合故不知实相。<a id="a-4b"></a>持世，<a id="a-4c"></a>菩萨摩诃萨于此中善知诸入性，<a id="a-4d"></a>知是诸入实相故，<a id="a-4e"></a>不为爱恚所制。<a id="a-4f"></a>持世，<a id="a-4g"></a>菩萨摩诃萨善知诸入如是。</p>
  <p data-pb></p>
  <h2 id="a4h">十二因缘品第五</h2>
  <p id="a4i">“持世，<a id="a-4j"></a>何谓菩萨摩诃萨善观择十二因缘？<a id="a-4k"></a>菩萨摩诃萨观择十二因缘，<a id="a-4l"></a>所谓无有故说名无明，<a id="a-4m"></a>于无明中无法故说名无明，<a id="a-4n"></a>不知明故说名无明。<a id="a-4o"></a>云何不知明？<a id="a-4p"></a>不知无明决定法不可得，<a id="a-4q"></a>是名无明。<a id="a-4r"></a>何以故？<a id="a-4s"></a>说无明因缘诸行，<a id="a-4t"></a>诸行无所有，<a id="a-4u"></a>而凡夫起作故，<a id="a-4v"></a>说无明因缘诸行；<a id="a-4w"></a>从行起故有识生，<a id="a-4x"></a>是故说诸行因缘识；<a id="a-4y"></a>名色二相，<a id="a-4z"></a>是故说识因缘名色；<a id="a-50"></a>从名色生六入，<a id="a-51"></a>是故说名色因缘六入；<a id="a-52"></a>从六入生触，<a id="a-53"></a>是故说六入因缘触；<a id="a-54"></a>从触生受，<a id="a-55"></a>是故说触因缘受；<a id="a-56"></a>从受生爱，<a id="a-57"></a>是故说受因缘爱；<a id="a-58"></a>从爱生取，<a id="a-59"></a>是故说爱因缘取；<a id="a-5A"></a>从取生有，<a id="a-5B"></a>是故说取因缘有；<a id="a-5C"></a>从有生生，<a id="a-5D"></a>是故说有因缘生；<a id="a-5E"></a>从生有老死忧悲苦恼聚集，<a id="a-5F"></a>是故说生因缘老死忧悲苦恼聚集。<a id="a-5G"></a>如是大苦恼聚，<a id="a-5H"></a>于此中为集何法？<a id="a-5I"></a>但知颠倒与明相违，<a id="a-5J"></a>无明聚为后身爱，<a id="a-5K"></a>依止喜染求处处生，<a id="a-5L"></a>则是爱集。</p>
  <p id="a5M">“持世，<a id="a-5N"></a>世间如是为十二因缘所系缚，<a id="a-5O"></a>盲无眼故，<a id="a-5P"></a>入无明网堕黑闇中；<a id="a-5Q"></a>无明为首故，<a id="a-5R"></a>具足起十二因缘。<a id="a-5S"></a>诸菩萨如是思惟观无明实相，<a id="a-5T"></a>知无明空故本际不可得。<a id="a-5U"></a>何以故？<a id="a-5V"></a>无明无故本际无。<a id="a-5W"></a>智者观非际是本际，<a id="a-5X"></a>则不分别本际，<a id="a-5Y"></a>断忆想分别故，<a id="a-5Z"></a>不贪著无明，<a id="a-5a"></a>知一切法无所有，<a id="a-5b"></a>是法不尔如所说。<a id="a-5c"></a>若说一切法无所有，<a id="a-5d"></a>即是说知见不明；<a id="a-5e"></a>能通达一切法无所有，<a id="a-5f"></a>是为即得明；<a id="a-5g"></a>于此中更无余明，<a id="a-5h"></a>但知见无明是名为明。<a id="a-5i"></a>云何为知见无明？<a id="a-5j"></a>所谓一切法无所有，<a id="a-5k"></a>一切法无所得，<a id="a-5l"></a>一切法虚妄颠倒，<a id="a-5m"></a>一切法不尔如所说，<a id="a-5n"></a>是名知见无明。<a id="a-5o"></a>知见无明即为是明。<a id="a-5p"></a>何以故？<a id="a-5q"></a>明无所有故。</p>
  <p id="a5r">“无明因缘诸行者，<a id="a-5s"></a>诸法无所有，<a id="a-5t"></a>凡夫入无明闇冥中，<a id="a-5u"></a>狂惑作诸行业。<a id="a-5v"></a>是行业无形无处。<a id="a-5w"></a>是无明不能生行业，<a id="a-5x"></a>无法而起作故，<a id="a-5y"></a>说无明因缘诸行业。<a id="a-5z"></a>诸行业无有聚集若是处、<a id="a-60"></a>若彼处来，<a id="a-61"></a>诸行业亦非过去、<a id="a-62"></a>亦非未来、<a id="a-63"></a>亦非现在，<a id="a-64"></a>无明、<a id="a-65"></a>无明性空，<a id="a-66"></a>行业、<a id="a-67"></a>行业性空。<a id="a-68"></a>诸行业无所依，<a id="a-69"></a>但依无明起诸行业。<a id="a-6A"></a>诸行业不依无明，<a id="a-6B"></a>无明不依行业；<a id="a-6C"></a>无明不知无明，<a id="a-6D"></a>行业不知行业。<a id="a-6E"></a>如是无明诸行业，<a id="a-6F"></a>以颠倒故从无明生。<a id="a-6G"></a>此中不得无明，<a id="a-6H"></a>不得诸行业，<a id="a-6I"></a>不得无明性，<a id="a-6J"></a>不得诸行业性。<a id="a-6K"></a>但以闇冥数名闇冥，<a id="a-6L"></a>以是无明闇冥故，<a id="a-6M"></a>分别说行业。<a id="a-6N"></a>从无所有法而起作故，<a id="a-6O"></a>无明、<a id="a-6P"></a>行业皆无所有。</p>
  <p id="a6Q">“行业因缘识者，<a id="a-6R"></a>识不依行业，<a id="a-6S"></a>亦不离行业生识，<a id="a-6T"></a>行业亦不生识。<a id="a-6U"></a>何以故？<a id="a-6V"></a>行业不知行业。<a id="a-6W"></a>行业亦无持来者，<a id="a-6X"></a>但颠倒众生从行业生识。<a id="a-6Y"></a>是识不在行业内，<a id="a-6Z"></a>不在行业外，<a id="a-6a"></a>亦不在中间。<a id="a-6b"></a>是识无有生者，<a id="a-6c"></a>亦无使生者，<a id="a-6d"></a>但缘行业相续不断故有识生。<a id="a-6e"></a>智者求识相不可得，<a id="a-6f"></a>亦不得识生。<a id="a-6g"></a>识亦不知识，<a id="a-6h"></a>识亦不见识，<a id="a-6i"></a>识不依识。</p>
  <p id="a6j">“识因缘名色者，<a id="a-6k"></a>名色不依识，<a id="a-6l"></a>亦不离识生名色。<a id="a-6m"></a>是名色亦不从识中来，<a id="a-6n"></a>但缘识故，<a id="a-6o"></a>凡夫闇冥贪著名色。<a id="a-6p"></a>识亦不至名色。<a id="a-6q"></a>智者于此求名色，<a id="a-6r"></a>不可得，<a id="a-6s"></a>不可见。<a id="a-6t"></a>是名色无形无方，<a id="a-6u"></a>从忆想分别起。<a id="a-6v"></a>是名色相，<a id="a-6w"></a>识因缘故有。<a id="a-6x"></a>识性尚不可得，<a id="a-6y"></a>何况从识缘生名色？<a id="a-6z"></a>若决定得是名色性者，<a id="a-70"></a>无有是处。</p>
  <p id="a71">“名色因缘六入者，<a id="a-72"></a>是六入因名色起名，<a id="a-73"></a>在身中故有出入息，<a id="a-74"></a>利益身及心心数法。<a id="a-75"></a>是六入皆虚诳无所有，<a id="a-76"></a>从分别起有颠倒用。</p>
  <p id="a77">“六入因缘触者，<a id="a-78"></a>是触依色而有，<a id="a-79"></a>触不触色。<a id="a-7A"></a>何以故？<a id="a-7B"></a>色无所知，<a id="a-7C"></a>与草木瓦石无异，<a id="a-7D"></a>但从六入起故分别说触。<a id="a-7E"></a>何以故？<a id="a-7F"></a>六入尚虚妄无所有，<a id="a-7G"></a>何况从六入生触？<a id="a-7H"></a>触空无所有，<a id="a-7I"></a>从忆想颠倒起。<a id="a-7J"></a>是触无方无处，<a id="a-7K"></a>触空以无触性故。<a id="a-7L"></a>触不知六入，<a id="a-7M"></a>六入亦不知触。</p>
  <p id="a7N">“触因缘受者，<a id="a-7O"></a>是受不在触内、<a id="a-7P"></a>不在触外、<a id="a-7Q"></a>不在中间。<a id="a-7R"></a>是触亦不余处持受来，<a id="a-7S"></a>而从触起受。<a id="a-7T"></a>是触尚虚妄无所有，<a id="a-7U"></a>何况从触生受？<a id="a-7V"></a>诸受无一决定相，<a id="a-7W"></a>诸受皆无所有，<a id="a-7X"></a>从颠倒起有颠倒用。<a id="a-7Y"></a>　　“受因缘爱者，<a id="a-7Z"></a>是受不于余处持爱来，<a id="a-7a"></a>受亦不与爱合。<a id="a-7b"></a>受亦不知爱不分别爱，<a id="a-7c"></a>爱亦不知受不分别受；<a id="a-7d"></a>爱不与受合，<a id="a-7e"></a>是爱亦不依受，<a id="a-7f"></a>亦不离受有爱。<a id="a-7g"></a>受中尚无受相，<a id="a-7h"></a>何况受因缘生爱？<a id="a-7i"></a>爱不在受内、<a id="a-7j"></a>不在受外、<a id="a-7k"></a>不在两中间，<a id="a-7l"></a>爱亦不在爱内、<a id="a-7m"></a>亦不在爱外、<a id="a-7n"></a>亦不在两中间，<a id="a-7o"></a>爱中爱相不可得。<a id="a-7p"></a>是爱但从虚妄忆想颠倒相应故名为爱。<a id="a-7q"></a>是爱非过去、<a id="a-7r"></a>未来、<a id="a-7s"></a>现在。<a id="a-7t"></a>是爱非以缚相故起。<a id="a-7u"></a>是爱亦非缚相，<a id="a-7v"></a>但以因缘相续不断故，<a id="a-7w"></a>说受因缘爱。<a id="a-7x"></a>智者知见是爱无处无方，<a id="a-7y"></a>空无牢坚，<a id="a-7z"></a>虚妄无所有。</p>
  <p id="a80">“爱因缘取者，<a id="a-81"></a>爱不于余处持取来，<a id="a-82"></a>爱不与取合，<a id="a-83"></a>爱亦不能生取，<a id="a-84"></a>有爱故说名取，<a id="a-85"></a>随因缘和合故说。<a id="a-86"></a>取不与爱合亦不散，<a id="a-87"></a>爱不与取合亦不散，<a id="a-88"></a>取不在爱内、<a id="a-89"></a>不在爱外、<a id="a-8A"></a>亦不在中间。<a id="a-8B"></a>爱尚无有，<a id="a-8C"></a>何况爱因缘生取？<a id="a-8D"></a>诸取决定相不可得。<a id="a-8E"></a>智者知见是取虚妄无所有，<a id="a-8F"></a>取中无取相。<a id="a-8G"></a>是取非过去、<a id="a-8H"></a>未来、<a id="a-8I"></a>现在，<a id="a-8J"></a>取不在取内、<a id="a-8K"></a>不在取外、<a id="a-8L"></a>不在两中间。<a id="a-8M"></a>是取但从颠倒起，<a id="a-8N"></a>因本缘生，<a id="a-8O"></a>今众缘故有。<a id="a-8P"></a>取无有法若合若散。<a id="a-8Q"></a>是取无有根本，<a id="a-8R"></a>无一定法可得。<a id="a-8S"></a>凡夫受是虚妄取，<a id="a-8T"></a>是诸行皆虚妄故，<a id="a-8U"></a>世间为取所系缚。<a id="a-8V"></a>智者通达是取虚妄，<a id="a-8W"></a>空无牢坚，<a id="a-8X"></a>无有根本，<a id="a-8Y"></a>无一定法可得。</p>
  <p id="a8Z">“取因缘有者，<a id="a-8a"></a>是取不持有来，<a id="a-8b"></a>是取不能生有，<a id="a-8c"></a>而说取因缘有。<a id="a-8d"></a>是有不在取内、<a id="a-8e"></a>不在取外、<a id="a-8f"></a>不在中间。<a id="a-8g"></a>有不依止取，<a id="a-8h"></a>取不与有合亦不散，<a id="a-8i"></a>但以众缘和合故，<a id="a-8j"></a>说取因缘有。<a id="a-8k"></a>取不能生有，<a id="a-8l"></a>取不分别有。<a id="a-8m"></a>取尚虚妄无所有，<a id="a-8n"></a>何况从取因缘生有？<a id="a-8o"></a>有无有持来者，<a id="a-8p"></a>有中有不可得，<a id="a-8q"></a>有不在内、<a id="a-8r"></a>有不在外、<a id="a-8s"></a>有不在中间，<a id="a-8t"></a>是有非过去、<a id="a-8u"></a>未来、<a id="a-8v"></a>现在。<a id="a-8w"></a>智者通达是有虚妄，<a id="a-8x"></a>颠倒相应无合无散，<a id="a-8y"></a>有无所知无所分别。<a id="a-8z"></a>是有无处无方，<a id="a-90"></a>是有无前际、<a id="a-91"></a>无后际、<a id="a-92"></a>无中际。<a id="a-93"></a>是有非有故非无故，<a id="a-94"></a>但随顺十二因缘故说是有。<a id="a-95"></a>智者通达有相空无牢坚。</p>
  <p id="a96">“有因缘生者，<a id="a-97"></a>是有不持生来，<a id="a-98"></a>生亦不与有合亦不散。<a id="a-99"></a>是生不在有内、<a id="a-9A"></a>不在有外、<a id="a-9B"></a>不在中间。<a id="a-9C"></a>有不能生生，<a id="a-9D"></a>亦不离有有生，<a id="a-9E"></a>但示十二因缘相续说有因缘生。<a id="a-9F"></a>有与生非缘非不缘。<a id="a-9G"></a>有尚不可得，<a id="a-9H"></a>何况从有生生？<a id="a-9I"></a>智者通达是生不依于有生，<a id="a-9J"></a>生中无生相，<a id="a-9K"></a>生中无自性，<a id="a-9L"></a>生中无根本，<a id="a-9M"></a>无一定法可得。<a id="a-9N"></a>智者通达是生无性无所有，<a id="a-9O"></a>但示十二因缘和合相续故说有因缘生。<a id="a-9P"></a>生无有法若合若散，<a id="a-9Q"></a>生不在有内、<a id="a-9R"></a>不在有外、<a id="a-9S"></a>亦不在中间。<a id="a-9T"></a>是生非过去、<a id="a-9U"></a>非未来、<a id="a-9V"></a>非现在，<a id="a-9W"></a>是生前际、<a id="a-9X"></a>后际、<a id="a-9Y"></a>中际不可得，<a id="a-9Z"></a>是生根本不可得。<a id="a-9a"></a>智者通达从众因缘生颠倒相应虚妄无所有如幻化相。</p>
  <p id="a9b">“生因缘老死忧悲苦恼者，<a id="a-9c"></a>是生不持老死忧悲苦恼来，<a id="a-9d"></a>生亦不能生老死忧悲苦恼。<a id="a-9e"></a>老死忧悲苦恼不在生内、<a id="a-9f"></a>不在生外、<a id="a-9g"></a>不在中间，<a id="a-9h"></a>老死忧悲苦恼亦不依生，<a id="a-9i"></a>以生故老死忧悲苦恼可说。<a id="a-9j"></a>但示众因缘生法故，<a id="a-9k"></a>生不与老死忧悲苦恼合亦不散。<a id="a-9l"></a>生中生尚不可得，<a id="a-9m"></a>何况生因缘老死苦恼？<a id="a-9n"></a>老死苦恼中老死苦恼不可得。<a id="a-9o"></a>何以故？<a id="a-9p"></a>老死苦恼不在老死苦恼内、<a id="a-9q"></a>亦不在外、<a id="a-9r"></a>亦不在中间，<a id="a-9s"></a>老死苦恼非过去、<a id="a-9t"></a>非未来、<a id="a-9u"></a>非现在。<a id="a-9v"></a>老死苦恼不与老死合亦不散，<a id="a-9w"></a>但颠倒相应众缘和合，<a id="a-9x"></a>具足十二因缘故说生因缘老死苦恼。<a id="a-9y"></a>老死苦恼无所依止，<a id="a-9z"></a>老死苦恼决定相不可得，<a id="a-A0"></a>老死苦恼前际、<a id="a-A1"></a>后际、<a id="a-A2"></a>中际不可得。<a id="a-A3"></a>智者通达老死苦恼虚妄无所有，<a id="a-A4"></a>颠倒相应无有根本，<a id="a-A5"></a>不作不起不生。</p>
  <p id="aA6">“如是观十二因缘法，<a id="a-A7"></a>不见因缘法若过去、<a id="a-A8"></a>若未来、<a id="a-A9"></a>若现在，<a id="a-AA"></a>亦不见因缘相，<a id="a-AB"></a>但知因缘是无缘、<a id="a-AC"></a>无生无相、<a id="a-AD"></a>无作无起无根本，<a id="a-AE"></a>从本已来，<a id="a-AF"></a>一切法无所有故。<a id="a-AG"></a>通达是十二因缘，<a id="a-AH"></a>亦见是十二因缘无有作者受者。<a id="a-AI"></a>若法所从因生，<a id="a-AJ"></a>是因无故，<a id="a-AK"></a>是法亦无。<a id="a-AL"></a>菩萨随无明义故，<a id="a-AM"></a>一切法不可得。<a id="a-AN"></a>入如是观中，<a id="a-AO"></a>无缘即是十二因缘，<a id="a-AP"></a>此中无所生。<a id="a-AQ"></a>菩萨观十二因缘是虚妄生，<a id="a-AR"></a>随顺无明义通达十二因缘。<a id="a-AS"></a>若法无者，<a id="a-AT"></a>是法亦无，<a id="a-AU"></a>是故说随顺无明义通达十二因缘。<a id="a-AV"></a>无明是不生不作不起、<a id="a-AW"></a>无根本、<a id="a-AX"></a>无一定法、<a id="a-AY"></a>无缘、<a id="a-AZ"></a>无所有，<a id="a-Aa"></a>菩萨尔时不分别是明、<a id="a-Ab"></a>是无明。<a id="a-Ac"></a>无明实相即是明，<a id="a-Ad"></a>因无明故一切法无所有，<a id="a-Ae"></a>一切法无缘无忆想分别，<a id="a-Af"></a>是故随顺无明义通达十二因缘。</p>
  <p id="aAg">“持世，<a id="a-Ah"></a>是名菩萨摩诃萨十二因缘方便智慧。<a id="a-Ai"></a>若菩萨能如是通达十二因缘合散，<a id="a-Aj"></a>是名菩萨善得无生智慧。<a id="a-Ak"></a>何以故？<a id="a-Al"></a>以生灭观则不能善知十二因缘。<a id="a-Am"></a>若观十二因缘集散，<a id="a-An"></a>是名得无生智慧；<a id="a-Ao"></a>若得无生智慧，<a id="a-Ap"></a>是名通达十二因缘。<a id="a-Aq"></a>持世，<a id="a-Ar"></a>是故菩萨摩诃萨欲入通达欲证无生智慧，<a id="a-As"></a>应当如是勤行修集是十二因缘智慧，<a id="a-At"></a>则能观证十二因缘无生相。<a id="a-Au"></a>持世，<a id="a-Av"></a>若菩萨摩诃萨知无生即是十二因缘者，<a id="a-Aw"></a>即能得如是十二因缘方便。<a id="a-Ax"></a>是人以无生相知见三界，<a id="a-Ay"></a>疾得无生法忍。<a id="a-Az"></a>当知是菩萨，<a id="a-B0"></a>于诸现在佛得近受阿耨多罗三藐三菩提记，<a id="a-B1"></a>是菩萨不久当得受记、<a id="a-B2"></a>次第受记。</p>
  <p id="aB3">“持世，<a id="a-B4"></a>如是善人因与受记得安隐心，<a id="a-B5"></a>于一切法旨趣方便中，<a id="a-B6"></a>得智慧光明。<a id="a-B7"></a>是人通达十二因缘是无生，<a id="a-B8"></a>是人得近现在诸佛，<a id="a-B9"></a>是人于诸恶魔无所怖畏，<a id="a-BA"></a>是人度生死流得到陆地，<a id="a-BB"></a>是人得度无明淤泥，<a id="a-BC"></a>是人得到安隐之处。<a id="a-BD"></a>持世，<a id="a-BE"></a>若我今世、<a id="a-BF"></a>若我灭后，<a id="a-BG"></a>若闻、<a id="a-BH"></a>若信、<a id="a-BI"></a>若读诵、<a id="a-BJ"></a>若修习是十二因缘方便者，<a id="a-BK"></a>我与是人授记不久当得无生法忍。<a id="a-BL"></a>我亦记是人不久当于现在诸佛所，<a id="a-BM"></a>得受阿耨多罗三藐三菩提记。<a id="a-BN"></a>”</p>
  <p data-pb></p>
  <h2 id="aBO">四念处品第六</h2>
  <p id="aBP">佛告持世：<a id="a-BQ"></a>“何谓菩萨摩诃萨善知四念处？<a id="a-BR"></a>菩萨摩诃萨观择四念处，<a id="a-BS"></a>顺身观身，<a id="a-BT"></a>顺受观受，<a id="a-BU"></a>顺心观心，<a id="a-BV"></a>顺法观法。<a id="a-BW"></a>何谓为顺身观身，<a id="a-BX"></a>顺受、<a id="a-BY"></a>心、<a id="a-BZ"></a>法观受、<a id="a-Ba"></a>心、<a id="a-Bb"></a>法？</p>
  <p id="aBc">“持世，<a id="a-Bd"></a>菩萨摩诃萨顺身观身时，<a id="a-Be"></a>如实观身相，<a id="a-Bf"></a>所谓：<a id="a-Bg"></a>是身无常、<a id="a-Bh"></a>苦，<a id="a-Bi"></a>如病如疮，<a id="a-Bj"></a>苦恼忧衰动坏之相。<a id="a-Bk"></a>是身不净，<a id="a-Bl"></a>可恶恶露。<a id="a-Bm"></a>身中种种充满其内，<a id="a-Bn"></a>九疮孔中常流臭秽，<a id="a-Bo"></a>身之不净犹如行厕。<a id="a-Bp"></a>如是正观身时，<a id="a-Bq"></a>不得是身一毫清净无不可恶者。<a id="a-Br"></a>知是身骨体筋缠，<a id="a-Bs"></a>皮肉所裹，<a id="a-Bt"></a>从本业因缘果报所起，<a id="a-Bu"></a>集、<a id="a-Bv"></a>取所缚。<a id="a-Bw"></a>何等为集？<a id="a-Bx"></a>何等为取？<a id="a-By"></a>从先因缘起是身，<a id="a-Bz"></a>是名为取；<a id="a-C0"></a>今以沐浴、<a id="a-C1"></a>饮食、<a id="a-C2"></a>衣被、<a id="a-C3"></a>床卧、<a id="a-C4"></a>被辱、<a id="a-C5"></a>医药，<a id="a-C6"></a>是名为集。<a id="a-C7"></a>如是现在因缘为集、<a id="a-C8"></a>取所缚，<a id="a-C9"></a>本业果报力故有用。<a id="a-CA"></a>又是身四大所造无决定实，<a id="a-CB"></a>色阴所摄数名为身。<a id="a-CC"></a>何故说名为身？<a id="a-CD"></a>能有所作故，<a id="a-CE"></a>说名为身；<a id="a-CF"></a>贪著依止处故，<a id="a-CG"></a>说名为身；<a id="a-CH"></a>随意有用故，<a id="a-CI"></a>说名为身；<a id="a-CJ"></a>从忆想分别起故，<a id="a-CK"></a>说名为身；<a id="a-CL"></a>假合作故，<a id="a-CM"></a>说名为身；<a id="a-CN"></a>与业合故，<a id="a-CO"></a>说名为身。<a id="a-CP"></a>是身不久终归坏败，<a id="a-CQ"></a>无常无定变异之相。<a id="a-CR"></a>是身不在身内、<a id="a-CS"></a>不在身外、<a id="a-CT"></a>不在中间。<a id="a-CU"></a>是身不知身，<a id="a-CV"></a>亦不见身。<a id="a-CW"></a>是身无作无动，<a id="a-CX"></a>无有愿求，<a id="a-CY"></a>亦无有心，<a id="a-CZ"></a>与草木瓦石等无有异。<a id="a-Ca"></a>身中无有决定身相。<a id="a-Cb"></a>如是正观择身，<a id="a-Cc"></a>知是无有作者，<a id="a-Cd"></a>亦无使作者。<a id="a-Ce"></a>是身无前际、<a id="a-Cf"></a>无后际、<a id="a-Cg"></a>无中际。<a id="a-Ch"></a>是身无一常定坚牢之相，<a id="a-Ci"></a>如水沫聚不可撮摩。<a id="a-Cj"></a>是身八万虫之所住处。<a id="a-Ck"></a>是身百种诸病之所侵恼。<a id="a-Cl"></a>以三苦故，<a id="a-Cm"></a>是身为苦无有救者，<a id="a-Cn"></a>所谓行苦、<a id="a-Co"></a>坏苦、<a id="a-Cp"></a>苦苦，<a id="a-Cq"></a>是身众苦之器。<a id="a-Cr"></a>如是正观身时，<a id="a-Cs"></a>又复思惟：<a id="a-Ct"></a>‘是身非我非彼，<a id="a-Cu"></a>不得自在，<a id="a-Cv"></a>不得随意作是、<a id="a-Cw"></a>不作是。<a id="a-Cx"></a>是身无根本，<a id="a-Cy"></a>无一定法可得。<a id="a-Cz"></a>是身性空，<a id="a-D0"></a>无一决定相。<a id="a-D1"></a>是身虚妄所起，<a id="a-D2"></a>系于机关作法，<a id="a-D3"></a>从本业因缘起。<a id="a-D4"></a>不应于身中生我、<a id="a-D5"></a>我所想，<a id="a-D6"></a>我等不应惜身寿命。<a id="a-D7"></a>’菩萨如是观时，<a id="a-D8"></a>不得身若合若散，<a id="a-D9"></a>不见有所从来、<a id="a-DA"></a>去有所至、<a id="a-DB"></a>有所住处，<a id="a-DC"></a>不分别是身若过去、<a id="a-DD"></a>若未来、<a id="a-DE"></a>若现在，<a id="a-DF"></a>则不依止身命，<a id="a-DG"></a>不贪惜身若我、<a id="a-DH"></a>若我所，<a id="a-DI"></a>常离身受。<a id="a-DJ"></a>是菩萨观身空、<a id="a-DK"></a>无我、<a id="a-DL"></a>无我所，<a id="a-DM"></a>是身中我、<a id="a-DN"></a>我所不可得故，<a id="a-DO"></a>是身相不可得。<a id="a-DP"></a>是菩萨若不得身相，<a id="a-DQ"></a>即不愿身入，<a id="a-DR"></a>身不起作道。<a id="a-DS"></a>云何为入？<a id="a-DT"></a>是身无有作者、<a id="a-DU"></a>无有起者。<a id="a-DV"></a>是身不作不起相，<a id="a-DW"></a>从众因缘生。<a id="a-DX"></a>是因缘能和合身，<a id="a-DY"></a>而是因缘亦虚诳无所有，<a id="a-DZ"></a>颠倒相应空无牢坚，<a id="a-Da"></a>亦以是因缘故是身得生。<a id="a-Db"></a>是因缘亦无生无相，<a id="a-Dc"></a>如是观身即入身无生相中；<a id="a-Dd"></a>入已观身无相，<a id="a-De"></a>以无相相观身，<a id="a-Df"></a>知是身无相，<a id="a-Dg"></a>相不可得故无生。<a id="a-Dh"></a>是身过去相、<a id="a-Di"></a>未来相、<a id="a-Dj"></a>现在相不可得。<a id="a-Dk"></a>何以故？<a id="a-Dl"></a>是身无根本，<a id="a-Dm"></a>无一定法可得。<a id="a-Dn"></a>是身若此、<a id="a-Do"></a>若彼不可得。<a id="a-Dp"></a>如是观时，<a id="a-Dq"></a>知身无所从来亦无所去，<a id="a-Dr"></a>即入身不生不灭道。<a id="a-Ds"></a>持世，<a id="a-Dt"></a>菩萨摩诃萨如是愿身观身入如实相，<a id="a-Du"></a>于身欲染则能除断，<a id="a-Dv"></a>疾令其念正住身中，<a id="a-Dw"></a>是名顺身观身。</p>
  <p id="aDx">“持世，<a id="a-Dy"></a>何谓菩萨摩诃萨顺受观受？<a id="a-Dz"></a>菩萨摩诃萨观苦受、<a id="a-E0"></a>乐受、<a id="a-E1"></a>不苦不乐受，<a id="a-E2"></a>见是三受无所从来亦无所去，<a id="a-E3"></a>但虚妄缘合本业果报所持颠倒相应，<a id="a-E4"></a>知诸受虚妄从忆想分别起。<a id="a-E5"></a>菩萨如是观诸受，<a id="a-E6"></a>不得过去受，<a id="a-E7"></a>不得未来受，<a id="a-E8"></a>不得现在受。<a id="a-E9"></a>是菩萨见过去诸受空，<a id="a-EA"></a>无我、<a id="a-EB"></a>无我所，<a id="a-EC"></a>无常无牢坚，<a id="a-ED"></a>无不变异相，<a id="a-EE"></a>如是观是过去诸受空相、<a id="a-EF"></a>寂灭相、<a id="a-EG"></a>无相相；<a id="a-EH"></a>观未来诸受空，<a id="a-EI"></a>无我、<a id="a-EJ"></a>无我所，<a id="a-EK"></a>无常无牢无坚，<a id="a-EL"></a>无不变异相，<a id="a-EM"></a>观未来诸受空相、<a id="a-EN"></a>寂灭相、<a id="a-EO"></a>无相相。<a id="a-EP"></a>是菩萨如是观时作是念：<a id="a-EQ"></a>‘诸受无决定相，<a id="a-ER"></a>无有根本，<a id="a-ES"></a>无一定法，<a id="a-ET"></a>不相似故，<a id="a-EU"></a>新新生灭无有住时。<a id="a-EV"></a>’菩萨作是念：<a id="a-EW"></a>‘是诸受无作亦无作者，<a id="a-EX"></a>但凡夫颠倒相应心中起三种受，<a id="a-EY"></a>属本业因，<a id="a-EZ"></a>今世缘合故有是诸受。<a id="a-Ea"></a>是诸受皆空无有牢固，<a id="a-Eb"></a>虚妄之法犹如空拳。<a id="a-Ec"></a>’如是观受，<a id="a-Ed"></a>心住一处，<a id="a-Ee"></a>菩萨尔时得通达诸受集没灭相，<a id="a-Ef"></a>见诸受不合不散，<a id="a-Eg"></a>又受中不见受；<a id="a-Eh"></a>作是念诸受空性空故，<a id="a-Ei"></a>即通达诸受无生相。<a id="a-Ej"></a>此诸受无生无灭无有成相，<a id="a-Ek"></a>是诸受皆无相无成相。<a id="a-El"></a>如是思惟，<a id="a-Em"></a>受诸受时皆能不著，<a id="a-En"></a>如实知见诸受相，<a id="a-Eo"></a>离诸所受，<a id="a-Ep"></a>于此诸受亦无所依，<a id="a-Eq"></a>于诸受中心皆放舍，<a id="a-Er"></a>则疾得舍三昧。<a id="a-Es"></a>持世，<a id="a-Et"></a>菩萨摩诃萨如是顺受观受。</p>
  <p id="aEu">“持世，<a id="a-Ev"></a>何谓菩萨摩诃萨顺心观心？<a id="a-Ew"></a>菩萨摩诃萨观心生灭住异相，<a id="a-Ex"></a>如是观时作是念：<a id="a-Ey"></a>‘是心无所从来亦无所去，<a id="a-Ez"></a>但识缘相故生，<a id="a-F0"></a>无有根本，<a id="a-F1"></a>无一定法可得。<a id="a-F2"></a>是心无来无去，<a id="a-F3"></a>无住异可得。<a id="a-F4"></a>是心非过去、<a id="a-F5"></a>未来、<a id="a-F6"></a>现在。<a id="a-F7"></a>是心识缘故从忆念起。<a id="a-F8"></a>是心不在内、<a id="a-F9"></a>不在外、<a id="a-FA"></a>不在两中间。<a id="a-FB"></a>是心无一生相。<a id="a-FC"></a>是心无性无定，<a id="a-FD"></a>无有生者无使生者，<a id="a-FE"></a>起杂业故说名为心，<a id="a-FF"></a>能识杂缘故说名为心，<a id="a-FG"></a>念念生灭相续不断故说名为心，<a id="a-FH"></a>但令众生通达心缘相故。<a id="a-FI"></a>心中无心相，<a id="a-FJ"></a>是心从本已来，<a id="a-FK"></a>不生不起，<a id="a-FL"></a>性常清净，<a id="a-FM"></a>客尘烦恼染故有分别。<a id="a-FN"></a>心不知心，<a id="a-FO"></a>亦不见心。<a id="a-FP"></a>何以故？<a id="a-FQ"></a>是心空性自空故，<a id="a-FR"></a>根本无所有故。<a id="a-FS"></a>是心无一定法，<a id="a-FT"></a>定法不可得故。<a id="a-FU"></a>是心无法若合若散。<a id="a-FV"></a>是心前际不可得，<a id="a-FW"></a>后际不可得，<a id="a-FX"></a>中际不可得。<a id="a-FY"></a>是心无形无能见者。<a id="a-FZ"></a>心不自见，<a id="a-Fa"></a>不知自性，<a id="a-Fb"></a>但凡夫颠倒相应，<a id="a-Fc"></a>以虚妄缘识相故起。<a id="a-Fd"></a>是心空、<a id="a-Fe"></a>无我、<a id="a-Ff"></a>无我所，<a id="a-Fg"></a>无常无牢无坚，<a id="a-Fh"></a>无不变异相。<a id="a-Fi"></a>’如是思惟，<a id="a-Fj"></a>得顺心念处。<a id="a-Fk"></a>是人尔时不分别是心、<a id="a-Fl"></a>是非心，<a id="a-Fm"></a>但善知心无生相，<a id="a-Fn"></a>通达是心无生性。<a id="a-Fo"></a>何以故？<a id="a-Fp"></a>心无决定性，<a id="a-Fq"></a>亦无决定相。<a id="a-Fr"></a>智者通达是心无生无相，<a id="a-Fs"></a>尔时如实观心生集没灭相。<a id="a-Ft"></a>如是观时，<a id="a-Fu"></a>不得心若集相、<a id="a-Fv"></a>若灭相，<a id="a-Fw"></a>不复分别心灭、<a id="a-Fx"></a>不灭，<a id="a-Fy"></a>而能得心真清净相。<a id="a-Fz"></a>菩萨以是清净心，<a id="a-G0"></a>客尘所不能恼。<a id="a-G1"></a>何以故？<a id="a-G2"></a>菩萨见知心清净相，<a id="a-G3"></a>亦知众生心清净相，<a id="a-G4"></a>作是念：<a id="a-G5"></a>‘心垢故众生垢，<a id="a-G6"></a>心净故众生净。<a id="a-G7"></a>’如是思惟时，<a id="a-G8"></a>不得心垢相，<a id="a-G9"></a>不得心净相，<a id="a-GA"></a>但知是心常清净相。<a id="a-GB"></a>持世，<a id="a-GC"></a>菩萨摩诃萨如是顺心观心。</p>
  <p id="aGD">“持世，<a id="a-GE"></a>何谓菩萨摩诃萨顺法观法？<a id="a-GF"></a>菩萨观一切法不见内、<a id="a-GG"></a>不见外、<a id="a-GH"></a>不见中间，<a id="a-GI"></a>亦不得诸法若过去、<a id="a-GJ"></a>若未来、<a id="a-GK"></a>若现在，<a id="a-GL"></a>但知诸法从众缘生颠倒起，<a id="a-GM"></a>诸法无有决定相，<a id="a-GN"></a>所谓是诸法属是人，<a id="a-GO"></a>诸法本体于诸法中无诸法。<a id="a-GP"></a>诸法不在诸法内、<a id="a-GQ"></a>不在诸法外、<a id="a-GR"></a>不在两中间。<a id="a-GS"></a>诸法不与诸法合亦不散，<a id="a-GT"></a>一切法无根本无一定相。<a id="a-GU"></a>诸法无所有故不动不作，<a id="a-GV"></a>一切法如虚空，<a id="a-GW"></a>无所有故；<a id="a-GX"></a>一切法虚诳如幻，<a id="a-GY"></a>幻相无所有故；<a id="a-GZ"></a>一切法常净相，<a id="a-Ga"></a>俱不污故；<a id="a-Gb"></a>一切法是不受相，<a id="a-Gc"></a>诸受无所有故；<a id="a-Gd"></a>一切法如梦，<a id="a-Ge"></a>梦性无所有故；<a id="a-Gf"></a>一切法无形，<a id="a-Gg"></a>形无所有故；<a id="a-Gh"></a>一切法如像，<a id="a-Gi"></a>性常无故；<a id="a-Gj"></a>一切法无名无相，<a id="a-Gk"></a>名相无所有故；<a id="a-Gl"></a>一切法如响，<a id="a-Gm"></a>虚妄所作无所有故；<a id="a-Gn"></a>一切法无性，<a id="a-Go"></a>性不可得故；<a id="a-Gp"></a>一切法如焰，<a id="a-Gq"></a>知无所有故。<a id="a-Gr"></a>菩萨如是观一切法时，<a id="a-Gs"></a>不见诸法若一相、<a id="a-Gt"></a>若异相，<a id="a-Gu"></a>亦不见法与法若合若散，<a id="a-Gv"></a>亦不见法依止于法。<a id="a-Gw"></a>如是观时，<a id="a-Gx"></a>见一切法无所从来，<a id="a-Gy"></a>亦不见一切法住处。<a id="a-Gz"></a>何以故？<a id="a-H0"></a>一切法无住无依无起，<a id="a-H1"></a>一切法无住处，<a id="a-H2"></a>住处无所有故，<a id="a-H3"></a>住处不可得故。<a id="a-H4"></a>持世，<a id="a-H5"></a>诸法无有差别，<a id="a-H6"></a>一切法无分别相，<a id="a-H7"></a>从众生颠倒故有用，<a id="a-H8"></a>是诸法无处无方。<a id="a-H9"></a>智者得诸法，<a id="a-HA"></a>非一相、<a id="a-HB"></a>非二相、<a id="a-HC"></a>非异相。<a id="a-HD"></a>何以故？<a id="a-HE"></a>持世，<a id="a-HF"></a>一切法不生不作不起，<a id="a-HG"></a>无能作者。<a id="a-HH"></a>一切法离根本，<a id="a-HI"></a>一切法无自性，<a id="a-HJ"></a>过诸性故。<a id="a-HK"></a>一切法无归处，<a id="a-HL"></a>诸归处无所有故。<a id="a-HM"></a>如是观诸法，<a id="a-HN"></a>善知诸法无我无人，<a id="a-HO"></a>观择诸法性空。<a id="a-HP"></a>是诸法皆空，<a id="a-HQ"></a>性自空故；<a id="a-HR"></a>诸法无相，<a id="a-HS"></a>不见相故。<a id="a-HT"></a>于诸法中不起愿，<a id="a-HU"></a>即时观择一切法无生，<a id="a-HV"></a>作是念：<a id="a-HW"></a>‘此中实无有法若生若灭。<a id="a-HX"></a>’如是观时心住一处，<a id="a-HY"></a>尔时便得通达一切法无生，<a id="a-HZ"></a>亦知见一切法集尽灭，<a id="a-Ha"></a>亦能入一切法离相离性。<a id="a-Hb"></a>何以故？<a id="a-Hc"></a>持世，<a id="a-Hd"></a>一切法无决定性，<a id="a-He"></a>智者通达诸法无相离相。<a id="a-Hf"></a>持世，<a id="a-Hg"></a>菩萨摩诃萨顺法观法，<a id="a-Hh"></a>如是观者，<a id="a-Hi"></a>于法无所得、<a id="a-Hj"></a>无所受，<a id="a-Hk"></a>于法不为生、<a id="a-Hl"></a>不为住、<a id="a-Hm"></a>不为灭，<a id="a-Hn"></a>故行而见一切法尽灭相、<a id="a-Ho"></a>寂灭相。</p>
  <p id="aHp">“持世，<a id="a-Hq"></a>是名菩萨摩诃萨善观四念处。<a id="a-Hr"></a>何故说名念处？<a id="a-Hs"></a>念处者，<a id="a-Ht"></a>即是一切法无处，<a id="a-Hu"></a>无起处、<a id="a-Hv"></a>无所有处，<a id="a-Hw"></a>能如是入一切法则念不乱，<a id="a-Hx"></a>名为念处。<a id="a-Hy"></a>又念处，<a id="a-Hz"></a>是一切法不住不生不取，<a id="a-I0"></a>如实知见处，<a id="a-I1"></a>名为念处。</p>
  <p data-pb></p>
  <h2 id="aI2">五根品第七</h2>
  <p id="aI3">“持世，<a id="a-I4"></a>何谓菩萨摩诃萨善知诸根？<a id="a-I5"></a>菩萨摩诃萨正观出世间五根。<a id="a-I6"></a>何等五？<a id="a-I7"></a>所谓信根、<a id="a-I8"></a>精进根、<a id="a-I9"></a>念根、<a id="a-IA"></a>定根、<a id="a-IB"></a>慧根。<a id="a-IC"></a>菩萨修习五根时，<a id="a-ID"></a>信一切法皆从众因缘生，<a id="a-IE"></a>颠倒所起虚妄缘合，<a id="a-IF"></a>似如火轮又如梦性。<a id="a-IG"></a>信一切法无常、<a id="a-IH"></a>苦、<a id="a-II"></a>不净、<a id="a-IJ"></a>无我，<a id="a-IK"></a>如病如疮无有坚牢，<a id="a-IL"></a>虚伪不实败坏之相。<a id="a-IM"></a>又信一切法虚妄无所有，<a id="a-IN"></a>犹如空拳、<a id="a-IO"></a>如虹杂色诳于小儿，<a id="a-IP"></a>忆想分别假借而有，<a id="a-IQ"></a>无有本体，<a id="a-IR"></a>无一定法。<a id="a-IS"></a>又信一切法非过去、<a id="a-IT"></a>非未来、<a id="a-IU"></a>非现在，<a id="a-IV"></a>信一切法无所从来亦无所去，<a id="a-IW"></a>信一切法空、<a id="a-IX"></a>无相、<a id="a-IY"></a>无作，<a id="a-IZ"></a>信一切法无生无作无起、<a id="a-Ia"></a>无相离诸相，<a id="a-Ib"></a>而信持戒清净、<a id="a-Ic"></a>禅定清净、<a id="a-Id"></a>智慧清净、<a id="a-Ie"></a>解脱清净、<a id="a-If"></a>解脱知见清净。<a id="a-Ig"></a>菩萨如是成就信根得不退转，<a id="a-Ih"></a>以信为首故能信持戒。<a id="a-Ii"></a>是信常不退不失，<a id="a-Ij"></a>成就不退法，<a id="a-Ik"></a>安住不动信中，<a id="a-Il"></a>常随业果报。<a id="a-Im"></a>成就信人，<a id="a-In"></a>断一切邪见，<a id="a-Io"></a>不离法，<a id="a-Ip"></a>求师但以诸佛为师，<a id="a-Iq"></a>常随诸法实相知僧行正道，<a id="a-Ir"></a>住清净戒，<a id="a-Is"></a>成就忍辱，<a id="a-It"></a>得如是不动不坏信增上信故，<a id="a-Iu"></a>名为成就信根。</p>
  <p id="aIv">“持世，<a id="a-Iw"></a>何谓菩萨摩诃萨正观精进根，<a id="a-Ix"></a>成就精进根，<a id="a-Iy"></a>善知精进根？<a id="a-Iz"></a>菩萨摩诃萨行精进不休不息，<a id="a-J0"></a>常欲除五盖故勤行精进，<a id="a-J1"></a>乃至为听如是等深法，<a id="a-J2"></a>名为精进。<a id="a-J3"></a>是菩萨求法不休不息，<a id="a-J4"></a>精进不退，<a id="a-J5"></a>亦欲断诸障碍法故勤行精进而不怯弱，<a id="a-J6"></a>亦为断种种恶不善衰恼法故勤行精进，<a id="a-J7"></a>又为增长种种善法故勤行精进。<a id="a-J8"></a>是菩萨决定成就精进，<a id="a-J9"></a>不贪著是精进，<a id="a-JA"></a>而入是平等精进，<a id="a-JB"></a>成就不退精进。<a id="a-JC"></a>是人为正方便，<a id="a-JD"></a>通达一切法故发行精进，<a id="a-JE"></a>于精进中不随他人，<a id="a-JF"></a>于精进中得智慧明成不退相。<a id="a-JG"></a>能得如是不退精进、<a id="a-JH"></a>增上精进故，<a id="a-JI"></a>得名成就精进根。</p>
  <p id="aJJ">“持世，<a id="a-JK"></a>何谓菩萨摩诃萨能得念根，<a id="a-JL"></a>善修习念根？<a id="a-JM"></a>菩萨摩诃萨常摄念一处，<a id="a-JN"></a>布施柔和，<a id="a-JO"></a>具足梵行，<a id="a-JP"></a>持毕竟清净戒众、<a id="a-JQ"></a>定众、<a id="a-JR"></a>慧众、<a id="a-JS"></a>解脱众、<a id="a-JT"></a>解脱知见众，<a id="a-JU"></a>常思念净身口意业，<a id="a-JV"></a>常思念究竟其事，<a id="a-JW"></a>常思念一切法生、<a id="a-JX"></a>灭、<a id="a-JY"></a>住异相方便，<a id="a-JZ"></a>常思念知见苦、<a id="a-Ja"></a>集、<a id="a-Jb"></a>灭、<a id="a-Jc"></a>道谛，<a id="a-Jd"></a>常思念诸根、<a id="a-Je"></a>力、<a id="a-Jf"></a>觉、<a id="a-Jg"></a>道、<a id="a-Jh"></a>禅定、<a id="a-Ji"></a>解脱、<a id="a-Jj"></a>诸三昧方便，<a id="a-Jk"></a>常思念一切法不生不灭、<a id="a-Jl"></a>不作不起、<a id="a-Jm"></a>不可说相，<a id="a-Jn"></a>常思念欲得无生智慧，<a id="a-Jo"></a>常思念欲得具足忍智，<a id="a-Jp"></a>常思念离智灭智，<a id="a-Jq"></a>常思念欲得具足佛法，<a id="a-Jr"></a>常思念不使声闻、<a id="a-Js"></a>辟支佛法入心，<a id="a-Jt"></a>常思念无碍智慧，<a id="a-Ju"></a>常不忘不失不退是念，<a id="a-Jv"></a>入如是观中而不随他。<a id="a-Jw"></a>是人得如是坚牢增上念故，<a id="a-Jx"></a>名为成就念根。</p>
  <p id="aJy">“持世，<a id="a-Jz"></a>何谓菩萨摩诃萨能得定根，<a id="a-K0"></a>能得定根方便？<a id="a-K1"></a>菩萨摩诃萨于圣地中，<a id="a-K2"></a>常行禅定，<a id="a-K3"></a>不依禅定，<a id="a-K4"></a>不贪禅定；<a id="a-K5"></a>善取禅定相，<a id="a-K6"></a>善得禅定方便解，<a id="a-K7"></a>善生禅定，<a id="a-K8"></a>亦能行无缘禅定；<a id="a-K9"></a>悉知诸禅定门，<a id="a-KA"></a>善知入禅定，<a id="a-KB"></a>善知住禅定，<a id="a-KC"></a>善知起禅定，<a id="a-KD"></a>而于禅定无所依止；<a id="a-KE"></a>善知所缘相，<a id="a-KF"></a>善知缘真相，<a id="a-KG"></a>亦不贪受禅味；<a id="a-KH"></a>于诸定中自在游戏而不随他，<a id="a-KI"></a>亦不随禅生；<a id="a-KJ"></a>于诸定中得自在力，<a id="a-KK"></a>于诸定中不以为难，<a id="a-KL"></a>不以为少，<a id="a-KM"></a>随意所欲。<a id="a-KN"></a>是人得如是增上禅定故，<a id="a-KO"></a>名得定根，<a id="a-KP"></a>得定根方便。</p>
  <p id="aKQ">“持世，<a id="a-KR"></a>何谓菩萨摩诃萨成就慧根，<a id="a-KS"></a>得慧根方便？<a id="a-KT"></a>菩萨摩诃萨能成就通达慧根，<a id="a-KU"></a>所谓能正灭诸苦。<a id="a-KV"></a>是人成就是通达慧，<a id="a-KW"></a>处处所用皆得离观舍观，<a id="a-KX"></a>成就随涅槃智慧；<a id="a-KY"></a>成就是慧根故，<a id="a-KZ"></a>善知三界皆悉炽然，<a id="a-Ka"></a>善知三界皆是苦，<a id="a-Kb"></a>以是智慧不处三界。<a id="a-Kc"></a>是人观择三界一切皆空，<a id="a-Kd"></a>皆无相无愿，<a id="a-Ke"></a>无生无作无起，<a id="a-Kf"></a>见出一切有为法道，<a id="a-Kg"></a>为具足诸佛法故，<a id="a-Kh"></a>勤行精进如救头燃。<a id="a-Ki"></a>是菩萨智慧无能沮坏，<a id="a-Kj"></a>以是通达智慧能出三界，<a id="a-Kk"></a>亦不依止三界事，<a id="a-Kl"></a>断一切有为法中喜，<a id="a-Km"></a>一切可染可著系缚法中心不贪嗜，<a id="a-Kn"></a>于诸五欲心皆厌离，<a id="a-Ko"></a>心亦不住色、<a id="a-Kp"></a>无色界，<a id="a-Kq"></a>成就增上智慧，<a id="a-Kr"></a>成就无量功德犹如大海，<a id="a-Ks"></a>以是智慧，<a id="a-Kt"></a>于一切法方便中无有疑难。<a id="a-Ku"></a>是人以是智慧通达三界，<a id="a-Kv"></a>于三界中心无所系，<a id="a-Kw"></a>得是增上慧故，<a id="a-Kx"></a>说名度慧根，<a id="a-Ky"></a>得慧根方便。</p>
  <p id="aKz">“持世，<a id="a-L0"></a>何故名之为根？<a id="a-L1"></a>增上义故说名为根，<a id="a-L2"></a>不动义故说名为根，<a id="a-L3"></a>无能坏故说名为根，<a id="a-L4"></a>无能退故说名为根，<a id="a-L5"></a>不随他故说名为根，<a id="a-L6"></a>不退转故说名为根，<a id="a-L7"></a>无能牵故说名为根，<a id="a-L8"></a>随顺正法故说名为根，<a id="a-L9"></a>不贪著故说名为根，<a id="a-LA"></a>不杂故说名为根。<a id="a-LB"></a>又持世，<a id="a-LC"></a>菩萨摩诃萨善知众生诸根，<a id="a-LD"></a>亦能善学分别诸根。<a id="a-LE"></a>菩萨知染欲众生诸根，<a id="a-LF"></a>知离染欲众生诸根，<a id="a-LG"></a>知瞋恚众生诸根，<a id="a-LH"></a>知离瞋恚众生诸根，<a id="a-LI"></a>知愚痴众生诸根，<a id="a-LJ"></a>知离愚痴众生诸根，<a id="a-LK"></a>知欲堕恶道众生诸根，<a id="a-LL"></a>知欲生人中众生诸根，<a id="a-LM"></a>知欲生天上众生诸根，<a id="a-LN"></a>知软心众生诸根，<a id="a-LO"></a>知上众生、<a id="a-LP"></a>知中众生、<a id="a-LQ"></a>知下众生诸根，<a id="a-LR"></a>知坏败不坏败众生诸根，<a id="a-LS"></a>知勤修不勤修众生诸根，<a id="a-LT"></a>知巧不巧众生诸根，<a id="a-LU"></a>知有罪无罪、<a id="a-LV"></a>有垢无垢、<a id="a-LW"></a>知瞋碍不瞋碍、<a id="a-LX"></a>知随顺不随顺、<a id="a-LY"></a>知障碍不障碍众生诸根，<a id="a-LZ"></a>知欲界行、<a id="a-La"></a>知色界、<a id="a-Lb"></a>无色界行众生诸根，<a id="a-Lc"></a>知厚善根、<a id="a-Ld"></a>薄善根，<a id="a-Le"></a>知毕定、<a id="a-Lf"></a>不毕定、<a id="a-Lg"></a>邪定众生诸根，<a id="a-Lh"></a>知悭贪离悭贪、<a id="a-Li"></a>知戏调不戏调、<a id="a-Lj"></a>知狂惑不狂惑、<a id="a-Lk"></a>知轻躁不轻躁、<a id="a-Ll"></a>知瞋恚不忍、<a id="a-Lm"></a>知柔软能忍、<a id="a-Ln"></a>知深厚悭、<a id="a-Lo"></a>知具足施众生诸根，<a id="a-Lp"></a>知信者知不信者、<a id="a-Lq"></a>知恭敬者知不恭敬者、<a id="a-Lr"></a>知具足持戒、<a id="a-Ls"></a>知清净持戒、<a id="a-Lt"></a>知具足忍辱、<a id="a-Lu"></a>知懈怠知精进、<a id="a-Lv"></a>知散心知得定、<a id="a-Lw"></a>知无智慧知有智慧、<a id="a-Lx"></a>知闇钝知不闇钝、<a id="a-Ly"></a>知增上慢知不增上慢、<a id="a-Lz"></a>知行正道知行邪道、<a id="a-M0"></a>知妄念知得念安慧、<a id="a-M1"></a>知散根知摄根、<a id="a-M2"></a>知坏根不坏根、<a id="a-M3"></a>知净根不净根、<a id="a-M4"></a>知明根、<a id="a-M5"></a>知发小乘根、<a id="a-M6"></a>知发辟支佛乘根、<a id="a-M7"></a>知诸菩萨根、<a id="a-M8"></a>知发佛乘根。<a id="a-M9"></a>是菩萨得度如是诸根分别方便，<a id="a-MA"></a>于如是等众生分别诸根智慧中方便，<a id="a-MB"></a>不随他故，<a id="a-MC"></a>说名得诸根方便，<a id="a-MD"></a>亦名不为他所牵，<a id="a-ME"></a>亦名不可破坏，<a id="a-MF"></a>亦名不退转，<a id="a-MG"></a>亦名得方便力，<a id="a-MH"></a>亦名得人根，<a id="a-MI"></a>亦名得诸天、<a id="a-MJ"></a>龙、<a id="a-MK"></a>神、<a id="a-ML"></a>夜叉、<a id="a-MM"></a>乾闼婆、<a id="a-MN"></a>阿修罗、<a id="a-MO"></a>迦楼罗、<a id="a-MP"></a>紧那罗、<a id="a-MQ"></a>摩睺罗伽、<a id="a-MR"></a>人非人等根，<a id="a-MS"></a>亦名得最自在，<a id="a-MT"></a>亦名得不坏不动，<a id="a-MU"></a>亦名到彼岸者。<a id="a-MV"></a>成就如是功德者，<a id="a-MW"></a>于一切法中疾得自在力。</p>
 </body>
</html>