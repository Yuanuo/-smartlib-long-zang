<!doctype html>
<html id="z3IBTl1Of" data-ver="1681">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">入楞伽经卷第五</h1>
  <h2 id="a2">佛心品第四</h2>
  <p id="a3">尔时，<a id="a-4"></a>佛告圣者大慧菩萨言：<a id="a-5"></a>“大慧，<a id="a-6"></a>我今为汝说意生身修行差别。<a id="a-7"></a>大慧，<a id="a-8"></a>谛听！<a id="a-9"></a>谛听！<a id="a-A"></a>当为汝说。<a id="a-B"></a>”</p>
  <p id="aC">大慧白佛言：<a id="a-D"></a>“善哉！<a id="a-E"></a>世尊，<a id="a-F"></a>唯然受教。<a id="a-G"></a>”</p>
  <p id="aH">佛告大慧：<a id="a-I"></a>“有三种意生身。<a id="a-J"></a>何等为三？<a id="a-K"></a>一者、<a id="a-L"></a>得三昧乐三摩跋提意生身，<a id="a-M"></a>二者、<a id="a-N"></a>如实觉知诸法相意生身，<a id="a-O"></a>三者、<a id="a-P"></a>种类生无作行意生身。<a id="a-Q"></a>菩萨从于初地如实修行，<a id="a-R"></a>得上上地证智之相。</p>
  <p id="aS">“大慧，<a id="a-T"></a>何者菩萨摩诃萨，<a id="a-U"></a>得三昧乐三摩跋提意生身？<a id="a-V"></a>谓第三、<a id="a-W"></a>第四、<a id="a-X"></a>第五地中，<a id="a-Y"></a>自心寂静行种种行，<a id="a-Z"></a>大海心波转识之相三摩跋提乐，<a id="a-a"></a>名意识生；<a id="a-b"></a>以见自心境界故，<a id="a-c"></a>如实知有无相。<a id="a-d"></a>大慧，<a id="a-e"></a>是名意生身相。</p>
  <p id="af">“大慧，<a id="a-g"></a>何者如实觉知诸法相意生身？<a id="a-h"></a>谓菩萨摩诃萨，<a id="a-i"></a>于八地中观察觉了，<a id="a-j"></a>得诸法无相，<a id="a-k"></a>如幻等法悉无所有，<a id="a-l"></a>身心转变得，<a id="a-m"></a>如幻三昧及余无量三摩跋提乐门；<a id="a-n"></a>无量相力自在神通，<a id="a-o"></a>妙华庄严迅疾如意，<a id="a-p"></a>犹如幻梦、<a id="a-q"></a>水中月、<a id="a-r"></a>镜中像，<a id="a-s"></a>非四大生，<a id="a-t"></a>似四大相，<a id="a-u"></a>具足身分，<a id="a-v"></a>一切修行得如意自在，<a id="a-w"></a>随入诸佛国土大众。<a id="a-x"></a>大慧，<a id="a-y"></a>是名如实觉知诸法相意生身。</p>
  <p id="az">“大慧，<a id="a-10"></a>何者种类生无作行意生身？<a id="a-11"></a>谓自身内证一切诸法，<a id="a-12"></a>如实乐相法相乐故。<a id="a-13"></a>大慧，<a id="a-14"></a>是名种类生无作行意生身。</p>
  <p id="a15">“大慧，<a id="a-16"></a>汝当于彼三种身相观察了知。<a id="a-17"></a>”</p>
  <p id="a18">尔时，<a id="a-19"></a>世尊重说偈言：</p>
  <p id="a1A">“我乘非大乘，<a id="a-1B"></a> 非说亦非字，</p>
  <p id="a1C">非谛非解脱，<a id="a-1D"></a> 非无有境界。</p>
  <p id="a1E">然乘摩诃衍，<a id="a-1F"></a> 三摩提自在，</p>
  <p id="a1G">种种意生身，<a id="a-1H"></a> 自在华庄严。<a id="a-1I"></a>”</p>
  <p id="a1J">尔时，<a id="a-1K"></a>圣者大慧菩萨，<a id="a-1L"></a>复白佛言：<a id="a-1M"></a>“世尊，<a id="a-1N"></a>如世尊说，<a id="a-1O"></a>善男子、<a id="a-1P"></a>善女人行五无间业。<a id="a-1Q"></a>世尊，<a id="a-1R"></a>何等是五无间业，<a id="a-1S"></a>而善男子、<a id="a-1T"></a>善女人，<a id="a-1U"></a>行五无间入于无间？<a id="a-1V"></a>”</p>
  <p id="a1W">佛告圣者大慧菩萨言：<a id="a-1X"></a>“善哉！<a id="a-1Y"></a>善哉！<a id="a-1Z"></a>善哉！<a id="a-1a"></a>大慧，<a id="a-1b"></a>谛听！<a id="a-1c"></a>谛听！<a id="a-1d"></a>当为汝说。<a id="a-1e"></a>”</p>
  <p id="a1f">大慧白佛言：<a id="a-1g"></a>“善哉！<a id="a-1h"></a>世尊，<a id="a-1i"></a>唯然受教。<a id="a-1j"></a>”</p>
  <p id="a1k">佛告大慧：<a id="a-1l"></a>“五无间者：<a id="a-1m"></a>一者、<a id="a-1n"></a>杀母，<a id="a-1o"></a>二者、<a id="a-1p"></a>杀父，<a id="a-1q"></a>三者、<a id="a-1r"></a>杀阿罗汉，<a id="a-1s"></a>四者、<a id="a-1t"></a>破和合僧，<a id="a-1u"></a>五者、<a id="a-1v"></a>恶心出佛身血。</p>
  <p id="a1w">“大慧，<a id="a-1x"></a>何者众生母？<a id="a-1y"></a>谓更受后生，<a id="a-1z"></a>贪喜俱生，<a id="a-20"></a>如缘母立。<a id="a-21"></a>大慧，<a id="a-22"></a>何者为父？<a id="a-23"></a>谓无明为父，<a id="a-24"></a>生六入聚落。<a id="a-25"></a>大慧，<a id="a-26"></a>断彼二种能生根本，<a id="a-27"></a>名杀父、<a id="a-28"></a>母。<a id="a-29"></a>大慧，<a id="a-2A"></a>何者杀阿罗汉？<a id="a-2B"></a>谓诸使如鼠毒发，<a id="a-2C"></a>拔诸使怨根本不生。<a id="a-2D"></a>大慧，<a id="a-2E"></a>是名杀阿罗汉。<a id="a-2F"></a>大慧，<a id="a-2G"></a>何者破和合僧？<a id="a-2H"></a>谓五阴异相和合积聚，<a id="a-2I"></a>究竟断破，<a id="a-2J"></a>名为破僧。<a id="a-2K"></a>大慧，<a id="a-2L"></a>何者恶心出佛身血？<a id="a-2M"></a>谓自相同相见外自心相八种识身，<a id="a-2N"></a>依无漏三解脱门，<a id="a-2O"></a>究竟断八种识佛，<a id="a-2P"></a>名为恶心出佛身血。<a id="a-2Q"></a>大慧，<a id="a-2R"></a>是名内身五种无间。<a id="a-2S"></a>若善男子、<a id="a-2T"></a>善女人行此无间，<a id="a-2U"></a>得名无间者。<a id="a-2V"></a>无间者，<a id="a-2W"></a>名证如实法故。</p>
  <p id="a2X">“复次，<a id="a-2Y"></a>大慧，<a id="a-2Z"></a>我为汝等说外五种无间之相。<a id="a-2a"></a>诸菩萨闻是义已，<a id="a-2b"></a>于未来世不生疑心。<a id="a-2c"></a>大慧，<a id="a-2d"></a>何者是外五种无间？<a id="a-2e"></a>谓杀父、<a id="a-2f"></a>母、<a id="a-2g"></a>罗汉，<a id="a-2h"></a>破和合僧，<a id="a-2i"></a>出佛身血。<a id="a-2j"></a>行此无间者，<a id="a-2k"></a>于彼三种解脱门中，<a id="a-2l"></a>不能得证一一解脱。<a id="a-2m"></a>除依如来力住持，<a id="a-2n"></a>应化声闻、<a id="a-2o"></a>菩萨、<a id="a-2p"></a>如来神力，<a id="a-2q"></a>为五种罪人忏悔疑心，<a id="a-2r"></a>断此疑心令生善根，<a id="a-2s"></a>为彼罪人作应化说。<a id="a-2t"></a>大慧，<a id="a-2u"></a>若犯五种无间罪者，<a id="a-2v"></a>毕竟不得证入道分。<a id="a-2w"></a>除见自心唯是虚妄，<a id="a-2x"></a>离身资生所依住处分别见我、<a id="a-2y"></a>我所相，<a id="a-2z"></a>于无量无边劫中遇善知识，<a id="a-30"></a>于异道身离于自心虚妄见过。<a id="a-31"></a>”</p>
  <p id="a32">尔时，<a id="a-33"></a>世尊重说偈言：</p>
  <p id="a34">“贪爱名为母，<a id="a-35"></a> 无明则为父，</p>
  <p id="a36">了境识为佛，<a id="a-37"></a> 诸使为罗汉，</p>
  <p id="a38">阴聚名为僧，<a id="a-39"></a> 无间断相续，</p>
  <p id="a3A">更无有业间，<a id="a-3B"></a> 得真如无间。<a id="a-3C"></a>”</p>
  <p id="a3D">尔时，<a id="a-3E"></a>圣者大慧菩萨，<a id="a-3F"></a>复白佛言：<a id="a-3G"></a>“世尊，<a id="a-3H"></a>惟愿为我说诸如来知觉之相。<a id="a-3I"></a>”</p>
  <p id="a3J">佛告圣者大慧菩萨摩诃萨言：<a id="a-3K"></a>“大慧，<a id="a-3L"></a>如实知人无我、<a id="a-3M"></a>法无我，<a id="a-3N"></a>如实能知二种障故，<a id="a-3O"></a>远离二种烦恼。<a id="a-3P"></a>大慧，<a id="a-3Q"></a>是名如来如实知觉。<a id="a-3R"></a>大慧，<a id="a-3S"></a>声闻、<a id="a-3T"></a>辟支佛得此法者，<a id="a-3U"></a>亦名为佛。<a id="a-3V"></a>大慧，<a id="a-3W"></a>是因缘故，<a id="a-3X"></a>我说一乘。<a id="a-3Y"></a>”</p>
  <p id="a3Z">尔时，<a id="a-3a"></a>世尊重说偈言：</p>
  <p id="a3b">“善知二无我，<a id="a-3c"></a> 二障二烦恼，</p>
  <p id="a3d">得不思议变，<a id="a-3e"></a> 是名佛知觉。<a id="a-3f"></a>”</p>
  <p id="a3g">尔时，<a id="a-3h"></a>圣者大慧菩萨，<a id="a-3i"></a>复白佛言：<a id="a-3j"></a>“世尊，<a id="a-3k"></a>世尊何故于大众中说如是言：<a id="a-3l"></a>‘我是过去一切佛’？<a id="a-3m"></a>及说种种本生经：<a id="a-3n"></a>‘我于尔时作顶生王、<a id="a-3o"></a>六牙大象、<a id="a-3p"></a>鹦鹉鸟、<a id="a-3q"></a>毗耶娑仙人、<a id="a-3r"></a>帝释王、<a id="a-3s"></a>善眼菩萨’，<a id="a-3t"></a>如是等百千经皆说本生？<a id="a-3u"></a>”</p>
  <p id="a3v">佛告圣者大慧菩萨摩诃萨言：<a id="a-3w"></a>“大慧，<a id="a-3x"></a>依四种平等，<a id="a-3y"></a>如来应正遍知于大众中唱如是言：<a id="a-3z"></a>‘我于尔时作拘留孙佛、<a id="a-40"></a>拘那含牟尼佛、<a id="a-41"></a>迦葉佛。<a id="a-42"></a>’何等为四？<a id="a-43"></a>一者、<a id="a-44"></a>字平等，<a id="a-45"></a>二者、<a id="a-46"></a>语平等，<a id="a-47"></a>三者、<a id="a-48"></a>法平等，<a id="a-49"></a>四者、<a id="a-4A"></a>身平等。<a id="a-4B"></a>大慧，<a id="a-4C"></a>依此四种平等法故，<a id="a-4D"></a>诸佛如来在于众中说如是言。</p>
  <p id="a4E">“大慧，<a id="a-4F"></a>何者字平等？<a id="a-4G"></a>谓何等字，<a id="a-4H"></a>过去佛名佛，<a id="a-4I"></a>我同彼字亦名为佛，<a id="a-4J"></a>不过彼字与彼字等无异无别。<a id="a-4K"></a>大慧，<a id="a-4L"></a>是名字平等。</p>
  <p id="a4M">“大慧，<a id="a-4N"></a>何者诸佛语平等？<a id="a-4O"></a>谓过去佛有六十四种美妙梵声言语说法，<a id="a-4P"></a>我亦六十四种微妙梵声言语说法。<a id="a-4Q"></a>大慧，<a id="a-4R"></a>未来诸佛亦以六十四种微妙梵声言语说法，<a id="a-4S"></a>不增不减，<a id="a-4T"></a>不异无差别，<a id="a-4U"></a>迦陵频伽梵声美妙。<a id="a-4V"></a>大慧，<a id="a-4W"></a>是名诸佛语平等。</p>
  <p id="a4X">“大慧，<a id="a-4Y"></a>何者诸佛身平等？<a id="a-4Z"></a>大慧，<a id="a-4a"></a>我及诸佛法身色身相好庄严，<a id="a-4b"></a>无异无差别；<a id="a-4c"></a>除依可度众生，<a id="a-4d"></a>彼彼众生种种生处，<a id="a-4e"></a>诸佛如来现种种身。<a id="a-4f"></a>大慧，<a id="a-4g"></a>是名诸佛身平等。</p>
  <p id="a4h">“大慧，<a id="a-4i"></a>云何诸佛法平等？<a id="a-4j"></a>谓彼佛及我，<a id="a-4k"></a>得三十七菩提分法、<a id="a-4l"></a>十力、<a id="a-4m"></a>四无畏等。<a id="a-4n"></a>大慧，<a id="a-4o"></a>是名诸佛法平等。</p>
  <p id="a4p">“大慧，<a id="a-4q"></a>依此四种平等法故，<a id="a-4r"></a>如来于大众中作如是说，<a id="a-4s"></a>我是过去顶生王等。<a id="a-4t"></a>”</p>
  <p id="a4u">尔时，<a id="a-4v"></a>世尊重说偈言：</p>
  <p id="a4w">“迦葉拘留孙，<a id="a-4x"></a> 拘那含是我，</p>
  <p id="a4y">说诸佛子等，<a id="a-4z"></a> 依四平等故。<a id="a-50"></a>”</p>
  <p id="a51">大慧菩萨复白佛言：<a id="a-52"></a>“世尊，<a id="a-53"></a>如来说言：<a id="a-54"></a>‘我何等夜证大菩提，<a id="a-55"></a>何等夜入般涅槃，<a id="a-56"></a>我于中间不说一字。<a id="a-57"></a>’佛言非言。<a id="a-58"></a>世尊依何等义说如是语，<a id="a-59"></a>佛语非语？<a id="a-5A"></a>”</p>
  <p id="a5B">佛告大慧言：<a id="a-5C"></a>“大慧，<a id="a-5D"></a>如来依二种法说如是言。<a id="a-5E"></a>何者为二？<a id="a-5F"></a>我说如是：<a id="a-5G"></a>一者、<a id="a-5H"></a>依自身内证法，<a id="a-5I"></a>二者、<a id="a-5J"></a>依本住法。<a id="a-5K"></a>我依此二法作如是言。</p>
  <p id="a5L">“大慧，<a id="a-5M"></a>云何依自身内证法？<a id="a-5N"></a>谓彼过去诸佛如来所证得法，<a id="a-5O"></a>我亦如是证得不增不减；<a id="a-5P"></a>自身内证诸境界行，<a id="a-5Q"></a>离言语分别相，<a id="a-5R"></a>离二种字故。</p>
  <p id="a5S">“大慧，<a id="a-5T"></a>何者本住法？<a id="a-5U"></a>大慧，<a id="a-5V"></a>谓本行路平坦，<a id="a-5W"></a>譬如金银真珠等宝在于彼处。<a id="a-5X"></a>大慧，<a id="a-5Y"></a>是名法性本住处。<a id="a-5Z"></a>大慧，<a id="a-5a"></a>诸佛如来出世、<a id="a-5b"></a>不出世，<a id="a-5c"></a>法性、<a id="a-5d"></a>法界、<a id="a-5e"></a>法住、<a id="a-5f"></a>法相、<a id="a-5g"></a>法证常住如城本道。<a id="a-5h"></a>大慧，<a id="a-5i"></a>譬如有人行旷野中，<a id="a-5j"></a>见向本城平坦正道即随入城；<a id="a-5k"></a>入彼城已，<a id="a-5l"></a>受种种乐，<a id="a-5m"></a>作种种业。<a id="a-5n"></a>大慧，<a id="a-5o"></a>于意云何？<a id="a-5p"></a>彼人始作是道随入城耶？<a id="a-5q"></a>始作种种诸庄严耶？<a id="a-5r"></a>”</p>
  <p id="a5s">大慧白佛：<a id="a-5t"></a>“不也，<a id="a-5u"></a>世尊。<a id="a-5v"></a>”</p>
  <p id="a5w">“大慧，<a id="a-5x"></a>我及过去一切诸佛，<a id="a-5y"></a>法性、<a id="a-5z"></a>法界、<a id="a-60"></a>法住、<a id="a-61"></a>法相、<a id="a-62"></a>法证常住亦复如是。<a id="a-63"></a>大慧，<a id="a-64"></a>我依此义，<a id="a-65"></a>于大众中作如是说：<a id="a-66"></a>‘我何等夜得大菩提，<a id="a-67"></a>何等夜入般涅槃，<a id="a-68"></a>此二中间不说一字，<a id="a-69"></a>亦不已说、<a id="a-6A"></a>当说、<a id="a-6B"></a>现说。<a id="a-6C"></a>’”</p>
  <p id="a6D">尔时，<a id="a-6E"></a>世尊重说偈言：</p>
  <p id="a6F">“我何夜成道，<a id="a-6G"></a> 何等夜涅槃，</p>
  <p id="a6H">于此二中间，<a id="a-6I"></a> 我都无所说。</p>
  <p id="a6J">内身证法性，<a id="a-6K"></a> 我依如是说，</p>
  <p id="a6L">十方佛及我，<a id="a-6M"></a> 诸法无差别。<a id="a-6N"></a>”</p>
  <p id="a6O">尔时，<a id="a-6P"></a>圣者大慧菩萨，<a id="a-6Q"></a>复请佛言：<a id="a-6R"></a>“惟愿世尊，<a id="a-6S"></a>说一切法有无相。<a id="a-6T"></a>令我及余菩萨大众，<a id="a-6U"></a>得闻是已离有无相，<a id="a-6V"></a>疾得阿耨多罗三藐三菩提。<a id="a-6W"></a>”</p>
  <p id="a6X">佛告圣者大慧菩萨言：<a id="a-6Y"></a>“善哉！<a id="a-6Z"></a>善哉！<a id="a-6a"></a>善哉！<a id="a-6b"></a>大慧，<a id="a-6c"></a>谛听！<a id="a-6d"></a>谛听！<a id="a-6e"></a>当为汝说。<a id="a-6f"></a>”</p>
  <p id="a6g">大慧白佛言：<a id="a-6h"></a>“善哉！<a id="a-6i"></a>世尊，<a id="a-6j"></a>唯然受教。<a id="a-6k"></a>”</p>
  <p id="a6l">佛告大慧：<a id="a-6m"></a>“世间人多堕于二见。<a id="a-6n"></a>何等二见？<a id="a-6o"></a>一者、<a id="a-6p"></a>见有，<a id="a-6q"></a>二者、<a id="a-6r"></a>见无。<a id="a-6s"></a>以见有诸法、<a id="a-6t"></a>见无诸法故，<a id="a-6u"></a>非究竟法生究竟想。</p>
  <p id="a6v">“大慧，<a id="a-6w"></a>云何世间堕于有见？<a id="a-6x"></a>谓实有因缘而生诸法，<a id="a-6y"></a>非不实有；<a id="a-6z"></a>实有法生，<a id="a-70"></a>非无法生。<a id="a-71"></a>大慧，<a id="a-72"></a>世间人如是说者，<a id="a-73"></a>是名为说无因无缘，<a id="a-74"></a>及谤世间无因无缘而生诸法。</p>
  <p id="a75">“大慧，<a id="a-76"></a>世间人云何堕于无见？<a id="a-77"></a>谓说言贪瞋痴，<a id="a-78"></a>实有贪瞋痴，<a id="a-79"></a>而复说言无贪瞋痴，<a id="a-7A"></a>分别有无。<a id="a-7B"></a>大慧，<a id="a-7C"></a>若复有人作如是言：<a id="a-7D"></a>‘无有诸法，<a id="a-7E"></a>以不见诸物相故。<a id="a-7F"></a>’大慧，<a id="a-7G"></a>若复有人作如是言：<a id="a-7H"></a>‘声闻、<a id="a-7I"></a>辟支佛，<a id="a-7J"></a>无贪、<a id="a-7K"></a>无瞋、<a id="a-7L"></a>无痴’，<a id="a-7M"></a>复言先有。<a id="a-7N"></a>此二人者，<a id="a-7O"></a>何等人胜？<a id="a-7P"></a>何等人不如？<a id="a-7Q"></a>”</p>
  <p id="a7R">大慧菩萨言：<a id="a-7S"></a>“若人言先有贪瞋痴，<a id="a-7T"></a>后时无，<a id="a-7U"></a>此人不如。<a id="a-7V"></a>”</p>
  <p id="a7W">佛告大慧：<a id="a-7X"></a>“善哉！<a id="a-7Y"></a>善哉！<a id="a-7Z"></a>善哉！<a id="a-7a"></a>大慧，<a id="a-7b"></a>汝解我问。<a id="a-7c"></a>大慧，<a id="a-7d"></a>非但言先实有贪瞋痴，<a id="a-7e"></a>后时言无，<a id="a-7f"></a>同卫世师等，<a id="a-7g"></a>是故不如。<a id="a-7h"></a>大慧，<a id="a-7i"></a>非但不如，<a id="a-7j"></a>灭一切声闻、<a id="a-7k"></a>辟支佛法。<a id="a-7l"></a>何以故？<a id="a-7m"></a>大慧，<a id="a-7n"></a>以实无内外诸法故，<a id="a-7o"></a>以非一非异故，<a id="a-7p"></a>以诸烦恼非一非异故。<a id="a-7q"></a>大慧，<a id="a-7r"></a>贪瞋痴法内身不可得，<a id="a-7s"></a>外法中亦不可得，<a id="a-7t"></a>无实体故，<a id="a-7u"></a>故我不许。<a id="a-7v"></a>大慧，<a id="a-7w"></a>我不许者，<a id="a-7x"></a>不许有贪瞋痴。<a id="a-7y"></a>是故彼人灭声闻、<a id="a-7z"></a>辟支佛法。<a id="a-80"></a>何以故？<a id="a-81"></a>诸佛如来知寂静法，<a id="a-82"></a>声闻、<a id="a-83"></a>缘觉不见法故，<a id="a-84"></a>以无能缚所缚因故。<a id="a-85"></a>大慧，<a id="a-86"></a>若有能缚，<a id="a-87"></a>必有所缚；<a id="a-88"></a>若有所缚，<a id="a-89"></a>必有能缚因。<a id="a-8A"></a>大慧，<a id="a-8B"></a>如是说者，<a id="a-8C"></a>名灭诸法。<a id="a-8D"></a>大慧，<a id="a-8E"></a>是名无法相。</p>
  <p id="a8F">“大慧，<a id="a-8G"></a>我依此义余经中说：<a id="a-8H"></a>‘宁起我见如须弥山而起憍慢，<a id="a-8I"></a>不言诸法是空无也。<a id="a-8J"></a>’大慧，<a id="a-8K"></a>增上慢人言诸法无者，<a id="a-8L"></a>是灭诸法。<a id="a-8M"></a>堕自相同相见故，<a id="a-8N"></a>以见自心见法故，<a id="a-8O"></a>以见外物无常故，<a id="a-8P"></a>诸相展转彼彼差别故，<a id="a-8Q"></a>以见阴界入相续体，<a id="a-8R"></a>彼彼因展转而生，<a id="a-8S"></a>以自心虚妄分别。<a id="a-8T"></a>是故，<a id="a-8U"></a>大慧，<a id="a-8V"></a>如此人者，<a id="a-8W"></a>灭诸佛法。<a id="a-8X"></a>”</p>
  <p id="a8Y">尔时，<a id="a-8Z"></a>世尊重说偈言：</p>
  <p id="a8a">“有无是二边，<a id="a-8b"></a> 以为心境界，</p>
  <p id="a8c">离诸境界法，<a id="a-8d"></a> 平等心寂静。</p>
  <p id="a8e">无取境界法，<a id="a-8f"></a> 灭非有非无，</p>
  <p id="a8g">如真如本有，<a id="a-8h"></a> 彼是圣境界。</p>
  <p id="a8i">本无而有生，<a id="a-8j"></a> 生已还复灭，</p>
  <p id="a8k">非有非无生，<a id="a-8l"></a> 彼不住我教。</p>
  <p id="a8m">非外道非佛，<a id="a-8n"></a> 非我亦非余，</p>
  <p id="a8o">从因缘不成，<a id="a-8p"></a> 云何得言有？</p>
  <p id="a8q">若因缘不生，<a id="a-8r"></a> 云何而言无？</p>
  <p id="a8s">邪见论生法，<a id="a-8t"></a> 妄想计有无。</p>
  <p id="a8u">若知无所生，<a id="a-8v"></a> 亦知无所灭，</p>
  <p id="a8w">观世悉空寂，<a id="a-8x"></a> 彼不堕有无。<a id="a-8y"></a>”</p>
  <p id="a8z">尔时，<a id="a-90"></a>圣者大慧菩萨，<a id="a-91"></a>复白佛言：<a id="a-92"></a>“世尊，<a id="a-93"></a>惟愿如来应正遍知天人师，<a id="a-94"></a>为我及诸一切菩萨，<a id="a-95"></a>建立修行正法之相。<a id="a-96"></a>我及一切菩萨摩诃萨，<a id="a-97"></a>善知修行正法相已，<a id="a-98"></a>速得成就阿耨多罗三藐三菩提，<a id="a-99"></a>不随一切虚妄觉观魔事故。<a id="a-9A"></a>”</p>
  <p id="a9B">佛告大慧菩萨言：<a id="a-9C"></a>“善哉！<a id="a-9D"></a>善哉！<a id="a-9E"></a>善哉！<a id="a-9F"></a>大慧，<a id="a-9G"></a>谛听！<a id="a-9H"></a>谛听！<a id="a-9I"></a>我为汝说。<a id="a-9J"></a>”</p>
  <p id="a9K">大慧言：<a id="a-9L"></a>“善哉！<a id="a-9M"></a>世尊，<a id="a-9N"></a>唯然受教。<a id="a-9O"></a>”</p>
  <p id="a9P">佛告大慧言：<a id="a-9Q"></a>“大慧，<a id="a-9R"></a>有二种法，<a id="a-9S"></a>诸佛如来、<a id="a-9T"></a>菩萨、<a id="a-9U"></a>声闻、<a id="a-9V"></a>辟支佛，<a id="a-9W"></a>建立修行正法之相。<a id="a-9X"></a>何等为二？<a id="a-9Y"></a>一者、<a id="a-9Z"></a>建立正法相，<a id="a-9a"></a>二者、<a id="a-9b"></a>说建立正法相。</p>
  <p id="a9c">“大慧，<a id="a-9d"></a>何者建立正法相？<a id="a-9e"></a>谓自身内证诸胜法相，<a id="a-9f"></a>离文字语言章句，<a id="a-9g"></a>能取无漏正戒诸证地修行相法，<a id="a-9h"></a>离诸外道虚妄觉观、<a id="a-9i"></a>诸魔境界，<a id="a-9j"></a>降伏一切外道诸魔，<a id="a-9k"></a>显示自身内证之法如实修行。<a id="a-9l"></a>大慧，<a id="a-9m"></a>是名建立正法之相。</p>
  <p id="a9n">“大慧，<a id="a-9o"></a>何者建立说法之相？<a id="a-9p"></a>谓说九部种种教法，<a id="a-9q"></a>离于一异、<a id="a-9r"></a>有无取相，<a id="a-9s"></a>先说善巧方便，<a id="a-9t"></a>为令众生入所乐处，<a id="a-9u"></a>谓随众生信彼彼法说彼彼法。<a id="a-9v"></a>大慧，<a id="a-9w"></a>是名建立说法相。</p>
  <p id="a9x">“大慧，<a id="a-9y"></a>汝及诸菩萨。<a id="a-9z"></a>应当修学如是正法。<a id="a-A0"></a>”</p>
  <p id="aA1">尔时，<a id="a-A2"></a>世尊重说偈言：</p>
  <p id="aA3">“建立内证法，<a id="a-A4"></a> 及说法相名，</p>
  <p id="aA5">若能善分别，<a id="a-A6"></a> 不随他教相。</p>
  <p id="aA7">实无外诸法，<a id="a-A8"></a> 如凡夫分别，</p>
  <p id="aA9">若诸法虚妄，<a id="a-AA"></a> 何故取解脱？</p>
  <p id="aAB">观察诸有为，<a id="a-AC"></a> 生灭等相续，</p>
  <p id="aAD">增长于二见，<a id="a-AE"></a> 不能知因缘。</p>
  <p id="aAF">涅槃离于识，<a id="a-AG"></a> 唯此一法实，</p>
  <p id="aAH">观世间虚妄，<a id="a-AI"></a> 如幻梦芭蕉。</p>
  <p id="aAJ">虽有贪瞋痴，<a id="a-AK"></a> 而无有作者，</p>
  <p id="aAL">从爱生诸阴，<a id="a-AM"></a> 有皆如幻梦。<a id="a-AN"></a>”</p>
  <p id="aAO">尔时，<a id="a-AP"></a>圣者大慧菩萨，<a id="a-AQ"></a>复请佛言：<a id="a-AR"></a>“世尊，<a id="a-AS"></a>惟愿如来应正遍知，<a id="a-AT"></a>为诸菩萨说不实妄想。<a id="a-AU"></a>何等法中不实妄想？<a id="a-AV"></a>”</p>
  <p id="aAW">佛告大慧菩萨言：<a id="a-AX"></a>“善哉！<a id="a-AY"></a>善哉！<a id="a-AZ"></a>善哉！<a id="a-Aa"></a>大慧，<a id="a-Ab"></a>汝为安隐一切众生，<a id="a-Ac"></a>饶益一切众生，<a id="a-Ad"></a>安乐一切众生，<a id="a-Ae"></a>哀愍一切世间天人，<a id="a-Af"></a>请我此事。<a id="a-Ag"></a>大慧，<a id="a-Ah"></a>谛听！<a id="a-Ai"></a>谛听！<a id="a-Aj"></a>当为汝说。<a id="a-Ak"></a>”</p>
  <p id="aAl">大慧言：<a id="a-Am"></a>“善哉！<a id="a-An"></a>世尊，<a id="a-Ao"></a>唯然受教。<a id="a-Ap"></a>”</p>
  <p id="aAq">佛告大慧：<a id="a-Ar"></a>“一切众生执著不实虚妄想者，<a id="a-As"></a>从见种种虚妄法生，<a id="a-At"></a>以著虚妄能取可取诸境界故，<a id="a-Au"></a>入自心见生虚妄想故，<a id="a-Av"></a>堕于有无二见朋党非法聚中，<a id="a-Aw"></a>增长成就外道虚妄异见熏习故。<a id="a-Ax"></a>大慧，<a id="a-Ay"></a>以取外诸戏论义故，<a id="a-Az"></a>起于虚妄心心数法，<a id="a-B0"></a>犹如草束分别我、<a id="a-B1"></a>我所法。<a id="a-B2"></a>大慧，<a id="a-B3"></a>以是义故，<a id="a-B4"></a>生不实妄想。<a id="a-B5"></a>”</p>
  <p id="aB6">大慧白佛言：<a id="a-B7"></a>“世尊，<a id="a-B8"></a>若诸众生执著不实虚妄想者，<a id="a-B9"></a>从见种种虚妄法生，<a id="a-BA"></a>执著虚妄能取可取一切境界，<a id="a-BB"></a>入自心见生虚妄想，<a id="a-BC"></a>堕于有无二见朋党分别聚中，<a id="a-BD"></a>增长成就外道虚妄异见熏习，<a id="a-BE"></a>以取外诸戏论之义不实妄想，<a id="a-BF"></a>起于虚妄心心数法，<a id="a-BG"></a>犹如草束取我、<a id="a-BH"></a>我所者。<a id="a-BI"></a>世尊，<a id="a-BJ"></a>如彼彼依外种种境界、<a id="a-BK"></a>种种相，<a id="a-BL"></a>堕有堕无朋党相中，<a id="a-BM"></a>离有无见相。<a id="a-BN"></a>世尊，<a id="a-BO"></a>第一义谛亦应如是，<a id="a-BP"></a>远离阿含圣所说法，<a id="a-BQ"></a>远离诸根，<a id="a-BR"></a>远离建立三种之法譬喻因相。<a id="a-BS"></a>世尊，<a id="a-BT"></a>云何一处种种分别执著，<a id="a-BU"></a>种种虚妄想生？<a id="a-BV"></a>何故不著第一义谛，<a id="a-BW"></a>虚妄分别而生分别？<a id="a-BX"></a>世尊，<a id="a-BY"></a>世尊如是说法，<a id="a-BZ"></a>非平等说，<a id="a-Ba"></a>无因而说。<a id="a-Bb"></a>何以故？<a id="a-Bc"></a>一处生、<a id="a-Bd"></a>一处不生故。<a id="a-Be"></a>若世尊如是说者堕二朋党，<a id="a-Bf"></a>以见执著虚妄分别而生分别。<a id="a-Bg"></a>以世尊说如世幻师，<a id="a-Bh"></a>依种种因缘生种种色像；<a id="a-Bi"></a>以世尊自心虚妄分别；<a id="a-Bj"></a>以世尊言种种虚妄，<a id="a-Bk"></a>若有若无不可言说为离分别。<a id="a-Bl"></a>如是如来堕世间论，<a id="a-Bm"></a>入邪见心朋党聚中。<a id="a-Bn"></a>”</p>
  <p id="aBo">佛告大慧：<a id="a-Bp"></a>“我分别虚妄不生不灭。<a id="a-Bq"></a>何以故？<a id="a-Br"></a>不生有无分别相故，<a id="a-Bs"></a>不见一切外有无故。<a id="a-Bt"></a>大慧，<a id="a-Bu"></a>以见自心如实见故，<a id="a-Bv"></a>虚妄分别不生不灭。<a id="a-Bw"></a>大慧，<a id="a-Bx"></a>我此所说，<a id="a-By"></a>唯为愚痴凡夫而说自心分别，<a id="a-Bz"></a>分别种种随先心生，<a id="a-C0"></a>分别种种有相执著。<a id="a-C1"></a>何以故？<a id="a-C2"></a>若不说者，<a id="a-C3"></a>愚痴凡夫不离自心虚妄觉知，<a id="a-C4"></a>不离执著我、<a id="a-C5"></a>我所见，<a id="a-C6"></a>不离因果诸因缘过；<a id="a-C7"></a>如实觉知二种心故，<a id="a-C8"></a>善知一切诸地行相，<a id="a-C9"></a>善知诸佛自身所行内证境界，<a id="a-CA"></a>转五法体，<a id="a-CB"></a>见分别相，<a id="a-CC"></a>入如来地。<a id="a-CD"></a>大慧，<a id="a-CE"></a>因是事故，<a id="a-CF"></a>我说一切诸众生等，<a id="a-CG"></a>执著不实虚妄生心，<a id="a-CH"></a>自心分别种种诸义。<a id="a-CI"></a>以是义故，<a id="a-CJ"></a>一切众生知如实义而得解脱。<a id="a-CK"></a>”</p>
  <p id="aCL">尔时，<a id="a-CM"></a>世尊重说偈言：</p>
  <p id="aCN">“诸因及与缘，<a id="a-CO"></a> 从此生世间，</p>
  <p id="aCP">妄想著四句，<a id="a-CQ"></a> 彼不知我说。</p>
  <p id="aCR">世有无不生，<a id="a-CS"></a> 离有无不生，</p>
  <p id="aCT">云何愚分别，<a id="a-CU"></a> 依因缘生法？</p>
  <p id="aCV">若能见世间，<a id="a-CW"></a> 有无非有无，</p>
  <p id="aCX">转于虚妄心，<a id="a-CY"></a> 得真无我法。</p>
  <p id="aCZ">诸法本不生，<a id="a-Ca"></a> 故依因缘生，</p>
  <p id="aCb">诸缘即是果，<a id="a-Cc"></a> 从果不生有。</p>
  <p id="aCd">从果不生果，<a id="a-Ce"></a> 若尔有二果，</p>
  <p id="aCf">若有二果者，<a id="a-Cg"></a> 果中果难得。</p>
  <p id="aCh">离念及所念，<a id="a-Ci"></a> 观诸有为法，</p>
  <p id="aCj">见诸唯心法，<a id="a-Ck"></a> 故我说唯心。</p>
  <p id="aCl">量体及形相，<a id="a-Cm"></a> 离缘及诸法，</p>
  <p id="aCn">究竟有真净，<a id="a-Co"></a> 我说如是量。</p>
  <p id="aCp">假名世谛我，<a id="a-Cq"></a> 彼则无实事，</p>
  <p id="aCr">诸阴阴假名，<a id="a-Cs"></a> 假名非实法。</p>
  <p id="aCt">有四种平等，<a id="a-Cu"></a> 相因生无我，</p>
  <p id="aCv">如是四平等，<a id="a-Cw"></a> 是修行者法。</p>
  <p id="aCx">转一切诸见，<a id="a-Cy"></a> 离分别分别，</p>
  <p id="aCz">不见及不生，<a id="a-D0"></a> 故我说唯心。</p>
  <p id="aD1">非有非无法，<a id="a-D2"></a> 离有无诸法，</p>
  <p id="aD3">如是离心法，<a id="a-D4"></a> 故我说唯心。</p>
  <p id="aD5">真如空实际，<a id="a-D6"></a> 涅槃及法界，</p>
  <p id="aD7">意身身心等，<a id="a-D8"></a> 故我说唯心。</p>
  <p id="aD9">分别依熏缚，<a id="a-DA"></a> 心依诸境生，</p>
  <p id="aDB">众生见外境，<a id="a-DC"></a> 故我说唯心。</p>
  <p id="aDD">可见外法无，<a id="a-DE"></a> 心尽见如是，</p>
  <p id="aDF">身资生住处，<a id="a-DG"></a> 故我说唯心。<a id="a-DH"></a>”</p>
  <p id="aDI">尔时，<a id="a-DJ"></a>圣者大慧菩萨，<a id="a-DK"></a>复白佛言：<a id="a-DL"></a>“世尊，<a id="a-DM"></a>如来说言：<a id="a-DN"></a>‘如我所说，<a id="a-DO"></a>汝及诸菩萨，<a id="a-DP"></a>莫著音声言语之义。<a id="a-DQ"></a>’世尊，<a id="a-DR"></a>云何菩萨不著言语之义？<a id="a-DS"></a>世尊，<a id="a-DT"></a>何者为言语？<a id="a-DU"></a>何者为义？<a id="a-DV"></a>”</p>
  <p id="aDW">佛告圣者大慧菩萨言：<a id="a-DX"></a>“善哉！<a id="a-DY"></a>善哉！<a id="a-DZ"></a>善哉！<a id="a-Da"></a>大慧，<a id="a-Db"></a>当为汝说。<a id="a-Dc"></a>”</p>
  <p id="aDd">大慧言：<a id="a-De"></a>“善哉！<a id="a-Df"></a>世尊，<a id="a-Dg"></a>唯然受教。<a id="a-Dh"></a>”</p>
  <p id="aDi">佛告大慧：<a id="a-Dj"></a>“何者为声？<a id="a-Dk"></a>谓依无始熏习言语名字和合分别，<a id="a-Dl"></a>因于喉、<a id="a-Dm"></a>鼻、<a id="a-Dn"></a>齿、<a id="a-Do"></a>颊、<a id="a-Dp"></a>唇、<a id="a-Dq"></a>舌和合动转，<a id="a-Dr"></a>出彼言语分别诸法，<a id="a-Ds"></a>是名为声。</p>
  <p id="aDt">“大慧，<a id="a-Du"></a>何者为义？<a id="a-Dv"></a>菩萨摩诃萨依闻思修圣智慧力，<a id="a-Dw"></a>于空闲处独坐思惟：<a id="a-Dx"></a>‘云何涅槃趣涅槃道？<a id="a-Dy"></a>’观察内身修行境界，<a id="a-Dz"></a>地地处处修行胜相，<a id="a-E0"></a>转彼无始熏习之因。<a id="a-E1"></a>大慧，<a id="a-E2"></a>是名菩萨善解义相。</p>
  <p id="aE3">“复次，<a id="a-E4"></a>大慧，<a id="a-E5"></a>云何菩萨摩诃萨善解言语义？<a id="a-E6"></a>大慧，<a id="a-E7"></a>菩萨见言语声、<a id="a-E8"></a>义不一不异，<a id="a-E9"></a>见义、<a id="a-EA"></a>言语声不一不异。<a id="a-EB"></a>大慧，<a id="a-EC"></a>若言言语离于义者，<a id="a-ED"></a>不应因彼言语声故而有于义，<a id="a-EE"></a>而义依彼言语了别。<a id="a-EF"></a>大慧，<a id="a-EG"></a>如依于灯，<a id="a-EH"></a>了别众色。<a id="a-EI"></a>大慧，<a id="a-EJ"></a>譬如有人燃灯观察种种珍宝，<a id="a-EK"></a>此处如是如是，<a id="a-EL"></a>彼处如是如是。<a id="a-EM"></a>大慧，<a id="a-EN"></a>菩萨依言语声证离言语，<a id="a-EO"></a>入自内身修行义故。</p>
  <p id="aEP">“复次，<a id="a-EQ"></a>大慧，<a id="a-ER"></a>一切诸法不生不灭，<a id="a-ES"></a>自性本来入于涅槃，<a id="a-ET"></a>三乘、<a id="a-EU"></a>一乘，<a id="a-EV"></a>五法心、<a id="a-EW"></a>诸法体等同。<a id="a-EX"></a>言语声义依众缘取相，<a id="a-EY"></a>堕有无见谛于诸法，<a id="a-EZ"></a>见诸法体各住异相，<a id="a-Ea"></a>分别异相；<a id="a-Eb"></a>如是分别已，<a id="a-Ec"></a>见种种法相如幻，<a id="a-Ed"></a>见种种分别。<a id="a-Ee"></a>大慧，<a id="a-Ef"></a>譬如幻种种异异分别，<a id="a-Eg"></a>非谓圣人，<a id="a-Eh"></a>是凡夫见。<a id="a-Ei"></a>”</p>
  <p id="aEj">尔时，<a id="a-Ek"></a>世尊重说偈言：</p>
  <p id="aEl">“分别言语声，<a id="a-Em"></a> 建立于诸法，</p>
  <p id="aEn">以彼建立故，<a id="a-Eo"></a> 故堕于恶道。</p>
  <p id="aEp">五阴中无我，<a id="a-Eq"></a> 我中无五阴，</p>
  <p id="aEr">不如彼妄相，<a id="a-Es"></a> 亦复非是无。</p>
  <p id="aEt">凡夫妄分别，<a id="a-Eu"></a> 见诸法实有，</p>
  <p id="aEv">若如彼所见，<a id="a-Ew"></a> 一切应见真。</p>
  <p id="aEx">一切法若无，<a id="a-Ey"></a> 染净亦应无，</p>
  <p id="aEz">彼见无如是，<a id="a-F0"></a> 亦非无所有。<a id="a-F1"></a>”</p>
  <p id="aF2">“复次，<a id="a-F3"></a>大慧，<a id="a-F4"></a>我今为汝说智、<a id="a-F5"></a>识相。<a id="a-F6"></a>汝及诸菩萨摩诃萨，<a id="a-F7"></a>应善知彼智、<a id="a-F8"></a>识之相，<a id="a-F9"></a>如实修行智、<a id="a-FA"></a>识相故，<a id="a-FB"></a>疾得阿耨多罗三藐三菩提。</p>
  <p id="aFC">“大慧，<a id="a-FD"></a>有三种智。<a id="a-FE"></a>何等为三？<a id="a-FF"></a>一者、<a id="a-FG"></a>世间智，<a id="a-FH"></a>二者、<a id="a-FI"></a>出世间智，<a id="a-FJ"></a>三者、<a id="a-FK"></a>出世间上上智。</p>
  <p id="aFL">“大慧，<a id="a-FM"></a>识者，<a id="a-FN"></a>生灭相；<a id="a-FO"></a>智者，<a id="a-FP"></a>不生灭相。<a id="a-FQ"></a>复次，<a id="a-FR"></a>大慧，<a id="a-FS"></a>识者，<a id="a-FT"></a>堕于有相无相，<a id="a-FU"></a>堕彼有无种种相因。<a id="a-FV"></a>大慧，<a id="a-FW"></a>智相者，<a id="a-FX"></a>远离有相无相、<a id="a-FY"></a>有无因相，<a id="a-FZ"></a>名为智相。<a id="a-Fa"></a>复次，<a id="a-Fb"></a>大慧，<a id="a-Fc"></a>集诸法者名为识相，<a id="a-Fd"></a>不集诸法名为智相。<a id="a-Fe"></a>大慧，<a id="a-Ff"></a>智有三种。<a id="a-Fg"></a>何等为三？<a id="a-Fh"></a>一者、<a id="a-Fi"></a>观察自相同相，<a id="a-Fj"></a>二者、<a id="a-Fk"></a>观察生相灭相，<a id="a-Fl"></a>三者、<a id="a-Fm"></a>观察不生不灭相。</p>
  <p id="aFn">“大慧，<a id="a-Fo"></a>何者世间智？<a id="a-Fp"></a>诸外道凡夫人等，<a id="a-Fq"></a>执著一切诸法有无，<a id="a-Fr"></a>是名世间智相。<a id="a-Fs"></a>大慧，<a id="a-Ft"></a>何者出世间智？<a id="a-Fu"></a>谓诸一切声闻、<a id="a-Fv"></a>缘觉，<a id="a-Fw"></a>虚妄分别自相同相，<a id="a-Fx"></a>是名出世间智。<a id="a-Fy"></a>大慧，<a id="a-Fz"></a>何者出世间上上智？<a id="a-G0"></a>谓佛如来、<a id="a-G1"></a>菩萨摩诃萨，<a id="a-G2"></a>观察一切诸法寂静不生不灭，<a id="a-G3"></a>得如来地、<a id="a-G4"></a>无我证法，<a id="a-G5"></a>离彼有无朋党二见。</p>
  <p id="aG6">“复次，<a id="a-G7"></a>大慧，<a id="a-G8"></a>所言智者，<a id="a-G9"></a>无障碍相；<a id="a-GA"></a>识者，<a id="a-GB"></a>识彼诸境界相。<a id="a-GC"></a>复次，<a id="a-GD"></a>大慧，<a id="a-GE"></a>识者，<a id="a-GF"></a>和合起作所作，<a id="a-GG"></a>名为识相；<a id="a-GH"></a>无碍法相应，<a id="a-GI"></a>名为智相。<a id="a-GJ"></a>复次，<a id="a-GK"></a>大慧，<a id="a-GL"></a>无所得相，<a id="a-GM"></a>名之为智，<a id="a-GN"></a>以自内身证得圣智修行境界故；<a id="a-GO"></a>出入诸法如水中月，<a id="a-GP"></a>是名智相。<a id="a-GQ"></a>”</p>
  <p id="aGR">尔时，<a id="a-GS"></a>世尊重说偈言：</p>
  <p id="aGT">“识能集诸业，<a id="a-GU"></a> 智能了分别，</p>
  <p id="aGV">慧能得无相，<a id="a-GW"></a> 及妙庄严境。</p>
  <p id="aGX">识为境界缚，<a id="a-GY"></a> 智能了诸境，</p>
  <p id="aGZ">无相及胜境，<a id="a-Ga"></a> 是慧所住处。</p>
  <p id="aGb">心意及意识，<a id="a-Gc"></a> 远离于诸相，</p>
  <p id="aGd">声闻分别法，<a id="a-Ge"></a> 非是诸弟子。</p>
  <p id="aGf">寂静胜进忍，<a id="a-Gg"></a> 如来清净智，</p>
  <p id="aGh">生于善胜智，<a id="a-Gi"></a> 远离诸所行。</p>
  <p id="aGj">我有三种慧，<a id="a-Gk"></a> 依彼得圣名，</p>
  <p id="aGl">于彼想分别，<a id="a-Gm"></a> 能闻于有无。</p>
  <p id="aGn">离于二乘行，<a id="a-Go"></a> 慧离于境界；</p>
  <p id="aGp">取于有无想，<a id="a-Gq"></a> 从诸声闻生；</p>
  <p id="aGr">能入唯是心，<a id="a-Gs"></a> 智慧无垢相。<a id="a-Gt"></a>”</p>
  <p id="aGu">“复次，<a id="a-Gv"></a>大慧，<a id="a-Gw"></a>诸外道有九种转变见。<a id="a-Gx"></a>何等为九？<a id="a-Gy"></a>一者、<a id="a-Gz"></a>形相转变，<a id="a-H0"></a>二者、<a id="a-H1"></a>相转变，<a id="a-H2"></a>三者、<a id="a-H3"></a>因转变，<a id="a-H4"></a>四者、<a id="a-H5"></a>相应转变，<a id="a-H6"></a>五者、<a id="a-H7"></a>见转变，<a id="a-H8"></a>六者、<a id="a-H9"></a>物转变，<a id="a-HA"></a>七者、<a id="a-HB"></a>缘了别转变，<a id="a-HC"></a>八者、<a id="a-HD"></a>作法了别转变，<a id="a-HE"></a>九者、<a id="a-HF"></a>生转变。<a id="a-HG"></a>大慧，<a id="a-HH"></a>是名九种转变见。<a id="a-HI"></a>依九种转变见故，<a id="a-HJ"></a>一切外道说于转变从有无生。</p>
  <p id="aHK">“大慧，<a id="a-HL"></a>何者外道形相转变？<a id="a-HM"></a>大慧，<a id="a-HN"></a>譬如以金作庄严具，<a id="a-HO"></a>镮钏璎珞种种各异，<a id="a-HP"></a>形相虽殊，<a id="a-HQ"></a>金体不变；<a id="a-HR"></a>一切外道分别诸法形相转变，<a id="a-HS"></a>亦复如是。<a id="a-HT"></a>大慧，<a id="a-HU"></a>复有外道分别诸法依因转变。<a id="a-HV"></a>大慧，<a id="a-HW"></a>而彼诸法亦非如是、<a id="a-HX"></a>非不如是，<a id="a-HY"></a>以依分别故。<a id="a-HZ"></a>大慧，<a id="a-Ha"></a>如是一切转变亦尔，<a id="a-Hb"></a>应知譬如乳酪酒果等熟一一转变。<a id="a-Hc"></a>一切外道分别转变亦复如是，<a id="a-Hd"></a>而无实法可以转变。<a id="a-He"></a>以自心见有无可取，<a id="a-Hf"></a>分别有无故。<a id="a-Hg"></a>大慧，<a id="a-Hh"></a>一切凡夫亦复如是，<a id="a-Hi"></a>以依自心分别，<a id="a-Hj"></a>而生一切诸法。<a id="a-Hk"></a>大慧，<a id="a-Hl"></a>无有法生，<a id="a-Hm"></a>无有法转，<a id="a-Hn"></a>如幻梦中见诸色事。<a id="a-Ho"></a>大慧，<a id="a-Hp"></a>譬如梦中见一切事，<a id="a-Hq"></a>石女儿生死。<a id="a-Hr"></a>”</p>
  <p id="aHs">尔时，<a id="a-Ht"></a>世尊重说偈言：</p>
  <p id="aHu">“转变时形相，<a id="a-Hv"></a> 四大种诸根，</p>
  <p id="aHw">中阴及诸取，<a id="a-Hx"></a> 如是取非智。</p>
  <p id="aHy">因缘生世间，<a id="a-Hz"></a> 佛不如是说，</p>
  <p id="aI0">因缘即世间，<a id="a-I1"></a> 如乾闼婆城。<a id="a-I2"></a>”</p>
  <p id="aI3">尔时，<a id="a-I4"></a>大慧菩萨摩诃萨，<a id="a-I5"></a>复白佛言：<a id="a-I6"></a>“世尊，<a id="a-I7"></a>惟愿如来应正遍知，<a id="a-I8"></a>善说一切诸法相续、<a id="a-I9"></a>不相续相。<a id="a-IA"></a>惟愿善逝说一切法相续、<a id="a-IB"></a>不相续相，<a id="a-IC"></a>我及一切诸菩萨众，<a id="a-ID"></a>善解诸法相续、<a id="a-IE"></a>不相续相；<a id="a-IF"></a>善巧方便知已，<a id="a-IG"></a>不堕执著诸法相续、<a id="a-IH"></a>不相续相；<a id="a-II"></a>离一切法相续、<a id="a-IJ"></a>不相续言说文字妄想已，<a id="a-IK"></a>得力自在神通游化十方一切诸佛国土大众之中，<a id="a-IL"></a>陀罗尼门善印所印，<a id="a-IM"></a>十尽句善转所转，<a id="a-IN"></a>种种变化，<a id="a-IO"></a>光明照曜。<a id="a-IP"></a>譬如四大、<a id="a-IQ"></a>日月、<a id="a-IR"></a>摩尼自然而行，<a id="a-IS"></a>众生受用远离，<a id="a-IT"></a>诸地唯自心见分别之相，<a id="a-IU"></a>示一切法如幻如梦，<a id="a-IV"></a>示入依止诸佛之地；<a id="a-IW"></a>于众生界随其所应而为说法，<a id="a-IX"></a>摄取令住一切诸法如幻如梦，<a id="a-IY"></a>离于有无一切朋党、<a id="a-IZ"></a>生灭妄想，<a id="a-Ia"></a>异言说义，<a id="a-Ib"></a>转身自在往胜处生。<a id="a-Ic"></a>”</p>
  <p id="aId">佛告圣者大慧菩萨言：<a id="a-Ie"></a>“善哉！<a id="a-If"></a>善哉！<a id="a-Ig"></a>善哉！<a id="a-Ih"></a>大慧，<a id="a-Ii"></a>谛听！<a id="a-Ij"></a>谛听！<a id="a-Ik"></a>当为汝说。<a id="a-Il"></a>”</p>
  <p id="aIm">大慧白佛言：<a id="a-In"></a>“善哉！<a id="a-Io"></a>世尊，<a id="a-Ip"></a>唯然受教。<a id="a-Iq"></a>”</p>
  <p id="aIr">佛告大慧：<a id="a-Is"></a>“一切诸法相续、<a id="a-It"></a>不相续相者，<a id="a-Iu"></a>谓如声闻执著义相续、<a id="a-Iv"></a>相执著相续、<a id="a-Iw"></a>缘执著相续、<a id="a-Ix"></a>有无执著相续、<a id="a-Iy"></a>分别生不生执著相续、<a id="a-Iz"></a>分别灭不灭执著相续、<a id="a-J0"></a>分别乘非乘执著相续、<a id="a-J1"></a>分别有为无为执著相续、<a id="a-J2"></a>分别地地相执著相续、<a id="a-J3"></a>分别自分别执著相续、<a id="a-J4"></a>分别有无入外道朋党执著相续。</p>
  <p id="aJ5">“大慧，<a id="a-J6"></a>如是愚痴凡夫，<a id="a-J7"></a>无量异心分别相续，<a id="a-J8"></a>依此相续愚痴分别如蚕作茧，<a id="a-J9"></a>依自心见分别綖相续，<a id="a-JA"></a>乐于和合自缠缠他，<a id="a-JB"></a>执著有无和合相续。<a id="a-JC"></a>大慧，<a id="a-JD"></a>然无相续、<a id="a-JE"></a>无相续相，<a id="a-JF"></a>以见诸法寂静故。<a id="a-JG"></a>大慧，<a id="a-JH"></a>以诸菩萨见一切法无分别相，<a id="a-JI"></a>是故名见一切菩萨寂静法门。</p>
  <p id="aJJ">“复次，<a id="a-JK"></a>大慧，<a id="a-JL"></a>如实能知外一切法离于有无，<a id="a-JM"></a>如实觉知自心见相，<a id="a-JN"></a>以入无相自心相故。<a id="a-JO"></a>大慧，<a id="a-JP"></a>以见分别有无法故，<a id="a-JQ"></a>名为相续；<a id="a-JR"></a>以见诸法寂静故，<a id="a-JS"></a>名无相续，<a id="a-JT"></a>无相续相，<a id="a-JU"></a>无相续诸法相。</p>
  <p id="aJV">“大慧，<a id="a-JW"></a>无缚无脱；<a id="a-JX"></a>堕于二见，<a id="a-JY"></a>自心分别有缚有脱。<a id="a-JZ"></a>何以故？<a id="a-Ja"></a>以不能知诸法有无故。</p>
  <p id="aJb">“复次，<a id="a-Jc"></a>大慧，<a id="a-Jd"></a>愚痴凡夫有三种相续。<a id="a-Je"></a>何等为三？<a id="a-Jf"></a>谓贪瞋痴及爱乐生，<a id="a-Jg"></a>以此相续故有后生。<a id="a-Jh"></a>大慧，<a id="a-Ji"></a>相续者，<a id="a-Jj"></a>众生相续生于五道。<a id="a-Jk"></a>大慧，<a id="a-Jl"></a>断相续者，<a id="a-Jm"></a>无相续、<a id="a-Jn"></a>无相续相。</p>
  <p id="aJo">“复次，<a id="a-Jp"></a>大慧，<a id="a-Jq"></a>执著因缘相续故生于三有，<a id="a-Jr"></a>以诸识展转相续不断；<a id="a-Js"></a>见三解脱门，<a id="a-Jt"></a>转灭执著三有因识，<a id="a-Ju"></a>名断相续。<a id="a-Jv"></a>”</p>
  <p id="aJw">尔时，<a id="a-Jx"></a>世尊重说偈言：</p>
  <p id="aJy">“不实妄分别，<a id="a-Jz"></a> 名为相续相，</p>
  <p id="aK0">能如实知彼，<a id="a-K1"></a> 相续网则断。</p>
  <p id="aK2">若取声为实，<a id="a-K3"></a> 如蚕茧自缠，</p>
  <p id="aK4">自心妄想缚，<a id="a-K5"></a> 凡夫不能知。<a id="a-K6"></a>”</p>
  <p id="aK7">大慧菩萨复白佛言：<a id="a-K8"></a>“如世尊说：<a id="a-K9"></a>‘以何等何等分别心，<a id="a-KA"></a>分别何等何等法，<a id="a-KB"></a>而彼彼法无彼如是如是体相，<a id="a-KC"></a>唯自心分别！<a id="a-KD"></a>’世尊，<a id="a-KE"></a>若唯自心分别非彼法相者，<a id="a-KF"></a>如世尊说，<a id="a-KG"></a>一切诸法应无染净。<a id="a-KH"></a>何以故？<a id="a-KI"></a>如来说言，<a id="a-KJ"></a>一切诸法妄分别见，<a id="a-KK"></a>无实体故。<a id="a-KL"></a>”</p>
  <p id="aKM">佛告大慧：<a id="a-KN"></a>“如是，<a id="a-KO"></a>如是，<a id="a-KP"></a>如汝所说。<a id="a-KQ"></a>大慧，<a id="a-KR"></a>而诸一切愚痴凡夫分别诸法，<a id="a-KS"></a>而彼诸法无如是相，<a id="a-KT"></a>虚妄分别以为实有。<a id="a-KU"></a>大慧，<a id="a-KV"></a>彼是凡夫虚妄分别诸法体相，<a id="a-KW"></a>虚妄觉知，<a id="a-KX"></a>非如实见。<a id="a-KY"></a>大慧，<a id="a-KZ"></a>如圣人知一切诸法自体性相，<a id="a-Ka"></a>依圣人智，<a id="a-Kb"></a>依圣人见，<a id="a-Kc"></a>依圣慧眼，<a id="a-Kd"></a>如如实知诸法自体。<a id="a-Ke"></a>”</p>
  <p id="aKf">大慧菩萨言：<a id="a-Kg"></a>“世尊，<a id="a-Kh"></a>世尊如诸圣人等，<a id="a-Ki"></a>依圣智，<a id="a-Kj"></a>依圣见，<a id="a-Kk"></a>依圣慧眼，<a id="a-Kl"></a>非肉眼、<a id="a-Km"></a>天眼，<a id="a-Kn"></a>觉知一切诸法体相无如是相，<a id="a-Ko"></a>非如凡夫虚妄分别。<a id="a-Kp"></a>世尊，<a id="a-Kq"></a>云何愚痴凡夫转虚妄相？<a id="a-Kr"></a>”</p>
  <p id="aKs">佛告大慧：<a id="a-Kt"></a>“能如实觉知圣人境界，<a id="a-Ku"></a>转虚妄识，<a id="a-Kv"></a>世尊。<a id="a-Kw"></a>彼痴凡夫非颠倒见，<a id="a-Kx"></a>非不颠倒见。<a id="a-Ky"></a>何以故？<a id="a-Kz"></a>以不能见圣人境界如实法体故，<a id="a-L0"></a>以见转变有无相故。<a id="a-L1"></a>”</p>
  <p id="aL2">大慧白佛言：<a id="a-L3"></a>“世尊，<a id="a-L4"></a>一切圣人亦有分别，<a id="a-L5"></a>一切种种诸事无如是相，<a id="a-L6"></a>以自心见境界相故。<a id="a-L7"></a>世尊，<a id="a-L8"></a>彼诸圣人见有法体分别法相，<a id="a-L9"></a>以世尊不说有因、<a id="a-LA"></a>不说无因。<a id="a-LB"></a>何以故？<a id="a-LC"></a>以堕有法相故。<a id="a-LD"></a>余人见境不如是见。<a id="a-LE"></a>世尊，<a id="a-LF"></a>如是说者，<a id="a-LG"></a>有无穷过。<a id="a-LH"></a>何以故？<a id="a-LI"></a>以不觉知所有法相无自体相故。<a id="a-LJ"></a>世尊，<a id="a-LK"></a>非因分别有法体相而有诸法。<a id="a-LL"></a>世尊，<a id="a-LM"></a>彼云何分别？<a id="a-LN"></a>不如彼分别，<a id="a-LO"></a>应如彼分别。<a id="a-LP"></a>世尊，<a id="a-LQ"></a>分别相异相，<a id="a-LR"></a>自体相异相。<a id="a-LS"></a>世尊，<a id="a-LT"></a>而彼二种因不相似，<a id="a-LU"></a>彼彼分别法体相异。<a id="a-LV"></a>云何凡夫如此分别？<a id="a-LW"></a>此因不成如彼所见。<a id="a-LX"></a>世尊说言：<a id="a-LY"></a>‘我为断诸一切众生虚妄分别心故，<a id="a-LZ"></a>作如是说。<a id="a-La"></a>如彼凡夫虚妄分别，<a id="a-Lb"></a>无如是法。<a id="a-Lc"></a>’世尊，<a id="a-Ld"></a>何故遮诸众生有无见事，<a id="a-Le"></a>而执著实法圣智境界？<a id="a-Lf"></a>世尊，<a id="a-Lg"></a>复令一切众生堕无见处。<a id="a-Lh"></a>何以故？<a id="a-Li"></a>以言诸法寂静无相，<a id="a-Lj"></a>圣智法体如是无相故。<a id="a-Lk"></a>”</p>
  <p id="aLl">佛告大慧：<a id="a-Lm"></a>“我不说言一切诸法寂静无相，<a id="a-Ln"></a>亦不说言诸法悉无，<a id="a-Lo"></a>亦不令其堕于无见，<a id="a-Lp"></a>亦令不著一切圣人境界如是。<a id="a-Lq"></a>何以故？<a id="a-Lr"></a>我为众生离惊怖处故。<a id="a-Ls"></a>以诸众生无始世来，<a id="a-Lt"></a>执著实有诸法体相，<a id="a-Lu"></a>是故我说圣人知法体相实有，<a id="a-Lv"></a>复说诸法寂静无相。<a id="a-Lw"></a>大慧，<a id="a-Lx"></a>我不说言法体有无，<a id="a-Ly"></a>我说自身如实证法。<a id="a-Lz"></a>以闻我法，<a id="a-M0"></a>修行寂静诸法无相，<a id="a-M1"></a>得见真如无相境界，<a id="a-M2"></a>入自心见法，<a id="a-M3"></a>远离见外诸法有无，<a id="a-M4"></a>得三解脱门；<a id="a-M5"></a>得已，<a id="a-M6"></a>以如实印善印诸法，<a id="a-M7"></a>自身内证，<a id="a-M8"></a>智慧观察，<a id="a-M9"></a>离有无见。</p>
  <p id="aMA">“复次，<a id="a-MB"></a>大慧，<a id="a-MC"></a>菩萨不应建立诸法不生。<a id="a-MD"></a>何以故？<a id="a-ME"></a>以建立法，<a id="a-MF"></a>同诸法有；<a id="a-MG"></a>若不尔者，<a id="a-MH"></a>同诸法无。<a id="a-MI"></a>复次，<a id="a-MJ"></a>大慧，<a id="a-MK"></a>因建立诸法有故说一切法，<a id="a-ML"></a>于建立法中同。<a id="a-MM"></a>何以故？<a id="a-MN"></a>以彼建立不同一切法不生，<a id="a-MO"></a>是故建立说一切法，<a id="a-MP"></a>是言自破。<a id="a-MQ"></a>何以故？<a id="a-MR"></a>以建立中，<a id="a-MS"></a>无彼建立；<a id="a-MT"></a>若不尔者，<a id="a-MU"></a>彼建立亦不生。<a id="a-MV"></a>以同诸法无差别相故，<a id="a-MW"></a>是故建立诸法不生，<a id="a-MX"></a>名为自破。<a id="a-MY"></a>以彼建立三法、<a id="a-MZ"></a>五法和合有故，<a id="a-Ma"></a>离于建立有无不生。<a id="a-Mb"></a>大慧，<a id="a-Mc"></a>彼建立入诸法中，<a id="a-Md"></a>不见有无法故。<a id="a-Me"></a>大慧，<a id="a-Mf"></a>若彼建立诸法不生，<a id="a-Mg"></a>而作是言：<a id="a-Mh"></a>‘一切法不生。<a id="a-Mi"></a>’大慧，<a id="a-Mj"></a>如是说者建立则破。<a id="a-Mk"></a>何以故？<a id="a-Ml"></a>离于建立，<a id="a-Mm"></a>有无相不可得故。<a id="a-Mn"></a>大慧，<a id="a-Mo"></a>是故不应建立诸法不生。<a id="a-Mp"></a>大慧，<a id="a-Mq"></a>以彼建立同彼一切不生法体，<a id="a-Mr"></a>是故不应建立诸法不生，<a id="a-Ms"></a>以有多过故。<a id="a-Mt"></a>大慧，<a id="a-Mu"></a>复有不应建立诸法不生。<a id="a-Mv"></a>何以故？<a id="a-Mw"></a>以三法、<a id="a-Mx"></a>五法彼彼因不同故。<a id="a-My"></a>大慧，<a id="a-Mz"></a>复有不应建立诸法不生。<a id="a-N0"></a>何以故？<a id="a-N1"></a>以彼三法、<a id="a-N2"></a>五法作有为无常故，<a id="a-N3"></a>是故不应建立一切诸法不生。<a id="a-N4"></a>大慧，<a id="a-N5"></a>如是不应建立一切法空，<a id="a-N6"></a>一切诸法无实体相。</p>
  <p id="aN7">“大慧，<a id="a-N8"></a>而诸菩萨为众生说一切诸法如幻如梦，<a id="a-N9"></a>以见不见相故；<a id="a-NA"></a>以诸法相迷惑见智故，<a id="a-NB"></a>是故应说如幻如梦，<a id="a-NC"></a>除遮一切愚痴凡夫离惊怖处。<a id="a-ND"></a>大慧，<a id="a-NE"></a>以诸凡夫堕在有无邪见中故，<a id="a-NF"></a>以凡夫闻如幻如梦生惊怖故；<a id="a-NG"></a>诸凡夫闻生惊怖已，<a id="a-NH"></a>远离大乘。<a id="a-NI"></a>”</p>
  <p id="aNJ">尔时，<a id="a-NK"></a>世尊重说偈言：</p>
  <p id="aNL">“无自体无识，<a id="a-NM"></a> 无阿梨耶识，</p>
  <p id="aNN">愚痴妄分别，<a id="a-NO"></a> 邪见如死尸。</p>
  <p id="aNP">一切法不生，<a id="a-NQ"></a> 余见说不成，</p>
  <p id="aNR">诸法毕不生，<a id="a-NS"></a> 因缘不能成。</p>
  <p id="aNT">一切法不生，<a id="a-NU"></a> 莫建如是法，</p>
  <p id="aNV">同不同不成，<a id="a-NW"></a> 是故建立坏。</p>
  <p id="aNX">譬如目有翳，<a id="a-NY"></a> 虚妄见毛轮，</p>
  <p id="aNZ">分别于有无，<a id="a-Na"></a> 凡夫虚妄见。</p>
  <p id="aNb">三有唯假名，<a id="a-Nc"></a> 无有实法体，</p>
  <p id="aNd">执假名为实，<a id="a-Ne"></a> 凡夫起分别。</p>
  <p id="aNf">相事及假名，<a id="a-Ng"></a> 心意所受用，</p>
  <p id="aNh">佛子能远离，<a id="a-Ni"></a> 住寂境界行。</p>
  <p id="aNj">无水取水相，<a id="a-Nk"></a> 诸兽痴妄心，</p>
  <p id="aNl">凡夫见法尔，<a id="a-Nm"></a> 圣人则不然。</p>
  <p id="aNn">圣人见清净，<a id="a-No"></a> 三脱三昧生，</p>
  <p id="aNp">远离于生灭，<a id="a-Nq"></a> 得无障寂静。</p>
  <p id="aNr">修行无所有，<a id="a-Ns"></a> 亦复不见无，</p>
  <p id="aNt">有无法平等，<a id="a-Nu"></a> 是故生圣果。</p>
  <p id="aNv">有无法云何？<a id="a-Nw"></a> 云何成平等？</p>
  <p id="aNx">以心不能见，<a id="a-Ny"></a> 内外法无常，</p>
  <p id="aNz">若能灭彼法，<a id="a-O0"></a> 见心成平等。<a id="a-O1"></a>”</p>
  <p id="aO2">尔时，<a id="a-O3"></a>圣者大慧菩萨白佛言：<a id="a-O4"></a>“世尊，<a id="a-O5"></a>如世尊说：<a id="a-O6"></a>‘智慧观察不能见前境界诸法，<a id="a-O7"></a>尔时善知唯是内心，<a id="a-O8"></a>心意意识如实觉知，<a id="a-O9"></a>无法可取，<a id="a-OA"></a>亦无能取，<a id="a-OB"></a>是故智亦不能分别而取。<a id="a-OC"></a>’世尊，<a id="a-OD"></a>若言智慧不能取者，<a id="a-OE"></a>为见诸法自相同相，<a id="a-OF"></a>异异法相，<a id="a-OG"></a>种种异法体不同故，<a id="a-OH"></a>智不能知？<a id="a-OI"></a>为见诸法种种体相不可异故，<a id="a-OJ"></a>智不能知？<a id="a-OK"></a>为是山岩、<a id="a-OL"></a>石壁、<a id="a-OM"></a>墙幕、<a id="a-ON"></a>树林草木、<a id="a-OO"></a>地水火风之所障故，<a id="a-OP"></a>智不能知？<a id="a-OQ"></a>为是极远极近处故，<a id="a-OR"></a>智不能知？<a id="a-OS"></a>为是老小，<a id="a-OT"></a>为是盲冥、<a id="a-OU"></a>诸根不具，<a id="a-OV"></a>智不能知？<a id="a-OW"></a>世尊，<a id="a-OX"></a>若一切法异异，<a id="a-OY"></a>法相异异，<a id="a-OZ"></a>法体自相同相，<a id="a-Oa"></a>种种不同故，<a id="a-Ob"></a>智不能知者。<a id="a-Oc"></a>世尊，<a id="a-Od"></a>若尔，<a id="a-Oe"></a>彼智非智。<a id="a-Of"></a>何以故？<a id="a-Og"></a>不能知前实境界故。<a id="a-Oh"></a>世尊，<a id="a-Oi"></a>若一切法种种体相，<a id="a-Oj"></a>自相同相不见异故，<a id="a-Ok"></a>智不能知者；<a id="a-Ol"></a>若尔，<a id="a-Om"></a>彼智不得言智。<a id="a-On"></a>何以故？<a id="a-Oo"></a>实有境界不能知故。<a id="a-Op"></a>世尊，<a id="a-Oq"></a>有前境界如实能见，<a id="a-Or"></a>名之为智。<a id="a-Os"></a>若为山岩、<a id="a-Ot"></a>石壁、<a id="a-Ou"></a>墙幕、<a id="a-Ov"></a>树林草木、<a id="a-Ow"></a>地水火风、<a id="a-Ox"></a>极远极近、<a id="a-Oy"></a>老小、<a id="a-Oz"></a>盲冥、<a id="a-P0"></a>诸根不具，<a id="a-P1"></a>不能知见者，<a id="a-P2"></a>彼智无智，<a id="a-P3"></a>有实境界而不知故。<a id="a-P4"></a>”</p>
  <p id="aP5">佛告大慧：<a id="a-P6"></a>“如汝所说，<a id="a-P7"></a>言无智者，<a id="a-P8"></a>是义不然。<a id="a-P9"></a>何以故？<a id="a-PA"></a>有实智故。<a id="a-PB"></a>大慧，<a id="a-PC"></a>我不依汝如是之说。<a id="a-PD"></a>境界是无，<a id="a-PE"></a>唯自心见；<a id="a-PF"></a>我说不觉，<a id="a-PG"></a>唯是自心见诸外物以为有无。<a id="a-PH"></a>是故智慧不见境界，<a id="a-PI"></a>智不见者不行于心，<a id="a-PJ"></a>是故我说，<a id="a-PK"></a>入三解脱门智亦不见。<a id="a-PL"></a>而诸凡夫无始世来虚妄分别，<a id="a-PM"></a>依戏论熏习熏彼心故，<a id="a-PN"></a>如是分别，<a id="a-PO"></a>见外境界形相有无。<a id="a-PP"></a>为离如是虚妄心故，<a id="a-PQ"></a>说一切法唯自心见。<a id="a-PR"></a>执著我、<a id="a-PS"></a>我所故，<a id="a-PT"></a>不能觉知但是自心，<a id="a-PU"></a>虚妄分别是智、<a id="a-PV"></a>是境界；<a id="a-PW"></a>分别是智、<a id="a-PX"></a>是境界故，<a id="a-PY"></a>观察外法不见有无，<a id="a-PZ"></a>堕于断见。<a id="a-Pa"></a>”</p>
  <p id="aPb">尔时，<a id="a-Pc"></a>世尊重说偈言：</p>
  <p id="aPd">“有诸境界事，<a id="a-Pe"></a> 智慧不能见；</p>
  <p id="aPf">彼无智非智，<a id="a-Pg"></a> 虚妄见者说。</p>
  <p id="aPh">言诸法无量，<a id="a-Pi"></a> 是智不能知；</p>
  <p id="aPj">障碍及远近，<a id="a-Pk"></a> 是妄智非智。</p>
  <p id="aPl">老小诸根冥，<a id="a-Pm"></a> 不能生智慧，</p>
  <p id="aPn">而实有境界，<a id="a-Po"></a> 彼智非实智。</p>
  <p id="aPp">“复次，<a id="a-Pq"></a>大慧，<a id="a-Pr"></a>愚痴凡夫，<a id="a-Ps"></a>依无始身戏论烦恼，<a id="a-Pt"></a>分别烦恼幻舞之身，<a id="a-Pu"></a>建立自法，<a id="a-Pv"></a>执著自心见外境界，<a id="a-Pw"></a>执著名字章句言说，<a id="a-Px"></a>而不能知建立正法，<a id="a-Py"></a>不修正行，<a id="a-Pz"></a>离四种句清净之法。<a id="a-Q0"></a>”</p>
  <p id="aQ1">大慧菩萨言：<a id="a-Q2"></a>“如是，<a id="a-Q3"></a>如是。<a id="a-Q4"></a>如是，<a id="a-Q5"></a>世尊，<a id="a-Q6"></a>如世尊说，<a id="a-Q7"></a>世尊为我说所说法建立法相。<a id="a-Q8"></a>我及一切诸菩萨等，<a id="a-Q9"></a>于未来世善知建立说法之相，<a id="a-QA"></a>不迷外道邪见、<a id="a-QB"></a>声闻辟支佛不正见法。<a id="a-QC"></a>”</p>
  <p id="aQD">佛告大慧菩萨言：<a id="a-QE"></a>“善哉！<a id="a-QF"></a>善哉！<a id="a-QG"></a>善哉！<a id="a-QH"></a>大慧，<a id="a-QI"></a>谛听！<a id="a-QJ"></a>谛听！<a id="a-QK"></a>我为汝说。<a id="a-QL"></a>”</p>
  <p id="aQM">大慧言：<a id="a-QN"></a>“善哉！<a id="a-QO"></a>世尊，<a id="a-QP"></a>唯然受教。<a id="a-QQ"></a>”</p>
  <p id="aQR">佛告大慧：<a id="a-QS"></a>“有二种过去、<a id="a-QT"></a>未来、<a id="a-QU"></a>现在如来应正遍知所说法。<a id="a-QV"></a>何等为二？<a id="a-QW"></a>一者、<a id="a-QX"></a>建立说法相，<a id="a-QY"></a>二者、<a id="a-QZ"></a>建立如实法相。<a id="a-Qa"></a>大慧，<a id="a-Qb"></a>何者建立说法相？<a id="a-Qc"></a>谓种种功德，<a id="a-Qd"></a>修多罗、<a id="a-Qe"></a>优波提舍，<a id="a-Qf"></a>随众生信心而为说法。<a id="a-Qg"></a>大慧，<a id="a-Qh"></a>是名建立说法相。<a id="a-Qi"></a>大慧，<a id="a-Qj"></a>何者建立如实法相？<a id="a-Qk"></a>谓依何等法而修正行，<a id="a-Ql"></a>远离自心虚妄分别诸法相故，<a id="a-Qm"></a>不堕一异、<a id="a-Qn"></a>俱不俱朋党聚中，<a id="a-Qo"></a>离心意意识，<a id="a-Qp"></a>内证圣智所行境界，<a id="a-Qq"></a>离诸因缘相应见相，<a id="a-Qr"></a>离一切外道邪见，<a id="a-Qs"></a>离诸一切声闻、<a id="a-Qt"></a>辟支佛见，<a id="a-Qu"></a>离于有无二朋党见。<a id="a-Qv"></a>大慧，<a id="a-Qw"></a>是名建立如实法相。<a id="a-Qx"></a>大慧，<a id="a-Qy"></a>汝及诸菩萨摩诃萨应当修学。<a id="a-Qz"></a>”</p>
  <p id="aR0">尔时，<a id="a-R1"></a>世尊重说偈言：</p>
  <p id="aR2">“我建立二法，<a id="a-R3"></a> 说法如实法，</p>
  <p id="aR4">依名字说法，<a id="a-R5"></a> 为实修行者。<a id="a-R6"></a>”</p>
 </body>
</html>