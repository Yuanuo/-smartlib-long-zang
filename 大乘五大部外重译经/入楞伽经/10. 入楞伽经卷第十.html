<!doctype html>
<html id="z3IBTlBOk" data-ver="1811">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">入楞伽经卷第十</h1>
  <h2 id="a2">总品第十八之二</h2>
  <p id="a3">“依诸佛住持，<a id="a-4"></a> 诸愿力清净，</p>
  <p id="a5">受职及三昧，<a id="a-6"></a> 功德及十地。</p>
  <p id="a7">虚空及兔角，<a id="a-8"></a> 及与石女儿，</p>
  <p id="a9">分别法如是，<a id="a-A"></a> 无而说名字。</p>
  <p id="aB">因熏种世间，<a id="a-C"></a> 非有非无处，</p>
  <p id="aD">能见得解脱，<a id="a-E"></a> 解于法无我。</p>
  <p id="aF">实体分别名，<a id="a-G"></a> 他体从因生，</p>
  <p id="aH">我说是成就，<a id="a-I"></a> 诸经常说是。</p>
  <p id="aJ">字句名身等，<a id="a-K"></a> 于名身胜法，</p>
  <p id="aL">愚痴人分别，<a id="a-M"></a> 如象没深泥。</p>
  <p id="aN">天乘及梵乘，<a id="a-O"></a> 及于声闻乘，</p>
  <p id="aP">如来及缘觉，<a id="a-Q"></a> 我说如是乘。</p>
  <p id="aR">诸乘不可尽，<a id="a-S"></a> 有心如是生，</p>
  <p id="aT">心转灭亦无，<a id="a-U"></a> 无乘及乘者。</p>
  <p id="aV">心分别及识，<a id="a-W"></a> 意及于意识，</p>
  <p id="aX">阿梨耶三有，<a id="a-Y"></a> 思惟心异名。</p>
  <p id="aZ">命及于暖识，<a id="a-a"></a> 阿梨耶命根，</p>
  <p id="ab">意及于意识，<a id="a-c"></a> 是分别异名。</p>
  <p id="ad">心住持于身，<a id="a-e"></a> 意常觉诸法，</p>
  <p id="af">识自心境界，<a id="a-g"></a> 共于识分别。</p>
  <p id="ah">我说爱是母，<a id="a-i"></a> 无明以为父，</p>
  <p id="aj">识觉诸境界，<a id="a-k"></a> 是故说名佛。</p>
  <p id="al">诸使是怨家，<a id="a-m"></a> 众和合是阴，</p>
  <p id="an">无于相续体，<a id="a-o"></a> 断彼名无间。</p>
  <p id="ap">二无我烦恼，<a id="a-q"></a> 及二种无我，</p>
  <p id="ar">不可思议变，<a id="a-s"></a> 无生死名佛。</p>
  <p id="at">意相应法体，<a id="a-u"></a> 我法是内身，</p>
  <p id="av">若能如是见，<a id="a-w"></a> 彼不随妄觉。</p>
  <p id="ax">实无于诸法，<a id="a-y"></a> 如愚痴分别，</p>
  <p id="az">依虚妄无法，<a id="a-10"></a> 云何得解脱？</p>
  <p id="a11">生灭和合缚，<a id="a-12"></a> 见于有为法，</p>
  <p id="a13">增长于二见，<a id="a-14"></a> 不失因缘法。</p>
  <p id="a15">芭蕉梦幻等，<a id="a-16"></a> 是世间如是，</p>
  <p id="a17">唯是一法实，<a id="a-18"></a> 涅槃离意识。</p>
  <p id="a19">有贪及与瞋，<a id="a-1A"></a> 及有痴无人</p>
  <p id="a1B">从爱生诸阴，<a id="a-1C"></a> 阴有亦如梦。</p>
  <p id="a1D">何等夜证法，<a id="a-1E"></a> 何等夜入灭，</p>
  <p id="a1F">于此二中间，<a id="a-1G"></a> 我不说一字。</p>
  <p id="a1H">内身证于法，<a id="a-1I"></a> 我依如是说，</p>
  <p id="a1J">彼佛及我身，<a id="a-1K"></a> 无有说胜法。</p>
  <p id="a1L">实有神我物，<a id="a-1M"></a> 五阴离彼相，</p>
  <p id="a1N">阴体是实有，<a id="a-1O"></a> 彼阴中无我。</p>
  <p id="a1P">各各见分别，<a id="a-1Q"></a> 随烦恼及使，</p>
  <p id="a1R">得世间自心，<a id="a-1S"></a> 离苦得解脱。</p>
  <p id="a1T">诸因及因缘，<a id="a-1U"></a> 世间如是生，</p>
  <p id="a1V">是四法相应，<a id="a-1W"></a> 彼不住我教。</p>
  <p id="a1X">非有无生法，<a id="a-1Y"></a> 离有无不生，</p>
  <p id="a1Z">愚云何分别，<a id="a-1a"></a> 从因及诸缘。</p>
  <p id="a1b">有无四句离，<a id="a-1c"></a> 若能见世间，</p>
  <p id="a1d">尔时转心识，<a id="a-1e"></a> 即得无我法。</p>
  <p id="a1f">诸法本不生，<a id="a-1g"></a> 是故因缘生，</p>
  <p id="a1h">诸缘即是果，<a id="a-1i"></a> 果中生于有。</p>
  <p id="a1j">果中生二种，<a id="a-1k"></a> 果中应有二，</p>
  <p id="a1l">而二中无果，<a id="a-1m"></a> 果中不见物。</p>
  <p id="a1n">离于观可观，<a id="a-1o"></a> 若见有为法，</p>
  <p id="a1p">离心唯是心，<a id="a-1q"></a> 故我说唯心。</p>
  <p id="a1r">量实体形相，<a id="a-1s"></a> 离于缘实体，</p>
  <p id="a1t">究竟第一净，<a id="a-1u"></a> 我说如是量。</p>
  <p id="a1v">如假名为我，<a id="a-1w"></a> 无实法可见，</p>
  <p id="a1x">如是阴阴体，<a id="a-1y"></a> 是假名非实。</p>
  <p id="a1z">平等有四种，<a id="a-20"></a> 相因及于生，</p>
  <p id="a21">无我亦平等，<a id="a-22"></a> 四修行者法。</p>
  <p id="a23">转诸一切见，<a id="a-24"></a> 分别可分别，</p>
  <p id="a25">不见及不生，<a id="a-26"></a> 故我说唯心。</p>
  <p id="a27">无法亦非无，<a id="a-28"></a> 离于有无体，</p>
  <p id="a29">真如离于心，<a id="a-2A"></a> 故我说唯心。</p>
  <p id="a2B">真如空实际，<a id="a-2C"></a> 涅槃及法界，</p>
  <p id="a2D">意生身及心，<a id="a-2E"></a> 故我说唯心。</p>
  <p id="a2F">分别依熏习，<a id="a-2G"></a> 种种生种种，</p>
  <p id="a2H">众生心见外，<a id="a-2I"></a> 故我说唯心。</p>
  <p id="a2J">可见无外物，<a id="a-2K"></a> 见心种种见，</p>
  <p id="a2L">身资生住持，<a id="a-2M"></a> 故我说唯心。</p>
  <p id="a2N">诸声闻尽智，<a id="a-2O"></a> 诸佛如来生，</p>
  <p id="a2P">一切辟支佛，<a id="a-2Q"></a> 无和合而生。</p>
  <p id="a2R">无外诸色相，<a id="a-2S"></a> 自心见外法，</p>
  <p id="a2T">觉知于自心，<a id="a-2U"></a> 愚分别有为。</p>
  <p id="a2V">愚人不知外，<a id="a-2W"></a> 自心种种见，</p>
  <p id="a2X">譬喻遮愚人，<a id="a-2Y"></a> 著于四种法。</p>
  <p id="a2Z">无因无分别，<a id="a-2a"></a> 譬喻五种论，</p>
  <p id="a2b">自心体形相，<a id="a-2c"></a> 能知是黠慧。</p>
  <p id="a2d">依分别可别，<a id="a-2e"></a> 此是分别相，</p>
  <p id="a2f">依止于分别，<a id="a-2g"></a> 分别于现生。</p>
  <p id="a2h">一一别和合，<a id="a-2i"></a> 是一种子因，</p>
  <p id="a2j">客二法是二，<a id="a-2k"></a> 故人心不生。</p>
  <p id="a2l">分别心心法，<a id="a-2m"></a> 住于二界中，</p>
  <p id="a2n">现生于诸法，<a id="a-2o"></a> 彼体是虚妄。</p>
  <p id="a2p">因依现和合，<a id="a-2q"></a> 故有十二入，</p>
  <p id="a2r">依因观和合，<a id="a-2s"></a> 我不说是法。</p>
  <p id="a2t">如镜中见僧，<a id="a-2u"></a> 眼[目+壹]见毛轮，</p>
  <p id="a2v">如是依熏心，<a id="a-2w"></a> 愚痴人心见。</p>
  <p id="a2x">共分别可别，<a id="a-2y"></a> 而生于分别，</p>
  <p id="a2z">如外道分别，<a id="a-30"></a> 无如是外相。</p>
  <p id="a31">如人不识绳，<a id="a-32"></a> 而取以为蛇，</p>
  <p id="a33">不识自心义，<a id="a-34"></a> 分别于外法。</p>
  <p id="a35">而乘于乘体，<a id="a-36"></a> 离于一二中，</p>
  <p id="a37">以分别于乘，<a id="a-38"></a> 是自心过失。</p>
  <p id="a39">依何法何体，<a id="a-3A"></a> 分别不能见，</p>
  <p id="a3B">不得言彼无，<a id="a-3C"></a> 诸法体如是。</p>
  <p id="a3D">依有故言无，<a id="a-3E"></a> 依无故言有，</p>
  <p id="a3F">故不得言无，<a id="a-3G"></a> 亦不得言有。</p>
  <p id="a3H">即分别分别，<a id="a-3I"></a> 此非彼法体，</p>
  <p id="a3J">云何见无体，<a id="a-3K"></a> 而生于分别？</p>
  <p id="a3L">色体无色身，<a id="a-3M"></a> 如瓶及叠等，</p>
  <p id="a3N">可见是无法，<a id="a-3O"></a> 云何有分别？</p>
  <p id="a3P">若分别是迷，<a id="a-3Q"></a> 有为法无始，</p>
  <p id="a3R">何法迷众生？<a id="a-3S"></a> 牟尼为我说。</p>
  <p id="a3T">诸法无法体，<a id="a-3U"></a> 而说唯是心，</p>
  <p id="a3V">不见于自心，<a id="a-3W"></a> 而起于分别。</p>
  <p id="a3X">若分别是无，<a id="a-3Y"></a> 如愚痴分别，</p>
  <p id="a3Z">彼法无异体，<a id="a-3a"></a> 而智不能觉。</p>
  <p id="a3b">若圣有彼法，<a id="a-3c"></a> 非凡妄分别，</p>
  <p id="a3d">若圣妄有彼，<a id="a-3e"></a> 圣愚痴无别。</p>
  <p id="a3f">圣人无迷惑，<a id="a-3g"></a> 以得心清净，</p>
  <p id="a3h">愚人无信心，<a id="a-3i"></a> 故分别分别。</p>
  <p id="a3j">如母为诸子，<a id="a-3k"></a> 虚空将果来，</p>
  <p id="a3l">汝取果莫啼，<a id="a-3m"></a> 儿取种种果。</p>
  <p id="a3n">我于诸众生，<a id="a-3o"></a> 分别种种果，</p>
  <p id="a3p">令贪种种说，<a id="a-3q"></a> 离有无朋党。</p>
  <p id="a3r">若本无法体，<a id="a-3s"></a> 非因非从因，</p>
  <p id="a3t">本不生始生，<a id="a-3u"></a> 亦无其身体。</p>
  <p id="a3v">无身亦非生，<a id="a-3w"></a> 离因缘无处，</p>
  <p id="a3x">生灭诸法体，<a id="a-3y"></a> 离因缘处无。</p>
  <p id="a3z">略观察如是，<a id="a-40"></a> 有无非余处，</p>
  <p id="a41">从因缘生法，<a id="a-42"></a> 智者莫分别。</p>
  <p id="a43">说一体二体，<a id="a-44"></a> 外道愚痴说，</p>
  <p id="a45">世间如幻梦，<a id="a-46"></a> 不从因缘生。</p>
  <p id="a47">依言语境界，<a id="a-48"></a> 大乘无上法，</p>
  <p id="a49">我依了义说，<a id="a-4A"></a> 而愚痴不觉。</p>
  <p id="a4B">声闻及外道，<a id="a-4C"></a> 依嫉妒说法，</p>
  <p id="a4D">于义不相应，<a id="a-4E"></a> 以依妄觉说。</p>
  <p id="a4F">相体及形相，<a id="a-4G"></a> 名是四种法，</p>
  <p id="a4H">观于如是法，<a id="a-4I"></a> 故生于分别。</p>
  <p id="a4J">分别一二多，<a id="a-4K"></a> 彼随梵天缚，</p>
  <p id="a4L">日月及诸天，<a id="a-4M"></a> 是见非我子。</p>
  <p id="a4N">圣人见正法，<a id="a-4O"></a> 以如实修行，</p>
  <p id="a4P">能转虚妄相，<a id="a-4Q"></a> 亦离于去来。</p>
  <p id="a4R">此是解脱印，<a id="a-4S"></a> 我教诸佛子，</p>
  <p id="a4T">离于有无法，<a id="a-4U"></a> 亦离去来相。</p>
  <p id="a4V">转种种色识，<a id="a-4W"></a> 若灭一切业，</p>
  <p id="a4X">不应常无常，<a id="a-4Y"></a> 无世间生法。</p>
  <p id="a4Z">于转时若灭，<a id="a-4a"></a> 色离于彼处，</p>
  <p id="a4b">离于无过失，<a id="a-4c"></a> 业住阿梨耶。</p>
  <p id="a4d">色是灭体相，<a id="a-4e"></a> 识中有亦尔，</p>
  <p id="a4f">色识共和合，<a id="a-4g"></a> 而不失诸业。</p>
  <p id="a4h">若共彼和合，<a id="a-4i"></a> 众生失诸业，</p>
  <p id="a4j">若灭和合业，<a id="a-4k"></a> 无缚无涅槃。</p>
  <p id="a4l">若共于彼灭，<a id="a-4m"></a> 生于世间中，</p>
  <p id="a4n">色亦共和合，<a id="a-4o"></a> 无差别应有。</p>
  <p id="a4p">有别亦无别，<a id="a-4q"></a> 但是心分别，</p>
  <p id="a4r">诸法无灭体，<a id="a-4s"></a> 离有无朋党。</p>
  <p id="a4t">假名因缘法，<a id="a-4u"></a> 迭共无差别，</p>
  <p id="a4v">如色中无常，<a id="a-4w"></a> 迭共生诸法。</p>
  <p id="a4x">离于彼此相，<a id="a-4y"></a> 分别不可知，</p>
  <p id="a4z">无有有何成，<a id="a-50"></a> 如色中无常。</p>
  <p id="a51">若善见分别，<a id="a-52"></a> 即不起他力，</p>
  <p id="a53">是于他力法，<a id="a-54"></a> 亦不起分别。</p>
  <p id="a55">若灭于分别，<a id="a-56"></a> 是灭于我法，</p>
  <p id="a57">于我法中作，<a id="a-58"></a> 亦谤于有无。</p>
  <p id="a59">是诸谤法人，<a id="a-5A"></a> 于何时中有，</p>
  <p id="a5B">是灭我法轮，<a id="a-5C"></a> 不得共彼语。</p>
  <p id="a5D">智者不共语，<a id="a-5E"></a> 不共比丘法，</p>
  <p id="a5F">已灭于分别，<a id="a-5G"></a> 妄见离有无。</p>
  <p id="a5H">见如毛轮幻，<a id="a-5I"></a> 如梦乾闼婆，</p>
  <p id="a5J">亦见如阳焰，<a id="a-5K"></a> 时见于有无。</p>
  <p id="a5L">彼人不觉佛，<a id="a-5M"></a> 若有人摄彼，</p>
  <p id="a5N">彼人堕二边，<a id="a-5O"></a> 亦坏于余人。</p>
  <p id="a5P">若知寂静法，<a id="a-5Q"></a> 是实修行者，</p>
  <p id="a5R">离于有无法，<a id="a-5S"></a> 应摄取彼人。</p>
  <p id="a5T">如有处可出，<a id="a-5U"></a> 金银诸珍宝，</p>
  <p id="a5V">无业作种种，<a id="a-5W"></a> 而众生受用。</p>
  <p id="a5X">众生真如性，<a id="a-5Y"></a> 不由于业有，</p>
  <p id="a5Z">不见故无业，<a id="a-5a"></a> 亦非作业生。</p>
  <p id="a5b">诸法无法体，<a id="a-5c"></a> 如圣人分别，</p>
  <p id="a5d">而有于诸法，<a id="a-5e"></a> 如愚痴分别，</p>
  <p id="a5f">若法无如是，<a id="a-5g"></a> 如愚痴分别。</p>
  <p id="a5h">无有一切法，<a id="a-5i"></a> 众生亦无染，</p>
  <p id="a5j">诸法依心有，<a id="a-5k"></a> 烦恼亦如是。</p>
  <p id="a5l">生死诸世间，<a id="a-5m"></a> 随于诸根转，</p>
  <p id="a5n">无明爱和合，<a id="a-5o"></a> 而生于诸身。</p>
  <p id="a5p">余人恒无法，<a id="a-5q"></a> 如愚痴分别，</p>
  <p id="a5r">若人法不生，<a id="a-5s"></a> 行者不见根。</p>
  <p id="a5t">若诸法是无，<a id="a-5u"></a> 能作世间因，</p>
  <p id="a5v">愚人离于作，<a id="a-5w"></a> 自然应解脱。</p>
  <p id="a5x">愚圣无差别，<a id="a-5y"></a> 有无云何成？</p>
  <p id="a5z">圣人无法体，<a id="a-60"></a> 以修三解脱。</p>
  <p id="a61">五阴及人法，<a id="a-62"></a> 有同有异相，</p>
  <p id="a63">诸因缘及根，<a id="a-64"></a> 我为声闻说。</p>
  <p id="a65">无因唯于心，<a id="a-66"></a> 妙事及诸地，</p>
  <p id="a67">内身真如净，<a id="a-68"></a> 为诸佛子说。</p>
  <p id="a69">于未来世有，<a id="a-6A"></a> 谤于我法轮，</p>
  <p id="a6B">身披于袈裟，<a id="a-6C"></a> 说有无诸法。</p>
  <p id="a6D">无法因缘有，<a id="a-6E"></a> 是圣人境界，</p>
  <p id="a6F">分别无法体，<a id="a-6G"></a> 妄觉者分别。</p>
  <p id="a6H">未来世有人，<a id="a-6I"></a> 啖糠愚痴种，</p>
  <p id="a6J">无因而邪见，<a id="a-6K"></a> 破坏世间人。</p>
  <p id="a6L">从微尘生世，<a id="a-6M"></a> 而微尘无因，</p>
  <p id="a6N">九种物是常，<a id="a-6O"></a> 邪见如是说。</p>
  <p id="a6P">从物生于物，<a id="a-6Q"></a> 功德生功德，</p>
  <p id="a6R">此法异于法，<a id="a-6S"></a> 分别是体是。</p>
  <p id="a6T">若本无始生，<a id="a-6U"></a> 世间应有本，</p>
  <p id="a6V">我说于世间，<a id="a-6W"></a> 无有于本际。</p>
  <p id="a6X">三界诸众生，<a id="a-6Y"></a> 是本无始生，</p>
  <p id="a6Z">狗驼驴无角，<a id="a-6a"></a> 必应生无疑。</p>
  <p id="a6b">眼本无始有，<a id="a-6c"></a> 色及识亦尔，</p>
  <p id="a6d">席冠白叠等，<a id="a-6e"></a> 泥团中应生。</p>
  <p id="a6f">于叠中无瓶，<a id="a-6g"></a> 蒲中亦无叠，</p>
  <p id="a6h">一于一中实，<a id="a-6i"></a> 何故因不生？</p>
  <p id="a6j">即命即是身，<a id="a-6k"></a> 是本无始生，</p>
  <p id="a6l">此是他说法，<a id="a-6m"></a> 我说诸法异。</p>
  <p id="a6n">我领因缘法，<a id="a-6o"></a> 然后遮他法，</p>
  <p id="a6p">遮彼邪见者，<a id="a-6q"></a> 后说于自法。</p>
  <p id="a6r">故领外道法，<a id="a-6s"></a> 然后说正法，</p>
  <p id="a6t">恐诸弟子迷，<a id="a-6u"></a> 立于有无法。</p>
  <p id="a6v">从胜人生世，<a id="a-6w"></a> 迦毗罗恶意，</p>
  <p id="a6x">为诸弟子说，<a id="a-6y"></a> 诸功德转变。</p>
  <p id="a6z">非实非不实，<a id="a-70"></a> 非从缘即缘，</p>
  <p id="a71">以无诸因缘，<a id="a-72"></a> 无实法不生。</p>
  <p id="a73">离于有无法，<a id="a-74"></a> 离因亦离缘，</p>
  <p id="a75">离于生灭法，<a id="a-76"></a> 自法离可见。</p>
  <p id="a77">世间如幻梦，<a id="a-78"></a> 离诸因缘法，</p>
  <p id="a79">立因缘者见，<a id="a-7A"></a> 是故生分别。</p>
  <p id="a7B">如禽兽爱水，<a id="a-7C"></a> 乾闼婆毛轮，</p>
  <p id="a7D">离于有无法，<a id="a-7E"></a> 离因及于缘，</p>
  <p id="a7F">见三有无因，<a id="a-7G"></a> 如是见净心。</p>
  <p id="a7H">何等人无事？<a id="a-7I"></a> 但有于内心，</p>
  <p id="a7J">远离于心事，<a id="a-7K"></a> 不得说唯心。</p>
  <p id="a7L">若观于外事，<a id="a-7M"></a> 众生起于心，</p>
  <p id="a7N">云何心无因？<a id="a-7O"></a> 不得说唯心。</p>
  <p id="a7P">真如唯心有，<a id="a-7Q"></a> 何人无圣法？</p>
  <p id="a7R">有及于非有，<a id="a-7S"></a> 彼不解我法。</p>
  <p id="a7T">能取可取法，<a id="a-7U"></a> 若心如是生，</p>
  <p id="a7V">此是世间心，<a id="a-7W"></a> 不应说唯心。</p>
  <p id="a7X">身资生住持，<a id="a-7Y"></a> 若如梦中生，</p>
  <p id="a7Z">应有二种心，<a id="a-7a"></a> 而心无二相。</p>
  <p id="a7b">如刀不自割，<a id="a-7c"></a> 指亦不自指，</p>
  <p id="a7d">如心不自见，<a id="a-7e"></a> 其事亦如是。</p>
  <p id="a7f">非他非因缘，<a id="a-7g"></a> 分别分别事，</p>
  <p id="a7h">五法及二心，<a id="a-7i"></a> 寂静无如是。</p>
  <p id="a7j">能生及于生，<a id="a-7k"></a> 及二种法相，</p>
  <p id="a7l">我意无能生，<a id="a-7m"></a> 说法无自相。</p>
  <p id="a7n">种种形相体，<a id="a-7o"></a> 若生于分别，</p>
  <p id="a7p">虚空兔角等，<a id="a-7q"></a> 彼体无应生。</p>
  <p id="a7r">若有诸法相，<a id="a-7s"></a> 应有于外事，</p>
  <p id="a7t">以无外分别，<a id="a-7u"></a> 离心更无法。</p>
  <p id="a7v">于无始世间，<a id="a-7w"></a> 无有外诸法，</p>
  <p id="a7x">以心无生因，<a id="a-7y"></a> 而见于外义。</p>
  <p id="a7z">若无因生长，<a id="a-80"></a> 兔角亦应生，</p>
  <p id="a81">以无因增长，<a id="a-82"></a> 云何生分别？</p>
  <p id="a83">如现在无法，<a id="a-84"></a> 如是本亦无，</p>
  <p id="a85">无体体和合，<a id="a-86"></a> 云何心能生？</p>
  <p id="a87">真如空实际，<a id="a-88"></a> 涅槃及法界，</p>
  <p id="a89">一切诸法生，<a id="a-8A"></a> 是第一义法。</p>
  <p id="a8B">凡夫堕有无，<a id="a-8C"></a> 分别因及缘，</p>
  <p id="a8D">无因本不生，<a id="a-8E"></a> 不知于三有。</p>
  <p id="a8F">心见于可见，<a id="a-8G"></a> 无始因异见，</p>
  <p id="a8H">无始亦无法，<a id="a-8I"></a> 云何见异生？</p>
  <p id="a8J">若无物能生，<a id="a-8K"></a> 贫人应多财，</p>
  <p id="a8L">云何生无物？<a id="a-8M"></a> 牟尼为我说。</p>
  <p id="a8N">此一切无心，<a id="a-8O"></a> 而不无诸法。</p>
  <p id="a8P">乾闼婆梦幻，<a id="a-8Q"></a> 诸法无因有，</p>
  <p id="a8R">无生无体相，<a id="a-8S"></a> 空法为我说。</p>
  <p id="a8T">离于和合法，<a id="a-8U"></a> 是不见诸法，</p>
  <p id="a8V">尔时空无生，<a id="a-8W"></a> 我说无法相。</p>
  <p id="a8X">梦及毛轮幻，<a id="a-8Y"></a> 乾闼婆爱水，</p>
  <p id="a8Z">无因而有见，<a id="a-8a"></a> 世间法亦尔。</p>
  <p id="a8b">如是和合一，<a id="a-8c"></a> 离于可见无，</p>
  <p id="a8d">非诸外道见，<a id="a-8e"></a> 和合无如是。</p>
  <p id="a8f">降伏依无因，<a id="a-8g"></a> 成就于无生，</p>
  <p id="a8h">若能成无生，<a id="a-8i"></a> 我法轮不灭。</p>
  <p id="a8j">说于无因相，<a id="a-8k"></a> 外道生怖畏，</p>
  <p id="a8l">云何为何人？<a id="a-8m"></a> 何处来诸法？</p>
  <p id="a8n">何处生于法？<a id="a-8o"></a> 无因而生法，</p>
  <p id="a8p">生于无因中，<a id="a-8q"></a> 而无于二因。</p>
  <p id="a8r">若能智者见，<a id="a-8s"></a> 尔时转邪见，</p>
  <p id="a8t">说生一切法，<a id="a-8u"></a> 无生为无物。</p>
  <p id="a8v">为观诸因缘，<a id="a-8w"></a> 尔时转邪见，</p>
  <p id="a8x">为有法有名，<a id="a-8y"></a> 为无法无名。</p>
  <p id="a8z">而无法不生，<a id="a-90"></a> 亦非待因缘，</p>
  <p id="a91">名非依于法，<a id="a-92"></a> 而名非无体。</p>
  <p id="a93">声闻辟支佛，<a id="a-94"></a> 外道非境界，</p>
  <p id="a95">住七地菩萨，<a id="a-96"></a> 彼则无生相。</p>
  <p id="a97">转于因缘法，<a id="a-98"></a> 是故遮因义，</p>
  <p id="a99">唯说依于心，<a id="a-9A"></a> 故我说无生。</p>
  <p id="a9B">无因生诸法，<a id="a-9C"></a> 离分别分别，</p>
  <p id="a9D">离立于有无，<a id="a-9E"></a> 故我说无生。</p>
  <p id="a9F">心离于可见，<a id="a-9G"></a> 亦离于二体，</p>
  <p id="a9H">转于依止法，<a id="a-9I"></a> 故我说无生。</p>
  <p id="a9J">不失外法体，<a id="a-9K"></a> 亦不取内心，</p>
  <p id="a9L">离一切邪见，<a id="a-9M"></a> 此是无生相。</p>
  <p id="a9N">如是空无相，<a id="a-9O"></a> 一切应观察，</p>
  <p id="a9P">非生空空法，<a id="a-9Q"></a> 本不生是空。</p>
  <p id="a9R">诸因缘和合，<a id="a-9S"></a> 生及与于灭，</p>
  <p id="a9T">离于和合法，<a id="a-9U"></a> 不生亦不灭。</p>
  <p id="a9V">若离和合法，<a id="a-9W"></a> 更无实法体，</p>
  <p id="a9X">一体及异体，<a id="a-9Y"></a> 如外道分别。</p>
  <p id="a9Z">有无不生法，<a id="a-9a"></a> 非实生不生，</p>
  <p id="a9b">离于诸因缘，<a id="a-9c"></a> 生及与不生。</p>
  <p id="a9d">唯是于名字，<a id="a-9e"></a> 彼此迭共锁，</p>
  <p id="a9f">可生体毕无，<a id="a-9g"></a> 差别因缘锁。</p>
  <p id="a9h">离可生无生，<a id="a-9i"></a> 是离诸外道，</p>
  <p id="a9j">我说唯是锁，<a id="a-9k"></a> 而凡夫不知。</p>
  <p id="a9l">而可生法体，<a id="a-9m"></a> 离锁更无别，</p>
  <p id="a9n">彼人无说因，<a id="a-9o"></a> 破灭坏诸锁。</p>
  <p id="a9p">如灯了诸物，<a id="a-9q"></a> 锁亦应能了，</p>
  <p id="a9r">若更有别法，<a id="a-9s"></a> 离于钩锁体。</p>
  <p id="a9t">无体亦不生，<a id="a-9u"></a> 自性如虚空，</p>
  <p id="a9v">离于钩锁法，<a id="a-9w"></a> 愚痴异分别。</p>
  <p id="a9x">此是异不生，<a id="a-9y"></a> 圣人所得法，</p>
  <p id="a9z">彼法生不生，<a id="a-A0"></a> 不生是无生。</p>
  <p id="aA1">若见诸世间，<a id="a-A2"></a> 即是缘钩锁，</p>
  <p id="aA3">世谁是钩锁，<a id="a-A4"></a> 尔时心得定。</p>
  <p id="aA5">无明爱业等，<a id="a-A6"></a> 是内钩锁法，</p>
  <p id="aA7">幢泥团轮等，<a id="a-A8"></a> 子四大外法。</p>
  <p id="aA9">依于他法体，<a id="a-AA"></a> 是从因缘生，</p>
  <p id="aAB">非唯钩锁体，<a id="a-AC"></a> 不住量阿含。</p>
  <p id="aAD">若可生法无，<a id="a-AE"></a> 智何法为因？</p>
  <p id="aAF">彼法迭共生，<a id="a-AG"></a> 非是诸因缘。</p>
  <p id="aAH">暖湿动及坚，<a id="a-AI"></a> 愚痴分别法，</p>
  <p id="aAJ">此钩锁无法，<a id="a-AK"></a> 是故无体相。</p>
  <p id="aAL">如医师依病，<a id="a-AM"></a> 说治病差别，</p>
  <p id="aAN">而论无差别，<a id="a-AO"></a> 依病故差别。</p>
  <p id="aAP">我依众生身，<a id="a-AQ"></a> 为说烦恼浊，</p>
  <p id="aAR">知诸根及力，<a id="a-AS"></a> 我为愚法说。</p>
  <p id="aAT">烦恼根差别，<a id="a-AU"></a> 我教无差别，</p>
  <p id="aAV">我唯有一乘，<a id="a-AW"></a> 清凉八圣道。</p>
  <p id="aAX">瓶叠冠及角，<a id="a-AY"></a> 兔角无是因，</p>
  <p id="aAZ">无因依彼生，<a id="a-Aa"></a> 而无彼因法，</p>
  <p id="aAb">而彼是无法，<a id="a-Ac"></a> 汝不得取无。</p>
  <p id="aAd">依有因故无，<a id="a-Ae"></a> 依无不相应，</p>
  <p id="aAf">有法对于无，<a id="a-Ag"></a> 是共相待法。</p>
  <p id="aAh">若依少有法，<a id="a-Ai"></a> 见于少有法，</p>
  <p id="aAj">无因见少法，<a id="a-Ak"></a> 少法是无因。</p>
  <p id="aAl">若彼依余法，<a id="a-Am"></a> 彼此迭共见，</p>
  <p id="aAn">如是无穷过，<a id="a-Ao"></a> 少亦无少体。</p>
  <p id="aAp">依于色木等，<a id="a-Aq"></a> 如幻可见法，</p>
  <p id="aAr">如是依止事，<a id="a-As"></a> 人见有种种。</p>
  <p id="aAt">幻师非色等，<a id="a-Au"></a> 非木亦非石，</p>
  <p id="aAv">愚痴见如幻，<a id="a-Aw"></a> 依止于幻身。</p>
  <p id="aAx">依止于实事，<a id="a-Ay"></a> 若见于少事，</p>
  <p id="aAz">见时无二法，<a id="a-B0"></a> 云何见少事？</p>
  <p id="aB1">分别无分别，<a id="a-B2"></a> 而非无分别，</p>
  <p id="aB3">若分别无法，<a id="a-B4"></a> 无缚无解脱。</p>
  <p id="aB5">以分别无法，<a id="a-B6"></a> 故不生分别，</p>
  <p id="aB7">若不生分别，<a id="a-B8"></a> 不得说唯心。</p>
  <p id="aB9">种种心差别，<a id="a-BA"></a> 法中无实法，</p>
  <p id="aBB">以无实法故，<a id="a-BC"></a> 无解脱世间。</p>
  <p id="aBD">无外物可见，<a id="a-BE"></a> 愚痴妄分别，</p>
  <p id="aBF">如镜像现心，<a id="a-BG"></a> 因熏心迷没。</p>
  <p id="aBH">一切法不生，<a id="a-BI"></a> 非有似有生，</p>
  <p id="aBJ">此一切唯心，<a id="a-BK"></a> 离于诸分别。</p>
  <p id="aBL">愚人说诸法，<a id="a-BM"></a> 从因非智者，</p>
  <p id="aBN">实体离于心，<a id="a-BO"></a> 圣人心是净。</p>
  <p id="aBP">僧佉毗世师，<a id="a-BQ"></a> 裸形婆罗门，</p>
  <p id="aBR">及于自在天，<a id="a-BS"></a> 无实堕邪见。</p>
  <p id="aBT">无体亦无生，<a id="a-BU"></a> 如空幻无垢，</p>
  <p id="aBV">诸佛为何说？<a id="a-BW"></a> 佛为何人说？</p>
  <p id="aBX">修行清净人，<a id="a-BY"></a> 离邪见觉观，</p>
  <p id="aBZ">诸佛如法说，<a id="a-Ba"></a> 我说亦如是。</p>
  <p id="aBb">若一切唯心，<a id="a-Bc"></a> 世间何处住？</p>
  <p id="aBd">去来依何法？<a id="a-Be"></a> 云何见地中？</p>
  <p id="aBf">如鸟虚空中，<a id="a-Bg"></a> 依止风而去，</p>
  <p id="aBh">不住不观察，<a id="a-Bi"></a> 于地上而去。</p>
  <p id="aBj">如是诸众生，<a id="a-Bk"></a> 依分别风动，</p>
  <p id="aBl">自心中去来，<a id="a-Bm"></a> 如空中飞鸟。</p>
  <p id="aBn">见身资生器，<a id="a-Bo"></a> 佛说心如是，</p>
  <p id="aBp">云何因现见？<a id="a-Bq"></a> 唯心为我说。</p>
  <p id="aBr">身资生住持，<a id="a-Bs"></a> 现见依熏生，</p>
  <p id="aBt">无修行者生，<a id="a-Bu"></a> 现见生分别。</p>
  <p id="aBv">分别境界体，<a id="a-Bw"></a> 心依境界生，</p>
  <p id="aBx">知于可见心，<a id="a-By"></a> 不复生分别。</p>
  <p id="aBz">若能见分别，<a id="a-C0"></a> 离于觉所觉，</p>
  <p id="aC1">名名不相合，<a id="a-C2"></a> 是说有为法。</p>
  <p id="aC3">此唯是可觉，<a id="a-C4"></a> 名名不相离，</p>
  <p id="aC5">离于知可知，<a id="a-C6"></a> 是说有为法。</p>
  <p id="aC7">此唯是可觉，<a id="a-C8"></a> 名名中不离，</p>
  <p id="aC9">若人异觉知，<a id="a-CA"></a> 不自觉他觉。</p>
  <p id="aCB">五法实法本，<a id="a-CC"></a> 及于八种识，</p>
  <p id="aCD">二种无我法，<a id="a-CE"></a> 摄取于大乘。</p>
  <p id="aCF">若见知可知，<a id="a-CG"></a> 寂静见世间，</p>
  <p id="aCH">名名中分别，<a id="a-CI"></a> 尔时不复生。</p>
  <p id="aCJ">作名字分别，<a id="a-CK"></a> 见彼不复生，</p>
  <p id="aCL">不见于自心，<a id="a-CM"></a> 是故生分别。</p>
  <p id="aCN">四阴无诸相，<a id="a-CO"></a> 彼则无数法，</p>
  <p id="aCP">云何色多种，<a id="a-CQ"></a> 四大异异相？</p>
  <p id="aCR">舍于诸相法，<a id="a-CS"></a> 无诸大及大。</p>
  <p id="aCT">若有异色相，<a id="a-CU"></a> 何故阴不生？</p>
  <p id="aCV">若见如是相，<a id="a-CW"></a> 不见诸阴入。</p>
  <p id="aCX">依境根及识，<a id="a-CY"></a> 故生八种识，</p>
  <p id="aCZ">依相有三种，<a id="a-Ca"></a> 寂灭无如是。</p>
  <p id="aCb">阿梨耶意我，<a id="a-Cc"></a> 我所及于智，</p>
  <p id="aCd">因取于二法，<a id="a-Ce"></a> 知彼法即灭。</p>
  <p id="aCf">离于彼此法，<a id="a-Cg"></a> 若见不相离，</p>
  <p id="aCh">世间唯心分，<a id="a-Ci"></a> 世尊为我说。</p>
  <p id="aCj">不复分别二，<a id="a-Ck"></a> 我及于我所，</p>
  <p id="aCl">不增长分别，<a id="a-Cm"></a> 亦无意识因。</p>
  <p id="aCn">离于因及缘，<a id="a-Co"></a> 非物亦非生，</p>
  <p id="aCp">分别但是心，<a id="a-Cq"></a> 世尊为我说。</p>
  <p id="aCr">离于诸因缘，<a id="a-Cs"></a> 离能见可见，</p>
  <p id="aCt">见自心种种，<a id="a-Cu"></a> 可见妄分别。</p>
  <p id="aCv">不知自心见，<a id="a-Cw"></a> 不觉异心义，</p>
  <p id="aCx">无见邪见成，<a id="a-Cy"></a> 若于智不见。</p>
  <p id="aCz">彼何故不有？<a id="a-D0"></a> 彼人心取有，</p>
  <p id="aD1">分别非有无，<a id="a-D2"></a> 故不生有心。</p>
  <p id="aD3">不知唯心见，<a id="a-D4"></a> 是故生分别，</p>
  <p id="aD5">无分别分别，<a id="a-D6"></a> 是灭已无因。</p>
  <p id="aD7">遮四种朋党，<a id="a-D8"></a> 若诸法有因，</p>
  <p id="aD9">此异名字相，<a id="a-DA"></a> 彼人作不成。</p>
  <p id="aDB">彼应异自生，<a id="a-DC"></a> 不尔应因生，</p>
  <p id="aDD">因缘应和合，<a id="a-DE"></a> 以遮因生法。</p>
  <p id="aDF">我遮于常过，<a id="a-DG"></a> 若诸缘无常，</p>
  <p id="aDH">是不生不灭，<a id="a-DI"></a> 愚痴无常见。</p>
  <p id="aDJ">灭相法无法，<a id="a-DK"></a> 不见作于因，</p>
  <p id="aDL">故无常生有，<a id="a-DM"></a> 云何人不见？</p>
  <p id="aDN">我摄取众生，<a id="a-DO"></a> 依持戒降伏，</p>
  <p id="aDP">智慧灭邪见，<a id="a-DQ"></a> 依解脱增长。</p>
  <p id="aDR">一切诸世俗，<a id="a-DS"></a> 外道妄语说，</p>
  <p id="aDT">依因果邪见，<a id="a-DU"></a> 自法不能立。</p>
  <p id="aDV">但成自立法，<a id="a-DW"></a> 离于因缘果，</p>
  <p id="aDX">说诸弟子众，<a id="a-DY"></a> 离于世俗法。</p>
  <p id="aDZ">唯心可见无，<a id="a-Da"></a> 心见于二种，</p>
  <p id="aDb">离可取能取，<a id="a-Dc"></a> 亦离于断常。</p>
  <p id="aDd">但有心动转，<a id="a-De"></a> 皆是世俗法，</p>
  <p id="aDf">不复起转生，<a id="a-Dg"></a> 见世是自心。</p>
  <p id="aDh">来者是事生，<a id="a-Di"></a> 去者是事灭，</p>
  <p id="aDj">如实知去来，<a id="a-Dk"></a> 不复生分别。</p>
  <p id="aDl">常无常及作，<a id="a-Dm"></a> 亦不作彼此，</p>
  <p id="aDn">如是等一切，<a id="a-Do"></a> 是皆世俗法。</p>
  <p id="aDp">天人阿修罗，<a id="a-Dq"></a> 畜生鬼夜摩，</p>
  <p id="aDr">众生去彼处，<a id="a-Ds"></a> 我说于六道。</p>
  <p id="aDt">上中下业因，<a id="a-Du"></a> 能生于彼处，</p>
  <p id="aDv">善护诸善法，<a id="a-Dw"></a> 得胜处解脱。</p>
  <p id="aDx">佛说念念生，<a id="a-Dy"></a> 生死及于退，</p>
  <p id="aDz">为比丘众说，<a id="a-E0"></a> 何意为我说？</p>
  <p id="aE1">心不至第二，<a id="a-E2"></a> 已灭坏不续，</p>
  <p id="aE3">我为弟子说，<a id="a-E4"></a> 念展转生灭。</p>
  <p id="aE5">色色分别有，<a id="a-E6"></a> 生及灭即已，</p>
  <p id="aE7">分别即是人，<a id="a-E8"></a> 离分别无人。</p>
  <p id="aE9">我说于念法，<a id="a-EA"></a> 依彼我说竟，</p>
  <p id="aEB">离于取色相，<a id="a-EC"></a> 不生亦不灭。</p>
  <p id="aED">因缘从缘生，<a id="a-EE"></a> 无明真如等，</p>
  <p id="aEF">依于二法生，<a id="a-EG"></a> 真如无是体。</p>
  <p id="aEH">因缘从缘生，<a id="a-EI"></a> 若尔无异法，</p>
  <p id="aEJ">从常生于果，<a id="a-EK"></a> 果即是因缘。</p>
  <p id="aEL">无异于外道，<a id="a-EM"></a> 因果共相杂，</p>
  <p id="aEN">佛及诸佛说，<a id="a-EO"></a> 大牟尼无异。</p>
  <p id="aEP">此一寻身中，<a id="a-EQ"></a> 苦谛及集谛，</p>
  <p id="aER">灭及于道谛，<a id="a-ES"></a> 我为诸弟子。</p>
  <p id="aET">取三为实者，<a id="a-EU"></a> 取可取邪见，</p>
  <p id="aEV">世间出世法，<a id="a-EW"></a> 凡夫人分别。</p>
  <p id="aEX">我领于他法，<a id="a-EY"></a> 是故说三法，</p>
  <p id="aEZ">为遮彼邪见，<a id="a-Ea"></a> 莫分别实体。</p>
  <p id="aEb">说过无定法，<a id="a-Ec"></a> 亦复无心生，</p>
  <p id="aEd">实亦不二取，<a id="a-Ee"></a> 真如无二种。</p>
  <p id="aEf">无明及爱业，<a id="a-Eg"></a> 识等从邪生，</p>
  <p id="aEh">无穷过不作，<a id="a-Ei"></a> 作中不生有</p>
  <p id="aEj">诸法四种灭，<a id="a-Ek"></a> 无智者所说，</p>
  <p id="aEl">分别二种生，<a id="a-Em"></a> 有物无有物。</p>
  <p id="aEn">离于四种法，<a id="a-Eo"></a> 亦离四种见，</p>
  <p id="aEp">二种生分别，<a id="a-Eq"></a> 见者更不生。</p>
  <p id="aEr">诸法本不生，<a id="a-Es"></a> 起于智差别，</p>
  <p id="aEt">现生于诸法，<a id="a-Eu"></a> 平等莫分别。</p>
  <p id="aEv">愿大牟尼尊，<a id="a-Ew"></a> 为我及一切，</p>
  <p id="aEx">如法相应说，<a id="a-Ey"></a> 离二种二见。</p>
  <p id="aEz">我离于邪见，<a id="a-F0"></a> 及诸余菩萨，</p>
  <p id="aF1">常不见有无，<a id="a-F2"></a> 以不见彼法。</p>
  <p id="aF3">离外道和杂，<a id="a-F4"></a> 离声闻缘觉，</p>
  <p id="aF5">佛证法诸圣，<a id="a-F6"></a> 为我说不失。</p>
  <p id="aF7">颠倒因缘因，<a id="a-F8"></a> 无生及一切，</p>
  <p id="aF9">异名诸迷惑，<a id="a-FA"></a> 智者所远离。</p>
  <p id="aFB">譬如云雨楼，<a id="a-FC"></a> 宫阁及于虹，</p>
  <p id="aFD">阳焰毛轮幻，<a id="a-FE"></a> 有无从心生。</p>
  <p id="aFF">诸外道分别，<a id="a-FG"></a> 世间自因生，</p>
  <p id="aFH">不生真如法，<a id="a-FI"></a> 及与实际空。</p>
  <p id="aFJ">是诸异法名，<a id="a-FK"></a> 莫分别无物，</p>
  <p id="aFL">于色上种种，<a id="a-FM"></a> 莫分别无法。</p>
  <p id="aFN">如世间手瓜，<a id="a-FO"></a> 自在能破物，</p>
  <p id="aFP">如是一切法，<a id="a-FQ"></a> 莫分别无法。</p>
  <p id="aFR">离色空不异，<a id="a-FS"></a> 亦无生法体，</p>
  <p id="aFT">莫分别无异，<a id="a-FU"></a> 分别著邪见。</p>
  <p id="aFV">分别可分别，<a id="a-FW"></a> 摄取于诸事，</p>
  <p id="aFX">长短方圆等，<a id="a-FY"></a> 是摄分别相。</p>
  <p id="aFZ">分别是心法，<a id="a-Fa"></a> 可分别是意，</p>
  <p id="aFb">若能如法知，<a id="a-Fc"></a> 离能相可相。</p>
  <p id="aFd">外道说不生，<a id="a-Fe"></a> 及取于我法，</p>
  <p id="aFf">分别如是相，<a id="a-Fg"></a> 此二见无差。</p>
  <p id="aFh">何意如是说，<a id="a-Fi"></a> 若能如是知，</p>
  <p id="aFj">彼人入于量，<a id="a-Fk"></a> 能解我说法。</p>
  <p id="aFl">因见是沉没，<a id="a-Fm"></a> 无生是不依，</p>
  <p id="aFn">知是二种义，<a id="a-Fo"></a> 故我说无生。</p>
  <p id="aFp">诸法无有生，<a id="a-Fq"></a> 牟尼为我说，</p>
  <p id="aFr">无因不相当，<a id="a-Fs"></a> 无有有法杂。</p>
  <p id="aFt">无因亦无生，<a id="a-Fu"></a> 异因见外道，</p>
  <p id="aFv">离有无无法，<a id="a-Fw"></a> 是故说唯心。</p>
  <p id="aFx">生及于不生，<a id="a-Fy"></a> 离法是邪见，</p>
  <p id="aFz">说无因无生，<a id="a-G0"></a> 说有是著因。</p>
  <p id="aG1">自然无作者，<a id="a-G2"></a> 作者是邪见，</p>
  <p id="aG3">方便诸愿等，<a id="a-G4"></a> 是见为我说。</p>
  <p id="aG5">若诸法是无，<a id="a-G6"></a> 云何生三世？</p>
  <p id="aG7">离可取能取，<a id="a-G8"></a> 不生亦不灭。</p>
  <p id="aG9">从物见异物，<a id="a-GA"></a> 依彼法生心，</p>
  <p id="aGB">诸法不生化，<a id="a-GC"></a> 云何为我说？</p>
  <p id="aGD">实有而不知，<a id="a-GE"></a> 是故我说法，</p>
  <p id="aGF">牟尼诸法中，<a id="a-GG"></a> 前后自相违。</p>
  <p id="aGH">离诸外道过，<a id="a-GI"></a> 离于颠倒因，</p>
  <p id="aGJ">生及与不生，<a id="a-GK"></a> 大师为我说。</p>
  <p id="aGL">离有及于无，<a id="a-GM"></a> 不失于因果，</p>
  <p id="aGN">地及于次第，<a id="a-GO"></a> 为说一无相。</p>
  <p id="aGP">世间堕二边，<a id="a-GQ"></a> 为诸见迷惑，</p>
  <p id="aGR">无生无生等，<a id="a-GS"></a> 不知寂灭因。</p>
  <p id="aGT">我无三世法，<a id="a-GU"></a> 我亦不说法，</p>
  <p id="aGV">有二毕有过，<a id="a-GW"></a> 诸佛二清净。</p>
  <p id="aGX">诸法空刹那，<a id="a-GY"></a> 无体亦不生，</p>
  <p id="aGZ">说邪法覆心，<a id="a-Ga"></a> 分别非如来。</p>
  <p id="aGb">生及与不生，<a id="a-Gc"></a> 惟愿为我说，</p>
  <p id="aGd">云何何等法，<a id="a-Ge"></a> 离于境界生？</p>
  <p id="aGf">色具足和合，<a id="a-Gg"></a> 从於戏论集，</p>
  <p id="aGh">聚于外色相，<a id="a-Gi"></a> 从分别而生。</p>
  <p id="aGj">知于彼法者，<a id="a-Gk"></a> 是如实解义，</p>
  <p id="aGl">随顺圣人性，<a id="a-Gm"></a> 而心不复生。</p>
  <p id="aGn">离于一切大，<a id="a-Go"></a> 生法不相应，</p>
  <p id="aGp">心虚妄观大，<a id="a-Gq"></a> 观如是无生。</p>
  <p id="aGr">莫分别可别，<a id="a-Gs"></a> 智者不分别，</p>
  <p id="aGt">分别于分别，<a id="a-Gu"></a> 是二无涅槃。</p>
  <p id="aGv">立于无生法，<a id="a-Gw"></a> 如幻不见法，</p>
  <p id="aGx">从幻等因生，<a id="a-Gy"></a> 所立诸法破。</p>
  <p id="aGz">见心如镜像，<a id="a-H0"></a> 无始熏习因，</p>
  <p id="aH1">似义而无义，<a id="a-H2"></a> 观诸法亦尔。</p>
  <p id="aH3">如镜中色像，<a id="a-H4"></a> 离于一二相，</p>
  <p id="aH5">可见无非无，<a id="a-H6"></a> 诸相亦如是。</p>
  <p id="aH7">乾闼婆幻等，<a id="a-H8"></a> 依于因缘观，</p>
  <p id="aH9">如是诸法体，<a id="a-HA"></a> 生非不生法。</p>
  <p id="aHB">分别似如人，<a id="a-HC"></a> 二种相而现，</p>
  <p id="aHD">说我及于法，<a id="a-HE"></a> 而愚人不知。</p>
  <p id="aHF">相违及无因，<a id="a-HG"></a> 声闻诸罗汉，</p>
  <p id="aHH">自成及佛力，<a id="a-HI"></a> 是五种声闻。</p>
  <p id="aHJ">时摄及于灭，<a id="a-HK"></a> 第一离第一，</p>
  <p id="aHL">是四种无常，<a id="a-HM"></a> 愚无智分别。</p>
  <p id="aHN">愚痴堕二边，<a id="a-HO"></a> 功德及微尘，</p>
  <p id="aHP">不知解脱因，<a id="a-HQ"></a> 以著有无法。</p>
  <p id="aHR">譬如愚痴人，<a id="a-HS"></a> 取指即是月，</p>
  <p id="aHT">如是乐名字，<a id="a-HU"></a> 不知我实法。</p>
  <p id="aHV">诸大各异相，<a id="a-HW"></a> 无色体相生，</p>
  <p id="aHX">而诸大和合，<a id="a-HY"></a> 无大无依大。</p>
  <p id="aHZ">火能烧诸色，<a id="a-Ha"></a> 水能烂诸物，</p>
  <p id="aHb">风能动诸色，<a id="a-Hc"></a> 云何大相生？</p>
  <p id="aHd">色阴及于识，<a id="a-He"></a> 是法二无五，</p>
  <p id="aHf">是诸阴异名，<a id="a-Hg"></a> 我说如帝释。</p>
  <p id="aHh">心心数差别，<a id="a-Hi"></a> 现转诸法生，</p>
  <p id="aHj">四大彼此别，<a id="a-Hk"></a> 色心非从依。</p>
  <p id="aHl">依青等有白，<a id="a-Hm"></a> 依白有青等，</p>
  <p id="aHn">依因果可生，<a id="a-Ho"></a> 空有及于无。</p>
  <p id="aHp">能作可作作，<a id="a-Hq"></a> 寒热见等见，</p>
  <p id="aHr">如是等一切，<a id="a-Hs"></a> 妄觉不能成。</p>
  <p id="aHt">心意及余六，<a id="a-Hu"></a> 诸识共和合，</p>
  <p id="aHv">离于一异体，<a id="a-Hw"></a> 生死虚妄生。</p>
  <p id="aHx">僧佉毗世师，<a id="a-Hy"></a> 裸形自在天，</p>
  <p id="aHz">堕有无朋党，<a id="a-I0"></a> 离于寂静义。</p>
  <p id="aI1">形相貌胜生，<a id="a-I2"></a> 四大生非尘，</p>
  <p id="aI3">是外道说生，<a id="a-I4"></a> 四大及四尘。</p>
  <p id="aI5">余者无处生，<a id="a-I6"></a> 外道分别因，</p>
  <p id="aI7">愚痴而不觉，<a id="a-I8"></a> 以依有无党。</p>
  <p id="aI9">生共心相应，<a id="a-IA"></a> 死不共相应，</p>
  <p id="aIB">清净实相法，<a id="a-IC"></a> 共智相应住。</p>
  <p id="aID">业及于色相，<a id="a-IE"></a> 五阴境界因，</p>
  <p id="aIF">众生无因体，<a id="a-IG"></a> 无色界不住。</p>
  <p id="aIH">佛说法无我，<a id="a-II"></a> 无色同外道，</p>
  <p id="aIJ">说无我是断，<a id="a-IK"></a> 识亦不应生。</p>
  <p id="aIL">心有四种住，<a id="a-IM"></a> 无色云何住？</p>
  <p id="aIN">内外诸法相，<a id="a-IO"></a> 而识不能行。</p>
  <p id="aIP">妄觉者计有，<a id="a-IQ"></a> 中阴有五阴，</p>
  <p id="aIR">如是无色生，<a id="a-IS"></a> 有而是无色。</p>
  <p id="aIT">自然应解脱，<a id="a-IU"></a> 无众生及识，</p>
  <p id="aIV">是外道无疑，<a id="a-IW"></a> 妄觉不能知。</p>
  <p id="aIX">若彼处无色，<a id="a-IY"></a> 是故见无色，</p>
  <p id="aIZ">彼无非立法，<a id="a-Ia"></a> 非乘无乘者。</p>
  <p id="aIb">识从种子生，<a id="a-Ic"></a> 共诸根和合，</p>
  <p id="aId">八种色一分，<a id="a-Ie"></a> 于念时不取。</p>
  <p id="aIf">色不住于时，<a id="a-Ig"></a> 根不共根住，</p>
  <p id="aIh">是故如来说，<a id="a-Ii"></a> 诸根念不住。</p>
  <p id="aIj">若不见色体，<a id="a-Ik"></a> 识云何分别？</p>
  <p id="aIl">若智不生者，<a id="a-Im"></a> 云何生世间？</p>
  <p id="aIn">即生时即灭，<a id="a-Io"></a> 佛不如是说，</p>
  <p id="aIp">一时亦不念，<a id="a-Iq"></a> 虚妄分别取。</p>
  <p id="aIr">诸根及境界，<a id="a-Is"></a> 愚痴非智者，</p>
  <p id="aIt">愚痴闻名取，<a id="a-Iu"></a> 圣人如实知。</p>
  <p id="aIv">第六无依止，<a id="a-Iw"></a> 以无因可取，</p>
  <p id="aIx">不善知于我，<a id="a-Iy"></a> 离于有法过。</p>
  <p id="aIz">愚于有无法，<a id="a-J0"></a> 觉者离实智，</p>
  <p id="aJ1">有为无为我，<a id="a-J2"></a> 愚痴不能知。</p>
  <p id="aJ3">一中有施法，<a id="a-J4"></a> 异中亦如是，</p>
  <p id="aJ5">共心中一体，<a id="a-J6"></a> 意识能觉知。</p>
  <p id="aJ7">若施是心者，<a id="a-J8"></a> 心数是名字，</p>
  <p id="aJ9">云何离能取，<a id="a-JA"></a> 分别于一异？</p>
  <p id="aJB">共因依止见，<a id="a-JC"></a> 业生作业等，</p>
  <p id="aJD">如火如是说，<a id="a-JE"></a> 相似相似法。</p>
  <p id="aJF">如火一时间，<a id="a-JG"></a> 可烧能烧异，</p>
  <p id="aJH">如是我依因，<a id="a-JI"></a> 妄觉何不尔？</p>
  <p id="aJJ">生及与不生，<a id="a-JK"></a> 而心常清净，</p>
  <p id="aJL">妄觉者立我，<a id="a-JM"></a> 何故不说喻？</p>
  <p id="aJN">迷于识稠林，<a id="a-JO"></a> 离于真实法，</p>
  <p id="aJP">妄觉东西走，<a id="a-JQ"></a> 觅神我亦尔。</p>
  <p id="aJR">内身修实行，<a id="a-JS"></a> 我是清净相，</p>
  <p id="aJT">如来藏佛境，<a id="a-JU"></a> 妄觉非境界。</p>
  <p id="aJV">可取及能取，<a id="a-JW"></a> 差别五阴我，</p>
  <p id="aJX">若能知于相，<a id="a-JY"></a> 尔时生真智。</p>
  <p id="aJZ">外道说意识，<a id="a-Ja"></a> 阿梨耶藏体，</p>
  <p id="aJb">共于我相应，<a id="a-Jc"></a> 我法说不尔。</p>
  <p id="aJd">若如实知法，<a id="a-Je"></a> 实谛得解脱，</p>
  <p id="aJf">修行于见道，<a id="a-Jg"></a> 断烦恼清净。</p>
  <p id="aJh">心自性清净，<a id="a-Ji"></a> 如来净法身，</p>
  <p id="aJj">是法依众生，<a id="a-Jk"></a> 离于边无边。</p>
  <p id="aJl">如金及与色，<a id="a-Jm"></a> 石性与真金，</p>
  <p id="aJn">陶冶人能见，<a id="a-Jo"></a> 众生于阴尔。</p>
  <p id="aJp">非人亦非阴，<a id="a-Jq"></a> 佛是无漏智，</p>
  <p id="aJr">无漏常世尊，<a id="a-Js"></a> 是故我归依。</p>
  <p id="aJt">心自性清净，<a id="a-Ju"></a> 烦恼及意作，</p>
  <p id="aJv">共五阴相应，<a id="a-Jw"></a> 说中胜者说。</p>
  <p id="aJx">心自性清净，<a id="a-Jy"></a> 意等是因缘，</p>
  <p id="aJz">彼能作诸业，<a id="a-K0"></a> 故彼二种染。</p>
  <p id="aK1">意等客尘法，<a id="a-K2"></a> 烦恼我清净，</p>
  <p id="aK3">彼依烦恼染，<a id="a-K4"></a> 如垢依清净。</p>
  <p id="aK5">如依离于垢，<a id="a-K6"></a> 亦如金离垢，</p>
  <p id="aK7">有而不可见，<a id="a-K8"></a> 我离过亦尔。</p>
  <p id="aK9">如琴及[骨+可]鼓，<a id="a-KA"></a> 种种美妙声，</p>
  <p id="aKB">阴中我亦尔，<a id="a-KC"></a> 愚痴觅一异。</p>
  <p id="aKD">地中诸宝藏，<a id="a-KE"></a> 及与清净水，</p>
  <p id="aKF">阴中我亦尔，<a id="a-KG"></a> 实有不可见。</p>
  <p id="aKH">心及心数法，<a id="a-KI"></a> 功德阴和合，</p>
  <p id="aKJ">阴中我亦尔，<a id="a-KK"></a> 无智不能见。</p>
  <p id="aKL">如女人胎藏，<a id="a-KM"></a> 虽有而不见，</p>
  <p id="aKN">我于五阴中，<a id="a-KO"></a> 无智故不见。</p>
  <p id="aKP">如香药重担，<a id="a-KQ"></a> 火及于诸薪，</p>
  <p id="aKR">阴中我亦尔，<a id="a-KS"></a> 无智不能见。</p>
  <p id="aKT">一切诸法中，<a id="a-KU"></a> 无常及与空，</p>
  <p id="aKV">阴中我亦尔，<a id="a-KW"></a> 无智有不见。</p>
  <p id="aKX">诸地及自在，<a id="a-KY"></a> 通及于受位，</p>
  <p id="aKZ">无上妙诸法，<a id="a-Ka"></a> 及余诸三昧。</p>
  <p id="aKb">及诸胜境界，<a id="a-Kc"></a> 若阴中无我，</p>
  <p id="aKd">而此诸法等，<a id="a-Ke"></a> 一切亦应无。</p>
  <p id="aKf">有人破坏言，<a id="a-Kg"></a> 若有应示我，</p>
  <p id="aKh">智者应答言，<a id="a-Ki"></a> 汝心应示我。</p>
  <p id="aKj">说无真如我，<a id="a-Kk"></a> 唯是虚妄说，</p>
  <p id="aKl">作比丘业者，<a id="a-Km"></a> 不应共和合。</p>
  <p id="aKn">是人立有无，<a id="a-Ko"></a> 堕于二朋党，</p>
  <p id="aKp">破坏诸佛法，<a id="a-Kq"></a> 彼不住我法。</p>
  <p id="aKr">离诸外道过，<a id="a-Ks"></a> 焚烧无我见，</p>
  <p id="aKt">令我见炽然，<a id="a-Ku"></a> 如劫尽火焰。</p>
  <p id="aKv">如石蜜蒱桃，<a id="a-Kw"></a> 乳酪酥油等，</p>
  <p id="aKx">彼处所有味，<a id="a-Ky"></a> 不尝者不知。</p>
  <p id="aKz">取于五种中，<a id="a-L0"></a> 五阴我亦尔，</p>
  <p id="aL1">愚痴人不见，<a id="a-L2"></a> 智见得解脱。</p>
  <p id="aL3">明等诸譬喻，<a id="a-L4"></a> 心法不可见，</p>
  <p id="aL5">何处何因缘，<a id="a-L6"></a> 和合不可见。</p>
  <p id="aL7">诸法异体相，<a id="a-L8"></a> 一心不能取，</p>
  <p id="aL9">无因亦无生，<a id="a-LA"></a> 虚妄觉者过。</p>
  <p id="aLB">实行者见心，<a id="a-LC"></a> 心中不见心，</p>
  <p id="aLD">可见从见生，<a id="a-LE"></a> 能见何因生。</p>
  <p id="aLF">我姓迦旃延，<a id="a-LG"></a> 首陀会天出，</p>
  <p id="aLH">为众生说法，<a id="a-LI"></a> 趣于涅槃城。</p>
  <p id="aLJ">是过去行路，<a id="a-LK"></a> 我及彼诸佛，</p>
  <p id="aLL">三千修多罗，<a id="a-LM"></a> 说于涅槃法。</p>
  <p id="aLN">欲界及无色，<a id="a-LO"></a> 佛不彼成佛，</p>
  <p id="aLP">色界中上天，<a id="a-LQ"></a> 离欲成菩提。</p>
  <p id="aLR">境界非缚因，<a id="a-LS"></a> 因境界是缚，</p>
  <p id="aLT">依智断烦恼，<a id="a-LU"></a> 修行者利剑。</p>
  <p id="aLV">有我有幻等，<a id="a-LW"></a> 法有无云何？</p>
  <p id="aLX">愚不见如是，<a id="a-LY"></a> 云何有无我？</p>
  <p id="aLZ">以有作不作，<a id="a-La"></a> 无因而转生，</p>
  <p id="aLb">一切法不生，<a id="a-Lc"></a> 愚痴不觉知。</p>
  <p id="aLd">诸因不能生，<a id="a-Le"></a> 诸缘亦不作，</p>
  <p id="aLf">彼二不能生，<a id="a-Lg"></a> 云何分别缘？</p>
  <p id="aLh">先后及一时，<a id="a-Li"></a> 妄觉者说因，</p>
  <p id="aLj">虚空瓶弟子，<a id="a-Lk"></a> 一切诸物生。</p>
  <p id="aLl">佛非有为作，<a id="a-Lm"></a> 诸相相庄严，</p>
  <p id="aLn">是转轮功德，<a id="a-Lo"></a> 非诸佛得名。</p>
  <p id="aLp">诸佛是智相，<a id="a-Lq"></a> 离诸邪见过，</p>
  <p id="aLr">内身是智见，<a id="a-Ls"></a> 离诸一切过。</p>
  <p id="aLt">聋瞎盲及哑，<a id="a-Lu"></a> 老少怀恶人，</p>
  <p id="aLv">是等一切人，<a id="a-Lw"></a> 名无梵行者。</p>
  <p id="aLx">广大胜妙体，<a id="a-Ly"></a> 是转轮王相，</p>
  <p id="aLz">出家或一二，<a id="a-M0"></a> 余者是放逸。</p>
  <p id="aM1">毗耶娑迦那，<a id="a-M2"></a> 及于梨沙婆，</p>
  <p id="aM3">迦毗罗释迦，<a id="a-M4"></a> 我入涅槃后，</p>
  <p id="aM5">未来世当有，<a id="a-M6"></a> 如是等出世。</p>
  <p id="aM7">我灭后百年，<a id="a-M8"></a> 毗耶娑围陀，</p>
  <p id="aM9">及于般荼婆，<a id="a-MA"></a> 鸠罗婆失罗，</p>
  <p id="aMB">然后复更有，<a id="a-MC"></a> 及于毛厘等，</p>
  <p id="aMD">次毛厘掘多，<a id="a-ME"></a> 次有无道王，</p>
  <p id="aMF">次有刀剑乱，<a id="a-MG"></a> 次刀剑末世，</p>
  <p id="aMH">次于末世世，<a id="a-MI"></a> 无法无修行。</p>
  <p id="aMJ">如是等过未，<a id="a-MK"></a> 如轮转世间，</p>
  <p id="aML">日火共和合，<a id="a-MM"></a> 焚烧于欲界。</p>
  <p id="aMN">复成妙世界，<a id="a-MO"></a> 彼器世间生，</p>
  <p id="aMP">四姓及国王，<a id="a-MQ"></a> 诸仙人及法，</p>
  <p id="aMR">供养大会施，<a id="a-MS"></a> 时法还如本。</p>
  <p id="aMT">话笑本如是，<a id="a-MU"></a> 长行及子注，</p>
  <p id="aMV">子注复重作，<a id="a-MW"></a> 种种说无量。</p>
  <p id="aMX">如是我闻等，<a id="a-MY"></a> 迷没诸世间，</p>
  <p id="aMZ">不知真实法，<a id="a-Ma"></a> 何者为是非。</p>
  <p id="aMb">衣裳如法染，<a id="a-Mc"></a> 捣治令洁净，</p>
  <p id="aMd">清泥牛粪等，<a id="a-Me"></a> 坏色而受用，</p>
  <p id="aMf">诸香涂身衣，<a id="a-Mg"></a> 离于外道相，</p>
  <p id="aMh">流通我法轮，<a id="a-Mi"></a> 是诸如来相。</p>
  <p id="aMj">不漉水不饮，<a id="a-Mk"></a> 腰绳及内衣，</p>
  <p id="aMl">依时行乞食，<a id="a-Mm"></a> 离于下贱家，</p>
  <p id="aMn">生于妙天境，<a id="a-Mo"></a> 及人中胜处，</p>
  <p id="aMp">诸宝相成就，<a id="a-Mq"></a> 天人中自在。</p>
  <p id="aMr">依法修行者，<a id="a-Ms"></a> 生天四天下，</p>
  <p id="aMt">多时而受用，<a id="a-Mu"></a> 依多贪还灭。</p>
  <p id="aMv">正时及三灾，<a id="a-Mw"></a> 及于二恶世。</p>
  <p id="aMx">我及余正时，<a id="a-My"></a> 释迦末世时。</p>
  <p id="aMz">释种悉达他，<a id="a-N0"></a> 八臂及自在，</p>
  <p id="aN1">如是等外道，<a id="a-N2"></a> 我灭出于世。</p>
  <p id="aN3">如是我闻等，<a id="a-N4"></a> 释迦师子说；</p>
  <p id="aN5">曾有如是事，<a id="a-N6"></a> 毗耶娑说是。</p>
  <p id="aN7">八臂那罗延，<a id="a-N8"></a> 及摩醯首罗，</p>
  <p id="aN9">说如是等言，<a id="a-NA"></a> 我化作世间。</p>
  <p id="aNB">我母名善才，<a id="a-NC"></a> 父名梵天王，</p>
  <p id="aND">我姓迦旃延，<a id="a-NE"></a> 离于诸烦恼。</p>
  <p id="aNF">生于瞻波城，<a id="a-NG"></a> 我父及祖父，</p>
  <p id="aNH">父名为月护，<a id="a-NI"></a> 从于月种生。</p>
  <p id="aNJ">出家修实行，<a id="a-NK"></a> 说于千种句，</p>
  <p id="aNL">授记入涅槃，<a id="a-NM"></a> 付慧转法轮。</p>
  <p id="aNN">大慧与法胜，<a id="a-NO"></a> 胜与弥佉梨，</p>
  <p id="aNP">弥佉无弟子，<a id="a-NQ"></a> 于后时法灭。</p>
  <p id="aNR">迦葉拘留孙，<a id="a-NS"></a> 拘那含及我，</p>
  <p id="aNT">离于诸烦恼，<a id="a-NU"></a> 一切名正时。</p>
  <p id="aNV">过彼正法后，<a id="a-NW"></a> 有佛名如意，</p>
  <p id="aNX">于彼成正觉，<a id="a-NY"></a> 为人说五法。</p>
  <p id="aNZ">无二三灾中，<a id="a-Na"></a> 过未世亦尔，</p>
  <p id="aNb">诸佛不出世，<a id="a-Nc"></a> 正时出于世。</p>
  <p id="aNd">无人夺有相，<a id="a-Ne"></a> 衣裳不割裁，</p>
  <p id="aNf">纳衣碎破杂，<a id="a-Ng"></a> 如孔雀画色，</p>
  <p id="aNh">二寸或三寸，<a id="a-Ni"></a> 间错而补纳，</p>
  <p id="aNj">若不如是者，<a id="a-Nk"></a> 愚人所贪夺。</p>
  <p id="aNl">常灭贪欲火，<a id="a-Nm"></a> 智水常洗浴，</p>
  <p id="aNn">日夜六时中，<a id="a-No"></a> 如实修行法。</p>
  <p id="aNp">如放箭石木，<a id="a-Nq"></a> 势极则还下，</p>
  <p id="aNr">放一还下一，<a id="a-Ns"></a> 善不善亦尔。</p>
  <p id="aNt">一中无多种，<a id="a-Nu"></a> 以相无如是，</p>
  <p id="aNv">如风取一切，<a id="a-Nw"></a> 如田地被烧。</p>
  <p id="aNx">若一能作多，<a id="a-Ny"></a> 一切无作有，</p>
  <p id="aNz">不尔一切失，<a id="a-O0"></a> 是妄觉者法。</p>
  <p id="aO1">如灯及种子，<a id="a-O2"></a> 云何多相似？</p>
  <p id="aO3">一能生于多，<a id="a-O4"></a> 是妄觉者法。</p>
  <p id="aO5">如麻不生豆，<a id="a-O6"></a> 稻不生[麩-夫+廣]麦，</p>
  <p id="aO7">小麦等种子，<a id="a-O8"></a> 云何一生多？</p>
  <p id="aO9">波尼出声论，<a id="a-OA"></a> 阿叉波太白，</p>
  <p id="aOB">末世有梵藏，<a id="a-OC"></a> 说于世俗论。</p>
  <p id="aOD">迦旃延作经，<a id="a-OE"></a> 夜婆伽亦尔，</p>
  <p id="aOF">浮稠迦天文，<a id="a-OG"></a> 是后末世论。</p>
  <p id="aOH">婆梨说世福，<a id="a-OI"></a> 世人依福德，</p>
  <p id="aOJ">能护于诸法，<a id="a-OK"></a> 王婆离施地。</p>
  <p id="aOL">弥迦摩修罗，<a id="a-OM"></a> 阿舒罗等说，</p>
  <p id="aON">迷惑及王论，<a id="a-OO"></a> 末世诸仙现。</p>
  <p id="aOP">悉达他释种，<a id="a-OQ"></a> 浮单陀五角，</p>
  <p id="aOR">口力及黠慧，<a id="a-OS"></a> 我灭后出世。</p>
  <p id="aOT">阿示那三掘，<a id="a-OU"></a> 弥佉罗澡罐，</p>
  <p id="aOV">我住阿兰若，<a id="a-OW"></a> 梵天施与我。</p>
  <p id="aOX">汝当未来世，<a id="a-OY"></a> 名大离尘垢，</p>
  <p id="aOZ">能说真解脱，<a id="a-Oa"></a> 是诸牟尼尊。</p>
  <p id="aOb">梵天共梵众，<a id="a-Oc"></a> 及余诸天众，</p>
  <p id="aOd">鹿皮等施我，<a id="a-Oe"></a> 还没自在天。</p>
  <p id="aOf">诸杂间错衣，<a id="a-Og"></a> 及为乞食钵，</p>
  <p id="aOh">帝释四天王，<a id="a-Oi"></a> 闲处施与我。</p>
  <p id="aOj">说无生及因，<a id="a-Ok"></a> 生及与不生，</p>
  <p id="aOl">欲成于不生，<a id="a-Om"></a> 是但说言语。</p>
  <p id="aOn">若无明等因，<a id="a-Oo"></a> 能生于诸心，</p>
  <p id="aOp">未生于色时，<a id="a-Oq"></a> 中间云何住？</p>
  <p id="aOr">即时灭于心，<a id="a-Os"></a> 而更生余心，</p>
  <p id="aOt">色不一念住，<a id="a-Ou"></a> 观何法能生？</p>
  <p id="aOv">依于何因缘？<a id="a-Ow"></a> 心是颠倒因，</p>
  <p id="aOx">彼不能成法，<a id="a-Oy"></a> 云何知生灭？</p>
  <p id="aOz">修行者合定，<a id="a-P0"></a> 金安阇那性，</p>
  <p id="aP1">光音天宫殿，<a id="a-P2"></a> 世间法不坏。</p>
  <p id="aP3">住于所证法，<a id="a-P4"></a> 是诸一切佛，</p>
  <p id="aP5">如来等智慧，<a id="a-P6"></a> 比丘证于法。</p>
  <p id="aP7">及余所证法，<a id="a-P8"></a> 彼法常不坏，</p>
  <p id="aP9">云何虚妄见？<a id="a-PA"></a> 诸法念不住。</p>
  <p id="aPB">乾闼婆幻色，<a id="a-PC"></a> 何故念不住？</p>
  <p id="aPD">诸色无四大，<a id="a-PE"></a> 诸大何所为？</p>
  <p id="aPF">因无明有心，<a id="a-PG"></a> 无始世界习，</p>
  <p id="aPH">依生灭和合，<a id="a-PI"></a> 妄觉者分别。</p>
  <p id="aPJ">僧佉有二种，<a id="a-PK"></a> 从胜及转变，</p>
  <p id="aPL">胜中有于果，<a id="a-PM"></a> 果复成就果。</p>
  <p id="aPN">胜是大体相，<a id="a-PO"></a> 说功德差别，</p>
  <p id="aPP">因果二种法，<a id="a-PQ"></a> 于转变中无。</p>
  <p id="aPR">如水镜清净，<a id="a-PS"></a> 诸尘土不染，</p>
  <p id="aPT">真如如是净，<a id="a-PU"></a> 依止于众生。</p>
  <p id="aPV">如兴求及葱，<a id="a-PW"></a> 女人怀胎藏，</p>
  <p id="aPX">盐及盐中味，<a id="a-PY"></a> 种子云何有？</p>
  <p id="aPZ">异体不异体，<a id="a-Pa"></a> 二体离二法，</p>
  <p id="aPb">有法无因缘，<a id="a-Pc"></a> 非无于有为。</p>
  <p id="aPd">如马中无牛，<a id="a-Pe"></a> 阴中我亦尔，</p>
  <p id="aPf">说有为无为，<a id="a-Pg"></a> 是法无可说。</p>
  <p id="aPh">恶见量阿含，<a id="a-Pi"></a> 依邪觉垢染，</p>
  <p id="aPj">不觉说有我，<a id="a-Pk"></a> 非因不离因。</p>
  <p id="aPl">五阴中无我，<a id="a-Pm"></a> 取我是过失，</p>
  <p id="aPn">一中及异中，<a id="a-Po"></a> 妄觉者不觉。</p>
  <p id="aPp">水镜及眼中，<a id="a-Pq"></a> 如见镜中像，</p>
  <p id="aPr">远离于一异，<a id="a-Ps"></a> 阴中我亦尔。</p>
  <p id="aPt">可观及能观，<a id="a-Pu"></a> 禅道见众生，</p>
  <p id="aPv">观察是三法，<a id="a-Pw"></a> 离于邪见法。</p>
  <p id="aPx">即灭于知见，<a id="a-Py"></a> 如孔中见空，</p>
  <p id="aPz">诸法转变相，<a id="a-Q0"></a> 愚人妄分别。</p>
  <p id="aQ1">涅槃离有无，<a id="a-Q2"></a> 住如实见处，</p>
  <p id="aQ3">远离生灭法，<a id="a-Q4"></a> 亦离有无体。</p>
  <p id="aQ5">离能见可见，<a id="a-Q6"></a> 观察转变法，</p>
  <p id="aQ7">离诸外道说，<a id="a-Q8"></a> 离名相形体。</p>
  <p id="aQ9">依内身邪见，<a id="a-QA"></a> 观察转变法，</p>
  <p id="aQB">诸天及地狱，<a id="a-QC"></a> 触及于逼恼。</p>
  <p id="aQD">无有中阴法，<a id="a-QE"></a> 云何依识生？</p>
  <p id="aQF">胎卵湿化等，<a id="a-QG"></a> 生于中阴中。</p>
  <p id="aQH">众生身种种，<a id="a-QI"></a> 应观于去来，</p>
  <p id="aQJ">离量及阿含，<a id="a-QK"></a> 能生烦恼种。</p>
  <p id="aQL">诸外道浪言，<a id="a-QM"></a> 智慧者莫取，</p>
  <p id="aQN">先观察于我，<a id="a-QO"></a> 后观于因缘。</p>
  <p id="aQP">不知有说有，<a id="a-QQ"></a> 故石女儿胜，</p>
  <p id="aQR">般若离肉眼，<a id="a-QS"></a> 妙眼见众生。</p>
  <p id="aQT">离于有为阴，<a id="a-QU"></a> 妙身体众生，</p>
  <p id="aQV">住好恶色中，<a id="a-QW"></a> 出离缚解脱。</p>
  <p id="aQX">妙体住有为，<a id="a-QY"></a> 能见妙法身，</p>
  <p id="aQZ">在于六趣中，<a id="a-Qa"></a> 妄觉非境界。</p>
  <p id="aQb">我过于人道，<a id="a-Qc"></a> 非余妄觉者，</p>
  <p id="aQd">而无生我心，<a id="a-Qe"></a> 何因如是生？</p>
  <p id="aQf">如河灯种子，<a id="a-Qg"></a> 何不如是说？</p>
  <p id="aQh">而识未生时，<a id="a-Qi"></a> 未有无明等。</p>
  <p id="aQj">离于闇无识，<a id="a-Qk"></a> 云何相续生？</p>
  <p id="aQl">三世及无世，<a id="a-Qm"></a> 第五不可说。</p>
  <p id="aQn">是诸佛境界，<a id="a-Qo"></a> 妄觉者观行，</p>
  <p id="aQp">行中不可说，<a id="a-Qq"></a> 以离智行中。</p>
  <p id="aQr">取于诸行中，<a id="a-Qs"></a> 智离于行法，</p>
  <p id="aQt">依此法生此，<a id="a-Qu"></a> 现见是无因。</p>
  <p id="aQv">诸缘不可见，<a id="a-Qw"></a> 离于无作者，</p>
  <p id="aQx">依风火能烧，<a id="a-Qy"></a> 因风动能生。</p>
  <p id="aQz">风能吹动火，<a id="a-R0"></a> 风还能灭火，</p>
  <p id="aR1">愚者不分别，<a id="a-R2"></a> 云何生众生？</p>
  <p id="aR3">说有为无为，<a id="a-R4"></a> 离于依所依，</p>
  <p id="aR5">云何成彼法？<a id="a-R6"></a> 风火愚分别。</p>
  <p id="aR7">彼此增长力，<a id="a-R8"></a> 彼此法不及，</p>
  <p id="aR9">云何而生火？<a id="a-RA"></a> 唯言语无义。</p>
  <p id="aRB">众生是谁作？<a id="a-RC"></a> 而分别如火，</p>
  <p id="aRD">能作阴入躯，<a id="a-RE"></a> 意等因能生。</p>
  <p id="aRF">如常无我义，<a id="a-RG"></a> 共心常转生，</p>
  <p id="aRH">二法常清净，<a id="a-RI"></a> 离于诸因果。</p>
  <p id="aRJ">火不能成彼，<a id="a-RK"></a> 妄觉者不知，</p>
  <p id="aRL">心众生涅槃，<a id="a-RM"></a> 自性体清净。</p>
  <p id="aRN">无始等过染，<a id="a-RO"></a> 如虚空无差，</p>
  <p id="aRP">外道邪见垢，<a id="a-RQ"></a> 如白象床城。</p>
  <p id="aRR">依意意识覆，<a id="a-RS"></a> 大等能清净，</p>
  <p id="aRT">彼人见如实，<a id="a-RU"></a> 见已破烦恼。</p>
  <p id="aRV">舍譬喻稠林，<a id="a-RW"></a> 彼人取圣境，</p>
  <p id="aRX">知能知差别，<a id="a-RY"></a> 彼分别异体。</p>
  <p id="aRZ">朦钝人不觉，<a id="a-Ra"></a> 复言不可说，</p>
  <p id="aRb">譬如栴檀鼓，<a id="a-Rc"></a> 愚人作异说。</p>
  <p id="aRd">如栴檀沉水，<a id="a-Re"></a> 诸佛智亦尔，</p>
  <p id="aRf">愚人不觉知，<a id="a-Rg"></a> 以依虚妄见。</p>
  <p id="aRh">中后不受食，<a id="a-Ri"></a> 以钵依量取，</p>
  <p id="aRj">离口等诸过，<a id="a-Rk"></a> 啖于清净食。</p>
  <p id="aRl">此是如法行，<a id="a-Rm"></a> 不能知相应，</p>
  <p id="aRn">依于法能信，<a id="a-Ro"></a> 莫分别邪行。</p>
  <p id="aRp">不著世间物，<a id="a-Rq"></a> 能取于正义，</p>
  <p id="aRr">彼人取真金，<a id="a-Rs"></a> 能燃于法灯。</p>
  <p id="aRt">痴有无因缘，<a id="a-Ru"></a> 邪见网分别，</p>
  <p id="aRv">一切烦恼垢，<a id="a-Rw"></a> 离于贪瞋恚。</p>
  <p id="aRx">尔时不复生，<a id="a-Ry"></a> 以无一切染，</p>
  <p id="aRz">诸如来身手，<a id="a-S0"></a> 而授于佛位。</p>
  <p id="aS1">外道迷因果，<a id="a-S2"></a> 余者迷因缘，</p>
  <p id="aS3">及无因有物，<a id="a-S4"></a> 断见无圣人。</p>
  <p id="aS5">受于果转变，<a id="a-S6"></a> 识及于意识，</p>
  <p id="aS7">意从本识生，<a id="a-S8"></a> 识从于意生。</p>
  <p id="aS9">一切识从本，<a id="a-SA"></a> 能生如海波，</p>
  <p id="aSB">一切从熏因，<a id="a-SC"></a> 随因缘而生。</p>
  <p id="aSD">念差别钩锁，<a id="a-SE"></a> 缚自心取境，</p>
  <p id="aSF">似于形体相，<a id="a-SG"></a> 意眼等识生。</p>
  <p id="aSH">无始来过缚，<a id="a-SI"></a> 依熏生取境，</p>
  <p id="aSJ">外见心诸法，<a id="a-SK"></a> 遮诸外道见。</p>
  <p id="aSL">依彼更生余，<a id="a-SM"></a> 及依彼观生，</p>
  <p id="aSN">是故生邪见，<a id="a-SO"></a> 及世间生死。</p>
  <p id="aSP">诸法如梦幻，<a id="a-SQ"></a> 如乾闼婆城，</p>
  <p id="aSR">阳焰水中月，<a id="a-SS"></a> 观察是自心。</p>
  <p id="aST">行差非真如，<a id="a-SU"></a> 正智幻三昧，</p>
  <p id="aSV">依首楞严定，<a id="a-SW"></a> 及余诸三昧。</p>
  <p id="aSX">入于初地得，<a id="a-SY"></a> 诸通及三昧，</p>
  <p id="aSZ">智及如意身，<a id="a-Sa"></a> 受位入佛地。</p>
  <p id="aSb">尔时心不生，<a id="a-Sc"></a> 以见世虚妄，</p>
  <p id="aSd">得观地余地，<a id="a-Se"></a> 及得于佛地。</p>
  <p id="aSf">转于依止身，<a id="a-Sg"></a> 如诸色摩尼，</p>
  <p id="aSh">亦如水中月，<a id="a-Si"></a> 作诸众生业。</p>
  <p id="aSj">离有无朋党，<a id="a-Sk"></a> 离二及不二，</p>
  <p id="aSl">出于二乘地，<a id="a-Sm"></a> 及出第七地。</p>
  <p id="aSn">内身见诸法，<a id="a-So"></a> 地地中清净，</p>
  <p id="aSp">离外道外物，<a id="a-Sq"></a> 尔时说大乘。</p>
  <p id="aSr">转于分别识，<a id="a-Ss"></a> 离于变易灭，</p>
  <p id="aSt">如兔角摩尼，<a id="a-Su"></a> 得解脱者说。</p>
  <p id="aSv">如依结相应，<a id="a-Sw"></a> 依法亦如是，</p>
  <p id="aSx">依相应相应，<a id="a-Sy"></a> 莫分别于异。</p>
  <p id="aSz">眼识业及受，<a id="a-T0"></a> 无明及正见，</p>
  <p id="aT1">眼色及于意，<a id="a-T2"></a> 意识染如是。</p>
  <p id="aT3">佛说此妙经，<a id="a-T4"></a> 圣者大慧士，</p>
  <p id="aT5">菩萨摩诃萨，<a id="a-T6"></a> 罗婆那大王，</p>
  <p id="aT7">叔迦婆罗那，<a id="a-T8"></a> 瓮耳等罗叉，</p>
  <p id="aT9">天龙夜叉等，<a id="a-TA"></a> 乾闼婆修罗，</p>
  <p id="aTB">诸天比丘僧，<a id="a-TC"></a> 大欢喜奉行。</p>
 </body>
</html>