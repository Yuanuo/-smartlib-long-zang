<!doctype html>
<html id="z3IBTl7Oj" data-ver="1862">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">入楞伽经卷第九</h1>
  <h2 id="a2">总品第十八之一</h2>
  <p id="a3">尔时，<a id="a-4"></a>世尊欲重宣此修多罗深义，<a id="a-5"></a>而说偈言：</p>
  <p id="a6">“如夏诸禽兽，<a id="a-7"></a> 迷惑心见波，</p>
  <p id="a8">诸禽兽爱水，<a id="a-9"></a> 彼水无实事。</p>
  <p id="aA">如是识种子，<a id="a-B"></a> 见诸境界动，</p>
  <p id="aC">诸愚痴众生，<a id="a-D"></a> 如眼[目+壹]见物。</p>
  <p id="aE">思惟可思惟，<a id="a-F"></a> 及离能思惟，</p>
  <p id="aG">见实谛分别，<a id="a-H"></a> 能知得解脱。</p>
  <p id="aI">是诸法非坚，<a id="a-J"></a> 虚妄分别生，</p>
  <p id="aK">虚妄分别空，<a id="a-L"></a> 依彼空分别。</p>
  <p id="aM">五阴识等法，<a id="a-N"></a> 如水中树影，</p>
  <p id="aO">如见幻梦等，<a id="a-P"></a> 识中莫分别。</p>
  <p id="aQ">幻起尸机关，<a id="a-R"></a> 梦电云常尔，</p>
  <p id="aS">绝三相续法，<a id="a-T"></a> 众生得解脱。</p>
  <p id="aU">依诸邪念法，<a id="a-V"></a> 是故有识生，</p>
  <p id="aW">八九种种识，<a id="a-X"></a> 如水中诸波。</p>
  <p id="aY">依熏种子法，<a id="a-Z"></a> 常坚固缚身，</p>
  <p id="aa">心流转境界，<a id="a-b"></a> 如铁依礠石。</p>
  <p id="ac">依止诸众生，<a id="a-d"></a> 真性离诸觉，</p>
  <p id="ae">远离诸作事，<a id="a-f"></a> 离知可知法。</p>
  <p id="ag">行如幻三昧，<a id="a-h"></a> 出诸十地行，</p>
  <p id="ai">汝观心王法，<a id="a-j"></a> 离心境识相。</p>
  <p id="ak">时知心常转，<a id="a-l"></a> 即住恒不变，</p>
  <p id="am">住莲华宫殿，<a id="a-n"></a> 如幻境界相。</p>
  <p id="ao">住彼胜处已，<a id="a-p"></a> 得诸自在行，</p>
  <p id="aq">如摩尼现色，<a id="a-r"></a> 作度众生业。</p>
  <p id="as">无有为无为，<a id="a-t"></a> 除诸分别心，</p>
  <p id="au">愚痴无智取，<a id="a-v"></a> 如石女梦儿。</p>
  <p id="aw">寂静及无生，<a id="a-x"></a> 五阴人相续，</p>
  <p id="ay">因缘诸境界，<a id="a-z"></a> 空有及非有。</p>
  <p id="a10">我说诸方便，<a id="a-11"></a> 无如是实相，</p>
  <p id="a12">愚痴取实有，<a id="a-13"></a> 无能相可相。</p>
  <p id="a14">我觉一切法，<a id="a-15"></a> 而不觉一切，</p>
  <p id="a16">我有一切智，<a id="a-17"></a> 而无一切智。</p>
  <p id="a18">凡夫愚分别，<a id="a-19"></a> 自言世智者，</p>
  <p id="a1A">我未曾觉知，<a id="a-1B"></a> 亦不觉众生。</p>
  <p id="a1C">一切法唯心，<a id="a-1D"></a> 诸阴如毛轮，</p>
  <p id="a1E">轮相毕竟无，<a id="a-1F"></a> 何处有分别？</p>
  <p id="a1G">本无始生物，<a id="a-1H"></a> 诸缘中亦无。</p>
  <p id="a1I">石女儿空华，<a id="a-1J"></a> 若能见有为，</p>
  <p id="a1K">尔时见可见，<a id="a-1L"></a> 见迷法即住。</p>
  <p id="a1M">我不入涅槃，<a id="a-1N"></a> 不灭诸相业，</p>
  <p id="a1O">灭诸分别识，<a id="a-1P"></a> 此是我涅槃，</p>
  <p id="a1Q">非灭诸法相，<a id="a-1R"></a> 愚痴妄分别。</p>
  <p id="a1S">如瀑水竭尽，<a id="a-1T"></a> 尔时波不生，</p>
  <p id="a1U">如种种识灭，<a id="a-1V"></a> 灭而不复生。</p>
  <p id="a1W">空及无识相，<a id="a-1X"></a> 如幻本不生，</p>
  <p id="a1Y">有无离有无，<a id="a-1Z"></a> 此诸法如梦。</p>
  <p id="a1a">我说一实法，<a id="a-1b"></a> 离于诸觉观，</p>
  <p id="a1c">圣人妙境界，<a id="a-1d"></a> 离二法体相。</p>
  <p id="a1e">如见萤火相，<a id="a-1f"></a> 种种而无实，</p>
  <p id="a1g">世间见四大，<a id="a-1h"></a> 种种亦如是。</p>
  <p id="a1i">如依草木石，<a id="a-1j"></a> 示现诸幻相，</p>
  <p id="a1k">彼幻无是相，<a id="a-1l"></a> 诸法体如是。</p>
  <p id="a1m">无取著可取，<a id="a-1n"></a> 无解脱无缚，</p>
  <p id="a1o">如幻如阳焰，<a id="a-1p"></a> 如梦眼中翳。</p>
  <p id="a1q">若如是实见，<a id="a-1r"></a> 离诸分别垢，</p>
  <p id="a1s">即住如实定，<a id="a-1t"></a> 彼见我无疑。</p>
  <p id="a1u">此中无心识，<a id="a-1v"></a> 如虚空阳焰，</p>
  <p id="a1w">如是知诸法，<a id="a-1x"></a> 而不知一法。</p>
  <p id="a1y">离有无诸缘，<a id="a-1z"></a> 故诸法不生，</p>
  <p id="a20">三界心迷惑，<a id="a-21"></a> 是故种种见。</p>
  <p id="a22">梦及世间法，<a id="a-23"></a> 此二法平等。</p>
  <p id="a24">可见与资生，<a id="a-25"></a> 诸触及于量，</p>
  <p id="a26">身无常世间，<a id="a-27"></a> 种种色亦尔。</p>
  <p id="a28">世间尊者说，<a id="a-29"></a> 如是所作事，</p>
  <p id="a2A">心三界种子，<a id="a-2B"></a> 迷惑见现未。</p>
  <p id="a2C">知世间分别，<a id="a-2D"></a> 无如是实法，</p>
  <p id="a2E">见世间如是，<a id="a-2F"></a> 能离诸生死。</p>
  <p id="a2G">生及与不生，<a id="a-2H"></a> 愚痴迷惑见；</p>
  <p id="a2I">不生及不灭，<a id="a-2J"></a> 修智慧者见。</p>
  <p id="a2K">阿迦尼妙境，<a id="a-2L"></a> 离诸恶行处，</p>
  <p id="a2M">常无分别行，<a id="a-2N"></a> 离诸心数法。</p>
  <p id="a2O">得力通自在，<a id="a-2P"></a> 到诸三昧处，</p>
  <p id="a2Q">彼处成正觉，<a id="a-2R"></a> 化佛此中成。</p>
  <p id="a2S">诸法不生灭，<a id="a-2T"></a> 诸法如是体，</p>
  <p id="a2U">应化无量亿，<a id="a-2V"></a> 彼体中出世。</p>
  <p id="a2W">愚人闻佛法，<a id="a-2X"></a> 如响不思议，</p>
  <p id="a2Y">远离初中后，<a id="a-2Z"></a> 及离有无法。</p>
  <p id="a2a">遍不动清净，<a id="a-2b"></a> 无诸相现相，</p>
  <p id="a2c">识性覆法身，<a id="a-2d"></a> 一切身中有。</p>
  <p id="a2e">迷惑是幻有，<a id="a-2f"></a> 幻非迷惑因，</p>
  <p id="a2g">心无迷惑法，<a id="a-2h"></a> 亦非不少有。</p>
  <p id="a2i">心依二法缚，<a id="a-2j"></a> 阿梨耶识起，</p>
  <p id="a2k">但心如是见，<a id="a-2l"></a> 我法如瀑水。</p>
  <p id="a2m">观世间如是，<a id="a-2n"></a> 尔时转诸心，</p>
  <p id="a2o">乃是我真子，<a id="a-2p"></a> 成就实法行。</p>
  <p id="a2q">暖湿及坚动，<a id="a-2r"></a> 愚分别诸法，</p>
  <p id="a2s">非实专念有，<a id="a-2t"></a> 无能相可相。</p>
  <p id="a2u">八种物一身，<a id="a-2v"></a> 形相及诸根，</p>
  <p id="a2w">愚分别诸色，<a id="a-2x"></a> 迷惑身罗网。</p>
  <p id="a2y">诸因缘和合，<a id="a-2z"></a> 愚痴分别生，</p>
  <p id="a30">不知如是法，<a id="a-31"></a> 流转三界中。</p>
  <p id="a32">诸法及言语，<a id="a-33"></a> 是众生分别，</p>
  <p id="a34">而诸法是无，<a id="a-35"></a> 如化如梦等，</p>
  <p id="a36">观诸法如是，<a id="a-37"></a> 不住世涅槃。</p>
  <p id="a38">心种种种子，<a id="a-39"></a> 现见心境界，</p>
  <p id="a3A">可见分别生，<a id="a-3B"></a> 愚痴乐二法。</p>
  <p id="a3C">无智爱及业，<a id="a-3D"></a> 是心心法因，</p>
  <p id="a3E">依他力法生，<a id="a-3F"></a> 故说他力法。</p>
  <p id="a3G">依法分别事，<a id="a-3H"></a> 心迷惑境界，</p>
  <p id="a3I">故不成分别，<a id="a-3J"></a> 迷惑邪分别。</p>
  <p id="a3K">心依因缘缚，<a id="a-3L"></a> 是故生诸身，</p>
  <p id="a3M">若离诸因缘，<a id="a-3N"></a> 我说不见法。</p>
  <p id="a3O">离诸因缘法，<a id="a-3P"></a> 离于诸法相，</p>
  <p id="a3Q">不住诸法中，<a id="a-3R"></a> 我说不见境。</p>
  <p id="a3S">如王长者等，<a id="a-3T"></a> 以种种禽兽，</p>
  <p id="a3U">会集宅野中，<a id="a-3V"></a> 以示于诸子。</p>
  <p id="a3W">我如是诸相，<a id="a-3X"></a> 种种镜像法，</p>
  <p id="a3Y">内身智为子，<a id="a-3Z"></a> 说于实际法。</p>
  <p id="a3a">如大海波浪，<a id="a-3b"></a> 从风因缘生，</p>
  <p id="a3c">能起舞现前，<a id="a-3d"></a> 而无有断绝。</p>
  <p id="a3e">阿梨耶识常，<a id="a-3f"></a> 依风境界起，</p>
  <p id="a3g">种种水波识，<a id="a-3h"></a> 能舞生不绝。</p>
  <p id="a3i">能取可取相，<a id="a-3j"></a> 众生见如是，</p>
  <p id="a3k">可见无诸相，<a id="a-3l"></a> 毛道如是见。</p>
  <p id="a3m">阿梨耶本识，<a id="a-3n"></a> 意及于意识，</p>
  <p id="a3o">离可取能取，<a id="a-3p"></a> 我说如是相。</p>
  <p id="a3q">五阴中无我，<a id="a-3r"></a> 及无人众生，</p>
  <p id="a3s">生即诸识生，<a id="a-3t"></a> 灭即诸识灭。</p>
  <p id="a3u">如画中高下，<a id="a-3v"></a> 可见无如是，</p>
  <p id="a3w">如是诸物体，<a id="a-3x"></a> 见无如是相。</p>
  <p id="a3y">如乾闼婆城，<a id="a-3z"></a> 禽兽渴爱水，</p>
  <p id="a40">如是可见见，<a id="a-41"></a> 智观无如是。</p>
  <p id="a42">离可量及想，<a id="a-43"></a> 非因亦非果，</p>
  <p id="a44">离能觉所觉，<a id="a-45"></a> 离能见可见。</p>
  <p id="a46">依阴因缘觉，<a id="a-47"></a> 无人见可见，</p>
  <p id="a48">若不见可见，<a id="a-49"></a> 云何修彼法？</p>
  <p id="a4A">因缘因譬喻，<a id="a-4B"></a> 立意及因缘，</p>
  <p id="a4C">梦乾闼婆轮，<a id="a-4D"></a> 阳焰及日月。</p>
  <p id="a4E">光焰幻等喻，<a id="a-4F"></a> 我遮诸法生，</p>
  <p id="a4G">如梦幻迷惑，<a id="a-4H"></a> 空分别众生。</p>
  <p id="a4I">不依于三界，<a id="a-4J"></a> 内外亦皆无，</p>
  <p id="a4K">见诸有不生，<a id="a-4L"></a> 乃得无生忍，</p>
  <p id="a4M">得如幻三昧，<a id="a-4N"></a> 及于如意身，</p>
  <p id="a4O">诸通及自在，<a id="a-4P"></a> 力心种种法。</p>
  <p id="a4Q">诸法本不生，<a id="a-4R"></a> 空无法体相，</p>
  <p id="a4S">彼人迷不觉，<a id="a-4T"></a> 随因缘生灭。</p>
  <p id="a4U">如愚痴分别，<a id="a-4V"></a> 心见于自心，</p>
  <p id="a4W">见外种种相，<a id="a-4X"></a> 实无可见法。</p>
  <p id="a4Y">见骨相佛像，<a id="a-4Z"></a> 及诸大离散，</p>
  <p id="a4a">善觉心能知，<a id="a-4b"></a> 住持世间相。</p>
  <p id="a4c">身住持资生，<a id="a-4d"></a> 可取三种境，</p>
  <p id="a4e">识取识境界，<a id="a-4f"></a> 意识分别三。</p>
  <p id="a4g">分别可分别，<a id="a-4h"></a> 所有字境界，</p>
  <p id="a4i">不能见实法，<a id="a-4j"></a> 彼觉迷不见。</p>
  <p id="a4k">诸法无自体，<a id="a-4l"></a> 智慧者能觉，</p>
  <p id="a4m">行者尔乃息，<a id="a-4n"></a> 住于无相处。</p>
  <p id="a4o">如墨图于鸡，<a id="a-4p"></a> 愚取是我鸡，</p>
  <p id="a4q">如痴凡夫取。<a id="a-4r"></a> 三乘同是一，</p>
  <p id="a4s">无诸声闻人，<a id="a-4t"></a> 亦无辟支佛。</p>
  <p id="a4u">所见声闻色，<a id="a-4v"></a> 及见诸如来，</p>
  <p id="a4w">诸菩萨大慈，<a id="a-4x"></a> 示现是化身。</p>
  <p id="a4y">三界唯是心，<a id="a-4z"></a> 离二种体相，</p>
  <p id="a50">转变彼诸相，<a id="a-51"></a> 彼即是真如，</p>
  <p id="a52">法及人行相。<a id="a-53"></a> 日月光焰炽，</p>
  <p id="a54">大诸摩尼宝，<a id="a-55"></a> 无分别作事，</p>
  <p id="a56">诸佛法如是。<a id="a-57"></a> 如翳取毛轮，</p>
  <p id="a58">如是分别法，<a id="a-59"></a> 愚痴虚妄取。</p>
  <p id="a5A">离于生住灭，<a id="a-5B"></a> 及离常无常，</p>
  <p id="a5C">可见染净去，<a id="a-5D"></a> 如空中毛轮。</p>
  <p id="a5E">如中莨菪人，<a id="a-5F"></a> 见诸像大地，</p>
  <p id="a5G">一切如金色，<a id="a-5H"></a> 彼不曾有金。</p>
  <p id="a5I">如是愚痴人，<a id="a-5J"></a> 无始心法染，</p>
  <p id="a5K">幻阳焰生有，<a id="a-5L"></a> 愚人取为实。</p>
  <p id="a5M">一子及无子，<a id="a-5N"></a> 大海是一子，</p>
  <p id="a5O">亦是无量子，<a id="a-5P"></a> 汝观心种子。</p>
  <p id="a5Q">一子如清净，<a id="a-5R"></a> 转于无种子，</p>
  <p id="a5S">平等无分别；<a id="a-5T"></a> 起即是生死，</p>
  <p id="a5U">能生种种子，<a id="a-5V"></a> 是故说种子。</p>
  <p id="a5W">因缘不生法，<a id="a-5X"></a> 因缘不灭法，</p>
  <p id="a5Y">生法唯因缘，<a id="a-5Z"></a> 心如是分别。</p>
  <p id="a5a">三界唯假名，<a id="a-5b"></a> 实无事法体，</p>
  <p id="a5c">妄觉者分别，<a id="a-5d"></a> 取假名为实。</p>
  <p id="a5e">观诸法实体，<a id="a-5f"></a> 我不遮迷惑，</p>
  <p id="a5g">实体不生法，<a id="a-5h"></a> 观是得解脱。</p>
  <p id="a5i">我不见幻无，<a id="a-5j"></a> 说诸法是有，</p>
  <p id="a5k">颠倒速如电，<a id="a-5l"></a> 是故说如幻。</p>
  <p id="a5m">非本生如生，<a id="a-5n"></a> 诸因缘无体，</p>
  <p id="a5o">无有处及体，<a id="a-5p"></a> 唯有于言语。</p>
  <p id="a5q">不遮缘生灭，<a id="a-5r"></a> 不遮缘和合，</p>
  <p id="a5s">遮诸愚痴见，<a id="a-5t"></a> 分别因缘生。</p>
  <p id="a5u">实无识体法，<a id="a-5v"></a> 无事及本识，</p>
  <p id="a5w">愚痴生分别，<a id="a-5x"></a> 如死尸恶觉。</p>
  <p id="a5y">三界但是心，<a id="a-5z"></a> 诸佛子能见，</p>
  <p id="a60">即得种类身，<a id="a-61"></a> 离作有为法，</p>
  <p id="a62">得力通自在，<a id="a-63"></a> 及共相应法。</p>
  <p id="a64">现诸一切色，<a id="a-65"></a> 心法如是生，</p>
  <p id="a66">而无心及色，<a id="a-67"></a> 无始心迷惑。</p>
  <p id="a68">尔时修行者，<a id="a-69"></a> 得见于无相，</p>
  <p id="a6A">智慧中观察，<a id="a-6B"></a> 不见诸众生。</p>
  <p id="a6C">相及事假名，<a id="a-6D"></a> 意取诸动法，</p>
  <p id="a6E">我诸子过是，<a id="a-6F"></a> 无分别修行。</p>
  <p id="a6G">乾闼婆城幻，<a id="a-6H"></a> 毛轮及阳焰，</p>
  <p id="a6I">无实而见实，<a id="a-6J"></a> 诸法体如是，</p>
  <p id="a6K">如心见诸法，<a id="a-6L"></a> 无如是体相。</p>
  <p id="a6M">一切法不生，<a id="a-6N"></a> 但见迷惑法，</p>
  <p id="a6O">毛道迷分别，<a id="a-6P"></a> 以住于二法。</p>
  <p id="a6Q">初识生分别，<a id="a-6R"></a> 种种熏种子，</p>
  <p id="a6S">识如瀑水起，<a id="a-6T"></a> 断彼则不生。</p>
  <p id="a6U">种种念观法，<a id="a-6V"></a> 若但心中生，</p>
  <p id="a6W">如虚空壁中，<a id="a-6X"></a> 何故而不生？</p>
  <p id="a6Y">若有少相观，<a id="a-6Z"></a> 心则从缘生；</p>
  <p id="a6a">若从因缘生，<a id="a-6b"></a> 不得言唯心。</p>
  <p id="a6c">心取于自心，<a id="a-6d"></a> 无法无因生，</p>
  <p id="a6e">心法体清净，<a id="a-6f"></a> 虚空中无熏。</p>
  <p id="a6g">虚妄取自心，<a id="a-6h"></a> 是故心现生，</p>
  <p id="a6i">外法无可见，<a id="a-6j"></a> 是故说唯心。</p>
  <p id="a6k">本识但是心，<a id="a-6l"></a> 意能念境界，</p>
  <p id="a6m">能取诸境界，<a id="a-6n"></a> 故我说唯心。</p>
  <p id="a6o">心常无记法，<a id="a-6p"></a> 意二边取相，</p>
  <p id="a6q">取现法是识，<a id="a-6r"></a> 彼是善不善。</p>
  <p id="a6s">离二种识相，<a id="a-6t"></a> 是第一义门，</p>
  <p id="a6u">说三乘差别，<a id="a-6v"></a> 寂静无是相。</p>
  <p id="a6w">若心住寂静，<a id="a-6x"></a> 及行于佛地，</p>
  <p id="a6y">是过去佛说，<a id="a-6z"></a> 现未亦如是。</p>
  <p id="a70">初七是心地，<a id="a-71"></a> 寂静第八地，</p>
  <p id="a72">二地是行处，<a id="a-73"></a> 余地是我法。</p>
  <p id="a74">自内身清净，<a id="a-75"></a> 是我自在地，</p>
  <p id="a76">自在究竟处，<a id="a-77"></a> 阿迦尼吒现。</p>
  <p id="a78">如诸火焰等，<a id="a-79"></a> 而出诸光明，</p>
  <p id="a7A">种种心可乐，<a id="a-7B"></a> 化作于三界。</p>
  <p id="a7C">或有先有化，<a id="a-7D"></a> 而化作三有，</p>
  <p id="a7E">彼处说诸法，<a id="a-7F"></a> 是我自在地。</p>
  <p id="a7G">诸地无时节，<a id="a-7H"></a> 国土转亦然，</p>
  <p id="a7I">过诸心地法，<a id="a-7J"></a> 是住寂静果。</p>
  <p id="a7K">实无而谓实，<a id="a-7L"></a> 而见于种种，</p>
  <p id="a7M">愚人颠倒取，<a id="a-7N"></a> 是种种颠倒。</p>
  <p id="a7O">如无分别智，<a id="a-7P"></a> 有事不相应，</p>
  <p id="a7Q">以心非诸色，<a id="a-7R"></a> 是故无分别。</p>
  <p id="a7S">诸禅及无量，<a id="a-7T"></a> 及无色三昧，</p>
  <p id="a7U">诸相毕竟灭，<a id="a-7V"></a> 是故心中无。</p>
  <p id="a7W">须陀洹果法，<a id="a-7X"></a> 往来及不还，</p>
  <p id="a7Y">及诸罗汉果，<a id="a-7Z"></a> 一切心迷惑。</p>
  <p id="a7a">空无常刹那，<a id="a-7b"></a> 愚分别有为，</p>
  <p id="a7c">河种子譬喻，<a id="a-7d"></a> 分别刹那义。</p>
  <p id="a7e">刹那无分别，<a id="a-7f"></a> 离诸所作法，</p>
  <p id="a7g">一切法不生，<a id="a-7h"></a> 我说刹那义。</p>
  <p id="a7i">有无说于生，<a id="a-7j"></a> 僧佉等妄说，</p>
  <p id="a7k">一切法无说，<a id="a-7l"></a> 亦是彼人说。</p>
  <p id="a7m">有四种记法，<a id="a-7n"></a> 一往答反问，</p>
  <p id="a7o">分别差别答，<a id="a-7p"></a> 默答遮外道。</p>
  <p id="a7q">世谛一切有，<a id="a-7r"></a> 第一义谛无；</p>
  <p id="a7s">而实体无相，<a id="a-7t"></a> 是第一义谛；</p>
  <p id="a7u">见于虚妄法，<a id="a-7v"></a> 是故说世谛。</p>
  <p id="a7w">因于言语生，<a id="a-7x"></a> 无如是实体，</p>
  <p id="a7y">无事有言语，<a id="a-7z"></a> 世谛中实无。</p>
  <p id="a80">是即颠倒事，<a id="a-81"></a> 可见亦是无，</p>
  <p id="a82">若事颠倒有，<a id="a-83"></a> 寂静毕竟无。</p>
  <p id="a84">依于颠倒事，<a id="a-85"></a> 及见诸法生，</p>
  <p id="a86">毕竟定是无，<a id="a-87"></a> 即是无体相。</p>
  <p id="a88">所见诸种种，<a id="a-89"></a> 熏习烦恼生，</p>
  <p id="a8A">心见外迷惑，<a id="a-8B"></a> 现取于前境，</p>
  <p id="a8C">分别无分别，<a id="a-8D"></a> 是空实相法。</p>
  <p id="a8E">如幻像诸相，<a id="a-8F"></a> 如树叶金色，</p>
  <p id="a8G">是可见人见，<a id="a-8H"></a> 心无明熏习。</p>
  <p id="a8I">圣人不见迷，<a id="a-8J"></a> 中间不见实，</p>
  <p id="a8K">迷惑即是实，<a id="a-8L"></a> 以实即中间。</p>
  <p id="a8M">远离诸迷惑，<a id="a-8N"></a> 若能生诸相，</p>
  <p id="a8O">即是其迷惑，<a id="a-8P"></a> 如眼翳不净。</p>
  <p id="a8Q">如翳见毛轮，<a id="a-8R"></a> 依迷取诸法，</p>
  <p id="a8S">于诸境界中，<a id="a-8T"></a> 愚痴取是法。</p>
  <p id="a8U">诸法如毛轮，<a id="a-8V"></a> 阳焰水迷惑，</p>
  <p id="a8W">三界如梦幻，<a id="a-8X"></a> 修行得解脱。</p>
  <p id="a8Y">分别可分别，<a id="a-8Z"></a> 能生于分别，</p>
  <p id="a8a">缚可缚及因，<a id="a-8b"></a> 六种解脱因。</p>
  <p id="a8c">无地及诸谛，<a id="a-8d"></a> 无国土及化，</p>
  <p id="a8e">佛辟支声闻，<a id="a-8f"></a> 唯是心分别。</p>
  <p id="a8g">人体及五阴，<a id="a-8h"></a> 诸缘及微尘，</p>
  <p id="a8i">胜人自在作，<a id="a-8j"></a> 唯是心分别。</p>
  <p id="a8k">心遍一切处，<a id="a-8l"></a> 一切处皆心，</p>
  <p id="a8m">以心不善观，<a id="a-8n"></a> 心性无诸相。</p>
  <p id="a8o">五阴中无我，<a id="a-8p"></a> 我中无五阴，</p>
  <p id="a8q">分别无是法，<a id="a-8r"></a> 而彼法非无。</p>
  <p id="a8s">如愚痴分别，<a id="a-8t"></a> 有诸一切法，</p>
  <p id="a8u">如是见实有，<a id="a-8v"></a> 一切应见实。</p>
  <p id="a8w">一切法若无，<a id="a-8x"></a> 无染亦无净，</p>
  <p id="a8y">愚痴见如是，<a id="a-8z"></a> 彼法不如是。</p>
  <p id="a90">迷惑分别相，<a id="a-91"></a> 是他力分别，</p>
  <p id="a92">彼相所有名，<a id="a-93"></a> 是名分别相。</p>
  <p id="a94">名相是分别，<a id="a-95"></a> 因缘事和合，</p>
  <p id="a96">若不生彼心，<a id="a-97"></a> 是第一义相。</p>
  <p id="a98">报相佛实体，<a id="a-99"></a> 及所化佛相，</p>
  <p id="a9A">众生及菩萨，<a id="a-9B"></a> 并十方国土，</p>
  <p id="a9C">习气法化佛，<a id="a-9D"></a> 及作于化佛，</p>
  <p id="a9E">是皆一切从，<a id="a-9F"></a> 阿弥陀国出。</p>
  <p id="a9G">应化所说法，<a id="a-9H"></a> 及报佛说法，</p>
  <p id="a9I">修多罗广说，<a id="a-9J"></a> 汝应知密意。</p>
  <p id="a9K">所有佛子说，<a id="a-9L"></a> 及于诸如来，</p>
  <p id="a9M">是皆化佛说，<a id="a-9N"></a> 非淳熟者说。</p>
  <p id="a9O">是诸法不生，<a id="a-9P"></a> 而彼法非无，</p>
  <p id="a9Q">乾闼婆城幻，<a id="a-9R"></a> 如梦化相似。</p>
  <p id="a9S">种种随心转，<a id="a-9T"></a> 唯心非余法，</p>
  <p id="a9U">心生种种生，<a id="a-9V"></a> 心灭种种灭。</p>
  <p id="a9W">众生妄分别，<a id="a-9X"></a> 无物而见物，</p>
  <p id="a9Y">无义唯是心，<a id="a-9Z"></a> 无分别得脱。</p>
  <p id="a9a">无始世戏论，<a id="a-9b"></a> 依止于烦恼，</p>
  <p id="a9c">诸分别熏修，<a id="a-9d"></a> 是故邪见生。</p>
  <p id="a9e">识无分别义，<a id="a-9f"></a> 真如是智境，</p>
  <p id="a9g">转彼是寂静，<a id="a-9h"></a> 是诸圣境界。</p>
  <p id="a9i">观察义思惟，<a id="a-9j"></a> 诸凡夫思惟，</p>
  <p id="a9k">念真如思惟，<a id="a-9l"></a> 诸佛净思惟。</p>
  <p id="a9m">分别诸法体，<a id="a-9n"></a> 一切法不生，</p>
  <p id="a9o">依他力因缘，<a id="a-9p"></a> 众生迷分别。</p>
  <p id="a9q">他力若清净，<a id="a-9r"></a> 离分别相应，</p>
  <p id="a9s">转彼即真如，<a id="a-9t"></a> 离分别是行。</p>
  <p id="a9u">莫分别分别，<a id="a-9v"></a> 分别是无实，</p>
  <p id="a9w">分别迷惑法，<a id="a-9x"></a> 取可取不尽。</p>
  <p id="a9y">见外分别境，<a id="a-9z"></a> 分别是实体，</p>
  <p id="aA0">心分别分别，<a id="a-A1"></a> 彼法因缘生。</p>
  <p id="aA2">邪见见外义，<a id="a-A3"></a> 无义但是心，</p>
  <p id="aA4">观斟量相应，<a id="a-A5"></a> 能灭取可取。</p>
  <p id="aA6">无诸外境界，<a id="a-A7"></a> 愚痴妄分别，</p>
  <p id="aA8">熏习增长心，<a id="a-A9"></a> 似生于诸法。</p>
  <p id="aAA">灭二种分别，<a id="a-AB"></a> 真如智境界，</p>
  <p id="aAC">生于无法相，<a id="a-AD"></a> 不思议圣境。</p>
  <p id="aAE">名相及分别，<a id="a-AF"></a> 实体二种相，</p>
  <p id="aAG">正智及真如，<a id="a-AH"></a> 是成就实体。</p>
  <p id="aAI">依父母和合，<a id="a-AJ"></a> 阿梨耶意合，</p>
  <p id="aAK">如酥瓶等鼠，<a id="a-AL"></a> 共赤白增长。</p>
  <p id="aAM">蔽尸厚泡疮，<a id="a-AN"></a> 不净依节画，</p>
  <p id="aAO">业风长四大，<a id="a-AP"></a> 如诸果成熟。</p>
  <p id="aAQ">五及于五五，<a id="a-AR"></a> 及有九种孔，</p>
  <p id="aAS">诸毛甲遍覆，<a id="a-AT"></a> 如是增长生。</p>
  <p id="aAU">生如粪中虫，<a id="a-AV"></a> 如人睡中寤，</p>
  <p id="aAW">眼见色起念，<a id="a-AX"></a> 增长生分别。</p>
  <p id="aAY">分别及专念，<a id="a-AZ"></a> 断齿唇和合，</p>
  <p id="aAa">口始说言语，<a id="a-Ab"></a> 如鹦鹉弄声。</p>
  <p id="aAc">诸外道说定，<a id="a-Ad"></a> 大乘不决定，</p>
  <p id="aAe">依众生心定，<a id="a-Af"></a> 邪见不能近。</p>
  <p id="aAg">我乘内证智，<a id="a-Ah"></a> 妄觉非境界，</p>
  <p id="aAi">如来灭世后，<a id="a-Aj"></a> 谁持为我说？</p>
  <p id="aAk">如来灭度后，<a id="a-Al"></a> 未来当有人，</p>
  <p id="aAm">大慧汝谛听，<a id="a-An"></a> 有人持我法。</p>
  <p id="aAo">于南大国中，<a id="a-Ap"></a> 有大德比丘，</p>
  <p id="aAq">名龙树菩萨，<a id="a-Ar"></a> 能破有无见。</p>
  <p id="aAs">为人说我法，<a id="a-At"></a> 大乘无上法，</p>
  <p id="aAu">证得欢喜地，<a id="a-Av"></a> 往生安乐国。</p>
  <p id="aAw">智慧观察法，<a id="a-Ax"></a> 不见实法体，</p>
  <p id="aAy">是故不可说，<a id="a-Az"></a> 及说亦无体。</p>
  <p id="aB0">若因缘生法，<a id="a-B1"></a> 不得言有无，</p>
  <p id="aB2">因缘中有物，<a id="a-B3"></a> 愚分别有无。</p>
  <p id="aB4">邪见二邪法，<a id="a-B5"></a> 我知离我法，</p>
  <p id="aB6">一切法名字，<a id="a-B7"></a> 无量劫常学，</p>
  <p id="aB8">以学复更学，<a id="a-B9"></a> 迭共相分别。</p>
  <p id="aBA">若不说诸名，<a id="a-BB"></a> 诸世间迷惑，</p>
  <p id="aBC">是故作名字，<a id="a-BD"></a> 为除迷惑业。</p>
  <p id="aBE">依三种分别，<a id="a-BF"></a> 愚痴分别法，</p>
  <p id="aBG">依名迷分别，<a id="a-BH"></a> 及因缘能生。</p>
  <p id="aBI">法不灭不生，<a id="a-BJ"></a> 自性如虚空，</p>
  <p id="aBK">法无体是体，<a id="a-BL"></a> 分别相即体。</p>
  <p id="aBM">影像及于幻，<a id="a-BN"></a> 阳焰与梦响，</p>
  <p id="aBO">火轮乾闼婆，<a id="a-BP"></a> 诸法如是生。</p>
  <p id="aBQ">不二真如空，<a id="a-BR"></a> 实际及法体，</p>
  <p id="aBS">我说无分别，<a id="a-BT"></a> 成就彼法相。</p>
  <p id="aBU">口心境界虚，<a id="a-BV"></a> 实乃立虚妄，</p>
  <p id="aBW">心堕于二边，<a id="a-BX"></a> 是故立分别。</p>
  <p id="aBY">有无堕二边，<a id="a-BZ"></a> 以在心境界，</p>
  <p id="aBa">远离诸境界，<a id="a-Bb"></a> 尔时正灭心，</p>
  <p id="aBc">以离取境界，<a id="a-Bd"></a> 彼灭非有无。</p>
  <p id="aBe">如圣人境界，<a id="a-Bf"></a> 愚人不能知，</p>
  <p id="aBg">有灭住真如，<a id="a-Bh"></a> 智慧者能见。</p>
  <p id="aBi">如彼诸法住，<a id="a-Bj"></a> 智慧者能见，</p>
  <p id="aBk">法体不如是，<a id="a-Bl"></a> 以诸法无相。</p>
  <p id="aBm">愚痴人见铁，<a id="a-Bn"></a> 分别以为金，</p>
  <p id="aBo">非金而见金，<a id="a-Bp"></a> 外道取法尔。</p>
  <p id="aBq">本无言始生，<a id="a-Br"></a> 始生后还灭，</p>
  <p id="aBs">从因缘有无，<a id="a-Bt"></a> 此说非我教。</p>
  <p id="aBu">无始无终法，<a id="a-Bv"></a> 无始是相住，</p>
  <p id="aBw">以世间住相，<a id="a-Bx"></a> 邪觉者不知。</p>
  <p id="aBy">过去法是有，<a id="a-Bz"></a> 未来法非无，</p>
  <p id="aC0">现在法亦有，<a id="a-C1"></a> 不应言法生。</p>
  <p id="aC2">转时及行相，<a id="a-C3"></a> 诸大及诸根，</p>
  <p id="aC4">虚妄取中阴，<a id="a-C5"></a> 若取非觉者。</p>
  <p id="aC6">一切佛世尊，<a id="a-C7"></a> 不说因缘生，</p>
  <p id="aC8">因缘即世间，<a id="a-C9"></a> 如乾闼婆城。</p>
  <p id="aCA">但法缘和合，<a id="a-CB"></a> 依此法生法，</p>
  <p id="aCC">离诸和合法，<a id="a-CD"></a> 不灭亦不生。</p>
  <p id="aCE">镜及于水中，<a id="a-CF"></a> 眼及器摩尼，</p>
  <p id="aCG">而见诸镜像，<a id="a-CH"></a> 诸影像是无。</p>
  <p id="aCI">如兽爱空水，<a id="a-CJ"></a> 见诸种种色，</p>
  <p id="aCK">种种似如有，<a id="a-CL"></a> 如梦石女儿。</p>
  <p id="aCM">我乘非大乘，<a id="a-CN"></a> 非声亦非字，</p>
  <p id="aCO">非谛非解脱，<a id="a-CP"></a> 非寂静境界。</p>
  <p id="aCQ">而我乘大乘，<a id="a-CR"></a> 诸三昧自在，</p>
  <p id="aCS">身如意种种，<a id="a-CT"></a> 自在华庄严。</p>
  <p id="aCU">一体及别体，<a id="a-CV"></a> 因缘中无法，</p>
  <p id="aCW">略说诸法生，<a id="a-CX"></a> 广说诸法灭。</p>
  <p id="aCY">不生空是一，<a id="a-CZ"></a> 而生空是二，</p>
  <p id="aCa">不生空是胜，<a id="a-Cb"></a> 生灭即是空。</p>
  <p id="aCc">真如空实际，<a id="a-Cd"></a> 涅槃与法界，</p>
  <p id="aCe">身及意种种，<a id="a-Cf"></a> 我说异名法。</p>
  <p id="aCg">经毗尼毗昙，<a id="a-Ch"></a> 分别我清净，</p>
  <p id="aCi">依名不依义，<a id="a-Cj"></a> 彼不知无我。</p>
  <p id="aCk">非外道非佛，<a id="a-Cl"></a> 非我亦非余，</p>
  <p id="aCm">从缘成有法，<a id="a-Cn"></a> 云何无诸法？</p>
  <p id="aCo">何人成就有，<a id="a-Cp"></a> 从因缘说无？</p>
  <p id="aCq">说法生邪见，<a id="a-Cr"></a> 有无妄分别。</p>
  <p id="aCs">若人见不生，<a id="a-Ct"></a> 亦见法不灭，</p>
  <p id="aCu">彼人离有无，<a id="a-Cv"></a> 见世间寂静。</p>
  <p id="aCw">众生分别见，<a id="a-Cx"></a> 可见如兔角，</p>
  <p id="aCy">分别是迷惑，<a id="a-Cz"></a> 如禽爱阳焰。</p>
  <p id="aD0">虚妄分别法，<a id="a-D1"></a> 依彼分别见，</p>
  <p id="aD2">无因缘分别，<a id="a-D3"></a> 无因不应分。</p>
  <p id="aD4">无水而取水，<a id="a-D5"></a> 如兽妄生爱，</p>
  <p id="aD6">愚痴如是见，<a id="a-D7"></a> 圣者无如是。</p>
  <p id="aD8">圣人见清净，<a id="a-D9"></a> 以生三解脱，</p>
  <p id="aDA">离诸生死法，<a id="a-DB"></a> 修行寂静处。</p>
  <p id="aDC">深快妙方便，<a id="a-DD"></a> 知国土妙事，</p>
  <p id="aDE">我为诸子说，<a id="a-DF"></a> 不为诸小乘。</p>
  <p id="aDG">三有是无常，<a id="a-DH"></a> 空无我离我，</p>
  <p id="aDI">同相及别相，<a id="a-DJ"></a> 我为声闻说。</p>
  <p id="aDK">不著一切法，<a id="a-DL"></a> 离世间独行，</p>
  <p id="aDM">我说缘觉果，<a id="a-DN"></a> 非思量境界。</p>
  <p id="aDO">分别外实体，<a id="a-DP"></a> 从他力故生，</p>
  <p id="aDQ">见自身迷惑，<a id="a-DR"></a> 尔时转诸心，</p>
  <p id="aDS">十地即初地，<a id="a-DT"></a> 初地即八地，</p>
  <p id="aDU">九地即七地，<a id="a-DV"></a> 七地即八地，</p>
  <p id="aDW">二地即三地，<a id="a-DX"></a> 四地即五地，</p>
  <p id="aDY">三地即六地，<a id="a-DZ"></a> 寂静无次第。</p>
  <p id="aDa">诸法常寂静，<a id="a-Db"></a> 修行者无法，</p>
  <p id="aDc">有无法平等，<a id="a-Dd"></a> 尔时圣得果。</p>
  <p id="aDe">诸法无体相，<a id="a-Df"></a> 云何于无法，</p>
  <p id="aDg">而能作平等，<a id="a-Dh"></a> 寂寂无分别？</p>
  <p id="aDi">若不见诸心，<a id="a-Dj"></a> 内及外动法，</p>
  <p id="aDk">尔时灭诸法，<a id="a-Dl"></a> 已见平等心。</p>
  <p id="aDm">愚无始流转，<a id="a-Dn"></a> 取法如怀抱，</p>
  <p id="aDo">诳凡夫而转，<a id="a-Dp"></a> 如因榍出榍。</p>
  <p id="aDq">依彼因及观，<a id="a-Dr"></a> 共意取境界，</p>
  <p id="aDs">依于识种子，<a id="a-Dt"></a> 能作于心因。</p>
  <p id="aDu">修得及住持，<a id="a-Dv"></a> 随种类身得，</p>
  <p id="aDw">及梦中所得，<a id="a-Dx"></a> 是通有四种。</p>
  <p id="aDy">梦中所得通，<a id="a-Dz"></a> 及于诸佛恩，</p>
  <p id="aE0">取种类身得，<a id="a-E1"></a> 彼通非实通。</p>
  <p id="aE2">熏种子熏心，<a id="a-E3"></a> 似有法生转，</p>
  <p id="aE4">愚人不觉知，<a id="a-E5"></a> 为说生诸法。</p>
  <p id="aE6">分别于外物，<a id="a-E7"></a> 诸法相成就，</p>
  <p id="aE8">尔时心闷没，<a id="a-E9"></a> 不见自迷惑。</p>
  <p id="aEA">何故说于生？<a id="a-EB"></a> 何故说无见？</p>
  <p id="aEC">不可见而见，<a id="a-ED"></a> 愿必为我说。</p>
  <p id="aEE">为于何等人，<a id="a-EF"></a> 说何等法有？</p>
  <p id="aEG">为于何等人，<a id="a-EH"></a> 说何等法无？</p>
  <p id="aEI">心体自清净，<a id="a-EJ"></a> 意起共诸浊，</p>
  <p id="aEK">意及一切识，<a id="a-EL"></a> 能作熏种子。</p>
  <p id="aEM">阿梨耶出身，<a id="a-EN"></a> 意出求诸法，</p>
  <p id="aEO">意识取境界，<a id="a-EP"></a> 迷惑见贪取。</p>
  <p id="aEQ">自心所见法，<a id="a-ER"></a> 外法无外法，</p>
  <p id="aES">如是观迷惑，<a id="a-ET"></a> 常忆念真如。</p>
  <p id="aEU">修禅者境界，<a id="a-EV"></a> 业诸佛大事，</p>
  <p id="aEW">此三不思议，<a id="a-EX"></a> 是智者境界。</p>
  <p id="aEY">过现及未来，<a id="a-EZ"></a> 涅槃及虚空，</p>
  <p id="aEa">我依世谛说，<a id="a-Eb"></a> 真谛无名字。</p>
  <p id="aEc">二乘及外道，<a id="a-Ed"></a> 等著于邪见，</p>
  <p id="aEe">迷没于心中，<a id="a-Ef"></a> 分别于外法。</p>
  <p id="aEg">缘觉佛菩提，<a id="a-Eh"></a> 罗汉见诸佛，</p>
  <p id="aEi">菩提坚种子，<a id="a-Ej"></a> 及梦中成就。</p>
  <p id="aEk">何处为何等？<a id="a-El"></a> 云何为何因？</p>
  <p id="aEm">所为为何义？<a id="a-En"></a> 惟愿为我说。</p>
  <p id="aEo">幻心去寂静，<a id="a-Ep"></a> 有无朋党说，</p>
  <p id="aEq">心中迷坚固，<a id="a-Er"></a> 说有幻无幻。</p>
  <p id="aEs">生灭相相应，<a id="a-Et"></a> 相可相有无，</p>
  <p id="aEu">分别唯是意，<a id="a-Ev"></a> 共于五种识，</p>
  <p id="aEw">镜像水波等，<a id="a-Ex"></a> 从心种子生。</p>
  <p id="aEy">若心及于意，<a id="a-Ez"></a> 而诸识不生，</p>
  <p id="aF0">时得如意身，<a id="a-F1"></a> 乃至于佛地。</p>
  <p id="aF2">诸缘及阴界，<a id="a-F3"></a> 是法自体相，</p>
  <p id="aF4">假名及人心，<a id="a-F5"></a> 如梦如毛轮。</p>
  <p id="aF6">世间如幻梦，<a id="a-F7"></a> 见依止得实，</p>
  <p id="aF8">诸相实相应，<a id="a-F9"></a> 离诸斟量因。</p>
  <p id="aFA">诸圣人内境，<a id="a-FB"></a> 常观诸妙行，</p>
  <p id="aFC">迷覆斟量因，<a id="a-FD"></a> 令世间实解。</p>
  <p id="aFE">离一切戏论，<a id="a-FF"></a> 智不住迷惑，</p>
  <p id="aFG">诸法无体相，<a id="a-FH"></a> 空及常无常。</p>
  <p id="aFI">心住于愚痴，<a id="a-FJ"></a> 迷惑故分别，</p>
  <p id="aFK">说是诸法者，<a id="a-FL"></a> 非说于无生。</p>
  <p id="aFM">一二及于二，<a id="a-FN"></a> 忽然自在有，</p>
  <p id="aFO">依时胜微尘，<a id="a-FP"></a> 缘分别世间。</p>
  <p id="aFQ">世种子是识，<a id="a-FR"></a> 依止彼因生，</p>
  <p id="aFS">如依壁画像，<a id="a-FT"></a> 知实即是灭。</p>
  <p id="aFU">如人见于幻，<a id="a-FV"></a> 见生死亦尔，</p>
  <p id="aFW">愚痴人依闇，<a id="a-FX"></a> 缚及解脱生。</p>
  <p id="aFY">内外诸种种，<a id="a-FZ"></a> 诸法及因缘，</p>
  <p id="aFa">如是观修行，<a id="a-Fb"></a> 住于寂静处。</p>
  <p id="aFc">熏习中无心，<a id="a-Fd"></a> 心不共熏习，</p>
  <p id="aFe">心无差别相，<a id="a-Ff"></a> 熏习缠于心。</p>
  <p id="aFg">如垢见熏习，<a id="a-Fh"></a> 意从于识生，</p>
  <p id="aFi">如帛心亦尔，<a id="a-Fj"></a> 依熏习不显。</p>
  <p id="aFk">如物非无物，<a id="a-Fl"></a> 我说虚空然，</p>
  <p id="aFm">阿梨耶身中，<a id="a-Fn"></a> 离于有无物。</p>
  <p id="aFo">意识转灭已，<a id="a-Fp"></a> 心离于浊法，</p>
  <p id="aFq">觉知一切法，<a id="a-Fr"></a> 故我说心佛。</p>
  <p id="aFs">断绝于三世，<a id="a-Ft"></a> 离于有无法，</p>
  <p id="aFu">世法四相应，<a id="a-Fv"></a> 诸有悉如幻。</p>
  <p id="aFw">是二法体相，<a id="a-Fx"></a> 七地从心生，</p>
  <p id="aFy">余地亦成就，<a id="a-Fz"></a> 二地及佛地。</p>
  <p id="aG0">色界及无色，<a id="a-G1"></a> 欲界及涅槃，</p>
  <p id="aG2">一切心境界，<a id="a-G3"></a> 不离于身中。</p>
  <p id="aG4">若见诸法生，<a id="a-G5"></a> 是生迷惑法，</p>
  <p id="aG6">觉自心迷惑，<a id="a-G7"></a> 是不生诸法。</p>
  <p id="aG8">无生法体相，<a id="a-G9"></a> 生即著世间，</p>
  <p id="aGA">见诸相如幻，<a id="a-GB"></a> 法体相如是，</p>
  <p id="aGC">自心虚妄取，<a id="a-GD"></a> 莫分别诸法。</p>
  <p id="aGE">为痴无智说，<a id="a-GF"></a> 三乘与一乘，</p>
  <p id="aGG">及说于无乘，<a id="a-GH"></a> 诸圣人寂静。</p>
  <p id="aGI">我法有二种，<a id="a-GJ"></a> 相法及于证，</p>
  <p id="aGK">四种斟量相，<a id="a-GL"></a> 立量相应法。</p>
  <p id="aGM">形及相胜种，<a id="a-GN"></a> 见迷惑分别，</p>
  <p id="aGO">名字及行处，<a id="a-GP"></a> 圣行实清净。</p>
  <p id="aGQ">依分别分别，<a id="a-GR"></a> 故有分别相，</p>
  <p id="aGS">离分别分别，<a id="a-GT"></a> 实体圣境界。</p>
  <p id="aGU">常恒实不变，<a id="a-GV"></a> 性事及实体，</p>
  <p id="aGW">真如离心法，<a id="a-GX"></a> 远离于分别。</p>
  <p id="aGY">若无清净法，<a id="a-GZ"></a> 亦无有于染，</p>
  <p id="aGa">以有清净心，<a id="a-Gb"></a> 而见有染法。</p>
  <p id="aGc">清净圣境界，<a id="a-Gd"></a> 是故无实事，</p>
  <p id="aGe">是诸法体相，<a id="a-Gf"></a> 圣人之境界。</p>
  <p id="aGg">从因生世间，<a id="a-Gh"></a> 离于诸分别，</p>
  <p id="aGi">如幻与梦等，<a id="a-Gj"></a> 见法得解脱。</p>
  <p id="aGk">烦恼熏种种，<a id="a-Gl"></a> 共心相应生，</p>
  <p id="aGm">众生见外境，<a id="a-Gn"></a> 非诸心法体。</p>
  <p id="aGo">心法常清净，<a id="a-Gp"></a> 非是迷惑生，</p>
  <p id="aGq">迷从烦恼起，<a id="a-Gr"></a> 是故心不见。</p>
  <p id="aGs">迷惑即真实，<a id="a-Gt"></a> 余处不可得，</p>
  <p id="aGu">非阴非余处，<a id="a-Gv"></a> 观阴行如实。</p>
  <p id="aGw">离见能见相，<a id="a-Gx"></a> 若见有为法，</p>
  <p id="aGy">见自心世间，<a id="a-Gz"></a> 彼人能离相。</p>
  <p id="aH0">莫见唯心法，<a id="a-H1"></a> 莫分别外义，</p>
  <p id="aH2">住于真如观，<a id="a-H3"></a> 过于心境界。</p>
  <p id="aH4">过心境界已，<a id="a-H5"></a> 远离诸寂静，</p>
  <p id="aH6">修行住寂静，<a id="a-H7"></a> 行者寂静住。</p>
  <p id="aH8">不见摩诃衍，<a id="a-H9"></a> 自然云寂静，</p>
  <p id="aHA">依诸愿清净，<a id="a-HB"></a> 智无我寂静。</p>
  <p id="aHC">应观心境界，<a id="a-HD"></a> 亦观智境界，</p>
  <p id="aHE">智慧观境界，<a id="a-HF"></a> 不迷于相中。</p>
  <p id="aHG">心境界苦谛，<a id="a-HH"></a> 智境界是集，</p>
  <p id="aHI">二谛及佛地，<a id="a-HJ"></a> 是般若境界。</p>
  <p id="aHK">得果及涅槃，<a id="a-HL"></a> 及于八圣道，</p>
  <p id="aHM">觉知一切法，<a id="a-HN"></a> 得清净佛智。</p>
  <p id="aHO">眼色及于明，<a id="a-HP"></a> 虚空与心意，</p>
  <p id="aHQ">如是等和合，<a id="a-HR"></a> 识从梨耶生。</p>
  <p id="aHS">能取可取受，<a id="a-HT"></a> 无名亦无事，</p>
  <p id="aHU">无因分别者，<a id="a-HV"></a> 若取于觉者。</p>
  <p id="aHW">于义中无名，<a id="a-HX"></a> 名中义亦尔，</p>
  <p id="aHY">因无因而生，<a id="a-HZ"></a> 莫分别分别。</p>
  <p id="aHa">一切法无实，<a id="a-Hb"></a> 言语亦复然，</p>
  <p id="aHc">空不空义尔，<a id="a-Hd"></a> 愚痴见法是。</p>
  <p id="aHe">妄取于实住，<a id="a-Hf"></a> 邪见说假名，</p>
  <p id="aHg">一法成五种，<a id="a-Hh"></a> 如实能远离。</p>
  <p id="aHi">五种是魔法，<a id="a-Hj"></a> 超越过有无，</p>
  <p id="aHk">非修行境界，<a id="a-Hl"></a> 是外道之法。</p>
  <p id="aHm">不求有邪法，<a id="a-Hn"></a> 亦无相见我。</p>
  <p id="aHo">以作自常法，<a id="a-Hp"></a> 唯从言语生，</p>
  <p id="aHq">实谛不可说，<a id="a-Hr"></a> 寂灭见诸法。</p>
  <p id="aHs">依止阿梨耶，<a id="a-Ht"></a> 能转生意识，</p>
  <p id="aHu">依止依心意，<a id="a-Hv"></a> 能生于转识。</p>
  <p id="aHw">依虚虚妄成，<a id="a-Hx"></a> 真如是心法，</p>
  <p id="aHy">如是修行者，<a id="a-Hz"></a> 能知心性体。</p>
  <p id="aI0">分别常无常，<a id="a-I1"></a> 意相及于事，</p>
  <p id="aI2">生及与不生，<a id="a-I3"></a> 行者不应取。</p>
  <p id="aI4">莫分别二法，<a id="a-I5"></a> 识从梨耶生，</p>
  <p id="aI6">一义二心生，<a id="a-I7"></a> 不知如是生。</p>
  <p id="aI8">取一二之法，<a id="a-I9"></a> 是凡夫境界。</p>
  <p id="aIA">无说者及说，<a id="a-IB"></a> 不空以见心，</p>
  <p id="aIC">不见于自心，<a id="a-ID"></a> 故生见罗网。</p>
  <p id="aIE">诸因缘不生，<a id="a-IF"></a> 诸根亦如是，</p>
  <p id="aIG">界及五阴无，<a id="a-IH"></a> 无贪无有为，</p>
  <p id="aII">本无有作业，<a id="a-IJ"></a> 不作非有为，</p>
  <p id="aIK">无除亦无缚，<a id="a-IL"></a> 无缚无解脱，</p>
  <p id="aIM">无无记无物，<a id="a-IN"></a> 无法无非法，</p>
  <p id="aIO">无时无涅槃，<a id="a-IP"></a> 法体亦是无，</p>
  <p id="aIQ">无佛无实谛，<a id="a-IR"></a> 无因亦无果，</p>
  <p id="aIS">无颠倒无灭，<a id="a-IT"></a> 无灭亦无生，</p>
  <p id="aIU">十二支亦无，<a id="a-IV"></a> 边无边亦尔，</p>
  <p id="aIW">离于诸邪见，<a id="a-IX"></a> 是故说唯心。</p>
  <p id="aIY">烦恼业及身，<a id="a-IZ"></a> 作者与果报，</p>
  <p id="aIa">如阳焰及梦，<a id="a-Ib"></a> 乾闼婆城等。</p>
  <p id="aIc">住于心法中，<a id="a-Id"></a> 而生诸法相，</p>
  <p id="aIe">住于心法中，<a id="a-If"></a> 而见于断常。</p>
  <p id="aIg">涅槃中无阴，<a id="a-Ih"></a> 无我亦无相，</p>
  <p id="aIi">能入唯是心，<a id="a-Ij"></a> 解脱不取相。</p>
  <p id="aIk">见他何过失？<a id="a-Il"></a> 诸众生见外，</p>
  <p id="aIm">心非有非无，<a id="a-In"></a> 由熏习不显。</p>
  <p id="aIo">垢中不见白，<a id="a-Ip"></a> 白中不见垢，</p>
  <p id="aIq">如云盖虚空，<a id="a-Ir"></a> 是故心不见。</p>
  <p id="aIs">心能作诸业，<a id="a-It"></a> 智于中分别，</p>
  <p id="aIu">慧能观寂静，<a id="a-Iv"></a> 得大妙法体。</p>
  <p id="aIw">心依境界缚，<a id="a-Ix"></a> 智依觉观生，</p>
  <p id="aIy">寂静胜境界，<a id="a-Iz"></a> 慧能于中行。</p>
  <p id="aJ0">心意及意识，<a id="a-J1"></a> 于相中分别，</p>
  <p id="aJ2">得无分别体，<a id="a-J3"></a> 二乘非诸子。</p>
  <p id="aJ4">寂静胜人相，<a id="a-J5"></a> 诸佛智慧净，</p>
  <p id="aJ6">能生于胜义，<a id="a-J7"></a> 已离诸行相。</p>
  <p id="aJ8">分别法体有，<a id="a-J9"></a> 他力法是无，</p>
  <p id="aJA">迷惑取分别，<a id="a-JB"></a> 不分别他力。</p>
  <p id="aJC">非诸大有色，<a id="a-JD"></a> 有色非诸大，</p>
  <p id="aJE">梦幻乾闼婆，<a id="a-JF"></a> 兽渴爱无水。</p>
  <p id="aJG">我有三种慧，<a id="a-JH"></a> 得止依圣名，</p>
  <p id="aJI">心无法中生，<a id="a-JJ"></a> 是故心不见。</p>
  <p id="aJK">身资生住持，<a id="a-JL"></a> 众生依熏见，</p>
  <p id="aJM">依彼分别相，<a id="a-JN"></a> 而说于诸法。</p>
  <p id="aJO">离二乘相应，<a id="a-JP"></a> 慧离现法相，</p>
  <p id="aJQ">虚妄取法故，<a id="a-JR"></a> 声闻见于法。</p>
  <p id="aJS">能入唯是心，<a id="a-JT"></a> 如来智无垢，</p>
  <p id="aJU">若实及不实，<a id="a-JV"></a> 从因缘生法。</p>
  <p id="aJW">一二是取见，<a id="a-JX"></a> 毕竟能取著，</p>
  <p id="aJY">种种诸因缘，<a id="a-JZ"></a> 如幻无有实。</p>
  <p id="aJa">如是相种种，<a id="a-Jb"></a> 不能成分别，</p>
  <p id="aJc">依于烦恼相，<a id="a-Jd"></a> 诸缚从心生。</p>
  <p id="aJe">不知分别法，<a id="a-Jf"></a> 他力是分别，</p>
  <p id="aJg">所有分别体，<a id="a-Jh"></a> 即是他力法。</p>
  <p id="aJi">种种分别见，<a id="a-Jj"></a> 于他力分别，</p>
  <p id="aJk">世谛第一义，<a id="a-Jl"></a> 第三无因生。</p>
  <p id="aJm">分别说相续，<a id="a-Jn"></a> 断即圣境界，</p>
  <p id="aJo">修行者一事，<a id="a-Jp"></a> 唯心种种见。</p>
  <p id="aJq">彼处无心体，<a id="a-Jr"></a> 如是分别相，</p>
  <p id="aJs">如人眼中翳，<a id="a-Jt"></a> 分别种种色，</p>
  <p id="aJu">翳非色非色，<a id="a-Jv"></a> 愚见他力尔。</p>
  <p id="aJw">如金离尘垢，<a id="a-Jx"></a> 如水离泥浊，</p>
  <p id="aJy">如虚空离云，<a id="a-Jz"></a> 如是净分别。</p>
  <p id="aK0">声闻有三种，<a id="a-K1"></a> 应化及愿生，</p>
  <p id="aK2">离诸贪痴垢，<a id="a-K3"></a> 声闻从法生。</p>
  <p id="aK4">菩萨亦三种，<a id="a-K5"></a> 诸如来无相，</p>
  <p id="aK6">众生心心中，<a id="a-K7"></a> 见佛如来像。</p>
  <p id="aK8">分别无如是，<a id="a-K9"></a> 他力法体有，</p>
  <p id="aKA">见有无二边，<a id="a-KB"></a> 见故见分别。</p>
  <p id="aKC">若无分别法，<a id="a-KD"></a> 他力云何有？</p>
  <p id="aKE">远离有法体，<a id="a-KF"></a> 实有法体生。</p>
  <p id="aKG">依止于分别，<a id="a-KH"></a> 而见于他力，</p>
  <p id="aKI">依名相和合，<a id="a-KJ"></a> 而生于分别。</p>
  <p id="aKK">常无所成就，<a id="a-KL"></a> 他力分别生，</p>
  <p id="aKM">尔时知清净，<a id="a-KN"></a> 第一义实体。</p>
  <p id="aKO">分别有十种，<a id="a-KP"></a> 他力有六种，</p>
  <p id="aKQ">真如是内身，<a id="a-KR"></a> 是故无异相。</p>
  <p id="aKS">五法是实法，<a id="a-KT"></a> 及三种实相，</p>
  <p id="aKU">如是修行者，<a id="a-KV"></a> 不坏真如法。</p>
  <p id="aKW">星宿云形像，<a id="a-KX"></a> 似于日月体，</p>
  <p id="aKY">诸众生见心，<a id="a-KZ"></a> 可见熏集生。</p>
  <p id="aKa">诸大无自体，<a id="a-Kb"></a> 非能见可见，</p>
  <p id="aKc">若色从大生，<a id="a-Kd"></a> 诸大生诸大。</p>
  <p id="aKe">如是不生大，<a id="a-Kf"></a> 大中无四大，</p>
  <p id="aKg">若果是四大，<a id="a-Kh"></a> 因是地水等。</p>
  <p id="aKi">实及假名色，<a id="a-Kj"></a> 幻生作亦尔，</p>
  <p id="aKk">梦及乾闼婆，<a id="a-Kl"></a> 兽爱水第五。</p>
  <p id="aKm">一阐提五种，<a id="a-Kn"></a> 诸性亦如是，</p>
  <p id="aKo">五乘及非乘，<a id="a-Kp"></a> 涅槃有六种。</p>
  <p id="aKq">阴有二十四，<a id="a-Kr"></a> 色复有八种；</p>
  <p id="aKs">佛有二十四，<a id="a-Kt"></a> 佛子有二种；</p>
  <p id="aKu">度门有百种，<a id="a-Kv"></a> 声闻有三种；</p>
  <p id="aKw">诸佛国土一，<a id="a-Kx"></a> 而佛亦有一；</p>
  <p id="aKy">解脱有三种，<a id="a-Kz"></a> 心虑有四种；</p>
  <p id="aL0">我无我六种，<a id="a-L1"></a> 可知境四种。</p>
  <p id="aL2">离于诸因缘，<a id="a-L3"></a> 亦离邪见过，</p>
  <p id="aL4">知内身离垢，<a id="a-L5"></a> 大乘无上法。</p>
  <p id="aL6">生及于不生，<a id="a-L7"></a> 有八种九种，</p>
  <p id="aL8">一时证次第，<a id="a-L9"></a> 立法唯是一。</p>
  <p id="aLA">无色有八种，<a id="a-LB"></a> 禅差别六种，</p>
  <p id="aLC">缘觉及佛子，<a id="a-LD"></a> 能取有七种。</p>
  <p id="aLE">无有三世法，<a id="a-LF"></a> 常无常亦尔，</p>
  <p id="aLG">作及于业果，<a id="a-LH"></a> 如梦中作事。</p>
  <p id="aLI">佛从来不生，<a id="a-LJ"></a> 声闻佛子尔，</p>
  <p id="aLK">心离于可见，<a id="a-LL"></a> 亦常如幻法：</p>
  <p id="aLM">胎生转法轮，<a id="a-LN"></a> 出家及兜率，</p>
  <p id="aLO">住诸国土中，<a id="a-LP"></a> 可见而不生。</p>
  <p id="aLQ">去行及众生，<a id="a-LR"></a> 说法及涅槃，</p>
  <p id="aLS">实谛国土觉，<a id="a-LT"></a> 从因缘生法。</p>
  <p id="aLU">世间诸树林，<a id="a-LV"></a> 无我外道行，</p>
  <p id="aLW">禅乘阿梨耶，<a id="a-LX"></a> 证果不思议。</p>
  <p id="aLY">月及星宿性，<a id="a-LZ"></a> 诸王阿修罗，</p>
  <p id="aLa">夜叉乾闼婆，<a id="a-Lb"></a> 因业而发生。</p>
  <p id="aLc">不可思议变，<a id="a-Ld"></a> 退依熏习缘，</p>
  <p id="aLe">断绝诸变易，<a id="a-Lf"></a> 时烦恼罪灭。</p>
  <p id="aLg">一切诸菩萨，<a id="a-Lh"></a> 如实修行者，</p>
  <p id="aLi">不畜诸财宝，<a id="a-Lj"></a> 金银及象马，</p>
  <p id="aLk">牛羊奴婢等，<a id="a-Ll"></a> 米谷与田宅；</p>
  <p id="aLm">不卧穿孔床，<a id="a-Ln"></a> 不得泥涂地。</p>
  <p id="aLo">金银赤白铜，<a id="a-Lp"></a> 钵盂及诸器，</p>
  <p id="aLq">修行净行者，<a id="a-Lr"></a> 一切不得畜；</p>
  <p id="aLs">憍奢耶衣服，<a id="a-Lt"></a> 一切不得著。</p>
  <p id="aLu">钦婆罗袈裟，<a id="a-Lv"></a> 牛粪草果叶，</p>
  <p id="aLw">青赤泥土汁，<a id="a-Lx"></a> 染坏于白色，</p>
  <p id="aLy">石泥及与铁，<a id="a-Lz"></a> 珂及于琉璃，</p>
  <p id="aM0">如是钵听畜，<a id="a-M1"></a> 满足摩陀量。</p>
  <p id="aM2">为割截衣故，<a id="a-M3"></a> 听畜四寸刀，</p>
  <p id="aM4">刃如半月曲，<a id="a-M5"></a> 不得学技术。</p>
  <p id="aM6">如实修行人，<a id="a-M7"></a> 不得市贩卖，</p>
  <p id="aM8">所须倩白衣，<a id="a-M9"></a> 及诸优婆塞。</p>
  <p id="aMA">常护于诸根，<a id="a-MB"></a> 知于如实义，</p>
  <p id="aMC">读诵修多罗，<a id="a-MD"></a> 及学诸毗尼，</p>
  <p id="aME">不与白衣杂，<a id="a-MF"></a> 修行人如是。</p>
  <p id="aMG">空处与冢间，<a id="a-MH"></a> 窟中林树下，</p>
  <p id="aMI">尸陀林草中，<a id="a-MJ"></a> 乃至于露地，</p>
  <p id="aMK">如实修行人，<a id="a-ML"></a> 应住如是处。</p>
  <p id="aMM">三衣常随身，<a id="a-MN"></a> 不畜余钱财，</p>
  <p id="aMO">为身须衣服，<a id="a-MP"></a> 他自与听受。</p>
  <p id="aMQ">为乞食出行，<a id="a-MR"></a> 亦不左右视，</p>
  <p id="aMS">视前六尺地，<a id="a-MT"></a> 安庠而直进，</p>
  <p id="aMU">如蜂采诸华，<a id="a-MV"></a> 乞食亦如是。</p>
  <p id="aMW">比丘比丘尼，<a id="a-MX"></a> 众中众所杂，</p>
  <p id="aMY">我为佛子说，<a id="a-MZ"></a> 此是恶命活，</p>
  <p id="aMa">如实修行者，<a id="a-Mb"></a> 不听此处食。</p>
  <p id="aMc">王小王王子，<a id="a-Md"></a> 大臣及长者，</p>
  <p id="aMe">为求于饮食，<a id="a-Mf"></a> 一切不得往。</p>
  <p id="aMg">死家及生家，<a id="a-Mh"></a> 亲家及爱家，</p>
  <p id="aMi">比丘杂等众，<a id="a-Mj"></a> 修行者不食。</p>
  <p id="aMk">寺舍烟不断，<a id="a-Ml"></a> 常作种种食，</p>
  <p id="aMm">故为人所作，<a id="a-Mn"></a> 行者不应食。</p>
  <p id="aMo">离有无朋党，<a id="a-Mp"></a> 能见可见缚，</p>
  <p id="aMq">行者观世间，<a id="a-Mr"></a> 离于生灭法。</p>
  <p id="aMs">三昧力相应，<a id="a-Mt"></a> 及诸通自在，</p>
  <p id="aMu">若不生分别，<a id="a-Mv"></a> 不久得如法。</p>
  <p id="aMw">从微尘胜人，<a id="a-Mx"></a> 缘中莫分别，</p>
  <p id="aMy">诸因缘和合，<a id="a-Mz"></a> 行者不分别。</p>
  <p id="aN0">分别诸世间，<a id="a-N1"></a> 种种从熏生，</p>
  <p id="aN2">行者如实观，<a id="a-N3"></a> 三有如幻梦。</p>
  <p id="aN4">莫分别三有，<a id="a-N5"></a> 身资生住持，</p>
  <p id="aN6">离于有无谤，<a id="a-N7"></a> 亦离有无见。</p>
  <p id="aN8">饮食如服药，<a id="a-N9"></a> 身心常正直，</p>
  <p id="aNA">一心专恭敬，<a id="a-NB"></a> 佛及诸菩萨。</p>
  <p id="aNC">如实修行者，<a id="a-ND"></a> 应知诸律相，</p>
  <p id="aNE">及诸修多罗，<a id="a-NF"></a> 简择诸法相。</p>
  <p id="aNG">五法体及心，<a id="a-NH"></a> 修行无我相，</p>
  <p id="aNI">清净内法身，<a id="a-NJ"></a> 诸地及佛地。</p>
  <p id="aNK">如是修行者，<a id="a-NL"></a> 住于大莲华，</p>
  <p id="aNM">诸佛大慈悲，<a id="a-NN"></a> 如意手摩顶。</p>
  <p id="aNO">去来于六道，<a id="a-NP"></a> 诸有生厌心，</p>
  <p id="aNQ">发起如实行，<a id="a-NR"></a> 至尸陀林中。</p>
  <p id="aNS">日月形体相，<a id="a-NT"></a> 及于华海相，</p>
  <p id="aNU">虚空火种种，<a id="a-NV"></a> 修行者见法，</p>
  <p id="aNW">见如是诸相，<a id="a-NX"></a> 取于外道法，</p>
  <p id="aNY">亦随声闻道，<a id="a-NZ"></a> 及缘觉境界，</p>
  <p id="aNa">远离如是等，<a id="a-Nb"></a> 住于寂静处。</p>
  <p id="aNc">时佛妙光明，<a id="a-Nd"></a> 往于诸国土，</p>
  <p id="aNe">摩彼菩萨顶，<a id="a-Nf"></a> 此摩顶妙相，</p>
  <p id="aNg">随顺真如法，<a id="a-Nh"></a> 尔时得妙身。</p>
  <p id="aNi">有无因法体，<a id="a-Nj"></a> 离于断常法，</p>
  <p id="aNk">谤于有无法，<a id="a-Nl"></a> 是分别中道。</p>
  <p id="aNm">分别无诸因，<a id="a-Nn"></a> 无因是断见，</p>
  <p id="aNo">见种种外法，<a id="a-Np"></a> 是人灭中道。</p>
  <p id="aNq">不舍诸法相，<a id="a-Nr"></a> 恐有断绝相，</p>
  <p id="aNs">有无是谤法，<a id="a-Nt"></a> 如是说中道。</p>
  <p id="aNu">觉但是内心，<a id="a-Nv"></a> 不灭于外法，</p>
  <p id="aNw">转虚妄分别，<a id="a-Nx"></a> 即是中道法。</p>
  <p id="aNy">唯心无可见，<a id="a-Nz"></a> 离于心不生，</p>
  <p id="aO0">即是中道法，<a id="a-O1"></a> 我及诸佛说。</p>
  <p id="aO2">生及于不生，<a id="a-O3"></a> 有物无物空，</p>
  <p id="aO4">诸法无自体，<a id="a-O5"></a> 莫分别二法。</p>
  <p id="aO6">分别是有法，<a id="a-O7"></a> 愚分别解脱，</p>
  <p id="aO8">不觉心分别，<a id="a-O9"></a> 离于二取相。</p>
  <p id="aOA">觉知自心见，<a id="a-OB"></a> 时离于二见，</p>
  <p id="aOC">如实知远离，<a id="a-OD"></a> 不灭分别相。</p>
  <p id="aOE">实知可见心，<a id="a-OF"></a> 时知分别生，</p>
  <p id="aOG">不生诸分别，<a id="a-OH"></a> 是真如离心。</p>
  <p id="aOI">离诸外道过，<a id="a-OJ"></a> 若见生诸法，</p>
  <p id="aOK">彼智者应取，<a id="a-OL"></a> 涅槃而不灭。</p>
  <p id="aOM">知此法是佛，<a id="a-ON"></a> 我说及余佛，</p>
  <p id="aOO">若异见诸法，<a id="a-OP"></a> 是说外道事。</p>
  <p id="aOQ">不生现于生，<a id="a-OR"></a> 不退常现退，</p>
  <p id="aOS">同时如水月，<a id="a-OT"></a> 万亿国土见。</p>
  <p id="aOU">一身及无量，<a id="a-OV"></a> 燃火及注雨，</p>
  <p id="aOW">心心体不异，<a id="a-OX"></a> 故说但是心。</p>
  <p id="aOY">心中但是心，<a id="a-OZ"></a> 心无心而生，</p>
  <p id="aOa">种种色形相，<a id="a-Ob"></a> 所见唯是心。</p>
  <p id="aOc">佛及声闻身，<a id="a-Od"></a> 辟支佛身等，</p>
  <p id="aOe">复种种色身，<a id="a-Of"></a> 但说是内心。</p>
  <p id="aOg">无色界无色，<a id="a-Oh"></a> 色界及地狱，</p>
  <p id="aOi">色现为众生，<a id="a-Oj"></a> 但是心因缘。</p>
  <p id="aOk">如幻三昧法，<a id="a-Ol"></a> 而身如意生，</p>
  <p id="aOm">十地心自在，<a id="a-On"></a> 菩萨转得彼。</p>
  <p id="aOo">自心分别名，<a id="a-Op"></a> 戏论而摇动，</p>
  <p id="aOq">依见闻生知，<a id="a-Or"></a> 愚痴依相知。</p>
  <p id="aOs">相是他力体，<a id="a-Ot"></a> 彼依名分别，</p>
  <p id="aOu">分别是诸相，<a id="a-Ov"></a> 依他力法生。</p>
  <p id="aOw">智慧观诸法，<a id="a-Ox"></a> 无他力无相，</p>
  <p id="aOy">毕竟无成就，<a id="a-Oz"></a> 智依何分别？</p>
  <p id="aP0">若有成就法，<a id="a-P1"></a> 离于有无法，</p>
  <p id="aP2">离于有无体，<a id="a-P3"></a> 二体云何有？</p>
  <p id="aP4">分别二种体，<a id="a-P5"></a> 二种体应有，</p>
  <p id="aP6">分别见种种，<a id="a-P7"></a> 清净圣境界，</p>
  <p id="aP8">分别是种种，<a id="a-P9"></a> 分别是他力，</p>
  <p id="aPA">若异分别者，<a id="a-PB"></a> 是堕外道说。</p>
  <p id="aPC">分别是分别，<a id="a-PD"></a> 见是因体相，</p>
  <p id="aPE">分别说分别，<a id="a-PF"></a> 见是因相生。</p>
  <p id="aPG">离于二分别，<a id="a-PH"></a> 即是成就法。</p>
  <p id="aPI">国土佛化身，<a id="a-PJ"></a> 一乘及三乘，</p>
  <p id="aPK">无涅槃一切，<a id="a-PL"></a> 空离一切生。</p>
  <p id="aPM">佛三十差别，<a id="a-PN"></a> 别复有十种，</p>
  <p id="aPO">一切国土器，<a id="a-PP"></a> 依诸众生心。</p>
  <p id="aPQ">如分别法相，<a id="a-PR"></a> 现见种种法，</p>
  <p id="aPS">彼法无种种，<a id="a-PT"></a> 法佛世间尔。</p>
  <p id="aPU">法佛是真佛，<a id="a-PV"></a> 余者依彼化，</p>
  <p id="aPW">众生自种子，<a id="a-PX"></a> 见一切佛相。</p>
  <p id="aPY">依迷惑转心，<a id="a-PZ"></a> 能生于分别，</p>
  <p id="aPa">真不离分别，<a id="a-Pb"></a> 及不离于相。</p>
  <p id="aPc">实体及受乐，<a id="a-Pd"></a> 化复作诸化，</p>
  <p id="aPe">佛众三十六，<a id="a-Pf"></a> 是诸佛实体。</p>
  <p id="aPg">如青赤及盐，<a id="a-Ph"></a> 珂乳及石蜜，</p>
  <p id="aPi">新果诸华等，<a id="a-Pj"></a> 如月诸光明。</p>
  <p id="aPk">非一亦非异，<a id="a-Pl"></a> 如水中洪波，</p>
  <p id="aPm">如是七识种，<a id="a-Pn"></a> 共于心和合。</p>
  <p id="aPo">如大海转变，<a id="a-Pp"></a> 是故波种种，</p>
  <p id="aPq">阿梨耶亦尔，<a id="a-Pr"></a> 名识亦如是。</p>
  <p id="aPs">心意及意识，<a id="a-Pt"></a> 分别外相义，</p>
  <p id="aPu">八无差别相，<a id="a-Pv"></a> 非能见可见。</p>
  <p id="aPw">如大海水波，<a id="a-Px"></a> 无有差别相，</p>
  <p id="aPy">诸识于心中，<a id="a-Pz"></a> 转变不可得。</p>
  <p id="aQ0">心能造诸业，<a id="a-Q1"></a> 意是能分别，</p>
  <p id="aQ2">意识能知法，<a id="a-Q3"></a> 五识虚妄见。</p>
  <p id="aQ4">青赤白种种，<a id="a-Q5"></a> 众生识现见，</p>
  <p id="aQ6">水波相对法，<a id="a-Q7"></a> 牟尼为我说。</p>
  <p id="aQ8">青赤白种种，<a id="a-Q9"></a> 水波中无是，</p>
  <p id="aQA">愚痴见诸相，<a id="a-QB"></a> 说于心中转。</p>
  <p id="aQC">心中无是体，<a id="a-QD"></a> 离心无外见，</p>
  <p id="aQE">若有于可取，<a id="a-QF"></a> 应有于能取。</p>
  <p id="aQG">身资生住持，<a id="a-QH"></a> 说水波相似，</p>
  <p id="aQI">众生识现见，<a id="a-QJ"></a> 水波共相似。</p>
  <p id="aQK">大海水波起，<a id="a-QL"></a> 如舞转现见，</p>
  <p id="aQM">本识如是转，<a id="a-QN"></a> 何故知不取？</p>
  <p id="aQO">愚痴无智慧，<a id="a-QP"></a> 本识如海波，</p>
  <p id="aQQ">水波转相对，<a id="a-QR"></a> 是故说譬喻。</p>
  <p id="aQS">如日出世间，<a id="a-QT"></a> 平等照众生，</p>
  <p id="aQU">如是世尊灯，<a id="a-QV"></a> 不为愚说法。</p>
  <p id="aQW">住于真如法，<a id="a-QX"></a> 何故不说实？</p>
  <p id="aQY">若说于实法，<a id="a-QZ"></a> 心中无实法。</p>
  <p id="aQa">如海中水波，<a id="a-Qb"></a> 如镜及于梦，</p>
  <p id="aQc">如自心境界，<a id="a-Qd"></a> 等见无前后。</p>
  <p id="aQe">无一时境界，<a id="a-Qf"></a> 是故次第生，</p>
  <p id="aQg">识能知诸法，<a id="a-Qh"></a> 意复能分别。</p>
  <p id="aQi">五识现见法，<a id="a-Qj"></a> 寂静无次第，</p>
  <p id="aQk">如世间画师，<a id="a-Ql"></a> 及画师弟子。</p>
  <p id="aQm">我住于妙法，<a id="a-Qn"></a> 为实修行说，</p>
  <p id="aQo">离分别分别，<a id="a-Qp"></a> 是内身实智。</p>
  <p id="aQq">我诸佛子说，<a id="a-Qr"></a> 不为于愚人，</p>
  <p id="aQs">亦如幻种种，<a id="a-Qt"></a> 可见无如是。</p>
  <p id="aQu">说种种亦尔，<a id="a-Qv"></a> 说亦尔不尔，</p>
  <p id="aQw">为一人说法，<a id="a-Qx"></a> 不为余人说。</p>
  <p id="aQy">如人病不同，<a id="a-Qz"></a> 医师处药别，</p>
  <p id="aR0">诸佛为众生，<a id="a-R1"></a> 随心说诸法。</p>
  <p id="aR2">依外法种子，<a id="a-R3"></a> 分别说现法，</p>
  <p id="aR4">心取他力法，<a id="a-R5"></a> 可取是分别。</p>
  <p id="aR6">依止心种子，<a id="a-R7"></a> 观取外境界，</p>
  <p id="aR8">二种转迷惑，<a id="a-R9"></a> 更无第三因。</p>
  <p id="aRA">以迷惑不生，<a id="a-RB"></a> 依何法不生？</p>
  <p id="aRC">六十十八法，<a id="a-RD"></a> 是故唯说心。</p>
  <p id="aRE">自心见外法，<a id="a-RF"></a> 见彼离于我，</p>
  <p id="aRG">若入心分别，<a id="a-RH"></a> 能离诸法相。</p>
  <p id="aRI">依于阿梨耶，<a id="a-RJ"></a> 能生于诸识，</p>
  <p id="aRK">愚痴内身入，<a id="a-RL"></a> 心见于外入。</p>
  <p id="aRM">取星宿毛轮，<a id="a-RN"></a> 如梦中见色，</p>
  <p id="aRO">有为无为常，<a id="a-RP"></a> 分别无如是。</p>
  <p id="aRQ">乾闼婆城幻，<a id="a-RR"></a> 如禽兽爱水，</p>
  <p id="aRS">无如是见有，<a id="a-RT"></a> 他力法亦尔。</p>
  <p id="aRU">我诸根形相，<a id="a-RV"></a> 我说三种心：</p>
  <p id="aRW">心意及意识，<a id="a-RX"></a> 离于自体相；</p>
  <p id="aRY">心意及意识，<a id="a-RZ"></a> 离于他体相。</p>
  <p id="aRa">心意及意识，<a id="a-Rb"></a> 无我无二体，</p>
  <p id="aRc">五法自体相，<a id="a-Rd"></a> 是诸佛境界。</p>
  <p id="aRe">就相有三种，<a id="a-Rf"></a> 依于一熏因，</p>
  <p id="aRg">如彩色一种，<a id="a-Rh"></a> 壁上见种种。</p>
  <p id="aRi">二种无我心，<a id="a-Rj"></a> 意及诸识相，</p>
  <p id="aRk">五种法体相，<a id="a-Rl"></a> 我性无如是。</p>
  <p id="aRm">远离诸心相，<a id="a-Rn"></a> 识离于意相，</p>
  <p id="aRo">诸法体如是，<a id="a-Rp"></a> 是我之境界。</p>
  <p id="aRq">离于诸法体，<a id="a-Rr"></a> 是诸如来性。</p>
  <p id="aRs">身口及意业，<a id="a-Rt"></a> 彼不作白法，</p>
  <p id="aRu">如来性清净，<a id="a-Rv"></a> 离于诸修行。</p>
  <p id="aRw">自在净诸通，<a id="a-Rx"></a> 三昧力庄严，</p>
  <p id="aRy">种种意生身，<a id="a-Rz"></a> 是净如来性。</p>
  <p id="aS0">内身智离垢，<a id="a-S1"></a> 离于诸因相，</p>
  <p id="aS2">八地及佛地，<a id="a-S3"></a> 是诸如来性。</p>
  <p id="aS4">远行善慧地，<a id="a-S5"></a> 法云与佛地，</p>
  <p id="aS6">是诸佛之性，<a id="a-S7"></a> 余地三乘杂。</p>
  <p id="aS8">依众生身别，<a id="a-S9"></a> 及为愚痴相，</p>
  <p id="aSA">为说七种地，<a id="a-SB"></a> 故佛说心地。</p>
  <p id="aSC">口身心诸障，<a id="a-SD"></a> 七地中无是，</p>
  <p id="aSE">八地中妙身，<a id="a-SF"></a> 如梦瀑水相。</p>
  <p id="aSG">八地及五地，<a id="a-SH"></a> 学种种伎术，</p>
  <p id="aSI">一切诸佛子，<a id="a-SJ"></a> 三有中作王。</p>
  <p id="aSK">生及与不生，<a id="a-SL"></a> 不分空不空，</p>
  <p id="aSM">实及于不实，<a id="a-SN"></a> 心中无如是。</p>
  <p id="aSO">此实此非实，<a id="a-SP"></a> 莫分别此实，</p>
  <p id="aSQ">缘觉及声闻，<a id="a-SR"></a> 非为佛子说。</p>
  <p id="aSS">有无有非实，<a id="a-ST"></a> 亦无有空相，</p>
  <p id="aSU">假名及实法，<a id="a-SV"></a> 心中一切无。</p>
  <p id="aSW">依世谛有法，<a id="a-SX"></a> 第一义悉无，</p>
  <p id="aSY">无实法迷惑，<a id="a-SZ"></a> 是诸世谛法。</p>
  <p id="aSa">一切法无法，<a id="a-Sb"></a> 我说于假名，</p>
  <p id="aSc">言语及受用，<a id="a-Sd"></a> 愚痴见是实。</p>
  <p id="aSe">从于言语法，<a id="a-Sf"></a> 是实有境界，</p>
  <p id="aSg">从言语生法，<a id="a-Sh"></a> 见法无如是。</p>
  <p id="aSi">如离壁无画，<a id="a-Sj"></a> 亦如影离像，</p>
  <p id="aSk">本净识亦尔，<a id="a-Sl"></a> 为水波不现。</p>
  <p id="aSm">如幻心亦尔，<a id="a-Sn"></a> 意如狡猾者，</p>
  <p id="aSo">识共于五种，<a id="a-Sp"></a> 分别见如采。</p>
  <p id="aSq">说是真法习，<a id="a-Sr"></a> 所有集作化，</p>
  <p id="aSs">是诸佛根本，<a id="a-St"></a> 余者应化佛。</p>
  <p id="aSu">心迷可见中，<a id="a-Sv"></a> 可见心中无，</p>
  <p id="aSw">身资生住持，<a id="a-Sx"></a> 即阿梨耶现。</p>
  <p id="aSy">心意及意识，<a id="a-Sz"></a> 实体五种法，</p>
  <p id="aT0">二种无我净，<a id="a-T1"></a> 诸佛如来说。</p>
  <p id="aT2">虚妄觉非境，<a id="a-T3"></a> 及声闻亦尔，</p>
  <p id="aT4">是内身境界，<a id="a-T5"></a> 诸佛如来说。</p>
  <p id="aT6">长短等相待，<a id="a-T7"></a> 彼此相依生，</p>
  <p id="aT8">有能成于无，<a id="a-T9"></a> 无能成于有。</p>
  <p id="aTA">及分别微尘，<a id="a-TB"></a> 色体不分别，</p>
  <p id="aTC">说但是于心，<a id="a-TD"></a> 邪见不能净。</p>
  <p id="aTE">是中分别空，<a id="a-TF"></a> 不空亦如是，</p>
  <p id="aTG">有无但分别，<a id="a-TH"></a> 可说无如是。</p>
  <p id="aTI">功德微尘合，<a id="a-TJ"></a> 愚痴分别色，</p>
  <p id="aTK">一一微尘无，<a id="a-TL"></a> 是故无是义。</p>
  <p id="aTM">自心见形相，<a id="a-TN"></a> 众生见外有，</p>
  <p id="aTO">外无可见法，<a id="a-TP"></a> 是故无是义。</p>
  <p id="aTQ">心如毛轮幻，<a id="a-TR"></a> 梦乾闼婆城，</p>
  <p id="aTS">火轮禽兽爱，<a id="a-TT"></a> 实无而人见。</p>
  <p id="aTU">常无常及一，<a id="a-TV"></a> 二及于不二，</p>
  <p id="aTW">无始过所缚，<a id="a-TX"></a> 愚痴迷分别。</p>
  <p id="aTY">我不说三乘，<a id="a-TZ"></a> 但说于一乘，</p>
  <p id="aTa">为摄取众生，<a id="a-Tb"></a> 是故说一乘，</p>
  <p id="aTc">解脱有三种，<a id="a-Td"></a> 亦说法无我。</p>
  <p id="aTe">平等智烦恼，<a id="a-Tf"></a> 依解脱分别，</p>
  <p id="aTg">亦如水中木，<a id="a-Th"></a> 为波之所漂。</p>
  <p id="aTi">如是痴声闻，<a id="a-Tj"></a> 为诸相漂荡，</p>
  <p id="aTk">彼无究竟处，<a id="a-Tl"></a> 亦复不还生。</p>
  <p id="aTm">得寂灭三昧，<a id="a-Tn"></a> 无量劫不觉，</p>
  <p id="aTo">是声闻之定，<a id="a-Tp"></a> 非我诸菩萨。</p>
  <p id="aTq">离诸随烦恼，<a id="a-Tr"></a> 依习烦恼缚，</p>
  <p id="aTs">三昧乐境醉，<a id="a-Tt"></a> 住彼无漏界。</p>
  <p id="aTu">如世间醉人，<a id="a-Tv"></a> 酒消然后寤，</p>
  <p id="aTw">彼人然后得，<a id="a-Tx"></a> 我佛法身体。</p>
  <p id="aTy">如众没深泥，<a id="a-Tz"></a> 身东西动摇，</p>
  <p id="aU0">如是三昧醉，<a id="a-U1"></a> 声闻没亦尔。</p>
 </body>
</html>