<!doctype html>
<html id="z3IBTl4Oh" data-ver="1383">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">入楞伽经卷第七</h1>
  <h2 id="a2">无常品第八</h2>
  <p id="a3">尔时，<a id="a-4"></a>圣者大慧菩萨复白佛言：<a id="a-5"></a>“世尊，<a id="a-6"></a>世尊说无常。<a id="a-7"></a>无常者，<a id="a-8"></a>一切外道亦说无常。<a id="a-9"></a>世尊，<a id="a-A"></a>如来依于名字章句，<a id="a-B"></a>说如是言：<a id="a-C"></a>诸行无常，<a id="a-D"></a>是生灭法。<a id="a-E"></a>世尊，<a id="a-F"></a>此法为是真实，<a id="a-G"></a>为是虚妄？<a id="a-H"></a>世尊，<a id="a-I"></a>复有几种无常？<a id="a-J"></a>”</p>
  <p id="aK">佛告圣者大慧菩萨言：<a id="a-L"></a>“善哉！<a id="a-M"></a>善哉！<a id="a-N"></a>善哉！<a id="a-O"></a>大慧，<a id="a-P"></a>一切外道虚妄分别，<a id="a-Q"></a>说八种无常。<a id="a-R"></a>何等为八？<a id="a-S"></a>一者、<a id="a-T"></a>发起所作而不作，<a id="a-U"></a>是名无常。<a id="a-V"></a>何者名为发起？<a id="a-W"></a>谓生法不生法、<a id="a-X"></a>常法无常法，<a id="a-Y"></a>名为发起无常。<a id="a-Z"></a>二者、<a id="a-a"></a>形相休息名为无常。<a id="a-b"></a>三者、<a id="a-c"></a>色等即是无常。<a id="a-d"></a>四者、<a id="a-e"></a>色转变故异异无常，<a id="a-f"></a>诸法相续自然而灭，<a id="a-g"></a>如乳酪转变，<a id="a-h"></a>于一切法不见其转，<a id="a-i"></a>亦不见灭，<a id="a-j"></a>名为无常。<a id="a-k"></a>五者、<a id="a-l"></a>复有余外道等，<a id="a-m"></a>以无物故名为无常，<a id="a-n"></a>六者、<a id="a-o"></a>有法无法而悉无常，<a id="a-p"></a>以一切法本不生故，<a id="a-q"></a>名为无常；<a id="a-r"></a>以无常法彼中和合，<a id="a-s"></a>是故无常。<a id="a-t"></a>七者、<a id="a-u"></a>复有余外道等，<a id="a-v"></a>本无后有，<a id="a-w"></a>名为无常。<a id="a-x"></a>谓依诸大所生相灭，<a id="a-y"></a>不见其生离相续体，<a id="a-z"></a>名为无常，<a id="a-10"></a>八者、<a id="a-11"></a>不生无常，<a id="a-12"></a>谓为非常，<a id="a-13"></a>是故无常。<a id="a-14"></a>见诸法有无生不生，<a id="a-15"></a>乃至微尘观察不见法生，<a id="a-16"></a>故言不生，<a id="a-17"></a>诸法非生。<a id="a-18"></a>大慧，<a id="a-19"></a>是名无生无常相，<a id="a-1A"></a>而诸外道不知彼法所以不生，<a id="a-1B"></a>是故分别诸法不生，<a id="a-1C"></a>故言无常。</p>
  <p id="a1D">“复次，<a id="a-1E"></a>大慧，<a id="a-1F"></a>外道分别无常之法，<a id="a-1G"></a>言有于物。<a id="a-1H"></a>彼诸外道自心虚妄分别无常常非无常，<a id="a-1I"></a>以有物故。<a id="a-1J"></a>何以故？<a id="a-1K"></a>自体不灭故。<a id="a-1L"></a>自体不灭者，<a id="a-1M"></a>无常之体常不灭故。<a id="a-1N"></a>大慧，<a id="a-1O"></a>若无常法是有物者应生诸法，<a id="a-1P"></a>以彼无常能作因故。<a id="a-1Q"></a>大慧，<a id="a-1R"></a>若一切法不离无常者，<a id="a-1S"></a>诸法有无一切应见。<a id="a-1T"></a>何以故？<a id="a-1U"></a>如杖木瓦石，<a id="a-1V"></a>能破可破之物悉皆破坏，<a id="a-1W"></a>见彼种种异异相故。<a id="a-1X"></a>是故无常因一切法无法，<a id="a-1Y"></a>亦非因亦非果。<a id="a-1Z"></a>大慧，<a id="a-1a"></a>复有诸过，<a id="a-1b"></a>以彼因果无差别故，<a id="a-1c"></a>而不得言此是无常而彼是果；<a id="a-1d"></a>以因果差别故，<a id="a-1e"></a>不得言一切法常，<a id="a-1f"></a>以一切法无因故。<a id="a-1g"></a>大慧，<a id="a-1h"></a>诸法有因，<a id="a-1i"></a>而诸凡夫不觉不知，<a id="a-1j"></a>异因不能生异果故。<a id="a-1k"></a>大慧，<a id="a-1l"></a>若异因能生异果者，<a id="a-1m"></a>因异应生一切诸法；<a id="a-1n"></a>若尔，<a id="a-1o"></a>复更有过，<a id="a-1p"></a>应因果差别而见差别。<a id="a-1q"></a>大慧，<a id="a-1r"></a>若其无常是有物者，<a id="a-1s"></a>应同因体所作之事。<a id="a-1t"></a>复更有过，<a id="a-1u"></a>于一法中即应具足一切诸法，<a id="a-1v"></a>以同一切所作因果业相无差故。<a id="a-1w"></a>复更有过，<a id="a-1x"></a>自有无常，<a id="a-1y"></a>无常有无常体故。<a id="a-1z"></a>复更有过，<a id="a-20"></a>一切诸法无常应常故。<a id="a-21"></a>复更有过，<a id="a-22"></a>若其无常同诸法者堕三世法。<a id="a-23"></a>大慧，<a id="a-24"></a>过去色同无常故已灭，<a id="a-25"></a>未来法未生，<a id="a-26"></a>以同色无常故不生。<a id="a-27"></a>现在有法不离于色，<a id="a-28"></a>以色与彼诸大相，<a id="a-29"></a>依五大依尘，<a id="a-2A"></a>是故不灭，<a id="a-2B"></a>以彼彼不相离故。<a id="a-2C"></a>大慧，<a id="a-2D"></a>一切外道不灭诸大，<a id="a-2E"></a>三界依大、<a id="a-2F"></a>依微尘等，<a id="a-2G"></a>是故依彼法说生住灭。<a id="a-2H"></a>大慧，<a id="a-2I"></a>离于此法，<a id="a-2J"></a>更无四大诸尘等法。<a id="a-2K"></a>以彼外道虚妄分别离一切法更有无常，<a id="a-2L"></a>是故外道说言诸大不生不灭，<a id="a-2M"></a>以自体相常不灭故。<a id="a-2N"></a>是故彼说发起作事中间不作，<a id="a-2O"></a>名为无常。<a id="a-2P"></a>诸大更有发起诸大，<a id="a-2Q"></a>无彼彼异相同相不生灭法。<a id="a-2R"></a>以见诸法不生灭故，<a id="a-2S"></a>而于彼处生无常智。</p>
  <p id="a2T">“大慧，<a id="a-2U"></a>何者名为形相休息无常？<a id="a-2V"></a>谓能造所造形相，<a id="a-2W"></a>见形相异如长短，<a id="a-2X"></a>非诸大灭而见诸大形相转变，<a id="a-2Y"></a>彼人堕在僧佉法中。</p>
  <p id="a2Z">“大慧，<a id="a-2a"></a>复形相无常者，<a id="a-2b"></a>谓何等人即色名无常。<a id="a-2c"></a>彼人见于形相无常，<a id="a-2d"></a>而非诸大是无常法。<a id="a-2e"></a>若诸大无常，<a id="a-2f"></a>则诸世间一切不得论说世事。<a id="a-2g"></a>若论世事，<a id="a-2h"></a>堕卢迦耶陀邪见朋党；<a id="a-2i"></a>以说一切诸法唯名，<a id="a-2j"></a>复见诸法自体相生。</p>
  <p id="a2k">“大慧，<a id="a-2l"></a>转变无常者，<a id="a-2m"></a>谓见诸色种种异相，<a id="a-2n"></a>非诸大转变。<a id="a-2o"></a>譬如见金作庄严具，<a id="a-2p"></a>形相转变，<a id="a-2q"></a>金体不异；<a id="a-2r"></a>余法转变，<a id="a-2s"></a>亦复如是。<a id="a-2t"></a>大慧，<a id="a-2u"></a>如是外道虚妄分别见法无常，<a id="a-2v"></a>火不烧诸大，<a id="a-2w"></a>自体不烧，<a id="a-2x"></a>以彼诸大自体差别故。<a id="a-2y"></a>大慧，<a id="a-2z"></a>诸外道说，<a id="a-30"></a>若火能烧诸大者，<a id="a-31"></a>则诸大断灭，<a id="a-32"></a>是故不烧。</p>
  <p id="a33">“大慧，<a id="a-34"></a>我说大及诸尘非常非无常。<a id="a-35"></a>何以故？<a id="a-36"></a>我不说外境界有故。<a id="a-37"></a>我说三界但是自心，<a id="a-38"></a>不说种种诸相是有，<a id="a-39"></a>是故说言不生不灭，<a id="a-3A"></a>唯是四大因缘和合，<a id="a-3B"></a>非大及尘是实有法。<a id="a-3C"></a>以虚妄心分别二种可取能取法，<a id="a-3D"></a>如实能知二种分别，<a id="a-3E"></a>是故离外有无见相，<a id="a-3F"></a>唯是自心分别作业，<a id="a-3G"></a>而名为生而业不生，<a id="a-3H"></a>以离有无分别心故。</p>
  <p id="a3I">“大慧，<a id="a-3J"></a>何故非常非不常？<a id="a-3K"></a>以有世间及出世间、<a id="a-3L"></a>上上诸法，<a id="a-3M"></a>是故不得说言是常。<a id="a-3N"></a>何故非无常？<a id="a-3O"></a>以能觉知唯是自心分别见故，<a id="a-3P"></a>是故非无常。<a id="a-3Q"></a>而诸外道堕在邪见执著二边，<a id="a-3R"></a>不知自心虚妄分别，<a id="a-3S"></a>非诸圣人分别无常。</p>
  <p id="a3T">“大慧，<a id="a-3U"></a>一切诸法总有三种。<a id="a-3V"></a>何等为三？<a id="a-3W"></a>一者、<a id="a-3X"></a>世间法相，<a id="a-3Y"></a>二者、<a id="a-3Z"></a>出世间法相，<a id="a-3a"></a>三者、<a id="a-3b"></a>出世间上上胜法相。<a id="a-3c"></a>以依言语种种说法，<a id="a-3d"></a>而诸凡夫不觉不知。<a id="a-3e"></a>”</p>
  <p id="a3f">尔时，<a id="a-3g"></a>世尊重说偈言：</p>
  <p id="a3h">“远离于始造，<a id="a-3i"></a> 及与形相异；</p>
  <p id="a3j">无常名有物，<a id="a-3k"></a> 外道妄分别。</p>
  <p id="a3l">诸法无有灭，<a id="a-3m"></a> 诸大自性住，</p>
  <p id="a3n">堕于种种见，<a id="a-3o"></a> 外道说无常。</p>
  <p id="a3p">彼诸外道说，<a id="a-3q"></a> 诸法不生灭，</p>
  <p id="a3r">诸大体自常，<a id="a-3s"></a> 何等法无常？</p>
  <p id="a3t">一切世唯心，<a id="a-3u"></a> 而心见二境；</p>
  <p id="a3v">可取能取法，<a id="a-3w"></a> 我我所法无。</p>
  <p id="a3x">三界上下法，<a id="a-3y"></a> 我说皆是心；</p>
  <p id="a3z">离于诸心法，<a id="a-40"></a> 更无有可得。<a id="a-41"></a>”</p>
  <p data-pb></p>
  <h2 id="a42">入道品第九</h2>
  <p id="a43">尔时，<a id="a-44"></a>圣者大慧菩萨摩诃萨复白佛言：<a id="a-45"></a>“世尊，<a id="a-46"></a>惟愿世尊，<a id="a-47"></a>为我说诸一切菩萨、<a id="a-48"></a>声闻、<a id="a-49"></a>辟支佛入灭尽定次第相。<a id="a-4A"></a>我及一切诸菩萨等，<a id="a-4B"></a>若得善知入灭尽定次第之相巧方便者，<a id="a-4C"></a>不堕声闻、<a id="a-4D"></a>辟支佛三昧三摩跋提灭尽定乐，<a id="a-4E"></a>不堕声闻、<a id="a-4F"></a>辟支佛外道迷惑之法。<a id="a-4G"></a>”</p>
  <p id="a4H">佛告圣者大慧菩萨言：<a id="a-4I"></a>“善哉！<a id="a-4J"></a>善哉！<a id="a-4K"></a>善哉！<a id="a-4L"></a>大慧，<a id="a-4M"></a>谛听！<a id="a-4N"></a>谛听！<a id="a-4O"></a>当为汝说。<a id="a-4P"></a>”</p>
  <p id="a4Q">大慧菩萨白佛言：<a id="a-4R"></a>“善哉！<a id="a-4S"></a>世尊，<a id="a-4T"></a>唯然受教。<a id="a-4U"></a>”</p>
  <p id="a4V">佛告大慧：<a id="a-4W"></a>“菩萨从初地乃至六地入灭尽定，<a id="a-4X"></a>声闻、<a id="a-4Y"></a>辟支佛亦入灭尽定。<a id="a-4Z"></a>大慧，<a id="a-4a"></a>诸菩萨摩诃萨，<a id="a-4b"></a>于七地中念念入灭尽定，<a id="a-4c"></a>以诸菩萨悉能远离一切诸法有无相故。<a id="a-4d"></a>大慧，<a id="a-4e"></a>声闻、<a id="a-4f"></a>辟支佛不能念念入灭尽定，<a id="a-4g"></a>以声闻、<a id="a-4h"></a>辟支佛缘有为行入灭尽定，<a id="a-4i"></a>堕在可取能取境界；<a id="a-4j"></a>是故声闻、<a id="a-4k"></a>辟支佛，<a id="a-4l"></a>不能入七地中念念灭尽定。<a id="a-4m"></a>以声闻、<a id="a-4n"></a>辟支佛生惊怖想，<a id="a-4o"></a>恐堕诸法无异相故，<a id="a-4p"></a>以觉诸法种种异相有法无法、<a id="a-4q"></a>善不善法、<a id="a-4r"></a>同相异相而入灭尽定；<a id="a-4s"></a>是故声闻、<a id="a-4t"></a>辟支佛，<a id="a-4u"></a>不能入七地中念念灭尽定，<a id="a-4v"></a>以无善巧方便智故。</p>
  <p id="a4w">“大慧，<a id="a-4x"></a>七地菩萨摩诃萨，<a id="a-4y"></a>转灭声闻、<a id="a-4z"></a>辟支佛心意意识。<a id="a-50"></a>大慧，<a id="a-51"></a>初地乃至六地菩萨摩诃萨，<a id="a-52"></a>见于三界但是自心心意意识，<a id="a-53"></a>离我、<a id="a-54"></a>我所法，<a id="a-55"></a>唯是自心分别，<a id="a-56"></a>不堕外法种种诸相。<a id="a-57"></a>唯是凡夫内心愚痴，<a id="a-58"></a>堕于二边见于可取能取之法；<a id="a-59"></a>以无知故，<a id="a-5A"></a>而不觉知无始世来身口及意妄想，<a id="a-5B"></a>烦恼戏论熏习而生诸法。</p>
  <p id="a5C">“大慧，<a id="a-5D"></a>于八地中，<a id="a-5E"></a>一切菩萨、<a id="a-5F"></a>声闻、<a id="a-5G"></a>辟支佛入涅槃想。<a id="a-5H"></a>大慧，<a id="a-5I"></a>诸菩萨摩诃萨，<a id="a-5J"></a>承己自心三昧佛力，<a id="a-5K"></a>不入三昧乐门堕涅槃而住，<a id="a-5L"></a>以不满足如来地故。<a id="a-5M"></a>若彼菩萨住三昧分者，<a id="a-5N"></a>休息度脱一切众生，<a id="a-5O"></a>断如来种，<a id="a-5P"></a>灭如来家；<a id="a-5Q"></a>为示如来不可思议诸境界故，<a id="a-5R"></a>是故不入涅槃。<a id="a-5S"></a>大慧，<a id="a-5T"></a>声闻、<a id="a-5U"></a>辟支佛堕三昧乐门法，<a id="a-5V"></a>是故声闻、<a id="a-5W"></a>辟支佛生涅槃想。</p>
  <p id="a5X">“大慧，<a id="a-5Y"></a>诸菩萨摩诃萨，<a id="a-5Z"></a>从初地来乃至七地具巧方便，<a id="a-5a"></a>观察心意意识之想，<a id="a-5b"></a>远离我、<a id="a-5c"></a>我所取相之法，<a id="a-5d"></a>观察我空、<a id="a-5e"></a>法空，<a id="a-5f"></a>观察同相、<a id="a-5g"></a>异相，<a id="a-5h"></a>善解四无碍巧方便义，<a id="a-5i"></a>自在次第入于诸地菩提分法。<a id="a-5j"></a>大慧，<a id="a-5k"></a>我若不说诸菩萨摩诃萨同相、<a id="a-5l"></a>异相法者，<a id="a-5m"></a>一切菩萨不如实知诸地次第；<a id="a-5n"></a>恐堕外道邪见等法故，<a id="a-5o"></a>我次第说诸地相。<a id="a-5p"></a>大慧，<a id="a-5q"></a>若人次第入诸地者，<a id="a-5r"></a>不堕余道。<a id="a-5s"></a>我说诸地次第相者，<a id="a-5t"></a>唯自心见。<a id="a-5u"></a>诸地次第，<a id="a-5v"></a>及三界中种种行相，<a id="a-5w"></a>而诸凡夫不觉不知。<a id="a-5x"></a>以诸凡夫不觉知故，<a id="a-5y"></a>是故我及一切诸佛，<a id="a-5z"></a>说于诸地次第之相，<a id="a-60"></a>及建立三界种种行相。</p>
  <p id="a61">“复次，<a id="a-62"></a>大慧，<a id="a-63"></a>声闻、<a id="a-64"></a>辟支佛，<a id="a-65"></a>于第八菩萨地中，<a id="a-66"></a>乐著寂灭三昧乐门醉故，<a id="a-67"></a>不能善知唯自心见；<a id="a-68"></a>堕自相同相熏习障碍故，<a id="a-69"></a>堕人无我、<a id="a-6A"></a>法无我见过故，<a id="a-6B"></a>以分别心名为涅槃，<a id="a-6C"></a>而不能知诸法寂静。<a id="a-6D"></a>大慧，<a id="a-6E"></a>诸菩萨摩诃萨，<a id="a-6F"></a>以见寂静三昧乐门，<a id="a-6G"></a>忆念本愿大慈悲心度诸众生，<a id="a-6H"></a>知十无尽如实行智，<a id="a-6I"></a>是故不即入于涅槃。<a id="a-6J"></a>大慧，<a id="a-6K"></a>诸菩萨摩诃萨，<a id="a-6L"></a>远离虚妄分别之心，<a id="a-6M"></a>远离能取可取境界，<a id="a-6N"></a>名入涅槃。<a id="a-6O"></a>以如实智，<a id="a-6P"></a>知一切诸法唯是自心，<a id="a-6Q"></a>是故不生分别之心。<a id="a-6R"></a>是故菩萨不取心意意识，<a id="a-6S"></a>不著外法实有之相，<a id="a-6T"></a>而非不为佛法修行，<a id="a-6U"></a>依根本智展转修行，<a id="a-6V"></a>为于自身求佛如来证地智故。</p>
  <p id="a6W">“大慧，<a id="a-6X"></a>如人睡梦渡大海水，<a id="a-6Y"></a>起大方便欲渡自身，<a id="a-6Z"></a>未渡中间忽然便寤，<a id="a-6a"></a>作是思惟：<a id="a-6b"></a>‘此为是实，<a id="a-6c"></a>为是虚妄？<a id="a-6d"></a>’彼复思惟：<a id="a-6e"></a>‘如是之相非实非虚，<a id="a-6f"></a>唯是我本虚妄分别不实境界，<a id="a-6g"></a>熏习因故见种种色，<a id="a-6h"></a>形相颠倒不离有无，<a id="a-6i"></a>意识熏习于梦中见。<a id="a-6j"></a>’大慧，<a id="a-6k"></a>菩萨摩诃萨亦复如是，<a id="a-6l"></a>于八地中见分别心；<a id="a-6m"></a>初地七地诸法同相，<a id="a-6n"></a>如梦如幻平等无差；<a id="a-6o"></a>离诸功用可取能取分别之心，<a id="a-6p"></a>见心心数法，<a id="a-6q"></a>为于未得上上佛法修行者令得故。<a id="a-6r"></a>菩萨摩诃萨修行胜法，<a id="a-6s"></a>名为涅槃；<a id="a-6t"></a>非灭诸法，<a id="a-6u"></a>名为涅槃。<a id="a-6v"></a>菩萨摩诃萨，<a id="a-6w"></a>远离心意意识分别相故，<a id="a-6x"></a>得无生法忍。</p>
  <p id="a6y">“大慧，<a id="a-6z"></a>第一义中，<a id="a-70"></a>亦无次第，<a id="a-71"></a>无次第行，<a id="a-72"></a>诸法寂静亦如虚空。<a id="a-73"></a>”</p>
  <p id="a74">大慧菩萨白佛言：<a id="a-75"></a>“世尊，<a id="a-76"></a>世尊说声闻、<a id="a-77"></a>辟支佛，<a id="a-78"></a>入第八菩萨地寂灭乐门。<a id="a-79"></a>如来复说声闻、<a id="a-7A"></a>辟支佛，<a id="a-7B"></a>不知但是自心分别。<a id="a-7C"></a>复说诸声闻得人无我，<a id="a-7D"></a>而不得法无我空。<a id="a-7E"></a>若如是说，<a id="a-7F"></a>声闻、<a id="a-7G"></a>辟支佛尚未能证初地之法，<a id="a-7H"></a>何况八地寂灭乐门？<a id="a-7I"></a>”</p>
  <p id="a7J">佛告大慧：<a id="a-7K"></a>“我今为汝分别宣说。<a id="a-7L"></a>大慧，<a id="a-7M"></a>声闻有三种，<a id="a-7N"></a>言入八地寂灭门者，<a id="a-7O"></a>此是先修菩萨行者堕声闻地，<a id="a-7P"></a>还依本心修菩萨行，<a id="a-7Q"></a>同入八地寂灭乐门。<a id="a-7R"></a>非增上慢寂灭声闻，<a id="a-7S"></a>以彼不能入菩萨行，<a id="a-7T"></a>未曾觉知三界唯心，<a id="a-7U"></a>未曾修行菩萨诸法，<a id="a-7V"></a>未曾修行诸波罗蜜十地之行。<a id="a-7W"></a>是故决定寂灭声闻，<a id="a-7X"></a>不能证彼菩萨所行寂灭乐门。<a id="a-7Y"></a>”</p>
  <p id="a7Z">尔时，<a id="a-7a"></a>世尊重说偈言：</p>
  <p id="a7b">“唯心无所有，<a id="a-7c"></a> 诸行及佛地，</p>
  <p id="a7d">去来现在佛，<a id="a-7e"></a> 三世说如是。</p>
  <p id="a7f">七地为心地，<a id="a-7g"></a> 无所有八地，</p>
  <p id="a7h">二地名为行，<a id="a-7i"></a> 余地名我地。</p>
  <p id="a7j">内身证及净，<a id="a-7k"></a> 此名为我地，</p>
  <p id="a7l">自在最胜处，<a id="a-7m"></a> 阿迦尼吒天。</p>
  <p id="a7n">昭曜如焰火，<a id="a-7o"></a> 出妙诸光明，</p>
  <p id="a7p">种种美可乐，<a id="a-7q"></a> 化作于三界。</p>
  <p id="a7r">化现三界色，<a id="a-7s"></a> 或有在光化，</p>
  <p id="a7t">彼处说诸乘，<a id="a-7u"></a> 是我自在地。</p>
  <p id="a7v">十地为初地，<a id="a-7w"></a> 初地为八地，</p>
  <p id="a7x">九地为七地，<a id="a-7y"></a> 七地为八地，</p>
  <p id="a7z">二地为三地，<a id="a-80"></a> 四地为五地，</p>
  <p id="a81">三地为六地，<a id="a-82"></a> 寂灭有何次？</p>
  <p id="a83">决定诸声闻，<a id="a-84"></a> 不行菩萨行，</p>
  <p id="a85">同入八地者，<a id="a-86"></a> 是本菩萨行。<a id="a-87"></a>”</p>
  <p data-pb></p>
  <h2 id="a88">问如来常无常品第十</h2>
  <p id="a89">尔时，<a id="a-8A"></a>圣者大慧菩萨摩诃萨白佛言：<a id="a-8B"></a>“世尊，<a id="a-8C"></a>如来应正遍知，<a id="a-8D"></a>为是常耶？<a id="a-8E"></a>为无常耶？<a id="a-8F"></a>”</p>
  <p id="a8G">佛告圣者大慧菩萨言：<a id="a-8H"></a>“大慧，<a id="a-8I"></a>如来应正遍知，<a id="a-8J"></a>非常非无常。<a id="a-8K"></a>何以故？<a id="a-8L"></a>二边有过故。<a id="a-8M"></a>大慧，<a id="a-8N"></a>有无二边应有过失。<a id="a-8O"></a>大慧，<a id="a-8P"></a>若言如来是常法者，<a id="a-8Q"></a>则同常因。<a id="a-8R"></a>大慧，<a id="a-8S"></a>以诸外道说言微尘诸因常故，<a id="a-8T"></a>非是作法。<a id="a-8U"></a>大慧，<a id="a-8V"></a>是故不得言如来常，<a id="a-8W"></a>以非作法而言常故。<a id="a-8X"></a>大慧，<a id="a-8Y"></a>亦不得言如来无常，<a id="a-8Z"></a>言无常者即是同于有为作法。<a id="a-8a"></a>五阴可见能见法无，<a id="a-8b"></a>五阴灭故；<a id="a-8c"></a>五阴灭者，<a id="a-8d"></a>诸佛如来亦应同灭，<a id="a-8e"></a>而佛如来非断绝法。<a id="a-8f"></a>大慧，<a id="a-8g"></a>凡作法者皆是无常，<a id="a-8h"></a>如瓶、<a id="a-8i"></a>衣、<a id="a-8j"></a>车、<a id="a-8k"></a>屋及叠席等皆是作法，<a id="a-8l"></a>是故无常。<a id="a-8m"></a>大慧，<a id="a-8n"></a>若言一切皆无常者，<a id="a-8o"></a>一切智一切智人，<a id="a-8p"></a>一切功德亦应无常，<a id="a-8q"></a>以同一切作法相故。<a id="a-8r"></a>又复有过，<a id="a-8s"></a>若言一切皆无常者，<a id="a-8t"></a>诸佛如来应是作法，<a id="a-8u"></a>而佛如来非是作法，<a id="a-8v"></a>以无更说有胜因故。<a id="a-8w"></a>是故我言如来，<a id="a-8x"></a>非常亦非无常。</p>
  <p id="a8y">“复次，<a id="a-8z"></a>大慧，<a id="a-90"></a>如来非常。<a id="a-91"></a>何以故？<a id="a-92"></a>虚空之性亦无修行诸功德故。<a id="a-93"></a>大慧，<a id="a-94"></a>譬如虚空非常非无常。<a id="a-95"></a>何以故？<a id="a-96"></a>以离常无常故。<a id="a-97"></a>以不堕一异、<a id="a-98"></a>俱不俱、<a id="a-99"></a>有无非有非无、<a id="a-9A"></a>常无常非常非无常，<a id="a-9B"></a>是故离于一切诸过，<a id="a-9C"></a>不可得说。<a id="a-9D"></a>复次，<a id="a-9E"></a>大慧，<a id="a-9F"></a>亦不得言如来是常。<a id="a-9G"></a>何以故？<a id="a-9H"></a>若言常者，<a id="a-9I"></a>同于兔、<a id="a-9J"></a>马、<a id="a-9K"></a>驼、<a id="a-9L"></a>驴、<a id="a-9M"></a>龟、<a id="a-9N"></a>蛇、<a id="a-9O"></a>蝇、<a id="a-9P"></a>鱼等角，<a id="a-9Q"></a>是故不得言如来常。<a id="a-9R"></a>复次，<a id="a-9S"></a>大慧，<a id="a-9T"></a>亦不得言如来是常，<a id="a-9U"></a>恐堕不生常故，<a id="a-9V"></a>是故不得言如来世尊常。<a id="a-9W"></a>复次，<a id="a-9X"></a>大慧，<a id="a-9Y"></a>更有余法，<a id="a-9Z"></a>依彼法故，<a id="a-9a"></a>得言如来世尊是常。<a id="a-9b"></a>何以故？<a id="a-9c"></a>依内证智证常法故，<a id="a-9d"></a>是故得言如来是常。<a id="a-9e"></a>大慧，<a id="a-9f"></a>诸佛如来内证智法，<a id="a-9g"></a>常恒清凉不变。<a id="a-9h"></a>大慧，<a id="a-9i"></a>诸佛如来应正遍知，<a id="a-9j"></a>若出于世、<a id="a-9k"></a>不出于世，<a id="a-9l"></a>法性常。<a id="a-9m"></a>如是法体常，<a id="a-9n"></a>如是法轨则常。<a id="a-9o"></a>如是以彼法性，<a id="a-9p"></a>一切声闻、<a id="a-9q"></a>辟支佛等，<a id="a-9r"></a>亦不曾闻，<a id="a-9s"></a>亦不曾见。<a id="a-9t"></a>如是法体，<a id="a-9u"></a>非虚空中，<a id="a-9v"></a>毛道凡夫不觉不知。<a id="a-9w"></a>大慧，<a id="a-9x"></a>诸佛如来内证智者依彼得名。<a id="a-9y"></a>大慧，<a id="a-9z"></a>以依如实智慧修行得名为佛，<a id="a-A0"></a>非心意意识、<a id="a-A1"></a>无明、<a id="a-A2"></a>五阴熏习得名。<a id="a-A3"></a>大慧，<a id="a-A4"></a>一切三界，<a id="a-A5"></a>不实妄想分别戏论得名。<a id="a-A6"></a>大慧，<a id="a-A7"></a>不实分别二种法者，<a id="a-A8"></a>而得名为常与无常。<a id="a-A9"></a>而佛如来不堕二法，<a id="a-AA"></a>不堕能取可取二边。<a id="a-AB"></a>如来寂静，<a id="a-AC"></a>二法不生故。<a id="a-AD"></a>是故，<a id="a-AE"></a>大慧，<a id="a-AF"></a>诸佛如来应正遍知，<a id="a-AG"></a>不得言是常与无常。</p>
  <p id="aAH">“大慧，<a id="a-AI"></a>凡所言语，<a id="a-AJ"></a>而得说言常与无常；<a id="a-AK"></a>远离一切分别尽者，<a id="a-AL"></a>不得言取常无常法。<a id="a-AM"></a>是故我遮一切凡夫，<a id="a-AN"></a>不得分别常与无常。<a id="a-AO"></a>以得真实寂静法者，<a id="a-AP"></a>得尽分别，<a id="a-AQ"></a>不生分别。<a id="a-AR"></a>”</p>
  <p id="aAS">尔时，<a id="a-AT"></a>世尊重说偈言：</p>
  <p id="aAU">“离于常无常，<a id="a-AV"></a> 非常非无常，</p>
  <p id="aAW">若见如是佛，<a id="a-AX"></a> 彼不堕恶道。</p>
  <p id="aAY">若说常无常，<a id="a-AZ"></a> 诸功德虚妄，</p>
  <p id="aAa">无智者分别，<a id="a-Ab"></a> 遮说常无常。</p>
  <p id="aAc">所有立法者，<a id="a-Ad"></a> 皆有诸过失，</p>
  <p id="aAe">若能见唯心，<a id="a-Af"></a> 彼不堕诸过。<a id="a-Ag"></a>”</p>
  <p data-pb></p>
  <h2 id="aAh">佛性品第十一</h2>
  <p id="aAi">尔时，<a id="a-Aj"></a>圣者大慧菩萨摩诃萨，<a id="a-Ak"></a>复请佛言：<a id="a-Al"></a>“世尊，<a id="a-Am"></a>惟愿如来应正遍知为我说，<a id="a-An"></a>善逝为我说，<a id="a-Ao"></a>阴界入生灭之相。<a id="a-Ap"></a>世尊，<a id="a-Aq"></a>若无我者，<a id="a-Ar"></a>谁生、<a id="a-As"></a>谁灭？<a id="a-At"></a>世尊，<a id="a-Au"></a>一切凡夫依生灭住，<a id="a-Av"></a>不见苦尽，<a id="a-Aw"></a>是故不知涅槃之相。<a id="a-Ax"></a>”</p>
  <p id="aAy">佛告圣者大慧菩萨言：<a id="a-Az"></a>“善哉！<a id="a-B0"></a>善哉！<a id="a-B1"></a>善哉！<a id="a-B2"></a>大慧，<a id="a-B3"></a>汝今谛听，<a id="a-B4"></a>当为汝说。<a id="a-B5"></a>”</p>
  <p id="aB6">大慧白佛言：<a id="a-B7"></a>“善哉！<a id="a-B8"></a>世尊，<a id="a-B9"></a>唯然受教。<a id="a-BA"></a>”</p>
  <p id="aBB">佛告大慧：<a id="a-BC"></a>“如来之藏，<a id="a-BD"></a>是善不善因故，<a id="a-BE"></a>能与六道作生死因缘。<a id="a-BF"></a>譬如伎儿，<a id="a-BG"></a>出种种伎；<a id="a-BH"></a>众生依于如来藏故，<a id="a-BI"></a>五道生死。<a id="a-BJ"></a>大慧，<a id="a-BK"></a>而如来藏离我、<a id="a-BL"></a>我所，<a id="a-BM"></a>诸外道等不知不觉，<a id="a-BN"></a>是故三界生死因缘不断。<a id="a-BO"></a>大慧，<a id="a-BP"></a>诸外道等妄计我故，<a id="a-BQ"></a>不能如实见如来藏，<a id="a-BR"></a>以诸外道无始世来虚妄执著种种戏论诸熏习故。<a id="a-BS"></a>大慧，<a id="a-BT"></a>阿梨耶识者，<a id="a-BU"></a>名如来藏，<a id="a-BV"></a>而与无明七识共俱；<a id="a-BW"></a>如大海波，<a id="a-BX"></a>常不断绝，<a id="a-BY"></a>身俱生故。<a id="a-BZ"></a>离无常过，<a id="a-Ba"></a>离于我过，<a id="a-Bb"></a>自性清净。</p>
  <p id="aBc">“余七识者，<a id="a-Bd"></a>心意意识等，<a id="a-Be"></a>念念不住，<a id="a-Bf"></a>是生灭法。<a id="a-Bg"></a>七识由彼虚妄因生，<a id="a-Bh"></a>不能如实分别诸法，<a id="a-Bi"></a>观于高下长短形相故，<a id="a-Bj"></a>执著名相故，<a id="a-Bk"></a>能令自心见色相故，<a id="a-Bl"></a>能得苦乐故，<a id="a-Bm"></a>能离解脱因故，<a id="a-Bn"></a>因名相生随烦恼贪故，<a id="a-Bo"></a>依彼念因诸根灭尽故，<a id="a-Bp"></a>不次第生故，<a id="a-Bq"></a>余自意分别不生苦乐受故。<a id="a-Br"></a>是故入少想定灭尽定，<a id="a-Bs"></a>入三摩跋提四禅、<a id="a-Bt"></a>实谛解脱，<a id="a-Bu"></a>而修行者生解脱相，<a id="a-Bv"></a>以不知转灭虚妄相故。</p>
  <p id="aBw">“大慧，<a id="a-Bx"></a>如来藏识不在阿梨耶识中，<a id="a-By"></a>是故七种识有生有灭，<a id="a-Bz"></a>如来藏识不生不灭。<a id="a-C0"></a>何以故？<a id="a-C1"></a>彼七种识依诸境界念观而生。<a id="a-C2"></a>此七识境界，<a id="a-C3"></a>一切声闻、<a id="a-C4"></a>辟支佛、<a id="a-C5"></a>外道修行者不能觉知，<a id="a-C6"></a>不如实知人无我故，<a id="a-C7"></a>以取同相别相法故，<a id="a-C8"></a>以见阴界入法等故。<a id="a-C9"></a>大慧，<a id="a-CA"></a>如来藏如实见五法、<a id="a-CB"></a>体相、<a id="a-CC"></a>法无我故不生，<a id="a-CD"></a>如实知诸地次第展转和合故，<a id="a-CE"></a>余外道不正见不能观察。</p>
  <p id="aCF">“大慧，<a id="a-CG"></a>菩萨住不动地，<a id="a-CH"></a>尔时得十种三昧门等为上首，<a id="a-CI"></a>得无量无边三昧，<a id="a-CJ"></a>依三昧佛住持，<a id="a-CK"></a>观察不可思议诸佛法及自本愿力故，<a id="a-CL"></a>遮护三昧门实际境界，<a id="a-CM"></a>遮已入自内身圣智证法真实境界，<a id="a-CN"></a>不同声闻、<a id="a-CO"></a>辟支佛、<a id="a-CP"></a>外道修行所观境界。<a id="a-CQ"></a>尔时过彼十种圣道，<a id="a-CR"></a>入于如来意生身智身，<a id="a-CS"></a>离诸功用三昧心故。<a id="a-CT"></a>是故，<a id="a-CU"></a>大慧，<a id="a-CV"></a>诸菩萨摩诃萨欲证胜法如来藏、<a id="a-CW"></a>阿梨耶识者，<a id="a-CX"></a>应当修行令清净故。</p>
  <p id="aCY">“大慧，<a id="a-CZ"></a>若如来藏、<a id="a-Ca"></a>阿梨耶识名为无者，<a id="a-Cb"></a>离阿梨耶识无生无灭。<a id="a-Cc"></a>一切凡夫及诸圣人，<a id="a-Cd"></a>依彼阿梨耶识故有生有灭。<a id="a-Ce"></a>以依阿梨耶识故，<a id="a-Cf"></a>诸修行者入自内身圣行所证，<a id="a-Cg"></a>现法乐行而不休息。<a id="a-Ch"></a>大慧，<a id="a-Ci"></a>此如来心阿梨耶识、<a id="a-Cj"></a>如来藏诸境界，<a id="a-Ck"></a>一切声闻、<a id="a-Cl"></a>辟支佛、<a id="a-Cm"></a>诸外道等不能分别。<a id="a-Cn"></a>何以故？<a id="a-Co"></a>以如来藏是清净相，<a id="a-Cp"></a>客尘烦恼垢染不净。</p>
  <p id="aCq">“大慧，<a id="a-Cr"></a>我依此义、<a id="a-Cs"></a>依胜鬘夫人、<a id="a-Ct"></a>依余菩萨摩诃萨深智慧者，<a id="a-Cu"></a>说如来藏、<a id="a-Cv"></a>阿梨耶识，<a id="a-Cw"></a>共七种识生名转灭相，<a id="a-Cx"></a>为诸声闻、<a id="a-Cy"></a>辟支佛等示法无我，<a id="a-Cz"></a>对胜鬘说言：<a id="a-D0"></a>‘如来藏是如来境界。<a id="a-D1"></a>’大慧，<a id="a-D2"></a>如来藏识、<a id="a-D3"></a>阿梨耶识境界，<a id="a-D4"></a>我今与汝及诸菩萨甚深智者，<a id="a-D5"></a>能了分别此二种法；<a id="a-D6"></a>诸余声闻、<a id="a-D7"></a>辟支佛及外道等执著名字者，<a id="a-D8"></a>不能了知如此二法。<a id="a-D9"></a>大慧，<a id="a-DA"></a>是故汝及诸菩萨摩诃萨，<a id="a-DB"></a>当学此法。<a id="a-DC"></a>”</p>
  <p id="aDD">尔时，<a id="a-DE"></a>世尊重说偈言：</p>
  <p id="aDF">“甚深如来藏，<a id="a-DG"></a> 与七识俱生，</p>
  <p id="aDH">取二法则生，<a id="a-DI"></a> 如实知不生。</p>
  <p id="aDJ">如镜像现心，<a id="a-DK"></a> 无始习所熏，</p>
  <p id="aDL">如实观察者，<a id="a-DM"></a> 诸境悉空无。</p>
  <p id="aDN">如痴见指月，<a id="a-DO"></a> 观指不观月，</p>
  <p id="aDP">计著名字者，<a id="a-DQ"></a> 不见我真实。</p>
  <p id="aDR">心如巧伎儿，<a id="a-DS"></a> 意如狡猾者，</p>
  <p id="aDT">意识及五识，<a id="a-DU"></a> 虚妄取境界，</p>
  <p id="aDV">如伎儿和合，<a id="a-DW"></a> 诳惑于凡夫。<a id="a-DX"></a>”</p>
  <p data-pb></p>
  <h2 id="aDY">五法门品第十二</h2>
  <p id="aDZ">尔时，<a id="a-Da"></a>圣者大慧菩萨摩诃萨，<a id="a-Db"></a>复请佛言：<a id="a-Dc"></a>“世尊，<a id="a-Dd"></a>惟愿如来应正遍知为我说，<a id="a-De"></a>善逝为我说，<a id="a-Df"></a>五法、<a id="a-Dg"></a>体相及二无我差别行相。<a id="a-Dh"></a>我及一切诸菩萨等，<a id="a-Di"></a>若得善知五法、<a id="a-Dj"></a>体相、<a id="a-Dk"></a>二种无我差别相者，<a id="a-Dl"></a>修行是法，<a id="a-Dm"></a>次第入于一切诸地。<a id="a-Dn"></a>修行是法，<a id="a-Do"></a>能入一切诸佛法中；<a id="a-Dp"></a>入诸佛法者，<a id="a-Dq"></a>乃至能入如来自身内证智地。<a id="a-Dr"></a>”</p>
  <p id="aDs">佛告圣者大慧菩萨言：<a id="a-Dt"></a>“善哉！<a id="a-Du"></a>善哉！<a id="a-Dv"></a>善哉！<a id="a-Dw"></a>大慧，<a id="a-Dx"></a>汝今谛听当为汝说。<a id="a-Dy"></a>”</p>
  <p id="aDz">大慧菩萨言：<a id="a-E0"></a>“善哉！<a id="a-E1"></a>世尊，<a id="a-E2"></a>唯然受教。<a id="a-E3"></a>”</p>
  <p id="aE4">佛告大慧：<a id="a-E5"></a>“我为汝说五法、<a id="a-E6"></a>体相、<a id="a-E7"></a>二种无我差别行相。<a id="a-E8"></a>大慧，<a id="a-E9"></a>何等五法？<a id="a-EA"></a>一者、<a id="a-EB"></a>名，<a id="a-EC"></a>二者、<a id="a-ED"></a>相，<a id="a-EE"></a>三者、<a id="a-EF"></a>分别，<a id="a-EG"></a>四者、<a id="a-EH"></a>正智，<a id="a-EI"></a>五者、<a id="a-EJ"></a>真如。<a id="a-EK"></a>内身修行证圣人智，<a id="a-EL"></a>离断常见，<a id="a-EM"></a>现如实修行者，<a id="a-EN"></a>入三昧乐三摩跋提行门故。<a id="a-EO"></a>大慧，<a id="a-EP"></a>一切凡夫不觉不知五法、<a id="a-EQ"></a>体相、<a id="a-ER"></a>二种无我，<a id="a-ES"></a>唯以自心见于外物，<a id="a-ET"></a>是故生于分别之心，<a id="a-EU"></a>非谓圣人。<a id="a-EV"></a>”</p>
  <p id="aEW">大慧白佛言：<a id="a-EX"></a>“世尊，<a id="a-EY"></a>云何凡夫生分别心，<a id="a-EZ"></a>非圣人也？<a id="a-Ea"></a>”</p>
  <p id="aEb">佛告大慧：<a id="a-Ec"></a>“一切凡夫执著名、<a id="a-Ed"></a>相，<a id="a-Ee"></a>随顺生法；<a id="a-Ef"></a>随顺生法已，<a id="a-Eg"></a>见种种相，<a id="a-Eh"></a>堕我、<a id="a-Ei"></a>我所邪见心中，<a id="a-Ej"></a>执著具足一切法相；<a id="a-Ek"></a>执著已，<a id="a-El"></a>入于无明黑闇障处；<a id="a-Em"></a>入障处已，<a id="a-En"></a>起于贪心；<a id="a-Eo"></a>起贪心已，<a id="a-Ep"></a>而能造作贪瞋痴业；<a id="a-Eq"></a>造业行已，<a id="a-Er"></a>不能自止，<a id="a-Es"></a>如蚕作茧，<a id="a-Et"></a>以分别心而自缠身，<a id="a-Eu"></a>堕在六道大海险难，<a id="a-Ev"></a>如辘轳回转不自觉知。<a id="a-Ew"></a>以无智故，<a id="a-Ex"></a>不知一切诸法如幻，<a id="a-Ey"></a>不知无我、<a id="a-Ez"></a>我所、<a id="a-F0"></a>诸法非实，<a id="a-F1"></a>从于妄想分别而生；<a id="a-F2"></a>而不知离可见能见，<a id="a-F3"></a>而不知离生住灭相，<a id="a-F4"></a>不知自心虚妄而生，<a id="a-F5"></a>谓知随顺自在天、<a id="a-F6"></a>时、<a id="a-F7"></a>微尘、<a id="a-F8"></a>我生。</p>
  <p id="aF9">“大慧，<a id="a-FA"></a>何者为名？<a id="a-FB"></a>谓眼识见前色等法相，<a id="a-FC"></a>如声相、<a id="a-FD"></a>耳相、<a id="a-FE"></a>鼻相、<a id="a-FF"></a>舌相、<a id="a-FG"></a>身相。<a id="a-FH"></a>大慧，<a id="a-FI"></a>如是等相，<a id="a-FJ"></a>我说名为名、<a id="a-FK"></a>相。</p>
  <p id="aFL">“大慧，<a id="a-FM"></a>何者分别？<a id="a-FN"></a>以依何等法说名取相，<a id="a-FO"></a>了别此法如是如是毕竟不异，<a id="a-FP"></a>谓象、<a id="a-FQ"></a>马、<a id="a-FR"></a>车、<a id="a-FS"></a>步、<a id="a-FT"></a>人民等分别种种相，<a id="a-FU"></a>是名分别。</p>
  <p id="aFV">“大慧，<a id="a-FW"></a>何者正智？<a id="a-FX"></a>以观察名、<a id="a-FY"></a>相，<a id="a-FZ"></a>观察已不见实法，<a id="a-Fa"></a>以彼迭共因生故见。<a id="a-Fb"></a>迭共生者，<a id="a-Fc"></a>诸识不复起，<a id="a-Fd"></a>分别识相不断不常，<a id="a-Fe"></a>是故不堕一切外道、<a id="a-Ff"></a>声闻、<a id="a-Fg"></a>辟支佛地。<a id="a-Fh"></a>大慧，<a id="a-Fi"></a>是名正智。</p>
  <p id="aFj">“复次，<a id="a-Fk"></a>大慧，<a id="a-Fl"></a>菩萨摩诃萨依正智，<a id="a-Fm"></a>不取名、<a id="a-Fn"></a>相法以为有，<a id="a-Fo"></a>不取不见相以为无。<a id="a-Fp"></a>何以故？<a id="a-Fq"></a>以离有无邪见故，<a id="a-Fr"></a>以不见名、<a id="a-Fs"></a>相，<a id="a-Ft"></a>是正智义，<a id="a-Fu"></a>是故我说名为真如。</p>
  <p id="aFv">“大慧，<a id="a-Fw"></a>菩萨住真如法者，<a id="a-Fx"></a>得入无相寂静境界；<a id="a-Fy"></a>入已，<a id="a-Fz"></a>得入菩萨摩诃萨初欢喜地。<a id="a-G0"></a>菩萨得初欢喜地时，<a id="a-G1"></a>证百金刚三昧明门，<a id="a-G2"></a>舍离二十五有一切果业，<a id="a-G3"></a>过诸声闻、<a id="a-G4"></a>辟支佛地，<a id="a-G5"></a>住如来家真如境界；<a id="a-G6"></a>如实修行知五法相如幻如梦，<a id="a-G7"></a>如实观察一切诸法，<a id="a-G8"></a>起自内身证圣智修行，<a id="a-G9"></a>如是展转远离虚妄世间觉观所乐之地，<a id="a-GA"></a>次第乃至法云地；<a id="a-GB"></a>入法云地已，<a id="a-GC"></a>次入三昧力自在神通诸华庄严如来之地；<a id="a-GD"></a>入如来地已，<a id="a-GE"></a>为教化众生，<a id="a-GF"></a>现种种光明应庄严身如水中月，<a id="a-GG"></a>依无尽句善缚所缚，<a id="a-GH"></a>随众生信者而为说法，<a id="a-GI"></a>离心意意识身故。<a id="a-GJ"></a>大慧，<a id="a-GK"></a>菩萨入真如已，<a id="a-GL"></a>得佛地中如是如是无量无边法。<a id="a-GM"></a>”</p>
  <p id="aGN">大慧复白佛言：<a id="a-GO"></a>“世尊，<a id="a-GP"></a>世尊为五法入三法，<a id="a-GQ"></a>为三法入五法中，<a id="a-GR"></a>为自体相各各差别？<a id="a-GS"></a>”</p>
  <p id="aGT">佛告大慧：<a id="a-GU"></a>“三法入五法中。<a id="a-GV"></a>大慧，<a id="a-GW"></a>非但三法入五法中，<a id="a-GX"></a>八种识、<a id="a-GY"></a>二种无我亦入五法。</p>
  <p id="aGZ">“大慧，<a id="a-Ga"></a>云何三法入五法中？<a id="a-Gb"></a>大慧，<a id="a-Gc"></a>名、<a id="a-Gd"></a>相名为分别法相。<a id="a-Ge"></a>大慧，<a id="a-Gf"></a>依彼二法分别生心心数法，<a id="a-Gg"></a>一时非前后；<a id="a-Gh"></a>如日共光明一时，<a id="a-Gi"></a>而有分别种种相。<a id="a-Gj"></a>大慧，<a id="a-Gk"></a>是名三相，<a id="a-Gl"></a>依因缘力生故。<a id="a-Gm"></a>大慧，<a id="a-Gn"></a>正智、<a id="a-Go"></a>真如名第一义谛相，<a id="a-Gp"></a>依不灭法故。<a id="a-Gq"></a>复次，<a id="a-Gr"></a>大慧，<a id="a-Gs"></a>著于自心见分别法，<a id="a-Gt"></a>差别有八种以分别诸相，<a id="a-Gu"></a>以为实故；<a id="a-Gv"></a>离我、<a id="a-Gw"></a>我所生灭之法，<a id="a-Gx"></a>尔时得证二无我法。<a id="a-Gy"></a>大慧，<a id="a-Gz"></a>五法法门入诸佛地，<a id="a-H0"></a>诸地法相亦入五法门中；<a id="a-H1"></a>一切声闻、<a id="a-H2"></a>辟支佛法亦入五法门中，<a id="a-H3"></a>如来内身证圣智法亦入五法门中。</p>
  <p id="aH4">“复次，<a id="a-H5"></a>大慧，<a id="a-H6"></a>五法，<a id="a-H7"></a>相、<a id="a-H8"></a>名、<a id="a-H9"></a>分别、<a id="a-HA"></a>真如、<a id="a-HB"></a>正智。<a id="a-HC"></a>大慧，<a id="a-HD"></a>何者名为相？<a id="a-HE"></a>相者，<a id="a-HF"></a>见色形相状貌胜不如，<a id="a-HG"></a>是名为相。<a id="a-HH"></a>大慧，<a id="a-HI"></a>依彼法相起分别相，<a id="a-HJ"></a>此是瓶，<a id="a-HK"></a>此是牛马羊等，<a id="a-HL"></a>此法如是如是不异。<a id="a-HM"></a>大慧，<a id="a-HN"></a>是名为名。<a id="a-HO"></a>大慧，<a id="a-HP"></a>依于彼法立名，<a id="a-HQ"></a>了别示现彼相，<a id="a-HR"></a>是故立彼种种名字牛羊马等，<a id="a-HS"></a>是名分别心心数法。<a id="a-HT"></a>大慧，<a id="a-HU"></a>观察名、<a id="a-HV"></a>相乃至微尘，<a id="a-HW"></a>常不见一法相，<a id="a-HX"></a>诸法不实，<a id="a-HY"></a>以虚妄心生分别故。<a id="a-HZ"></a>大慧，<a id="a-Ha"></a>言真如者，<a id="a-Hb"></a>名为不虚，<a id="a-Hc"></a>决定毕竟尽自性自体。<a id="a-Hd"></a>正见、<a id="a-He"></a>真如相，<a id="a-Hf"></a>我及诸菩萨及诸佛如来应正遍知说，<a id="a-Hg"></a>名异义一。<a id="a-Hh"></a>大慧，<a id="a-Hi"></a>如是等随顺正智，<a id="a-Hj"></a>不断不常，<a id="a-Hk"></a>无分别分别不行处，<a id="a-Hl"></a>随顺自身内证圣智，<a id="a-Hm"></a>离诸一切外道、<a id="a-Hn"></a>声闻、<a id="a-Ho"></a>辟支佛等恶见朋党不正智中。</p>
  <p id="aHp">“大慧，<a id="a-Hq"></a>于五法、<a id="a-Hr"></a>三法相、<a id="a-Hs"></a>八种识、<a id="a-Ht"></a>二种无我，<a id="a-Hu"></a>一切佛法皆入五法中。<a id="a-Hv"></a>大慧，<a id="a-Hw"></a>汝及诸菩萨摩诃萨，<a id="a-Hx"></a>为求胜智应当修学。<a id="a-Hy"></a>大慧，<a id="a-Hz"></a>汝知五法，<a id="a-I0"></a>不随他教故。<a id="a-I1"></a>”</p>
  <p id="aI2">尔时，<a id="a-I3"></a>世尊重说偈言：</p>
  <p id="aI4">“五法自体相，<a id="a-I5"></a> 及与八种识，</p>
  <p id="aI6">二种无我法，<a id="a-I7"></a> 摄取诸大乘。</p>
  <p id="aI8">名相及分别，<a id="a-I9"></a> 三法自体相，</p>
  <p id="aIA">正智及真如，<a id="a-IB"></a> 是第一义相。<a id="a-IC"></a>”</p>
  <p data-pb></p>
  <h2 id="aID">恒河沙品第十三</h2>
  <p id="aIE">尔时圣者大慧菩萨摩诃萨白佛言：<a id="a-IF"></a>“世尊，<a id="a-IG"></a>如世尊依名字说，<a id="a-IH"></a>过去、<a id="a-II"></a>未来、<a id="a-IJ"></a>现在诸佛如恒河河沙。<a id="a-IK"></a>世尊，<a id="a-IL"></a>佛说如是，<a id="a-IM"></a>为依如来口中所说，<a id="a-IN"></a>我随顺取？<a id="a-IO"></a>为更有义？<a id="a-IP"></a>愿为我说。<a id="a-IQ"></a>”</p>
  <p id="aIR">佛告圣者大慧菩萨言：<a id="a-IS"></a>“大慧，<a id="a-IT"></a>如我所说名字章句，<a id="a-IU"></a>莫如是取。<a id="a-IV"></a>大慧，<a id="a-IW"></a>三世诸佛非恒河河沙等。<a id="a-IX"></a>何以故？<a id="a-IY"></a>所说譬喻过世间者，<a id="a-IZ"></a>非如譬喻。<a id="a-Ia"></a>何以故？<a id="a-Ib"></a>以有相似、<a id="a-Ic"></a>不相似故。<a id="a-Id"></a>大慧，<a id="a-Ie"></a>诸佛如来应正遍知，<a id="a-If"></a>不定说过世间相似、<a id="a-Ig"></a>不相似譬喻。<a id="a-Ih"></a>何以故？<a id="a-Ii"></a>大慧，<a id="a-Ij"></a>我说譬喻，<a id="a-Ik"></a>但是少分故。<a id="a-Il"></a>大慧，<a id="a-Im"></a>我及诸佛如来应正遍知，<a id="a-In"></a>所说譬喻但说少义。<a id="a-Io"></a>何以故？<a id="a-Ip"></a>愚痴凡夫、<a id="a-Iq"></a>诸外道等，<a id="a-Ir"></a>著诸法常增长邪见，<a id="a-Is"></a>随顺世间轮回生死；<a id="a-It"></a>为彼生厌闻生惊怖，<a id="a-Iu"></a>又闻诸佛如恒河沙，<a id="a-Iv"></a>便于如来无上圣道，<a id="a-Iw"></a>生易得想，<a id="a-Ix"></a>求出世法。<a id="a-Iy"></a>大慧，<a id="a-Iz"></a>是故我说诸佛如来如恒河河沙。<a id="a-J0"></a>何以故？<a id="a-J1"></a>我余经中说佛出世如优昙华，<a id="a-J2"></a>众生闻已，<a id="a-J3"></a>言佛道难得，<a id="a-J4"></a>不修精进；<a id="a-J5"></a>是故我说诸佛如来如恒河河沙。<a id="a-J6"></a>大慧，<a id="a-J7"></a>我说诸佛出世如优昙华者，<a id="a-J8"></a>依可化众生义故，<a id="a-J9"></a>我说诸佛如优昙华。<a id="a-JA"></a>大慧，<a id="a-JB"></a>而优昙华于世间中无人曾见，<a id="a-JC"></a>当亦不见。<a id="a-JD"></a>大慧，<a id="a-JE"></a>诸佛如来世间曾见、<a id="a-JF"></a>现见、<a id="a-JG"></a>当见。<a id="a-JH"></a>大慧，<a id="a-JI"></a>我说如是，<a id="a-JJ"></a>非依自身所得法说，<a id="a-JK"></a>是故说言如优昙华；<a id="a-JL"></a>诸佛如来亦复如是。</p>
  <p id="aJM">“大慧，<a id="a-JN"></a>我依内身证法说法，<a id="a-JO"></a>是故说过世间譬喻，<a id="a-JP"></a>以诸凡夫无信众生，<a id="a-JQ"></a>不能信我所说譬喻。<a id="a-JR"></a>何以故？<a id="a-JS"></a>说自内身圣智境界，<a id="a-JT"></a>无譬喻可说，<a id="a-JU"></a>远离心意意识，<a id="a-JV"></a>过诸见地。<a id="a-JW"></a>诸佛如来真如之法不可说故，<a id="a-JX"></a>是故我说种种譬喻。<a id="a-JY"></a>大慧，<a id="a-JZ"></a>我说诸佛如恒河河沙者，<a id="a-Ja"></a>是少分譬喻。<a id="a-Jb"></a>大慧，<a id="a-Jc"></a>诸佛如来平等非不平等，<a id="a-Jd"></a>以非分别分别故。</p>
  <p id="aJe">“大慧，<a id="a-Jf"></a>譬如恒河河中所有之沙，<a id="a-Jg"></a>鱼、<a id="a-Jh"></a>鳖、<a id="a-Ji"></a>龟、<a id="a-Jj"></a>龙、<a id="a-Jk"></a>牛、<a id="a-Jl"></a>羊、<a id="a-Jm"></a>象、<a id="a-Jn"></a>马诸兽践蹈，<a id="a-Jo"></a>而彼河沙不生分别，<a id="a-Jp"></a>不瞋不恚，<a id="a-Jq"></a>亦不生心彼恼乱我，<a id="a-Jr"></a>无分别故净离诸垢。<a id="a-Js"></a>大慧，<a id="a-Jt"></a>诸佛如来应正遍知亦复如是，<a id="a-Ju"></a>内身证得圣智，<a id="a-Jv"></a>满足诸力神通自在功德如恒河沙；<a id="a-Jw"></a>一切外道邪论诸师愚痴鱼鳖，<a id="a-Jx"></a>以瞋恚心毁骂如来，<a id="a-Jy"></a>如来不动不生分别，<a id="a-Jz"></a>本愿力故，<a id="a-K0"></a>为与众生三昧三摩跋提，<a id="a-K1"></a>一切诸乐令满足故，<a id="a-K2"></a>不分别分别。<a id="a-K3"></a>大慧，<a id="a-K4"></a>是故我说诸佛如来如恒河河沙等。<a id="a-K5"></a>等者平等，<a id="a-K6"></a>无有异相，<a id="a-K7"></a>以离爱身故。</p>
  <p id="aK8">“大慧，<a id="a-K9"></a>譬如恒河河沙不离地相。<a id="a-KA"></a>大慧，<a id="a-KB"></a>大地火烧，<a id="a-KC"></a>火不异地故；<a id="a-KD"></a>火不烧地，<a id="a-KE"></a>地大有火相续体故。<a id="a-KF"></a>大慧，<a id="a-KG"></a>愚痴凡夫堕颠倒智，<a id="a-KH"></a>自心分别言地被烧，<a id="a-KI"></a>而地不烧以不离地，<a id="a-KJ"></a>而得更有四大火身故。<a id="a-KK"></a>大慧，<a id="a-KL"></a>诸佛如来亦复如是，<a id="a-KM"></a>诸佛如来法身之体，<a id="a-KN"></a>如恒河河沙等，<a id="a-KO"></a>不灭不失故。</p>
  <p id="aKP">“大慧，<a id="a-KQ"></a>譬如恒河河沙无量无边。<a id="a-KR"></a>大慧，<a id="a-KS"></a>诸佛如来亦复如是，<a id="a-KT"></a>出于世间放无量光，<a id="a-KU"></a>遍于一切诸佛大会，<a id="a-KV"></a>为化众生令觉知故。</p>
  <p id="aKW">“大慧，<a id="a-KX"></a>如恒河河沙更不生相，<a id="a-KY"></a>如彼微尘微尘体相如是而住。<a id="a-KZ"></a>大慧，<a id="a-Ka"></a>诸佛如来亦复如是，<a id="a-Kb"></a>于世间中不生不灭，<a id="a-Kc"></a>诸佛如来断有因故。</p>
  <p id="aKd">“大慧，<a id="a-Ke"></a>如恒河河沙，<a id="a-Kf"></a>若出于河亦不可见，<a id="a-Kg"></a>入于河中亦不可见，<a id="a-Kh"></a>亦不起心我出入河。<a id="a-Ki"></a>大慧，<a id="a-Kj"></a>诸佛如来智慧之力亦复如是，<a id="a-Kk"></a>度诸众生，<a id="a-Kl"></a>亦不尽灭，<a id="a-Km"></a>亦不增长。<a id="a-Kn"></a>何以故？<a id="a-Ko"></a>诸法无身故。<a id="a-Kp"></a>大慧，<a id="a-Kq"></a>一切有身皆是无常磨灭之法，<a id="a-Kr"></a>非无身法；<a id="a-Ks"></a>诸佛如来唯法身故。</p>
  <p id="aKt">“大慧，<a id="a-Ku"></a>譬如有人欲得酥油，<a id="a-Kv"></a>押恒河沙，<a id="a-Kw"></a>终不可得，<a id="a-Kx"></a>无酥油故。<a id="a-Ky"></a>大慧，<a id="a-Kz"></a>诸佛如来为诸众生苦恼，<a id="a-L0"></a>所押瞋不可得，<a id="a-L1"></a>不舍自法界相，<a id="a-L2"></a>不舍自法味相，<a id="a-L3"></a>不舍本愿与众生乐，<a id="a-L4"></a>以得具足大慈大悲，<a id="a-L5"></a>‘我若不令一切众生入涅槃者，<a id="a-L6"></a>我身亦不入于涅槃。<a id="a-L7"></a>’</p>
  <p id="aL8">“大慧，<a id="a-L9"></a>如恒河河沙随水而流，<a id="a-LA"></a>终不逆流。<a id="a-LB"></a>大慧，<a id="a-LC"></a>诸佛如来为诸众生说法亦尔，<a id="a-LD"></a>随顺涅槃而非逆流。<a id="a-LE"></a>大慧，<a id="a-LF"></a>是故我说诸佛如来如恒河河沙。</p>
  <p id="aLG">“大慧，<a id="a-LH"></a>言恒河河沙随顺流者，<a id="a-LI"></a>非是去义。<a id="a-LJ"></a>若佛如来有去义者，<a id="a-LK"></a>诸佛如来应无常灭。<a id="a-LL"></a>大慧，<a id="a-LM"></a>世间本际尚不可知，<a id="a-LN"></a>不可知者，<a id="a-LO"></a>我云何依而说去义？<a id="a-LP"></a>是故如来非为去义。<a id="a-LQ"></a>大慧，<a id="a-LR"></a>去义者，<a id="a-LS"></a>名为断义，<a id="a-LT"></a>愚痴凡夫不觉不知。<a id="a-LU"></a>”</p>
  <p id="aLV">大慧白佛言：<a id="a-LW"></a>“世尊，<a id="a-LX"></a>世尊，<a id="a-LY"></a>若众生在于世间轮回，<a id="a-LZ"></a>去来本际不可知者，<a id="a-La"></a>云何如来而得解脱，<a id="a-Lb"></a>复令众生得于解脱？<a id="a-Lc"></a>”</p>
  <p id="aLd">佛告大慧言：<a id="a-Le"></a>“大慧，<a id="a-Lf"></a>言解脱者，<a id="a-Lg"></a>离于一切戏论烦恼无始熏习分别心故，<a id="a-Lh"></a>如实能知唯自心见，<a id="a-Li"></a>外所分别心回转故，<a id="a-Lj"></a>是故我说名为解脱。<a id="a-Lk"></a>大慧，<a id="a-Ll"></a>言解脱者，<a id="a-Lm"></a>非是灭法。<a id="a-Ln"></a>是故汝今问，<a id="a-Lo"></a>我若不知本际云何得解脱者，<a id="a-Lp"></a>此问不成。<a id="a-Lq"></a>大慧，<a id="a-Lr"></a>言本际者，<a id="a-Ls"></a>是分别心一体异名。<a id="a-Lt"></a>大慧，<a id="a-Lu"></a>离分别心更无众生，<a id="a-Lv"></a>即此分别名为众生。<a id="a-Lw"></a>大慧，<a id="a-Lx"></a>真实智慧观内外法，<a id="a-Ly"></a>无法可知能知故。<a id="a-Lz"></a>大慧，<a id="a-M0"></a>以一切法本际来寂静。<a id="a-M1"></a>大慧，<a id="a-M2"></a>不如实知唯自心见，<a id="a-M3"></a>虚妄分别，<a id="a-M4"></a>是故生于分别之心。<a id="a-M5"></a>如实知者，<a id="a-M6"></a>不生分别。<a id="a-M7"></a>”</p>
  <p id="aM8">尔时，<a id="a-M9"></a>世尊重说偈言：</p>
  <p id="aMA">“观察于诸佛，<a id="a-MB"></a> 譬如恒河沙，</p>
  <p id="aMC">不灭亦不生，<a id="a-MD"></a> 彼人能见佛。</p>
  <p id="aME">远离诸尘垢，<a id="a-MF"></a> 如恒河河沙，</p>
  <p id="aMG">随顺流不变，<a id="a-MH"></a> 法身亦如是。<a id="a-MI"></a>”</p>
 </body>
</html>