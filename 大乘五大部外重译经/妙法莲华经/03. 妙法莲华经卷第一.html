<!doctype html>
<html id="z3IBTewLx" data-ver="1812">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">妙法莲华经卷第一</h1>
  <h2 id="a2">序品第一</h2>
  <p id="a3">如是我闻：<a id="a-4"></a>一时，<a id="a-5"></a>佛住王舍城耆阇崛山中，<a id="a-6"></a>与大比丘众万二千人俱，<a id="a-7"></a>皆是阿罗汉，<a id="a-8"></a>诸漏已尽，<a id="a-9"></a>无复烦恼，<a id="a-A"></a>逮得己利，<a id="a-B"></a>尽诸有结，<a id="a-C"></a>心得自在。<a id="a-D"></a>其名曰：<a id="a-E"></a>阿若憍陈如、<a id="a-F"></a>摩诃迦葉、<a id="a-G"></a>优楼频螺迦葉、<a id="a-H"></a>迦耶迦葉、<a id="a-I"></a>那提迦葉、<a id="a-J"></a>舍利弗、<a id="a-K"></a>大目揵连、<a id="a-L"></a>摩诃迦旃延、<a id="a-M"></a>阿㝹楼驮、<a id="a-N"></a>劫宾那、<a id="a-O"></a>憍梵波提、<a id="a-P"></a>离婆多、<a id="a-Q"></a>毕陵伽婆蹉、<a id="a-R"></a>薄拘罗、<a id="a-S"></a>摩诃拘絺罗、<a id="a-T"></a>难陀、<a id="a-U"></a>孙陀罗难陀、<a id="a-V"></a>富楼那弥多罗尼子、<a id="a-W"></a>须菩提、<a id="a-X"></a>阿难、<a id="a-Y"></a>罗睺罗，<a id="a-Z"></a>如是众所知识大阿罗汉等。<a id="a-a"></a>复有学无学二千人，<a id="a-b"></a>摩诃波阇波提比丘尼与眷属六千人俱，<a id="a-c"></a>罗睺罗母耶输陀罗比丘尼亦与眷属俱。<a id="a-d"></a>菩萨摩诃萨八万人，<a id="a-e"></a>皆于阿耨多罗三藐三菩提不退转，<a id="a-f"></a>皆得陀罗尼、<a id="a-g"></a>乐说辩才，<a id="a-h"></a>转不退转法轮，<a id="a-i"></a>供养无量百千诸佛，<a id="a-j"></a>于诸佛所植众德本，<a id="a-k"></a>常为诸佛之所称叹，<a id="a-l"></a>以慈修身 ，<a id="a-m"></a>善入佛慧，<a id="a-n"></a>通达大智到于彼岸，<a id="a-o"></a>名称普闻无量世界，<a id="a-p"></a>能度无数百千众生。<a id="a-q"></a>其名曰：<a id="a-r"></a>文殊师利菩萨、<a id="a-s"></a>观世音菩萨、<a id="a-t"></a>得大势菩萨、<a id="a-u"></a>常精进菩萨、<a id="a-v"></a>不休息菩萨、<a id="a-w"></a>宝掌菩萨、<a id="a-x"></a>药王菩萨、<a id="a-y"></a>勇施菩萨、<a id="a-z"></a>宝月菩萨、<a id="a-10"></a>月光菩萨、<a id="a-11"></a>满月菩萨、<a id="a-12"></a>大力菩萨、<a id="a-13"></a>无量力菩萨、<a id="a-14"></a>越三界菩萨、<a id="a-15"></a>跋陀婆罗菩萨、<a id="a-16"></a>弥勒菩萨、<a id="a-17"></a>宝积菩萨、<a id="a-18"></a>导师菩萨，<a id="a-19"></a>如是等菩萨摩诃萨八万人俱。</p>
  <p id="a1A">尔时，<a id="a-1B"></a>释提桓因与其眷属二万天子俱。<a id="a-1C"></a>复有名月天子、<a id="a-1D"></a>普香天子、<a id="a-1E"></a>宝光天子、<a id="a-1F"></a>四大天王，<a id="a-1G"></a>与其眷属万天子俱。<a id="a-1H"></a>自在天子、<a id="a-1I"></a>大自在天子，<a id="a-1J"></a>与其眷属三万天子俱。<a id="a-1K"></a>娑婆世界主梵天王、<a id="a-1L"></a>尸弃大梵、<a id="a-1M"></a>光明大梵等，<a id="a-1N"></a>与其眷属万二千天子俱。<a id="a-1O"></a>有八龙王，<a id="a-1P"></a>难陀龙王、<a id="a-1Q"></a>跋难陀龙王、<a id="a-1R"></a>娑伽罗龙王、<a id="a-1S"></a>和修吉龙王、<a id="a-1T"></a>德叉迦龙王、<a id="a-1U"></a>阿那婆达多龙王、<a id="a-1V"></a>摩那斯龙王、<a id="a-1W"></a>优钵罗龙王等，<a id="a-1X"></a>各与若干百千眷属俱。<a id="a-1Y"></a>有四紧那罗王，<a id="a-1Z"></a>法紧那罗王、<a id="a-1a"></a>妙法紧那罗王、<a id="a-1b"></a>大法紧那罗王、<a id="a-1c"></a>持法紧那罗王，<a id="a-1d"></a>各与若干百千眷属俱。<a id="a-1e"></a>有四乾闼婆王，<a id="a-1f"></a>乐乾闼婆王、<a id="a-1g"></a>乐音乾闼婆王、<a id="a-1h"></a>美乾闼婆王、<a id="a-1i"></a>美音乾闼婆王，<a id="a-1j"></a>各与若干百千眷属俱。<a id="a-1k"></a>有四阿修罗王，<a id="a-1l"></a>婆稚阿修罗王、<a id="a-1m"></a>佉罗骞驮阿修罗王、<a id="a-1n"></a>毗摩质多罗阿修罗王、<a id="a-1o"></a>罗睺阿修罗王，<a id="a-1p"></a>各与若干百千眷属俱。<a id="a-1q"></a>有四迦楼罗王，<a id="a-1r"></a>大威德迦楼罗王、<a id="a-1s"></a>大身迦楼罗王、<a id="a-1t"></a>大满迦楼罗王、<a id="a-1u"></a>如意迦楼罗王，<a id="a-1v"></a>各与若干百千眷属俱。<a id="a-1w"></a>韦提希子阿阇世王，<a id="a-1x"></a>与若干百千眷属俱。<a id="a-1y"></a>各礼佛足，<a id="a-1z"></a>退坐一面。</p>
  <p id="a20">尔时世尊，<a id="a-21"></a>四众围绕，<a id="a-22"></a>供养恭敬，<a id="a-23"></a>尊重赞叹，<a id="a-24"></a>为诸菩萨说大乘经，<a id="a-25"></a>名《无量义》，<a id="a-26"></a>教菩萨法佛所护念。<a id="a-27"></a>佛说此经已，<a id="a-28"></a>结跏趺坐，<a id="a-29"></a>入于无量义处三昧，<a id="a-2A"></a>身心不动。<a id="a-2B"></a>是时，<a id="a-2C"></a>天雨曼陀罗华、<a id="a-2D"></a>摩诃曼陀罗华、<a id="a-2E"></a>曼殊沙华、<a id="a-2F"></a>摩诃曼殊沙华，<a id="a-2G"></a>而散佛上及诸大众，<a id="a-2H"></a>普佛世界六种震动。</p>
  <p id="a2I">尔时会中，<a id="a-2J"></a>比丘、<a id="a-2K"></a>比丘尼、<a id="a-2L"></a>优婆塞、<a id="a-2M"></a>优婆夷，<a id="a-2N"></a>天、<a id="a-2O"></a>龙、<a id="a-2P"></a>夜叉、<a id="a-2Q"></a>乾闼婆、<a id="a-2R"></a>阿修罗、<a id="a-2S"></a>迦楼罗、<a id="a-2T"></a>紧那罗、<a id="a-2U"></a>摩睺罗伽、<a id="a-2V"></a>人非人，<a id="a-2W"></a>及诸小王、<a id="a-2X"></a>转轮圣王，<a id="a-2Y"></a>是诸大众得未曾有，<a id="a-2Z"></a>欢喜合掌，<a id="a-2a"></a>一心观佛。</p>
  <p id="a2b">尔时，<a id="a-2c"></a>佛放眉间白毫相光，<a id="a-2d"></a>照东方万八千世界靡不周遍，<a id="a-2e"></a>下至阿鼻地狱，<a id="a-2f"></a>上至阿迦尼吒天。<a id="a-2g"></a>于此世界，<a id="a-2h"></a>尽见彼土六趣众生。<a id="a-2i"></a>又见彼土现在诸佛，<a id="a-2j"></a>及闻诸佛所说经法。<a id="a-2k"></a>并见彼诸比丘、<a id="a-2l"></a>比丘尼、<a id="a-2m"></a>优婆塞、<a id="a-2n"></a>优婆夷，<a id="a-2o"></a>诸修行得道者。<a id="a-2p"></a>复见诸菩萨摩诃萨，<a id="a-2q"></a>种种因缘、<a id="a-2r"></a>种种信解、<a id="a-2s"></a>种种相貌，<a id="a-2t"></a>行菩萨道。<a id="a-2u"></a>复见诸佛般涅槃者。<a id="a-2v"></a>复见诸佛般涅槃后，<a id="a-2w"></a>以佛舍利起七宝塔。</p>
  <p id="a2x">尔时，<a id="a-2y"></a>弥勒菩萨作是念：<a id="a-2z"></a>“今者世尊现神变相，<a id="a-30"></a>以何因缘而有此瑞？<a id="a-31"></a>今佛世尊入于三昧，<a id="a-32"></a>是不可思议现希有事，<a id="a-33"></a>当以问谁？<a id="a-34"></a>谁能答者？<a id="a-35"></a>”复作此念：<a id="a-36"></a>“是文殊师利法王之子，<a id="a-37"></a>已曾亲近供养过去无量诸佛，<a id="a-38"></a>必应见此希有之相，<a id="a-39"></a>我今当问。<a id="a-3A"></a>”尔时，<a id="a-3B"></a>比丘、<a id="a-3C"></a>比丘尼、<a id="a-3D"></a>优婆塞、<a id="a-3E"></a>优婆夷，<a id="a-3F"></a>及诸天龙鬼神等，<a id="a-3G"></a>咸作此念：<a id="a-3H"></a>“是佛光明神通之相，<a id="a-3I"></a>今当问谁？<a id="a-3J"></a>”</p>
  <p id="a3K">尔时，<a id="a-3L"></a>弥勒菩萨欲自决疑，<a id="a-3M"></a>又观四众比丘、<a id="a-3N"></a>比丘尼、<a id="a-3O"></a>优婆塞、<a id="a-3P"></a>优婆夷，<a id="a-3Q"></a>及诸天龙鬼神等众会之心，<a id="a-3R"></a>而问文殊师利言：<a id="a-3S"></a>“以何因缘而有此瑞神通之相，<a id="a-3T"></a>放大光明照于东方万八千土，<a id="a-3U"></a>悉见彼佛国界庄严？<a id="a-3V"></a>”于是弥勒菩萨，<a id="a-3W"></a>欲重宣此义，<a id="a-3X"></a>以偈问曰：</p>
  <p id="a3Y">“文殊师利，<a id="a-3Z"></a>　导师何故，<a id="a-3a"></a>　眉间白毫，<a id="a-3b"></a>　大光普照？</p>
  <p id="a3c">雨曼陀罗，<a id="a-3d"></a>　曼殊沙华，<a id="a-3e"></a>　栴檀香风，<a id="a-3f"></a>　悦可众心。</p>
  <p id="a3g">以是因缘，<a id="a-3h"></a>　地皆严净，<a id="a-3i"></a>　而此世界，<a id="a-3j"></a>　六种震动。</p>
  <p id="a3k">时四部众，<a id="a-3l"></a>　咸皆欢喜，<a id="a-3m"></a>　身意快然，<a id="a-3n"></a>　得未曾有。</p>
  <p id="a3o">眉间光明，<a id="a-3p"></a>　照于东方，<a id="a-3q"></a>　万八千土，<a id="a-3r"></a>　皆如金色，</p>
  <p id="a3s">从阿鼻狱，<a id="a-3t"></a>　上至有顶，<a id="a-3u"></a>　诸世界中，<a id="a-3v"></a>　六道众生，</p>
  <p id="a3w">生死所趣，<a id="a-3x"></a>　善恶业缘，<a id="a-3y"></a>　受报好丑，<a id="a-3z"></a>　于此悉见。</p>
  <p id="a40">又睹诸佛，<a id="a-41"></a>　圣主师子，<a id="a-42"></a>　演说经典，<a id="a-43"></a>　微妙第一。</p>
  <p id="a44">其声清净，<a id="a-45"></a>　出柔软音，<a id="a-46"></a>　教诸菩萨，<a id="a-47"></a>　无数亿万。</p>
  <p id="a48">梵音深妙，<a id="a-49"></a>　令人乐闻，<a id="a-4A"></a>　各于世界，<a id="a-4B"></a>　讲说正法。</p>
  <p id="a4C">种种因缘，<a id="a-4D"></a>　以无量喻，<a id="a-4E"></a>　照明佛法，<a id="a-4F"></a>　开悟众生。</p>
  <p id="a4G">若人遭苦，<a id="a-4H"></a>　厌老病死，<a id="a-4I"></a>　为说涅槃，<a id="a-4J"></a>　尽诸苦际。</p>
  <p id="a4K">若人有福，<a id="a-4L"></a>　曾供养佛，<a id="a-4M"></a>　志求胜法，<a id="a-4N"></a>　为说缘觉。</p>
  <p id="a4O">若有佛子，<a id="a-4P"></a>　修种种行，<a id="a-4Q"></a>　求无上慧，<a id="a-4R"></a>　为说净道。</p>
  <p id="a4S">“文殊师利，<a id="a-4T"></a>　我住于此，<a id="a-4U"></a>　见闻若斯，<a id="a-4V"></a>　及千亿事，</p>
  <p id="a4W">如是众多，<a id="a-4X"></a>　今当略说。</p>
  <p id="a4Y">我见彼土，<a id="a-4Z"></a>　恒沙菩萨，<a id="a-4a"></a>　种种因缘，<a id="a-4b"></a>　而求佛道。</p>
  <p id="a4c">或有行施，<a id="a-4d"></a>　金银珊瑚，<a id="a-4e"></a>　真珠摩尼，<a id="a-4f"></a>　砗磲码碯，</p>
  <p id="a4g">金刚诸珍，<a id="a-4h"></a>　奴婢车乘，<a id="a-4i"></a>　宝饰辇舆，<a id="a-4j"></a>　欢喜布施，</p>
  <p id="a4k">回向佛道，<a id="a-4l"></a>　愿得是乘，<a id="a-4m"></a>　三界第一，<a id="a-4n"></a>　诸佛所叹。</p>
  <p id="a4o">或有菩萨，<a id="a-4p"></a>　驷马宝车，<a id="a-4q"></a>　栏楯华盖，<a id="a-4r"></a>　轩饰布施。</p>
  <p id="a4s">复见菩萨，<a id="a-4t"></a>　身肉手足，<a id="a-4u"></a>　及妻子施，<a id="a-4v"></a>　求无上道。</p>
  <p id="a4w">又见菩萨，<a id="a-4x"></a>　头目身体，<a id="a-4y"></a>　欣乐施与，<a id="a-4z"></a>　求佛智慧。</p>
  <p id="a50">文殊师利，<a id="a-51"></a>　我见诸王，<a id="a-52"></a>　往诣佛所，<a id="a-53"></a>　问无上道，</p>
  <p id="a54">便舍乐土，<a id="a-55"></a>　宫殿臣妾，<a id="a-56"></a>　剃除须发，<a id="a-57"></a>　而被法服。</p>
  <p id="a58">或见菩萨，<a id="a-59"></a>　而作比丘，<a id="a-5A"></a>　独处闲静，<a id="a-5B"></a>　乐诵经典。</p>
  <p id="a5C">又见菩萨，<a id="a-5D"></a>　勇猛精进，<a id="a-5E"></a>　入于深山，<a id="a-5F"></a>　思惟佛道。</p>
  <p id="a5G">又见离欲，<a id="a-5H"></a>　常处空闲，<a id="a-5I"></a>　深修禅定，<a id="a-5J"></a>　得五神通。</p>
  <p id="a5K">又见菩萨，<a id="a-5L"></a>　安禅合掌，<a id="a-5M"></a>　以千万偈，<a id="a-5N"></a>　赞诸法王。</p>
  <p id="a5O">复见菩萨，<a id="a-5P"></a>　智深志固，<a id="a-5Q"></a>　能问诸佛，<a id="a-5R"></a>　闻悉受持。</p>
  <p id="a5S">又见佛子，<a id="a-5T"></a>　定慧具足，<a id="a-5U"></a>　以无量喻，<a id="a-5V"></a>　为众讲法，</p>
  <p id="a5W">欣乐说法，<a id="a-5X"></a>　化诸菩萨，<a id="a-5Y"></a>　破魔兵众，<a id="a-5Z"></a>　而击法鼓。</p>
  <p id="a5a">又见菩萨，<a id="a-5b"></a>　寂然宴默，<a id="a-5c"></a>　天龙恭敬，<a id="a-5d"></a>　不以为喜。</p>
  <p id="a5e">又见菩萨，<a id="a-5f"></a>　处林放光，<a id="a-5g"></a>　济地狱苦，<a id="a-5h"></a>　令入佛道。</p>
  <p id="a5i">又见佛子，<a id="a-5j"></a>　未尝睡眠，<a id="a-5k"></a>　经行林中，<a id="a-5l"></a>　勤求佛道。</p>
  <p id="a5m">又见具戒，<a id="a-5n"></a>　威仪无缺，<a id="a-5o"></a>　净如宝珠，<a id="a-5p"></a>　以求佛道。</p>
  <p id="a5q">又见佛子，<a id="a-5r"></a>　住忍辱力，<a id="a-5s"></a>　增上慢人，<a id="a-5t"></a>　恶骂捶打，</p>
  <p id="a5u">皆悉能忍，<a id="a-5v"></a>　以求佛道。</p>
  <p id="a5w">又见菩萨，<a id="a-5x"></a>　离诸戏笑，<a id="a-5y"></a>　及痴眷属，<a id="a-5z"></a>　亲近智者，</p>
  <p id="a60">一心除乱，<a id="a-61"></a>　摄念山林，<a id="a-62"></a>　亿千万岁，<a id="a-63"></a>　以求佛道。</p>
  <p id="a64">或见菩萨，<a id="a-65"></a>　肴膳饮食，<a id="a-66"></a>　百种汤药，<a id="a-67"></a>　施佛及僧；</p>
  <p id="a68">名衣上服，<a id="a-69"></a>　价值千万，<a id="a-6A"></a>　或无价衣，<a id="a-6B"></a>　施佛及僧；</p>
  <p id="a6C">千万亿种，<a id="a-6D"></a>　栴檀宝舍，<a id="a-6E"></a>　众妙卧具，<a id="a-6F"></a>　施佛及僧；</p>
  <p id="a6G">清净园林，<a id="a-6H"></a>　华果茂盛，<a id="a-6I"></a>　流泉浴池，<a id="a-6J"></a>　施佛及僧；</p>
  <p id="a6K">如是等施，<a id="a-6L"></a>　种果微妙，<a id="a-6M"></a>　欢喜无厌，<a id="a-6N"></a>　求无上道。</p>
  <p id="a6O">或有菩萨，<a id="a-6P"></a>　说寂灭法，<a id="a-6Q"></a>　种种教诏，<a id="a-6R"></a>　无数众生。</p>
  <p id="a6S">或见菩萨，<a id="a-6T"></a>　观诸法性，<a id="a-6U"></a>　无有二相，<a id="a-6V"></a>　犹如虚空。</p>
  <p id="a6W">又见佛子，<a id="a-6X"></a>　心无所著，<a id="a-6Y"></a>　以此妙慧，<a id="a-6Z"></a>　求无上道。</p>
  <p id="a6a">文殊师利，<a id="a-6b"></a>　又有菩萨，<a id="a-6c"></a>　佛灭度后，<a id="a-6d"></a>　供养舍利。</p>
  <p id="a6e">又见佛子，<a id="a-6f"></a>　造诸塔庙，<a id="a-6g"></a>　无数恒沙，<a id="a-6h"></a>　严饰国界。</p>
  <p id="a6i">宝塔高妙，<a id="a-6j"></a>　五千由旬，<a id="a-6k"></a>　纵广正等，<a id="a-6l"></a>　二千由旬。</p>
  <p id="a6m">一一塔庙，<a id="a-6n"></a>　各千幢幡，<a id="a-6o"></a>　珠交露幔，<a id="a-6p"></a>　宝铃和鸣。</p>
  <p id="a6q">诸天龙神，<a id="a-6r"></a>　人及非人，<a id="a-6s"></a>　香华伎乐，<a id="a-6t"></a>　常以供养。</p>
  <p id="a6u">“文殊师利，<a id="a-6v"></a>　诸佛子等，<a id="a-6w"></a>　为供舍利，<a id="a-6x"></a>　严饰塔庙。</p>
  <p id="a6y">国界自然，<a id="a-6z"></a>　殊特妙好，<a id="a-70"></a>　如天树王，<a id="a-71"></a>　其华开敷。</p>
  <p id="a72">佛放一光，<a id="a-73"></a>　我及众会，<a id="a-74"></a>　见此国界，<a id="a-75"></a>　种种殊妙。</p>
  <p id="a76">诸佛神力，<a id="a-77"></a>　智慧希有，<a id="a-78"></a>　放一净光，<a id="a-79"></a>　照无量国。</p>
  <p id="a7A">我等见此，<a id="a-7B"></a>　得未曾有，<a id="a-7C"></a>　佛子文殊，<a id="a-7D"></a>　愿决众疑。</p>
  <p id="a7E">四众欣仰，<a id="a-7F"></a>　瞻仁及我，<a id="a-7G"></a>　世尊何故，<a id="a-7H"></a>　放斯光明？</p>
  <p id="a7I">佛子时答，<a id="a-7J"></a>　决疑令喜，<a id="a-7K"></a>　何所饶益，<a id="a-7L"></a>　演斯光明？</p>
  <p id="a7M">佛坐道场，<a id="a-7N"></a>　所得妙法，<a id="a-7O"></a>　为欲说此，<a id="a-7P"></a>　为当授记？</p>
  <p id="a7Q">示诸佛土，<a id="a-7R"></a>　众宝严净，<a id="a-7S"></a>　及见诸佛，<a id="a-7T"></a>　此非小缘。</p>
  <p id="a7U">文殊当知，<a id="a-7V"></a>　四众龙神，<a id="a-7W"></a>　瞻察仁者，<a id="a-7X"></a>　为说何等？<a id="a-7Y"></a>”</p>
  <p id="a7Z">尔时，<a id="a-7a"></a>文殊师利语弥勒菩萨摩诃萨及诸大士：<a id="a-7b"></a>“善男子等，<a id="a-7c"></a>如我惟忖，<a id="a-7d"></a>今佛世尊欲说大法，<a id="a-7e"></a>雨大法雨，<a id="a-7f"></a>吹大法螺，<a id="a-7g"></a>击大法鼓，<a id="a-7h"></a>演大法义。<a id="a-7i"></a>诸善男子，<a id="a-7j"></a>我于过去诸佛曾见此瑞，<a id="a-7k"></a>放斯光已即说大法。<a id="a-7l"></a>是故当知，<a id="a-7m"></a>今佛现光亦复如是，<a id="a-7n"></a>欲令众生咸得闻知一切世间难信之法，<a id="a-7o"></a>故现斯瑞。</p>
  <p id="a7p">“诸善男子，<a id="a-7q"></a>如过去无量无边不可思议阿僧祇劫，<a id="a-7r"></a>尔时有佛，<a id="a-7s"></a>号日月灯明如来、<a id="a-7t"></a>应供、<a id="a-7u"></a>正遍知、<a id="a-7v"></a>明行足、<a id="a-7w"></a>善逝、<a id="a-7x"></a>世间解、<a id="a-7y"></a>无上士、<a id="a-7z"></a>调御丈夫、<a id="a-80"></a>天人师、<a id="a-81"></a>佛世尊，<a id="a-82"></a>演说正法，<a id="a-83"></a>初善、<a id="a-84"></a>中善、<a id="a-85"></a>后善，<a id="a-86"></a>其义深远，<a id="a-87"></a>其语巧妙，<a id="a-88"></a>纯一无杂，<a id="a-89"></a>具足清白梵行之相。<a id="a-8A"></a>为求声闻者，<a id="a-8B"></a>说应四谛法，<a id="a-8C"></a>度生老病死，<a id="a-8D"></a>究竟涅槃。<a id="a-8E"></a>为求辟支佛者，<a id="a-8F"></a>说应十二因缘法。<a id="a-8G"></a>为诸菩萨说应六波罗蜜，<a id="a-8H"></a>令得阿耨多罗三藐三菩提，<a id="a-8I"></a>成一切种智。<a id="a-8J"></a>次复有佛，<a id="a-8K"></a>亦名日月灯明；<a id="a-8L"></a>次复有佛，<a id="a-8M"></a>亦名日月灯明；<a id="a-8N"></a>如是二万佛，<a id="a-8O"></a>皆同一字，<a id="a-8P"></a>号日月灯明，<a id="a-8Q"></a>又同一姓，<a id="a-8R"></a>姓颇罗堕。</p>
  <p id="a8S">“弥勒当知，<a id="a-8T"></a>初佛后佛皆同一字，<a id="a-8U"></a>名日月灯明，<a id="a-8V"></a>十号具足，<a id="a-8W"></a>所可说法初中后善。<a id="a-8X"></a>其最后佛未出家时，<a id="a-8Y"></a>有八王子：<a id="a-8Z"></a>一名有意，<a id="a-8a"></a>二名善意，<a id="a-8b"></a>三名无量意，<a id="a-8c"></a>四名宝意，<a id="a-8d"></a>五名增意，<a id="a-8e"></a>六名除疑意，<a id="a-8f"></a>七名向意，<a id="a-8g"></a>八名法意。<a id="a-8h"></a>是八王子，<a id="a-8i"></a>威德自在，<a id="a-8j"></a>各领四天下。<a id="a-8k"></a>是诸王子，<a id="a-8l"></a>闻父出家得阿耨多罗三藐三菩提，<a id="a-8m"></a>悉舍王位亦随出家，<a id="a-8n"></a>发大乘意，<a id="a-8o"></a>常修梵行，<a id="a-8p"></a>皆为法师，<a id="a-8q"></a>已于千万佛所植诸善本。<a id="a-8r"></a>是时日月灯明佛，<a id="a-8s"></a>说大乘经，<a id="a-8t"></a>名《无量义》，<a id="a-8u"></a>教菩萨法佛所护念。<a id="a-8v"></a>说是经已，<a id="a-8w"></a>即于大众中结跏趺坐，<a id="a-8x"></a>入于无量义处三昧，<a id="a-8y"></a>身心不动。<a id="a-8z"></a>是时，<a id="a-90"></a>天雨曼陀罗华、<a id="a-91"></a>摩诃曼陀罗华、<a id="a-92"></a>曼殊沙华、<a id="a-93"></a>摩诃曼殊沙华，<a id="a-94"></a>而散佛上及诸大众，<a id="a-95"></a>普佛世界六种震动。<a id="a-96"></a>尔时，<a id="a-97"></a>会中比丘、<a id="a-98"></a>比丘尼、<a id="a-99"></a>优婆塞、<a id="a-9A"></a>优婆夷，<a id="a-9B"></a>天、<a id="a-9C"></a>龙、<a id="a-9D"></a>夜叉、<a id="a-9E"></a>乾闼婆、<a id="a-9F"></a>阿修罗、<a id="a-9G"></a>迦楼罗、<a id="a-9H"></a>紧那罗、<a id="a-9I"></a>摩睺罗伽、<a id="a-9J"></a>人非人，<a id="a-9K"></a>及诸小王、<a id="a-9L"></a>转轮圣王等，<a id="a-9M"></a>是诸大众得未曾有，<a id="a-9N"></a>欢喜合掌，<a id="a-9O"></a>一心观佛。<a id="a-9P"></a>尔时，<a id="a-9Q"></a>如来放眉间白毫相光，<a id="a-9R"></a>照东方万八千佛土靡不周遍，<a id="a-9S"></a>如今所见是诸佛土。</p>
  <p id="a9T">“弥勒当知，<a id="a-9U"></a>尔时会中有二十亿菩萨乐欲听法。<a id="a-9V"></a>是诸菩萨见此光明普照佛土，<a id="a-9W"></a>得未曾有，<a id="a-9X"></a>欲知此光所为因缘。<a id="a-9Y"></a>时有菩萨，<a id="a-9Z"></a>名曰妙光，<a id="a-9a"></a>有八百弟子。<a id="a-9b"></a>是时日月灯明佛从三昧起，<a id="a-9c"></a>因妙光菩萨说大乘经，<a id="a-9d"></a>名《妙法莲华》，<a id="a-9e"></a>教菩萨法佛所护念，<a id="a-9f"></a>六十小劫不起于座。<a id="a-9g"></a>时会听者亦坐一处，<a id="a-9h"></a>六十小劫身心不动，<a id="a-9i"></a>听佛所说谓如食顷。<a id="a-9j"></a>是时众中，<a id="a-9k"></a>无有一人若身若心而生懈惓。<a id="a-9l"></a>日月灯明佛，<a id="a-9m"></a>于六十小劫说是经已，<a id="a-9n"></a>即于梵、<a id="a-9o"></a>魔、<a id="a-9p"></a>沙门、<a id="a-9q"></a>婆罗门及天、<a id="a-9r"></a>人、<a id="a-9s"></a>阿修罗众中，<a id="a-9t"></a>而宣此言：<a id="a-9u"></a>‘如来于今日中夜当入无余涅槃。<a id="a-9v"></a>’时有菩萨，<a id="a-9w"></a>名曰德藏，<a id="a-9x"></a>日月灯明佛即授其记，<a id="a-9y"></a>告诸比丘：<a id="a-9z"></a>‘是德藏菩萨，<a id="a-A0"></a>次当作佛，<a id="a-A1"></a>号曰净身多陀阿伽度阿罗诃三藐三佛陀。<a id="a-A2"></a>’佛授记已，<a id="a-A3"></a>便于中夜入无余涅槃。<a id="a-A4"></a>佛灭度后，<a id="a-A5"></a>妙光菩萨持《妙法莲华经》，<a id="a-A6"></a>满八十小劫为人演说。<a id="a-A7"></a>日月灯明佛八子，<a id="a-A8"></a>皆师妙光，<a id="a-A9"></a>妙光教化令其坚固阿耨多罗三藐三菩提。<a id="a-AA"></a>是诸王子，<a id="a-AB"></a>供养无量百千万亿佛已，<a id="a-AC"></a>皆成佛道。<a id="a-AD"></a>其最后成佛者，<a id="a-AE"></a>名曰燃灯。<a id="a-AF"></a>八百弟子中有一人，<a id="a-AG"></a>号曰求名，<a id="a-AH"></a>贪著利养，<a id="a-AI"></a>虽复读诵众经而不通利，<a id="a-AJ"></a>多所忘失，<a id="a-AK"></a>故号求名。<a id="a-AL"></a>是人亦以种诸善根因缘故，<a id="a-AM"></a>得值无量百千万亿诸佛，<a id="a-AN"></a>供养恭敬，<a id="a-AO"></a>尊重赞叹。</p>
  <p id="aAP">“弥勒当知，<a id="a-AQ"></a>尔时妙光菩萨，<a id="a-AR"></a>岂异人乎？<a id="a-AS"></a>我身是也。<a id="a-AT"></a>求名菩萨，<a id="a-AU"></a>汝身是也。<a id="a-AV"></a>今见此瑞与本无异，<a id="a-AW"></a>是故惟忖，<a id="a-AX"></a>今日如来当说大乘经，<a id="a-AY"></a>名《妙法莲华》，<a id="a-AZ"></a>教菩萨法佛所护念。<a id="a-Aa"></a>”</p>
  <p id="aAb">尔时，<a id="a-Ac"></a>文殊师利于大众中，<a id="a-Ad"></a>欲重宣此义，<a id="a-Ae"></a>而说偈言：</p>
  <p id="aAf">“我念过去世，<a id="a-Ag"></a>　无量无数劫，</p>
  <p id="aAh">有佛人中尊，<a id="a-Ai"></a>　号日月灯明。</p>
  <p id="aAj">世尊演说法，<a id="a-Ak"></a>　度无量众生，</p>
  <p id="aAl">无数亿菩萨，<a id="a-Am"></a>　令入佛智慧。</p>
  <p id="aAn">佛未出家时，<a id="a-Ao"></a>　所生八王子，</p>
  <p id="aAp">见大圣出家，<a id="a-Aq"></a>　亦随修梵行。</p>
  <p id="aAr">时佛说大乘，<a id="a-As"></a>　经名无量义，</p>
  <p id="aAt">于诸大众中，<a id="a-Au"></a>　而为广分别。</p>
  <p id="aAv">佛说此经已，<a id="a-Aw"></a>　即于法座上，</p>
  <p id="aAx">跏趺坐三昧，<a id="a-Ay"></a>　名无量义处。</p>
  <p id="aAz">天雨曼陀华，<a id="a-B0"></a>　天鼓自然鸣，</p>
  <p id="aB1">诸天龙鬼神，<a id="a-B2"></a>　供养人中尊。</p>
  <p id="aB3">一切诸佛土，<a id="a-B4"></a>　即时大震动，</p>
  <p id="aB5">佛放眉间光，<a id="a-B6"></a>　现诸希有事。</p>
  <p id="aB7">此光照东方，<a id="a-B8"></a>　万八千佛土，</p>
  <p id="aB9">示一切众生，<a id="a-BA"></a>　生死业报处。</p>
  <p id="aBB">有见诸佛土，<a id="a-BC"></a>　以众宝庄严，</p>
  <p id="aBD">琉璃玻瓈色，<a id="a-BE"></a>　斯由佛光照。</p>
  <p id="aBF">及见诸天人，<a id="a-BG"></a>　龙神夜叉众，</p>
  <p id="aBH">乾闼紧那罗，<a id="a-BI"></a>　各供养其佛。</p>
  <p id="aBJ">又见诸如来，<a id="a-BK"></a>　自然成佛道，</p>
  <p id="aBL">身色如金山，<a id="a-BM"></a>　端严甚微妙，</p>
  <p id="aBN">如净琉璃中，<a id="a-BO"></a>　内现真金像。</p>
  <p id="aBP">世尊在大众，<a id="a-BQ"></a>　敷演深法义，</p>
  <p id="aBR">一一诸佛土，<a id="a-BS"></a>　声闻众无数，</p>
  <p id="aBT">因佛光所照，<a id="a-BU"></a>　悉见彼大众。</p>
  <p id="aBV">或有诸比丘，<a id="a-BW"></a>　在于山林中，</p>
  <p id="aBX">精进持净戒，<a id="a-BY"></a>　犹如护明珠。</p>
  <p id="aBZ">又见诸菩萨，<a id="a-Ba"></a>　行施忍辱等，</p>
  <p id="aBb">其数如恒沙，<a id="a-Bc"></a>　斯由佛光照。</p>
  <p id="aBd">又见诸菩萨，<a id="a-Be"></a>　深入诸禅定，</p>
  <p id="aBf">身心寂不动，<a id="a-Bg"></a>　以求无上道。</p>
  <p id="aBh">又见诸菩萨，<a id="a-Bi"></a>　知法寂灭相，</p>
  <p id="aBj">各于其国土，<a id="a-Bk"></a>　说法求佛道。</p>
  <p id="aBl">“尔时四部众，<a id="a-Bm"></a>　见日月灯佛，</p>
  <p id="aBn">现大神通力，<a id="a-Bo"></a>　其心皆欢喜，</p>
  <p id="aBp">各各自相问：<a id="a-Bq"></a>‘是事何因缘？<a id="a-Br"></a>’</p>
  <p id="aBs">天人所奉尊，<a id="a-Bt"></a>　适从三昧起，</p>
  <p id="aBu">赞妙光菩萨：<a id="a-Bv"></a>‘汝为世间眼，</p>
  <p id="aBw">一切所归信，<a id="a-Bx"></a>　能奉持法藏，</p>
  <p id="aBy">如我所说法，<a id="a-Bz"></a>　唯汝能证知。<a id="a-C0"></a>’</p>
  <p id="aC1">世尊既赞叹，<a id="a-C2"></a>　令妙光欢喜，</p>
  <p id="aC3">说是法华经，<a id="a-C4"></a>　满六十小劫，</p>
  <p id="aC5">不起于此座。<a id="a-C6"></a>　所说上妙法，</p>
  <p id="aC7">是妙光法师，<a id="a-C8"></a>　悉皆能受持。</p>
  <p id="aC9">佛说是法华，<a id="a-CA"></a>　令众欢喜已，</p>
  <p id="aCB">寻即于是日，<a id="a-CC"></a>　告于天人众：</p>
  <p id="aCD">‘诸法实相义，<a id="a-CE"></a>　已为汝等说，</p>
  <p id="aCF">我今于中夜，<a id="a-CG"></a>　当入于涅槃。</p>
  <p id="aCH">汝一心精进，<a id="a-CI"></a>　当离于放逸，</p>
  <p id="aCJ">诸佛甚难值，<a id="a-CK"></a>　亿劫时一遇。<a id="a-CL"></a>’</p>
  <p id="aCM">世尊诸子等，<a id="a-CN"></a>　闻佛入涅槃，</p>
  <p id="aCO">各各怀悲恼：<a id="a-CP"></a>‘佛灭一何速！<a id="a-CQ"></a>’</p>
  <p id="aCR">圣主法之王，<a id="a-CS"></a>　安慰无量众：</p>
  <p id="aCT">‘我若灭度时，<a id="a-CU"></a>　汝等勿忧怖！</p>
  <p id="aCV">是德藏菩萨，<a id="a-CW"></a>　于无漏实相，</p>
  <p id="aCX">心已得通达，<a id="a-CY"></a>　其次当作佛，</p>
  <p id="aCZ">号曰为净身，<a id="a-Ca"></a>　亦度无量众。<a id="a-Cb"></a>’</p>
  <p id="aCc">佛此夜灭度，<a id="a-Cd"></a>　如薪尽火灭，</p>
  <p id="aCe">分布诸舍利，<a id="a-Cf"></a>　而起无量塔。</p>
  <p id="aCg">比丘比丘尼，<a id="a-Ch"></a>　其数如恒沙，</p>
  <p id="aCi">倍复加精进，<a id="a-Cj"></a>　以求无上道。</p>
  <p id="aCk">“是妙光法师，<a id="a-Cl"></a>　奉持佛法藏，</p>
  <p id="aCm">八十小劫中，<a id="a-Cn"></a>　广宣法华经。</p>
  <p id="aCo">是诸八王子，<a id="a-Cp"></a>　妙光所开化，</p>
  <p id="aCq">坚固无上道，<a id="a-Cr"></a>　当见无数佛。</p>
  <p id="aCs">供养诸佛已，<a id="a-Ct"></a>　随顺行大道，</p>
  <p id="aCu">相继得成佛，<a id="a-Cv"></a>　转次而授记。</p>
  <p id="aCw">最后天中天，<a id="a-Cx"></a>　号曰燃灯佛，</p>
  <p id="aCy">诸仙之导师，<a id="a-Cz"></a>　度脱无量众。</p>
  <p id="aD0">是妙光法师，<a id="a-D1"></a>　时有一弟子，</p>
  <p id="aD2">心常怀懈怠，<a id="a-D3"></a>　贪著于名利，</p>
  <p id="aD4">求名利无厌，<a id="a-D5"></a>　多游族姓家，</p>
  <p id="aD6">弃舍所习诵，<a id="a-D7"></a>　废忘不通利，</p>
  <p id="aD8">以是因缘故，<a id="a-D9"></a>　号之为求名。</p>
  <p id="aDA">亦行众善业，<a id="a-DB"></a>　得见无数佛，</p>
  <p id="aDC">供养于诸佛，<a id="a-DD"></a>　随顺行大道，</p>
  <p id="aDE">具六波罗蜜，<a id="a-DF"></a>　今见释师子，</p>
  <p id="aDG">其后当作佛，<a id="a-DH"></a>　号名曰弥勒，</p>
  <p id="aDI">广度诸众生，<a id="a-DJ"></a>　其数无有量。</p>
  <p id="aDK">彼佛灭度后，<a id="a-DL"></a>　懈怠者汝是，</p>
  <p id="aDM">妙光法师者，<a id="a-DN"></a>　今则我身是。</p>
  <p id="aDO">“我见灯明佛，<a id="a-DP"></a>　本光瑞如此，</p>
  <p id="aDQ">以是知今佛，<a id="a-DR"></a>　欲说法华经。</p>
  <p id="aDS">今相如本瑞，<a id="a-DT"></a>　是诸佛方便，</p>
  <p id="aDU">今佛放光明，<a id="a-DV"></a>　助发实相义。</p>
  <p id="aDW">诸人今当知，<a id="a-DX"></a>　合掌一心待，</p>
  <p id="aDY">佛当雨法雨，<a id="a-DZ"></a>　充足求道者。</p>
  <p id="aDa">诸求三乘人，<a id="a-Db"></a>　若有疑悔者，</p>
  <p id="aDc">佛当为除断，<a id="a-Dd"></a>　令尽无有余。<a id="a-De"></a>”</p>
  <p data-pb></p>
  <h2 id="aDf">方便品第二</h2>
  <p id="aDg">尔时，<a id="a-Dh"></a>世尊从三昧安详而起，<a id="a-Di"></a>告舍利弗：<a id="a-Dj"></a>“诸佛智慧甚深无量，<a id="a-Dk"></a>其智慧门难解难入，<a id="a-Dl"></a>一切声闻、<a id="a-Dm"></a>辟支佛所不能知。<a id="a-Dn"></a>所以者何？<a id="a-Do"></a>佛曾亲近百千万亿无数诸佛，<a id="a-Dp"></a>尽行诸佛无量道法，<a id="a-Dq"></a>勇猛精进，<a id="a-Dr"></a>名称普闻，<a id="a-Ds"></a>成就甚深未曾有法，<a id="a-Dt"></a>随宜所说，<a id="a-Du"></a>意趣难解。</p>
  <p id="aDv">“舍利弗，<a id="a-Dw"></a>吾从成佛已来，<a id="a-Dx"></a>种种因缘，<a id="a-Dy"></a>种种譬喻，<a id="a-Dz"></a>广演言教，<a id="a-E0"></a>无数方便引导众生，<a id="a-E1"></a>令离诸著。<a id="a-E2"></a>所以者何？<a id="a-E3"></a>如来方便知见波罗蜜，<a id="a-E4"></a>皆已具足。<a id="a-E5"></a>舍利弗，<a id="a-E6"></a>如来知见广大深远，<a id="a-E7"></a>无量无碍，<a id="a-E8"></a>力无所畏，<a id="a-E9"></a>禅定解脱三昧，<a id="a-EA"></a>深入无际，<a id="a-EB"></a>成就一切未曾有法。<a id="a-EC"></a>舍利弗，<a id="a-ED"></a>如来能种种分别巧说诸法，<a id="a-EE"></a>言辞柔软悦可众心。<a id="a-EF"></a>舍利弗，<a id="a-EG"></a>取要言之，<a id="a-EH"></a>无量无边未曾有法，<a id="a-EI"></a>佛悉成就。</p>
  <p id="aEJ">“止！<a id="a-EK"></a>舍利弗，<a id="a-EL"></a>不须复说。<a id="a-EM"></a>所以者何？<a id="a-EN"></a>佛所成就第一希有难解之法，<a id="a-EO"></a>唯佛与佛乃能究尽诸法实相。<a id="a-EP"></a>所谓诸法，<a id="a-EQ"></a>如是相，<a id="a-ER"></a>如是性，<a id="a-ES"></a>如是体，<a id="a-ET"></a>如是力，<a id="a-EU"></a>如是作，<a id="a-EV"></a>如是因，<a id="a-EW"></a>如是缘，<a id="a-EX"></a>如是果，<a id="a-EY"></a>如是报，<a id="a-EZ"></a>如是本末究竟等。<a id="a-Ea"></a>”</p>
  <p id="aEb">尔时，<a id="a-Ec"></a>世尊欲重宣此义，<a id="a-Ed"></a>而说偈言：</p>
  <p id="aEe">“世雄不可量，<a id="a-Ef"></a>　诸天及世人，</p>
  <p id="aEg">一切众生类，<a id="a-Eh"></a>　无能知佛者。</p>
  <p id="aEi">佛力无所畏，<a id="a-Ej"></a>　解脱诸三昧，</p>
  <p id="aEk">及佛诸余法，<a id="a-El"></a>　无能测量者。</p>
  <p id="aEm">本从无数佛，<a id="a-En"></a>　具足行诸道，</p>
  <p id="aEo">甚深微妙法，<a id="a-Ep"></a>　难见难可了。</p>
  <p id="aEq">于无量亿劫，<a id="a-Er"></a>　行此诸道已，</p>
  <p id="aEs">道场得成果，<a id="a-Et"></a>　我已悉知见。</p>
  <p id="aEu">如是大果报，<a id="a-Ev"></a>　种种性相义，</p>
  <p id="aEw">我及十方佛，<a id="a-Ex"></a>　乃能知是事。</p>
  <p id="aEy">是法不可示，<a id="a-Ez"></a>　言辞相寂灭，</p>
  <p id="aF0">诸余众生类，<a id="a-F1"></a>　无有能得解，</p>
  <p id="aF2">除诸菩萨众，<a id="a-F3"></a>　信力坚固者。</p>
  <p id="aF4">诸佛弟子众，<a id="a-F5"></a>　曾供养诸佛，</p>
  <p id="aF6">一切漏已尽，<a id="a-F7"></a>　住是最后身，</p>
  <p id="aF8">如是诸人等，<a id="a-F9"></a>　其力所不堪。</p>
  <p id="aFA">假使满世间，<a id="a-FB"></a>　皆如舍利弗，</p>
  <p id="aFC">尽思共度量，<a id="a-FD"></a>　不能测佛智。</p>
  <p id="aFE">正使满十方，<a id="a-FF"></a>　皆如舍利弗，</p>
  <p id="aFG">及余诸弟子，<a id="a-FH"></a>　亦满十方刹，</p>
  <p id="aFI">尽思共度量，<a id="a-FJ"></a>　亦复不能知。</p>
  <p id="aFK">辟支佛利智，<a id="a-FL"></a>　无漏最后身，</p>
  <p id="aFM">亦满十方界，<a id="a-FN"></a>　其数如竹林，</p>
  <p id="aFO">斯等共一心，<a id="a-FP"></a>　于亿无量劫，</p>
  <p id="aFQ">欲思佛实智，<a id="a-FR"></a>　莫能知少分。</p>
  <p id="aFS">新发意菩萨，<a id="a-FT"></a>　供养无数佛，</p>
  <p id="aFU">了达诸义趣，<a id="a-FV"></a>　又能善说法，</p>
  <p id="aFW">如稻麻竹苇，<a id="a-FX"></a>　充满十方刹，</p>
  <p id="aFY">一心以妙智，<a id="a-FZ"></a>　于恒河沙劫，</p>
  <p id="aFa">咸皆共思量，<a id="a-Fb"></a>　不能知佛智。</p>
  <p id="aFc">不退诸菩萨，<a id="a-Fd"></a>　其数如恒沙，</p>
  <p id="aFe">一心共思求，<a id="a-Ff"></a>　亦复不能知。</p>
  <p id="aFg">又告舍利弗，<a id="a-Fh"></a>　无漏不思议，</p>
  <p id="aFi">甚深微妙法，<a id="a-Fj"></a>　我今已具得，</p>
  <p id="aFk">唯我知是相，<a id="a-Fl"></a>　十方佛亦然。</p>
  <p id="aFm">舍利弗当知，<a id="a-Fn"></a>　诸佛语无异，</p>
  <p id="aFo">于佛所说法，<a id="a-Fp"></a>　当生大信力。</p>
  <p id="aFq">世尊法久后，<a id="a-Fr"></a>　要当说真实，</p>
  <p id="aFs">告诸声闻众，<a id="a-Ft"></a>　及求缘觉乘，</p>
  <p id="aFu">我令脱苦缚，<a id="a-Fv"></a>　逮得涅槃者。</p>
  <p id="aFw">佛以方便力，<a id="a-Fx"></a>　示以三乘教，</p>
  <p id="aFy">众生处处著，<a id="a-Fz"></a>　引之令得出。<a id="a-G0"></a>”</p>
  <p id="aG1">尔时，<a id="a-G2"></a>大众中有诸声闻漏尽阿罗汉，<a id="a-G3"></a>阿若憍陈如等千二百人，<a id="a-G4"></a>及发声闻、<a id="a-G5"></a>辟支佛心比丘、<a id="a-G6"></a>比丘尼、<a id="a-G7"></a>优婆塞、<a id="a-G8"></a>优婆夷，<a id="a-G9"></a>各作是念：<a id="a-GA"></a>“今者世尊，<a id="a-GB"></a>何故殷勤称叹方便而作是言？<a id="a-GC"></a>佛所得法甚深难解，<a id="a-GD"></a>有所言说，<a id="a-GE"></a>意趣难知，<a id="a-GF"></a>一切声闻、<a id="a-GG"></a>辟支佛所不能及。<a id="a-GH"></a>佛说一解脱义，<a id="a-GI"></a>我等亦得此法到于涅槃，<a id="a-GJ"></a>而今不知是义所趣。<a id="a-GK"></a>”</p>
  <p id="aGL">尔时，<a id="a-GM"></a>舍利弗知四众心疑，<a id="a-GN"></a>自亦未了，<a id="a-GO"></a>而白佛言：<a id="a-GP"></a>“世尊，<a id="a-GQ"></a>何因何缘，<a id="a-GR"></a>殷勤称叹诸佛第一方便，<a id="a-GS"></a>甚深微妙难解之法？<a id="a-GT"></a>我自昔来，<a id="a-GU"></a>未曾从佛闻如是说，<a id="a-GV"></a>今者四众咸皆有疑。<a id="a-GW"></a>惟愿世尊，<a id="a-GX"></a>敷演斯事，<a id="a-GY"></a>世尊何故殷勤称叹甚深微妙难解之法？<a id="a-GZ"></a>”</p>
  <p id="aGa">尔时，<a id="a-Gb"></a>舍利弗欲重宣此义，<a id="a-Gc"></a>而说偈言：</p>
  <p id="aGd">“慧日大圣尊，<a id="a-Ge"></a>　久乃说是法！</p>
  <p id="aGf">自说得如是，<a id="a-Gg"></a>　力无畏三昧，</p>
  <p id="aGh">禅定解脱等，<a id="a-Gi"></a>　不可思议法；</p>
  <p id="aGj">道场所得法，<a id="a-Gk"></a>　无能发问者，</p>
  <p id="aGl">我意难可测，<a id="a-Gm"></a>　亦无能问者；</p>
  <p id="aGn">无问而自说，<a id="a-Go"></a>　称叹所行道，</p>
  <p id="aGp">智慧甚微妙，<a id="a-Gq"></a>　诸佛之所得。</p>
  <p id="aGr">无漏诸罗汉，<a id="a-Gs"></a>　及求涅槃者，</p>
  <p id="aGt">今皆堕疑网，<a id="a-Gu"></a>　佛何故说是？</p>
  <p id="aGv">其求缘觉者，<a id="a-Gw"></a>　比丘比丘尼，</p>
  <p id="aGx">诸天龙鬼神，<a id="a-Gy"></a>　及乾闼婆等，</p>
  <p id="aGz">相视怀犹豫，<a id="a-H0"></a>　瞻仰两足尊，</p>
  <p id="aH1">是事为云何？<a id="a-H2"></a>　愿佛为解说！</p>
  <p id="aH3">于诸声闻众，<a id="a-H4"></a>　佛说我第一，</p>
  <p id="aH5">我今自于智，<a id="a-H6"></a>　疑惑不能了，</p>
  <p id="aH7">为是究竟法？<a id="a-H8"></a>　为是所行道？</p>
  <p id="aH9">佛口所生子，<a id="a-HA"></a>　合掌瞻仰待，</p>
  <p id="aHB">愿出微妙音，<a id="a-HC"></a>　时为如实说。</p>
  <p id="aHD">诸天龙神等，<a id="a-HE"></a>　其数如恒沙，</p>
  <p id="aHF">求佛诸菩萨，<a id="a-HG"></a>　大数有八万，</p>
  <p id="aHH">又诸万亿国，<a id="a-HI"></a>　转轮圣王至，</p>
  <p id="aHJ">合掌以敬心，<a id="a-HK"></a>　欲闻具足道。<a id="a-HL"></a>”</p>
  <p id="aHM">尔时，<a id="a-HN"></a>佛告舍利弗：<a id="a-HO"></a>“止！<a id="a-HP"></a>止！<a id="a-HQ"></a>不须复说。<a id="a-HR"></a>若说是事，<a id="a-HS"></a>一切世间诸天及人皆当惊疑。<a id="a-HT"></a>”</p>
  <p id="aHU">舍利弗重白佛言：<a id="a-HV"></a>“世尊，<a id="a-HW"></a>惟愿说之！<a id="a-HX"></a>惟愿说之！<a id="a-HY"></a>所以者何？<a id="a-HZ"></a>是会无数百千万亿阿僧祇众生曾见诸佛，<a id="a-Ha"></a>诸根猛利，<a id="a-Hb"></a>智慧明了，<a id="a-Hc"></a>闻佛所说则能敬信。<a id="a-Hd"></a>”</p>
  <p id="aHe">尔时，<a id="a-Hf"></a>舍利弗欲重宣此义，<a id="a-Hg"></a>而说偈言：</p>
  <p id="aHh">“法王无上尊，<a id="a-Hi"></a>　惟说愿勿虑，</p>
  <p id="aHj">是会无量众，<a id="a-Hk"></a>　有能敬信者。<a id="a-Hl"></a>”</p>
  <p id="aHm">佛复止舍利弗：<a id="a-Hn"></a>“若说是事，<a id="a-Ho"></a>一切世间天、<a id="a-Hp"></a>人、<a id="a-Hq"></a>阿修罗皆当惊疑，<a id="a-Hr"></a>增上慢比丘将坠于大坑。<a id="a-Hs"></a>”</p>
  <p id="aHt">尔时，<a id="a-Hu"></a>世尊重说偈言：</p>
  <p id="aHv">“止止不须说，<a id="a-Hw"></a>　我法妙难思，</p>
  <p id="aHx">诸增上慢者，<a id="a-Hy"></a>　闻必不敬信。<a id="a-Hz"></a>”</p>
  <p id="aI0">尔时，<a id="a-I1"></a>舍利弗重白佛言：<a id="a-I2"></a>“世尊，<a id="a-I3"></a>惟愿说之！<a id="a-I4"></a>惟愿说之！<a id="a-I5"></a>今此会中，<a id="a-I6"></a>如我等比百千万亿，<a id="a-I7"></a>世世已曾从佛受化。<a id="a-I8"></a>如此人等必能敬信，<a id="a-I9"></a>长夜安隐，<a id="a-IA"></a>多所饶益。<a id="a-IB"></a>”</p>
  <p id="aIC">尔时，<a id="a-ID"></a>舍利弗欲重宣此义，<a id="a-IE"></a>而说偈言：</p>
  <p id="aIF">“无上两足尊，<a id="a-IG"></a>　愿说第一法，</p>
  <p id="aIH">我为佛长子，<a id="a-II"></a>　惟垂分别说。</p>
  <p id="aIJ">是会无量众，<a id="a-IK"></a>　能敬信此法，</p>
  <p id="aIL">佛已曾世世，<a id="a-IM"></a>　教化如是等。</p>
  <p id="aIN">皆一心合掌，<a id="a-IO"></a>　欲听受佛语，</p>
  <p id="aIP">我等千二百，<a id="a-IQ"></a>　及余求佛者。</p>
  <p id="aIR">愿为此众故，<a id="a-IS"></a>　唯垂分别说，</p>
  <p id="aIT">是等闻此法，<a id="a-IU"></a>　则生大欢喜。<a id="a-IV"></a>”</p>
  <p id="aIW">尔时，<a id="a-IX"></a>世尊告舍利弗：<a id="a-IY"></a>“汝已殷勤三请，<a id="a-IZ"></a>岂得不说？<a id="a-Ia"></a>汝今谛听，<a id="a-Ib"></a>善思念之，<a id="a-Ic"></a>吾当为汝分别解说。<a id="a-Id"></a>”</p>
  <p id="aIe">说此语时，<a id="a-If"></a>会中有比丘、<a id="a-Ig"></a>比丘尼、<a id="a-Ih"></a>优婆塞、<a id="a-Ii"></a>优婆夷五千人等，<a id="a-Ij"></a>即从座起，<a id="a-Ik"></a>礼佛而退。<a id="a-Il"></a>所以者何？<a id="a-Im"></a>此辈罪根深重及增上慢，<a id="a-In"></a>未得谓得，<a id="a-Io"></a>未证谓证，<a id="a-Ip"></a>有如此失，<a id="a-Iq"></a>是以不住。<a id="a-Ir"></a>世尊默然而不制止。</p>
  <p id="aIs">尔时，<a id="a-It"></a>佛告舍利弗：<a id="a-Iu"></a>“我今此众无复枝叶，<a id="a-Iv"></a>纯有贞实。<a id="a-Iw"></a>舍利弗，<a id="a-Ix"></a>如是增上慢人，<a id="a-Iy"></a>退亦佳矣。<a id="a-Iz"></a>汝今善听，<a id="a-J0"></a>当为汝说。<a id="a-J1"></a>”</p>
  <p id="aJ2">舍利弗言：<a id="a-J3"></a>“唯然，<a id="a-J4"></a>世尊，<a id="a-J5"></a>愿乐欲闻。<a id="a-J6"></a>”</p>
  <p id="aJ7">佛告舍利弗：<a id="a-J8"></a>“如是妙法，<a id="a-J9"></a>诸佛如来时乃说之，<a id="a-JA"></a>如优昙钵华时一现耳！<a id="a-JB"></a>舍利弗，<a id="a-JC"></a>汝等当信佛之所说，<a id="a-JD"></a>言不虚妄。<a id="a-JE"></a>舍利弗，<a id="a-JF"></a>诸佛随宜说法，<a id="a-JG"></a>意趣难解。<a id="a-JH"></a>所以者何？<a id="a-JI"></a>我以无数方便、<a id="a-JJ"></a>种种因缘、<a id="a-JK"></a>譬喻言辞演说诸法，<a id="a-JL"></a>是法非思量分别之所能解，<a id="a-JM"></a>唯有诸佛乃能知之。<a id="a-JN"></a>所以者何？<a id="a-JO"></a>诸佛世尊唯以一大事因缘故出现于世。</p>
  <p id="aJP">“舍利弗，<a id="a-JQ"></a>云何名诸佛世尊唯以一大事因缘故出现于世？<a id="a-JR"></a>诸佛世尊，<a id="a-JS"></a>欲令众生开佛知见使得清净故出现于世，<a id="a-JT"></a>欲示众生佛之知见故出现于世，<a id="a-JU"></a>欲令众生悟佛知见故出现于世，<a id="a-JV"></a>欲令众生入佛知见道故出现于世。<a id="a-JW"></a>舍利弗，<a id="a-JX"></a>是为诸佛以一大事因缘故出现于世。<a id="a-JY"></a>”</p>
  <p id="aJZ">佛告舍利弗：<a id="a-Ja"></a>“诸佛如来但教化菩萨！<a id="a-Jb"></a>诸有所作，<a id="a-Jc"></a>常为一事，<a id="a-Jd"></a>唯以佛之知见示悟众生。<a id="a-Je"></a>舍利弗，<a id="a-Jf"></a>如来但以一佛乘故为众生说法，<a id="a-Jg"></a>无有余乘若二若三。<a id="a-Jh"></a>舍利弗，<a id="a-Ji"></a>一切十方诸佛法亦如是。</p>
  <p id="aJj">“舍利弗，<a id="a-Jk"></a>过去诸佛以无量无数方便、<a id="a-Jl"></a>种种因缘、<a id="a-Jm"></a>譬喻言辞，<a id="a-Jn"></a>而为众生演说诸法，<a id="a-Jo"></a>是法皆为一佛乘故。<a id="a-Jp"></a>是诸众生从诸佛闻法，<a id="a-Jq"></a>究竟皆得一切种智。<a id="a-Jr"></a>舍利弗，<a id="a-Js"></a>未来诸佛当出于世，<a id="a-Jt"></a>亦以无量无数方便、<a id="a-Ju"></a>种种因缘、<a id="a-Jv"></a>譬喻言辞，<a id="a-Jw"></a>而为众生演说诸法，<a id="a-Jx"></a>是法皆为一佛乘故。<a id="a-Jy"></a>是诸众生从佛闻法，<a id="a-Jz"></a>究竟皆得一切种智。<a id="a-K0"></a>舍利弗，<a id="a-K1"></a>现在十方无量百千万亿佛土中诸佛世尊，<a id="a-K2"></a>多所饶益安乐众生。<a id="a-K3"></a>是诸佛亦以无量无数方便、<a id="a-K4"></a>种种因缘、<a id="a-K5"></a>譬喻言辞，<a id="a-K6"></a>而为众生演说诸法，<a id="a-K7"></a>是法皆为一佛乘故。<a id="a-K8"></a>是诸众生从佛闻法，<a id="a-K9"></a>究竟皆得一切种智。<a id="a-KA"></a>舍利弗，<a id="a-KB"></a>是诸佛但教化菩萨，<a id="a-KC"></a>欲以佛之知见示众生故，<a id="a-KD"></a>欲以佛之知见悟众生故，<a id="a-KE"></a>欲令众生入佛之知见故。</p>
  <p id="aKF">“舍利弗，<a id="a-KG"></a>我今亦复如是，<a id="a-KH"></a>知诸众生有种种欲，<a id="a-KI"></a>深心所著，<a id="a-KJ"></a>随其本性，<a id="a-KK"></a>以种种因缘、<a id="a-KL"></a>譬喻言辞、<a id="a-KM"></a>方便力而为说法。<a id="a-KN"></a>舍利弗，<a id="a-KO"></a>如此皆为得一佛乘、<a id="a-KP"></a>一切种智故。<a id="a-KQ"></a>舍利弗，<a id="a-KR"></a>十方世界中尚无二乘，<a id="a-KS"></a>何况有三？<a id="a-KT"></a>舍利弗，<a id="a-KU"></a>诸佛出于五浊恶世，<a id="a-KV"></a>所谓劫浊、<a id="a-KW"></a>烦恼浊、<a id="a-KX"></a>众生浊、<a id="a-KY"></a>见浊、<a id="a-KZ"></a>命浊。<a id="a-Ka"></a>如是，<a id="a-Kb"></a>舍利弗，<a id="a-Kc"></a>劫浊乱时，<a id="a-Kd"></a>众生垢重，<a id="a-Ke"></a>悭贪嫉妒，<a id="a-Kf"></a>成就诸不善根故，<a id="a-Kg"></a>诸佛以方便力，<a id="a-Kh"></a>于一佛乘分别说三。</p>
  <p id="aKi">“舍利弗，<a id="a-Kj"></a>若我弟子，<a id="a-Kk"></a>自谓阿罗汉、<a id="a-Kl"></a>辟支佛者，<a id="a-Km"></a>不闻不知诸佛如来但教化菩萨事，<a id="a-Kn"></a>此非佛弟子，<a id="a-Ko"></a>非阿罗汉，<a id="a-Kp"></a>非辟支佛。<a id="a-Kq"></a>又舍利弗，<a id="a-Kr"></a>是诸比丘、<a id="a-Ks"></a>比丘尼，<a id="a-Kt"></a>自谓已得阿罗汉，<a id="a-Ku"></a>是最后身究竟涅槃，<a id="a-Kv"></a>便不复志求阿耨多罗三藐三菩提，<a id="a-Kw"></a>当知此辈皆是增上慢人。<a id="a-Kx"></a>所以者何？<a id="a-Ky"></a>若有比丘实得阿罗汉，<a id="a-Kz"></a>若不信此法，<a id="a-L0"></a>无有是处；<a id="a-L1"></a>除佛灭度后，<a id="a-L2"></a>现前无佛。<a id="a-L3"></a>所以者何？<a id="a-L4"></a>佛灭度后，<a id="a-L5"></a>如是等经，<a id="a-L6"></a>受持读诵解义者，<a id="a-L7"></a>是人难得。<a id="a-L8"></a>若遇余佛，<a id="a-L9"></a>于此法中便得决了。<a id="a-LA"></a>舍利弗，<a id="a-LB"></a>汝等当一心信解受持佛语。<a id="a-LC"></a>诸佛如来言无虚妄，<a id="a-LD"></a>无有余乘，<a id="a-LE"></a>唯一佛乘。<a id="a-LF"></a>”</p>
  <p id="aLG">尔时，<a id="a-LH"></a>世尊欲重宣此义，<a id="a-LI"></a>而说偈言：</p>
  <p id="aLJ">“比丘比丘尼，<a id="a-LK"></a>　有怀增上慢，</p>
  <p id="aLL">优婆塞我慢，<a id="a-LM"></a>　优婆夷不信，</p>
  <p id="aLN">如是四众等，<a id="a-LO"></a>　其数有五千，</p>
  <p id="aLP">不自见其过，<a id="a-LQ"></a>　于戒有缺漏，</p>
  <p id="aLR">护惜其瑕疵，<a id="a-LS"></a>　是小智已出，</p>
  <p id="aLT">众中之糟糠，<a id="a-LU"></a>　佛威德故去。</p>
  <p id="aLV">斯人鲜福德，<a id="a-LW"></a>　不堪受是法，</p>
  <p id="aLX">此众无枝叶，<a id="a-LY"></a>　唯有诸贞实。</p>
  <p id="aLZ">“舍利弗善听，<a id="a-La"></a>　诸佛所得法，</p>
  <p id="aLb">无量方便力，<a id="a-Lc"></a>　而为众生说。</p>
  <p id="aLd">众生心所念，<a id="a-Le"></a>　种种所行道，</p>
  <p id="aLf">若干诸欲性，<a id="a-Lg"></a>　先世善恶业，</p>
  <p id="aLh">佛悉知是已，<a id="a-Li"></a>　以诸缘譬喻，</p>
  <p id="aLj">言辞方便力，<a id="a-Lk"></a>　令一切欢喜。</p>
  <p id="aLl">或说修多罗，<a id="a-Lm"></a>　伽陀及本事，</p>
  <p id="aLn">本生未曾有，<a id="a-Lo"></a>　亦说于因缘，</p>
  <p id="aLp">譬喻并祇夜，<a id="a-Lq"></a>　优波提舍经。</p>
  <p id="aLr">钝根乐小法，<a id="a-Ls"></a>　贪著于生死，</p>
  <p id="aLt">于诸无量佛，<a id="a-Lu"></a>　不行深妙道，</p>
  <p id="aLv">众苦所恼乱，<a id="a-Lw"></a>　为是说涅槃。</p>
  <p id="aLx">我设是方便，<a id="a-Ly"></a>　令得入佛慧，</p>
  <p id="aLz">未曾说汝等，<a id="a-M0"></a>　当得成佛道。</p>
  <p id="aM1">所以未曾说，<a id="a-M2"></a>　说时未至故，</p>
  <p id="aM3">今正是其时，<a id="a-M4"></a>　决定说大乘。</p>
  <p id="aM5">我此九部法，<a id="a-M6"></a>　随顺众生说，</p>
  <p id="aM7">入大乘为本，<a id="a-M8"></a>　以故说是经。</p>
  <p id="aM9">有佛子心净，<a id="a-MA"></a>　柔软亦利根，</p>
  <p id="aMB">无量诸佛所，<a id="a-MC"></a>　而行深妙道，</p>
  <p id="aMD">为此诸佛子，<a id="a-ME"></a>　说是大乘经。</p>
  <p id="aMF">我记如是人，<a id="a-MG"></a>　来世成佛道，</p>
  <p id="aMH">以深心念佛，<a id="a-MI"></a>　修持净戒故。</p>
  <p id="aMJ">此等闻得佛，<a id="a-MK"></a>　大喜充遍身，</p>
  <p id="aML">佛知彼心行，<a id="a-MM"></a>　故为说大乘。</p>
  <p id="aMN">声闻若菩萨，<a id="a-MO"></a>　闻我所说法，</p>
  <p id="aMP">乃至于一偈，<a id="a-MQ"></a>　皆成佛无疑。</p>
  <p id="aMR">十方佛土中，<a id="a-MS"></a>　唯有一乘法，</p>
  <p id="aMT">无二亦无三；<a id="a-MU"></a>　除佛方便说，</p>
  <p id="aMV">但以假名字，<a id="a-MW"></a>　引导于众生。</p>
  <p id="aMX">说佛智慧故，<a id="a-MY"></a>　诸佛出于世，</p>
  <p id="aMZ">唯此一事实，<a id="a-Ma"></a>　余二则非真，</p>
  <p id="aMb">终不以小乘，<a id="a-Mc"></a>　济度于众生。</p>
  <p id="aMd">佛自住大乘，<a id="a-Me"></a>　如其所得法，</p>
  <p id="aMf">定慧力庄严，<a id="a-Mg"></a>　以此度众生。</p>
  <p id="aMh">自证无上道，<a id="a-Mi"></a>　大乘平等法，</p>
  <p id="aMj">若以小乘化，<a id="a-Mk"></a>　乃至于一人，</p>
  <p id="aMl">我则堕悭贪，<a id="a-Mm"></a>　此事为不可。</p>
  <p id="aMn">若人信归佛，<a id="a-Mo"></a>　如来不欺诳，</p>
  <p id="aMp">亦无贪嫉意，<a id="a-Mq"></a>　断诸法中恶，</p>
  <p id="aMr">故佛于十方，<a id="a-Ms"></a>　而独无所畏。</p>
  <p id="aMt">我以相严身，<a id="a-Mu"></a>　光明照世间，</p>
  <p id="aMv">无量众所尊，<a id="a-Mw"></a>　为说实相印。</p>
  <p id="aMx">“舍利弗当知，<a id="a-My"></a>　我本立誓愿，</p>
  <p id="aMz">欲令一切众，<a id="a-N0"></a>　如我等无异。</p>
  <p id="aN1">如我昔所愿，<a id="a-N2"></a>　今者已满足，</p>
  <p id="aN3">化一切众生，<a id="a-N4"></a>　皆令入佛道。</p>
  <p id="aN5">若我遇众生，<a id="a-N6"></a>　尽教以佛道，</p>
  <p id="aN7">无智者错乱，<a id="a-N8"></a>　迷惑不受教。</p>
  <p id="aN9">我知此众生，<a id="a-NA"></a>　未曾修善本，</p>
  <p id="aNB">坚著于五欲，<a id="a-NC"></a>　痴爱故生恼，</p>
  <p id="aND">以诸欲因缘，<a id="a-NE"></a>　坠堕三恶道，</p>
  <p id="aNF">轮回六趣中，<a id="a-NG"></a>　备受诸苦毒，</p>
  <p id="aNH">受胎之微形，<a id="a-NI"></a>　世世常增长。</p>
  <p id="aNJ">薄德少福人，<a id="a-NK"></a>　众苦所逼迫！</p>
  <p id="aNL">入邪见稠林，<a id="a-NM"></a>　若有若无等，</p>
  <p id="aNN">依止此诸见，<a id="a-NO"></a>　具足六十二；</p>
  <p id="aNP">深著虚妄法，<a id="a-NQ"></a>　坚受不可舍，</p>
  <p id="aNR">我慢自矜高，<a id="a-NS"></a>　谄曲心不实；</p>
  <p id="aNT">于千万亿劫，<a id="a-NU"></a>　不闻佛名字，</p>
  <p id="aNV">亦不闻正法，<a id="a-NW"></a>　如是人难度。</p>
  <p id="aNX">是故舍利弗，<a id="a-NY"></a>　我为设方便，</p>
  <p id="aNZ">说诸尽苦道，<a id="a-Na"></a>　示之以涅槃。</p>
  <p id="aNb">我虽说涅槃，<a id="a-Nc"></a>　是亦非真灭，</p>
  <p id="aNd">诸法从本来，<a id="a-Ne"></a>　常自寂灭相。</p>
  <p id="aNf">佛子行道已，<a id="a-Ng"></a>　来世得作佛，</p>
  <p id="aNh">我有方便力，<a id="a-Ni"></a>　开示三乘法。</p>
  <p id="aNj">一切诸世尊，<a id="a-Nk"></a>　皆说一乘道，</p>
  <p id="aNl">今此诸大众，<a id="a-Nm"></a>　皆应除疑惑，</p>
  <p id="aNn">诸佛语无异，<a id="a-No"></a>　唯一无二乘。</p>
  <p id="aNp">过去无数劫，<a id="a-Nq"></a>　无量灭度佛，</p>
  <p id="aNr">百千万亿种，<a id="a-Ns"></a>　其数不可量；</p>
  <p id="aNt">如是诸世尊，<a id="a-Nu"></a>　种种缘譬喻，</p>
  <p id="aNv">无数方便力，<a id="a-Nw"></a>　演说诸法相；</p>
  <p id="aNx">是诸世尊等，<a id="a-Ny"></a>　皆说一乘法，</p>
  <p id="aNz">化无量众生，<a id="a-O0"></a>　令入于佛道。</p>
  <p id="aO1">又诸大圣主，<a id="a-O2"></a>　知一切世间，</p>
  <p id="aO3">天人群生类，<a id="a-O4"></a>　深心之所欲，</p>
  <p id="aO5">更以异方便，<a id="a-O6"></a>　助显第一义。</p>
  <p id="aO7">若有众生类，<a id="a-O8"></a>　值诸过去佛，</p>
  <p id="aO9">若闻法布施，<a id="a-OA"></a>　或持戒忍辱，</p>
  <p id="aOB">精进禅智等，<a id="a-OC"></a>　种种修福慧，</p>
  <p id="aOD">如是诸人等，<a id="a-OE"></a>　皆已成佛道。</p>
  <p id="aOF">诸佛灭度已，<a id="a-OG"></a>　若人善软心，</p>
  <p id="aOH">如是诸众生，<a id="a-OI"></a>　皆已成佛道。</p>
  <p id="aOJ">诸佛灭度已，<a id="a-OK"></a>　供养舍利者，</p>
  <p id="aOL">起万亿种塔，<a id="a-OM"></a>　金银及玻瓈，</p>
  <p id="aON">砗磲与码碯，<a id="a-OO"></a>　玫瑰琉璃珠，</p>
  <p id="aOP">清净广严饰，<a id="a-OQ"></a>　庄校于诸塔；</p>
  <p id="aOR">或有起石庙，<a id="a-OS"></a>　栴檀及沉水，</p>
  <p id="aOT">木櫁并余材，<a id="a-OU"></a>　塼瓦泥土等；</p>
  <p id="aOV">若于旷野中，<a id="a-OW"></a>　积土成佛庙，</p>
  <p id="aOX">乃至童子戏，<a id="a-OY"></a>　聚沙为佛塔，</p>
  <p id="aOZ">如是诸人等，<a id="a-Oa"></a>　皆已成佛道。</p>
  <p id="aOb">若人为佛故，<a id="a-Oc"></a>　建立诸形像，</p>
  <p id="aOd">刻雕成众相，<a id="a-Oe"></a>　皆已成佛道。</p>
  <p id="aOf">或以七宝成，<a id="a-Og"></a>　鋀石赤白铜，</p>
  <p id="aOh">白镴及铅锡，<a id="a-Oi"></a>　铁木及与泥，</p>
  <p id="aOj">或以胶漆布，<a id="a-Ok"></a>　严饰作佛像，</p>
  <p id="aOl">如是诸人等，<a id="a-Om"></a>　皆已成佛道。</p>
  <p id="aOn">彩画作佛像，<a id="a-Oo"></a>　百福庄严相，</p>
  <p id="aOp">自作若使人，<a id="a-Oq"></a>　皆已成佛道。</p>
  <p id="aOr">乃至童子戏，<a id="a-Os"></a>　若草木及笔，</p>
  <p id="aOt">或以指爪甲，<a id="a-Ou"></a>　而画作佛像，</p>
  <p id="aOv">如是诸人等，<a id="a-Ow"></a>　渐渐积功德，</p>
  <p id="aOx">具足大悲心，<a id="a-Oy"></a>　皆已成佛道，</p>
  <p id="aOz">但化诸菩萨，<a id="a-P0"></a>　度脱无量众。</p>
  <p id="aP1">若人于塔庙，<a id="a-P2"></a>　宝像及画像，</p>
  <p id="aP3">以华香幡盖，<a id="a-P4"></a>　敬心而供养；</p>
  <p id="aP5">若使人作乐，<a id="a-P6"></a>　击鼓吹角贝，</p>
  <p id="aP7">箫笛琴箜篌，<a id="a-P8"></a>　琵琶铙铜钹，</p>
  <p id="aP9">如是众妙音，<a id="a-PA"></a>　尽持以供养；</p>
  <p id="aPB">或以欢喜心，<a id="a-PC"></a>　歌呗颂佛德，</p>
  <p id="aPD">乃至一小音，<a id="a-PE"></a>　皆已成佛道。</p>
  <p id="aPF">若人散乱心，<a id="a-PG"></a>　乃至以一华，</p>
  <p id="aPH">供养于画像，<a id="a-PI"></a>　渐见无数佛；</p>
  <p id="aPJ">或有人礼拜，<a id="a-PK"></a>　或复但合掌，</p>
  <p id="aPL">乃至举一手，<a id="a-PM"></a>　或复小低头，</p>
  <p id="aPN">以此供养像，<a id="a-PO"></a>　渐见无量佛；</p>
  <p id="aPP">自成无上道，<a id="a-PQ"></a>　广度无数众，</p>
  <p id="aPR">入无余涅槃，<a id="a-PS"></a>　如薪尽火灭。</p>
  <p id="aPT">若人散乱心，<a id="a-PU"></a>　入于塔庙中，</p>
  <p id="aPV">一称南无佛，<a id="a-PW"></a>　皆已成佛道。</p>
  <p id="aPX">于诸过去佛，<a id="a-PY"></a>　在世或灭度，</p>
  <p id="aPZ">若有闻是法，<a id="a-Pa"></a>　皆已成佛道。</p>
  <p id="aPb">未来诸世尊，<a id="a-Pc"></a>　其数无有量，</p>
  <p id="aPd">是诸如来等，<a id="a-Pe"></a>　亦方便说法。</p>
  <p id="aPf">一切诸如来，<a id="a-Pg"></a>　以无量方便，</p>
  <p id="aPh">度脱诸众生，<a id="a-Pi"></a>　入佛无漏智，</p>
  <p id="aPj">若有闻法者，<a id="a-Pk"></a>　无一不成佛。</p>
  <p id="aPl">诸佛本誓愿，<a id="a-Pm"></a>　我所行佛道，</p>
  <p id="aPn">普欲令众生，<a id="a-Po"></a>　亦同得此道。</p>
  <p id="aPp">未来世诸佛，<a id="a-Pq"></a>　虽说百千亿，</p>
  <p id="aPr">无数诸法门，<a id="a-Ps"></a>　其实为一乘。</p>
  <p id="aPt">诸佛两足尊，<a id="a-Pu"></a>　知法常无性，</p>
  <p id="aPv">佛种从缘起，<a id="a-Pw"></a>　是故说一乘。</p>
  <p id="aPx">是法住法位，<a id="a-Py"></a>　世间相常住，</p>
  <p id="aPz">于道场知已，<a id="a-Q0"></a>　导师方便说。</p>
  <p id="aQ1">天人所供养，<a id="a-Q2"></a>　现在十方佛，</p>
  <p id="aQ3">其数如恒沙，<a id="a-Q4"></a>　出现于世间，</p>
  <p id="aQ5">安隐众生故，<a id="a-Q6"></a>　亦说如是法。</p>
  <p id="aQ7">知第一寂灭，<a id="a-Q8"></a>　以方便力故，</p>
  <p id="aQ9">虽示种种道，<a id="a-QA"></a>　其实为佛乘。</p>
  <p id="aQB">知众生诸行，<a id="a-QC"></a>　深心之所念，</p>
  <p id="aQD">过去所习业，<a id="a-QE"></a>　欲性精进力，</p>
  <p id="aQF">及诸根利钝，<a id="a-QG"></a>　以种种因缘，</p>
  <p id="aQH">譬喻亦言辞，<a id="a-QI"></a>　随应方便说。</p>
  <p id="aQJ">今我亦如是，<a id="a-QK"></a>　安隐众生故，</p>
  <p id="aQL">以种种法门，<a id="a-QM"></a>　宣示于佛道。</p>
  <p id="aQN">我以智慧力，<a id="a-QO"></a>　知众生性欲，</p>
  <p id="aQP">方便说诸法，<a id="a-QQ"></a>　皆令得欢喜。</p>
  <p id="aQR">“舍利弗当知，<a id="a-QS"></a>　我以佛眼观，</p>
  <p id="aQT">见六道众生，<a id="a-QU"></a>　贫穷无福慧；</p>
  <p id="aQV">入生死崄道，<a id="a-QW"></a>　相续苦不断，</p>
  <p id="aQX">深著于五欲，<a id="a-QY"></a>　如牦牛爱尾；</p>
  <p id="aQZ">以贪爱自蔽，<a id="a-Qa"></a>　盲瞑无所见，</p>
  <p id="aQb">不求大势佛，<a id="a-Qc"></a>　及与断苦法；</p>
  <p id="aQd">深入诸邪见，<a id="a-Qe"></a>　以苦欲舍苦，</p>
  <p id="aQf">为是众生故，<a id="a-Qg"></a>　而起大悲心。</p>
  <p id="aQh">我始坐道场，<a id="a-Qi"></a>　观树亦经行，</p>
  <p id="aQj">于三七日中，<a id="a-Qk"></a>　思惟如是事：</p>
  <p id="aQl">‘我所得智慧，<a id="a-Qm"></a>　微妙最第一，</p>
  <p id="aQn">众生诸根钝，<a id="a-Qo"></a>　著乐痴所盲，</p>
  <p id="aQp">如斯之等类，<a id="a-Qq"></a>　云何而可度？<a id="a-Qr"></a>’</p>
  <p id="aQs">尔时诸梵王，<a id="a-Qt"></a>　及诸天帝释，</p>
  <p id="aQu">护世四天王，<a id="a-Qv"></a>　及大自在天，</p>
  <p id="aQw">并余诸天众，<a id="a-Qx"></a>　眷属百千万，</p>
  <p id="aQy">恭敬合掌礼，<a id="a-Qz"></a>　请我转法轮。</p>
  <p id="aR0">我即自思惟：<a id="a-R1"></a>‘若但赞佛乘，</p>
  <p id="aR2">众生没在苦，<a id="a-R3"></a>　不能信是法；</p>
  <p id="aR4">破法不信故，<a id="a-R5"></a>　坠于三恶道。</p>
  <p id="aR6">我宁不说法，<a id="a-R7"></a>　疾入于涅槃！<a id="a-R8"></a>’</p>
  <p id="aR9">寻念过去佛，<a id="a-RA"></a>　所行方便力：</p>
  <p id="aRB">‘我今所得道，<a id="a-RC"></a>　亦应说三乘。<a id="a-RD"></a>’</p>
  <p id="aRE">作是思惟时，<a id="a-RF"></a>　十方佛皆现，</p>
  <p id="aRG">梵音慰喻我：<a id="a-RH"></a>‘善哉释迦文，</p>
  <p id="aRI">第一之导师，<a id="a-RJ"></a>　得是无上法！</p>
  <p id="aRK">随诸一切佛，<a id="a-RL"></a>　而用方便力，</p>
  <p id="aRM">我等亦皆得，<a id="a-RN"></a>　最妙第一法，</p>
  <p id="aRO">为诸众生类，<a id="a-RP"></a>　分别说三乘。</p>
  <p id="aRQ">少智乐小法，<a id="a-RR"></a>　不自信作佛，</p>
  <p id="aRS">是故以方便，<a id="a-RT"></a>　分别说诸果，</p>
  <p id="aRU">虽复说三乘，<a id="a-RV"></a>　但为教菩萨。<a id="a-RW"></a>’</p>
  <p id="aRX">“舍利弗当知，<a id="a-RY"></a>　我闻圣师子，</p>
  <p id="aRZ">深净微妙音，<a id="a-Ra"></a>　喜称南无佛。</p>
  <p id="aRb">复作如是念：<a id="a-Rc"></a>‘我出浊恶世，</p>
  <p id="aRd">如诸佛所说，<a id="a-Re"></a>　我亦随顺行。<a id="a-Rf"></a>’</p>
  <p id="aRg">思惟是事已，<a id="a-Rh"></a>　即趣波罗柰。</p>
  <p id="aRi">诸法寂灭相，<a id="a-Rj"></a>　不可以言宣，</p>
  <p id="aRk">以方便力故，<a id="a-Rl"></a>　为五比丘说，</p>
  <p id="aRm">是名转法轮，<a id="a-Rn"></a>　便有涅槃音，</p>
  <p id="aRo">及以阿罗汉，<a id="a-Rp"></a>　法僧差别名。</p>
  <p id="aRq">从久远劫来，<a id="a-Rr"></a>　赞示涅槃法，</p>
  <p id="aRs">生死苦永尽，<a id="a-Rt"></a>　我常如是说。</p>
  <p id="aRu">“舍利弗当知，<a id="a-Rv"></a>　我见佛子等，</p>
  <p id="aRw">志求佛道者，<a id="a-Rx"></a>　无量千万亿，</p>
  <p id="aRy">咸以恭敬心，<a id="a-Rz"></a>　皆来至佛所，</p>
  <p id="aS0">曾从诸佛闻，<a id="a-S1"></a>　方便所说法。</p>
  <p id="aS2">我即作是念：<a id="a-S3"></a>‘如来所以出，</p>
  <p id="aS4">为说佛慧故，<a id="a-S5"></a>　今正是其时。<a id="a-S6"></a>’</p>
  <p id="aS7">舍利弗当知，<a id="a-S8"></a>　钝根小智人，</p>
  <p id="aS9">著相憍慢者，<a id="a-SA"></a>　不能信是法。</p>
  <p id="aSB">今我喜无畏，<a id="a-SC"></a>　于诸菩萨中，</p>
  <p id="aSD">正直舍方便，<a id="a-SE"></a>　但说无上道。</p>
  <p id="aSF">菩萨闻是法，<a id="a-SG"></a>　疑网皆已除，</p>
  <p id="aSH">千二百罗汉，<a id="a-SI"></a>　悉亦当作佛。</p>
  <p id="aSJ">如三世诸佛，<a id="a-SK"></a>　说法之仪式，</p>
  <p id="aSL">我今亦如是，<a id="a-SM"></a>　说无分别法。</p>
  <p id="aSN">诸佛兴出世，<a id="a-SO"></a>　悬远值遇难！</p>
  <p id="aSP">正使出于世，<a id="a-SQ"></a>　说是法复难！</p>
  <p id="aSR">无量无数劫，<a id="a-SS"></a>　闻是法亦难！</p>
  <p id="aST">能听是法者，<a id="a-SU"></a>　斯人亦复难！</p>
  <p id="aSV">譬如优昙华，<a id="a-SW"></a>　一切皆爱乐，</p>
  <p id="aSX">天人所希有，<a id="a-SY"></a>　时时乃一出；</p>
  <p id="aSZ">闻法欢喜赞，<a id="a-Sa"></a>　乃至发一言，</p>
  <p id="aSb">则为已供养，<a id="a-Sc"></a>　一切三世佛，</p>
  <p id="aSd">是人甚希有，<a id="a-Se"></a>　过于优昙华。</p>
  <p id="aSf">汝等勿有疑！<a id="a-Sg"></a>　我为诸法王，</p>
  <p id="aSh">普告诸大众，<a id="a-Si"></a>　但以一乘道，</p>
  <p id="aSj">教化诸菩萨，<a id="a-Sk"></a>　无声闻弟子。</p>
  <p id="aSl">“汝等舍利弗，<a id="a-Sm"></a>　声闻及菩萨，</p>
  <p id="aSn">当知是妙法，<a id="a-So"></a>　诸佛之秘要。</p>
  <p id="aSp">以五浊恶世，<a id="a-Sq"></a>　但乐著诸欲，</p>
  <p id="aSr">如是等众生，<a id="a-Ss"></a>　终不求佛道。</p>
  <p id="aSt">当来世恶人，<a id="a-Su"></a>　闻佛说一乘，</p>
  <p id="aSv">迷惑不信受，<a id="a-Sw"></a>　破法堕恶道。</p>
  <p id="aSx">有惭愧清净，<a id="a-Sy"></a>　志求佛道者，</p>
  <p id="aSz">当为如是等，<a id="a-T0"></a>　广赞一乘道。</p>
  <p id="aT1">“舍利弗当知，<a id="a-T2"></a>　诸佛法如是，</p>
  <p id="aT3">以万亿方便，<a id="a-T4"></a>　随宜而说法，</p>
  <p id="aT5">其不习学者，<a id="a-T6"></a>　不能晓了此。</p>
  <p id="aT7">汝等既已知，<a id="a-T8"></a>　诸佛世之师，</p>
  <p id="aT9">随宜方便事，<a id="a-TA"></a>　无复诸疑惑，</p>
  <p id="aTB">心生大欢喜，<a id="a-TC"></a>　自知当作佛。<a id="a-TD"></a>”</p>
 </body>
</html>