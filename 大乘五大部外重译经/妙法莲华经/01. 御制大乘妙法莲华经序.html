<!doctype html>
<html id="z3IBTesLv" data-ver="103">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">御制大乘妙法莲华经序</h1>
  <p id="a2">昔如来于耆阇崛山中，<a id="a-3"></a>与大阿罗汉阿若憍陈如、<a id="a-4"></a>摩诃迦葉无量等众，<a id="a-5"></a>演说大乘真经，<a id="a-6"></a>名《无量义》。<a id="a-7"></a>是时，<a id="a-8"></a>天雨宝华，<a id="a-9"></a>布濩充满，<a id="a-A"></a>慧光现瑞，<a id="a-B"></a>洞烛幽显，<a id="a-C"></a>普佛世界六种震动。<a id="a-D"></a>一切人天得未曾有，<a id="a-E"></a>咸皆欢喜赞叹。<a id="a-F"></a>以为是经，<a id="a-G"></a>乃诸佛如来秘密之藏，<a id="a-H"></a>神妙叵测，<a id="a-I"></a>广大难名，<a id="a-J"></a>所以拔滞溺之沉流，<a id="a-K"></a>拯昏迷之失性，<a id="a-L"></a>功德弘远，<a id="a-M"></a>莫可涯涘。</p>
  <p id="aN">溯求其源，<a id="a-O"></a>肇彼竺乾流于震旦，<a id="a-P"></a>爰自西晋沙门竺法护者初加翻译，<a id="a-Q"></a>名曰《正法华》。<a id="a-R"></a>暨东晋龟兹三藏法师鸠摩罗什重翻，<a id="a-S"></a>名曰《妙法莲华》。<a id="a-T"></a>至隋天竺沙门阇那、<a id="a-U"></a>笈多所翻者，<a id="a-V"></a>亦名《妙法》。<a id="a-W"></a>虽三经文理重沓互陈，<a id="a-X"></a>而惟三藏法师独得其旨。<a id="a-Y"></a>第历世既远，<a id="a-Z"></a>不无讹谬，<a id="a-a"></a>匪资刊正，<a id="a-b"></a>渐致多疑，<a id="a-c"></a>用是特加旧校，<a id="a-d"></a>仍命镂梓，<a id="a-e"></a>以广其传。</p>
  <p id="af">呜呼！<a id="a-g"></a>如来愍诸众生，<a id="a-h"></a>有种种性、<a id="a-i"></a>种种欲、<a id="a-j"></a>种种行、<a id="a-k"></a>种种忆想分别，<a id="a-l"></a>历劫缠绕无有出期，<a id="a-m"></a>乃为此大事因缘现世，<a id="a-n"></a>敷畅妙旨，<a id="a-o"></a>作殊胜方便，<a id="a-p"></a>俾皆得度脱超登正觉。<a id="a-q"></a>此诚济海之津梁，<a id="a-r"></a>而烛幽之慧炬也。<a id="a-s"></a>善男子、<a id="a-t"></a>善女人，<a id="a-u"></a>一切众生，<a id="a-v"></a>能秉心至诚，<a id="a-w"></a>持诵佩服，<a id="a-x"></a>顶礼供养，<a id="a-y"></a>即离一切苦恼，<a id="a-z"></a>除一切业障，<a id="a-10"></a>解一切生死之厄。<a id="a-11"></a>不啻如饥之得食，<a id="a-12"></a>如渴之得饮，<a id="a-13"></a>如寒之得火，<a id="a-14"></a>如热之得凉，<a id="a-15"></a>如贫之得宝，<a id="a-16"></a>如病之得医，<a id="a-17"></a>如子之得母，<a id="a-18"></a>如渡之得舟。<a id="a-19"></a>其为快适欣慰，<a id="a-1A"></a>有不可言。</p>
  <p id="a1B">噫！<a id="a-1C"></a>道非经无以寓，<a id="a-1D"></a>法非经无以传。<a id="a-1E"></a>缘经以求法，<a id="a-1F"></a>缘法以悟道，<a id="a-1G"></a>方识是经之旨，<a id="a-1H"></a>清净微妙第一希有。<a id="a-1I"></a>遵之者则身臻康泰，<a id="a-1J"></a>诸种善根圆满具足，<a id="a-1K"></a>如莲华出水不染淤泥，<a id="a-1L"></a>即得五蕴皆空、<a id="a-1M"></a>六根清净，<a id="a-1N"></a>遄跻上善，<a id="a-1O"></a>以成于正觉者不难矣。<a id="a-1P"></a>苟或沉迷胶固，<a id="a-1Q"></a>甘心堕落，<a id="a-1R"></a>绝灭善根，<a id="a-1S"></a>则身罹苦趣，<a id="a-1T"></a>轮回于生死之域者，<a id="a-1U"></a>其有纪极哉！<a id="a-1V"></a>虽然善恶两途，<a id="a-1W"></a>由人所趋，<a id="a-1X"></a>为善获吉，<a id="a-1Y"></a>为恶获凶，<a id="a-1Z"></a>幽明果报，<a id="a-1a"></a>不爽锱铢。<a id="a-1b"></a>观于是经者，<a id="a-1c"></a>尚戒之哉！<a id="a-1d"></a>尚勉之哉！</p>
  <p id="a1e">永乐十八年四月十七日</p>
 </body>
</html>