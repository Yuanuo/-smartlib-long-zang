<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>妙法莲华经卷第四</title>
</head>
<body>
  <h1 class="head">妙法莲华经卷第四</h1>
  <h2>五百弟子受记品第八</h2>
  <p>尔时，富楼那弥多罗尼子，从佛闻是智慧方便随宜说法，又闻授诸大弟子阿耨多罗三藐三菩提记，复闻宿世因缘之事，复闻诸佛有大自在神通之力，得未曾有，心净踊跃，即从座起到于佛前，头面礼足，却住一面，瞻仰尊颜，目不暂舍，而作是念：“世尊，甚奇特！所为希有！随顺世间若干种性，以方便知见而为说法，拔出众生处处贪著。我等于佛功德言不能宣！唯佛世尊，能知我等深心本愿。”</p>
  <p>尔时，佛告诸比丘：“汝等见是富楼那弥多罗尼子不？我常称其于说法人中最为第一，亦常叹其种种功德，精勤护持助宣我法，能于四众示教利喜，具足解释佛之正法，而大饶益同梵行者。自舍如来，无能尽其言论之辩。汝等勿谓富楼那但能护持助宣我法，亦于过去九十亿诸佛所，护持助宣佛之正法，于彼说法人中亦最第一。又于诸佛所说空法明了通达，得四无碍智，常能审谛清净说法无有疑惑，具足菩萨神通之力，随其寿命常修梵行。彼佛世人咸皆谓之实是声闻，而富楼那以斯方便，饶益无量百千众生，又化无量阿僧祇人令立阿耨多罗三藐三菩提，为净佛土故，常作佛事教化众生。</p>
  <p>“诸比丘，富楼那亦于七佛说法人中而得第一，今于我所说法人中亦为第一，于贤劫中当来诸佛说法人中亦复第一，而皆护持助宣佛法。亦于未来护持助宣无量无边诸佛之法，教化饶益无量众生，令立阿耨多罗三藐三菩提。为净佛土故，常勤精进教化众生，渐渐具足菩萨之道。过无量阿僧祇劫，当于此土得阿耨多罗三藐三菩提，号曰法明如来、应供、正遍知、明行足、善逝、世间解、无上士、调御丈夫、天人师、佛世尊。其佛以恒河沙等三千大千世界为一佛土，七宝为地，地平如掌，无有山陵、溪涧、沟壑，七宝台观充满其中。诸天宫殿近处虚空，人天交接两得相见，无诸恶道，亦无女人。一切众生皆以化生，无有淫欲，得大神通，身出光明，飞行自在，志念坚固，精进智慧，普皆金色三十二相而自庄严。其国众生常以二食：一者、法喜食，二者、禅悦食。有无量阿僧祇千万亿那由他诸菩萨众，得大神通四无碍智，善能教化众生之类。其声闻众算数校计所不能知，皆得具足六通、三明及八解脱。其佛国土，有如是等无量功德庄严成就，劫名宝明，国名善净。其佛寿命无量阿僧祇劫，法住甚久。佛灭度后，起七宝塔遍满其国。”</p>
  <p>尔时，世尊欲重宣此义，而说偈言：</p>
  <p>“诸比丘谛听，　佛子所行道，</p>
  <p>善学方便故，　不可得思议。</p>
  <p>知众乐小法，　而畏于大智，</p>
  <p>是故诸菩萨，　作声闻缘觉，</p>
  <p>以无数方便，　化诸众生类。</p>
  <p>自说是声闻，　去佛道甚远，</p>
  <p>度脱无量众，　皆悉得成就，</p>
  <p>虽小欲懈怠，　渐当令作佛。</p>
  <p>内秘菩萨行，　外现是声闻，</p>
  <p>少欲厌生死，　实自净佛土。</p>
  <p>示众有三毒，　又现邪见相，</p>
  <p>我弟子如是，　方便度众生。</p>
  <p>若我具足说，　种种现化事，</p>
  <p>众生闻是者，　心则怀疑惑。</p>
  <p>今此富楼那，　于昔千亿佛，</p>
  <p>勤修所行道，　宣护诸佛法。</p>
  <p>为求无上慧，　而于诸佛所，</p>
  <p>现居弟子上，　多闻有智慧，</p>
  <p>所说无所畏，　能令众欢喜，</p>
  <p>未曾有疲惓，　而以助佛事。</p>
  <p>已度大神通，　具四无碍智，</p>
  <p>知诸根利钝，　常说清净法，</p>
  <p>演畅如是义，　教诸千亿众，</p>
  <p>令住大乘法，　而自净佛土。</p>
  <p>未来亦供养，　无量无数佛，</p>
  <p>护助宣正法，　亦自净佛土。</p>
  <p>常以诸方便，　说法无所畏，</p>
  <p>度不可计众，　成就一切智。</p>
  <p>供养诸如来，　护持法宝藏，</p>
  <p>其后得成佛，　号名曰法明。</p>
  <p>其国名善净，　七宝所合成，</p>
  <p>劫名为宝明。　菩萨众甚多，</p>
  <p>其数无量亿，　皆度大神通，</p>
  <p>威德力具足，　充满其国土。</p>
  <p>声闻亦无数，　三明八解脱，</p>
  <p>得四无碍智，　以是等为僧。</p>
  <p>其国诸众生，　淫欲皆已断，</p>
  <p>纯一变化生，　具相庄严身，</p>
  <p>法喜禅悦食，　更无余食想，</p>
  <p>无有诸女人，　亦无诸恶道。</p>
  <p>富楼那比丘，　功德悉成满，</p>
  <p>当得斯净土，　贤圣众甚多。</p>
  <p>如是无量事，　我今但略说。”</p>
  <p>尔时，千二百阿罗汉心自在者作是念：“我等欢喜，得未曾有。若世尊各见授记如余大弟子者，不亦快乎！”佛知此等心之所念，告摩诃迦叶：“是千二百阿罗汉，我今当现前次第与授阿耨多罗三藐三菩提记。于此众中，我大弟子憍陈如比丘，当供养六万二千亿佛，然后得成为佛，号曰普明如来、应供、正遍知、明行足、善逝、世间解、无上士、调御丈夫、天人师、佛世尊。其五百阿罗汉，优楼频螺迦叶、伽耶迦叶、那提迦叶、迦留陀夷、优陀夷、阿[少/兔]楼驮、离婆多、劫宾那、薄拘罗、周陀、莎伽陀等，皆当得阿耨多罗三藐三菩提，尽同一号，名曰普明。”</p>
  <p>尔时，世尊欲重宣此义，而说偈言：</p>
  <p>“憍陈如比丘，　当见无量佛，</p>
  <p>过阿僧祇劫，　乃成等正觉。</p>
  <p>常放大光明，　具足诸神通，</p>
  <p>名闻遍十方，　一切之所敬，</p>
  <p>常说无上道，　故号为普明。</p>
  <p>其国土清净，　菩萨皆勇猛，</p>
  <p>咸升妙楼阁，　游诸十方国，</p>
  <p>以无上供具，　奉献于诸佛。</p>
  <p>作是供养已，　心怀大欢喜，</p>
  <p>须臾还本国，　有如是神力。</p>
  <p>佛寿六万劫，　正法住倍寿，</p>
  <p>像法复倍是，　法灭天人忧。</p>
  <p></p>
  <p>“其五百比丘，　次第当作佛，</p>
  <p>同号曰普明，　转次而授记：</p>
  <p>‘我灭度之后，　某甲当作佛，</p>
  <p>其所化世间，　亦如我今日。’</p>
  <p>国土之严净，　及诸神通力，</p>
  <p>菩萨声闻众，　正法及像法，</p>
  <p>寿命劫多少，　皆如上所说。</p>
  <p>迦叶汝已知，　五百自在者，</p>
  <p>余诸声闻众，　亦当复如是，</p>
  <p>其不在此会，　汝当为宣说。”</p>
  <p>尔时，五百阿罗汉于佛前得受记已，欢喜踊跃，即从座起，到于佛前，头面礼足，悔过自责：“世尊，我等常作是念，自谓已得究竟灭度，今乃知之如无智者。所以者何？我等应得如来智慧，而便自以小智为足。世尊，譬如有人至亲友家，醉酒而卧。是时亲友官事当行，以无价宝珠系其衣里，与之而去。其人醉卧，都不觉知。起已游行，到于他国，为衣食故，勤力求索甚大艰难，若少有所得便以为足。于后亲友会遇见之，而作是言：‘咄哉！丈夫，何为衣食乃至如是？我昔欲令汝得安乐、五欲自恣，于某年日月，以无价宝珠系汝衣里。今故现在，而汝不知，勤苦忧恼以求自活，甚为痴也！汝今可以此宝贸易所须，常可如意，无所乏短。’佛亦如是，为菩萨时，教化我等，令发一切智心；而寻废忘，不知不觉，既得阿罗汉道，自谓灭度，资生艰难得少为足，一切智愿犹在不失。今者世尊觉悟我等，作如是言：‘诸比丘，汝等所得非究竟灭。我久令汝等种佛善根，以方便故示涅槃相，而汝谓为实得灭度。’世尊，我今乃知实是菩萨，得受阿耨多罗三藐三菩提记，以是因缘，甚大欢喜，得未曾有。”</p>
  <p>尔时，阿若憍陈如等欲重宣此义，而说偈言：</p>
  <p>“我等闻无上，　安隐授记声，</p>
  <p>欢喜未曾有，　礼无量智佛。</p>
  <p>今于世尊前，　自悔诸过咎，</p>
  <p>于无量佛宝，　得少涅槃分，</p>
  <p>如无智愚人，　便自以为足。</p>
  <p>譬如贫穷人，　往至亲友家，</p>
  <p>其家甚大富，　具设诸肴膳，</p>
  <p>以无价宝珠，　系著内衣里，</p>
  <p>默与而舍去，　时卧不觉知。</p>
  <p>是人既已起，　游行诣他国，</p>
  <p>求衣食自济，　资生甚艰难，</p>
  <p>得少便为足，　更不愿好者，</p>
  <p>不觉内衣里，　有无价宝珠。</p>
  <p>与珠之亲友，　后见此贫人，</p>
  <p>苦切责之已，　示以所系珠。</p>
  <p>贫人见此珠，　其心大欢喜，</p>
  <p>富有诸财物，　五欲而自恣。</p>
  <p>我等亦如是，　世尊于长夜，</p>
  <p>常愍见教化，　令种无上愿。</p>
  <p>我等无智故，　不觉亦不知，</p>
  <p>得少涅槃分，　自足不求余。</p>
  <p>今佛觉悟我，　言非实灭度，</p>
  <p>得佛无上慧，　尔乃为真灭。</p>
  <p>我今从佛闻，　授记庄严事，</p>
  <p>及转次受决，　身心遍欢喜。”</p>
  <h2>授学无学人记品第九</h2>
  <p>尔时，阿难、罗睺罗而作是念：“我等每自思惟，设得受记，不亦快乎！”即从座起到于佛前，头面礼足，俱白佛言：“世尊，我等于此亦应有分。唯有如来，我等所归。又我等为一切世间天、人、阿修罗所见知识。阿难常为侍者，护持法藏。罗睺罗是佛之子。若佛见授阿耨多罗三藐三菩提记者，我愿既满，众望亦足。”尔时，学无学声闻弟子二千人，皆从座起，偏袒右肩，到于佛前，一心合掌，瞻仰世尊，如阿难、罗睺罗所愿，住立一面。</p>
  <p>尔时，佛告阿难：“汝于来世当得作佛，号山海慧自在通王如来、应供、正遍知、明行足、善逝、世间解、无上士、调御丈夫、天人师、佛世尊。当供养六十二亿诸佛，护持法藏，然后得阿耨多罗三藐三菩提。教化二十千万亿恒河沙诸菩萨等，令成阿耨多罗三藐三菩提。国名常立胜幡。其土清净，琉璃为地，劫名妙音遍满。其佛寿命，无量千万亿阿僧祇劫，若人于千万亿无量阿僧祇劫中算数校计不能得知，正法住世倍于寿命，像法住世复倍正法。阿难，是山海慧自在通王佛，为十方无量千万亿恒河沙等诸佛如来，所共赞叹，称其功德。”</p>
  <p>尔时，世尊欲重宣此义，而说偈言：</p>
  <p>“我今僧中说，　阿难持法者，</p>
  <p>当供养诸佛，　然后成正觉，</p>
  <p>号曰山海慧，　自在通王佛。</p>
  <p>其国土清净，　名常立胜幡，</p>
  <p>教化诸菩萨，　其数如恒沙。</p>
  <p>佛有大威德，　名闻满十方，</p>
  <p>寿命无有量，　以愍众生故，</p>
  <p>正法倍寿命，　像法复倍是。</p>
  <p>如恒河沙等，　无数诸众生，</p>
  <p>于此佛法中，　种佛道因缘。”</p>
  <p>尔时，会中新发意菩萨八千人，咸作是念：“我等尚不闻诸大菩萨得如是记，有何因缘而诸声闻得如是决？”</p>
  <p>尔时，世尊知诸菩萨心之所念，而告之曰：“诸善男子，我与阿难等，于空王佛所，同时发阿耨多罗三藐三菩提心。阿难常乐多闻，我常勤精进。是故我已得成阿耨多罗三藐三菩提，而阿难护持我法，亦护将来诸佛法藏，教化成就诸菩萨众。其本愿如是，故获斯记。”</p>
  <p>阿难面于佛前，自闻授记及国土庄严，所愿具足，心大欢喜，得未曾有。即时忆念过去无量千万亿诸佛法藏，通达无碍如今所闻，亦识本愿。尔时，阿难而说偈言：</p>
  <p>“世尊甚希有，　令我念过去，</p>
  <p>无量诸佛法，　如今日所闻。</p>
  <p>我今无复疑，　安住于佛道，</p>
  <p>方便为侍者，　护持诸佛法。”</p>
  <p>尔时，佛告罗睺罗：“汝于来世当得作佛，号蹈七宝华如来、应供、正遍知、明行足、善逝、世间解、无上士、调御丈夫、天人师、佛世尊。当供养十世界微尘等数诸佛如来，常为诸佛而作长子，犹如今也。是蹈七宝华佛，国土庄严、寿命劫数、所化弟子、正法、像法，亦如山海慧自在通王如来无异，亦为此佛而作长子，过是已后，当得阿耨多罗三藐三菩提。”</p>
  <p>尔时，世尊欲重宣此义，而说偈言：</p>
  <p>“我为太子时，　罗睺为长子，</p>
  <p>我今成佛道，　受法为法子。</p>
  <p>于未来世中，　见无量亿佛，</p>
  <p>皆为其长子，　一心求佛道。</p>
  <p>罗睺罗密行，　唯我能知之，</p>
  <p>现为我长子，　以示诸众生，</p>
  <p>无量亿千万，　功德不可数，</p>
  <p>安住于佛法，　以求无上道。”</p>
  <p>尔时，世尊见学无学二千人，其意柔软，寂然清净，一心观佛。佛告阿难：“汝见是学无学二千人不？”</p>
  <p>“唯然，已见。”</p>
  <p>“阿难，是诸人等，当供养五十世界微尘数诸佛如来，恭敬尊重，护持法藏，末后同时于十方国各得成佛，皆同一号，名曰宝相如来、应供、正遍知、明行足、善逝、世间解、无上士、调御丈夫、天人师、佛世尊。寿命一劫，国土庄严、声闻、菩萨、正法、像法，皆悉同等。”</p>
  <p>尔时，世尊欲重宣此义，而说偈言：</p>
  <p>“是二千声闻，　今于我前住，</p>
  <p>悉皆与授记，　未来当成佛。</p>
  <p>所供养诸佛，　如上说尘数，</p>
  <p>护持其法藏，　后当成正觉。</p>
  <p>各于十方国，　悉同一名号，</p>
  <p>俱时坐道场，　以证无上慧。</p>
  <p>皆名为宝相。　国土及弟子，</p>
  <p>正法与像法，　悉等无有异。</p>
  <p>咸以诸神通，　度十方众生，</p>
  <p>名闻普周遍，　渐入于涅槃。”</p>
  <p>尔时，学无学二千人，闻佛授记欢喜踊跃，而说偈言：</p>
  <p>“世尊慧灯明，　我闻授记音，</p>
  <p>心欢喜充满，　如甘露见灌。”</p>
  <h2>法师品第十</h2>
  <p>尔时，世尊因药王菩萨，告八万大士：“药王，汝见是大众中无量诸天、龙王、夜叉、乾闼婆、阿修罗、迦楼罗、紧那罗、摩睺罗伽、人与非人，及比丘、比丘尼、优婆塞、优婆夷，求声闻者，求辟支佛者，求佛道者，如是等类咸于佛前，闻《妙法华经》一偈一句，乃至一念随喜者，我皆与授记，当得阿耨多罗三藐三菩提。”</p>
  <p>佛告药王：“又如来灭度之后，若有人闻《妙法华经》乃至一偈一句一念随喜者，我亦与授阿耨多罗三藐三菩提记。若复有人，受持、读诵、解说、书写《妙法华经》乃至一偈，于此经卷敬视如佛，种种供养，华香、璎珞、末香、涂香、烧香、缯盖、幢幡、衣服、伎乐，乃至合掌恭敬。药王当知，是诸人等，已曾供养十万亿佛，于诸佛所成就大愿，愍众生故生此人间。</p>
  <p>“药王，若有人问，何等众生于未来世当得作佛？应示是诸人等于未来世必得作佛。何以故？若善男子、善女人，于《法华经》乃至一句受持、读诵、解说、书写，种种供养经卷，华香、璎珞、末香、涂香、烧香、缯盖、幢幡、衣服、伎乐，合掌恭敬，是人一切世间所应瞻奉，应以如来供养而供养之。当知此人是大菩萨，成就阿耨多罗三藐三菩提，哀愍众生愿生此间，广演分别《妙法华经》，何况尽能受持、种种供养者！药王当知，是人自舍清净业报，于我灭度后，愍众生故，生于恶世广演此经。若是善男子、善女人，我灭度后，能窃为一人说《法华经》乃至一句，当知是人则如来使，如来所遣行如来事，何况于大众中广为人说！</p>
  <p>“药王，若有恶人以不善心，于一劫中现于佛前常毁骂佛，其罪尚轻。若人以一恶言，毁呰在家出家读诵《法华经》者，其罪甚重！药王，其有读诵《法华经》者，当知是人，以佛庄严而自庄严，则为如来肩所荷担。其所至方应随向礼，一心合掌，恭敬供养，尊重赞叹，华香、璎珞、末香、涂香、烧香、缯盖、幢幡、衣服、肴馔，作诸伎乐，人中上供而供养之，应持天宝而以散之，天上宝聚应以奉献。所以者何？是人欢喜说法，须臾闻之，即得究竟阿耨多罗三藐三菩提故。”</p>
  <p>尔时，世尊欲重宣此义，而说偈言：</p>
  <p>“若欲住佛道，　成就自然智，</p>
  <p>常当勤供养，　受持法华者。</p>
  <p>其有欲疾得，　一切种智慧，</p>
  <p>当受持是经，　并供养持者。</p>
  <p>若有能受持，　妙法华经者，</p>
  <p>当知佛所使，　愍念诸众生。</p>
  <p>诸有能受持，　妙法华经者，</p>
  <p>舍于清净土，　愍众故生此。</p>
  <p>当知如是人，　自在所欲生，</p>
  <p>能于此恶世，　广说无上法。</p>
  <p>应以天华香，　及天宝衣服，</p>
  <p>天上妙宝聚，　供养说法者。</p>
  <p>吾灭后恶世，　能持是经者，</p>
  <p>当合掌礼敬，　如供养世尊。</p>
  <p>上馔众甘美，　及种种衣服，</p>
  <p>供养是佛子，　冀得须臾闻。</p>
  <p>若能于后世，　受持是经者，</p>
  <p>我遣在人中，　行于如来事。</p>
  <p>若于一劫中，　常怀不善心，</p>
  <p>作色而骂佛，　获无量重罪。</p>
  <p>其有读诵持，　是法华经者，</p>
  <p>须臾加恶言，　其罪复过彼！</p>
  <p>有人求佛道，　而于一劫中，</p>
  <p>合掌在我前，　以无数偈赞，</p>
  <p>由是赞佛故，　得无量功德，</p>
  <p>叹美持经者，　其福复过彼！</p>
  <p>于八十亿劫，　以最妙色声，</p>
  <p>及与香味触，　供养持经者，</p>
  <p>如是供养已，　若得须臾闻，</p>
  <p>则应自欣庆，　我今获大利！</p>
  <p>药王今告汝，　我所说诸经，</p>
  <p>而于此经中，　法华最第一。”</p>
  <p>尔时，佛复告药王菩萨摩诃萨：“我所说经典无量千万亿，已说、今说、当说，而于其中，此《法华经》最为难信难解。药王，此经是诸佛秘要之藏，不可分布妄授与人。诸佛世尊之所守护，从昔已来未曾显说。而此经者，如来现在犹多怨嫉，况灭度后！</p>
  <p>“药王当知，如来灭后，其能书持、读诵、供养、为他人说者，如来则为以衣覆之，又为他方现在诸佛之所护念。是人有大信力及志愿力、诸善根力，当知是人与如来共宿，则为如来手摩其头。药王，在在处处，若说若读、若诵若书、若经卷所住处，皆应起七宝塔极令高广严饰，不须复安舍利。所以者何？此中已有如来全身。此塔应以一切华香、璎珞、缯盖、幢幡、伎乐歌颂，供养恭敬，尊重赞叹。若有人得见此塔礼拜供养，当知是等皆近阿耨多罗三藐三菩提。药王，多有人在家出家行菩萨道，若不能得见闻、读诵、书持、供养是《法华经》者，当知是人未善行菩萨道。若有得闻是经典者，乃能善行菩萨之道。其有众生求佛道者，若见若闻是《法华经》，闻已信解受持者，当知是人得近阿耨多罗三藐三菩提。</p>
  <p>“药王，譬如有人渴乏须水，于彼高原穿凿求之，犹见干土，知水尚远；施功不已，转见湿土，遂渐至泥，其心决定知水必近。菩萨亦复如是，若未闻未解未能修习是《法华经》者，当知是人去阿耨多罗三藐三菩提尚远；若得闻解思惟修习，必知得近阿耨多罗三藐三菩提。所以者何？一切菩萨阿耨多罗三藐三菩提皆属此经，此经开方便门，示真实相。是《法华经藏》深固幽远，无人能到，今佛教化成就菩萨而为开示。药王，若有菩萨闻是《法华经》惊疑怖畏，当知是为新发意菩萨。若声闻人闻是经惊疑怖畏，当知是为增上慢者。</p>
  <p>“药王，若有善男子、善女人，如来灭后，欲为四众说是《法华经》者，云何应说？是善男子、善女人，入如来室，著如来衣，坐如来座，尔乃应为四众广说斯经。如来室者，一切众生中大慈悲心是。如来衣者，柔和忍辱心是。如来座者，一切法空是。安住是中，然后以不懈怠心，为诸菩萨及四众广说是《法华经》。药王，我于余国遣化人为其集听法众，亦遣化比丘、比丘尼、优婆塞、优婆夷听其说法。是诸化人，闻法信受，随顺不逆。若说法者在空闲处，我时广遣天龙鬼神、乾闼婆、阿修罗等听其说法。我虽在异国，时时令说法者得见我身。若于此经忘失句逗，我还为说令得具足。”</p>
  <p>尔时，世尊欲重宣此义，而说偈言：</p>
  <p>“欲舍诸懈怠，　应当听此经，</p>
  <p>是经难得闻，　信受者亦难。</p>
  <p>如人渴须水，　穿凿于高原，</p>
  <p>犹见干燥土，　知去水尚远；</p>
  <p>渐见湿土泥，　决定知近水。</p>
  <p>药王汝当知，　如是诸人等，</p>
  <p>不闻法华经，　去佛智甚远！</p>
  <p>若闻是深经，　决了声闻法。</p>
  <p>是诸经之王，　闻已谛思惟，</p>
  <p>当知此人等，　近于佛智慧。</p>
  <p>若人说此经，　应入如来室，</p>
  <p>著于如来衣，　而坐如来座，</p>
  <p>处众无所畏，　广为分别说。</p>
  <p>大慈悲为室，　柔和忍辱衣，</p>
  <p>诸法空为座，　处此为说法。</p>
  <p>若说此经时，　有人恶口骂，</p>
  <p>加刀杖瓦石，　念佛故应忍。</p>
  <p>我千万亿土，　现净坚固身，</p>
  <p>于无量亿劫，　为众生说法。</p>
  <p>若我灭度后，　能说此经者，</p>
  <p>我遣化四众，　比丘比丘尼，</p>
  <p>及清信士女，　供养于法师，</p>
  <p>引导诸众生，　集之令听法。</p>
  <p>若人欲加恶，　刀杖及瓦石，</p>
  <p>则遣变化人，　为之作卫护。</p>
  <p>若说法之人，　独在空闲处，</p>
  <p>寂寞无人声，　读诵此经典，</p>
  <p>我尔时为现，　清净光明身。</p>
  <p>若忘失章句，　为说令通利。</p>
  <p>若人具是德，　或为四众说，</p>
  <p>空处读诵经，　皆得见我身。</p>
  <p>若人在空闲，　我遣天龙王，</p>
  <p>夜叉鬼神等，　为作听法众。</p>
  <p>是人乐说法，　分别无挂碍，</p>
  <p>诸佛护念故，　能令大众喜。</p>
  <p>若亲近法师，　速得菩萨道，</p>
  <p>随顺是师学，　得见恒沙佛。”</p>
  <h2>见宝塔品第十一</h2>
  <p>尔时，佛前有七宝塔，高五百由旬，纵广二百五十由旬，从地踊出住在空中，种种宝物而庄校之。五千栏楯，龛室千万，无数幢幡以为严饰，垂宝璎珞，宝铃万亿而悬其上。四面皆出多摩罗跋栴檀之香，充遍世界。其诸幡盖，以金、银、琉璃、砗磲、玛瑙、真珠、玫瑰七宝合成，高至四天王宫。三十三天雨天曼陀罗华供养宝塔，余诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人等千万亿众，以一切华香、璎珞、幡盖、伎乐供养宝塔，恭敬尊重赞叹。</p>
  <p>尔时，宝塔中出大音声叹言：“善哉！善哉！释迦牟尼世尊，能以平等大慧教菩萨法，佛所护念《妙法华经》为大众说。如是，如是，释迦牟尼世尊，如所说者，皆是真实。”尔时，四众见大宝塔住在空中，又闻塔中所出音声，皆得法喜怪未曾有，从座而起，恭敬合掌，却住一面。尔时，有菩萨摩诃萨名大乐说，知一切世间天、人、阿修罗等心之所疑，而白佛言：“世尊，以何因缘有此宝塔从地踊出？又于其中发是音声？”</p>
  <p>尔时，佛告大乐说菩萨：“此宝塔中有如来全身，乃往过去东方无量千万亿阿僧祇世界，国名宝净，彼中有佛，号曰多宝。其佛行菩萨道时，作大誓愿：‘若我成佛，灭度之后，于十方国土有说《法华经》处，我之塔庙为听是经故，踊现其前为作证明，赞言善哉。’彼佛成道已，临灭度时，于天人大众中告诸比丘：‘我灭度后，欲供养我全身者，应起一大塔。’其佛以神通愿力，十方世界在在处处，若有说《法华经》者，彼之宝塔皆踊出其前，全身在于塔中，赞言：‘善哉！善哉！’大乐说，今多宝如来塔，闻说《法华经》故，从地踊出，赞言：‘善哉！善哉！’”</p>
  <p>是时，大乐说菩萨以如来神力故，白佛言：“世尊，我等愿欲见此佛身。”</p>
  <p>佛告大乐说菩萨摩诃萨：“是多宝佛有深重愿：‘若我宝塔为听《法华经》故出于诸佛前时，其有欲以我身示四众者，彼佛分身诸佛，在于十方世界说法，尽还集一处，然后我身乃出现耳！’大乐说，我分身诸佛，在于十方世界说法者，今应当集。”</p>
  <p>大乐说白佛言：“世尊，我等亦愿欲见世尊分身诸佛礼拜供养。”</p>
  <p>尔时，佛放白毫一光，即见东方五百万亿那由他恒河沙等国土诸佛。彼诸国土皆以玻瓈为地，宝树、宝衣以为庄严，无数千万亿菩萨充满其中，遍张宝幔宝网罗上。彼国诸佛以大妙音而说诸法，及见无量千万亿菩萨遍满诸国为众说法。南西北方、四维、上下，白毫相光所照之处，亦复如是。</p>
  <p>尔时，十方诸佛各告众菩萨言：“善男子，我今应往娑婆世界释迦牟尼佛所，并供养多宝如来宝塔。”时娑婆世界即变清净，琉璃为地，宝树庄严，黄金为绳以界八道，无诸聚落、村营、城邑，大海江河、山川林薮烧大宝香，曼陀罗华遍布其地，以宝网幔罗覆其上，悬诸宝铃。唯留此会众，移诸天人置于他土。是时诸佛各将一大菩萨以为侍者，至娑婆世界，各到宝树下。一一宝树高五百由旬，枝叶华果次第庄严。诸宝树下皆有师子之座，高五由旬，亦以大宝而校饰之。尔时，诸佛各于此座结跏趺坐，如是展转遍满三千大千世界，而于释迦牟尼佛一方所分之身，犹故未尽。</p>
  <p>时释迦牟尼佛，欲容受所分身诸佛故，八方各更变二百万亿那由他国皆令清净，无有地狱、饿鬼、畜生及阿修罗，又移诸天人置于他土。所化之国，亦以琉璃为地，宝树庄严，树高五百由旬，枝叶华果次第严饰，树下皆有宝师子座高五由旬，种种诸宝以为庄校，亦无大海江河及目真邻陀山、摩诃目真邻陀山、铁围山、大铁围山、须弥山等诸山王，通为一佛国土，宝地平正，宝交露幔遍覆其上，悬诸幡盖，烧大宝香，诸天宝华遍布其地。释迦牟尼佛为诸佛当来坐故，复于八方各更变二百万亿那由他国皆令清净，无有地狱、饿鬼、畜生及阿修罗，又移诸天人置于他土。所化之国，亦以琉璃为地，宝树庄严，树高五百由旬，枝叶华果次第庄严，树下皆有宝师子座高五由旬，亦以大宝而校饰之，亦无大海江河及目真邻陀山、摩诃目真邻陀山、铁围山、大铁围山、须弥山等诸山王，通为一佛国土，宝地平正，宝交露幔遍覆其上，悬诸幡盖，烧大宝香，诸天宝华遍布其地。</p>
  <p>尔时，东方释迦牟尼佛所分之身，百千万亿那由他恒河沙等国土中诸佛，各各说法来集于此。如是次第十方诸佛，皆悉来集坐于八方。尔时，一一方四百万亿那由他国土，诸佛如来遍满其中。是时诸佛各在宝树下坐师子座，皆遣侍者问讯释迦牟尼佛，各赍宝华满掬而告之言：“善男子，汝往诣耆阇崛山释迦牟尼佛所，如我辞曰：‘少病少恼，气力安乐，及菩萨、声闻众悉安隐不？’以此宝华散佛供养，而作是言：‘彼某甲佛，与欲开此宝塔。’”诸佛遣使亦复如是。</p>
  <p>尔时，释迦牟尼佛见所分身佛悉已来集，各各坐于师子之座，皆闻诸佛与欲同开宝塔。即从座起住虚空中，一切四众起立合掌，一心观佛。于是释迦牟尼佛以右指开七宝塔户，出大音声，如却关钥开大城门。即时一切众会皆见多宝如来，于宝塔中坐师子座，全身不散如入禅定。又闻其言：“善哉！善哉！释迦牟尼佛，快说是《法华经》！我为听是经故而来至此。”尔时四众等，见过去无量千万亿劫灭度佛说如是言，叹未曾有，以天宝华聚散多宝佛及释迦牟尼佛上。</p>
  <p>尔时，多宝佛于宝塔中，分半座与释迦牟尼佛，而作是言：“释迦牟尼佛，可就此座。”即时释迦牟尼佛，入其塔中坐其半座，结跏趺坐。尔时，大众见二如来在七宝塔中师子座上结跏趺坐，各作是念：“佛座高远，唯愿如来以神通力，令我等辈俱处虚空。”即时释迦牟尼佛，以神通力接诸大众皆在虚空，以大音声普告四众：“谁能于此娑婆国土广说《妙法华经》？今正是时，如来不久当入涅槃，佛欲以此《妙法华经》付嘱有在。”</p>
  <p>尔时，世尊欲重宣此义，而说偈言：</p>
  <p>“圣主世尊，　虽久灭度，　在宝塔中，　尚为法来，</p>
  <p>诸人云何，　不勤为法？</p>
  <p>此佛灭度，　无央数劫，　处处听法，　以难遇故。</p>
  <p>彼佛本愿：　我灭度后，　在在所往，　常为听法。</p>
  <p>又我分身，　无量诸佛，　如恒沙等，　来欲听法。</p>
  <p>及见灭度，　多宝如来，　各舍妙土，　及弟子众，</p>
  <p>天人龙神，　诸供养事，　令法久住，　故来至此。</p>
  <p>为坐诸佛，　以神通力，　移无量众，　令国清净。</p>
  <p>诸佛各各，　诣宝树下，　如清净池，　莲华庄严。</p>
  <p>其宝树下，　诸师子座，　佛坐其上，　光明严饰，</p>
  <p>如夜闇中，　燃大炬火；　身出妙香，　遍十方国，</p>
  <p>众生蒙薰，　喜不自胜，　譬如大风，　吹小树枝。</p>
  <p>以是方便，　令法久住，　告诸大众：‘我灭度后，</p>
  <p>谁能护持，　读说斯经？　今于佛前，　自说誓言。’</p>
  <p>其多宝佛，　虽久灭度，　以大誓愿，　而师子吼。</p>
  <p>多宝如来，　及与我身，　所集化佛，　当知此意。</p>
  <p>诸佛子等，　谁能护法？　当发大愿，　令得久住。</p>
  <p>其有能护，　此经法者，　则为供养，　我及多宝。</p>
  <p>此多宝佛，　处于宝塔，　常游十方，　为是经故，</p>
  <p>亦复供养，　诸来化佛，　庄严光饰，　诸世界者。</p>
  <p>若说此经，　则为见我，　多宝如来，　及诸化佛。</p>
  <p>诸善男子，　各谛思惟，　此为难事，　宜发大愿，</p>
  <p>诸余经典，　数如恒沙，　虽说此等，　未足为难。</p>
  <p>若接须弥，　掷置他方，　无数佛土，　亦未为难。</p>
  <p>若以足指，　动大千界，　远掷他国，　亦未为难。</p>
  <p>若立有顶，　为众演说，　无量余经，　亦未为难。</p>
  <p>若佛灭后，　于恶世中，　能说此经，　是则为难！</p>
  <p>假使有人，　手把虚空，　而以游行，　亦未为难。</p>
  <p>于我灭后，　若自书持，　若使人书，　是则为难！</p>
  <p>若以大地，　置足甲上，　升于梵天，　亦未为难。</p>
  <p>佛灭度后，　于恶世中，　暂读此经，　是则为难！</p>
  <p>假使劫烧，　担负干草，　入中不烧，　亦未为难。</p>
  <p>我灭度后，　若持此经，　为一人说，　是则为难！</p>
  <p>若持八万，　四千法藏，　十二部经，　为人演说，</p>
  <p>令诸听者，　得六神通，　虽能如是，　亦未为难。</p>
  <p>于我灭后，　听受此经，　问其义趣，　是则为难！</p>
  <p>若人说法，　令千万亿，　无量无数，　恒沙众生，</p>
  <p>得阿罗汉，　具六神通，　虽有是益，　亦未为难。</p>
  <p>于我灭后，　若能奉持，　如斯经典，　是则为难！</p>
  <p>我为佛道，　于无量土，　从始至今，　广说诸经，</p>
  <p>而于其中，　此经第一！　若有能持，　则持佛身。</p>
  <p>诸善男子，　于我灭后，　谁能受持，　读诵此经？</p>
  <p>今于佛前，　自说誓言。</p>
  <p>此经难持，　若暂持者，　我则欢喜，　诸佛亦然。</p>
  <p>如是之人，　诸佛所叹，　是则勇猛，　是则精进，</p>
  <p>是名持戒，　行头陀者，　则为疾得，　无上佛道。</p>
  <p>能于来世，　读持此经，　是真佛子，　住淳善地。</p>
  <p>佛灭度后，　能解其义，　是诸天人，　世间之眼。</p>
  <p>于恐畏世，　能须臾说，　一切天人，　皆应供养。”</p>
  <h2>提婆达多品第十二</h2>
  <p>尔时，佛告诸菩萨及天人四众：“吾于过去无量劫中，求《法华经》无有懈惓。于多劫中常作国王，发愿求于无上菩提，心不退转，为欲满足六波罗蜜，勤行布施，心无吝惜，象、马、七珍、国城、妻子、奴婢、仆从、头目髓脑、身肉手足，不惜躯命。时世人民寿命无量。为于法故，捐舍国位，委政太子，击鼓宣令，四方求法：‘谁能为我说大乘者，吾当终身供给走使。’时有仙人来白王言：‘我有大乘，名《妙法华经》。若不违我，当为宣说。’王闻仙言，欢喜踊跃，即随仙人供给所须，采果汲水，拾薪设食，乃至以身而为床座，身心无惓。于时奉事经于千岁，为于法故，精勤给侍，令无所乏。”</p>
  <p>尔时，世尊欲重宣此义，而说偈言：</p>
  <p>“我念过去劫，　为求大法故，</p>
  <p>虽作世国王，　不贪五欲乐，</p>
  <p>捶钟告四方：‘谁有大法者？</p>
  <p>若为我解说，　身当为奴仆。’</p>
  <p>时有阿私仙，　来白于大王：</p>
  <p>‘我有微妙法，　世间所希有！</p>
  <p>若能修行者，　吾当为汝说。’</p>
  <p>时王闻仙言，　心生大喜悦，</p>
  <p>即便随仙人，　供给于所须，</p>
  <p>采薪及果蓏，　随时恭敬与，</p>
  <p>情存妙法故，　身心无懈惓。</p>
  <p>普为诸众生，　勤求于大法，</p>
  <p>亦不为己身，　及以五欲乐。</p>
  <p>故为大国王，　勤求获此法，</p>
  <p>遂致得成佛，　今故为汝说。”</p>
  <p>佛告诸比丘：“尔时王者，则我身是；时仙人者，今提婆达多是。由提婆达多善知识故，令我具足六波罗蜜、慈悲喜舍、三十二相、八十种好、紫磨金色、十力、四无所畏、四摄法、十八不共神通道力，成等正觉，广度众生，皆因提婆达多善知识故。”告诸四众：“提婆达多却后过无量劫，当得成佛，号曰天王如来、应供、正遍知、明行足、善逝、世间解、无上士、调御丈夫、天人师、佛世尊，世界名天道。时天王佛，住世二十中劫，广为众生说于妙法，恒河沙众生得阿罗汉果，无量众生发缘觉心，恒河沙众生发无上道心，得无生忍至不退转。时天王佛般涅槃后，正法住世二十中劫。全身舍利起七宝塔，高六十由旬，纵广四十由旬。诸天人民悉以杂华、末香、烧香、涂香、衣服、璎珞、幢幡、宝盖、伎乐歌颂，礼拜供养七宝妙塔。无量众生得阿罗汉果，无量众生悟辟支佛，不可思议众生发菩提心至不退转。”</p>
  <p>佛告诸比丘：“未来世中，若有善男子、善女人，闻《妙法华经》提婆达多品，净心信敬不生疑惑者，不堕地狱、饿鬼、畜生，生十方佛前，所生之处常闻此经。若生人天中受胜妙乐，若在佛前莲华化生。”</p>
  <p>于时，下方多宝世尊所从菩萨，名曰智积，白多宝佛：“当还本土。”</p>
  <p>释迦牟尼佛告智积曰：“善男子，且待须臾。此有菩萨，名文殊师利，可与相见，论说妙法，可还本土。”</p>
  <p>尔时，文殊师利坐千叶莲华大如车轮，俱来菩萨亦坐宝莲华，从于大海娑竭罗龙宫自然踊出，住虚空中，诣灵鹫山。从莲华下至于佛所，头面敬礼二世尊足。修敬已毕，往智积所，共相慰问，却坐一面。</p>
  <p>智积菩萨问文殊师利：“仁往龙宫所化众生，其数几何？”</p>
  <p>文殊师利言：“其数无量不可称计，非口所宣，非心所测。且待须臾，自当有证。”所言未竟，无数菩萨坐宝莲华从海踊出，诣灵鹫山，住在虚空。此诸菩萨皆是文殊师利之所化度，具菩萨行，皆共论说六波罗蜜。本声闻人，在虚空中说声闻行，今皆修行大乘空义。</p>
  <p>文殊师利谓智积曰：“于海教化其事如是。”</p>
  <p>尔时，智积菩萨以偈赞曰：</p>
  <p>“大智德勇健，　化度无量众，</p>
  <p>今此诸大会，　及我皆已见。</p>
  <p>演畅实相义，　开阐一乘法，</p>
  <p>广导诸众生，　令速成菩提。”</p>
  <p>文殊师利言：“我于海中唯常宣说《妙法华经》。”</p>
  <p>智积问文殊师利言：“此经甚深微妙！诸经中宝，世所希有！颇有众生勤加精进修行此经，速得佛不？”</p>
  <p>文殊师利言：“有娑竭罗龙王女，年始八岁，智慧利根，善知众生诸根行业，得陀罗尼，诸佛所说甚深秘藏悉能受持，深入禅定，了达诸法，于刹那顷发菩提心，得不退转，辩才无碍，慈念众生犹如赤子，功德具足，心念口演微妙广大，慈悲仁让，志意和雅，能至菩提。”</p>
  <p>智积菩萨言：“我见释迦如来，于无量劫难行苦行，积功累德求菩提道，未曾止息。观三千大千世界，乃至无有如芥子许非是菩萨舍身命处，为众生故，然后乃得成菩提道。不信此女于须臾顷便成正觉。”</p>
  <p>言论未讫，时龙王女忽现于前，头面礼敬，却住一面，以偈赞曰：</p>
  <p>“深达罪福相，　遍照于十方，</p>
  <p>微妙净法身，　具相三十二，</p>
  <p>以八十种好，　用庄严法身，</p>
  <p>天人所戴仰，　龙神咸恭敬，</p>
  <p>一切众生类，　无不宗奉者。</p>
  <p>又闻成菩提，　唯佛当证知，</p>
  <p>我阐大乘教，　度脱苦众生。”</p>
  <p>时舍利弗语龙女言：“汝谓不久得无上道，是事难信。所以者何？女身垢秽，非是法器，云何能得无上菩提？佛道悬旷，经无量劫勤苦积行，具修诸度，然后乃成。又女人身，犹有五障：一者、不得作梵天王，二者、帝释，三者、魔王，四者、转轮圣王，五者、佛身。云何女身速得成佛？”</p>
  <p>尔时，龙女有一宝珠，价值三千大千世界，持以上佛，佛即受之。龙女谓智积菩萨、尊者舍利弗言：“我献宝珠，世尊纳受，是事疾不？”答言：“甚疾。”女言：“以汝神力观我成佛，复速于此。”当时众会皆见龙女，忽然之间变成男子，具菩萨行，即往南方无垢世界，坐宝莲华成等正觉，三十二相、八十种好，普为十方一切众生演说妙法。</p>
  <p>尔时，娑婆世界菩萨、声闻、天龙八部、人与非人，皆遥见彼龙女成佛，普为时会人天说法，心大欢喜，悉遥敬礼。无量众生闻法解悟得不退转，无量众生得受道记，无垢世界六反震动，娑婆世界三千众生住不退地，三千众生发菩提心而得受记。智积菩萨及舍利弗，一切众会默然信受。</p>
  <h2>持品第十三</h2>
  <p>尔时，药王菩萨摩诃萨及大乐说菩萨摩诃萨，与二万菩萨眷属俱，皆于佛前作是誓言：“唯愿世尊不以为虑，我等于佛灭后，当奉持读诵说此经典。后恶世众生，善根转少，多增上慢，贪利供养，增不善根，远离解脱。虽难可教化，我等当起大忍力读诵此经，持说书写，种种供养，不惜身命。”</p>
  <p>尔时，众中五百阿罗汉得受记者白佛言：“世尊，我等亦自誓愿，于异国土广说此经。”复有学无学八千人得受记者，从座而起，合掌向佛，作是誓言：“世尊，我等亦当于他国土广说此经。所以者何？是娑婆国中，人多弊恶，怀增上慢，功德浅薄，瞋浊谄曲，心不实故。”</p>
  <p>尔时，佛姨母摩诃波阇波提比丘尼，与学无学比丘尼六千人俱，从座而起，一心合掌，瞻仰尊颜，目不暂舍。于时，世尊告憍昙弥：“何故忧色而视如来？汝心将无谓我不说汝名授阿耨多罗三藐三菩提记耶？憍昙弥，我先总说一切声闻皆已授记。今汝欲知记者，将来之世，当于六万八千亿诸佛法中为大法师，及六千学无学比丘尼俱为法师。汝如是渐渐具菩萨道，当得作佛，号一切众生喜见如来、应供、正遍知、明行足、善逝、世间解、无上士、调御丈夫、天人师、佛世尊。憍昙弥，是一切众生喜见佛，及六千菩萨，转次授记得阿耨多罗三藐三菩提。”</p>
  <p>尔时，罗睺罗母耶输陀罗比丘尼作是念：“世尊于授记中，独不说我名？”佛告耶输陀罗：“汝于来世百千万亿诸佛法中，修菩萨行，为大法师，渐具佛道。于善国中当得作佛，号具足千万光相如来、应供、正遍知、明行足、善逝、世间解、无上士、调御丈夫、天人师、佛世尊。佛寿无量阿僧祇劫。”</p>
  <p>尔时，摩诃波阇波提比丘尼及耶输陀罗比丘尼，并其眷属，皆大欢喜，得未曾有。即于佛前，而说偈言：</p>
  <p>“世尊导师，　安隐天人，　我等闻记，　心安具足。”</p>
  <p>诸比丘尼说是偈已，白佛言：“世尊，我等亦能于他方国土广宣此经。”</p>
  <p>尔时，世尊视八十万亿那由他诸菩萨摩诃萨。是诸菩萨皆是阿惟越致，转不退法轮，得诸陀罗尼。即从座起，至于佛前，一心合掌，而作是念：“若世尊告敕我等持说此经者，当如佛教，广宣斯法。”复作是念：“佛今默然不见告敕，我当云何？”时诸菩萨敬顺佛意，并欲自满本愿，便于佛前作师子吼，而发誓言：“世尊，我等于如来灭后，周旋往返十方世界，能令众生书写此经，受持、读诵、解说其义、如法修行、正忆念，皆是佛之威力。唯愿世尊，在于他方遥见守护。”</p>
  <p>即时，诸菩萨俱同发声，而说偈言：</p>
  <p>“唯愿不为虑，　于佛灭度后，</p>
  <p>恐怖恶世中，　我等当广说。</p>
  <p>有诸无智人，　恶口骂詈等，</p>
  <p>及加刀杖者，　我等皆当忍。</p>
  <p>恶世中比丘，　邪智心谄曲，</p>
  <p>未得谓为得，　我慢心充满。</p>
  <p>或有阿练若，　纳衣在空闲，</p>
  <p>自谓行真道，　轻贱人间者，</p>
  <p>贪著利养故，　与白衣说法，</p>
  <p>为世所恭敬，　如六通罗汉。</p>
  <p>是人怀恶心，　常念世俗事，</p>
  <p>假名阿练若，　好出我等过，</p>
  <p>而作如是言：‘此诸比丘等，</p>
  <p>为贪利养故，　说外道论议。</p>
  <p>自作此经典，　诳惑世间人，</p>
  <p>为求名闻故，　分别于是经。’</p>
  <p>常在大众中，　欲毁我等故，</p>
  <p>向国王大臣，　婆罗门居士，</p>
  <p>及余比丘众，　诽谤说我恶，</p>
  <p>谓是邪见人，　说外道论议。</p>
  <p>我等敬佛故，　悉忍是诸恶，</p>
  <p>为斯所轻言，　汝等皆是佛，</p>
  <p>如此轻慢言，　皆当忍受之。</p>
  <p>浊劫恶世中，　多有诸恐怖，</p>
  <p>恶鬼入其身，　骂詈毁辱我。</p>
  <p>我等敬信佛，　当著忍辱铠，</p>
  <p>为说是经故，　忍此诸难事。</p>
  <p>我不爱身命，　但惜无上道，</p>
  <p>我等于来世，　护持佛所嘱。</p>
  <p>世尊自当知，　浊世恶比丘，</p>
  <p>不知佛方便，　随宜所说法，</p>
  <p>恶口而颦蹙，　数数见摈出，</p>
  <p>远离于塔寺，　如是等众恶，</p>
  <p>念佛告敕故，　皆当忍是事。</p>
  <p>诸聚落城邑，　其有求法者，</p>
  <p>我皆到其所，　说佛所嘱法。</p>
  <p>我是世尊使，　处众无所畏，</p>
  <p>我当善说法，　愿佛安隐住。</p>
  <p>我于世尊前，　诸来十方佛，</p>
  <p>发如是誓言，　佛自知我心。”</p>
</body></html>