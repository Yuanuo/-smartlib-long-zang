<!doctype html>
<html id="z3IBTf8M3" data-ver="1431">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">妙法莲华经卷第七</h1>
  <h2 id="a2">妙音菩萨品第二十四</h2>
  <p id="a3">尔时，<a id="a-4"></a>释迦牟尼佛放大人相肉髻光明，<a id="a-5"></a>及放眉间白毫相光，<a id="a-6"></a>遍照东方百八万亿那由他恒河沙等诸佛世界。<a id="a-7"></a>过是数已，<a id="a-8"></a>有世界名净光庄严，<a id="a-9"></a>其国有佛，<a id="a-A"></a>号净华宿王智如来、<a id="a-B"></a>应供、<a id="a-C"></a>正遍知、<a id="a-D"></a>明行足、<a id="a-E"></a>善逝、<a id="a-F"></a>世间解、<a id="a-G"></a>无上士、<a id="a-H"></a>调御丈夫、<a id="a-I"></a>天人师、<a id="a-J"></a>佛世尊，<a id="a-K"></a>为无量无边菩萨大众恭敬围绕而为说法。<a id="a-L"></a>释迦牟尼佛白毫光明遍照其国。</p>
  <p id="aM">尔时，<a id="a-N"></a>一切净光庄严国中，<a id="a-O"></a>有一菩萨名曰妙音，<a id="a-P"></a>久已植众德本，<a id="a-Q"></a>供养亲近无量百千万亿诸佛，<a id="a-R"></a>而悉成就甚深智慧，<a id="a-S"></a>得妙幢相三昧、<a id="a-T"></a>法华三昧、<a id="a-U"></a>净德三昧、<a id="a-V"></a>宿王戏三昧、<a id="a-W"></a>无缘三昧、<a id="a-X"></a>智印三昧、<a id="a-Y"></a>解一切众生语言三昧、<a id="a-Z"></a>集一切功德三昧、<a id="a-a"></a>清净三昧、<a id="a-b"></a>神通游戏三昧、<a id="a-c"></a>慧炬三昧、<a id="a-d"></a>庄严王三昧、<a id="a-e"></a>净光明三昧、<a id="a-f"></a>净藏三昧、<a id="a-g"></a>不共三昧、<a id="a-h"></a>日旋三昧，<a id="a-i"></a>得如是等百千万亿恒河沙等诸大三昧。<a id="a-j"></a>释迦牟尼佛光照其身，<a id="a-k"></a>即白净华宿王智佛言：<a id="a-l"></a>“世尊，<a id="a-m"></a>我当往诣娑婆世界，<a id="a-n"></a>礼拜亲近供养释迦牟尼佛，<a id="a-o"></a>及见文殊师利法王子菩萨、<a id="a-p"></a>药王菩萨、<a id="a-q"></a>勇施菩萨、<a id="a-r"></a>宿王华菩萨、<a id="a-s"></a>上行意菩萨、<a id="a-t"></a>庄严王菩萨、<a id="a-u"></a>药上菩萨。<a id="a-v"></a>”</p>
  <p id="aw">尔时，<a id="a-x"></a>净华宿王智佛告妙音菩萨：<a id="a-y"></a>“汝莫轻彼国生下劣想。<a id="a-z"></a>善男子，<a id="a-10"></a>彼娑婆世界，<a id="a-11"></a>高下不平，<a id="a-12"></a>土石诸山秽恶充满，<a id="a-13"></a>佛身卑小，<a id="a-14"></a>诸菩萨众其形亦小。<a id="a-15"></a>而汝身四万二千由旬，<a id="a-16"></a>我身六百八十万由旬。<a id="a-17"></a>汝身第一端正，<a id="a-18"></a>百千万福，<a id="a-19"></a>光明殊妙。<a id="a-1A"></a>是故汝往，<a id="a-1B"></a>莫轻彼国若佛、<a id="a-1C"></a>菩萨及国土生下劣想。<a id="a-1D"></a>”</p>
  <p id="a1E">妙音菩萨白其佛言：<a id="a-1F"></a>“世尊，<a id="a-1G"></a>我今诣娑婆世界，<a id="a-1H"></a>皆是如来之力、<a id="a-1I"></a>如来神通游戏、<a id="a-1J"></a>如来功德智慧庄严。<a id="a-1K"></a>”于是妙音菩萨不起于座，<a id="a-1L"></a>身不动摇而入三昧，<a id="a-1M"></a>以三昧力于耆阇崛山去法座不远，<a id="a-1N"></a>化作八万四千众宝莲华，<a id="a-1O"></a>阎浮檀金为茎，<a id="a-1P"></a>白银为叶，<a id="a-1Q"></a>金刚为须，<a id="a-1R"></a>甄叔迦宝以为其台。</p>
  <p id="a1S">尔时，<a id="a-1T"></a>文殊师利法王子见是莲华，<a id="a-1U"></a>而白佛言：<a id="a-1V"></a>“世尊，<a id="a-1W"></a>是何因缘先现此瑞，<a id="a-1X"></a>有若干千万莲华，<a id="a-1Y"></a>阎浮檀金为茎，<a id="a-1Z"></a>白银为叶，<a id="a-1a"></a>金刚为须，<a id="a-1b"></a>甄叔迦宝以为其台？<a id="a-1c"></a>”</p>
  <p id="a1d">尔时，<a id="a-1e"></a>释迦牟尼佛告文殊师利：<a id="a-1f"></a>“是妙音菩萨摩诃萨，<a id="a-1g"></a>欲从净华宿王智佛国，<a id="a-1h"></a>与八万四千菩萨围绕，<a id="a-1i"></a>而来至此娑婆世界，<a id="a-1j"></a>供养、<a id="a-1k"></a>亲近、<a id="a-1l"></a>礼拜于我，<a id="a-1m"></a>亦欲供养听《法华经》。<a id="a-1n"></a>”</p>
  <p id="a1o">文殊师利白佛言：<a id="a-1p"></a>“世尊，<a id="a-1q"></a>是菩萨种何善本，<a id="a-1r"></a>修何功德，<a id="a-1s"></a>而能有是大神通力？<a id="a-1t"></a>行何三昧？<a id="a-1u"></a>愿为我等说是三昧名字，<a id="a-1v"></a>我等亦欲勤修行之。<a id="a-1w"></a>行此三昧，<a id="a-1x"></a>乃能见是菩萨色相大小、<a id="a-1y"></a>威仪进止。<a id="a-1z"></a>惟愿世尊，<a id="a-20"></a>以神通力，<a id="a-21"></a>彼菩萨来，<a id="a-22"></a>令我得见。<a id="a-23"></a>”</p>
  <p id="a24">尔时，<a id="a-25"></a>释迦牟尼佛告文殊师利：<a id="a-26"></a>“此久灭度多宝如来，<a id="a-27"></a>当为汝等而现其相。<a id="a-28"></a>”</p>
  <p id="a29">时，<a id="a-2A"></a>多宝佛告彼菩萨：<a id="a-2B"></a>“善男子，<a id="a-2C"></a>来！<a id="a-2D"></a>文殊师利法王子欲见汝身。<a id="a-2E"></a>”</p>
  <p id="a2F">于时，<a id="a-2G"></a>妙音菩萨于彼国没，<a id="a-2H"></a>与八万四千菩萨俱共发来，<a id="a-2I"></a>所经诸国六种震动，<a id="a-2J"></a>皆悉雨于七宝莲华，<a id="a-2K"></a>百千天乐不鼓自鸣。<a id="a-2L"></a>是菩萨目如广大青莲华叶，<a id="a-2M"></a>正使和合百千万月，<a id="a-2N"></a>其面貌端正复过于此。<a id="a-2O"></a>身真金色，<a id="a-2P"></a>无量百千功德庄严，<a id="a-2Q"></a>威德炽盛，<a id="a-2R"></a>光明照曜，<a id="a-2S"></a>诸相具足，<a id="a-2T"></a>如那罗延坚固之身。<a id="a-2U"></a>入七宝台，<a id="a-2V"></a>上升虚空去地七多罗树，<a id="a-2W"></a>诸菩萨众恭敬围绕，<a id="a-2X"></a>而来诣此娑婆世界耆阇崛山。<a id="a-2Y"></a>到已，<a id="a-2Z"></a>下七宝台，<a id="a-2a"></a>以价值百千璎珞，<a id="a-2b"></a>持至释迦牟尼佛所，<a id="a-2c"></a>头面礼足，<a id="a-2d"></a>奉上璎珞，<a id="a-2e"></a>而白佛言：<a id="a-2f"></a>“世尊，<a id="a-2g"></a>净华宿王智佛，<a id="a-2h"></a>问讯世尊：<a id="a-2i"></a>‘少病少恼，<a id="a-2j"></a>起居轻利，<a id="a-2k"></a>安乐行不？<a id="a-2l"></a>四大调和不？<a id="a-2m"></a>世事可忍不？<a id="a-2n"></a>众生易度不？<a id="a-2o"></a>无多贪欲、<a id="a-2p"></a>瞋恚、<a id="a-2q"></a>愚痴、<a id="a-2r"></a>嫉妒、<a id="a-2s"></a>悭慢不？<a id="a-2t"></a>无不孝父母、<a id="a-2u"></a>不敬沙门、<a id="a-2v"></a>邪见不善、<a id="a-2w"></a>心不摄五情不？<a id="a-2x"></a>世尊，<a id="a-2y"></a>众生能降伏诸魔怨不？<a id="a-2z"></a>久灭度多宝如来，<a id="a-30"></a>在七宝塔中来听法不？<a id="a-31"></a>’又问讯多宝如来：<a id="a-32"></a>‘安隐少恼堪忍久住不？<a id="a-33"></a>’世尊，<a id="a-34"></a>我今欲见多宝佛身。<a id="a-35"></a>惟愿世尊，<a id="a-36"></a>示我令见。<a id="a-37"></a>”</p>
  <p id="a38">尔时，<a id="a-39"></a>释迦牟尼佛语多宝佛：<a id="a-3A"></a>“是妙音菩萨欲得相见。<a id="a-3B"></a>”</p>
  <p id="a3C">时，<a id="a-3D"></a>多宝佛告妙音言：<a id="a-3E"></a>“善哉！<a id="a-3F"></a>善哉！<a id="a-3G"></a>汝能为供养释迦牟尼佛，<a id="a-3H"></a>及听《法华经》，<a id="a-3I"></a>并见文殊师利等，<a id="a-3J"></a>故来至此。<a id="a-3K"></a>”</p>
  <p id="a3L">尔时，<a id="a-3M"></a>华德菩萨白佛言：<a id="a-3N"></a>“世尊，<a id="a-3O"></a>是妙音菩萨种何善根，<a id="a-3P"></a>修何功德，<a id="a-3Q"></a>有是神力？<a id="a-3R"></a>”</p>
  <p id="a3S">佛告华德菩萨：<a id="a-3T"></a>“过去有佛，<a id="a-3U"></a>名云雷音王多陀阿伽度阿罗诃三藐三佛陀，<a id="a-3V"></a>国名现一切世间，<a id="a-3W"></a>劫名喜见。<a id="a-3X"></a>妙音菩萨于万二千岁，<a id="a-3Y"></a>以十万种伎乐供养云雷音王佛，<a id="a-3Z"></a>并奉上八万四千七宝钵，<a id="a-3a"></a>以是因缘果报，<a id="a-3b"></a>今生净华宿王智佛国有是神力。<a id="a-3c"></a>华德，<a id="a-3d"></a>于汝意云何？<a id="a-3e"></a>尔时云雷音王佛所，<a id="a-3f"></a>妙音菩萨伎乐供养奉上宝器者，<a id="a-3g"></a>岂异人乎？<a id="a-3h"></a>今此妙音菩萨摩诃萨是。<a id="a-3i"></a>华德，<a id="a-3j"></a>是妙音菩萨，<a id="a-3k"></a>已曾供养亲近无量诸佛久植德本，<a id="a-3l"></a>又值恒河沙等百千万亿那由他佛。</p>
  <p id="a3m">“华德，<a id="a-3n"></a>汝但见妙音菩萨其身在此，<a id="a-3o"></a>而是菩萨现种种身，<a id="a-3p"></a>处处为诸众生说是经典。<a id="a-3q"></a>或现梵王身，<a id="a-3r"></a>或现帝释身，<a id="a-3s"></a>或现自在天身，<a id="a-3t"></a>或现大自在天身，<a id="a-3u"></a>或现天大将军身，<a id="a-3v"></a>或现毗沙门天王身，<a id="a-3w"></a>或现转轮圣王身，<a id="a-3x"></a>或现诸小王身，<a id="a-3y"></a>或现长者身，<a id="a-3z"></a>或现居士身，<a id="a-40"></a>或现宰官身，<a id="a-41"></a>或现婆罗门身，<a id="a-42"></a>或现比丘、<a id="a-43"></a>比丘尼、<a id="a-44"></a>优婆塞、<a id="a-45"></a>优婆夷身，<a id="a-46"></a>或现长者、<a id="a-47"></a>居士妇女身，<a id="a-48"></a>或现宰官妇女身，<a id="a-49"></a>或现婆罗门妇女身，<a id="a-4A"></a>或现童男童女身，<a id="a-4B"></a>或现天、<a id="a-4C"></a>龙、<a id="a-4D"></a>夜叉、<a id="a-4E"></a>乾闼婆、<a id="a-4F"></a>阿修罗、<a id="a-4G"></a>迦楼罗、<a id="a-4H"></a>紧那罗、<a id="a-4I"></a>摩睺罗伽、<a id="a-4J"></a>人非人等身，<a id="a-4K"></a>而说是经。<a id="a-4L"></a>诸有地狱、<a id="a-4M"></a>饿鬼、<a id="a-4N"></a>畜生，<a id="a-4O"></a>及众难处，<a id="a-4P"></a>皆能救济。<a id="a-4Q"></a>乃至于王后宫，<a id="a-4R"></a>变为女身而说是经。</p>
  <p id="a4S">“华德，<a id="a-4T"></a>是妙音菩萨，<a id="a-4U"></a>能救护娑婆世界诸众生者。<a id="a-4V"></a>是妙音菩萨，<a id="a-4W"></a>如是种种变化现身，<a id="a-4X"></a>在此娑婆国土为诸众生说是经典，<a id="a-4Y"></a>于神通变化智慧无所损减。<a id="a-4Z"></a>是菩萨以若干智慧明照娑婆世界，<a id="a-4a"></a>令一切众生各得所知，<a id="a-4b"></a>于十方恒河沙世界中亦复如是。<a id="a-4c"></a>若应以声闻形得度者，<a id="a-4d"></a>现声闻形而为说法；<a id="a-4e"></a>应以辟支佛形得度者，<a id="a-4f"></a>现辟支佛形而为说法；<a id="a-4g"></a>应以菩萨形得度者，<a id="a-4h"></a>现菩萨形而为说法；<a id="a-4i"></a>应以佛形得度者，<a id="a-4j"></a>即现佛形而为说法。<a id="a-4k"></a>如是种种随所应度而为现形，<a id="a-4l"></a>乃至应以灭度而得度者示现灭度。<a id="a-4m"></a>华德，<a id="a-4n"></a>妙音菩萨摩诃萨成就大神通智慧之力，<a id="a-4o"></a>其事如是。<a id="a-4p"></a>”</p>
  <p id="a4q">尔时，<a id="a-4r"></a>华德菩萨白佛言：<a id="a-4s"></a>“世尊，<a id="a-4t"></a>是妙音菩萨深种善根。<a id="a-4u"></a>世尊，<a id="a-4v"></a>是菩萨住何三昧，<a id="a-4w"></a>而能如是在所变现度脱众生？<a id="a-4x"></a>”</p>
  <p id="a4y">佛告华德菩萨：<a id="a-4z"></a>“善男子，<a id="a-50"></a>其三昧名现一切色身。<a id="a-51"></a>妙音菩萨住是三昧中，<a id="a-52"></a>能如是饶益无量众生。<a id="a-53"></a>”</p>
  <p id="a54">说是妙音菩萨品时，<a id="a-55"></a>与妙音菩萨俱来者八万四千人，<a id="a-56"></a>皆得现一切色身三昧。<a id="a-57"></a>此娑婆世界无量菩萨，<a id="a-58"></a>亦得是三昧及陀罗尼。<a id="a-59"></a>尔时，<a id="a-5A"></a>妙音菩萨摩诃萨，<a id="a-5B"></a>供养释迦牟尼佛及多宝佛塔已，<a id="a-5C"></a>还归本土。<a id="a-5D"></a>所经诸国六种震动，<a id="a-5E"></a>雨宝莲华，<a id="a-5F"></a>作百千万亿种种伎乐。<a id="a-5G"></a>既到本国，<a id="a-5H"></a>与八万四千菩萨围绕，<a id="a-5I"></a>至净华宿王智佛所，<a id="a-5J"></a>白佛言：<a id="a-5K"></a>“世尊，<a id="a-5L"></a>我到娑婆世界饶益众生，<a id="a-5M"></a>见释迦牟尼佛，<a id="a-5N"></a>及见多宝佛塔礼拜供养。<a id="a-5O"></a>又见文殊师利法王子菩萨，<a id="a-5P"></a>及见药王菩萨、<a id="a-5Q"></a>得勤精进力菩萨、<a id="a-5R"></a>勇施菩萨等，<a id="a-5S"></a>亦令是八万四千菩萨得现一切色身三昧。<a id="a-5T"></a>”说是妙音菩萨来往品时，<a id="a-5U"></a>四万二千天子得无生法忍，<a id="a-5V"></a>华德菩萨得法华三昧。</p>
  <p data-pb></p>
  <h2 id="a5W">观世音菩萨普门品第二十五</h2>
  <p id="a5X">尔时，<a id="a-5Y"></a>无尽意菩萨即从座起，<a id="a-5Z"></a>偏袒右肩，<a id="a-5a"></a>合掌向佛，<a id="a-5b"></a>而作是言：<a id="a-5c"></a>“世尊，<a id="a-5d"></a>观世音菩萨，<a id="a-5e"></a>以何因缘名观世音？<a id="a-5f"></a>”</p>
  <p id="a5g">佛告无尽意菩萨：<a id="a-5h"></a>“善男子，<a id="a-5i"></a>若有无量百千万亿众生受诸苦恼，<a id="a-5j"></a>闻是观世音菩萨，<a id="a-5k"></a>一心称名，<a id="a-5l"></a>观世音菩萨即时观其音声皆得解脱。<a id="a-5m"></a>若有持是观世音菩萨名者，<a id="a-5n"></a>设入大火，<a id="a-5o"></a>火不能烧。<a id="a-5p"></a>由是菩萨威神力故，<a id="a-5q"></a>若为大水所漂，<a id="a-5r"></a>称其名号即得浅处。<a id="a-5s"></a>若有百千万亿众生，<a id="a-5t"></a>为求金、<a id="a-5u"></a>银、<a id="a-5v"></a>琉璃、<a id="a-5w"></a>砗磲、<a id="a-5x"></a>码碯、<a id="a-5y"></a>珊瑚、<a id="a-5z"></a>琥珀、<a id="a-60"></a>真珠等宝入于大海，<a id="a-61"></a>假使黑风吹其船舫，<a id="a-62"></a>飘堕罗刹鬼国，<a id="a-63"></a>其中若有乃至一人称观世音菩萨名者，<a id="a-64"></a>是诸人等皆得解脱罗刹之难。<a id="a-65"></a>以是因缘，<a id="a-66"></a>名观世音。<a id="a-67"></a>若复有人临当被害，<a id="a-68"></a>称观世音菩萨名者，<a id="a-69"></a>彼所执刀杖寻段段坏而得解脱。<a id="a-6A"></a>若三千大千国土满中夜叉、<a id="a-6B"></a>罗刹欲来恼人，<a id="a-6C"></a>闻其称观世音菩萨名者，<a id="a-6D"></a>是诸恶鬼尚不能以恶眼视之，<a id="a-6E"></a>况复加害？<a id="a-6F"></a>设复有人，<a id="a-6G"></a>若有罪、<a id="a-6H"></a>若无罪，<a id="a-6I"></a>杻械枷锁检系其身，<a id="a-6J"></a>称观世音菩萨名者，<a id="a-6K"></a>皆悉断坏即得解脱。<a id="a-6L"></a>若三千大千国土满中怨贼，<a id="a-6M"></a>有一商主将诸商人，<a id="a-6N"></a>赍持重宝经过险路，<a id="a-6O"></a>其中一人作是唱言：<a id="a-6P"></a>‘诸善男子，<a id="a-6Q"></a>勿得恐怖！<a id="a-6R"></a>汝等应当一心称观世音菩萨名号，<a id="a-6S"></a>是菩萨能以无畏施于众生。<a id="a-6T"></a>汝等若称名者，<a id="a-6U"></a>于此怨贼当得解脱。<a id="a-6V"></a>’众商人闻俱发声言：<a id="a-6W"></a>‘南无观世音菩萨！<a id="a-6X"></a>’称其名故即得解脱。</p>
  <p id="a6Y">“无尽意，<a id="a-6Z"></a>观世音菩萨摩诃萨，<a id="a-6a"></a>威神之力巍巍如是。<a id="a-6b"></a>若有众生多于淫欲，<a id="a-6c"></a>常念‘恭敬观世音菩萨’便得离欲；<a id="a-6d"></a>若多瞋恚，<a id="a-6e"></a>常念‘恭敬观世音菩萨’便得离瞋；<a id="a-6f"></a>若多愚痴，<a id="a-6g"></a>常念‘恭敬观世音菩萨’便得离痴。<a id="a-6h"></a>无尽意，<a id="a-6i"></a>观世音菩萨有如是等大威神力，<a id="a-6j"></a>多所饶益，<a id="a-6k"></a>是故众生常应心念。<a id="a-6l"></a>若有女人设欲求男，<a id="a-6m"></a>礼拜供养观世音菩萨，<a id="a-6n"></a>便生福德智慧之男；<a id="a-6o"></a>设欲求女，<a id="a-6p"></a>便生端正有相之女，<a id="a-6q"></a>宿植德本，<a id="a-6r"></a>众人爱敬。<a id="a-6s"></a>无尽意，<a id="a-6t"></a>观世音菩萨有如是力。<a id="a-6u"></a>若有众生恭敬礼拜观世音菩萨，<a id="a-6v"></a>福不唐捐，<a id="a-6w"></a>是故众生皆应受持观世音菩萨名号。<a id="a-6x"></a>无尽意，<a id="a-6y"></a>若有人受持六十二亿恒河沙菩萨名字，<a id="a-6z"></a>复尽形供养饮食、<a id="a-70"></a>衣服、<a id="a-71"></a>卧具、<a id="a-72"></a>医药。<a id="a-73"></a>于汝意云何？<a id="a-74"></a>是善男子、<a id="a-75"></a>善女人功德多不？<a id="a-76"></a>”</p>
  <p id="a77">无尽意言：<a id="a-78"></a>“甚多！<a id="a-79"></a>世尊。<a id="a-7A"></a>”</p>
  <p id="a7B">佛言：<a id="a-7C"></a>“若复有人受持观世音菩萨名号，<a id="a-7D"></a>乃至一时礼拜供养，<a id="a-7E"></a>是二人福，<a id="a-7F"></a>正等无异，<a id="a-7G"></a>于百千万亿劫不可穷尽。<a id="a-7H"></a>无尽意，<a id="a-7I"></a>受持观世音菩萨名号，<a id="a-7J"></a>得如是无量无边福德之利。<a id="a-7K"></a>”</p>
  <p id="a7L">无尽意菩萨白佛言：<a id="a-7M"></a>“世尊，<a id="a-7N"></a>观世音菩萨，<a id="a-7O"></a>云何游此娑婆世界？<a id="a-7P"></a>云何而为众生说法？<a id="a-7Q"></a>方便之力，<a id="a-7R"></a>其事云何？<a id="a-7S"></a>”</p>
  <p id="a7T">佛告无尽意菩萨：<a id="a-7U"></a>“善男子，<a id="a-7V"></a>若有国土众生应以佛身得度者，<a id="a-7W"></a>观世音菩萨即现佛身而为说法；<a id="a-7X"></a>应以辟支佛身得度者，<a id="a-7Y"></a>即现辟支佛身而为说法；<a id="a-7Z"></a>应以声闻身得度者，<a id="a-7a"></a>即现声闻身而为说法；<a id="a-7b"></a>应以梵王身得度者，<a id="a-7c"></a>即现梵王身而为说法；<a id="a-7d"></a>应以帝释身得度者，<a id="a-7e"></a>即现帝释身而为说法；<a id="a-7f"></a>应以自在天身得度者，<a id="a-7g"></a>即现自在天身而为说法；<a id="a-7h"></a>应以大自在天身得度者，<a id="a-7i"></a>即现大自在天身而为说法；<a id="a-7j"></a>应以天大将军身得度者，<a id="a-7k"></a>即现天大将军身而为说法；<a id="a-7l"></a>应以毗沙门身得度者，<a id="a-7m"></a>即现毗沙门身而为说法；<a id="a-7n"></a>应以小王身得度者，<a id="a-7o"></a>即现小王身而为说法；<a id="a-7p"></a>应以长者身得度者，<a id="a-7q"></a>即现长者身而为说法；<a id="a-7r"></a>应以居士身得度者，<a id="a-7s"></a>即现居士身而为说法；<a id="a-7t"></a>应以宰官身得度者，<a id="a-7u"></a>即现宰官身而为说法；<a id="a-7v"></a>应以婆罗门身得度者，<a id="a-7w"></a>即现婆罗门身而为说法；<a id="a-7x"></a>应以比丘、<a id="a-7y"></a>比丘尼、<a id="a-7z"></a>优婆塞、<a id="a-80"></a>优婆夷身得度者，<a id="a-81"></a>即现比丘、<a id="a-82"></a>比丘尼、<a id="a-83"></a>优婆塞、<a id="a-84"></a>优婆夷身而为说法；<a id="a-85"></a>应以长者、<a id="a-86"></a>居士、<a id="a-87"></a>宰官、<a id="a-88"></a>婆罗门妇女身得度者，<a id="a-89"></a>即现妇女身而为说法；<a id="a-8A"></a>应以童男童女身得度者，<a id="a-8B"></a>即现童男童女身而为说法；<a id="a-8C"></a>应以天、<a id="a-8D"></a>龙、<a id="a-8E"></a>夜叉、<a id="a-8F"></a>乾闼婆、<a id="a-8G"></a>阿修罗、<a id="a-8H"></a>迦楼罗、<a id="a-8I"></a>紧那罗、<a id="a-8J"></a>摩睺罗伽、<a id="a-8K"></a>人非人等身得度者，<a id="a-8L"></a>即皆现之而为说法；<a id="a-8M"></a>应以执金刚神得度者，<a id="a-8N"></a>即现执金刚神而为说法。<a id="a-8O"></a>无尽意，<a id="a-8P"></a>是观世音菩萨成就如是功德，<a id="a-8Q"></a>以种种形游诸国土度脱众生。<a id="a-8R"></a>是故汝等，<a id="a-8S"></a>应当一心供养观世音菩萨。<a id="a-8T"></a>是观世音菩萨摩诃萨，<a id="a-8U"></a>于怖畏急难之中能施无畏，<a id="a-8V"></a>是故此娑婆世界皆号之为施无畏者。<a id="a-8W"></a>”</p>
  <p id="a8X">无尽意菩萨白佛言：<a id="a-8Y"></a>“世尊，<a id="a-8Z"></a>我今当供养观世音菩萨。<a id="a-8a"></a>”即解颈众宝珠璎珞，<a id="a-8b"></a>价值百千两金而以与之，<a id="a-8c"></a>作是言：<a id="a-8d"></a>“仁者，<a id="a-8e"></a>受此法施珍宝璎珞。<a id="a-8f"></a>”时观世音菩萨不肯受之。<a id="a-8g"></a>无尽意复白观世音菩萨言：<a id="a-8h"></a>“仁者，<a id="a-8i"></a>愍我等故受此璎珞。<a id="a-8j"></a>”</p>
  <p id="a8k">尔时，<a id="a-8l"></a>佛告观世音菩萨：<a id="a-8m"></a>“当愍此无尽意菩萨，<a id="a-8n"></a>及四众、<a id="a-8o"></a>天、<a id="a-8p"></a>龙、<a id="a-8q"></a>夜叉、<a id="a-8r"></a>乾闼婆、<a id="a-8s"></a>阿修罗、<a id="a-8t"></a>迦楼罗、<a id="a-8u"></a>紧那罗、<a id="a-8v"></a>摩睺罗伽、<a id="a-8w"></a>人非人等故，<a id="a-8x"></a>受是璎珞。<a id="a-8y"></a>”即时观世音菩萨愍诸四众，<a id="a-8z"></a>及于天、<a id="a-90"></a>龙、<a id="a-91"></a>人非人等，<a id="a-92"></a>受其璎珞，<a id="a-93"></a>分作二分，<a id="a-94"></a>一分奉释迦牟尼佛，<a id="a-95"></a>一分奉多宝佛塔。</p>
  <p id="a96">“无尽意，<a id="a-97"></a>观世音菩萨，<a id="a-98"></a>有如是自在神力，<a id="a-99"></a>游于娑婆世界。<a id="a-9A"></a>”</p>
  <p id="a9B">尔时，<a id="a-9C"></a>无尽意菩萨以偈问曰：</p>
  <p id="a9D">“世尊妙相具，<a id="a-9E"></a>　我今重问彼，</p>
  <p id="a9F">佛子何因缘，<a id="a-9G"></a>　名为观世音？<a id="a-9H"></a>”</p>
  <p id="a9I">具足妙相尊，<a id="a-9J"></a>　偈答无尽意：</p>
  <p id="a9K">“汝听观音行，<a id="a-9L"></a>　善应诸方所，</p>
  <p id="a9M">弘誓深如海，<a id="a-9N"></a>　历劫不思议，</p>
  <p id="a9O">侍多千亿佛，<a id="a-9P"></a>　发大清净愿。</p>
  <p id="a9Q">我为汝略说，<a id="a-9R"></a>　闻名及见身，</p>
  <p id="a9S">心念不空过，<a id="a-9T"></a>　能灭诸有苦。</p>
  <p id="a9U">假使兴害意，<a id="a-9V"></a>　推落大火坑，</p>
  <p id="a9W">念彼观音力，<a id="a-9X"></a>　火坑变成池。</p>
  <p id="a9Y">或漂流巨海，<a id="a-9Z"></a>　龙鱼诸鬼难，</p>
  <p id="a9a">念彼观音力，<a id="a-9b"></a>　波浪不能没。</p>
  <p id="a9c">或在须弥峰，<a id="a-9d"></a>　为人所推堕，</p>
  <p id="a9e">念彼观音力，<a id="a-9f"></a>　如日虚空住。</p>
  <p id="a9g">或被恶人逐，<a id="a-9h"></a>　堕落金刚山，</p>
  <p id="a9i">念彼观音力，<a id="a-9j"></a>　不能损一毛。</p>
  <p id="a9k">或值怨贼绕，<a id="a-9l"></a>　各执刀加害，</p>
  <p id="a9m">念彼观音力，<a id="a-9n"></a>　咸即起慈心。</p>
  <p id="a9o">或遭王难苦，<a id="a-9p"></a>　临刑欲寿终，</p>
  <p id="a9q">念彼观音力，<a id="a-9r"></a>　刀寻段段坏。</p>
  <p id="a9s">或囚禁枷锁，<a id="a-9t"></a>　手足被杻械，</p>
  <p id="a9u">念彼观音力，<a id="a-9v"></a>　释然得解脱。</p>
  <p id="a9w">咒诅诸毒药，<a id="a-9x"></a>　所欲害身者，</p>
  <p id="a9y">念彼观音力，<a id="a-9z"></a>　还著于本人。</p>
  <p id="aA0">或遇恶罗刹，<a id="a-A1"></a>　毒龙诸鬼等，</p>
  <p id="aA2">念彼观音力，<a id="a-A3"></a>　时悉不敢害。</p>
  <p id="aA4">若恶兽围绕，<a id="a-A5"></a>　利牙爪可怖，</p>
  <p id="aA6">念彼观音力，<a id="a-A7"></a>　疾走无边方。</p>
  <p id="aA8">蚖蛇及蝮蝎，<a id="a-A9"></a>　气毒烟火燃，</p>
  <p id="aAA">念彼观音力，<a id="a-AB"></a>　寻声自回去。</p>
  <p id="aAC">云雷鼓掣电，<a id="a-AD"></a>　降雹澍大雨，</p>
  <p id="aAE">念彼观音力，<a id="a-AF"></a>　应时得消散。</p>
  <p id="aAG">众生被困厄，<a id="a-AH"></a>　无量苦逼身，</p>
  <p id="aAI">观音妙智力，<a id="a-AJ"></a>　能救世间苦。</p>
  <p id="aAK">具足神通力，<a id="a-AL"></a>　广修智方便，</p>
  <p id="aAM">十方诸国土，<a id="a-AN"></a>　无刹不现身。</p>
  <p id="aAO">种种诸恶趣，<a id="a-AP"></a>　地狱鬼畜生，</p>
  <p id="aAQ">生老病死苦，<a id="a-AR"></a>　以渐悉令灭。</p>
  <p id="aAS">真观清净观，<a id="a-AT"></a>　广大智慧观，</p>
  <p id="aAU">悲观及慈观，<a id="a-AV"></a>　常愿常瞻仰。</p>
  <p id="aAW">无垢清净光，<a id="a-AX"></a>　慧日破诸闇，</p>
  <p id="aAY">能伏灾风火，<a id="a-AZ"></a>　普明照世间。</p>
  <p id="aAa">悲体戒雷震，<a id="a-Ab"></a>　慈意妙大云，</p>
  <p id="aAc">澍甘露法雨，<a id="a-Ad"></a>　灭除烦恼焰。</p>
  <p id="aAe">诤讼经官处，<a id="a-Af"></a>　怖畏军阵中，</p>
  <p id="aAg">念彼观音力，<a id="a-Ah"></a>　众怨悉退散。</p>
  <p id="aAi">妙音观世音，<a id="a-Aj"></a>　梵音海潮音，</p>
  <p id="aAk">胜彼世间音，<a id="a-Al"></a>　是故须常念。</p>
  <p id="aAm">念念勿生疑，<a id="a-An"></a>　观世音净圣，</p>
  <p id="aAo">于苦恼死厄，<a id="a-Ap"></a>　能为作依怙，</p>
  <p id="aAq">具一切功德，<a id="a-Ar"></a>　慈眼视众生，</p>
  <p id="aAs">福聚海无量，<a id="a-At"></a>　是故应顶礼。<a id="a-Au"></a>”</p>
  <p id="aAv">尔时，<a id="a-Aw"></a>持地菩萨即从座起，<a id="a-Ax"></a>前白佛言：<a id="a-Ay"></a>“世尊，<a id="a-Az"></a>若有众生，<a id="a-B0"></a>闻是观世音菩萨品自在之业、<a id="a-B1"></a>普门示现神通力者，<a id="a-B2"></a>当知是人功德不少。<a id="a-B3"></a>”佛说是普门品时，<a id="a-B4"></a>众中八万四千众生，<a id="a-B5"></a>皆发无等等阿耨多罗三藐三菩提心。</p>
  <p data-pb></p>
  <h2 id="aB6">陀罗尼品第二十六</h2>
  <p id="aB7">尔时，<a id="a-B8"></a>药王菩萨即从座起，<a id="a-B9"></a>偏袒右肩，<a id="a-BA"></a>合掌向佛，<a id="a-BB"></a>而白佛言：<a id="a-BC"></a>“世尊，<a id="a-BD"></a>若善男子、<a id="a-BE"></a>善女人，<a id="a-BF"></a>有能受持《法华经》者，<a id="a-BG"></a>若读诵通利，<a id="a-BH"></a>若书写经卷，<a id="a-BI"></a>得几所福？<a id="a-BJ"></a>”</p>
  <p id="aBK">佛告药王：<a id="a-BL"></a>“若有善男子、<a id="a-BM"></a>善女人，<a id="a-BN"></a>供养八百万亿那由他恒河沙等诸佛。<a id="a-BO"></a>于汝意云何？<a id="a-BP"></a>其所得福，<a id="a-BQ"></a>宁为多不？<a id="a-BR"></a>”</p>
  <p id="aBS">“甚多，<a id="a-BT"></a>世尊！<a id="a-BU"></a>”</p>
  <p id="aBV">佛言：<a id="a-BW"></a>“若善男子、<a id="a-BX"></a>善女人，<a id="a-BY"></a>能于是经乃至受持一四句偈，<a id="a-BZ"></a>读诵解义，<a id="a-Ba"></a>如说修行，<a id="a-Bb"></a>功德甚多。<a id="a-Bc"></a>”</p>
  <p id="aBd">尔时，<a id="a-Be"></a>药王菩萨白佛言：<a id="a-Bf"></a>“世尊，<a id="a-Bg"></a>我今当与说法者陀罗尼咒，<a id="a-Bh"></a>以守护之。<a id="a-Bi"></a>”即说咒曰：</p>
  <p id="aBj">“安尔(一) 曼尔(二) 摩祢(三) 摩摩祢(四) 旨隶(五) 遮梨第(六) 赊(诗遮切)咩(莫者切七) 赊履多玮(八) 膻(尸连切)帝(九) 目帝(十) 目多履(十一) 娑履(十二) 阿玮娑履(十三)桑履(十四) 娑履(十五) 叉裔(十六) 阿叉裔(十七) 阿耆腻(十八)膻帝(十九) 赊履(二十) 陀罗尼(廿一) 阿卢伽婆娑(苏奈切)簸蔗毗叉腻(廿二) 祢毗剃(廿三) 阿便哆逻祢履剃(廿四) 阿亶(多罕切)哆波隶输地(廿五) 欧究隶(廿六)牟究隶(廿七) 阿罗隶(廿八) 波罗隶(廿九) 首迦差(初几切三十) 阿三磨三履(三十一) 佛陀毗吉利袠(音姪)帝(三十二) 达磨波利差(猜离切)帝(三十三) 僧伽涅瞿沙祢(三十四) 婆舍婆舍输地(三十五) 曼哆逻(三十六) 曼哆逻叉夜多(三十七) 邮(音尤)楼哆(三十八) 邮楼哆憍舍略(来加切三十九) 恶叉逻(四十) 恶叉冶多冶(四十一) 阿婆卢(四十二) 阿摩若(荏蔗切)那多夜(四十三)</p>
  <p id="aBk">“世尊，<a id="a-Bl"></a>是陀罗尼神咒，<a id="a-Bm"></a>六十二亿恒河沙等诸佛所说。<a id="a-Bn"></a>若有侵毁此法师者，<a id="a-Bo"></a>则为侵毁是诸佛已。<a id="a-Bp"></a>”</p>
  <p id="aBq">时释迦牟尼佛赞药王菩萨言：<a id="a-Br"></a>“善哉！<a id="a-Bs"></a>善哉！<a id="a-Bt"></a>药王，<a id="a-Bu"></a>汝愍念拥护此法师故说是陀罗尼，<a id="a-Bv"></a>于诸众生多所饶益。<a id="a-Bw"></a>”</p>
  <p id="aBx">尔时，<a id="a-By"></a>勇施菩萨白佛言：<a id="a-Bz"></a>“世尊，<a id="a-C0"></a>我亦为拥护读诵受持《法华经》者，<a id="a-C1"></a>说陀罗尼。<a id="a-C2"></a>若此法师得是陀罗尼，<a id="a-C3"></a>若夜叉、<a id="a-C4"></a>若罗刹、<a id="a-C5"></a>若富单那、<a id="a-C6"></a>若吉遮、<a id="a-C7"></a>若鸠槃茶、<a id="a-C8"></a>若饿鬼等，<a id="a-C9"></a>伺求其短，<a id="a-CA"></a>无能得便。<a id="a-CB"></a>”即于佛前，<a id="a-CC"></a>而说咒曰：</p>
  <p id="aCD">“痤(誓螺切)隶(一) 摩诃痤隶(二) 郁枳(音纸三) 目枳(四)阿隶(五) 阿罗婆第(六) 涅隶第(七) 涅隶多婆第(八) 伊緻(者利切九) 柅(女纸切)韦致柅(十) 旨致柅(十一) 涅隶墀柅(十二) 涅犁墀婆底(十三)</p>
  <p id="aCE">“世尊，<a id="a-CF"></a>是陀罗尼神咒，<a id="a-CG"></a>恒河沙等诸佛所说，<a id="a-CH"></a>亦皆随喜。<a id="a-CI"></a>若有侵毁此法师者，<a id="a-CJ"></a>则为侵毁是诸佛已。<a id="a-CK"></a>”</p>
  <p id="aCL">尔时，<a id="a-CM"></a>毗沙门天王护世者白佛言：<a id="a-CN"></a>“世尊，<a id="a-CO"></a>我亦为愍念众生拥护此法师故，<a id="a-CP"></a>说是陀罗尼。<a id="a-CQ"></a>”即说咒曰：</p>
  <p id="aCR">“阿梨(一) 那梨(二) 㝹那梨(三) 阿那卢(四) 那履(五)拘那履(六)</p>
  <p id="aCS">“世尊，<a id="a-CT"></a>以是神咒拥护法师，<a id="a-CU"></a>我亦自当拥护持是经者，<a id="a-CV"></a>令百由旬内无诸衰患。<a id="a-CW"></a>”</p>
  <p id="aCX">尔时，<a id="a-CY"></a>持国天王在此会中，<a id="a-CZ"></a>与千万亿那由他乾闼婆众恭敬围绕，<a id="a-Ca"></a>前诣佛所，<a id="a-Cb"></a>合掌白佛言：<a id="a-Cc"></a>“世尊，<a id="a-Cd"></a>我亦以陀罗尼神咒，<a id="a-Ce"></a>拥护持《法华经》者。<a id="a-Cf"></a>”即说咒曰：</p>
  <p id="aCg">“阿伽祢(一) 伽祢(二) 瞿利(三) 乾(音虔)陀利(四) 旃陀利(五) 摩蹬(音鄧)耆(六) 常求利(七) 浮楼莎柅(八) 頞(音遏)底(九)</p>
  <p id="aCh">“世尊，<a id="a-Ci"></a>是陀罗尼神咒，<a id="a-Cj"></a>四十二亿诸佛所说。<a id="a-Ck"></a>若有侵毁此法师者，<a id="a-Cl"></a>则为侵毁是诸佛已。<a id="a-Cm"></a>”</p>
  <p id="aCn">尔时，<a id="a-Co"></a>有罗刹女等，<a id="a-Cp"></a>一名蓝婆，<a id="a-Cq"></a>二名毗蓝婆，<a id="a-Cr"></a>三名曲齿，<a id="a-Cs"></a>四名华齿，<a id="a-Ct"></a>五名黑齿，<a id="a-Cu"></a>六名多发，<a id="a-Cv"></a>七名无厌足，<a id="a-Cw"></a>八名持璎珞，<a id="a-Cx"></a>九名睾帝，<a id="a-Cy"></a>十名夺一切众生精气。<a id="a-Cz"></a>是十罗刹女，<a id="a-D0"></a>与鬼子母并其子及眷属，<a id="a-D1"></a>俱诣佛所，<a id="a-D2"></a>同声白佛言：<a id="a-D3"></a>“世尊，<a id="a-D4"></a>我等亦欲拥护读诵受持《法华经》者，<a id="a-D5"></a>除其衰患。<a id="a-D6"></a>若有伺求法师短者，<a id="a-D7"></a>令不得便。<a id="a-D8"></a>”即于佛前，<a id="a-D9"></a>而说咒曰：</p>
  <p id="aDA">“伊提履(一) 伊提泯(二) 伊提履(三) 阿提履(四) 伊提履(五) 泥履(六) 泥履(七) 泥履(八) 泥履(九) 泥履(十) 楼醯(呼奚切十一) 楼醯(十二) 楼醯(十三) 楼醯(十四) 多醯(十五) 多醯(十六) 多醯(十七) 兜醯(十八) 㝹醯(十九)</p>
  <p id="aDB">“宁上我头上，<a id="a-DC"></a>莫恼于法师。<a id="a-DD"></a>若夜叉、<a id="a-DE"></a>若罗刹、<a id="a-DF"></a>若饿鬼、<a id="a-DG"></a>若富单那、<a id="a-DH"></a>若吉遮、<a id="a-DI"></a>若毗陀罗、<a id="a-DJ"></a>若犍驮、<a id="a-DK"></a>若乌摩勒伽、<a id="a-DL"></a>若阿跋摩罗、<a id="a-DM"></a>若夜叉吉遮、<a id="a-DN"></a>若人吉遮、<a id="a-DO"></a>若热病，<a id="a-DP"></a>若一日、<a id="a-DQ"></a>若二日、<a id="a-DR"></a>若三日、<a id="a-DS"></a>若四日乃至七日若常热病，<a id="a-DT"></a>若男形、<a id="a-DU"></a>若女形、<a id="a-DV"></a>若童男形、<a id="a-DW"></a>若童女形，<a id="a-DX"></a>乃至梦中亦复莫恼。<a id="a-DY"></a>”即于佛前，<a id="a-DZ"></a>而说偈言：</p>
  <p id="aDa">“若不顺我咒，<a id="a-Db"></a>　恼乱说法者，</p>
  <p id="aDc">头破作七分，<a id="a-Dd"></a>　如阿梨树枝。</p>
  <p id="aDe">如杀父母罪，<a id="a-Df"></a>　亦如压油殃，</p>
  <p id="aDg">斗秤欺诳人，<a id="a-Dh"></a>　调达破僧罪，</p>
  <p id="aDi">犯此法师者，<a id="a-Dj"></a>　当获如是殃。<a id="a-Dk"></a>”</p>
  <p id="aDl">诸罗刹女说此偈已，<a id="a-Dm"></a>白佛言：<a id="a-Dn"></a>“世尊，<a id="a-Do"></a>我等亦当身自拥护受持、<a id="a-Dp"></a>读诵、<a id="a-Dq"></a>修行是经者，<a id="a-Dr"></a>令得安隐，<a id="a-Ds"></a>离诸衰患，<a id="a-Dt"></a>消众毒药。<a id="a-Du"></a>”</p>
  <p id="aDv">佛告诸罗刹女：<a id="a-Dw"></a>“善哉！<a id="a-Dx"></a>善哉！<a id="a-Dy"></a>汝等但能拥护受持法华名者，<a id="a-Dz"></a>福不可量，<a id="a-E0"></a>何况拥护具足受持供养经卷，<a id="a-E1"></a>华香、<a id="a-E2"></a>璎珞、<a id="a-E3"></a>末香、<a id="a-E4"></a>涂香、<a id="a-E5"></a>烧香、<a id="a-E6"></a>幡盖、<a id="a-E7"></a>伎乐，<a id="a-E8"></a>燃种种灯，<a id="a-E9"></a>酥灯、<a id="a-EA"></a>油灯、<a id="a-EB"></a>诸香油灯、<a id="a-EC"></a>苏摩那华油灯、<a id="a-ED"></a>瞻卜华油灯、<a id="a-EE"></a>婆师迦华油灯、<a id="a-EF"></a>优钵罗华油灯，<a id="a-EG"></a>如是等百千种供养者！<a id="a-EH"></a>臯帝，<a id="a-EI"></a>汝等及眷属，<a id="a-EJ"></a>应当拥护如是法师。<a id="a-EK"></a>”说是陀罗尼品时，<a id="a-EL"></a>六万八千人得无生法忍。</p>
  <p data-pb></p>
  <h2 id="aEM">妙庄严王本事品第二十七</h2>
  <p id="aEN">尔时，<a id="a-EO"></a>佛告诸大众：<a id="a-EP"></a>“乃往古世，<a id="a-EQ"></a>过无量无边不可思议阿僧祇劫，<a id="a-ER"></a>有佛名云雷音宿王华智多陀阿伽度阿罗诃三藐三佛陀，<a id="a-ES"></a>国名光明庄严，<a id="a-ET"></a>劫名喜见。<a id="a-EU"></a>彼佛法中有王，<a id="a-EV"></a>名妙庄严。<a id="a-EW"></a>其王夫人，<a id="a-EX"></a>名曰净德。<a id="a-EY"></a>有二子，<a id="a-EZ"></a>一名净藏，<a id="a-Ea"></a>二名净眼。<a id="a-Eb"></a>是二子有大神力福德智慧，<a id="a-Ec"></a>久修菩萨所行之道，<a id="a-Ed"></a>所谓檀波罗蜜、<a id="a-Ee"></a>尸罗波罗蜜、<a id="a-Ef"></a>羼提波罗蜜、<a id="a-Eg"></a>毗梨耶波罗蜜、<a id="a-Eh"></a>禅波罗蜜、<a id="a-Ei"></a>般若波罗蜜、<a id="a-Ej"></a>方便波罗蜜、<a id="a-Ek"></a>慈悲喜舍，<a id="a-El"></a>乃至三十七品助道法，<a id="a-Em"></a>皆悉明了通达。<a id="a-En"></a>又得菩萨净三昧、<a id="a-Eo"></a>日星宿三昧、<a id="a-Ep"></a>净光三昧、<a id="a-Eq"></a>净色三昧、<a id="a-Er"></a>净照明三昧、<a id="a-Es"></a>长庄严三昧、<a id="a-Et"></a>大威德藏三昧，<a id="a-Eu"></a>于此三昧亦悉通达。</p>
  <p id="aEv">“尔时，<a id="a-Ew"></a>彼佛欲引导妙庄严王，<a id="a-Ex"></a>及愍念众生故，<a id="a-Ey"></a>说是《法华经》。<a id="a-Ez"></a>时净藏、<a id="a-F0"></a>净眼二子，<a id="a-F1"></a>到其母所，<a id="a-F2"></a>合十指爪掌白言：<a id="a-F3"></a>‘愿母往诣云雷音宿王华智佛所，<a id="a-F4"></a>我等亦当侍从亲近、<a id="a-F5"></a>供养、<a id="a-F6"></a>礼拜。<a id="a-F7"></a>所以者何？<a id="a-F8"></a>此佛于一切天人众中说《法华经》，<a id="a-F9"></a>宜应听受。<a id="a-FA"></a>’母告子言：<a id="a-FB"></a>‘汝父信受外道，<a id="a-FC"></a>深著婆罗门法。<a id="a-FD"></a>汝等应往白父与共俱去。<a id="a-FE"></a>’净藏、<a id="a-FF"></a>净眼合十指爪掌白母：<a id="a-FG"></a>‘我等是法王子，<a id="a-FH"></a>而生此邪见家。<a id="a-FI"></a>’母告子言：<a id="a-FJ"></a>‘汝等当忧念汝父，<a id="a-FK"></a>为现神变。<a id="a-FL"></a>若得见者，<a id="a-FM"></a>心必清净，<a id="a-FN"></a>或听我等往至佛所。<a id="a-FO"></a>’</p>
  <p id="aFP">“于是二子念其父故，<a id="a-FQ"></a>踊在虚空高七多罗树，<a id="a-FR"></a>现种种神变，<a id="a-FS"></a>于虚空中行住坐卧，<a id="a-FT"></a>身上出水，<a id="a-FU"></a>身下出火，<a id="a-FV"></a>身下出水，<a id="a-FW"></a>身上出火，<a id="a-FX"></a>或现大身满虚空中，<a id="a-FY"></a>而复现小，<a id="a-FZ"></a>小复现大，<a id="a-Fa"></a>于空中灭忽然在地，<a id="a-Fb"></a>入地如水，<a id="a-Fc"></a>履水如地。<a id="a-Fd"></a>现如是等种种神变，<a id="a-Fe"></a>令其父王心净信解。<a id="a-Ff"></a>时父见子神力如是，<a id="a-Fg"></a>心大欢喜，<a id="a-Fh"></a>得未曾有，<a id="a-Fi"></a>合掌向子言：<a id="a-Fj"></a>‘汝等师为是谁？<a id="a-Fk"></a>谁之弟子？<a id="a-Fl"></a>’二子白言：<a id="a-Fm"></a>‘大王，<a id="a-Fn"></a>彼云雷音宿王华智佛，<a id="a-Fo"></a>今在七宝菩提树下法座上坐，<a id="a-Fp"></a>于一切世间天人众中广说《法华经》，<a id="a-Fq"></a>是我等师，<a id="a-Fr"></a>我是弟子。<a id="a-Fs"></a>’父语子言：<a id="a-Ft"></a>‘我今亦欲见汝等师，<a id="a-Fu"></a>可共俱往。<a id="a-Fv"></a>’</p>
  <p id="aFw">“于是二子从空中下，<a id="a-Fx"></a>到其母所，<a id="a-Fy"></a>合掌白母：<a id="a-Fz"></a>‘父王今已信解，<a id="a-G0"></a>堪任发阿耨多罗三藐三菩提心。<a id="a-G1"></a>我等为父已作佛事，<a id="a-G2"></a>愿母见听于彼佛所出家修道。<a id="a-G3"></a>’尔时，<a id="a-G4"></a>二子欲重宣其意，<a id="a-G5"></a>以偈白母：</p>
  <p id="aG6">“愿母放我等，<a id="a-G7"></a>　出家作沙门，</p>
  <p id="aG8">诸佛甚难值，<a id="a-G9"></a>　我等随佛学。</p>
  <p id="aGA">如优昙钵罗，<a id="a-GB"></a>　值佛复难是，</p>
  <p id="aGC">脱诸难亦难，<a id="a-GD"></a>　愿听我出家。<a id="a-GE"></a>”</p>
  <p id="aGF">“母即告言：<a id="a-GG"></a>‘听汝出家。<a id="a-GH"></a>所以者何？<a id="a-GI"></a>佛难值故。<a id="a-GJ"></a>’</p>
  <p id="aGK">“于是二子白父母言：<a id="a-GL"></a>‘善哉父母！<a id="a-GM"></a>愿时往诣云雷音宿王华智佛所亲近供养。<a id="a-GN"></a>所以者何？<a id="a-GO"></a>佛难得值，<a id="a-GP"></a>如优昙钵罗华，<a id="a-GQ"></a>又如一眼之龟值浮木孔。<a id="a-GR"></a>而我等宿福深厚生值佛法，<a id="a-GS"></a>是故父母当听我等令得出家。<a id="a-GT"></a>所以者何？<a id="a-GU"></a>诸佛难值，<a id="a-GV"></a>时亦难遇。<a id="a-GW"></a>’</p>
  <p id="aGX">“彼时妙庄严王，<a id="a-GY"></a>后宫八万四千人，<a id="a-GZ"></a>皆悉堪任受持是《法华经》。<a id="a-Ga"></a>净眼菩萨于法华三昧久已通达。<a id="a-Gb"></a>净藏菩萨已于无量百千万亿劫，<a id="a-Gc"></a>通达离诸恶趣三昧，<a id="a-Gd"></a>欲令一切众生离诸恶趣故。<a id="a-Ge"></a>其王夫人，<a id="a-Gf"></a>得诸佛集三昧，<a id="a-Gg"></a>能知诸佛秘密之藏。<a id="a-Gh"></a>二子如是以方便力善化其父，<a id="a-Gi"></a>令心信解好乐佛法。<a id="a-Gj"></a>于是妙庄严王与群臣眷属俱，<a id="a-Gk"></a>净德夫人与后宫婇女眷属俱，<a id="a-Gl"></a>其王二子与四万二千人俱，<a id="a-Gm"></a>一时共诣佛所，<a id="a-Gn"></a>到已头面礼足，<a id="a-Go"></a>绕佛三匝，<a id="a-Gp"></a>却住一面。</p>
  <p id="aGq">“尔时，<a id="a-Gr"></a>彼佛为王说法示教利喜，<a id="a-Gs"></a>王大欢悦。<a id="a-Gt"></a>尔时，<a id="a-Gu"></a>妙庄严王及其夫人，<a id="a-Gv"></a>解颈真珠璎珞价值百千以散佛上，<a id="a-Gw"></a>于虚空中化成四柱宝台。<a id="a-Gx"></a>台中有大宝床，<a id="a-Gy"></a>敷百千万天衣，<a id="a-Gz"></a>其上有佛，<a id="a-H0"></a>结跏趺坐，<a id="a-H1"></a>放大光明。<a id="a-H2"></a>尔时，<a id="a-H3"></a>妙庄严王作是念：<a id="a-H4"></a>‘佛身希有端严殊特，<a id="a-H5"></a>成就第一微妙之色。<a id="a-H6"></a>’时云雷音宿王华智佛告四众言：<a id="a-H7"></a>‘汝等见是妙庄严王于我前合掌立不？<a id="a-H8"></a>此王于我法中作比丘，<a id="a-H9"></a>精勤修习助佛道法，<a id="a-HA"></a>当得作佛，<a id="a-HB"></a>号娑罗树王，<a id="a-HC"></a>国名大光，<a id="a-HD"></a>劫名大高王。<a id="a-HE"></a>其娑罗树王佛，<a id="a-HF"></a>有无量菩萨众，<a id="a-HG"></a>及无量声闻，<a id="a-HH"></a>其国平正，<a id="a-HI"></a>功德如是。<a id="a-HJ"></a>’其王即时以国付弟，<a id="a-HK"></a>与夫人、<a id="a-HL"></a>二子并诸眷属，<a id="a-HM"></a>于佛法中出家修道。<a id="a-HN"></a>王出家已，<a id="a-HO"></a>于八万四千岁常勤精进修行《妙法华经》。<a id="a-HP"></a>过是已后，<a id="a-HQ"></a>得一切净功德庄严三昧，<a id="a-HR"></a>即升虚空高七多罗树，<a id="a-HS"></a>而白佛言：<a id="a-HT"></a>‘世尊，<a id="a-HU"></a>此我二子已作佛事，<a id="a-HV"></a>以神通变化转我邪心，<a id="a-HW"></a>令得安住于佛法中得见世尊。<a id="a-HX"></a>此二子者是我善知识，<a id="a-HY"></a>为欲发起宿世善根，<a id="a-HZ"></a>饶益我故，<a id="a-Ha"></a>来生我家。<a id="a-Hb"></a>’</p>
  <p id="aHc">“尔时，<a id="a-Hd"></a>云雷音宿王华智佛告妙庄严王言：<a id="a-He"></a>‘如是，<a id="a-Hf"></a>如是，<a id="a-Hg"></a>如汝所言。<a id="a-Hh"></a>若善男子、<a id="a-Hi"></a>善女人种善根故，<a id="a-Hj"></a>世世得善知识。<a id="a-Hk"></a>其善知识，<a id="a-Hl"></a>能作佛事示教利喜，<a id="a-Hm"></a>令入阿耨多罗三藐三菩提。<a id="a-Hn"></a>大王当知，<a id="a-Ho"></a>善知识者是大因缘，<a id="a-Hp"></a>所谓化导令得见佛，<a id="a-Hq"></a>发阿耨多罗三藐三菩提心。<a id="a-Hr"></a>大王，<a id="a-Hs"></a>汝见此二子不？<a id="a-Ht"></a>此二子已曾供养六十五百千万亿那由他恒河沙诸佛，<a id="a-Hu"></a>亲近恭敬，<a id="a-Hv"></a>于诸佛所受持《法华经》，<a id="a-Hw"></a>愍念邪见众生，<a id="a-Hx"></a>令住正见。<a id="a-Hy"></a>’妙庄严王即从虚空中下，<a id="a-Hz"></a>而白佛言：<a id="a-I0"></a>‘世尊，<a id="a-I1"></a>如来甚希有！<a id="a-I2"></a>以功德智慧故，<a id="a-I3"></a>顶上肉髻光明显照，<a id="a-I4"></a>其眼长广而绀青色，<a id="a-I5"></a>眉间毫相白如珂月，<a id="a-I6"></a>齿白齐密常有光明，<a id="a-I7"></a>唇色赤好如频婆果。<a id="a-I8"></a>’尔时，<a id="a-I9"></a>妙庄严王赞叹佛如是等无量百千万亿功德已，<a id="a-IA"></a>于如来前一心合掌，<a id="a-IB"></a>复白佛言：<a id="a-IC"></a>‘世尊，<a id="a-ID"></a>未曾有也。<a id="a-IE"></a>如来之法，<a id="a-IF"></a>具足成就不可思议微妙功德，<a id="a-IG"></a>教诫所行安隐快善。<a id="a-IH"></a>我从今日不复自随心行，<a id="a-II"></a>不生邪见、<a id="a-IJ"></a>憍慢、<a id="a-IK"></a>瞋恚诸恶之心。<a id="a-IL"></a>’说是语已，<a id="a-IM"></a>礼佛而出。<a id="a-IN"></a>”</p>
  <p id="aIO">佛告大众：<a id="a-IP"></a>“于意云何？<a id="a-IQ"></a>妙庄严王岂异人乎？<a id="a-IR"></a>今华德菩萨是。<a id="a-IS"></a>其净德夫人，<a id="a-IT"></a>今佛前光照庄严相菩萨是，<a id="a-IU"></a>哀愍妙庄严王及诸眷属故，<a id="a-IV"></a>于彼中生。<a id="a-IW"></a>其二子者，<a id="a-IX"></a>今药王菩萨、<a id="a-IY"></a>药上菩萨是。<a id="a-IZ"></a>是药王、<a id="a-Ia"></a>药上菩萨，<a id="a-Ib"></a>成就如此诸大功德，<a id="a-Ic"></a>已于无量百千万亿诸佛所植众德本，<a id="a-Id"></a>成就不可思议诸善功德。<a id="a-Ie"></a>若有人识是二菩萨名字者，<a id="a-If"></a>一切世间诸天人民亦应礼拜。<a id="a-Ig"></a>”佛说是妙庄严王本事品时，<a id="a-Ih"></a>八万四千人远尘离垢，<a id="a-Ii"></a>于诸法中得法眼净。</p>
  <p data-pb></p>
  <h2 id="aIj">普贤菩萨劝发品第二十八</h2>
  <p id="aIk">尔时，<a id="a-Il"></a>普贤菩萨以自在神通力，<a id="a-Im"></a>威德名闻，<a id="a-In"></a>与大菩萨无量无边不可称数，<a id="a-Io"></a>从东方来。<a id="a-Ip"></a>所经诸国，<a id="a-Iq"></a>普皆震动，<a id="a-Ir"></a>雨宝莲华，<a id="a-Is"></a>作无量百千万亿种种伎乐。<a id="a-It"></a>又与无数诸天、<a id="a-Iu"></a>龙、<a id="a-Iv"></a>夜叉、<a id="a-Iw"></a>乾闼婆、<a id="a-Ix"></a>阿修罗、<a id="a-Iy"></a>迦楼罗、<a id="a-Iz"></a>紧那罗、<a id="a-J0"></a>摩睺罗伽、<a id="a-J1"></a>人非人等，<a id="a-J2"></a>大众围绕，<a id="a-J3"></a>各现威德神通之力。<a id="a-J4"></a>到娑婆世界耆阇崛山中，<a id="a-J5"></a>头面礼释迦牟尼佛，<a id="a-J6"></a>右绕七匝，<a id="a-J7"></a>白佛言：<a id="a-J8"></a>“世尊，<a id="a-J9"></a>我于宝威德上王佛国，<a id="a-JA"></a>遥闻此娑婆世界说《法华经》，<a id="a-JB"></a>与无量无边百千万亿诸菩萨众共来听受。<a id="a-JC"></a>唯愿世尊，<a id="a-JD"></a>当为说之。<a id="a-JE"></a>若善男子、<a id="a-JF"></a>善女人，<a id="a-JG"></a>于如来灭后，<a id="a-JH"></a>云何能得是《法华经》？<a id="a-JI"></a>”</p>
  <p id="aJJ">佛告普贤菩萨：<a id="a-JK"></a>“若善男子、<a id="a-JL"></a>善女人成就四法，<a id="a-JM"></a>于如来灭后，<a id="a-JN"></a>当得是《法华经》：<a id="a-JO"></a>一者、<a id="a-JP"></a>为诸佛护念，<a id="a-JQ"></a>二者、<a id="a-JR"></a>植众德本，<a id="a-JS"></a>三者、<a id="a-JT"></a>入正定聚，<a id="a-JU"></a>四者、<a id="a-JV"></a>发救一切众生之心。<a id="a-JW"></a>善男子、<a id="a-JX"></a>善女人，<a id="a-JY"></a>如是成就四法，<a id="a-JZ"></a>于如来灭后必得是经。<a id="a-Ja"></a>”</p>
  <p id="aJb">尔时，<a id="a-Jc"></a>普贤菩萨白佛言：<a id="a-Jd"></a>“世尊，<a id="a-Je"></a>于后五百岁浊恶世中，<a id="a-Jf"></a>其有受持是经典者，<a id="a-Jg"></a>我当守护，<a id="a-Jh"></a>除其衰患令得安隐，<a id="a-Ji"></a>使无伺求得其便者。<a id="a-Jj"></a>若魔、<a id="a-Jk"></a>若魔子、<a id="a-Jl"></a>若魔女、<a id="a-Jm"></a>若魔民、<a id="a-Jn"></a>若为魔所著者，<a id="a-Jo"></a>若夜叉、<a id="a-Jp"></a>若罗刹、<a id="a-Jq"></a>若鸠槃茶、<a id="a-Jr"></a>若毗舍阇、<a id="a-Js"></a>若吉遮、<a id="a-Jt"></a>若富单那、<a id="a-Ju"></a>若韦陀罗等诸恼人者，<a id="a-Jv"></a>皆不得便。<a id="a-Jw"></a>是人若行若立读诵此经，<a id="a-Jx"></a>我尔时乘六牙白象王，<a id="a-Jy"></a>与大菩萨众俱诣其所，<a id="a-Jz"></a>而自现身，<a id="a-K0"></a>供养守护，<a id="a-K1"></a>安慰其心，<a id="a-K2"></a>亦为供养《法华经》故。<a id="a-K3"></a>是人若坐思惟此经，<a id="a-K4"></a>尔时我复乘白象王现其人前。<a id="a-K5"></a>其人若于《法华经》有所忘失一句一偈，<a id="a-K6"></a>我当教之，<a id="a-K7"></a>与共读诵还令通利。<a id="a-K8"></a>尔时受持读诵《法华经》者，<a id="a-K9"></a>得见我身甚大欢喜，<a id="a-KA"></a>转复精进。<a id="a-KB"></a>以见我故，<a id="a-KC"></a>即得三昧及陀罗尼，<a id="a-KD"></a>名为旋陀罗尼、<a id="a-KE"></a>百千万亿旋陀罗尼、<a id="a-KF"></a>法音方便陀罗尼，<a id="a-KG"></a>得如是等陀罗尼。</p>
  <p id="aKH">“世尊，<a id="a-KI"></a>若后世后五百岁浊恶世中，<a id="a-KJ"></a>比丘、<a id="a-KK"></a>比丘尼、<a id="a-KL"></a>优婆塞、<a id="a-KM"></a>优婆夷，<a id="a-KN"></a>求索者、<a id="a-KO"></a>受持者、<a id="a-KP"></a>读诵者、<a id="a-KQ"></a>书写者，<a id="a-KR"></a>欲修习是《法华经》，<a id="a-KS"></a>于三七日中应一心精进。<a id="a-KT"></a>满三七日已，<a id="a-KU"></a>我当乘六牙白象，<a id="a-KV"></a>与无量菩萨而自围绕，<a id="a-KW"></a>以一切众生所喜见身，<a id="a-KX"></a>现其人前，<a id="a-KY"></a>而为说法示教利喜。<a id="a-KZ"></a>亦复与其陀罗尼咒，<a id="a-Ka"></a>得是陀罗尼故，<a id="a-Kb"></a>无有非人能破坏者，<a id="a-Kc"></a>亦不为女人之所惑乱，<a id="a-Kd"></a>我身亦自常护是人。<a id="a-Ke"></a>唯愿世尊，<a id="a-Kf"></a>听我说此陀罗尼咒。<a id="a-Kg"></a>”</p>
  <p id="aKh">即于佛前，<a id="a-Ki"></a>而说咒曰：</p>
  <p id="aKj">“阿檀地(一) 檀陀婆地(二) 檀陀婆帝(三) 檀陀鸠舍隶(四) 檀陀修陀隶(五) 修陀隶(六) 修陀罗婆底(七) 佛驮波膻祢(八) 萨婆陀罗尼阿婆多尼(九) 萨婆婆沙阿婆多尼(十) 修阿婆多尼(十一)僧伽婆履叉尼(十二) 僧伽涅伽陀尼(十三) 阿僧祇(十四) 僧伽波伽地(十五) 帝隶阿惰僧伽兜略(卢遮切)阿罗帝婆罗帝(十六) 萨婆僧伽三摩地伽兰地(十七) 萨婆达磨修波利刹帝(十八) 萨婆萨埵楼驮憍舍略阿㝹伽地(十九) 辛阿毗吉利地帝(二十)</p>
  <p id="aKk">“世尊，<a id="a-Kl"></a>若有菩萨得闻是陀罗尼者，<a id="a-Km"></a>当知普贤神通之力。<a id="a-Kn"></a>若《法华经》行阎浮提有受持者，<a id="a-Ko"></a>应作此念：<a id="a-Kp"></a>‘皆是普贤威神之力。<a id="a-Kq"></a>’若有受持、<a id="a-Kr"></a>读诵、<a id="a-Ks"></a>正忆念、<a id="a-Kt"></a>解其义趣、<a id="a-Ku"></a>如说修行，<a id="a-Kv"></a>当知是人行普贤行，<a id="a-Kw"></a>于无量无边诸佛所深种善根，<a id="a-Kx"></a>为诸如来手摩其头。<a id="a-Ky"></a>若但书写，<a id="a-Kz"></a>是人命终当生忉利天上，<a id="a-L0"></a>是时八万四千天女作众伎乐而来迎之，<a id="a-L1"></a>其人即著七宝冠于婇女中娱乐快乐，<a id="a-L2"></a>何况受持、<a id="a-L3"></a>读诵、<a id="a-L4"></a>正忆念、<a id="a-L5"></a>解其义趣、<a id="a-L6"></a>如说修行！<a id="a-L7"></a>若有人受持、<a id="a-L8"></a>读诵、<a id="a-L9"></a>解其义趣，<a id="a-LA"></a>是人命终为千佛授手，<a id="a-LB"></a>令不恐怖、<a id="a-LC"></a>不堕恶趣，<a id="a-LD"></a>即往兜率天上弥勒菩萨所——弥勒菩萨有三十二相，<a id="a-LE"></a>大菩萨众所共围绕，<a id="a-LF"></a>有百千万亿天女眷属——而于中生。<a id="a-LG"></a>有如是等功德利益，<a id="a-LH"></a>是故智者应当一心自书，<a id="a-LI"></a>若使人书，<a id="a-LJ"></a>受持、<a id="a-LK"></a>读诵、<a id="a-LL"></a>正忆念、<a id="a-LM"></a>如说修行。<a id="a-LN"></a>世尊，<a id="a-LO"></a>我今以神通力故守护是经，<a id="a-LP"></a>于如来灭后，<a id="a-LQ"></a>阎浮提内广令流布，<a id="a-LR"></a>使不断绝。<a id="a-LS"></a>”</p>
  <p id="aLT">尔时，<a id="a-LU"></a>释迦牟尼佛赞言：<a id="a-LV"></a>“善哉！<a id="a-LW"></a>善哉！<a id="a-LX"></a>普贤，<a id="a-LY"></a>汝能护助是经，<a id="a-LZ"></a>令多所众生安乐利益。<a id="a-La"></a>汝已成就不可思议功德，<a id="a-Lb"></a>深大慈悲，<a id="a-Lc"></a>从久远来发阿耨多罗三藐三菩提意，<a id="a-Ld"></a>而能作是神通之愿守护是经。<a id="a-Le"></a>我当以神通力，<a id="a-Lf"></a>守护能受持普贤菩萨名者。</p>
  <p id="aLg">“普贤，<a id="a-Lh"></a>若有受持、<a id="a-Li"></a>读诵、<a id="a-Lj"></a>正忆念、<a id="a-Lk"></a>修习书写是《法华经》者，<a id="a-Ll"></a>当知是人则见释迦牟尼佛，<a id="a-Lm"></a>如从佛口闻此经典，<a id="a-Ln"></a>当知是人供养释迦牟尼佛，<a id="a-Lo"></a>当知是人佛赞善哉，<a id="a-Lp"></a>当知是人为释迦牟尼佛手摩其头，<a id="a-Lq"></a>当知是人为释迦牟尼佛衣之所覆。<a id="a-Lr"></a>如是之人，<a id="a-Ls"></a>不复贪著世乐，<a id="a-Lt"></a>不好外道经书手笔，<a id="a-Lu"></a>亦复不喜亲近其人及诸恶者，<a id="a-Lv"></a>若屠儿、<a id="a-Lw"></a>若畜猪羊鸡狗、<a id="a-Lx"></a>若猎师、<a id="a-Ly"></a>若炫卖女色。<a id="a-Lz"></a>是人心意质直，<a id="a-M0"></a>有正忆念，<a id="a-M1"></a>有福德力。<a id="a-M2"></a>是人不为三毒所恼，<a id="a-M3"></a>亦不为嫉妒、<a id="a-M4"></a>我慢、<a id="a-M5"></a>邪慢、<a id="a-M6"></a>增上慢所恼。<a id="a-M7"></a>是人少欲知足，<a id="a-M8"></a>能修普贤之行。</p>
  <p id="aM9">“普贤，<a id="a-MA"></a>若如来灭后后五百岁，<a id="a-MB"></a>若有人见受持读诵《法华经》者，<a id="a-MC"></a>应作是念：<a id="a-MD"></a>‘此人不久当诣道场，<a id="a-ME"></a>破诸魔众，<a id="a-MF"></a>得阿耨多罗三藐三菩提，<a id="a-MG"></a>转法轮，<a id="a-MH"></a>击法鼓，<a id="a-MI"></a>吹法螺，<a id="a-MJ"></a>雨法雨，<a id="a-MK"></a>当坐天人大众中师子法座上。<a id="a-ML"></a>’普贤，<a id="a-MM"></a>若于后世受持读诵是经典者，<a id="a-MN"></a>是人不复贪著衣服、<a id="a-MO"></a>卧具、<a id="a-MP"></a>饮食、<a id="a-MQ"></a>资生之物，<a id="a-MR"></a>所愿不虚，<a id="a-MS"></a>亦于现世得其福报。<a id="a-MT"></a>若有人轻毁之言：<a id="a-MU"></a>‘汝狂人耳！<a id="a-MV"></a>空作是行，<a id="a-MW"></a>终无所获。<a id="a-MX"></a>’如是罪报当世世无眼。<a id="a-MY"></a>若有供养赞叹之者，<a id="a-MZ"></a>当于今世得现果报。<a id="a-Ma"></a>若复见受持是经者，<a id="a-Mb"></a>出其过恶，<a id="a-Mc"></a>若实若不实，<a id="a-Md"></a>此人现世得白癞病。<a id="a-Me"></a>若轻笑之者，<a id="a-Mf"></a>当世世牙齿疏缺，<a id="a-Mg"></a>丑唇平鼻，<a id="a-Mh"></a>手脚缭戾，<a id="a-Mi"></a>眼目角睐，<a id="a-Mj"></a>身体臭秽，<a id="a-Mk"></a>恶疮、<a id="a-Ml"></a>脓血、<a id="a-Mm"></a>水腹、<a id="a-Mn"></a>短气诸恶重病。<a id="a-Mo"></a>是故，<a id="a-Mp"></a>普贤，<a id="a-Mq"></a>若见受持是经典者，<a id="a-Mr"></a>当起远迎当如敬佛。<a id="a-Ms"></a>”</p>
  <p id="aMt">说是普贤劝发品时，<a id="a-Mu"></a>恒河沙等无量无边菩萨得百千万亿旋陀罗尼，<a id="a-Mv"></a>三千大千世界微尘等诸菩萨具普贤道。</p>
  <p id="aMw">佛说是经时，<a id="a-Mx"></a>普贤等诸菩萨，<a id="a-My"></a>舍利弗等诸声闻，<a id="a-Mz"></a>及诸天、<a id="a-N0"></a>龙、<a id="a-N1"></a>人非人等，<a id="a-N2"></a>一切大会皆大欢喜，<a id="a-N3"></a>受持佛语，<a id="a-N4"></a>作礼而去。</p>
 </body>
</html>