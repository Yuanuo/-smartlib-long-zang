<!doctype html>
<html id="z3IBTevLw" data-ver="76">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">妙法莲华经弘传序</h1>
  <h2 id="a2">唐终南山释道宣述</h2>
  <p id="a3">《妙法莲华经》者，<a id="a-4"></a>统诸佛降灵之本致也。<a id="a-5"></a>蕴结大夏，<a id="a-6"></a>出彼千龄。<a id="a-7"></a>东传震旦，<a id="a-8"></a>三百余载。<a id="a-9"></a>西晋惠帝永康年中，<a id="a-A"></a>长安青门敦煌菩萨竺法护者，<a id="a-B"></a>初翻此经，<a id="a-C"></a>名《正法华》。<a id="a-D"></a>东晋安帝隆安年中，<a id="a-E"></a>后秦弘始，<a id="a-F"></a>龟兹沙门鸠摩罗什，<a id="a-G"></a>次翻此经，<a id="a-H"></a>名《妙法莲华》。<a id="a-I"></a>隋氏仁寿，<a id="a-J"></a>大兴善寺北天竺沙门阇那、<a id="a-K"></a>笈多，<a id="a-L"></a>后所翻者，<a id="a-M"></a>同名《妙法》。<a id="a-N"></a>三经重沓，<a id="a-O"></a>文旨互陈。<a id="a-P"></a>时所宗尚，<a id="a-Q"></a>皆弘秦本。<a id="a-R"></a>自余支品、<a id="a-S"></a>别偈，<a id="a-T"></a>不无其流。<a id="a-U"></a>具如序历，<a id="a-V"></a>故所非述。</p>
  <p id="aW">夫以灵岳降灵，<a id="a-X"></a>非大圣无由开化；<a id="a-Y"></a>适化所及，<a id="a-Z"></a>非昔缘无以导心。<a id="a-a"></a>所以仙苑告成，<a id="a-b"></a>机分小大之别；<a id="a-c"></a>金河顾命，<a id="a-d"></a>道殊半满之科。<a id="a-e"></a>岂非教被乘时，<a id="a-f"></a>无足核其高会！<a id="a-g"></a>是知五千退席，<a id="a-h"></a>为进增慢之俦；<a id="a-i"></a>五百授记，<a id="a-j"></a>俱崇密化之迹。<a id="a-k"></a>所以放光现瑞，<a id="a-l"></a>开发请之教源；<a id="a-m"></a>出定扬德，<a id="a-n"></a>畅佛慧之宏略。<a id="a-o"></a>朽宅通入大之文轨，<a id="a-p"></a>化城引昔缘之不坠。<a id="a-q"></a>系珠明理性之常在，<a id="a-r"></a>凿井显示悟之多方。<a id="a-s"></a>词义宛然，<a id="a-t"></a>喻陈惟远。<a id="a-u"></a>自非大哀旷济，<a id="a-v"></a>拔滞溺之沉流；<a id="a-w"></a>一极悲心，<a id="a-x"></a>拯昏迷之失性。<a id="a-y"></a>自汉至唐六百余载，<a id="a-z"></a>总历群籍四千余轴，<a id="a-10"></a>受持盛者，<a id="a-11"></a>无出此经。<a id="a-12"></a>将非机教相扣，<a id="a-13"></a>并智胜之遗尘；<a id="a-14"></a>闻而深敬，<a id="a-15"></a>俱威王之余绩。<a id="a-16"></a>辄于经首，<a id="a-17"></a>序而综之。<a id="a-18"></a>庶得早净六根，<a id="a-19"></a>仰慈尊之嘉会；<a id="a-1A"></a>速成四德，<a id="a-1B"></a>趣乐土之玄猷。<a id="a-1C"></a>弘赞莫穷，<a id="a-1D"></a>永贻诸后云尔。</p>
 </body>
</html>