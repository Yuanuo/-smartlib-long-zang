<!doctype html>
<html id="z3IBTpUQ9" data-ver="894">
 <head>
  <meta charset="utf-8">
  <meta author="昙摩流支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">如来庄严智慧光明入一切佛境界经卷上</h1>
  <p id="a2">如是我闻。<a id="a-3"></a>一时婆伽婆。<a id="a-4"></a>住王舍城鹫头山中第四重上法界藏殿。<a id="a-5"></a>与大比丘众二万五十人俱。<a id="a-6"></a>皆是阿罗汉。<a id="a-7"></a>诸漏已尽无复烦恼心得自在。<a id="a-8"></a>善得心解脱。<a id="a-9"></a>善得慧解脱。<a id="a-A"></a>心善调伏人中大龙。<a id="a-B"></a>应作者作所作已办。<a id="a-C"></a>离诸重担逮得己利。<a id="a-D"></a>尽诸有结善得正智。<a id="a-E"></a>心解脱一切心得自在到第一彼岸。</p>
  <p id="aF">复有阿若拘邻等八大声闻而为上首。<a id="a-G"></a>复有菩萨摩诃萨七十二亿那由他。<a id="a-H"></a>其名曰文殊师利法王子菩萨摩诃萨。<a id="a-I"></a>善财功德菩萨摩诃萨。<a id="a-J"></a>佛胜德菩萨摩诃萨。<a id="a-K"></a>药王菩萨摩诃萨。<a id="a-L"></a>药上菩萨摩诃萨等。<a id="a-M"></a>皆住不退转地转大法轮。<a id="a-N"></a>善能咨问大方广宝积法门。<a id="a-O"></a>位阶十地究竟法云。<a id="a-P"></a>智慧高大如须弥山。<a id="a-Q"></a>善修习空无相无愿心不生相。<a id="a-R"></a>一切皆得大甚深法智慧光明。<a id="a-S"></a>皆悉成就佛威仪行。<a id="a-T"></a>此诸菩萨摩诃萨众。<a id="a-U"></a>皆是诸佛神力所加。<a id="a-V"></a>从于他方百千万亿那由他诸佛世界而来集会。<a id="a-W"></a>皆得成就诸神通业。<a id="a-X"></a>皆悉安住法性实际。</p>
  <p id="aY">尔时世尊作如是念。<a id="a-Z"></a>我今转于无上法轮。<a id="a-a"></a>欲令诸菩萨摩诃萨。<a id="a-b"></a>速疾生于大智慧力。<a id="a-c"></a>又复欲令恒河沙等诸世界中。<a id="a-d"></a>有大威德大神通力菩萨来集。<a id="a-e"></a>时佛世尊复作是念。<a id="a-f"></a>我为说大方广法门。<a id="a-g"></a>欲现瑞相放大光明。<a id="a-h"></a>何以故。<a id="a-i"></a>欲令一切诸来菩萨摩诃萨等。<a id="a-j"></a>皆悉咨问我所说法。</p>
  <p id="ak">尔时世尊念已放大光明云。<a id="a-l"></a>普照十方阿僧祇不可思议三千大千微尘数等世界。<a id="a-m"></a>即时十方一一世界。<a id="a-n"></a>十十不可数佛国土。<a id="a-o"></a>百千万亿那由他微尘数等菩萨摩诃萨俱来云集。<a id="a-p"></a>一一菩萨各以菩萨神通力故。<a id="a-q"></a>所有一切不可思议最胜供养供养诸佛。<a id="a-r"></a>彼诸菩萨一一各以本愿力故。<a id="a-s"></a>在如来前升莲华座。<a id="a-t"></a>至心观佛瞻仰而住。</p>
  <p id="au">即时法界藏殿上。<a id="a-v"></a>有大宝莲华藏高座从地踊出。<a id="a-w"></a>纵广亿那由他阿僧祇由旬。<a id="a-x"></a>其华形相上下相称。<a id="a-y"></a>以一切光明摩尼宝为体电光摩尼宝为周匝栏楯。<a id="a-z"></a>不可思议光明摩尼宝为茎。<a id="a-10"></a>不可思议摩尼宝以为眷属。<a id="a-11"></a>过诸譬喻光明摩尼宝以为垂缨。<a id="a-12"></a>自在王摩尼宝以为罗网。<a id="a-13"></a>种种摩尼宝以为间错。<a id="a-14"></a>悬诸无量宝盖幢幡。<a id="a-15"></a>彼大宝莲华藏高座。<a id="a-16"></a>周匝俱放十阿僧祇百千万亿那由他光明。<a id="a-17"></a>是光尔时遍照十方无量世界。<a id="a-18"></a>即时十方于一一方。<a id="a-19"></a>有十亿不可说佛国土。<a id="a-1A"></a>百千万亿那由他微尘数等。<a id="a-1B"></a>天龙夜叉乾闼婆阿修罗迦楼罗紧那罗摩睺罗伽。<a id="a-1C"></a>四大天王释提桓因梵天王等。<a id="a-1D"></a>皆来集会。<a id="a-1E"></a>彼诸天等各各皆乘宝殿楼阁。<a id="a-1F"></a>一一皆有不可思议阿僧祇天女。<a id="a-1G"></a>作百千万亿那由他种种伎乐。<a id="a-1H"></a>娱乐而来到于佛所。<a id="a-1I"></a>复有诸天龙等。<a id="a-1J"></a>各各皆乘华殿楼阁。<a id="a-1K"></a>来诣佛所。<a id="a-1L"></a>复有诸天龙等。<a id="a-1M"></a>各各皆乘忧罗伽娑罗栴檀香殿楼阁。<a id="a-1N"></a>来诣佛所。<a id="a-1O"></a>复有诸天龙等。<a id="a-1P"></a>各各皆乘真珠宝殿楼阁。<a id="a-1Q"></a>来诣佛所。<a id="a-1R"></a>复有诸天龙等。<a id="a-1S"></a>各各皆乘种种彩殿楼阁。<a id="a-1T"></a>来诣佛所。<a id="a-1U"></a>复有诸天龙等。<a id="a-1V"></a>各各皆乘金刚光明摩尼宝殿楼阁。<a id="a-1W"></a>来诣佛所。<a id="a-1X"></a>复有诸天龙等。<a id="a-1Y"></a>各各皆乘阎浮那提金宝殿楼阁。<a id="a-1Z"></a>来诣佛所。<a id="a-1a"></a>复有诸天龙等。<a id="a-1b"></a>各各皆乘集一切光明摩尼宝殿楼阁。<a id="a-1c"></a>来诣佛所。<a id="a-1d"></a>复有诸天龙等。<a id="a-1e"></a>各各皆乘自在王摩尼宝珠殿楼阁。<a id="a-1f"></a>来诣佛所。<a id="a-1g"></a>复有诸天龙等。<a id="a-1h"></a>各各皆乘如意宝珠殿楼阁。<a id="a-1i"></a>来诣佛所。<a id="a-1j"></a>复有诸天龙等。<a id="a-1k"></a>各各皆乘帝释王颈下璎珞摩尼宝珠殿楼阁。<a id="a-1l"></a>来诣佛所。<a id="a-1m"></a>复有诸天龙等。<a id="a-1n"></a>各各皆乘持清净大海普放千光明大摩尼宝珠殿楼阁。<a id="a-1o"></a>来诣佛所。<a id="a-1p"></a>如是等辈。<a id="a-1q"></a>各各皆有不可思议阿僧祇天女。<a id="a-1r"></a>作百千万亿那由他种种伎乐。<a id="a-1s"></a>娱乐而来到于佛所。<a id="a-1t"></a>到已俱作过一切世间不可思议不可称不可量不可数种种伎乐供养如来。<a id="a-1u"></a>彼诸天等以本愿力。<a id="a-1v"></a>随座所须自然具足却坐一面至心观佛瞻仰而住。</p>
  <p id="a1w">尔时三千大千世界大地。<a id="a-1x"></a>即成阎浮檀金。<a id="a-1y"></a>种种摩尼宝树庄严世界。<a id="a-1z"></a>种种天华树。<a id="a-20"></a>种种衣服树。<a id="a-21"></a>种种忧罗伽娑罗栴檀树。<a id="a-22"></a>种种香树庄严世界。<a id="a-23"></a>电光摩尼宝以为罗网。<a id="a-24"></a>遍覆三千大千世界。<a id="a-25"></a>建大宝幢悬诸幡盖。<a id="a-26"></a>彼诸树中一一皆有百千万亿那由他阿僧祇天女。<a id="a-27"></a>皆现半身两手俱持百千万亿诸宝璎珞供养而住。<a id="a-28"></a>尔时彼大宝莲华藏大师子座中出妙音声。<a id="a-29"></a>而说偈言。</p>
  <p id="a2A">我依佛力生　　本愿今成就</p>
  <p id="a2B">愿人王来坐　　奉戴两足尊</p>
  <p id="a2C">我此身唯宝　　华净众所乐</p>
  <p id="a2D">宝成由佛力　　愿尊满我愿</p>
  <p id="a2E">坐师子华藏　　严世界及我</p>
  <p id="a2F">说法多众闻　　逮得师子座</p>
  <p id="a2G">我身千光明　　照无量世界</p>
  <p id="a2H">愿尊坐我上　　生我欢喜心</p>
  <p id="a2I">于此说法处　　已坐八亿佛</p>
  <p id="a2J">愿尊今速坐　　摄受利益我</p>
  <p id="a2K">尔时世尊从本座起。<a id="a-2L"></a>即升大宝莲华藏大师子座结加趺坐。<a id="a-2M"></a>观察一切菩萨摩诃萨众。<a id="a-2N"></a>欲为菩萨说胜妙法即便现相即时一切菩萨摩诃萨众作是思惟。<a id="a-2O"></a>文殊师利法王子。<a id="a-2P"></a>应为我等咨问如来应正遍知不生不灭法门。<a id="a-2Q"></a>以我等辈从久远来。<a id="a-2R"></a>已曾闻此胜妙法门。<a id="a-2S"></a>尔时文殊师利法王子见如来相。<a id="a-2T"></a>知诸菩萨摩诃萨众心思惟已。<a id="a-2U"></a>即白佛言。<a id="a-2V"></a>世尊。<a id="a-2W"></a>何等法门名不生不灭。<a id="a-2X"></a>即说偈言。</p>
  <p id="a2Y">佛说无生灭　　彼释何等相</p>
  <p id="a2Z">何法不生灭　　愿说喻相应</p>
  <p id="a2a">菩萨为智慧　　承诸佛神力</p>
  <p id="a2b">无量世界来　　愿说胜妙法</p>
  <p id="a2c">尔时佛告文殊师利法王子言。<a id="a-2d"></a>善哉善哉文殊师利。<a id="a-2e"></a>汝能问佛此甚深义。<a id="a-2f"></a>文殊师利。<a id="a-2g"></a>汝为安隐无量众生。<a id="a-2h"></a>能与无量众生种种快乐。<a id="a-2i"></a>复能怜愍无量众生。<a id="a-2j"></a>广能利益无量众生。<a id="a-2k"></a>与无量众生人天之乐。<a id="a-2l"></a>为诸菩萨摩诃萨等究竟佛地。<a id="a-2m"></a>文殊师利。<a id="a-2n"></a>汝于此义莫惊怖畏。<a id="a-2o"></a>文殊师利。<a id="a-2p"></a>我为汝说不生不灭法当依智解。<a id="a-2q"></a>文殊师利。<a id="a-2r"></a>不生不灭法者。<a id="a-2s"></a>即是如来应正遍知。</p>
  <p id="a2t">文殊师利。<a id="a-2u"></a>譬如大地大毗琉璃所成形相。<a id="a-2v"></a>犹如三十三天所住之处。<a id="a-2w"></a>彼大地中见三十三天。<a id="a-2x"></a>释提桓因并善法堂影现分明。<a id="a-2y"></a>及见天王释提桓因。<a id="a-2z"></a>天中所有五欲境界。<a id="a-30"></a>戏乐等事一切皆见。<a id="a-31"></a>尔时诸天唱告一切男子女人童男童女作如是言汝等可来观此天王释提桓因善法之堂。<a id="a-32"></a>及天王所有五欲境界戏乐之具。<a id="a-33"></a>复作是言。<a id="a-34"></a>诸善男子善女人等。<a id="a-35"></a>汝当布施持戒种诸善根。<a id="a-36"></a>皆当得此善法堂处及以天中五欲境界戏乐之具。<a id="a-37"></a>当作天王并得果报及神通力如释提桓因。<a id="a-38"></a>随其所有五欲境界。<a id="a-39"></a>毕竟成就必得受用。<a id="a-3A"></a>文殊师利。<a id="a-3B"></a>尔时彼诸善男子善女人童男童女等。<a id="a-3C"></a>于彼大毗琉璃地中。<a id="a-3D"></a>见三十三天释提桓因善法之堂。<a id="a-3E"></a>及五欲境界戏乐之具影现分明。<a id="a-3F"></a>即各散华合掌供养作如是言。<a id="a-3G"></a>如彼释提桓因身并善法堂。<a id="a-3H"></a>及彼天中五欲境界我亦应得。<a id="a-3I"></a>文殊师利。<a id="a-3J"></a>而彼众生皆悉不知三十三天善法之堂释提桓因。<a id="a-3K"></a>及五欲境界如是等事一切皆依大毗琉璃地中而现。<a id="a-3L"></a>何以故。<a id="a-3M"></a>大毗琉璃地清净故。<a id="a-3N"></a>一切影像悉现其中。<a id="a-3O"></a>文殊师利。<a id="a-3P"></a>而彼众生为求天王帝释身故。<a id="a-3Q"></a>所有修行布施持戒种诸善根。<a id="a-3R"></a>皆悉回向三十三天文殊师利。<a id="a-3S"></a>而大毗琉璃地中实无有彼三十三天善法堂释提桓因。<a id="a-3T"></a>及以五欲境界等事。<a id="a-3U"></a>以大毗琉璃宝地清净镜像现故。<a id="a-3V"></a>彼三十三天善法之堂。<a id="a-3W"></a>释提桓因五欲境界。<a id="a-3X"></a>以不实故不生不灭。<a id="a-3Y"></a>以大毗琉璃宝地清净镜像现故。<a id="a-3Z"></a>文殊师利。<a id="a-3a"></a>如是如是。<a id="a-3b"></a>一切众生依清净心。<a id="a-3c"></a>如实修行见如来身。<a id="a-3d"></a>文殊师利。<a id="a-3e"></a>一切众生依如来加力故。<a id="a-3f"></a>见如来身而如来身。<a id="a-3g"></a>不实不生不灭。<a id="a-3h"></a>非有物非无物。<a id="a-3i"></a>非可见非不可见。<a id="a-3j"></a>非可观非不可观。<a id="a-3k"></a>非有心非无心。<a id="a-3l"></a>非可思议。<a id="a-3m"></a>非不可思议。<a id="a-3n"></a>非有非无。<a id="a-3o"></a>文殊师利。<a id="a-3p"></a>一切众生依于如来清净法身镜像力故。<a id="a-3q"></a>得见如来清净法身。<a id="a-3r"></a>奉施宝衣散华烧香。<a id="a-3s"></a>合掌供养而作是言。<a id="a-3t"></a>我亦应得如来应正遍知清净法身。<a id="a-3u"></a>文殊师利。<a id="a-3v"></a>而彼一切众生为求如来清净法身。<a id="a-3w"></a>布施持戒种诸善根。<a id="a-3x"></a>以此善根求如来智。<a id="a-3y"></a>回向阿耨多罗三藐三菩提。</p>
  <p id="a3z">文殊师利。<a id="a-40"></a>如彼大毗琉璃地镜像中。<a id="a-41"></a>三十三天帝释王身不动不生。<a id="a-42"></a>心不戏论不分别。<a id="a-43"></a>不分别无分别。<a id="a-44"></a>不思无思不思议无念寂灭寂静不生不灭。<a id="a-45"></a>不可见不可闻。<a id="a-46"></a>不可嗅不可味。<a id="a-47"></a>不可触无诸相。<a id="a-48"></a>不可觉不可知。<a id="a-49"></a>如是文殊师利。<a id="a-4A"></a>如来应正遍知清净法身亦复如是。<a id="a-4B"></a>不动不生心不戏论不分别。<a id="a-4C"></a>不分别无分别。<a id="a-4D"></a>不思无思不思议无念。<a id="a-4E"></a>寂灭寂静不生不灭。<a id="a-4F"></a>不可见不可闻。<a id="a-4G"></a>不可嗅不可味。<a id="a-4H"></a>不可触无诸相。<a id="a-4I"></a>不可觉不可知。</p>
  <p id="a4J">文殊师利。<a id="a-4K"></a>如来法身。<a id="a-4L"></a>不生不灭不去不来以此为体。<a id="a-4M"></a>如镜中像世间所见。<a id="a-4N"></a>随诸众生种种信力。<a id="a-4O"></a>如来示现种种异身。<a id="a-4P"></a>随彼众生感有长短。<a id="a-4Q"></a>如来现身命有修促。<a id="a-4R"></a>随彼众生于大菩提有能信力如来现身。<a id="a-4S"></a>随彼众生闻法能信受如来现身。<a id="a-4T"></a>随彼众生信心能知三乘之法如来现身。<a id="a-4U"></a>随彼众生得解脱力如来现身。</p>
  <p id="a4V">文殊师利。<a id="a-4W"></a>譬如虚空有大妙法鼓。<a id="a-4X"></a>依三十三天功德力生。<a id="a-4Y"></a>离善法堂在虚空中。<a id="a-4Z"></a>过一切诸天眼识境界。<a id="a-4a"></a>不可见不可观。<a id="a-4b"></a>文殊师利。<a id="a-4c"></a>彼大妙法鼓于何时出声。<a id="a-4d"></a>文殊师利。<a id="a-4e"></a>以彼诸天耽着五欲境界。<a id="a-4f"></a>常不舍离增长放逸。<a id="a-4g"></a>不入善法堂闻法思义。<a id="a-4h"></a>释提桓因亦耽着五欲境界。<a id="a-4i"></a>常不舍离增长放逸。<a id="a-4j"></a>不入善法堂。<a id="a-4k"></a>不升高座为天说法。<a id="a-4l"></a>尔时彼大妙法鼓。<a id="a-4m"></a>不可见不可观。<a id="a-4n"></a>过眼境界住虚空中出妙法声。<a id="a-4o"></a>彼妙法声遍闻三十三天而作是言。<a id="a-4p"></a>诸天当知。<a id="a-4q"></a>一切色声香味触法皆悉无常。<a id="a-4r"></a>莫行放逸天报速退。<a id="a-4s"></a>诸天当知。<a id="a-4t"></a>一切行苦一切行空一切行无我。<a id="a-4u"></a>是故诸天莫行放逸。<a id="a-4v"></a>若退天报生余苦处。<a id="a-4w"></a>诸天当共议法乐法喜法味法顺法念法。<a id="a-4x"></a>诸天若欲不舍天报五欲境界。<a id="a-4y"></a>应正修行。<a id="a-4z"></a>文殊师利彼法鼓声不可见无色。<a id="a-50"></a>不分别无分别。<a id="a-51"></a>过眼境界不生不灭。<a id="a-52"></a>离音声语言。<a id="a-53"></a>离心意意识。<a id="a-54"></a>文殊师利。<a id="a-55"></a>尔时三十三天闻妙鼓声。<a id="a-56"></a>即入善法堂。<a id="a-57"></a>议法乐法喜法味法顺法念法。<a id="a-58"></a>如说修行。<a id="a-59"></a>于彼天退生余胜处。<a id="a-5A"></a>释提桓因亦入善法堂。<a id="a-5B"></a>升法高座为诸天说法。</p>
  <p id="a5C">文殊师利。<a id="a-5D"></a>若阿修罗共彼诸天斗战之时。<a id="a-5E"></a>三十三天力弱退散。<a id="a-5F"></a>尔时法鼓于虚空中出如是声。<a id="a-5G"></a>阿修罗闻甚大惊怖退入大海。</p>
  <p id="a5H">文殊师利。<a id="a-5I"></a>彼大法鼓无形相无作者。<a id="a-5J"></a>不可见不可观元无实不可思议。<a id="a-5K"></a>无心无相无色无声。<a id="a-5L"></a>无体无二过眼境界。<a id="a-5M"></a>文殊师利。<a id="a-5N"></a>三十三天依本行业。<a id="a-5O"></a>彼大妙鼓空中出声。<a id="a-5P"></a>令彼诸天远离一切诸障忧恼无染寂静。<a id="a-5Q"></a>文殊师利。<a id="a-5R"></a>如彼空中大法鼓身。<a id="a-5S"></a>不可见不可观。<a id="a-5T"></a>元无实不可思议。<a id="a-5U"></a>无心无相无色无声。<a id="a-5V"></a>无物无二过眼境界。<a id="a-5W"></a>依本行业法鼓出声。<a id="a-5X"></a>令三十三天远离一切诸障忧恼无染寂静。<a id="a-5Y"></a>文殊师利。<a id="a-5Z"></a>如三十三天心放逸时。<a id="a-5a"></a>彼妙法鼓出大音声。<a id="a-5b"></a>令三十三天远离一切诸障忧恼无染寂静。<a id="a-5c"></a>文殊师利。<a id="a-5d"></a>如是如来应正遍知清净法身一切世间所不能见。<a id="a-5e"></a>元无实不可思议。<a id="a-5f"></a>无心无相无色无体。<a id="a-5g"></a>无二过眼境界。<a id="a-5h"></a>文殊师利。<a id="a-5i"></a>如彼众生依本业行。<a id="a-5j"></a>随心能信得闻法声。<a id="a-5k"></a>而彼法声能令众生远离一切诸障忧恼无染寂静。<a id="a-5l"></a>文殊师利。<a id="a-5m"></a>彼清净法身无说无体。<a id="a-5n"></a>而诸众生依善根业力闻妙法声。<a id="a-5o"></a>谓如来说法。<a id="a-5p"></a>谓世间有佛。<a id="a-5q"></a>文殊师利。<a id="a-5r"></a>一切众生闻如来声。<a id="a-5s"></a>能得一切乐具。<a id="a-5t"></a>已信者令得正解。<a id="a-5u"></a>闻声正解是如来身。<a id="a-5v"></a>初发心菩萨及一切凡夫众生。<a id="a-5w"></a>闻如来说法。<a id="a-5x"></a>观察如来增长一切善根。<a id="a-5y"></a>文殊师利。<a id="a-5z"></a>如来应正遍知。<a id="a-60"></a>清净法身不生不灭应如是知。<a id="a-61"></a>文殊师利。<a id="a-62"></a>譬如初夏依诸众生本业力故。<a id="a-63"></a>大地所有种子谷草丛林药木出生增长。<a id="a-64"></a>为与众生资生乐具。<a id="a-65"></a>上虚空中出如是风。<a id="a-66"></a>如是风者能生大云。<a id="a-67"></a>生大云者能澍大雨。<a id="a-68"></a>澍大雨者能满大地。<a id="a-69"></a>满大地者能令一切诸种滋茂。<a id="a-6A"></a>尔时一切阎浮提人皆大欢喜。<a id="a-6B"></a>生大踊跃而作是言。<a id="a-6C"></a>此是大云此是大雨。<a id="a-6D"></a>文殊师利。<a id="a-6E"></a>于虚空中天不雨时。<a id="a-6F"></a>阎浮提人作如是言。<a id="a-6G"></a>无云无雨。<a id="a-6H"></a>文殊师利。<a id="a-6I"></a>随何时中普兴大云遍澍大雨。<a id="a-6J"></a>时诸众生咸作是言。<a id="a-6K"></a>希有大云希有大雨。<a id="a-6L"></a>普澍大雨充满大地。<a id="a-6M"></a>文殊师利。<a id="a-6N"></a>而彼虚空无云无雨。<a id="a-6O"></a>文殊师利。<a id="a-6P"></a>依因于风彼虚空中能生大云能生大雨。<a id="a-6Q"></a>文殊师利。<a id="a-6R"></a>依因于风彼虚空中无云无雨。<a id="a-6S"></a>何以故。<a id="a-6T"></a>以依众生本业力故。<a id="a-6U"></a>文殊师利。<a id="a-6V"></a>如彼水聚于虚空中。<a id="a-6W"></a>风因缘住依风而雨。<a id="a-6X"></a>而世间人称言云雨。<a id="a-6Y"></a>何以故。<a id="a-6Z"></a>以依众生本业力故。<a id="a-6a"></a>于虚空中澍大雨聚充满大地。<a id="a-6b"></a>文殊师利。<a id="a-6c"></a>彼虚空中无云无雨。<a id="a-6d"></a>文殊师利。<a id="a-6e"></a>彼大云雨自性不生不灭。<a id="a-6f"></a>离心意意识离去来相。<a id="a-6g"></a>文殊师利。<a id="a-6h"></a>如是诸菩萨摩诃萨。<a id="a-6i"></a>依过去善根修诸善行。<a id="a-6j"></a>闻佛说法得无障碍道。<a id="a-6k"></a>一切众生一切声闻辟支佛等种诸善根求涅槃道。<a id="a-6l"></a>世间众生便谓如来应正遍知出现于世。<a id="a-6m"></a>如来说法皆是真语如语不异语。<a id="a-6n"></a>而诸天人称言如来。<a id="a-6o"></a>文殊师利。<a id="a-6p"></a>以依众生善根力故法身出声。<a id="a-6q"></a>而诸天人作如是言。<a id="a-6r"></a>如来说法。<a id="a-6s"></a>文殊师利。<a id="a-6t"></a>实无如来。<a id="a-6u"></a>何以故。<a id="a-6v"></a>如来法身。<a id="a-6w"></a>无相离相无处离处。<a id="a-6x"></a>不实不生不灭。<a id="a-6y"></a>文殊师利。<a id="a-6z"></a>而彼如来乐说辩才。<a id="a-70"></a>为天人说法无有穷尽。<a id="a-71"></a>随所应闻皆令开解。<a id="a-72"></a>文殊师利。<a id="a-73"></a>始发心菩萨及以一切毛道凡夫。<a id="a-74"></a>依于众生本业力故。<a id="a-75"></a>应见如来入涅槃者。<a id="a-76"></a>如来即便入于涅槃不可得见。<a id="a-77"></a>而彼众生起如是心。<a id="a-78"></a>便谓如来毕竟涅槃。<a id="a-79"></a>文殊师利。<a id="a-7A"></a>如来应正遍知。<a id="a-7B"></a>不生不死不起不灭。<a id="a-7C"></a>文殊师利。<a id="a-7D"></a>如来应正遍知。<a id="a-7E"></a>无始世来证于常住大般涅槃。<a id="a-7F"></a>文殊师利。<a id="a-7G"></a>如彼大云不实不生不灭虚妄故有。<a id="a-7H"></a>而诸众生念想假名云雨如是。<a id="a-7I"></a>文殊师利。<a id="a-7J"></a>如来不实不生不灭本来不生。<a id="a-7K"></a>而诸众生随其心想。<a id="a-7L"></a>闻如来应正遍知现有说法。</p>
  <p id="a7M">文殊师利。<a id="a-7N"></a>譬如大自在梵天王。<a id="a-7O"></a>于十百千万三千大千诸世界中自在无碍。<a id="a-7P"></a>下观一切诸天宫殿。<a id="a-7Q"></a>乃至观于四天王等。<a id="a-7R"></a>尔时彼大自在梵天王。<a id="a-7S"></a>于彼十百千万三千大千诸世界中为自在主。<a id="a-7T"></a>观于一切诸天宫殿。<a id="a-7U"></a>文殊师利。<a id="a-7V"></a>时宫殿中一切诸天。<a id="a-7W"></a>各各舍于五欲境界一切伎乐。<a id="a-7X"></a>舍诸欲念生大恭敬心。<a id="a-7Y"></a>合掌供养大梵天王瞻仰而住。<a id="a-7Z"></a>文殊师利。<a id="a-7a"></a>而彼大自在梵天王。<a id="a-7b"></a>于彼一切诸宫殿中暂时而现。<a id="a-7c"></a>尔时诸天为生梵世所有善根回向梵天。<a id="a-7d"></a>文殊师利。<a id="a-7e"></a>彼大自在梵天王。<a id="a-7f"></a>十百千万三千大千诸世界主。<a id="a-7g"></a>不退梵天住持梵宫。<a id="a-7h"></a>依自在愿住持力故。<a id="a-7i"></a>一切众生善根力故。<a id="a-7j"></a>应化梵天日日观察一切天宫。<a id="a-7k"></a>下至四天王天。<a id="a-7l"></a>各各舍于五欲境界一切伎乐。<a id="a-7m"></a>舍诸欲念生大恭敬心。<a id="a-7n"></a>合掌供养大梵天王瞻仰而住。<a id="a-7o"></a>而彼大自在梵天王。<a id="a-7p"></a>于彼一切诸宫殿中。<a id="a-7q"></a>暂时现身于本处不动。<a id="a-7r"></a>彼时诸天为生梵世。<a id="a-7s"></a>所有善根回向梵天。<a id="a-7t"></a>文殊师利。<a id="a-7u"></a>而于彼处无实梵天。<a id="a-7v"></a>文殊师利。<a id="a-7w"></a>彼梵天空彼梵天无不实。<a id="a-7x"></a>无名字无音声。<a id="a-7y"></a>无住处无体不思议。<a id="a-7z"></a>无相离心意意识不生不灭。<a id="a-80"></a>文殊师利。<a id="a-81"></a>彼大梵天依本愿善根住持力故。<a id="a-82"></a>依彼诸天善根住持力故。<a id="a-83"></a>于彼一切诸宫殿中暂时现身。<a id="a-84"></a>文殊师利。<a id="a-85"></a>而彼诸天不知梵天身空无不实。<a id="a-86"></a>无名字无音声。<a id="a-87"></a>无住处无体不思议。<a id="a-88"></a>无相离心意意识不生不灭。<a id="a-89"></a>如是文殊师利。<a id="a-8A"></a>如来应正遍知空无不实。<a id="a-8B"></a>无名字无音声。<a id="a-8C"></a>无住处无体不思议。<a id="a-8D"></a>无相离心意意识不生不灭亦复如是。<a id="a-8E"></a>文殊师利。<a id="a-8F"></a>如来应正遍知。<a id="a-8G"></a>依彼菩萨本愿行力。<a id="a-8H"></a>住持初发心菩萨。<a id="a-8I"></a>住一切声闻辟支佛乘。<a id="a-8J"></a>依一切毛道凡夫善根力故。<a id="a-8K"></a>如来应现百千万相好庄严之身。<a id="a-8L"></a>如镜中像本处不动。<a id="a-8M"></a>文殊师利。<a id="a-8N"></a>初发心菩萨。<a id="a-8O"></a>一切声闻辟支佛。<a id="a-8P"></a>及毛道凡夫。<a id="a-8Q"></a>不知如来应正遍知空无不实不可观。<a id="a-8R"></a>无名字无音声。<a id="a-8S"></a>无住处无体不思议。<a id="a-8T"></a>无相离心意意识不生不灭。<a id="a-8U"></a>文殊师利。<a id="a-8V"></a>而如来百千万亿种种相好庄严之身。<a id="a-8W"></a>具足如来一切种种诸威仪行。<a id="a-8X"></a>随诸众生种种信故。<a id="a-8Y"></a>出大妙声为众生说法。<a id="a-8Z"></a>能令众生远离一切诸障忧恼无染寂静。<a id="a-8a"></a>而如来一切平等舍心无分别无异心。<a id="a-8b"></a>文殊师利。<a id="a-8c"></a>以是义故。<a id="a-8d"></a>言不生不灭者是名如来。<a id="a-8e"></a>尔时世尊而说偈言。</p>
  <p id="a8f">如来常不生　　诸法亦复然</p>
  <p id="a8g">世间无实法　　愚痴妄取相</p>
  <p id="a8h">无漏善法中　　无如及如来</p>
  <p id="a8i">依彼善法力　　现世如镜像</p>
  <p id="a8j">文殊师利。<a id="a-8k"></a>譬如日光初出。<a id="a-8l"></a>先照最大山王。<a id="a-8m"></a>次照斫迦婆罗山摩诃斫迦婆罗山。<a id="a-8n"></a>次照余大山。<a id="a-8o"></a>次照余黑山。<a id="a-8p"></a>次照高原堆阜。<a id="a-8q"></a>后照深谷卑下之处。<a id="a-8r"></a>文殊师利。<a id="a-8s"></a>而彼日光不分别无分别不思惟。<a id="a-8t"></a>何以故。<a id="a-8u"></a>文殊师利。<a id="a-8v"></a>彼日光明无心意意识。<a id="a-8w"></a>不生不灭无相离相无念离念。<a id="a-8x"></a>无戏论无障碍离障碍。<a id="a-8y"></a>不住此岸不住彼岸。<a id="a-8z"></a>不高不下不缚不脱。<a id="a-90"></a>不知非不知无烦恼非无烦恼。<a id="a-91"></a>非实非不实。<a id="a-92"></a>不在此岸不在彼岸。<a id="a-93"></a>不在陆地不在水中。<a id="a-94"></a>不在两岸不在中流。<a id="a-95"></a>无觉离觉无色非无色。<a id="a-96"></a>文殊师利。<a id="a-97"></a>依于大地有高下中。<a id="a-98"></a>日光随地有高下中。<a id="a-99"></a>文殊师利。<a id="a-9A"></a>如来应正遍知亦复如是。<a id="a-9B"></a>不分别无分别不思惟。<a id="a-9C"></a>文殊师利。<a id="a-9D"></a>何以故。<a id="a-9E"></a>如来应正遍知。<a id="a-9F"></a>离心意意识不生不灭。<a id="a-9G"></a>无相离相无念离念。<a id="a-9H"></a>无戏论离戏论。<a id="a-9I"></a>无热恼离热恼。<a id="a-9J"></a>不住此岸不住彼岸。<a id="a-9K"></a>不高不下不缚不脱。<a id="a-9L"></a>不知非不知。<a id="a-9M"></a>无烦恼非无烦恼。<a id="a-9N"></a>非实语者非不实语者。<a id="a-9O"></a>不在此岸不在彼岸。<a id="a-9P"></a>不在陆地不在水中。<a id="a-9Q"></a>不在两岸不在中流。<a id="a-9R"></a>非一切知者。<a id="a-9S"></a>非无一切知者。<a id="a-9T"></a>非觉者非无觉者。<a id="a-9U"></a>非行者非无行者。<a id="a-9V"></a>非修习者非无修习者。<a id="a-9W"></a>非念者非无念者。<a id="a-9X"></a>非有心者非无心者。<a id="a-9Y"></a>离心者非离心者。<a id="a-9Z"></a>无意者非无意者。<a id="a-9a"></a>非害者非无害者。<a id="a-9b"></a>非名者非无名者。<a id="a-9c"></a>非色者非无色者。<a id="a-9d"></a>非说者非无说者。<a id="a-9e"></a>非假名者非无假名者。<a id="a-9f"></a>非可见者非不可见者。<a id="a-9g"></a>体性如是非不如是。<a id="a-9h"></a>非说道者非无说道者。<a id="a-9i"></a>非证果者非无证果者。<a id="a-9j"></a>非分别者非无分别者。<a id="a-9k"></a>非离分别者非无离分别者。<a id="a-9l"></a>文殊师利。<a id="a-9m"></a>依彼无边法界众生上中下性。<a id="a-9n"></a>如来放大智日光轮。<a id="a-9o"></a>普照众生亦复如是。<a id="a-9p"></a>初照一切诸菩萨等清净直心大乘山王。<a id="a-9q"></a>次复照于住辟支佛乘。<a id="a-9r"></a>次复照于住声闻乘。<a id="a-9s"></a>次复照于随所能信善行众生。<a id="a-9t"></a>次复照于乃至住邪聚众生。<a id="a-9u"></a>皆为如来一切智日光轮所照。<a id="a-9v"></a>为毕竟利益一切众生。<a id="a-9w"></a>为生未来一切善根。<a id="a-9x"></a>为令增长一切善根。<a id="a-9y"></a>文殊师利。<a id="a-9z"></a>如来于彼一切事中平等舍心。<a id="a-A0"></a>无分别无异心。<a id="a-A1"></a>文殊师利。<a id="a-A2"></a>诸佛如来智日光轮无如是心。<a id="a-A3"></a>我为此众生说于妙法。<a id="a-A4"></a>而不为彼众生说法。<a id="a-A5"></a>文殊师利。<a id="a-A6"></a>诸佛如来无有如是分别之心。<a id="a-A7"></a>此众生信上法。<a id="a-A8"></a>此众生信中法。<a id="a-A9"></a>此众生信下法。<a id="a-AA"></a>此众生信正法。<a id="a-AB"></a>此众生信邪法。<a id="a-AC"></a>文殊师利。<a id="a-AD"></a>诸佛如来无如是心。<a id="a-AE"></a>此众生信上法。<a id="a-AF"></a>为说大乘。<a id="a-AG"></a>此众生信中法。<a id="a-AH"></a>为说缘觉乘。<a id="a-AI"></a>此众生信下法。<a id="a-AJ"></a>为说声闻乘。<a id="a-AK"></a>此众生信正行。<a id="a-AL"></a>为说清净心法。<a id="a-AM"></a>乃至此众生信邪行。<a id="a-AN"></a>随所应闻而为说法。<a id="a-AO"></a>文殊师利。<a id="a-AP"></a>诸佛如来智日光轮。<a id="a-AQ"></a>无有如是分别之心。<a id="a-AR"></a>何以故。<a id="a-AS"></a>诸佛如来智日光轮。<a id="a-AT"></a>远离一切分别异分别及诸戏论。<a id="a-AU"></a>文殊师利。<a id="a-AV"></a>依诸众生种种善根。<a id="a-AW"></a>诸佛如来智日光轮种种别异。</p>
  <p id="aAX">文殊师利。<a id="a-AY"></a>譬如大海中有如意宝珠悬置高幢上。<a id="a-AZ"></a>随何等何等众生念。<a id="a-Aa"></a>须何等何等事。<a id="a-Ab"></a>如是如是。<a id="a-Ac"></a>闻彼摩尼宝珠出声。<a id="a-Ad"></a>而彼摩尼宝珠。<a id="a-Ae"></a>不分别无分别不思惟。<a id="a-Af"></a>无心离心离心意意识。<a id="a-Ag"></a>文殊师利。<a id="a-Ah"></a>如来亦复如是。<a id="a-Ai"></a>不分别无分别不思惟。<a id="a-Aj"></a>无心离心。<a id="a-Ak"></a>离心意意识。<a id="a-Al"></a>不可测量离诸测量不得离得。<a id="a-Am"></a>贪不能转嗔不能转痴不能转。<a id="a-An"></a>不实不妄。<a id="a-Ao"></a>非常非不常。<a id="a-Ap"></a>非照非不照。<a id="a-Aq"></a>非明非不明。<a id="a-Ar"></a>非觉者非不觉者。<a id="a-As"></a>不生不灭。<a id="a-At"></a>不思议不可思议。<a id="a-Au"></a>无体离体。<a id="a-Av"></a>不可取不可舍。<a id="a-Aw"></a>不可戏论不可说。<a id="a-Ax"></a>离诸言说。<a id="a-Ay"></a>不喜离喜无生不可数离诸数量。<a id="a-Az"></a>不去无去去寂。<a id="a-B0"></a>绝一切诸趣。<a id="a-B1"></a>离一切言说。<a id="a-B2"></a>不可见不可观不可取。<a id="a-B3"></a>非虚空非不虚空。<a id="a-B4"></a>非可见非可说。<a id="a-B5"></a>非和合非离和合。<a id="a-B6"></a>非作非造。<a id="a-B7"></a>非示非染。<a id="a-B8"></a>非可清净。<a id="a-B9"></a>非名非色。<a id="a-BA"></a>非相非无相。<a id="a-BB"></a>非业非业报。<a id="a-BC"></a>非过去非未来非现在。<a id="a-BD"></a>非有烦恼非无烦恼。<a id="a-BE"></a>非诤非不诤。<a id="a-BF"></a>非声离一切声。<a id="a-BG"></a>无言无相离一切相。<a id="a-BH"></a>非内非外亦非中间。<a id="a-BI"></a>文殊师利。<a id="a-BJ"></a>而如来宝珠清净直心。<a id="a-BK"></a>悬大慈悲高幢之上。<a id="a-BL"></a>随何等何等众生信。<a id="a-BM"></a>何等何等众生行。<a id="a-BN"></a>闻如是如是说法声。<a id="a-BO"></a>文殊师利。<a id="a-BP"></a>如来于一切事平等舍心。<a id="a-BQ"></a>无分别无异心。</p>
  <p id="aBR">文殊师利。<a id="a-BS"></a>譬如响声从他而出众生得闻。<a id="a-BT"></a>而彼响声非过去非未来非现在。<a id="a-BU"></a>非内非外非二中间可得。<a id="a-BV"></a>非生非灭非断非常。<a id="a-BW"></a>非知非不知非觉非不觉。<a id="a-BX"></a>非明非不明。<a id="a-BY"></a>非缚非脱。<a id="a-BZ"></a>非毁非不毁。<a id="a-Ba"></a>非念非不念。<a id="a-Bb"></a>非处非不处。<a id="a-Bc"></a>非住非不住。<a id="a-Bd"></a>非地界非水界。<a id="a-Be"></a>非火界非风界。<a id="a-Bf"></a>非有为非无为。<a id="a-Bg"></a>非戏论非不戏论。<a id="a-Bh"></a>非声非不声。<a id="a-Bi"></a>非见非不见。<a id="a-Bj"></a>非字非言非离言语。<a id="a-Bk"></a>非称量离称量。<a id="a-Bl"></a>非相离相。<a id="a-Bm"></a>非寂静非离寂静。<a id="a-Bn"></a>非长非短。<a id="a-Bo"></a>非心非不心。<a id="a-Bp"></a>非观非不观。<a id="a-Bq"></a>非可见相非不可见相。<a id="a-Br"></a>非空非不空自体空。<a id="a-Bs"></a>非可念非不可念离可念。<a id="a-Bt"></a>非可觉非不可觉。<a id="a-Bu"></a>离心意意识。<a id="a-Bv"></a>一切处平等。<a id="a-Bw"></a>无分别离异分别过三世。<a id="a-Bx"></a>文殊师利。<a id="a-By"></a>而彼响声。<a id="a-Bz"></a>随种种众生种种言音闻种种响。<a id="a-C0"></a>文殊师利。<a id="a-C1"></a>如来应正遍知。<a id="a-C2"></a>说法音声亦复如是。<a id="a-C3"></a>非过去非未来非现在。<a id="a-C4"></a>非内非外非二中间可得。<a id="a-C5"></a>非生非灭非断非常。<a id="a-C6"></a>非知非不知。<a id="a-C7"></a>非觉非不觉。<a id="a-C8"></a>非明非不明。<a id="a-C9"></a>非缚非脱。<a id="a-CA"></a>非毁非不毁。<a id="a-CB"></a>非念非不念。<a id="a-CC"></a>非处非不处。<a id="a-CD"></a>非住非不住。<a id="a-CE"></a>非地界非水界。<a id="a-CF"></a>非火界非风界。<a id="a-CG"></a>非有为非无为。<a id="a-CH"></a>非戏论非不戏论。<a id="a-CI"></a>非声非不声。<a id="a-CJ"></a>非见非不见。<a id="a-CK"></a>非字非言非离言语。<a id="a-CL"></a>非称量离称量。<a id="a-CM"></a>非相离相。<a id="a-CN"></a>非寂静非离寂静。<a id="a-CO"></a>非长非短。<a id="a-CP"></a>非心非不心。<a id="a-CQ"></a>非观非不观。<a id="a-CR"></a>非可见相非不可见相。<a id="a-CS"></a>非空非不空自体空。<a id="a-CT"></a>非可念非不可念。<a id="a-CU"></a>离可念。<a id="a-CV"></a>非可觉非不可觉。<a id="a-CW"></a>离心意意识。<a id="a-CX"></a>一切处平等。<a id="a-CY"></a>无分别离异分别。<a id="a-CZ"></a>过三世。<a id="a-Ca"></a>文殊师利。<a id="a-Cb"></a>随种种众生种种信种种解。<a id="a-Cc"></a>闻于如来应正遍知如是如是说法音声。<a id="a-Cd"></a>文殊师利。<a id="a-Ce"></a>譬如大地住持万物。<a id="a-Cf"></a>生长一切谷麦果蓏。<a id="a-Cg"></a>草木树林建立成就。<a id="a-Ch"></a>文殊师利。<a id="a-Ci"></a>而彼大地。<a id="a-Cj"></a>不分别无异分别。<a id="a-Ck"></a>一切处平等。<a id="a-Cl"></a>无分别无异分别心。<a id="a-Cm"></a>无心离心意意识。<a id="a-Cn"></a>文殊师利。<a id="a-Co"></a>如来应正遍知亦复如是。<a id="a-Cp"></a>依于如来应正遍知。<a id="a-Cq"></a>住持一切众生。<a id="a-Cr"></a>生长一切善根。<a id="a-Cs"></a>建立成就一切声闻辟支佛菩萨。<a id="a-Ct"></a>及诸外道种种异见。<a id="a-Cu"></a>尼犍子等从于邪见。<a id="a-Cv"></a>乃至邪定聚众生所有诸善根。<a id="a-Cw"></a>彼诸善根皆是如来应正遍知之所住持。<a id="a-Cx"></a>皆依如来应正遍知。<a id="a-Cy"></a>而得生长建立成就。</p>
  <p id="aCz">文殊师利。<a id="a-D0"></a>而如来应正遍知。<a id="a-D1"></a>离一切分别。<a id="a-D2"></a>无分别异分别念。<a id="a-D3"></a>离一切心意意识。<a id="a-D4"></a>不可观离诸观。<a id="a-D5"></a>不可见离诸见。<a id="a-D6"></a>不可思惟离诸思惟。<a id="a-D7"></a>不可念离诸念。<a id="a-D8"></a>心平等无平等舍。<a id="a-D9"></a>一切处无分别离异分别。</p>
  <p id="aDA">文殊师利。<a id="a-DB"></a>譬如虚空一切处平等。<a id="a-DC"></a>无分别异分别。<a id="a-DD"></a>不生不灭。<a id="a-DE"></a>非过去非未来非现在。<a id="a-DF"></a>不可见不可戏论。<a id="a-DG"></a>无色不可示不可表。<a id="a-DH"></a>不可触不可护。<a id="a-DI"></a>不可量离思量不可譬喻离诸譬喻。<a id="a-DJ"></a>无住处不可取。<a id="a-DK"></a>离眼识道。<a id="a-DL"></a>离心意意识。<a id="a-DM"></a>无相无字。<a id="a-DN"></a>无声无念。<a id="a-DO"></a>无取无舍。<a id="a-DP"></a>不可转不可换。<a id="a-DQ"></a>离言语道。<a id="a-DR"></a>一切处住一切处入。<a id="a-DS"></a>文殊师利。<a id="a-DT"></a>如诸众生以依地有高下中故。<a id="a-DU"></a>而言虚空有高下中。<a id="a-DV"></a>而彼虚空无高下中。<a id="a-DW"></a>文殊师利。<a id="a-DX"></a>如来应正遍知亦复如是。<a id="a-DY"></a>于一切处平等。<a id="a-DZ"></a>无分别异分别。<a id="a-Da"></a>不生不灭。<a id="a-Db"></a>非过去非未来非现在。<a id="a-Dc"></a>不可见不可戏。<a id="a-Dd"></a>无色不可示不可表。<a id="a-De"></a>不可触不可护。<a id="a-Df"></a>不可量离思量。<a id="a-Dg"></a>不可譬喻离诸譬喻。<a id="a-Dh"></a>无住处不可取。<a id="a-Di"></a>离眼识道。<a id="a-Dj"></a>离心意意识。<a id="a-Dk"></a>无相无字。<a id="a-Dl"></a>无声无念。<a id="a-Dm"></a>无取无舍。<a id="a-Dn"></a>不可转不可换。<a id="a-Do"></a>离言语道。<a id="a-Dp"></a>一切处住一切处入。<a id="a-Dq"></a>文殊师利。<a id="a-Dr"></a>依众生心有高下中故。<a id="a-Ds"></a>见如来有高下中。<a id="a-Dt"></a>而实如来无高下中。<a id="a-Du"></a>文殊师利。<a id="a-Dv"></a>如来无如是心。<a id="a-Dw"></a>此众生有下信心。<a id="a-Dx"></a>我示下形色。<a id="a-Dy"></a>此众生有中信心。<a id="a-Dz"></a>我示中形色。<a id="a-E0"></a>此众生有上信心。<a id="a-E1"></a>我示上形色。<a id="a-E2"></a>文殊师利。<a id="a-E3"></a>如来说法亦复如是。<a id="a-E4"></a>文殊师利。<a id="a-E5"></a>如来无如是心。<a id="a-E6"></a>此众生有下信心。<a id="a-E7"></a>我为说声闻法。<a id="a-E8"></a>此众生有中信心。<a id="a-E9"></a>我为说辟支佛法。<a id="a-EA"></a>此众生有上信心。<a id="a-EB"></a>我为说大乘法。<a id="a-EC"></a>文殊师利。<a id="a-ED"></a>如来无如是心。<a id="a-EE"></a>此众生信布施故。<a id="a-EF"></a>我为说檀波罗蜜。<a id="a-EG"></a>此众生信持戒故。<a id="a-EH"></a>我为说尸波罗蜜。<a id="a-EI"></a>此众生信忍辱故。<a id="a-EJ"></a>我为说羼提波罗蜜。<a id="a-EK"></a>此众生信精进故。<a id="a-EL"></a>我为说毗梨耶波罗蜜。<a id="a-EM"></a>此众生信禅定故。<a id="a-EN"></a>我为说禅波罗蜜。<a id="a-EO"></a>此众生信智慧故。<a id="a-EP"></a>我为说般若波罗蜜。</p>
 </body>
</html>