<!doctype html>
<html id="z3IBTpWQA" data-ver="1138">
 <head>
  <meta charset="utf-8">
  <meta author="昙摩流支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">如来庄严智慧光明入一切佛境界经卷下</h1>
  <p id="a2">文殊师利。<a id="a-3"></a>如来者名为法身。<a id="a-4"></a>文殊师利。<a id="a-5"></a>如来不生无生。<a id="a-6"></a>文殊师利。<a id="a-7"></a>如来无名无色。<a id="a-8"></a>无言说无心意意识。<a id="a-9"></a>文殊师利。<a id="a-A"></a>如来无分别离分别。<a id="a-B"></a>文殊师利。<a id="a-C"></a>言如来者。<a id="a-D"></a>名为空不可尽相。<a id="a-E"></a>尽际实际。<a id="a-F"></a>空平等一切法际不二际。<a id="a-G"></a>常不可知处际。<a id="a-H"></a>文殊师利。<a id="a-I"></a>如来应正遍知。<a id="a-J"></a>一切处无分别离异分别。<a id="a-K"></a>非下非中非上。<a id="a-L"></a>如是文殊师利。<a id="a-M"></a>一切法无分别离分别。<a id="a-N"></a>非下非中非上。<a id="a-O"></a>何以故。<a id="a-P"></a>一切法不可得故。<a id="a-Q"></a>文殊师利言。<a id="a-R"></a>一切法不可得者。<a id="a-S"></a>是一切法平等。<a id="a-T"></a>言一切法平等者。<a id="a-U"></a>是平等住。<a id="a-V"></a>言平等住者。<a id="a-W"></a>即是不动。<a id="a-X"></a>言不动者。<a id="a-Y"></a>是一切法无依止。<a id="a-Z"></a>言一切法无依止者。<a id="a-a"></a>彼无心定住。<a id="a-b"></a>言无心定住者。<a id="a-c"></a>即是无生。<a id="a-d"></a>言无生者。<a id="a-e"></a>即是不生。<a id="a-f"></a>若如是见。<a id="a-g"></a>彼心心数法毕竟不颠倒。<a id="a-h"></a>若毕竟心不颠倒者。<a id="a-i"></a>彼行者能得如实。<a id="a-j"></a>若能如实得者。<a id="a-k"></a>彼不起戏论。<a id="a-l"></a>若不起戏论者。<a id="a-m"></a>彼不行一切法。<a id="a-n"></a>若不戏不行者。<a id="a-o"></a>彼不在生死。<a id="a-p"></a>若不在生死者。<a id="a-q"></a>彼不能动。<a id="a-r"></a>若不能动者。<a id="a-s"></a>彼法不能相违。<a id="a-t"></a>若法不能相违者。<a id="a-u"></a>彼随顺一切法。<a id="a-v"></a>彼随顺一切法者。<a id="a-w"></a>彼法性中不能动。<a id="a-x"></a>若法性中不能动者。<a id="a-y"></a>彼得自性法。<a id="a-z"></a>若得自性法者。<a id="a-10"></a>彼无所得。<a id="a-11"></a>何以故。<a id="a-12"></a>依因缘生一切法故。<a id="a-13"></a>若依因缘生一切法者。<a id="a-14"></a>彼常不生。<a id="a-15"></a>若常不生者。<a id="a-16"></a>彼常不可得。<a id="a-17"></a>若常不可得者。<a id="a-18"></a>彼得实际法。<a id="a-19"></a>若得实际法者。<a id="a-1A"></a>彼不共一切法住。<a id="a-1B"></a>若不共一切法住者。<a id="a-1C"></a>彼不共住。<a id="a-1D"></a>若不共住者。<a id="a-1E"></a>彼非有非无。<a id="a-1F"></a>若非有非无者。<a id="a-1G"></a>彼得法中住。<a id="a-1H"></a>若得法中住者。<a id="a-1I"></a>彼得修行正念法。<a id="a-1J"></a>若得修行正念法者。<a id="a-1K"></a>彼无一法非是佛法。<a id="a-1L"></a>何以故。<a id="a-1M"></a>以觉一切法空故。<a id="a-1N"></a>文殊师利。<a id="a-1O"></a>觉一切法空者名为菩提。<a id="a-1P"></a>菩提者名觉一切法空。<a id="a-1Q"></a>空者即是菩提。<a id="a-1R"></a>如是空无相无愿。<a id="a-1S"></a>无作无行。<a id="a-1T"></a>无依无生。<a id="a-1U"></a>无取无处。<a id="a-1V"></a>觉如是法者名为菩提。<a id="a-1W"></a>菩提者名为修行正念。<a id="a-1X"></a>文殊师利。<a id="a-1Y"></a>言修行正念者。<a id="a-1Z"></a>不取不舍即名正念。<a id="a-1a"></a>不观不异名为行。<a id="a-1b"></a>不着不缚不脱名为行。<a id="a-1c"></a>不去不来名为行。<a id="a-1d"></a>文殊师利。<a id="a-1e"></a>正念行者。<a id="a-1f"></a>彼处无行无利无果无证。<a id="a-1g"></a>何以故。<a id="a-1h"></a>文殊师利。<a id="a-1i"></a>心自性清净故。<a id="a-1j"></a>彼心客尘烦恼染。<a id="a-1k"></a>而自性清净心不染。<a id="a-1l"></a>而彼自性清净心。<a id="a-1m"></a>即体无染不染者。<a id="a-1n"></a>彼处无对治法故。<a id="a-1o"></a>以何法对治能灭此烦恼。<a id="a-1p"></a>何以故。<a id="a-1q"></a>彼清净非净。<a id="a-1r"></a>即是本净。<a id="a-1s"></a>若本净者即是不生。<a id="a-1t"></a>若不生者彼即不染。<a id="a-1u"></a>若不染者彼不离染法。<a id="a-1v"></a>若离染法者。<a id="a-1w"></a>彼灭一切染。<a id="a-1x"></a>以何等法灭一切染。<a id="a-1y"></a>彼不生。<a id="a-1z"></a>若不生者是菩提。<a id="a-20"></a>菩提者名为平等。<a id="a-21"></a>平等者名为真如。<a id="a-22"></a>真如者名为不异。<a id="a-23"></a>不异者名为如实住一切有为无为法。<a id="a-24"></a>文殊师利。<a id="a-25"></a>真如者。<a id="a-26"></a>彼处非有为非无为无二法。<a id="a-27"></a>若非有为非无为无二法者是真如。<a id="a-28"></a>文殊师利。<a id="a-29"></a>言真如者彼实际。<a id="a-2A"></a>言实际者彼不异。<a id="a-2B"></a>不异者彼未来真如。<a id="a-2C"></a>言未来真如者。<a id="a-2D"></a>即是不异。<a id="a-2E"></a>言不异者彼即真如。<a id="a-2F"></a>言即真如者彼非常不真如。<a id="a-2G"></a>言非常不真如者。<a id="a-2H"></a>彼不染不净。<a id="a-2I"></a>言不染不净者。<a id="a-2J"></a>彼不生不灭。<a id="a-2K"></a>言不生不灭者。<a id="a-2L"></a>彼涅槃平等。<a id="a-2M"></a>言涅槃平等者。<a id="a-2N"></a>彼不在世间不在涅槃。<a id="a-2O"></a>言不在世间不在涅槃者。<a id="a-2P"></a>彼非过去非未来非现在。<a id="a-2Q"></a>言非过去非未来非现在者。<a id="a-2R"></a>彼非下非中非上。<a id="a-2S"></a>言非下非中非上者。<a id="a-2T"></a>即是如来。<a id="a-2U"></a>言如来者名为实语。<a id="a-2V"></a>言实语者名为真如。<a id="a-2W"></a>言真如者名为如实。<a id="a-2X"></a>言如实者名为我。<a id="a-2Y"></a>言我者即是不二。<a id="a-2Z"></a>不二义者即是菩提。<a id="a-2a"></a>菩提者名为觉。<a id="a-2b"></a>觉者入三解脱门智。<a id="a-2c"></a>智者。<a id="a-2d"></a>入三世平等一切法智。<a id="a-2e"></a>言义者。<a id="a-2f"></a>于一切法无差别义。<a id="a-2g"></a>义者。<a id="a-2h"></a>无名无言不可说。<a id="a-2i"></a>言智者。<a id="a-2j"></a>觉了一切法名为智。<a id="a-2k"></a>识知一切法名为智。<a id="a-2l"></a>言义者。<a id="a-2m"></a>知众生及识智了义即是法。<a id="a-2n"></a>法者即是义。<a id="a-2o"></a>义智识智。<a id="a-2p"></a>了义智法智。<a id="a-2q"></a>法住智法体智。<a id="a-2r"></a>彼依法转所转义。<a id="a-2s"></a>自转平等不二义。<a id="a-2t"></a>平等不二义即是平等。<a id="a-2u"></a>平等者即是义。<a id="a-2v"></a>所言义识智平等者。<a id="a-2w"></a>即是入不二法门智。<a id="a-2x"></a>名为了义非不了义。<a id="a-2y"></a>言平等者。<a id="a-2z"></a>即是平等。<a id="a-30"></a>即是空。<a id="a-31"></a>言空者。<a id="a-32"></a>即是幻我平等。<a id="a-33"></a>言我平等者。<a id="a-34"></a>即是法平等。<a id="a-35"></a>言法平等者。<a id="a-36"></a>即是离平等。<a id="a-37"></a>离平等者。<a id="a-38"></a>即是觉平等。<a id="a-39"></a>觉平等者。<a id="a-3A"></a>即是菩提。<a id="a-3B"></a>文殊师利。<a id="a-3C"></a>着色者即是着眼。<a id="a-3D"></a>着眼者即是着自性。<a id="a-3E"></a>着见者即是着自我。<a id="a-3F"></a>着自身者。<a id="a-3G"></a>即是着自性空智着。<a id="a-3H"></a>不正念观者。<a id="a-3I"></a>即着法光明观法不着。<a id="a-3J"></a>着懈怠垢者。<a id="a-3K"></a>着证智坚固精进。<a id="a-3L"></a>如实知法名为着。<a id="a-3M"></a>着五盖菩提分名为着。<a id="a-3N"></a>不着无障解脱智。<a id="a-3O"></a>一切法自性清净因缘而有。<a id="a-3P"></a>又菩萨摩诃萨。<a id="a-3Q"></a>如实知染净因。<a id="a-3R"></a>而不住染净因中者。<a id="a-3S"></a>起我起见是名染因。<a id="a-3T"></a>入一切法无我是名净因。<a id="a-3U"></a>见我我所是名染因。<a id="a-3V"></a>内寂静外不行是名净因。<a id="a-3W"></a>欲嗔恨害觉观是名染因。<a id="a-3X"></a>不净慈悲喜舍入十二因缘忍。<a id="a-3Y"></a>名为净因。<a id="a-3Z"></a>四颠倒是染因。<a id="a-3a"></a>四念处是净因。<a id="a-3b"></a>五盖是染因。<a id="a-3c"></a>五根是净因。<a id="a-3d"></a>六入是染因。<a id="a-3e"></a>六念是净因。<a id="a-3f"></a>七非净法是染因。<a id="a-3g"></a>七觉分是净因。<a id="a-3h"></a>八邪法是染因。<a id="a-3i"></a>八正法是净因。<a id="a-3j"></a>九恼事是染因。<a id="a-3k"></a>九次第定是净因。<a id="a-3l"></a>十不善业道是染因。<a id="a-3m"></a>十善业道是净因。<a id="a-3n"></a>略说一切不善念是染因。<a id="a-3o"></a>一切善念是净因。<a id="a-3p"></a>所言染因净因。<a id="a-3q"></a>彼一切法自性空。<a id="a-3r"></a>无我无人无命无寿者。<a id="a-3s"></a>无我所无使者。<a id="a-3t"></a>如幻无相内寂静。<a id="a-3u"></a>内寂静者即是寂灭。<a id="a-3v"></a>寂灭者即是自性清净。<a id="a-3w"></a>自性清净者即是不可得。<a id="a-3x"></a>不可得者即是无处。<a id="a-3y"></a>无处者即是实。<a id="a-3z"></a>实者即是虚空。<a id="a-40"></a>何以故。<a id="a-41"></a>文殊师利。<a id="a-42"></a>无有一法若生若灭。<a id="a-43"></a>文殊师利白佛言。<a id="a-44"></a>世尊。<a id="a-45"></a>若法如是。<a id="a-46"></a>云何如来得菩提。<a id="a-47"></a>佛告文殊师利言。<a id="a-48"></a>文殊师利。<a id="a-49"></a>无根无住。<a id="a-4A"></a>如来如是得菩提。<a id="a-4B"></a>文殊师利言。<a id="a-4C"></a>世尊。<a id="a-4D"></a>何者是根何者是住。<a id="a-4E"></a>佛告文殊师利。<a id="a-4F"></a>身见名为根。<a id="a-4G"></a>不实分别名为住。<a id="a-4H"></a>彼菩提平等。<a id="a-4I"></a>如来知一切法平等。<a id="a-4J"></a>是故说如来无根无住得菩提。<a id="a-4K"></a>文殊师利。<a id="a-4L"></a>言菩提者名为净亦名寂静。<a id="a-4M"></a>何者为净何者寂静。<a id="a-4N"></a>文殊师利。<a id="a-4O"></a>我我所眼空。<a id="a-4P"></a>何以故。<a id="a-4Q"></a>自性空故。<a id="a-4R"></a>如是耳鼻舌身意我我所空。<a id="a-4S"></a>何以故。<a id="a-4T"></a>自性空故。<a id="a-4U"></a>是故知眼空不着色。<a id="a-4V"></a>是故说净。<a id="a-4W"></a>如是知耳空不着声是寂静。<a id="a-4X"></a>知鼻空不着香是寂静。<a id="a-4Y"></a>知舌空不着味是寂静。<a id="a-4Z"></a>知身空不着触是寂静。<a id="a-4a"></a>知意空不着法是寂静。<a id="a-4b"></a>文殊师利。<a id="a-4c"></a>菩提自性清净。<a id="a-4d"></a>以自性清净故。<a id="a-4e"></a>自性清净者。<a id="a-4f"></a>所言自性清净。<a id="a-4g"></a>彼不染如虚空。<a id="a-4h"></a>平等如虚空。<a id="a-4i"></a>自性同虚空。<a id="a-4j"></a>譬如虚空本来自性清净。<a id="a-4k"></a>文殊师利。<a id="a-4l"></a>言菩提者。<a id="a-4m"></a>不取不舍。<a id="a-4n"></a>云何不取云何不舍。<a id="a-4o"></a>言不取者。<a id="a-4p"></a>不取一切法。<a id="a-4q"></a>是故言不取。<a id="a-4r"></a>言不舍者。<a id="a-4s"></a>不舍一切法。<a id="a-4t"></a>是故言不舍。<a id="a-4u"></a>文殊师利。<a id="a-4v"></a>如来度大漂流。<a id="a-4w"></a>是故不取不舍。<a id="a-4x"></a>而彼真如不见彼此岸。<a id="a-4y"></a>如来知一切法离彼此岸。<a id="a-4z"></a>故言如来。<a id="a-50"></a>文殊师利。<a id="a-51"></a>菩提无相无观。<a id="a-52"></a>何者无相无观。<a id="a-53"></a>文殊师利。<a id="a-54"></a>不见眼识名为无相。<a id="a-55"></a>不见色名为无观。<a id="a-56"></a>不见耳识名为无相。<a id="a-57"></a>不闻声名为无观。<a id="a-58"></a>不见鼻识名为无相。<a id="a-59"></a>不闻香名为无观。<a id="a-5A"></a>不见舌识名为无相。<a id="a-5B"></a>不知味名为无观。<a id="a-5C"></a>不见身识名为无相。<a id="a-5D"></a>不知触名为无观。<a id="a-5E"></a>不见意识名为无相。<a id="a-5F"></a>不知法名为无观。<a id="a-5G"></a>文殊师利。<a id="a-5H"></a>是诸圣人境界。<a id="a-5I"></a>所谓三界境界。<a id="a-5J"></a>文殊师利。<a id="a-5K"></a>言菩提者。<a id="a-5L"></a>非过去非未来非现在。<a id="a-5M"></a>三世平等三世清净。<a id="a-5N"></a>文殊师利。<a id="a-5O"></a>何者是三世智。<a id="a-5P"></a>所谓过去法心不行。<a id="a-5Q"></a>未来法识不去。<a id="a-5R"></a>现在法念不住。<a id="a-5S"></a>是故如来不住心意意识。<a id="a-5T"></a>以不住不分别无分别。<a id="a-5U"></a>以不分别无分别故。<a id="a-5V"></a>不见未来法现在法不戏论。<a id="a-5W"></a>文殊师利。<a id="a-5X"></a>菩提无身无为。<a id="a-5Y"></a>何者是无身。<a id="a-5Z"></a>何者是无为。<a id="a-5a"></a>文殊师利。<a id="a-5b"></a>无身者。<a id="a-5c"></a>所谓非眼识知。<a id="a-5d"></a>非耳鼻舌身意识知。<a id="a-5e"></a>文殊师利。<a id="a-5f"></a>若非心意意识知。<a id="a-5g"></a>彼无为。<a id="a-5h"></a>言无为者。<a id="a-5i"></a>不生不住不灭。<a id="a-5j"></a>是故言三世清净无为。<a id="a-5k"></a>如无为知。<a id="a-5l"></a>有为亦如是。<a id="a-5m"></a>何以故。<a id="a-5n"></a>所言一切法体者。<a id="a-5o"></a>即是无体。<a id="a-5p"></a>无体者。<a id="a-5q"></a>彼处无二言。<a id="a-5r"></a>文殊师利。<a id="a-5s"></a>言菩提者。<a id="a-5t"></a>名为无差别足迹。<a id="a-5u"></a>何者无差别。<a id="a-5v"></a>何者足迹。<a id="a-5w"></a>文殊师利。<a id="a-5x"></a>无相名无差别。<a id="a-5y"></a>真如名足迹。<a id="a-5z"></a>无住名无差别。<a id="a-60"></a>法名足迹。<a id="a-61"></a>无异名无差别。<a id="a-62"></a>实际名足迹。<a id="a-63"></a>不可得名无差别。<a id="a-64"></a>不动名足迹。<a id="a-65"></a>空名无差别。<a id="a-66"></a>无相名足迹。<a id="a-67"></a>无觉名无差别。<a id="a-68"></a>无愿名足迹。<a id="a-69"></a>不求名无差别。<a id="a-6A"></a>无众生名足迹。<a id="a-6B"></a>众生体名无差别。<a id="a-6C"></a>虚空名足迹。<a id="a-6D"></a>不见名无差别。<a id="a-6E"></a>不生名足迹。<a id="a-6F"></a>不灭名无差别。<a id="a-6G"></a>无为名足迹。<a id="a-6H"></a>无行名无差别。<a id="a-6I"></a>菩提名足迹。<a id="a-6J"></a>寂静名无差别。<a id="a-6K"></a>涅槃名足迹。<a id="a-6L"></a>不起名无差别。<a id="a-6M"></a>觉名足迹。<a id="a-6N"></a>文殊师利。<a id="a-6O"></a>菩提者不可以身得。<a id="a-6P"></a>不可以心得。<a id="a-6Q"></a>何以故。<a id="a-6R"></a>文殊师利。<a id="a-6S"></a>身者顽碍无觉无心。<a id="a-6T"></a>譬如草木墙壁土块影像。<a id="a-6U"></a>心者如幻空无所有不实不作。<a id="a-6V"></a>文殊师利。<a id="a-6W"></a>身心如实觉名为菩提。<a id="a-6X"></a>依世间名字非第一义。<a id="a-6Y"></a>何以故。<a id="a-6Z"></a>文殊师利。<a id="a-6a"></a>菩提非身非心非法。<a id="a-6b"></a>非实非不实。<a id="a-6c"></a>非谛非不谛。<a id="a-6d"></a>不可如是说。<a id="a-6e"></a>文殊师利。<a id="a-6f"></a>不可以一切法说菩提。<a id="a-6g"></a>何以故。<a id="a-6h"></a>文殊师利。<a id="a-6i"></a>菩提无住处可说。<a id="a-6j"></a>文殊师利。<a id="a-6k"></a>譬如虚空无住处可说无为无生无灭。<a id="a-6l"></a>菩提亦如是。<a id="a-6m"></a>无住无为无生无灭可说。<a id="a-6n"></a>文殊师利。<a id="a-6o"></a>譬如一切世间之法。<a id="a-6p"></a>若求其实不可得说。<a id="a-6q"></a>文殊师利。<a id="a-6r"></a>菩提亦如是。<a id="a-6s"></a>以一切法说菩提实亦不可得。<a id="a-6t"></a>何以故。<a id="a-6u"></a>文殊师利。<a id="a-6v"></a>实法中无名字章句可得。<a id="a-6w"></a>何以故。<a id="a-6x"></a>不生不灭故。<a id="a-6y"></a>文殊师利。<a id="a-6z"></a>言菩提者。<a id="a-70"></a>名不可取不可依。<a id="a-71"></a>文殊师利。<a id="a-72"></a>何者不可取何者不可依。<a id="a-73"></a>文殊师利。<a id="a-74"></a>如实知眼不可取。<a id="a-75"></a>不见色名为不可依。<a id="a-76"></a>如实知耳不可取。<a id="a-77"></a>不闻声名为不可依。<a id="a-78"></a>如实知鼻不可取。<a id="a-79"></a>不闻香名为不可依。<a id="a-7A"></a>如实知舌不可取。<a id="a-7B"></a>不知味名为不可依。<a id="a-7C"></a>如实知身不可取。<a id="a-7D"></a>不觉触名为不可依。<a id="a-7E"></a>如实知意不可取。<a id="a-7F"></a>不见诸法名为不可依。<a id="a-7G"></a>文殊师利。<a id="a-7H"></a>如是如来。<a id="a-7I"></a>不取不依名证菩提。<a id="a-7J"></a>如是证菩提。<a id="a-7K"></a>不取眼不见色。<a id="a-7L"></a>是故不住眼识。<a id="a-7M"></a>不取耳不闻声。<a id="a-7N"></a>是故不住耳识。<a id="a-7O"></a>不取鼻不闻香。<a id="a-7P"></a>是故不住鼻识。<a id="a-7Q"></a>不取舌。<a id="a-7R"></a>不知味。<a id="a-7S"></a>是故不住舌识。<a id="a-7T"></a>不取身不觉触。<a id="a-7U"></a>是故不住身识。<a id="a-7V"></a>不取意不知法。<a id="a-7W"></a>是故不住意识。<a id="a-7X"></a>文殊师利。<a id="a-7Y"></a>如来不住心意意识。<a id="a-7Z"></a>是故得名如来应正遍知。</p>
  <p id="a7a">文殊师利。<a id="a-7b"></a>众生有四种心住法。<a id="a-7c"></a>依彼四种心住法。<a id="a-7d"></a>何等为四。<a id="a-7e"></a>所谓众生依色心住。<a id="a-7f"></a>如是受想行等。<a id="a-7g"></a>是为众生依四种心住。<a id="a-7h"></a>文殊师利。<a id="a-7i"></a>此四种心住法。<a id="a-7j"></a>如来如实知不生不灭。<a id="a-7k"></a>是故名为佛。<a id="a-7l"></a>文殊师利。<a id="a-7m"></a>言菩提者名为空。<a id="a-7n"></a>文殊师利。<a id="a-7o"></a>如彼一切法空不异菩提空。<a id="a-7p"></a>菩提空即一切法空。<a id="a-7q"></a>如彼一切法空。<a id="a-7r"></a>如来如实知名为觉者。<a id="a-7s"></a>文殊师利。<a id="a-7t"></a>非空空知。<a id="a-7u"></a>文殊师利。<a id="a-7v"></a>空者即菩提。<a id="a-7w"></a>菩提即是空。<a id="a-7x"></a>文殊师利空中无空亦无菩提。<a id="a-7y"></a>亦无二。<a id="a-7z"></a>以何等法为空。<a id="a-80"></a>何等法为菩提。<a id="a-81"></a>而说二名。<a id="a-82"></a>何以故。<a id="a-83"></a>文殊师利。<a id="a-84"></a>一切无二无相无差别。<a id="a-85"></a>无名无相。<a id="a-86"></a>离心意意识。<a id="a-87"></a>不生不灭不行无行。<a id="a-88"></a>不集无字无声。<a id="a-89"></a>文殊师利。<a id="a-8A"></a>言空者名取戏论。<a id="a-8B"></a>文殊师利。<a id="a-8C"></a>而第一法中。<a id="a-8D"></a>无法可得名为空。<a id="a-8E"></a>文殊师利。<a id="a-8F"></a>如说虚空。<a id="a-8G"></a>虚空而无虚空可名。<a id="a-8H"></a>名为虚空。<a id="a-8I"></a>文殊师利。<a id="a-8J"></a>空亦如是说名空。<a id="a-8K"></a>空而无法可说名之为空。<a id="a-8L"></a>如是入一切法。<a id="a-8M"></a>是名入一切法门。<a id="a-8N"></a>文殊师利。<a id="a-8O"></a>一切法无名。<a id="a-8P"></a>而依名说。<a id="a-8Q"></a>文殊师利。<a id="a-8R"></a>如名非此处不离此处。<a id="a-8S"></a>如是依名说。<a id="a-8T"></a>何等法彼法非此处不离此处。<a id="a-8U"></a>如是文殊师利。<a id="a-8V"></a>如来如实知一切法。<a id="a-8W"></a>本来不生不起不灭。<a id="a-8X"></a>无相离心意意识。<a id="a-8Y"></a>无字无声。<a id="a-8Z"></a>文殊师利。<a id="a-8a"></a>言菩提者。<a id="a-8b"></a>如虚空平等。<a id="a-8c"></a>虚空非平非下非高。<a id="a-8d"></a>菩提亦非平非下非高。<a id="a-8e"></a>何以故。<a id="a-8f"></a>文殊师利。<a id="a-8g"></a>法无实有。<a id="a-8h"></a>文殊师利。<a id="a-8i"></a>若法无实有。<a id="a-8j"></a>云何说平等非下非高。<a id="a-8k"></a>文殊师利。<a id="a-8l"></a>如来如是觉一切法平等非高非下。<a id="a-8m"></a>如是觉已。<a id="a-8n"></a>无有少法不平等不高不下。<a id="a-8o"></a>如彼法住。<a id="a-8p"></a>如是如如实智知。<a id="a-8q"></a>文殊师利。<a id="a-8r"></a>何者是如实智。<a id="a-8s"></a>文殊师利。<a id="a-8t"></a>如实知一切法者。<a id="a-8u"></a>一切法无本来不生不灭。<a id="a-8v"></a>法本不生生已还灭。<a id="a-8w"></a>彼诸法无作者无取者而生。<a id="a-8x"></a>无作者无取者而灭。<a id="a-8y"></a>文殊师利。<a id="a-8z"></a>诸法依因缘生。<a id="a-90"></a>无因缘灭。<a id="a-91"></a>无实道者。<a id="a-92"></a>是故如来为断道者说法。<a id="a-93"></a>文殊师利。<a id="a-94"></a>言菩提者。<a id="a-95"></a>名为如实足迹。<a id="a-96"></a>文殊师利。<a id="a-97"></a>何者是如实足迹。<a id="a-98"></a>文殊师利。<a id="a-99"></a>言如实足迹者。<a id="a-9A"></a>即是菩提如菩提色亦如是不离如。<a id="a-9B"></a>如是不离如。<a id="a-9C"></a>受想行识。<a id="a-9D"></a>如菩提地界如不离如。<a id="a-9E"></a>水火风亦不离如。<a id="a-9F"></a>如菩提如是眼界色界眼识界不离如。<a id="a-9G"></a>文殊师利。<a id="a-9H"></a>如菩提耳界声界耳识界不离如。<a id="a-9I"></a>文殊师利。<a id="a-9J"></a>鼻界香界鼻识界不离如。<a id="a-9K"></a>舌界味界舌识界不离如。<a id="a-9L"></a>身界触界身识界不离如。<a id="a-9M"></a>意界法界意识界不离如。<a id="a-9N"></a>文殊师利。<a id="a-9O"></a>一切法假名法者。<a id="a-9P"></a>谓五阴十二入十八界。<a id="a-9Q"></a>彼法如来如实觉非颠倒觉。<a id="a-9R"></a>如彼法住本际中际后际。<a id="a-9S"></a>如来如实知本际中际后际。<a id="a-9T"></a>如彼法本际不生。<a id="a-9U"></a>未来际不去。<a id="a-9V"></a>现在际不住。<a id="a-9W"></a>如实知如彼法足迹。<a id="a-9X"></a>如一法一切法亦如是。<a id="a-9Y"></a>如一切法一法亦如是。<a id="a-9Z"></a>文殊师利。<a id="a-9a"></a>而一多不可得。<a id="a-9b"></a>文殊师利。<a id="a-9c"></a>入一切法。<a id="a-9d"></a>阿门无阿门。<a id="a-9e"></a>文殊师利。<a id="a-9f"></a>何者阿门。<a id="a-9g"></a>何者无阿门。<a id="a-9h"></a>文殊师利。<a id="a-9i"></a>言阿者。<a id="a-9j"></a>初发一切善根法。<a id="a-9k"></a>无阿者。<a id="a-9l"></a>不见一切法。<a id="a-9m"></a>言阿者。<a id="a-9n"></a>心不住能令住。<a id="a-9o"></a>言无阿者。<a id="a-9p"></a>无相三昧解脱门。<a id="a-9q"></a>言阿者。<a id="a-9r"></a>称数观诸法相。<a id="a-9s"></a>言无阿者。<a id="a-9t"></a>名为过量。<a id="a-9u"></a>何者是过量。<a id="a-9v"></a>谓无识业。<a id="a-9w"></a>言阿者观有为法。<a id="a-9x"></a>言无阿者观无为法。<a id="a-9y"></a>文殊师利。<a id="a-9z"></a>言菩提者是无漏无取法。<a id="a-A0"></a>文殊师利。<a id="a-A1"></a>何者是无漏是无取。<a id="a-A2"></a>文殊师利。<a id="a-A3"></a>言无漏者。<a id="a-A4"></a>谓离四漏。<a id="a-A5"></a>何者为四。<a id="a-A6"></a>谓欲漏有漏无明漏见漏。<a id="a-A7"></a>以不取彼四种漏故。<a id="a-A8"></a>是故名为远离诸漏。<a id="a-A9"></a>文殊师利。<a id="a-AA"></a>何者无取。<a id="a-AB"></a>谓离四取。<a id="a-AC"></a>何等为四。<a id="a-AD"></a>谓欲取见取我取戒取。<a id="a-AE"></a>以此诸漏。<a id="a-AF"></a>众生为无明所闇。<a id="a-AG"></a>爱水所润。<a id="a-AH"></a>迭共相因虚妄取着。<a id="a-AI"></a>文殊师利。<a id="a-AJ"></a>如来如实知我根本。<a id="a-AK"></a>以我清净如实知一切众生清净。<a id="a-AL"></a>所言我清净一切众生清净。<a id="a-AM"></a>此二无二无差别义。<a id="a-AN"></a>即是无生无灭。<a id="a-AO"></a>文殊师利。<a id="a-AP"></a>无生无灭何等法处。<a id="a-AQ"></a>心意意识所不能知。<a id="a-AR"></a>文殊师利。<a id="a-AS"></a>何等法上无心意意识。<a id="a-AT"></a>彼法中无分别。<a id="a-AU"></a>分别何等法。<a id="a-AV"></a>而生不正念。<a id="a-AW"></a>是故菩萨生于正念。<a id="a-AX"></a>生正念者不起无明。<a id="a-AY"></a>不起无明者不起十二有支。<a id="a-AZ"></a>不起十二有支者彼是不生。<a id="a-Aa"></a>不生者即是位。<a id="a-Ab"></a>位者即是了义。<a id="a-Ac"></a>了义者即是第一义。<a id="a-Ad"></a>第一义者即是无我义。<a id="a-Ae"></a>无我义者即是不可说义。<a id="a-Af"></a>不可说义者即是因缘义。<a id="a-Ag"></a>因缘义者即是法义。<a id="a-Ah"></a>法义者即是如义。<a id="a-Ai"></a>是故言见因缘者即是见法。<a id="a-Aj"></a>见法者即是见如来。<a id="a-Ak"></a>所言见者。<a id="a-Al"></a>虽见诸法而无所见。<a id="a-Am"></a>文殊师利。<a id="a-An"></a>言有所见者。<a id="a-Ao"></a>谓见心见观。<a id="a-Ap"></a>如来不见心。<a id="a-Aq"></a>若不见心不见观。<a id="a-Ar"></a>彼是见实。<a id="a-As"></a>文殊师利。<a id="a-At"></a>彼诸法如是平等。<a id="a-Au"></a>如来如彼法平等而知。<a id="a-Av"></a>文殊师利。<a id="a-Aw"></a>言菩提者。<a id="a-Ax"></a>名为净无垢无点。<a id="a-Ay"></a>文殊师利。<a id="a-Az"></a>何者为净。<a id="a-B0"></a>何者无垢。<a id="a-B1"></a>何者无点。<a id="a-B2"></a>文殊师利。<a id="a-B3"></a>空名为净。<a id="a-B4"></a>无相名无垢。<a id="a-B5"></a>无愿名无点。<a id="a-B6"></a>文殊师利。<a id="a-B7"></a>无生名为净。<a id="a-B8"></a>无行名无垢。<a id="a-B9"></a>无起名无点。<a id="a-BA"></a>文殊师利。<a id="a-BB"></a>自性名为净。<a id="a-BC"></a>善根净名无垢。<a id="a-BD"></a>光明圆满名无点。<a id="a-BE"></a>无戏论名为净。<a id="a-BF"></a>离戏论名无垢。<a id="a-BG"></a>寂灭一切戏论名无点。<a id="a-BH"></a>如名为净。<a id="a-BI"></a>法界名无垢。<a id="a-BJ"></a>实际名无点。<a id="a-BK"></a>虚空名为净。<a id="a-BL"></a>无碍名无垢。<a id="a-BM"></a>不见名无点。<a id="a-BN"></a>内清净名为净。<a id="a-BO"></a>外不行名无垢。<a id="a-BP"></a>内外不见名无点。<a id="a-BQ"></a>阴聚名为净。<a id="a-BR"></a>法界自体名无垢。<a id="a-BS"></a>十二入无去名无点。<a id="a-BT"></a>过去尽智名为净。<a id="a-BU"></a>未来无生智名无垢。<a id="a-BV"></a>现在住法界智名无点。<a id="a-BW"></a>文殊师利。<a id="a-BX"></a>略言净无垢无点。<a id="a-BY"></a>入一平等法足迹中。<a id="a-BZ"></a>所谓寂静足迹。<a id="a-Ba"></a>言寂静足迹者。<a id="a-Bb"></a>即是寂灭。<a id="a-Bc"></a>寂灭者即曰净。<a id="a-Bd"></a>净者即是圣。<a id="a-Be"></a>文殊师利。<a id="a-Bf"></a>如虚空菩提亦如是。<a id="a-Bg"></a>如菩提法亦如是。<a id="a-Bh"></a>如法法体亦如是。<a id="a-Bi"></a>如法体众生亦如是。<a id="a-Bj"></a>如众生国土亦如是。<a id="a-Bk"></a>如国土涅槃亦如是。<a id="a-Bl"></a>文殊师利。<a id="a-Bm"></a>如来说一切法平等如涅槃。<a id="a-Bn"></a>以毕竟究竟无所治法。<a id="a-Bo"></a>离诸所治法。<a id="a-Bp"></a>以本来清净。<a id="a-Bq"></a>本来无垢。<a id="a-Br"></a>本来无点。<a id="a-Bs"></a>文殊师利。<a id="a-Bt"></a>如来如是如实觉一切法。<a id="a-Bu"></a>观察一切众生性。<a id="a-Bv"></a>即生清净无垢无点。<a id="a-Bw"></a>奋迅大慈悲心。<a id="a-Bx"></a>文殊师利。<a id="a-By"></a>云何菩萨行菩萨行。<a id="a-Bz"></a>文殊师利。<a id="a-C0"></a>若菩萨不生心。<a id="a-C1"></a>不为诸法尽。<a id="a-C2"></a>不为诸法生。<a id="a-C3"></a>非不为诸法不生。<a id="a-C4"></a>见诸法本来尽。<a id="a-C5"></a>见诸法不尽。<a id="a-C6"></a>而不生慢心言我如是知。<a id="a-C7"></a>而不坏诸法本来不生。<a id="a-C8"></a>文殊师利。<a id="a-C9"></a>菩萨如是行菩萨行。<a id="a-CA"></a>复次文殊师利。<a id="a-CB"></a>菩萨不见过去心尽行菩萨行。<a id="a-CC"></a>不见未来心未到行菩萨行。<a id="a-CD"></a>不见现在心有行菩萨行。<a id="a-CE"></a>而不着过去未来现在。<a id="a-CF"></a>心中如是行菩萨行。<a id="a-CG"></a>文殊师利。<a id="a-CH"></a>布施菩萨如来无二无差别。<a id="a-CI"></a>如是行名行菩萨行。<a id="a-CJ"></a>持戒菩萨如来无二无差别。<a id="a-CK"></a>如是行名为行菩萨行。<a id="a-CL"></a>忍辱菩萨如来无二无差别。<a id="a-CM"></a>如是行名行菩萨行。<a id="a-CN"></a>精进菩萨如来无二无差别。<a id="a-CO"></a>如是行名行菩萨行。<a id="a-CP"></a>禅定菩萨如来无二无差别。<a id="a-CQ"></a>如是行名行菩萨行。<a id="a-CR"></a>般若菩萨如来无二无差别。<a id="a-CS"></a>如是行名行菩萨行。<a id="a-CT"></a>文殊师利。<a id="a-CU"></a>菩萨不见色空。<a id="a-CV"></a>不见色不空。<a id="a-CW"></a>如是行名行菩萨行。<a id="a-CX"></a>何以故。<a id="a-CY"></a>色空色性。<a id="a-CZ"></a>如是文殊师利。<a id="a-Ca"></a>菩萨如是不行受想行识。<a id="a-Cb"></a>不离受想行识。<a id="a-Cc"></a>如是行名为行菩萨行。<a id="a-Cd"></a>何以故。<a id="a-Ce"></a>以不见心意识。<a id="a-Cf"></a>文殊师利。<a id="a-Cg"></a>无有一法若知若离若修若证。<a id="a-Ch"></a>文殊师利。<a id="a-Ci"></a>言尽者。<a id="a-Cj"></a>彼法常尽。<a id="a-Ck"></a>非不尽本来尽。<a id="a-Cl"></a>若法本尽彼法不可尽。<a id="a-Cm"></a>以不可尽是故说尽何以故。<a id="a-Cn"></a>以如实尽故。<a id="a-Co"></a>若如实尽彼法不尽一法。<a id="a-Cp"></a>若不尽一法彼法无为。<a id="a-Cq"></a>若法无为。<a id="a-Cr"></a>彼无为法不生不灭。<a id="a-Cs"></a>是名如来。<a id="a-Ct"></a>若如来出世及不出世。<a id="a-Cu"></a>法性法体法住法位法界如实。<a id="a-Cv"></a>法界如实住法智不生不灭。<a id="a-Cw"></a>依彼智故知无为法。<a id="a-Cx"></a>文殊师利。<a id="a-Cy"></a>若入如是等诸法位者。<a id="a-Cz"></a>知诸漏法不生不灭。<a id="a-D0"></a>文殊师利。<a id="a-D1"></a>言诸漏尽者。<a id="a-D2"></a>此依世间名字假言而说。<a id="a-D3"></a>而彼真如法身。<a id="a-D4"></a>无有法生亦无法灭。<a id="a-D5"></a>尔时文殊师利法王子菩萨摩诃萨。<a id="a-D6"></a>即从坐起偏袒右肩。<a id="a-D7"></a>右膝着地合掌向佛。<a id="a-D8"></a>即以妙偈赞叹如来。<a id="a-D9"></a>而说颂曰。</p>
  <p id="aDA">无色无形相　　无根无住处</p>
  <p id="aDB">不生不灭故　　敬礼无所观</p>
  <p id="aDC">不住亦不去　　不取亦不舍</p>
  <p id="aDD">远离六入故　　敬礼无所观</p>
  <p id="aDE">出过于三界　　等同于虚空</p>
  <p id="aDF">诸欲不染故　　敬礼无所观</p>
  <p id="aDG">于诸威仪中　　去来及睡寤</p>
  <p id="aDH">常在寂静故　　敬礼无所观</p>
  <p id="aDI">去来悉平等　　以住于平等</p>
  <p id="aDJ">不坏平等故　　敬礼无所观</p>
  <p id="aDK">入诸无相定　　见诸法寂静</p>
  <p id="aDL">常入平等故　　敬礼无所观</p>
  <p id="aDM">诸佛虚空相　　虚空亦无相</p>
  <p id="aDN">离诸因果故　　敬礼无所观</p>
  <p id="aDO">虚空无中边　　诸佛身亦然</p>
  <p id="aDP">心同虚空故　　敬礼无所观</p>
  <p id="aDQ">佛常在世间　　而不染世法</p>
  <p id="aDR">不分别世间　　敬礼无所观</p>
  <p id="aDS">诸法犹如幻　　而幻不可得</p>
  <p id="aDT">离诸幻法故　　敬礼无所观</p>
  <p id="aDU">尔时世尊告文殊师利言。<a id="a-DV"></a>善哉善哉文殊师利。<a id="a-DW"></a>快说此法。<a id="a-DX"></a>文殊师利。<a id="a-DY"></a>如是如是。<a id="a-DZ"></a>诸佛如来不应以色见。<a id="a-Da"></a>不应以法见。<a id="a-Db"></a>不应以相见。<a id="a-Dc"></a>不应以好见。<a id="a-Dd"></a>不应以法性见。<a id="a-De"></a>文殊师利。<a id="a-Df"></a>诸佛如来。<a id="a-Dg"></a>非可独见非可众见。<a id="a-Dh"></a>文殊师利。<a id="a-Di"></a>诸佛如来无有人见无有人闻。<a id="a-Dj"></a>无有人现在供养。<a id="a-Dk"></a>无有人未来供养。<a id="a-Dl"></a>文殊师利。<a id="a-Dm"></a>诸佛如来不说诸法一不说诸法多。<a id="a-Dn"></a>文殊师利。<a id="a-Do"></a>诸佛如来不证菩提。<a id="a-Dp"></a>诸佛如来不依一法得名。<a id="a-Dq"></a>亦非多法得名。<a id="a-Dr"></a>文殊师利。<a id="a-Ds"></a>诸佛如来不见诸法。<a id="a-Dt"></a>不闻诸法不念诸法。<a id="a-Du"></a>不知诸法不觉诸法。<a id="a-Dv"></a>文殊师利。<a id="a-Dw"></a>诸佛如来。<a id="a-Dx"></a>不说一法不示诸法。<a id="a-Dy"></a>文殊师利。<a id="a-Dz"></a>诸佛如来。<a id="a-E0"></a>现在不说诸法不示诸法文殊师利。<a id="a-E1"></a>诸佛如来不饮不食。<a id="a-E2"></a>文殊师利。<a id="a-E3"></a>诸佛如来无有法证。<a id="a-E4"></a>文殊师利。<a id="a-E5"></a>诸佛如来不断染法不证净法。<a id="a-E6"></a>文殊师利。<a id="a-E7"></a>诸佛如来不见诸法不闻诸法。<a id="a-E8"></a>不嗅诸法不知诸法。<a id="a-E9"></a>何以故。<a id="a-EA"></a>以一切法本清净故。<a id="a-EB"></a>文殊师利。<a id="a-EC"></a>若有人以三千大千世界微尘数等众生。<a id="a-ED"></a>令置辟支佛地。<a id="a-EE"></a>于此法门不生信心。<a id="a-EF"></a>若复有菩萨信此法门。<a id="a-EG"></a>此菩萨功德尚多于前。<a id="a-EH"></a>何况有人于此法门。<a id="a-EI"></a>若自书写令他书写。<a id="a-EJ"></a>福多于彼无量无边。</p>
  <p id="aEK">文殊师利。<a id="a-EL"></a>若三千大千世界所有众生。<a id="a-EM"></a>若卵生若胎生。<a id="a-EN"></a>若湿生若化生。<a id="a-EO"></a>若有色若无色。<a id="a-EP"></a>若有想若无想。<a id="a-EQ"></a>若一足若二足若三足若四足。<a id="a-ER"></a>若多足若无足。<a id="a-ES"></a>彼诸众生。<a id="a-ET"></a>假使一时皆得人身。<a id="a-EU"></a>发菩提心悉为菩萨。<a id="a-EV"></a>一一菩萨。<a id="a-EW"></a>各以饮食衣服床榻卧具病瘦汤药。<a id="a-EX"></a>种种资生一切乐具。<a id="a-EY"></a>奉施供养恒河沙阿僧祇佛国土。<a id="a-EZ"></a>微尘数等诸佛如来。<a id="a-Ea"></a>及诸菩萨诸声闻僧如是乃至恒河沙阿僧祇劫。<a id="a-Eb"></a>彼诸如来菩萨声闻。<a id="a-Ec"></a>入涅槃后造七宝塔高一由旬。<a id="a-Ed"></a>众宝栏楯周匝围绕。<a id="a-Ee"></a>摩尼宝鬘以为间错。<a id="a-Ef"></a>竖宝幢幡盖。<a id="a-Eg"></a>自在摩尼宝王罗网弥覆其上。<a id="a-Eh"></a>所得功德不可称计。<a id="a-Ei"></a>若复有菩萨。<a id="a-Ej"></a>以毕竟清净心。<a id="a-Ek"></a>信此如来庄严智慧光明入一切佛境界经。<a id="a-El"></a>信此法门。<a id="a-Em"></a>入此法门。<a id="a-En"></a>不疑此法门。<a id="a-Eo"></a>于此法门生清净心。<a id="a-Ep"></a>乃至为他演说一偈。<a id="a-Eq"></a>此菩萨所得功德。<a id="a-Er"></a>甚多无量阿僧祇。<a id="a-Es"></a>以此功德比前功德。<a id="a-Et"></a>百分不及一。<a id="a-Eu"></a>歌罗千分不及一。<a id="a-Ev"></a>百千分不及一。<a id="a-Ew"></a>百千万分不及一。<a id="a-Ex"></a>百千万亿分不及一。<a id="a-Ey"></a>数分不及一。<a id="a-Ez"></a>乃至算数譬喻所不能及。<a id="a-F0"></a>何以故。<a id="a-F1"></a>以能成就证佛智故。</p>
  <p id="aF2">文殊师利。<a id="a-F3"></a>若有在家菩萨。<a id="a-F4"></a>以饮食衣服床榻卧具病瘦汤药。<a id="a-F5"></a>种种资生一切乐具。<a id="a-F6"></a>奉施供养恒河沙等阿僧祇诸佛如来。<a id="a-F7"></a>及诸菩萨诸声闻僧。<a id="a-F8"></a>如是乃至恒河沙等阿僧祇劫。<a id="a-F9"></a>所得功德不可称计。<a id="a-FA"></a>若复有出家菩萨。<a id="a-FB"></a>持戒心清净。<a id="a-FC"></a>乃至施与一畜生众生。<a id="a-FD"></a>乃至一口饮食。<a id="a-FE"></a>所得功德甚多无量阿僧祇。<a id="a-FF"></a>以此功德比前功德。<a id="a-FG"></a>百分不及一。<a id="a-FH"></a>歌罗千分不及一。<a id="a-FI"></a>百千万分不及一。<a id="a-FJ"></a>百千万亿分不及一。<a id="a-FK"></a>歌罗少分不及一。<a id="a-FL"></a>乃至算数譬喻所不能及。</p>
  <p id="aFM">文殊师利假使三千大千世界。<a id="a-FN"></a>微尘数等出家菩萨。<a id="a-FO"></a>持戒心清净。<a id="a-FP"></a>一一菩萨各以饮食衣服床榻卧具病瘦汤药。<a id="a-FQ"></a>种种资生一切乐具。<a id="a-FR"></a>奉施供养十方世界恒河沙等。<a id="a-FS"></a>阿僧祇诸佛如来。<a id="a-FT"></a>及诸菩萨诸声闻僧。<a id="a-FU"></a>如是乃至恒河沙等阿僧祇劫。<a id="a-FV"></a>所得功德不可称计。<a id="a-FW"></a>若复有菩萨。<a id="a-FX"></a>持戒心清净。<a id="a-FY"></a>若在家若出家。<a id="a-FZ"></a>闻此法门生信不疑。<a id="a-Fa"></a>若自书写教他书写。<a id="a-Fb"></a>所得功德甚多无量阿僧祇。<a id="a-Fc"></a>以此功德比前菩萨檀施功德。<a id="a-Fd"></a>百分不及一。<a id="a-Fe"></a>歌罗千分不及一。<a id="a-Ff"></a>百千万分不及一。<a id="a-Fg"></a>数分不及一。<a id="a-Fh"></a>乃至算数譬喻所不能及。</p>
  <p id="aFi">文殊师利。<a id="a-Fj"></a>若有菩萨摩诃萨。<a id="a-Fk"></a>以满三千大千世界七宝。<a id="a-Fl"></a>奉施供养诸佛如来。<a id="a-Fm"></a>如是乃至三千大千世界微尘数劫。<a id="a-Fn"></a>所得功德不可称计。<a id="a-Fo"></a>若复有菩萨为余菩萨。<a id="a-Fp"></a>于此法门中。<a id="a-Fq"></a>乃至说一四句偈。<a id="a-Fr"></a>所得功德甚多无量阿僧祇。<a id="a-Fs"></a>以此功德比前功德百分不及一。<a id="a-Ft"></a>歌罗千分不及一。<a id="a-Fu"></a>百千万分不及一。<a id="a-Fv"></a>百千万亿分不及一。<a id="a-Fw"></a>数分不及一。<a id="a-Fx"></a>歌罗少分不及一。<a id="a-Fy"></a>算数分不及一。<a id="a-Fz"></a>乃至算数譬喻所不能及。</p>
  <p id="aG0">文殊师利。<a id="a-G1"></a>置满三千大千世界七宝。<a id="a-G2"></a>于三千大千世界微尘数劫。<a id="a-G3"></a>以用布施所得功德。<a id="a-G4"></a>文殊师利。<a id="a-G5"></a>若复有恒河沙等诸菩萨。<a id="a-G6"></a>一一菩萨恒河沙等阿僧祇佛国土。<a id="a-G7"></a>阎浮檀金以为世界。<a id="a-G8"></a>一切诸树天衣缠裹。<a id="a-G9"></a>集一切光明王摩尼宝罗网以覆其上。<a id="a-GA"></a>自在王摩尼宝以为楼阁。<a id="a-GB"></a>电光明摩尼宝以为栏楯。<a id="a-GC"></a>如意宝珠满彼世界。<a id="a-GD"></a>竖立一切诸宝幢幡盖。<a id="a-GE"></a>于日日中奉施供养恒河沙等阿僧祇诸佛如来。<a id="a-GF"></a>如是布施乃至恒河沙等阿僧祇劫。<a id="a-GG"></a>所得功德不可称计。<a id="a-GH"></a>若复有菩萨。<a id="a-GI"></a>信此法门。<a id="a-GJ"></a>为余菩萨于此法门中乃至说一四句偈。<a id="a-GK"></a>所得功德甚多无量阿僧祇。<a id="a-GL"></a>以此功德比前功德百分不及一。<a id="a-GM"></a>歌罗千分不及一。<a id="a-GN"></a>百千万分不及一。<a id="a-GO"></a>百千万亿分不及一。<a id="a-GP"></a>数分不及一。<a id="a-GQ"></a>歌罗少分不及一。<a id="a-GR"></a>僧企耶分不及一。<a id="a-GS"></a>数分不及一。<a id="a-GT"></a>忧波尼沙陀分不及一。<a id="a-GU"></a>乃至算数譬喻所不能及。</p>
  <p id="aGV">文殊师利。<a id="a-GW"></a>假使三界中所有众生。<a id="a-GX"></a>彼诸众生。<a id="a-GY"></a>于地狱畜生饿鬼中。<a id="a-GZ"></a>若有在家菩萨拔出尔许地狱畜生饿鬼众生置辟支佛地。<a id="a-Ga"></a>所得功德不可称计。<a id="a-Gb"></a>若复有出家菩萨乃至施与畜生一口饮食。<a id="a-Gc"></a>所得功德胜前功德。<a id="a-Gd"></a>无量无边阿僧祇。</p>
  <p id="aGe">文殊师利。<a id="a-Gf"></a>若复有十千国土。<a id="a-Gg"></a>不可数亿那由他。<a id="a-Gh"></a>百千万亿那由他。<a id="a-Gi"></a>微尘数等出家菩萨。<a id="a-Gj"></a>一一菩萨十方世界于一一方。<a id="a-Gk"></a>见十亿不可说百千万亿那由他。<a id="a-Gl"></a>微尘数等诸佛如来。<a id="a-Gm"></a>一一如来及诸菩萨诸声闻僧。<a id="a-Gn"></a>以饮食衣服卧具床榻病瘦汤药。<a id="a-Go"></a>种种资生一切乐具。<a id="a-Gp"></a>满千亿那由他。<a id="a-Gq"></a>百千万亿那由他。<a id="a-Gr"></a>不可说微尘世界。<a id="a-Gs"></a>自在王摩尼珠于一一日中。<a id="a-Gt"></a>施一一如来并诸菩萨及声闻僧。<a id="a-Gu"></a>如是乃至千亿那由他。<a id="a-Gv"></a>百千万亿那由他。<a id="a-Gw"></a>佛国土微尘数不可说劫。<a id="a-Gx"></a>所得功德不可称计。<a id="a-Gy"></a>若复有菩萨。<a id="a-Gz"></a>信此法门。<a id="a-H0"></a>乃至施与一畜生众生。<a id="a-H1"></a>乃至一口饮食。<a id="a-H2"></a>所得功德甚多无量阿僧祇。<a id="a-H3"></a>以此功德比前功德百分不及一歌罗千分不及一。<a id="a-H4"></a>百千分不及一。<a id="a-H5"></a>百千万分不及一。<a id="a-H6"></a>百千万亿分不及一。<a id="a-H7"></a>僧企耶分不及一。<a id="a-H8"></a>歌罗少分不及一。<a id="a-H9"></a>数分不及一。<a id="a-HA"></a>乃至算数譬喻所不能及。<a id="a-HB"></a>何以故。<a id="a-HC"></a>以能信此法门不退转菩萨印故。</p>
  <p id="aHD">文殊师利。<a id="a-HE"></a>若有菩萨教化十方一切世界所有众生置信行中。<a id="a-HF"></a>若复有菩萨化一众生置义行中。<a id="a-HG"></a>所得功德胜前功德无量无边。<a id="a-HH"></a>若复有菩萨教化十方一切世界所有众生置义行中。<a id="a-HI"></a>若复有菩萨化一众生置法行中。<a id="a-HJ"></a>所得功德胜前功德无量无边。</p>
  <p id="aHK">文殊师利。<a id="a-HL"></a>若复有菩萨教化十方一切世界所有众生置法行中。<a id="a-HM"></a>若复有余菩萨化一众生置八人中。<a id="a-HN"></a>所得功德胜前功德无量阿僧祇。</p>
  <p id="aHO">文殊师利。<a id="a-HP"></a>若复有菩萨教化十方一切世界所有众生置八人中。<a id="a-HQ"></a>若复有菩萨化一众生令得须陀洹果。<a id="a-HR"></a>所得功德胜前功德无量阿僧祇。</p>
  <p id="aHS">文殊师利。<a id="a-HT"></a>若复有菩萨教化十方一切世界所有众生。<a id="a-HU"></a>令得须陀洹果。<a id="a-HV"></a>若复有菩萨化一众生令得斯陀含果所得功德胜前功德无量阿僧祇。</p>
  <p id="aHW">文殊师利。<a id="a-HX"></a>若复有菩萨教化十方一切世界所有众生令得斯陀含果。<a id="a-HY"></a>若复有菩萨化一众生令得阿那含果。<a id="a-HZ"></a>所得功德胜前功德无量阿僧祇。</p>
  <p id="aHa">文殊师利。<a id="a-Hb"></a>若复有菩萨教化十方一切世界所有众生令得阿那含果。<a id="a-Hc"></a>若复有菩萨化一众生令得阿罗汉果。<a id="a-Hd"></a>所得功德胜前功德乃至无量阿僧祇。</p>
  <p id="aHe">文殊师利。<a id="a-Hf"></a>若复有菩萨教化十方一切世界所有众生令得阿罗汉果。<a id="a-Hg"></a>若复有菩萨化一众生令得辟支佛道。<a id="a-Hh"></a>所得功德胜前功德乃至无量阿僧祇。</p>
  <p id="aHi">文殊师利。<a id="a-Hj"></a>若复有菩萨教化十方一切世界所有众生令得辟支佛道。<a id="a-Hk"></a>若复有菩萨化一众生令发菩提心。<a id="a-Hl"></a>所得功德乃至无量无边阿僧祇。</p>
  <p id="aHm">文殊师利。<a id="a-Hn"></a>若复有菩萨教化十方一切世界所有众生令发菩提心。<a id="a-Ho"></a>若复有菩萨化一众生令得不退地。<a id="a-Hp"></a>所得功德胜前功德乃至无量阿僧祇。</p>
  <p id="aHq">文殊师利。<a id="a-Hr"></a>若复有菩萨教化十方一切世界所有众生令得不退转地。<a id="a-Hs"></a>若复有菩萨信此法门。<a id="a-Ht"></a>若自书写教他书写广为人说。<a id="a-Hu"></a>所得功德胜前功德乃至无量阿僧祇。</p>
  <p id="aHv">如是乃至百千万亿那由他分不及其一。<a id="a-Hw"></a>尔时世尊而说偈言。</p>
  <p id="aHx">菩萨能住持　　十亿佛妙法</p>
  <p id="aHy">若人闻此经　　功德胜于彼</p>
  <p id="aHz">为礼诸佛足　　神通游十方</p>
  <p id="aI0">以华香涂香　　供养十亿佛</p>
  <p id="aI1">若有闻此经　　为人须臾说</p>
  <p id="aI2">功德胜于彼　　其数无有量</p>
  <p id="aI3">若闻佛法身　　为第二人说</p>
  <p id="aI4">钝闻生利智　　速证无上道</p>
  <p id="aI5">为佛天人中　　造立诸妙塔</p>
  <p id="aI6">满足无量亿　　上至于有顶</p>
  <p id="aI7">周匝遍十方　　塔中竖幢幡</p>
  <p id="aI8">金铃七宝盖　　如是供养佛</p>
  <p id="aI9">菩萨闻是经　　若能自书写</p>
  <p id="aIA">若教他书写　　其福胜于彼</p>
  <p id="aIB">若人持此经　　远离于悭妒</p>
  <p id="aIC">彼功德无量　　速成大菩提</p>
  <p id="aID">此经显法身　　如空现众像</p>
  <p id="aIE">无量诸佛说　　是故应护持</p>
  <p id="aIF">佛说此经已。<a id="a-IG"></a>文殊师利法王子。<a id="a-IH"></a>及无量阿僧祇不可说不可说诸菩萨摩诃萨。<a id="a-II"></a>及诸声闻众。<a id="a-IJ"></a>一切世间天人阿修罗等。<a id="a-IK"></a>闻佛所说。<a id="a-IL"></a>欢喜奉行。</p>
 </body>
</html>