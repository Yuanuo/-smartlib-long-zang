<!doctype html>
<html id="z3IBTeHLf" data-ver="1384">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">集一切福德三昧经卷下</h1>
  <p id="a2">尔时，<a id="a-3"></a>那罗延菩萨即白佛言：<a id="a-4"></a>“希有世尊！<a id="a-5"></a>希有善逝！<a id="a-6"></a>诸法如是，<a id="a-7"></a>性常寂灭。<a id="a-8"></a>菩萨摩诃萨能听是法，<a id="a-9"></a>能知是法，<a id="a-A"></a>能信是法，<a id="a-B"></a>不中涅槃。<a id="a-C"></a>”</p>
  <p id="aD">佛告那罗延：<a id="a-E"></a>“菩萨方便力能如是！<a id="a-F"></a>若菩萨成就善方便者，<a id="a-G"></a>于念念中能得四法。<a id="a-H"></a>何等四？<a id="a-I"></a>谓大慈大悲，<a id="a-J"></a>知一切智，<a id="a-K"></a>佛出于世，<a id="a-L"></a>不断法种。<a id="a-M"></a>如是四法修行诸法，<a id="a-N"></a>知众生界，<a id="a-O"></a>是正位相；<a id="a-P"></a>知一切法，<a id="a-Q"></a>性常寂灭，<a id="a-R"></a>闻知信解，<a id="a-S"></a>不中涅槃。<a id="a-T"></a>是名调伏法，<a id="a-U"></a>知利众生，<a id="a-V"></a>知已而见，<a id="a-W"></a>乃至不见。<a id="a-X"></a>何以故？<a id="a-Y"></a>不舍一切诸众生故。<a id="a-Z"></a>”</p>
  <p id="aa">尔时，<a id="a-b"></a>净威力士白言：<a id="a-c"></a>“世尊，<a id="a-d"></a>菩萨摩诃萨如佛所说，<a id="a-e"></a>不堕正位。<a id="a-f"></a>”</p>
  <p id="ag">佛言：<a id="a-h"></a>“善男子，<a id="a-i"></a>是菩萨摩诃萨不作诸见，<a id="a-j"></a>然事无不办。<a id="a-k"></a>声闻之人，<a id="a-l"></a>不缘一切众生，<a id="a-m"></a>不缘佛种，<a id="a-n"></a>不缘法种，<a id="a-o"></a>不缘大乘；<a id="a-p"></a>舍一切智，<a id="a-q"></a>不观一切智，<a id="a-r"></a>不愿一切智；<a id="a-s"></a>灭有为法，<a id="a-t"></a>入声闻位。<a id="a-u"></a>菩萨摩诃萨，<a id="a-v"></a>缘一切众生，<a id="a-w"></a>缘不断三宝种，<a id="a-x"></a>缘于大乘；<a id="a-y"></a>观一切智，<a id="a-z"></a>不观于命；<a id="a-10"></a>知诸法一相，<a id="a-11"></a>不入正位；<a id="a-12"></a>缘诸众生，<a id="a-13"></a>游戏诸禅，<a id="a-14"></a>不堕声闻位。<a id="a-15"></a>善男子，<a id="a-16"></a>是故当知，<a id="a-17"></a>菩萨摩诃萨常恒无我，<a id="a-18"></a>不堕正位。<a id="a-19"></a>”</p>
  <p id="a1A">尔时，<a id="a-1B"></a>净威力士白佛言：<a id="a-1C"></a>“希有世尊！<a id="a-1D"></a>希有善逝！<a id="a-1E"></a>菩萨所行，<a id="a-1F"></a>一切声闻、<a id="a-1G"></a>缘觉之人，<a id="a-1H"></a>所不能及。<a id="a-1I"></a>”</p>
  <p id="a1J">尔时，<a id="a-1K"></a>文殊师利法王子，<a id="a-1L"></a>在会而坐。</p>
  <p id="a1M">那罗延菩萨白佛言：<a id="a-1N"></a>“世尊，<a id="a-1O"></a>是文殊师利法王之子，<a id="a-1P"></a>在此会坐，<a id="a-1Q"></a>乃能于是集一切福德三昧而无所说。<a id="a-1R"></a>”</p>
  <p id="a1S">尔时，<a id="a-1T"></a>文殊师利语那罗延菩萨言：<a id="a-1U"></a>“善男子，<a id="a-1V"></a>菩萨摩诃萨不为福德故，<a id="a-1W"></a>修行菩提；<a id="a-1X"></a>菩萨不为利养名称，<a id="a-1Y"></a>不为生天，<a id="a-1Z"></a>不为封邑，<a id="a-1a"></a>不为眷属，<a id="a-1b"></a>不为赞叹，<a id="a-1c"></a>不为自乐，<a id="a-1d"></a>修行菩提。<a id="a-1e"></a>”</p>
  <p id="a1f">那罗延言：<a id="a-1g"></a>“文殊师利菩萨以何而行菩提？<a id="a-1h"></a>”</p>
  <p id="a1i">文殊师利言：<a id="a-1j"></a>“善男子，<a id="a-1k"></a>菩萨为悲诸众生故，<a id="a-1l"></a>修行菩提；<a id="a-1m"></a>为于法故，<a id="a-1n"></a>为脱一切众生苦故，<a id="a-1o"></a>为断不实诸烦恼故，<a id="a-1p"></a>忍自苦故，<a id="a-1q"></a>无所为故，<a id="a-1r"></a>修行菩提不惜身命；<a id="a-1s"></a>观知无主、<a id="a-1t"></a>无宰无居、<a id="a-1u"></a>无相无思、<a id="a-1v"></a>无转无坏、<a id="a-1w"></a>无迁流转、<a id="a-1x"></a>无侵毁害，<a id="a-1y"></a>勇健无降；<a id="a-1z"></a>无知解无懒堕、<a id="a-20"></a>无怖无畏、<a id="a-21"></a>无惊无恐、<a id="a-22"></a>无高无下、<a id="a-23"></a>无谄曲，<a id="a-24"></a>坚住不动；<a id="a-25"></a>乐寂独一，<a id="a-26"></a>一道一趣，<a id="a-27"></a>住于一道修行一道，<a id="a-28"></a>为度一切诸众生故。<a id="a-29"></a>为如是利故，<a id="a-2A"></a>菩萨摩诃萨修行菩提。<a id="a-2B"></a>”</p>
  <p id="a2C">又问文殊师利：<a id="a-2D"></a>“菩萨云何修行菩提？<a id="a-2E"></a>”</p>
  <p id="a2F">文殊师利言：<a id="a-2G"></a>“善男子，<a id="a-2H"></a>菩萨摩诃萨无生无灭、<a id="a-2I"></a>非无生灭，<a id="a-2J"></a>行毕竟灭，<a id="a-2K"></a>无有余生，<a id="a-2L"></a>无所言说，<a id="a-2M"></a>菩萨如是修行菩提。<a id="a-2N"></a>复次，<a id="a-2O"></a>那罗延，<a id="a-2P"></a>菩萨知过心已灭，<a id="a-2Q"></a>无所能行；<a id="a-2R"></a>未来心未至，<a id="a-2S"></a>无所能行；<a id="a-2T"></a>现心不住，<a id="a-2U"></a>无所能行，<a id="a-2V"></a>不著去、<a id="a-2W"></a>来、<a id="a-2X"></a>现在之心。<a id="a-2Y"></a>菩萨摩诃萨能如是行，<a id="a-2Z"></a>名修行菩提。</p>
  <p id="a2a">“复次，<a id="a-2b"></a>那罗延，<a id="a-2c"></a>菩萨若知施及菩提，<a id="a-2d"></a>众生、<a id="a-2e"></a>如来，<a id="a-2f"></a>等无二行；<a id="a-2g"></a>持戒、<a id="a-2h"></a>菩提，<a id="a-2i"></a>众生、<a id="a-2j"></a>如来，<a id="a-2k"></a>等无二行；<a id="a-2l"></a>忍辱、<a id="a-2m"></a>菩提，<a id="a-2n"></a>众生、<a id="a-2o"></a>如来，<a id="a-2p"></a>等无二行；<a id="a-2q"></a>精进、<a id="a-2r"></a>菩提，<a id="a-2s"></a>众生、<a id="a-2t"></a>如来，<a id="a-2u"></a>等无二行；<a id="a-2v"></a>禅定、<a id="a-2w"></a>菩提，<a id="a-2x"></a>众生、<a id="a-2y"></a>如来，<a id="a-2z"></a>等无二行；<a id="a-30"></a>智慧、<a id="a-31"></a>菩提，<a id="a-32"></a>众生、<a id="a-33"></a>如来，<a id="a-34"></a>等无二行。<a id="a-35"></a>菩萨如是行六波罗蜜，<a id="a-36"></a>则不坏败行之性相，<a id="a-37"></a>菩萨如是修行菩提。</p>
  <p id="a38">“复次，<a id="a-39"></a>那罗延，<a id="a-3A"></a>菩萨观色空无有行；<a id="a-3B"></a>如观色空，<a id="a-3C"></a>观受、<a id="a-3D"></a>想、<a id="a-3E"></a>行、<a id="a-3F"></a>识空无有行。<a id="a-3G"></a>色空无尽，<a id="a-3H"></a>色毕竟尽，<a id="a-3I"></a>以其空故；<a id="a-3J"></a>受、<a id="a-3K"></a>想、<a id="a-3L"></a>行、<a id="a-3M"></a>识，<a id="a-3N"></a>识空无尽，<a id="a-3O"></a>识毕竟尽，<a id="a-3P"></a>以其空故。<a id="a-3Q"></a>如其性尽，<a id="a-3R"></a>一切法尽，<a id="a-3S"></a>色无尽，<a id="a-3T"></a>受、<a id="a-3U"></a>想、<a id="a-3V"></a>行、<a id="a-3W"></a>识无尽。<a id="a-3X"></a>若有菩萨如是行者，<a id="a-3Y"></a>是名为修菩提之行。</p>
  <p id="a3Z">“复次，<a id="a-3a"></a>那罗延，<a id="a-3b"></a>菩萨勤断凡夫法行，<a id="a-3c"></a>不生佛法行；<a id="a-3d"></a>不出生死行，<a id="a-3e"></a>不满涅槃行；<a id="a-3f"></a>不见一切不善法成，<a id="a-3g"></a>不集善法，<a id="a-3h"></a>不异处观。<a id="a-3i"></a>如是解知，<a id="a-3j"></a>不坏行性，<a id="a-3k"></a>是菩提行。<a id="a-3l"></a>那罗延，<a id="a-3m"></a>菩萨如是行，<a id="a-3n"></a>是名为修菩提之行。<a id="a-3o"></a>复次，<a id="a-3p"></a>那罗延，<a id="a-3q"></a>菩萨摩诃萨解众生界无量、<a id="a-3r"></a>法界无量，<a id="a-3s"></a>众生界、<a id="a-3t"></a>法界无尽灭行。<a id="a-3u"></a>何以故？<a id="a-3v"></a>众生界、<a id="a-3w"></a>法界，<a id="a-3x"></a>无有二故。<a id="a-3y"></a>无有二作、<a id="a-3z"></a>无有二相、<a id="a-40"></a>不增不减法界，<a id="a-41"></a>不增众生界，<a id="a-42"></a>不减众生界。<a id="a-43"></a>如法界相，<a id="a-44"></a>众生界相，<a id="a-45"></a>亦复如是。<a id="a-46"></a>又菩萨解知诸法无相，<a id="a-47"></a>不尽法界行，<a id="a-48"></a>不尽众生界行；<a id="a-49"></a>不尽法界行，<a id="a-4A"></a>不增法界行；<a id="a-4B"></a>不尽众生界行，<a id="a-4C"></a>不增众生界行；<a id="a-4D"></a>亦不住余妄想颠倒所起结使。<a id="a-4E"></a>如是正观，<a id="a-4F"></a>善知诸行，<a id="a-4G"></a>不坏诸有行，<a id="a-4H"></a>不坏我、<a id="a-4I"></a>众生、<a id="a-4J"></a>寿命行。<a id="a-4K"></a>那罗延，<a id="a-4L"></a>菩萨如是行，<a id="a-4M"></a>名修菩提行。<a id="a-4N"></a>”</p>
  <p id="a4O">文殊师利法王子演说如是诸行法时，<a id="a-4P"></a>十六天子先向大乘，<a id="a-4Q"></a>今者逮得无生法忍。</p>
  <p id="a4R">尔时，<a id="a-4S"></a>净威力士欲为供养守护是经，<a id="a-4T"></a>便作是言：<a id="a-4U"></a>“世尊，<a id="a-4V"></a>若有众生信解是经，<a id="a-4W"></a>当得一切诸善吉利。<a id="a-4X"></a>”</p>
  <p id="a4Y">尔时，<a id="a-4Z"></a>离魔菩萨语文殊师利：<a id="a-4a"></a>“我亦欲说菩萨所行。<a id="a-4b"></a>”</p>
  <p id="a4c">文殊师利言：<a id="a-4d"></a>“善男子，<a id="a-4e"></a>今正是时，<a id="a-4f"></a>汝可演说。<a id="a-4g"></a>”</p>
  <p id="a4h">离魔菩萨言：<a id="a-4i"></a>“文殊师利，<a id="a-4j"></a>行一切法行，<a id="a-4k"></a>是菩萨行；<a id="a-4l"></a>行一切魔行，<a id="a-4m"></a>是菩萨行；<a id="a-4n"></a>行一切众生行，<a id="a-4o"></a>是菩萨行；<a id="a-4p"></a>若行学行、<a id="a-4q"></a>无学行，<a id="a-4r"></a>是菩萨行；<a id="a-4s"></a>行缘觉行，<a id="a-4t"></a>是菩萨行。<a id="a-4u"></a>何以故？<a id="a-4v"></a>菩萨摩诃萨应遍学故。<a id="a-4w"></a>”</p>
  <p id="a4x">尔时，<a id="a-4y"></a>那罗延菩萨问离魔天子：<a id="a-4z"></a>“云何菩萨学行一切诸众生行？<a id="a-50"></a>”</p>
  <p id="a51">天子答言：<a id="a-52"></a>“那罗延，<a id="a-53"></a>菩萨应学八万四千行。<a id="a-54"></a>何等八万四千行？<a id="a-55"></a>谓二万一千是贪欲行，<a id="a-56"></a>二万一千是嗔恚行，<a id="a-57"></a>二万一千是愚痴行，<a id="a-58"></a>二万一千是等分行。<a id="a-59"></a>菩萨悉应入是诸行行，<a id="a-5A"></a>于贪欲断，<a id="a-5B"></a>离贪欲行；<a id="a-5C"></a>于嗔恚断，<a id="a-5D"></a>离嗔恚行；<a id="a-5E"></a>于愚痴断，<a id="a-5F"></a>离愚痴行；<a id="a-5G"></a>于等分断，<a id="a-5H"></a>离等分行。<a id="a-5I"></a>菩萨行一切众生行，<a id="a-5J"></a>不染众生行；<a id="a-5K"></a>现行一切诸众生行，<a id="a-5L"></a>为化众生故，<a id="a-5M"></a>是名菩萨行菩提行。<a id="a-5N"></a>”</p>
  <p id="a5O">那罗延言：<a id="a-5P"></a>“天子，<a id="a-5Q"></a>云何一切魔行是菩萨行？<a id="a-5R"></a>”</p>
  <p id="a5S">天子言：<a id="a-5T"></a>“一切魔行入菩萨心，<a id="a-5U"></a>菩萨应觉，<a id="a-5V"></a>随所起魔业而不随之。<a id="a-5W"></a>不为魔行之所系缚，<a id="a-5X"></a>入一切行而修行之。<a id="a-5Y"></a>应示魔天令不得便，<a id="a-5Z"></a>当教化魔离于魔业。<a id="a-5a"></a>”</p>
  <p id="a5b">那罗延言：<a id="a-5c"></a>“天子，<a id="a-5d"></a>云何学声闻、<a id="a-5e"></a>缘觉行是菩萨行？<a id="a-5f"></a>”</p>
  <p id="a5g">天子言：<a id="a-5h"></a>“善男子，<a id="a-5i"></a>如是一切行，<a id="a-5j"></a>是实性行，<a id="a-5k"></a>是无报行，<a id="a-5l"></a>是无住行，<a id="a-5m"></a>是无趣行，<a id="a-5n"></a>是无生行；<a id="a-5o"></a>解知自行，<a id="a-5p"></a>菩萨应当如是修行。<a id="a-5q"></a>”</p>
  <p id="a5r">离魔天子如是说已，<a id="a-5s"></a>语文殊师利法王子：<a id="a-5t"></a>“善男子，<a id="a-5u"></a>汝今复说如是之行。<a id="a-5v"></a>”</p>
  <p id="a5w">文殊师利言：<a id="a-5x"></a>“天子，<a id="a-5y"></a>菩萨所行，<a id="a-5z"></a>过诸境界。<a id="a-60"></a>何以故？<a id="a-61"></a>此行非是眼境界数，<a id="a-62"></a>亦非色、<a id="a-63"></a>声、<a id="a-64"></a>香、<a id="a-65"></a>味、<a id="a-66"></a>触、<a id="a-67"></a>法境界之数。<a id="a-68"></a>天子，<a id="a-69"></a>是故当知，<a id="a-6A"></a>是善丈夫所行诸行，<a id="a-6B"></a>过诸境界。<a id="a-6C"></a>复次，<a id="a-6D"></a>天子，<a id="a-6E"></a>若菩萨摩诃萨如是修行，<a id="a-6F"></a>则是诸佛之所许可，<a id="a-6G"></a>无有过咎。<a id="a-6H"></a>若如是行，<a id="a-6I"></a>是名菩萨修行正行。<a id="a-6J"></a>”</p>
  <p id="a6K">天子言：<a id="a-6L"></a>“文殊师利，<a id="a-6M"></a>菩萨云何修行，<a id="a-6N"></a>诸佛所许可行？<a id="a-6O"></a>”</p>
  <p id="a6P">文殊师利言：<a id="a-6Q"></a>“天子，<a id="a-6R"></a>一切诸法实际自空，<a id="a-6S"></a>如来如是而觉知之。<a id="a-6T"></a>若菩萨住如是法行，<a id="a-6U"></a>佛所许可。<a id="a-6V"></a>若乃至涅槃，<a id="a-6W"></a>生见著行，<a id="a-6X"></a>则诳诸佛。<a id="a-6Y"></a>天子，<a id="a-6Z"></a>一切诸法实际无相，<a id="a-6a"></a>如来世尊如是觉知。<a id="a-6b"></a>若有菩萨为诸法作相，<a id="a-6c"></a>与相俱住，<a id="a-6d"></a>则诳诸佛。<a id="a-6e"></a>一切诸法实际无愿，<a id="a-6f"></a>如来世尊如是觉知。<a id="a-6g"></a>无行无实，<a id="a-6h"></a>无生无起，<a id="a-6i"></a>无所有，<a id="a-6j"></a>无形无相亦非无相，<a id="a-6k"></a>无来无去无住，<a id="a-6l"></a>本性清净，<a id="a-6m"></a>本性明了，<a id="a-6n"></a>其性常灭，<a id="a-6o"></a>一切诸法犹如虚空，<a id="a-6p"></a>如来世尊如是觉知。<a id="a-6q"></a>若是菩萨于诸法性若有少得，<a id="a-6r"></a>则诳如来、<a id="a-6s"></a>应、<a id="a-6t"></a>正遍觉。<a id="a-6u"></a>天子，<a id="a-6v"></a>若是菩萨共空俱住，<a id="a-6w"></a>生于见著；<a id="a-6x"></a>是菩萨共无相俱住，<a id="a-6y"></a>生于见著；<a id="a-6z"></a>若是菩萨共无愿俱住，<a id="a-70"></a>生于见著，<a id="a-71"></a>则诳诸佛。<a id="a-72"></a>若是菩萨出过三界，<a id="a-73"></a>知一切法无实，<a id="a-74"></a>无生无起，<a id="a-75"></a>无有，<a id="a-76"></a>无形无相，<a id="a-77"></a>无来无去无住，<a id="a-78"></a>本性清净，<a id="a-79"></a>本性照明，<a id="a-7A"></a>本性常灭，<a id="a-7B"></a>同如虚空，<a id="a-7C"></a>本性无垢。<a id="a-7D"></a>若如是知，<a id="a-7E"></a>是名菩萨不诳诸佛。<a id="a-7F"></a>”</p>
  <p id="a7G">尔时，<a id="a-7H"></a>世尊赞文殊师利：<a id="a-7I"></a>“善哉！<a id="a-7J"></a>善哉！<a id="a-7K"></a>文殊师利，<a id="a-7L"></a>快说此语。<a id="a-7M"></a>若是菩萨如是修行，<a id="a-7N"></a>名菩提行，<a id="a-7O"></a>疾得受记。<a id="a-7P"></a>文殊师利，<a id="a-7Q"></a>我昔过去于然灯佛前，<a id="a-7R"></a>所住诸行都不得记。<a id="a-7S"></a>何以故？<a id="a-7T"></a>我有相行、<a id="a-7U"></a>有所依行、<a id="a-7V"></a>有所著行。<a id="a-7W"></a>我于是后见然灯佛得过诸行，<a id="a-7X"></a>当初见时离诸行见，<a id="a-7Y"></a>知一切法自性不生，<a id="a-7Z"></a>时然灯佛授我记言：<a id="a-7a"></a>‘汝于是后当得作佛，<a id="a-7b"></a>号释迦牟尼如来、<a id="a-7c"></a>应、<a id="a-7d"></a>正遍觉。<a id="a-7e"></a>’我于是时得无生忍。<a id="a-7f"></a>是故，<a id="a-7g"></a>文殊师利，<a id="a-7h"></a>若有菩萨欲速疾得无生法忍，<a id="a-7i"></a>于是品中应如是修，<a id="a-7j"></a>不著诸法。<a id="a-7k"></a>”</p>
  <p id="a7l">尔时，<a id="a-7m"></a>文殊师利白言：<a id="a-7n"></a>“世尊，<a id="a-7o"></a>菩萨摩诃萨为缘何法得无生忍？<a id="a-7p"></a>”</p>
  <p id="a7q">佛言：<a id="a-7r"></a>“文殊师利，<a id="a-7s"></a>缘阴、<a id="a-7t"></a>界、<a id="a-7u"></a>入得无生忍。<a id="a-7v"></a>彼得一切诸法之忍，<a id="a-7w"></a>亦复缘于常、<a id="a-7x"></a>乐、<a id="a-7y"></a>我、<a id="a-7z"></a>净，<a id="a-80"></a>彼得法忍。<a id="a-81"></a>文殊师利，<a id="a-82"></a>所言忍者，<a id="a-83"></a>名缘一切诸法无尽；<a id="a-84"></a>所言忍者，<a id="a-85"></a>名之为正。<a id="a-86"></a>文殊师利，<a id="a-87"></a>忍之所缘，<a id="a-88"></a>非与世法而共俱行，<a id="a-89"></a>非凡夫法，<a id="a-8A"></a>非学法、<a id="a-8B"></a>非无学法、<a id="a-8C"></a>非缘觉法、<a id="a-8D"></a>非菩萨法、<a id="a-8E"></a>非佛法而俱共行；<a id="a-8F"></a>不与一切诸法俱行，<a id="a-8G"></a>名为得忍。<a id="a-8H"></a>舍于一切诸法想著，<a id="a-8I"></a>名之为忍。<a id="a-8J"></a>是忍亦不在于眼色、<a id="a-8K"></a>耳声、<a id="a-8L"></a>鼻香、<a id="a-8M"></a>舌味、<a id="a-8N"></a>身触、<a id="a-8O"></a>意法数中，<a id="a-8P"></a>无尽不尽，<a id="a-8Q"></a>名之为忍。<a id="a-8R"></a>是忍亦复不离是界，<a id="a-8S"></a>是名为忍。<a id="a-8T"></a>”</p>
  <p id="a8U">说是忍时，<a id="a-8V"></a>有五百菩萨本先佛所种诸善根，<a id="a-8W"></a>得无生忍，<a id="a-8X"></a>作如是言：<a id="a-8Y"></a>“此集一切福德三昧，<a id="a-8Z"></a>能令我等住于所住，<a id="a-8a"></a>亦令我等满无量法。<a id="a-8b"></a>世尊，<a id="a-8c"></a>菩萨摩诃萨应至心听甚深诸法，<a id="a-8d"></a>应当修集。<a id="a-8e"></a>”</p>
  <p id="a8f">尔时，<a id="a-8g"></a>那罗延菩萨问文殊师利：<a id="a-8h"></a>“云何菩萨于是深法所作已办？<a id="a-8i"></a>”</p>
  <p id="a8j">文殊师利言：<a id="a-8k"></a>“若有菩萨知一切法无作无不作，<a id="a-8l"></a>是名菩萨所作已办。<a id="a-8m"></a>若知一切诸法无行作已，<a id="a-8n"></a>不执、<a id="a-8o"></a>不作、<a id="a-8p"></a>无忘，<a id="a-8q"></a>是名菩萨所作已办。<a id="a-8r"></a>若是菩萨随所作无恩，<a id="a-8s"></a>是名知恩。<a id="a-8t"></a>有为无为，<a id="a-8u"></a>不生高下；<a id="a-8v"></a>不得作者，<a id="a-8w"></a>亦有所作，<a id="a-8x"></a>谓作布施住于回向，<a id="a-8y"></a>亦不得施、<a id="a-8z"></a>不得菩提、<a id="a-90"></a>不得自他，<a id="a-91"></a>是名菩萨所作已办。<a id="a-92"></a>守护净戒，<a id="a-93"></a>回向菩提，<a id="a-94"></a>亦不得戒；<a id="a-95"></a>修行忍、<a id="a-96"></a>进、<a id="a-97"></a>禅定、<a id="a-98"></a>智慧，<a id="a-99"></a>亦不得慧，<a id="a-9A"></a>是名菩萨所作已办。<a id="a-9B"></a>若不得身、<a id="a-9C"></a>口、<a id="a-9D"></a>意善业，<a id="a-9E"></a>知是菩萨所作已办。<a id="a-9F"></a>若不得身，<a id="a-9G"></a>不得口、<a id="a-9H"></a>意所集庄严，<a id="a-9I"></a>知是菩萨所作已办。<a id="a-9J"></a>”</p>
  <p id="a9K">尔时，<a id="a-9L"></a>常精进菩萨语文殊师利：<a id="a-9M"></a>“我亦欲说菩萨摩诃萨所作已办。<a id="a-9N"></a>”</p>
  <p id="a9O">文殊师利言：<a id="a-9P"></a>“善男子，<a id="a-9Q"></a>今正是时，<a id="a-9R"></a>汝便可说。<a id="a-9S"></a>”</p>
  <p id="a9T">常精进菩萨语文殊师利言：<a id="a-9U"></a>“若菩萨能令一众生入佛法中，<a id="a-9V"></a>如是菩萨所作已办。<a id="a-9W"></a>若有菩萨受众生食、<a id="a-9X"></a>若施与他，<a id="a-9Y"></a>不以畏故，<a id="a-9Z"></a>皆悉摄在无上菩提，<a id="a-9a"></a>是名菩萨福田清净。<a id="a-9b"></a>若彼施者及与受者如法而作，<a id="a-9c"></a>是名菩萨二俱清净。<a id="a-9d"></a>若是菩萨以佛音声令他得闻，<a id="a-9e"></a>自住施、<a id="a-9f"></a>戒、<a id="a-9g"></a>忍、<a id="a-9h"></a>进、<a id="a-9i"></a>禅、<a id="a-9j"></a>慧作正忆念，<a id="a-9k"></a>于大众中说六波罗蜜，<a id="a-9l"></a>令他得闻、<a id="a-9m"></a>忆念、<a id="a-9n"></a>受持如此善根，<a id="a-9o"></a>知是菩萨所作已办，<a id="a-9p"></a>能消供养。<a id="a-9q"></a>若是菩萨修行忍辱，<a id="a-9r"></a>若为怨贼、<a id="a-9s"></a>旃陀罗等之所骂辱，<a id="a-9t"></a>不嗔不恼，<a id="a-9u"></a>为是众生令生信喜，<a id="a-9v"></a>勤修精进住精进力，<a id="a-9w"></a>知是菩萨所作已办。<a id="a-9x"></a>若是菩萨以真金宝满四天下，<a id="a-9y"></a>不贪是宝而作妄语；<a id="a-9z"></a>若他问法，<a id="a-A0"></a>不相朋党说言非法，<a id="a-A1"></a>知是菩萨所作已办。<a id="a-A2"></a>若有菩萨七日绝食，<a id="a-A3"></a>若有人来，<a id="a-A4"></a>作如是言：<a id="a-A5"></a>‘汝若能舍菩提之心，<a id="a-A6"></a>杀诸众生，<a id="a-A7"></a>当与汝食。<a id="a-A8"></a>’而是菩萨终不为之，<a id="a-A9"></a>知是菩萨所作已办。</p>
  <p id="aAA">“复次，<a id="a-AB"></a>文殊师利，<a id="a-AC"></a>若是菩萨见满世界利刀猛火，<a id="a-AD"></a>当从中过而往听法，<a id="a-AE"></a>不爱身命作如是学，<a id="a-AF"></a>念：<a id="a-AG"></a>‘阴、<a id="a-AH"></a>入、<a id="a-AI"></a>界易得，<a id="a-AJ"></a>佛难可遇！<a id="a-AK"></a>法难可闻！<a id="a-AL"></a>敬法众生甚亦难得！<a id="a-AM"></a>’作是念已，<a id="a-AN"></a>入众听法，<a id="a-AO"></a>知是菩萨所作已办。<a id="a-AP"></a>复次，<a id="a-AQ"></a>文殊师利，<a id="a-AR"></a>若是菩萨从他人闻，<a id="a-AS"></a>一四句偈若戒若施，<a id="a-AT"></a>心生欢喜，<a id="a-AU"></a>胜得转轮立大王位：<a id="a-AV"></a>‘若以此偈令一人闻，<a id="a-AW"></a>胜得帝释及梵王处。<a id="a-AX"></a>’知是菩萨所作已办。<a id="a-AY"></a>复次，<a id="a-AZ"></a>文殊师利，<a id="a-Aa"></a>若是菩萨能住众中，<a id="a-Ab"></a>在多闻中生大喜悦，<a id="a-Ac"></a>以此多闻向一切智，<a id="a-Ad"></a>不得满三千大千世界珍宝生大欢喜，<a id="a-Ae"></a>以自善根为一众生回向佛道用为欣庆，<a id="a-Af"></a>知是菩萨所作已办。</p>
  <p id="aAg">“复次，<a id="a-Ah"></a>文殊师利，<a id="a-Ai"></a>菩萨为化诸众生故，<a id="a-Aj"></a>应勤精进，<a id="a-Ak"></a>坚自庄严；<a id="a-Al"></a>修集多闻，<a id="a-Am"></a>舍身支节；<a id="a-An"></a>于世八法，<a id="a-Ao"></a>其心无异。<a id="a-Ap"></a>若是菩萨为佛慧故，<a id="a-Aq"></a>宁舍身命，<a id="a-Ar"></a>不舍持戒。<a id="a-As"></a>菩萨应当作于忍辱，<a id="a-At"></a>能忍诸恶不善音声。<a id="a-Au"></a>菩萨应当勤加精进庄严佛土。<a id="a-Av"></a>菩萨应当独一寂处，<a id="a-Aw"></a>为不败失菩提道故。<a id="a-Ax"></a>菩萨应当不失正念，<a id="a-Ay"></a>为修集六波罗蜜故。<a id="a-Az"></a>菩萨应当无所执著，<a id="a-B0"></a>勤进戒满已作善业，<a id="a-B1"></a>不舍一切诸众生故。<a id="a-B2"></a>菩萨应当坚誓庄严，<a id="a-B3"></a>为佛法种故。<a id="a-B4"></a>菩萨应当离诸谄伪，<a id="a-B5"></a>身、<a id="a-B6"></a>口、<a id="a-B7"></a>意法善质直故。<a id="a-B8"></a>菩萨应当自净志欲，<a id="a-B9"></a>为救归依诸众生故。<a id="a-BA"></a>菩萨应当无所观作，<a id="a-BB"></a>不著身命故。<a id="a-BC"></a>菩萨应当甘软好语，<a id="a-BD"></a>善来问讯故。<a id="a-BE"></a>菩萨应当常先意语，<a id="a-BF"></a>无有瞋愤不言说故。<a id="a-BG"></a>菩萨应当犹若如地，<a id="a-BH"></a>无爱憎故。<a id="a-BI"></a>菩萨应当柔和善软，<a id="a-BJ"></a>同心欢乐故。<a id="a-BK"></a>菩萨应当善易教诲，<a id="a-BL"></a>速受教故。<a id="a-BM"></a>菩萨应当除舍憍慢，<a id="a-BN"></a>谦下一切诸众生故。<a id="a-BO"></a>菩萨应当犹之如狗，<a id="a-BP"></a>不诳一切众生，<a id="a-BQ"></a>不违本誓故。<a id="a-BR"></a>菩萨应当诸众生中起大慈心，<a id="a-BS"></a>一切空故。<a id="a-BT"></a>菩萨应当诸众生中起大悲心，<a id="a-BU"></a>为诸众生作大利故。<a id="a-BV"></a>菩萨应当生于大喜，<a id="a-BW"></a>欣乐修集诸善根故。<a id="a-BX"></a>菩萨应当修行大舍，<a id="a-BY"></a>不观一切五欲乐故。<a id="a-BZ"></a>菩萨应当不贪悭惜，<a id="a-Ba"></a>自舍身故。<a id="a-Bb"></a>菩萨应当不著我所，<a id="a-Bc"></a>不贪一切诸财物故。<a id="a-Bd"></a>菩萨应当修大舍心，<a id="a-Be"></a>舍一切妄想故。<a id="a-Bf"></a>菩萨应当具满大财，<a id="a-Bg"></a>圣七财故。<a id="a-Bh"></a>菩萨应当牢坚志，<a id="a-Bi"></a>固一切善根故。<a id="a-Bj"></a>菩萨应当无有满足，<a id="a-Bk"></a>修集无量佛功德故。<a id="a-Bl"></a>菩萨应当智慧勇健，<a id="a-Bm"></a>摧四魔故。<a id="a-Bn"></a>菩萨应当作大医王，<a id="a-Bo"></a>善治一切烦恼病故。<a id="a-Bp"></a>菩萨应当为作应供，<a id="a-Bq"></a>不舍菩提心故。<a id="a-Br"></a>菩萨应当作于福田，<a id="a-Bs"></a>为诸众生作光明故。<a id="a-Bt"></a>菩萨应当犹如莲花，<a id="a-Bu"></a>不为世泥所染污故。<a id="a-Bv"></a>菩萨应当犹如船筏，<a id="a-Bw"></a>度诸众生故。<a id="a-Bx"></a>菩萨应当犹之如桥，<a id="a-By"></a>于上中下一切众生无别想故。<a id="a-Bz"></a>菩萨应当犹如大池，<a id="a-C0"></a>专意正法水无尽故。<a id="a-C1"></a>菩萨应当犹如大海，<a id="a-C2"></a>一向多闻无厌足故。<a id="a-C3"></a>菩萨应当犹如大山，<a id="a-C4"></a>无能动故。<a id="a-C5"></a>菩萨应当善安止住，<a id="a-C6"></a>如门阃故。<a id="a-C7"></a>菩萨应当无所染著一切所有诸财物故。<a id="a-C8"></a>菩萨应当令心自在，<a id="a-C9"></a>不退转故。<a id="a-CA"></a>菩萨应当犹如大王，<a id="a-CB"></a>为尊胜故。<a id="a-CC"></a>菩萨应当犹如帝释，<a id="a-CD"></a>一切众生所尊贵故。<a id="a-CE"></a>菩萨应当犹如梵王，<a id="a-CF"></a>自在法王故。<a id="a-CG"></a>菩萨应当安乐一切诸众生等，<a id="a-CH"></a>究竟安乐至涅槃故。<a id="a-CI"></a>菩萨应当为作父母，<a id="a-CJ"></a>与诸众生衣服利故。<a id="a-CK"></a>菩萨应当无所伤损一切善不善法故。<a id="a-CL"></a>菩萨应当无所侵害，<a id="a-CM"></a>亲非亲中心平等故。<a id="a-CN"></a>菩萨应当不亲不信所生诸入故。<a id="a-CO"></a>菩萨应当为法施主，<a id="a-CP"></a>一切悉舍故。<a id="a-CQ"></a>菩萨应当离于一切放逸懈怠，<a id="a-CR"></a>为集菩提故。<a id="a-CS"></a>文殊师利，<a id="a-CT"></a>菩萨常应牢强精进，<a id="a-CU"></a>修集一切诸戒德行，<a id="a-CV"></a>为得无上正真道故。<a id="a-CW"></a>”</p>
  <p id="aCX">尔时，<a id="a-CY"></a>世尊赞常精进菩萨摩诃萨：<a id="a-CZ"></a>“善哉！<a id="a-Ca"></a>善哉！<a id="a-Cb"></a>善男子，<a id="a-Cc"></a>善说诸行所应住想。<a id="a-Cd"></a>善男子，<a id="a-Ce"></a>若菩萨摩诃萨欲逮得此集一切福德三昧者，<a id="a-Cf"></a>应当勤修一切福德，<a id="a-Cg"></a>不应舍离一切福德。<a id="a-Ch"></a>”</p>
  <p id="aCi">尔时，<a id="a-Cj"></a>那罗延菩萨白言：<a id="a-Ck"></a>“世尊，<a id="a-Cl"></a>若有得此集一切福德三昧者，<a id="a-Cm"></a>不堕恶道，<a id="a-Cn"></a>不生八难，<a id="a-Co"></a>断诸贫穷，<a id="a-Cp"></a>心常自在，<a id="a-Cq"></a>诸根具足，<a id="a-Cr"></a>以三十二大丈夫相善自庄严，<a id="a-Cs"></a>得大辩才及无尽法，<a id="a-Ct"></a>得陀罗尼，<a id="a-Cu"></a>得不忘念，<a id="a-Cv"></a>起一切福，<a id="a-Cw"></a>转法轮故；<a id="a-Cx"></a>得灌顶位，<a id="a-Cy"></a>释、<a id="a-Cz"></a>梵、<a id="a-D0"></a>护世一切众生所供养故；<a id="a-D1"></a>得具诸通，<a id="a-D2"></a>达一切死此生彼故；<a id="a-D3"></a>得大自在，<a id="a-D4"></a>在在所生诸所入故；<a id="a-D5"></a>得大封邑，<a id="a-D6"></a>增长诸法故；<a id="a-D7"></a>得智光明，<a id="a-D8"></a>离恶邪见故；<a id="a-D9"></a>得大称赞一切声闻、<a id="a-DA"></a>缘觉地故；<a id="a-DB"></a>得大调伏一切声闻、<a id="a-DC"></a>缘觉人故；<a id="a-DD"></a>善分别诸根，<a id="a-DE"></a>教化众生故；<a id="a-DF"></a>神通自在，<a id="a-DG"></a>诸禅解脱三昧门故；<a id="a-DH"></a>得无作施，<a id="a-DI"></a>解知施故；<a id="a-DJ"></a>得无住戒，<a id="a-DK"></a>三戒净故；<a id="a-DL"></a>有无量忍，<a id="a-DM"></a>慈心普遍诸众生故；<a id="a-DN"></a>修行精进，<a id="a-DO"></a>心无疲惓故；<a id="a-DP"></a>得禅波罗蜜，<a id="a-DQ"></a>解知寂静，<a id="a-DR"></a>为化众生生欲界故；<a id="a-DS"></a>净慧庄严，<a id="a-DT"></a>善观音声故；<a id="a-DU"></a>是名净眼，<a id="a-DV"></a>能见道故；<a id="a-DW"></a>不离见佛及与闻法，<a id="a-DX"></a>不离于空无相无作，<a id="a-DY"></a>能持一切佛所有法，<a id="a-DZ"></a>不离睹见得不退转菩萨之僧，<a id="a-Da"></a>去无障碍一切佛土诸功德故；<a id="a-Db"></a>降伏诸魔，<a id="a-Dc"></a>胜四魔故；<a id="a-Dd"></a>得深法忍，<a id="a-De"></a>不退转法故；<a id="a-Df"></a>疾能通达满足佛法，<a id="a-Dg"></a>所未闻法自来入耳，<a id="a-Dh"></a>欲愿具足取一切佛土诸功德故；<a id="a-Di"></a>彼得安隐，<a id="a-Dj"></a>离诸习故；<a id="a-Dk"></a>得自在身，<a id="a-Dl"></a>普遍三界而示现故；<a id="a-Dm"></a>一切外道不能降伏，<a id="a-Dn"></a>善守护法，<a id="a-Do"></a>于诸佛所舍失身命，<a id="a-Dp"></a>守护正法故；<a id="a-Dq"></a>见佛境界而不毕竟入涅槃故；<a id="a-Dr"></a>得无所畏，<a id="a-Ds"></a>在众无畏故；<a id="a-Dt"></a>有所在作为以智为首，<a id="a-Du"></a>心无所营故；<a id="a-Dv"></a>现大庄严，<a id="a-Dw"></a>神通变化故；<a id="a-Dx"></a>得大势力，<a id="a-Dy"></a>过诸害故；<a id="a-Dz"></a>净音声扬，<a id="a-E0"></a>遍闻一切诸世界故；<a id="a-E1"></a>心大勇健，<a id="a-E2"></a>摧伏一切诸魔军故；<a id="a-E3"></a>到神通彼岸，<a id="a-E4"></a>能动一切佛世界故；<a id="a-E5"></a>得大辩才，<a id="a-E6"></a>法辞及义无碍滞故；<a id="a-E7"></a>知解无碍，<a id="a-E8"></a>而无放逸，<a id="a-E9"></a>住作佛事，<a id="a-EA"></a>示诸众生一切智故。<a id="a-EB"></a>那罗延，<a id="a-EC"></a>若菩萨入是集一切福德三昧，<a id="a-ED"></a>得于如是相貌事像无量功德。<a id="a-EE"></a>”</p>
  <p id="aEF">尔时，<a id="a-EG"></a>那罗延菩萨白言：<a id="a-EH"></a>“世尊，<a id="a-EI"></a>愿诸众生得集一切福德三昧。<a id="a-EJ"></a>如此菩萨得是三昧所有功德，<a id="a-EK"></a>令诸众生得是功德，<a id="a-EL"></a>一切声闻及诸缘觉之所无有！<a id="a-EM"></a>世尊，<a id="a-EN"></a>若有菩萨不得闻于是三昧宝，<a id="a-EO"></a>虽闻不解；<a id="a-EP"></a>当知是人，<a id="a-EQ"></a>为魔所持。<a id="a-ER"></a>”</p>
  <p id="aES">佛言：<a id="a-ET"></a>“那罗延，<a id="a-EU"></a>如是，<a id="a-EV"></a>如是，<a id="a-EW"></a>如汝所说。<a id="a-EX"></a>若有菩萨闻是三昧所生功德，<a id="a-EY"></a>若已生、<a id="a-EZ"></a>若今生、<a id="a-Ea"></a>若当生，<a id="a-Eb"></a>无量无边。<a id="a-Ec"></a>”</p>
  <p id="aEd">尔时，<a id="a-Ee"></a>那罗延菩萨问文殊师利：<a id="a-Ef"></a>“若有菩萨欲修集行是三昧者，<a id="a-Eg"></a>当行何法？<a id="a-Eh"></a>”</p>
  <p id="aEi">文殊师利言：<a id="a-Ej"></a>“菩萨欲得是三昧者，<a id="a-Ek"></a>不舍凡夫法为持佛法，<a id="a-El"></a>如是修行不与法相应、<a id="a-Em"></a>不与非法相应；<a id="a-En"></a>如是修行虽流转生死，<a id="a-Eo"></a>不学生死法，<a id="a-Ep"></a>不为生死所染；<a id="a-Eq"></a>虽学涅槃，<a id="a-Er"></a>不入声闻、<a id="a-Es"></a>缘觉涅槃。<a id="a-Et"></a>复次，<a id="a-Eu"></a>那罗延，<a id="a-Ev"></a>若有菩萨欲学此三昧，<a id="a-Ew"></a>应益增长集一切福德，<a id="a-Ex"></a>不于有漏无漏诸功德中生起妄想，<a id="a-Ey"></a>若善不善、<a id="a-Ez"></a>有为无为、<a id="a-F0"></a>世间出世间、<a id="a-F1"></a>若罪若福起于分别；<a id="a-F2"></a>解一切福德皆入法性，<a id="a-F3"></a>若福法行、<a id="a-F4"></a>若罪法行、<a id="a-F5"></a>若无记法行皆入法性。<a id="a-F6"></a>应如是见诸众生福等不实起。<a id="a-F7"></a>是众生福、<a id="a-F8"></a>佛福，<a id="a-F9"></a>悉皆同等，<a id="a-FA"></a>不见差别；<a id="a-FB"></a>法界无异，<a id="a-FC"></a>起无差别。<a id="a-FD"></a>若凡夫福、<a id="a-FE"></a>学福、<a id="a-FF"></a>无学福、<a id="a-FG"></a>缘觉福、<a id="a-FH"></a>菩萨福、<a id="a-FI"></a>正觉福，<a id="a-FJ"></a>悉皆不实，<a id="a-FK"></a>无有物故，<a id="a-FL"></a>无有方处无非方处。<a id="a-FM"></a>应如是知，<a id="a-FN"></a>应解福性，<a id="a-FO"></a>众生同等。<a id="a-FP"></a>善男子，<a id="a-FQ"></a>如一切色皆依四大；<a id="a-FR"></a>菩萨之福亦复如是，<a id="a-FS"></a>遍一切处，<a id="a-FT"></a>终不起于福德狂逸，<a id="a-FU"></a>应知无常尽灭之法。</p>
  <p id="aFV">“那罗延，<a id="a-FW"></a>若菩萨欲得此三昧者，<a id="a-FX"></a>于四法中而不惊畏。<a id="a-FY"></a>何等四？<a id="a-FZ"></a>于诸众生大悲无边，<a id="a-Fa"></a>佛刹无边，<a id="a-Fb"></a>佛智无边，<a id="a-Fc"></a>入一切众生心行无边。<a id="a-Fd"></a>那罗延，<a id="a-Fe"></a>菩萨于此四无边中不应生畏。<a id="a-Ff"></a>又复菩萨应当解知四不思议。<a id="a-Fg"></a>何等四？<a id="a-Fh"></a>业及业报，<a id="a-Fi"></a>不可思议；<a id="a-Fj"></a>一切众生种种诸行若干差别，<a id="a-Fk"></a>不可思议；<a id="a-Fl"></a>佛如来行，<a id="a-Fm"></a>不可思议；<a id="a-Fn"></a>菩萨生起诸清净行，<a id="a-Fo"></a>不可思议。<a id="a-Fp"></a>那罗延，<a id="a-Fq"></a>是名为四不可思议，<a id="a-Fr"></a>应当解知。<a id="a-Fs"></a>善男子，<a id="a-Ft"></a>菩萨解知得四无尽。<a id="a-Fu"></a>何等四？<a id="a-Fv"></a>福德无尽，<a id="a-Fw"></a>满誓无尽，<a id="a-Fx"></a>乐说无尽，<a id="a-Fy"></a>究竟智无尽。<a id="a-Fz"></a>那罗延，<a id="a-G0"></a>是为菩萨得四无尽。<a id="a-G1"></a>那罗延，<a id="a-G2"></a>菩萨应当修行四法。<a id="a-G3"></a>何等四？<a id="a-G4"></a>庄严善根无有满足；<a id="a-G5"></a>方便回向一切无尽无有满足；<a id="a-G6"></a>一切佛土诸庄严事，<a id="a-G7"></a>取以庄严自己佛土无有满足(梵本中少一法)。<a id="a-G8"></a>那罗延，<a id="a-G9"></a>菩萨应当如是修集，<a id="a-GA"></a>行是四法。<a id="a-GB"></a>”</p>
  <p id="aGC">尔时，<a id="a-GD"></a>那罗延菩萨复问文殊师利：<a id="a-GE"></a>“此《集一切福德三昧经》，<a id="a-GF"></a>当至何等菩萨之手？<a id="a-GG"></a>若是经卷若至舍宅，<a id="a-GH"></a>若禅、<a id="a-GI"></a>若忍，<a id="a-GJ"></a>若在家、<a id="a-GK"></a>若出家？<a id="a-GL"></a>”</p>
  <p id="aGM">文殊师利言：<a id="a-GN"></a>“那罗延，<a id="a-GO"></a>若菩萨摩诃萨闻是三昧，<a id="a-GP"></a>若至于耳，<a id="a-GQ"></a>若至其手，<a id="a-GR"></a>若至舍宅，<a id="a-GS"></a>彼人若当不起诽谤；<a id="a-GT"></a>如是之人，<a id="a-GU"></a>我不名之为在家者，<a id="a-GV"></a>当名是人为出家者。<a id="a-GW"></a>何以故？<a id="a-GX"></a>由是菩萨勤修分别是三昧故。<a id="a-GY"></a>彼人当能除一切想，<a id="a-GZ"></a>在在住处，<a id="a-Ga"></a>一切福德及与智慧，<a id="a-Gb"></a>无尽无散。<a id="a-Gc"></a>那罗延，<a id="a-Gd"></a>菩萨为化诸众生故，<a id="a-Ge"></a>示现种种形色相貌。<a id="a-Gf"></a>那罗延，<a id="a-Gg"></a>是人遍至一切诸处，<a id="a-Gh"></a>犹如日月照四天下，<a id="a-Gi"></a>一切悉现。<a id="a-Gj"></a>如是，<a id="a-Gk"></a>那罗延，<a id="a-Gl"></a>菩萨亦尔，<a id="a-Gm"></a>不依诸难，<a id="a-Gn"></a>虽在家中而不依家，<a id="a-Go"></a>亦非出家，<a id="a-Gp"></a>不依沙门法，<a id="a-Gq"></a>二俱叵说。<a id="a-Gr"></a>何以故？<a id="a-Gs"></a>菩萨不依一切所有及诸入故。<a id="a-Gt"></a>那罗延，<a id="a-Gu"></a>如琉璃宝器，<a id="a-Gv"></a>随所在处不失其性。<a id="a-Gw"></a>如是，<a id="a-Gx"></a>那罗延，<a id="a-Gy"></a>若有菩萨住是三昧，<a id="a-Gz"></a>虽复在家，<a id="a-H0"></a>当说是人名为出家，<a id="a-H1"></a>能不失是法界体性。<a id="a-H2"></a>”</p>
  <p id="aH3">尔时，<a id="a-H4"></a>那罗延问文殊师利：<a id="a-H5"></a>“菩萨摩诃萨住在何处，<a id="a-H6"></a>而能不失是集一切福德三昧，<a id="a-H7"></a>得于如是无尽福德智慧庄严？<a id="a-H8"></a>”</p>
  <p id="aH9">文殊师利言：<a id="a-HA"></a>“菩萨摩诃萨有四住处。<a id="a-HB"></a>何等四？<a id="a-HC"></a>所谓菩萨不住身命及诸利养，<a id="a-HD"></a>尊重赞叹，<a id="a-HE"></a>住空、<a id="a-HF"></a>无相、<a id="a-HG"></a>无愿三昧；<a id="a-HH"></a>不住声闻、<a id="a-HI"></a>缘觉正位，<a id="a-HJ"></a>希望佛智及无碍辩，<a id="a-HK"></a>而无贡高妄想分别，<a id="a-HL"></a>亦不执著如是住处。<a id="a-HM"></a>是菩萨住解脱一切所有众生，<a id="a-HN"></a>不住我、<a id="a-HO"></a>人、<a id="a-HP"></a>众生、<a id="a-HQ"></a>寿命及与丈夫。<a id="a-HR"></a>那罗延，<a id="a-HS"></a>是为菩萨四所住处。<a id="a-HT"></a>最胜住处，<a id="a-HU"></a>庄严无尽；<a id="a-HV"></a>大福德聚，<a id="a-HW"></a>庄严无尽；<a id="a-HX"></a>大智慧聚，<a id="a-HY"></a>断一切见，<a id="a-HZ"></a>成就具足起诸佛法。<a id="a-Ha"></a>”</p>
  <p id="aHb">那罗延问文殊师利：<a id="a-Hc"></a>“菩萨云何得是住处得名出家？<a id="a-Hd"></a>”</p>
  <p id="aHe">文殊师利言：<a id="a-Hf"></a>“那罗延，<a id="a-Hg"></a>菩萨有四法得是住处，<a id="a-Hh"></a>谓住慈、<a id="a-Hi"></a>住悲、<a id="a-Hj"></a>住喜、<a id="a-Hk"></a>住舍。<a id="a-Hl"></a>那罗延，<a id="a-Hm"></a>是为菩萨住四住处。<a id="a-Hn"></a>那罗延，<a id="a-Ho"></a>菩萨若住村邑聚落，<a id="a-Hp"></a>若住空处，<a id="a-Hq"></a>若住是四梵行住处，<a id="a-Hr"></a>名正住处。<a id="a-Hs"></a>若离是四梵行住处，<a id="a-Ht"></a>虽正殿堂楼阁中住，<a id="a-Hu"></a>不名住处。<a id="a-Hv"></a>那罗延，<a id="a-Hw"></a>是人名为欺诳一切人、<a id="a-Hx"></a>天、<a id="a-Hy"></a>阿修罗，<a id="a-Hz"></a>虚食供养。<a id="a-I0"></a>那罗延，<a id="a-I1"></a>菩萨若住余诸梵行，<a id="a-I2"></a>皆摄在此四梵行中。<a id="a-I3"></a>何以故？<a id="a-I4"></a>那罗延，<a id="a-I5"></a>是梵行住处，<a id="a-I6"></a>甚难得故。<a id="a-I7"></a>若有不见是四梵行，<a id="a-I8"></a>缘圣禅者，<a id="a-I9"></a>是世身见，<a id="a-IA"></a>不断于慢。<a id="a-IB"></a>”</p>
  <p id="aIC">那罗延言：<a id="a-ID"></a>“文殊师利，<a id="a-IE"></a>云何菩萨得名住此慈悲喜舍？<a id="a-IF"></a>”</p>
  <p id="aIG">文殊师利言：<a id="a-IH"></a>“那罗延，<a id="a-II"></a>若有菩萨作如是念：<a id="a-IJ"></a>‘我要当度一切众生’，<a id="a-IK"></a>是名住慈；<a id="a-IL"></a>‘我要当脱一切众生’，<a id="a-IM"></a>是名住悲；<a id="a-IN"></a>‘我要当令一切众生得住佛法’，<a id="a-IO"></a>是名住喜；<a id="a-IP"></a>‘我要当以出世间法寂静一切诸众生等’，<a id="a-IQ"></a>是名住舍。<a id="a-IR"></a>复次，<a id="a-IS"></a>那罗延，<a id="a-IT"></a>菩萨若解诸法界空，<a id="a-IU"></a>是名住慈；<a id="a-IV"></a>菩萨若解诸法界寂，<a id="a-IW"></a>是名住悲；<a id="a-IX"></a>菩萨若解一切法界无著无缚无解，<a id="a-IY"></a>是名住喜；<a id="a-IZ"></a>菩萨若解一切法界无去无来，<a id="a-Ia"></a>是名住舍。<a id="a-Ib"></a>那罗延，<a id="a-Ic"></a>是名菩萨住慈悲喜舍。<a id="a-Id"></a>复次，<a id="a-Ie"></a>那罗延，<a id="a-If"></a>菩萨若见无我之法而不惊畏，<a id="a-Ig"></a>是名住慈；<a id="a-Ih"></a>若见一切众生寂灭而不惊畏，<a id="a-Ii"></a>是名住悲；<a id="a-Ij"></a>若闻一切佛法同等如一佛法而不惊畏，<a id="a-Ik"></a>是名住喜；<a id="a-Il"></a>若闻一切刹无尽而不惊畏，<a id="a-Im"></a>是名住舍。<a id="a-In"></a>复次，<a id="a-Io"></a>那罗延，<a id="a-Ip"></a>无所碍滞，<a id="a-Iq"></a>是名为慈；<a id="a-Ir"></a>救众生苦，<a id="a-Is"></a>是名为悲；<a id="a-It"></a>悉无所恼，<a id="a-Iu"></a>是名为喜；<a id="a-Iv"></a>不高不下，<a id="a-Iw"></a>是名为舍。</p>
  <p id="aIx">“复次，<a id="a-Iy"></a>那罗延，<a id="a-Iz"></a>有慈悲，<a id="a-J0"></a>非大慈大悲；<a id="a-J1"></a>大慈大悲，<a id="a-J2"></a>声闻、<a id="a-J3"></a>缘觉之所无有。<a id="a-J4"></a>声闻、<a id="a-J5"></a>缘觉所有慈悲，<a id="a-J6"></a>不能安乐一切众生，<a id="a-J7"></a>是名慈悲，<a id="a-J8"></a>非大慈悲。<a id="a-J9"></a>云何名为大慈大悲？<a id="a-JA"></a>若于一切众生等，<a id="a-JB"></a>起平等心脱其苦恼，<a id="a-JC"></a>是名菩萨大慈大悲。<a id="a-JD"></a>若生五道，<a id="a-JE"></a>为诸众生自舍己乐，<a id="a-JF"></a>作如是念：<a id="a-JG"></a>‘是诸众生堕在邪道，<a id="a-JH"></a>我当安止令住正道’，<a id="a-JI"></a>是名菩萨大慈大悲。<a id="a-JJ"></a>那罗延，<a id="a-JK"></a>是故当知声闻、<a id="a-JL"></a>缘觉有慈有悲，<a id="a-JM"></a>无大慈大悲。<a id="a-JN"></a>那罗延，<a id="a-JO"></a>是故菩萨应当修满大慈大悲。<a id="a-JP"></a>”</p>
  <p id="aJQ">说是大慈大悲法时，<a id="a-JR"></a>八千众生发阿耨多罗三藐三菩提心，<a id="a-JS"></a>作如是言：<a id="a-JT"></a>“我等亦当住如文殊师利所说大慈大悲。<a id="a-JU"></a>”八千菩萨得集一切福德三昧。<a id="a-JV"></a>八千众生远离尘垢，<a id="a-JW"></a>得法眼净。</p>
  <p id="aJX">尔时，<a id="a-JY"></a>那罗延菩萨白言：<a id="a-JZ"></a>“世尊，<a id="a-Ja"></a>如来世尊名百福相，<a id="a-Jb"></a>以何因缘得如是相？<a id="a-Jc"></a>”</p>
  <p id="aJd">佛告那罗延：<a id="a-Je"></a>“若于十方各如恒河沙等世界，<a id="a-Jf"></a>所有众生皆成转轮大王，<a id="a-Jg"></a>所有功德福聚，<a id="a-Jh"></a>等一帝释所有福德。<a id="a-Ji"></a>十方恒河沙等世界，<a id="a-Jj"></a>所有众生成就福聚皆如帝释，<a id="a-Jk"></a>是诸帝释所有福聚，<a id="a-Jl"></a>等一梵王所有福聚。<a id="a-Jm"></a>那罗延，<a id="a-Jn"></a>若恒河沙等世界所有一切众生，<a id="a-Jo"></a>成就福聚皆如梵王，<a id="a-Jp"></a>是诸梵王所有福聚，<a id="a-Jq"></a>等一声闻所有福聚。<a id="a-Jr"></a>那罗延，<a id="a-Js"></a>若恒河沙等世界所有一切众生，<a id="a-Jt"></a>皆成声闻所有德聚，<a id="a-Ju"></a>等一缘觉所有福德。<a id="a-Jv"></a>那罗延，<a id="a-Jw"></a>恒河沙等世界所有一切众生，<a id="a-Jx"></a>皆悉成就缘觉德聚。<a id="a-Jy"></a>那罗延，<a id="a-Jz"></a>是诸一切声闻、<a id="a-K0"></a>缘觉所有德聚尽合为一，<a id="a-K1"></a>菩萨成就是集一切福德三昧，<a id="a-K2"></a>有如是福，<a id="a-K3"></a>所有德聚复过于是。<a id="a-K4"></a>那罗延，<a id="a-K5"></a>是菩萨所成福德善根无量无边。<a id="a-K6"></a>那罗延，<a id="a-K7"></a>若使十方如恒河沙等世界所有一切众生，<a id="a-K8"></a>皆悉逮得是集一切福德三昧福德之聚，<a id="a-K9"></a>是诸德聚复百千倍，<a id="a-KA"></a>犹不等佛一相福。<a id="a-KB"></a>是名如来百福德相，<a id="a-KC"></a>一切众生无能思量，<a id="a-KD"></a>是故如来名不思议百福德相。<a id="a-KE"></a>”</p>
  <p id="aKF">说是百福德相法时，<a id="a-KG"></a>而此三千大千世界六种震动，<a id="a-KH"></a>大光普照，<a id="a-KI"></a>百千伎乐不鼓自鸣，<a id="a-KJ"></a>天雨妙花。<a id="a-KK"></a>一切世间诸天、<a id="a-KL"></a>世人、<a id="a-KM"></a>阿修罗等，<a id="a-KN"></a>叹未曾有，<a id="a-KO"></a>大声唱善，<a id="a-KP"></a>五体投地，<a id="a-KQ"></a>礼世尊足，<a id="a-KR"></a>作如是言：<a id="a-KS"></a>“若有众生发于无上正真道心，<a id="a-KT"></a>快得善利，<a id="a-KU"></a>当得如是百福德相庄严之身，<a id="a-KV"></a>胜诸一切释、<a id="a-KW"></a>梵、<a id="a-KX"></a>护世、<a id="a-KY"></a>声闻、<a id="a-KZ"></a>缘觉所有德聚！<a id="a-Ka"></a>其有众生得闻此集一切福德三昧宝者，<a id="a-Kb"></a>得大利益；<a id="a-Kc"></a>既得闻已，<a id="a-Kd"></a>当如说行。<a id="a-Ke"></a>世尊，<a id="a-Kf"></a>所在国土有是经处，<a id="a-Kg"></a>当知是中善男子、<a id="a-Kh"></a>善女人，<a id="a-Ki"></a>佛力所持，<a id="a-Kj"></a>能流通此经。<a id="a-Kk"></a>世尊，<a id="a-Kl"></a>若使满于世界大火，<a id="a-Km"></a>当从中过，<a id="a-Kn"></a>往听是经。<a id="a-Ko"></a>”</p>
  <p id="aKp">佛言：<a id="a-Kq"></a>“如是，<a id="a-Kr"></a>如是，<a id="a-Ks"></a>善男子，<a id="a-Kt"></a>如汝所言。<a id="a-Ku"></a>若有善男子、<a id="a-Kv"></a>善女人不闻是经，<a id="a-Kw"></a>当知是人，<a id="a-Kx"></a>为魔所持。<a id="a-Ky"></a>善男子，<a id="a-Kz"></a>若菩萨闻此三昧经不能受持，<a id="a-L0"></a>我不说彼名为得闻。<a id="a-L1"></a>若闻，<a id="a-L2"></a>不持不读，<a id="a-L3"></a>不诵不转，<a id="a-L4"></a>不于大众广分别说，<a id="a-L5"></a>不名多闻。<a id="a-L6"></a>”</p>
  <p id="aL7">尔时，<a id="a-L8"></a>大众皆共同声白言：<a id="a-L9"></a>“世尊，<a id="a-LA"></a>愿护是经，<a id="a-LB"></a>名《集一切福德三昧》，<a id="a-LC"></a>令广流布。<a id="a-LD"></a>”</p>
  <p id="aLE">尔时，<a id="a-LF"></a>世尊放于白毫藏相光明，<a id="a-LG"></a>遍照无量无边世界。<a id="a-LH"></a>是光明中出如是音声：<a id="a-LI"></a>“如来、<a id="a-LJ"></a>应供、<a id="a-LK"></a>正遍觉已护是经。<a id="a-LL"></a>”</p>
  <p id="aLM">尔时，<a id="a-LN"></a>佛告大德阿难：<a id="a-LO"></a>“阿难，<a id="a-LP"></a>如来不久当般涅槃，<a id="a-LQ"></a>却后三月入无余涅槃。<a id="a-LR"></a>阿难，<a id="a-LS"></a>我今以此三昧经典付嘱于汝，<a id="a-LT"></a>受持读诵，<a id="a-LU"></a>广分别说。<a id="a-LV"></a>阿难，<a id="a-LW"></a>若有众生持是经者，<a id="a-LX"></a>则于其人，<a id="a-LY"></a>佛不涅槃，<a id="a-LZ"></a>法亦不灭。<a id="a-La"></a>何以故？<a id="a-Lb"></a>阿难，<a id="a-Lc"></a>若有开示是经典者，<a id="a-Ld"></a>当知是人则为见佛。<a id="a-Le"></a>若大众中分别演说显示文义，<a id="a-Lf"></a>当知是人守护正法。<a id="a-Lg"></a>”</p>
  <p id="aLh">尔时，<a id="a-Li"></a>阿难悲泣流泪，<a id="a-Lj"></a>白言：<a id="a-Lk"></a>“世尊，<a id="a-Ll"></a>愿住一劫、<a id="a-Lm"></a>若住百劫、<a id="a-Ln"></a>若住千劫，<a id="a-Lo"></a>多所安隐，<a id="a-Lp"></a>多所饶益，<a id="a-Lq"></a>利安人天。<a id="a-Lr"></a>”</p>
  <p id="aLs">佛告阿难：<a id="a-Lt"></a>“汝勿悲泣！<a id="a-Lu"></a>汝若受持是经读诵，<a id="a-Lv"></a>令广流布使不漏失，<a id="a-Lw"></a>随尔所时常为见佛。<a id="a-Lx"></a>何以故？<a id="a-Ly"></a>佛如来者，<a id="a-Lz"></a>都不可以色身所见，<a id="a-M0"></a>不可以三十二相所见，<a id="a-M1"></a>不可以诸好而见。<a id="a-M2"></a>阿难，<a id="a-M3"></a>若有得见如是等经，<a id="a-M4"></a>则为见佛。<a id="a-M5"></a>”</p>
  <p id="aM6">说是经已，<a id="a-M7"></a>文殊师利法王子，<a id="a-M8"></a>那罗延菩萨，<a id="a-M9"></a>净威力士，<a id="a-MA"></a>及大菩萨僧，<a id="a-MB"></a>大德阿难等声闻大众，<a id="a-MC"></a>一切人天，<a id="a-MD"></a>诸龙、<a id="a-ME"></a>夜叉、<a id="a-MF"></a>乾闼婆、<a id="a-MG"></a>阿修罗、<a id="a-MH"></a>世间人民，<a id="a-MI"></a>闻佛所说，<a id="a-MJ"></a>皆大欢喜。</p>
 </body>
</html>