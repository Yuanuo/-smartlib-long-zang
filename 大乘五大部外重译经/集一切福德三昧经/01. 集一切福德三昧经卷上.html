<!doctype html>
<html id="z3IBTeDLd" data-ver="1263">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">集一切福德三昧经卷上</h1>
  <p id="a2">如是我闻：<a id="a-3"></a>一时，<a id="a-4"></a>佛在毗舍离庵罗树园大法讲堂，<a id="a-5"></a>与大比丘众十千人俱。<a id="a-6"></a>皆阿罗汉，<a id="a-7"></a>诸漏已尽，<a id="a-8"></a>无复烦恼；<a id="a-9"></a>心得自在，<a id="a-A"></a>心得好解脱，<a id="a-B"></a>慧得好解脱，<a id="a-C"></a>其心调柔如大龙王；<a id="a-D"></a>所作已办，<a id="a-E"></a>舍离重担，<a id="a-F"></a>逮得已利，<a id="a-G"></a>尽诸有结，<a id="a-H"></a>到于彼岸。<a id="a-I"></a>菩萨摩诃萨二万人俱，<a id="a-J"></a>皆不退转，<a id="a-K"></a>得陀罗尼及无碍辩，<a id="a-L"></a>获大神通，<a id="a-M"></a>善能出生诸深三昧，<a id="a-N"></a>念慧坚誓，<a id="a-O"></a>智慧方便，<a id="a-P"></a>到于彼岸。<a id="a-Q"></a>其名曰：<a id="a-R"></a>行志菩萨摩诃萨、<a id="a-S"></a>师子志菩萨摩诃萨、<a id="a-T"></a>妙色志菩萨摩诃萨、<a id="a-U"></a>增去志菩萨摩诃萨、<a id="a-V"></a>增长志菩萨摩诃萨、<a id="a-W"></a>无量志菩萨摩诃萨、<a id="a-X"></a>法志菩萨摩诃萨、<a id="a-Y"></a>弥勒菩萨摩诃萨、<a id="a-Z"></a>文殊师利童子菩萨摩诃萨、<a id="a-a"></a>那罗延菩萨摩诃萨，<a id="a-b"></a>如是上首二万菩萨。<a id="a-c"></a>复有四万天子，<a id="a-d"></a>皆向大乘，<a id="a-e"></a>及余无量释、<a id="a-f"></a>梵、<a id="a-g"></a>护世。</p>
  <p id="ah">尔时，<a id="a-i"></a>世尊与无量百千万亿大众，<a id="a-j"></a>恭敬围绕而为说法。<a id="a-k"></a>尔时，<a id="a-l"></a>世尊却后三月，<a id="a-m"></a>当舍身命，<a id="a-n"></a>入般涅槃。<a id="a-o"></a>当于是时，<a id="a-p"></a>佛法胜妙，<a id="a-q"></a>极为增盛，<a id="a-r"></a>隐蔽一切诸外道等。</p>
  <p id="as">尔时，<a id="a-t"></a>千世界主那罗延菩萨，<a id="a-u"></a>从座而起，<a id="a-v"></a>整于衣服，<a id="a-w"></a>右膝著地，<a id="a-x"></a>合掌向佛，<a id="a-y"></a>白言：<a id="a-z"></a>“世尊，<a id="a-10"></a>如来不久当舍身命，<a id="a-11"></a>毕竟涅槃。<a id="a-12"></a>今如来法极为最上，<a id="a-13"></a>能悉隐蔽一切外道无信敬者。<a id="a-14"></a>善哉！<a id="a-15"></a>世尊，<a id="a-16"></a>惟愿如来护诸菩萨，<a id="a-17"></a>令得现生一切诸善善根增上，<a id="a-18"></a>其心欢悦，<a id="a-19"></a>增益威德，<a id="a-1A"></a>不断佛种，<a id="a-1B"></a>护持法眼及与僧眼。<a id="a-1C"></a>惟愿如来摄救一切诸众生等，<a id="a-1D"></a>分别演说向涅槃道。<a id="a-1E"></a>所说正法，<a id="a-1F"></a>若佛灭后，<a id="a-1G"></a>令诸菩萨流通不断。<a id="a-1H"></a>及阿耨多罗三藐三菩提久住于世，<a id="a-1I"></a>不离见佛、<a id="a-1J"></a>闻法、<a id="a-1K"></a>供养僧。<a id="a-1L"></a>增益念力，<a id="a-1M"></a>不忘诸法；<a id="a-1N"></a>增益慧力，<a id="a-1O"></a>觉了深法；<a id="a-1P"></a>增长进力，<a id="a-1Q"></a>得进解义。<a id="a-1R"></a>得具惭力，<a id="a-1S"></a>净自心故；<a id="a-1T"></a>具足愧力，<a id="a-1U"></a>舍离一切诸恶法故；<a id="a-1V"></a>得坚固力，<a id="a-1W"></a>威仪具足故；<a id="a-1X"></a>有牢强勇健，<a id="a-1Y"></a>除断一切诸结使故；<a id="a-1Z"></a>有大雄猛，<a id="a-1a"></a>所住无畏故。</p>
  <p id="a1b">“世尊，<a id="a-1c"></a>云何菩萨摩诃萨不失功德、<a id="a-1d"></a>不失正法、<a id="a-1e"></a>不失慧、<a id="a-1f"></a>不失智、<a id="a-1g"></a>不失菩萨心，<a id="a-1h"></a>志念坚固，<a id="a-1i"></a>亲友究竟，<a id="a-1j"></a>令诸众生乃至涅槃，<a id="a-1k"></a>如说如作，<a id="a-1l"></a>不诳众生，<a id="a-1m"></a>住满佛法？<a id="a-1n"></a>不求自施，<a id="a-1o"></a>悉舍于一切；<a id="a-1p"></a>自如教住，<a id="a-1q"></a>住三净戒；<a id="a-1r"></a>自住净忍，<a id="a-1s"></a>心无粗犷，<a id="a-1t"></a>于诸众生其心平等；<a id="a-1u"></a>自住精进，<a id="a-1v"></a>作一切业；<a id="a-1w"></a>自住诸禅，<a id="a-1x"></a>具三善戒，<a id="a-1y"></a>自善住慈，<a id="a-1z"></a>不依著于一切禅定；<a id="a-20"></a>自住明慧，<a id="a-21"></a>离诸邪见，<a id="a-22"></a>一切法中得于照明？<a id="a-23"></a>以四摄法摄取众生，<a id="a-24"></a>无有疲惓，<a id="a-25"></a>不求恩报？<a id="a-26"></a>常念修行一切人天所有善处，<a id="a-27"></a>住一切智，<a id="a-28"></a>心如门阃，<a id="a-29"></a>心不趣向声闻、<a id="a-2A"></a>缘觉，<a id="a-2B"></a>心常趣法，<a id="a-2C"></a>不趣于欲？<a id="a-2D"></a>为法王利，<a id="a-2E"></a>非人天利？<a id="a-2F"></a>行智慧行，<a id="a-2G"></a>佛智所说？<a id="a-2H"></a>以法养命，<a id="a-2I"></a>非饮食活？<a id="a-2J"></a>远离贪欲，<a id="a-2K"></a>摄受一切；<a id="a-2L"></a>远离嗔恚，<a id="a-2M"></a>于诸众生无侵害心；<a id="a-2N"></a>远离愚痴，<a id="a-2O"></a>离诸法闇？<a id="a-2P"></a>出过众魔，<a id="a-2Q"></a>离诸结恼，<a id="a-2R"></a>善巧方便，<a id="a-2S"></a>善趣诸门？<a id="a-2T"></a>”</p>
  <p id="a2U">如是问已，<a id="a-2V"></a>尔时，<a id="a-2W"></a>世尊告千世界主那罗延：<a id="a-2X"></a>“善哉！<a id="a-2Y"></a>善哉！<a id="a-2Z"></a>那罗延，<a id="a-2a"></a>汝今乃能为诸菩萨，<a id="a-2b"></a>问于如来如是之义。<a id="a-2c"></a>那罗延，<a id="a-2d"></a>汝今谛听！<a id="a-2e"></a>善思念之，<a id="a-2f"></a>当为汝说。<a id="a-2g"></a>菩萨摩诃萨如是诸行，<a id="a-2h"></a>所得功德，<a id="a-2i"></a>复过于是。<a id="a-2j"></a>”</p>
  <p id="a2k">时，<a id="a-2l"></a>那罗延菩萨欢喜白言：<a id="a-2m"></a>“善哉！<a id="a-2n"></a>世尊。<a id="a-2o"></a>”受教而听。</p>
  <p id="a2p">佛告那罗延：<a id="a-2q"></a>“菩萨摩诃萨有三昧，<a id="a-2r"></a>名集一切福德。<a id="a-2s"></a>菩萨成就是三昧者，<a id="a-2t"></a>不失功德，<a id="a-2u"></a>不失正法，<a id="a-2v"></a>不失于慧，<a id="a-2w"></a>不失于智，<a id="a-2x"></a>不失见佛、<a id="a-2y"></a>闻法、<a id="a-2z"></a>供僧，<a id="a-30"></a>勤修四摄，<a id="a-31"></a>自住布施，<a id="a-32"></a>乃至自住于善方便，<a id="a-33"></a>成就此功及余功德。<a id="a-34"></a>”</p>
  <p id="a35">尔时，<a id="a-36"></a>世尊敷演说是集一切福德三昧名已，<a id="a-37"></a>即便默然。</p>
  <p id="a38">尔时，<a id="a-39"></a>有大力士，<a id="a-3A"></a>名曰净威，<a id="a-3B"></a>成就大力，<a id="a-3C"></a>居毗舍离大城，<a id="a-3D"></a>作如是念：<a id="a-3E"></a>“我大力士成就大力，<a id="a-3F"></a>阎浮提中所有众生，<a id="a-3G"></a>无有大力与我等者！<a id="a-3H"></a>我先闻有沙门瞿昙，<a id="a-3I"></a>成就大力，<a id="a-3J"></a>具足十力那罗延身。<a id="a-3K"></a>”复作念言：<a id="a-3L"></a>“我当往观沙门瞿昙，<a id="a-3M"></a>何如我也？<a id="a-3N"></a>”</p>
  <p id="a3O">尔时，<a id="a-3P"></a>净威力士出毗舍离大城，<a id="a-3Q"></a>趣庵罗园大法讲堂。<a id="a-3R"></a>到已，<a id="a-3S"></a>瞻睹如来、<a id="a-3T"></a>应、<a id="a-3U"></a>正遍觉佛大威德，<a id="a-3V"></a>百千万众恭敬围绕而演说法，<a id="a-3W"></a>犹如须弥显于大海，<a id="a-3X"></a>周匝端严，<a id="a-3Y"></a>极为微妙。<a id="a-3Z"></a>当初睹见于如来时，<a id="a-3a"></a>得大信乐爱敬之心，<a id="a-3b"></a>即前投地，<a id="a-3c"></a>礼如来足，<a id="a-3d"></a>右绕三匝，<a id="a-3e"></a>却住一面，<a id="a-3f"></a>合掌顶上，<a id="a-3g"></a>一心观佛。</p>
  <p id="a3h">是时，<a id="a-3i"></a>世尊知是净威力士心已，<a id="a-3j"></a>欲降伏故，<a id="a-3k"></a>告大目连：<a id="a-3l"></a>“目连，<a id="a-3m"></a>汝往取吾昔菩萨时，<a id="a-3n"></a>为娉瞿夷释种女故，<a id="a-3o"></a>捔力时箭。<a id="a-3p"></a>”</p>
  <p id="a3q">尔时，<a id="a-3r"></a>目连白世尊言：<a id="a-3s"></a>“我都不见知在何处？<a id="a-3t"></a>”</p>
  <p id="a3u">尔时，<a id="a-3v"></a>世尊从于右足放大光明，<a id="a-3w"></a>名曰照明。<a id="a-3x"></a>是光遍照三千大千此佛世界。<a id="a-3y"></a>时三千大千世界之下大金刚轮，<a id="a-3z"></a>箭在彼竖。</p>
  <p id="a40">尔时，<a id="a-41"></a>世尊告大目连：<a id="a-42"></a>“汝见此界大金刚轮箭在彼竖不？<a id="a-43"></a>”</p>
  <p id="a44">目连白言：<a id="a-45"></a>“已见，<a id="a-46"></a>世尊。<a id="a-47"></a>”</p>
  <p id="a48">佛告目连：<a id="a-49"></a>“汝取持来。<a id="a-4A"></a>”</p>
  <p id="a4B">时，<a id="a-4C"></a>大目连即下至彼，<a id="a-4D"></a>如大力士屈伸臂顷，<a id="a-4E"></a>一切大众皆见其去，<a id="a-4F"></a>即便持来授与如来，<a id="a-4G"></a>作如是言：<a id="a-4H"></a>“世尊，<a id="a-4I"></a>是菩萨时父母生力，<a id="a-4J"></a>为神通力？<a id="a-4K"></a>”</p>
  <p id="a4L">佛言：<a id="a-4M"></a>“是菩萨时父母生力，<a id="a-4N"></a>非神通力。<a id="a-4O"></a>目连，<a id="a-4P"></a>菩萨若以神通之力，<a id="a-4Q"></a>是箭即过无量无边诸佛世界。<a id="a-4R"></a>”</p>
  <p id="a4S">大德目连白言：<a id="a-4T"></a>“世尊，<a id="a-4U"></a>乃是菩萨父母所生福德之力。<a id="a-4V"></a>”</p>
  <p id="a4W">佛告目连：<a id="a-4X"></a>“如十人力等一健牛力，<a id="a-4Y"></a>十健牛力等一青牛力，<a id="a-4Z"></a>十青牛力等一凡象力，<a id="a-4a"></a>十凡象力等一罗迦象力，<a id="a-4b"></a>十罗迦象力等一迦尼象力，<a id="a-4c"></a>十迦尼象力等一香象力，<a id="a-4d"></a>十香象力等一毗陀象力，<a id="a-4e"></a>十毗陀象力等一无斗象力，<a id="a-4f"></a>十无斗象力等一伊沙陀象力，<a id="a-4g"></a>十伊沙陀象力等一安禅象力，<a id="a-4h"></a>十安禅象力等一婆摩象力，<a id="a-4i"></a>十娑摩象力等一青象力，<a id="a-4j"></a>十青象力等一黄象力，<a id="a-4k"></a>十黄象力等一赤象力，<a id="a-4l"></a>十赤象力等一白象力，<a id="a-4m"></a>十白象力等一赤莲花象力，<a id="a-4n"></a>十赤莲花象力等一红莲花象力，<a id="a-4o"></a>十红莲花象力等一香象力，<a id="a-4p"></a>十香象力等一大香象力，<a id="a-4q"></a>十大香象力等一系罥师子王力，<a id="a-4r"></a>十系罥师子王力等一力士力，<a id="a-4s"></a>十力士力等一大力士力，<a id="a-4t"></a>十大力士力等一遮[少/兔]罗力，<a id="a-4u"></a>十遮[少/兔]罗力等一大遮[少/兔]罗力，<a id="a-4v"></a>十大遮[少/兔]罗力等一波建提力，<a id="a-4w"></a>十波建提力等一大波建提力，<a id="a-4x"></a>十大波建提力等一地天子力，<a id="a-4y"></a>十地天子力等一堂天子力，<a id="a-4z"></a>十堂天子力等一持风天力，<a id="a-50"></a>十持风天力等一持鬘天力，<a id="a-51"></a>十持鬘天力等一常醉天力，<a id="a-52"></a>十常醉天力等四天王中一天子力，<a id="a-53"></a>一切四天中天子力等一天王力，<a id="a-54"></a>十天王力等三十三天中一天子力，<a id="a-55"></a>一切三十三天中天子力等一帝释力，<a id="a-56"></a>十帝释力等焰天中一天子力，<a id="a-57"></a>一切焰天中天子力等一焰天王力，<a id="a-58"></a>十焰天王力等一兜率陀天中一天子力，<a id="a-59"></a>一切兜率陀天中天子力等一兜率陀天王力，<a id="a-5A"></a>十兜率陀天王力等化乐天中一天子力，<a id="a-5B"></a>一切化乐天中天子力等一化乐天王力，<a id="a-5C"></a>十化乐天王力等他化自在天中一天子力，<a id="a-5D"></a>一切他化自在天中天子力等一他化自在天王力，<a id="a-5E"></a>十他化自在天王力等魔天中一天子力，<a id="a-5F"></a>一切魔天中天子力等一魔王力，<a id="a-5G"></a>十魔王力等半那罗延力，<a id="a-5H"></a>十半那罗延力等一那罗延力，<a id="a-5I"></a>十那罗延力等一大那罗延力，<a id="a-5J"></a>十大那罗延力等一百劫修行菩萨力，<a id="a-5K"></a>十百劫修行菩萨力等一千劫修行菩萨力，<a id="a-5L"></a>十千劫修行菩萨力等一万劫修行菩萨力，<a id="a-5M"></a>十万劫修行菩萨力等一十万劫修行菩萨力，<a id="a-5N"></a>十十万劫修行菩萨力等一百万劫修行菩萨力，<a id="a-5O"></a>十百万劫修行菩萨力等一千万劫修行菩萨力，<a id="a-5P"></a>十千万劫修行菩萨力等一百千万劫修行菩萨力，<a id="a-5Q"></a>十百千万劫修行菩萨力等一千千万劫修行菩萨力，<a id="a-5R"></a>十千千万劫修行菩萨力等一百千千万劫修行菩萨力，<a id="a-5S"></a>十百千千万劫修行菩萨力等一千千千万劫修行菩萨力，<a id="a-5T"></a>十千千千万劫修行菩萨力等一百千千千万劫修行菩萨力，<a id="a-5U"></a>十百千千千万劫修行菩萨力等一万千千千万劫修行菩萨力，<a id="a-5V"></a>十万千千千万劫修行菩萨力等一无生法忍菩萨力，<a id="a-5W"></a>十得无生法忍菩萨力等一十地菩萨力，<a id="a-5X"></a>十十地菩萨力等一后身菩萨力。<a id="a-5Y"></a>是故，<a id="a-5Z"></a>目连，<a id="a-5a"></a>菩萨成就如是力故，<a id="a-5b"></a>生便即能行于七步。</p>
  <p id="a5c">“目连，<a id="a-5d"></a>若此世界佛不持者，<a id="a-5e"></a>便坏不住。<a id="a-5f"></a>何以故？<a id="a-5g"></a>菩萨摩诃萨当其生已行七步时，<a id="a-5h"></a>此界大地从广六十八千由旬。<a id="a-5i"></a>菩萨生已当下足时，<a id="a-5j"></a>便当都没深百千由旬；<a id="a-5k"></a>还举足时，<a id="a-5l"></a>复当踊出百千由旬；<a id="a-5m"></a>以佛持故，<a id="a-5n"></a>令是世界不动无坏，<a id="a-5o"></a>众生无恼。<a id="a-5p"></a>最后身菩萨始初生时，<a id="a-5q"></a>则便具有如是力。<a id="a-5r"></a>目连，<a id="a-5s"></a>十初生菩萨力等一盛年菩萨力。<a id="a-5t"></a>目连，<a id="a-5u"></a>菩萨摩诃萨成就是力，<a id="a-5v"></a>趣向道场，<a id="a-5w"></a>觉于菩提。<a id="a-5x"></a>如是当趣道场时力，<a id="a-5y"></a>比道场上座时之力超过百千；<a id="a-5z"></a>复以如是无量无边阿僧祇不可得、<a id="a-60"></a>不可坏力成就具足，<a id="a-61"></a>乃至成阿耨多罗三藐三菩提。<a id="a-62"></a>目连，<a id="a-63"></a>假使一切世界众生，<a id="a-64"></a>悉得具足垂成菩提菩萨之力，<a id="a-65"></a>比于如来处非处智力，<a id="a-66"></a>百千万亿分不及其一，<a id="a-67"></a>乃至算数譬喻所不能及。<a id="a-68"></a>得具如是十种之力，<a id="a-69"></a>名为如来、<a id="a-6A"></a>应供、<a id="a-6B"></a>正遍觉。<a id="a-6C"></a>是故，<a id="a-6D"></a>目连，<a id="a-6E"></a>如来之力，<a id="a-6F"></a>为本善根之所护持，<a id="a-6G"></a>无增无减。</p>
  <p id="a6H">“此中不明菩萨通力！<a id="a-6I"></a>菩萨若用神通力者，<a id="a-6J"></a>能以恒河沙等世界，<a id="a-6K"></a>置于足指一毛端上，<a id="a-6L"></a>掷过无量无边恒河沙世界，<a id="a-6M"></a>如是往来，<a id="a-6N"></a>不令众生有于苦恼。<a id="a-6O"></a>如是神力无量无边、<a id="a-6P"></a>不可思议、<a id="a-6Q"></a>不可称量、<a id="a-6R"></a>不可数知、<a id="a-6S"></a>无等等！<a id="a-6T"></a>若当如来尽现所有神通力者，<a id="a-6U"></a>汝等声闻尚不能信，<a id="a-6V"></a>况复其余诸众生也？<a id="a-6W"></a>目连，<a id="a-6X"></a>菩萨趣诣道场上时，<a id="a-6Y"></a>观于地大、<a id="a-6Z"></a>水火风大悉为一界，<a id="a-6a"></a>所谓空界，<a id="a-6b"></a>是故大地而不坏败，<a id="a-6c"></a>众生无恼。<a id="a-6d"></a>”</p>
  <p id="a6e">时，<a id="a-6f"></a>净威力士从如来所，<a id="a-6g"></a>闻说菩萨父母生力，<a id="a-6h"></a>闻已惊怪，<a id="a-6i"></a>身毛皆竖，<a id="a-6j"></a>生希有心，<a id="a-6k"></a>从座而起，<a id="a-6l"></a>整于衣服，<a id="a-6m"></a>右膝著地，<a id="a-6n"></a>合掌向佛，<a id="a-6o"></a>白言：<a id="a-6p"></a>“世尊，<a id="a-6q"></a>我今憍慢悉皆摧灭，<a id="a-6r"></a>从如来所闻菩萨力故。<a id="a-6s"></a>世尊，<a id="a-6t"></a>我今归依佛法众僧，<a id="a-6u"></a>发于无上正真道心，<a id="a-6v"></a>为欲安乐一切众生，<a id="a-6w"></a>愿得具足如来之力。<a id="a-6x"></a>”</p>
  <p id="a6y">尔时，<a id="a-6z"></a>复有十千天子，<a id="a-70"></a>闻净威力士作如是语，<a id="a-71"></a>皆发无上正真道心，<a id="a-72"></a>亦作是念：<a id="a-73"></a>“世尊，<a id="a-74"></a>愿令我等得如是力，<a id="a-75"></a>如今如来、<a id="a-76"></a>应供、<a id="a-77"></a>正遍觉。<a id="a-78"></a>”</p>
  <p id="a79">尔时，<a id="a-7A"></a>那罗延菩萨白言：<a id="a-7B"></a>“世尊，<a id="a-7C"></a>云何名为菩萨所修集一切福德三昧？<a id="a-7D"></a>如来先说是名字已，<a id="a-7E"></a>即便默然。<a id="a-7F"></a>世尊，<a id="a-7G"></a>今当敷演解说是集一切福德三昧，<a id="a-7H"></a>云何菩萨得是三昧？<a id="a-7I"></a>”</p>
  <p id="a7J">尔时，<a id="a-7K"></a>世尊告千世界主那罗延菩萨：<a id="a-7L"></a>“那罗延，<a id="a-7M"></a>无有菩萨发于无上正真道心，<a id="a-7N"></a>而不随是集一切福德三昧者。<a id="a-7O"></a>何以故？<a id="a-7P"></a>一切福德，<a id="a-7Q"></a>无有不入初发心中。</p>
  <p id="a7R">“那罗延，<a id="a-7S"></a>犹如江河一切诸流，<a id="a-7T"></a>无有不入大海中者。<a id="a-7U"></a>如是，<a id="a-7V"></a>那罗延，<a id="a-7W"></a>所有福德，<a id="a-7X"></a>若施戒修有漏无漏、<a id="a-7Y"></a>世间出世间，<a id="a-7Z"></a>若天若人所有福德，<a id="a-7a"></a>皆悉摄在发菩提心中。<a id="a-7b"></a>是故，<a id="a-7c"></a>那罗延，<a id="a-7d"></a>若善男子、<a id="a-7e"></a>善女人欲集一切诸福德者，<a id="a-7f"></a>当发无上正真道心。</p>
  <p id="a7g">“那罗延，<a id="a-7h"></a>犹如宝山，<a id="a-7i"></a>所谓须弥、<a id="a-7j"></a>目真邻陀、<a id="a-7k"></a>摩诃目真邻陀、<a id="a-7l"></a>轮围山、<a id="a-7m"></a>大轮围山，<a id="a-7n"></a>及诸余山、<a id="a-7o"></a>药木丛林、<a id="a-7p"></a>村邑聚落、<a id="a-7q"></a>大小诸城，<a id="a-7r"></a>阎浮提、<a id="a-7s"></a>弗婆提、<a id="a-7t"></a>瞿耶尼、<a id="a-7u"></a>郁单越诸四天下，<a id="a-7v"></a>及千世界、<a id="a-7w"></a>二千世界、<a id="a-7x"></a>三千大千世界，<a id="a-7y"></a>欲界、<a id="a-7z"></a>色界、<a id="a-80"></a>无色界，<a id="a-81"></a>日月星宿若日月蚀，<a id="a-82"></a>一切皆摄三千大千世界之内，<a id="a-83"></a>乃至百亿四天下皆悉在中。<a id="a-84"></a>如是，<a id="a-85"></a>那罗延，<a id="a-86"></a>所有一切诸凡夫福，<a id="a-87"></a>若学人福、<a id="a-88"></a>无学人福、<a id="a-89"></a>若菩萨福、<a id="a-8A"></a>若如来福，<a id="a-8B"></a>一切皆摄在于菩萨初发心中。<a id="a-8C"></a>是故，<a id="a-8D"></a>那罗延，<a id="a-8E"></a>若欲摄取一切福德，<a id="a-8F"></a>当发菩萨阿耨多罗三藐三菩提心。</p>
  <p id="a8G">“那罗延，<a id="a-8H"></a>若四天下一切众生，<a id="a-8I"></a>悉具转轮大王福德；<a id="a-8J"></a>若有初发大乘道心，<a id="a-8K"></a>福德智慧，<a id="a-8L"></a>殊胜于彼。<a id="a-8M"></a>那罗延，<a id="a-8N"></a>如四天下一切众生，<a id="a-8O"></a>乃至三千大千世界所有众生，<a id="a-8P"></a>是众生界之所摄者，<a id="a-8Q"></a>是一一众生皆具转轮大王福德；<a id="a-8R"></a>是诸转轮大王福德，<a id="a-8S"></a>为一转轮大王德聚，<a id="a-8T"></a>是一一众生复具是德。<a id="a-8U"></a>于意云何？<a id="a-8V"></a>是诸福德，<a id="a-8W"></a>宁为多不？<a id="a-8X"></a>”</p>
  <p id="a8Y">那罗延言：<a id="a-8Z"></a>“是一人福，<a id="a-8a"></a>尚多无数，<a id="a-8b"></a>况复无量阿僧祇人所有德聚！<a id="a-8c"></a>”</p>
  <p id="a8d">佛言：<a id="a-8e"></a>“那罗延，<a id="a-8f"></a>置是三千大千世界所有众生，<a id="a-8g"></a>乃至恒河沙等世界所有众生，<a id="a-8h"></a>悉具转轮大王福德。<a id="a-8i"></a>那罗延，<a id="a-8j"></a>于意云何？<a id="a-8k"></a>是诸德聚，<a id="a-8l"></a>宁为多不？<a id="a-8m"></a>”</p>
  <p id="a8n">那罗延言：<a id="a-8o"></a>“世尊，<a id="a-8p"></a>若一三千大千世界众生，<a id="a-8q"></a>具足转轮大王所有德聚，<a id="a-8r"></a>尚多无量无边阿僧祇，<a id="a-8s"></a>况复无量无边世界众生，<a id="a-8t"></a>具足转轮大王福德之聚！<a id="a-8u"></a>”</p>
  <p id="a8v">“那罗延，<a id="a-8w"></a>我今知已而唱是言：<a id="a-8x"></a>有初发菩提之心，<a id="a-8y"></a>所有德聚比前德聚，<a id="a-8z"></a>百分不及其一，<a id="a-90"></a>千分、<a id="a-91"></a>百千分、<a id="a-92"></a>百千万亿分，<a id="a-93"></a>乃至算数譬喻所不能及。<a id="a-94"></a>那罗延，<a id="a-95"></a>是名初说入集一切福德三昧。</p>
  <p id="a96">“复次，<a id="a-97"></a>那罗延，<a id="a-98"></a>如千世界梵王慈心，<a id="a-99"></a>普遍满此一千世界。<a id="a-9A"></a>那罗延，<a id="a-9B"></a>有人复以满千世界七宝布施。<a id="a-9C"></a>于意云何？<a id="a-9D"></a>是人施福、<a id="a-9E"></a>梵王慈福，<a id="a-9F"></a>何者为胜？<a id="a-9G"></a>”</p>
  <p id="a9H">那罗延言：<a id="a-9I"></a>“世尊，<a id="a-9J"></a>梵王慈福，<a id="a-9K"></a>无量无边。<a id="a-9L"></a>”</p>
  <p id="a9M">“那罗延，<a id="a-9N"></a>置是千世界梵王慈心，<a id="a-9O"></a>若二千世界梵王慈心，<a id="a-9P"></a>普遍满此二千世界。<a id="a-9Q"></a>那罗延，<a id="a-9R"></a>若复有人以满二千世界七宝，<a id="a-9S"></a>持用布施。<a id="a-9T"></a>汝意云何？<a id="a-9U"></a>是人施福、<a id="a-9V"></a>梵王慈福，<a id="a-9W"></a>何者为胜？<a id="a-9X"></a>”</p>
  <p id="a9Y">那罗延言：<a id="a-9Z"></a>“世尊，<a id="a-9a"></a>梵王慈福，<a id="a-9b"></a>无量无边。<a id="a-9c"></a>”</p>
  <p id="a9d">“那罗延，<a id="a-9e"></a>如三千大千世界梵王慈心，<a id="a-9f"></a>普遍满此三千大千世界，<a id="a-9g"></a>若复有人以满三千大千世界七宝布施。<a id="a-9h"></a>于意云何？<a id="a-9i"></a>是人施福、<a id="a-9j"></a>梵王慈福，<a id="a-9k"></a>何者为胜？<a id="a-9l"></a>”</p>
  <p id="a9m">那罗延言：<a id="a-9n"></a>“世尊，<a id="a-9o"></a>梵王慈福，<a id="a-9p"></a>无量无边。<a id="a-9q"></a>”那罗延言：<a id="a-9r"></a>“世尊，<a id="a-9s"></a>施福比慈，<a id="a-9t"></a>百分不及一，<a id="a-9u"></a>千分、<a id="a-9v"></a>百千分乃至算数譬喻所不能及。<a id="a-9w"></a>”</p>
  <p id="a9x">佛言：<a id="a-9y"></a>“如是四千世界梵王慈心，<a id="a-9z"></a>亦遍满此四千世界；<a id="a-A0"></a>五千世界梵王慈心，<a id="a-A1"></a>亦遍满此五千世界；<a id="a-A2"></a>十千世界梵王慈心，<a id="a-A3"></a>亦遍满此十千世界；<a id="a-A4"></a>百千世界梵王慈心，<a id="a-A5"></a>亦遍满此百千世界。<a id="a-A6"></a>那罗延，<a id="a-A7"></a>若人以满百千世界所有七宝，<a id="a-A8"></a>持用布施，<a id="a-A9"></a>所得福聚比慈福德，<a id="a-AA"></a>慈福为胜。<a id="a-AB"></a>那罗延，<a id="a-AC"></a>正使是等三千大千世界之中一切众生各具慈心，<a id="a-AD"></a>如百千世界大梵天王所有慈心，<a id="a-AE"></a>是诸慈心福德之聚，<a id="a-AF"></a>欲比菩萨初发道心专志增上，<a id="a-AG"></a>为脱一切所有众生无幻无伪，<a id="a-AH"></a>实为一切众生修行慈心福德，<a id="a-AI"></a>百分不及一，<a id="a-AJ"></a>千分、<a id="a-AK"></a>百千分、<a id="a-AL"></a>亿分、<a id="a-AM"></a>百亿分、<a id="a-AN"></a>千亿分，<a id="a-AO"></a>乃至算数譬喻所不能及。<a id="a-AP"></a>那罗延，<a id="a-AQ"></a>是故当知，<a id="a-AR"></a>若欲修集一切福德，<a id="a-AS"></a>是善男子、<a id="a-AT"></a>善女人应发阿耨多罗三藐三菩提，<a id="a-AU"></a>今发、<a id="a-AV"></a>当发，<a id="a-AW"></a>具足如是无量无边福德之聚。<a id="a-AX"></a>是第二说入集一切福德三昧。</p>
  <p id="aAY">“复次，<a id="a-AZ"></a>那罗延，<a id="a-Aa"></a>汝意云何？<a id="a-Ab"></a>东方虚空为普遍不？<a id="a-Ac"></a>南西北方、<a id="a-Ad"></a>四维、<a id="a-Ae"></a>上下所有虚空为普遍不？<a id="a-Af"></a>”</p>
  <p id="aAg">那罗延言：<a id="a-Ah"></a>“世尊，<a id="a-Ai"></a>东方虚空尚不得边，<a id="a-Aj"></a>何况十方不可说、<a id="a-Ak"></a>无量无边随有世界虚空普遍？<a id="a-Al"></a>”</p>
  <p id="aAm">佛言：<a id="a-An"></a>“那罗延，<a id="a-Ao"></a>假令有人，<a id="a-Ap"></a>乃至百千万亿劫中，<a id="a-Aq"></a>引诸喻说，<a id="a-Ar"></a>欲尽虚空得其边际，<a id="a-As"></a>不得其边。<a id="a-At"></a>那罗延，<a id="a-Au"></a>我今引喻，<a id="a-Av"></a>以明斯义。<a id="a-Aw"></a>为欲成满是集一切福德三昧故，<a id="a-Ax"></a>亦令增益诸有修集福德众生增长志欲，<a id="a-Ay"></a>令向大乘菩萨摩诃萨满大精进。<a id="a-Az"></a>那罗延，<a id="a-B0"></a>若以芥子盛满三千大千世界，<a id="a-B1"></a>乃至非想非非想处满中芥子。<a id="a-B2"></a>假令有人持过东方百千恒河沙等世界下一芥子，<a id="a-B3"></a>如是东行尽是芥子，<a id="a-B4"></a>犹不能得世界边际；<a id="a-B5"></a>南西北方、<a id="a-B6"></a>四维、<a id="a-B7"></a>上下亦复如是。<a id="a-B8"></a>那罗延，<a id="a-B9"></a>若复恒河沙等世界满中芥子。<a id="a-BA"></a>那罗延，<a id="a-BB"></a>颇有人天能数如是一切芥子，<a id="a-BC"></a>知其数不？<a id="a-BD"></a>”</p>
  <p id="aBE">时那罗延白言：<a id="a-BF"></a>“世尊，<a id="a-BG"></a>若四天下一切众生，<a id="a-BH"></a>成就智慧如舍利弗，<a id="a-BI"></a>于一劫数犹尚不能数其一分，<a id="a-BJ"></a>况能数尽大芥子聚？<a id="a-BK"></a>”</p>
  <p id="aBL">“那罗延，<a id="a-BM"></a>假令有人过于东方恒河沙世界著一芥子，<a id="a-BN"></a>如是东行尽是芥子，<a id="a-BO"></a>犹故不得世界边际；<a id="a-BP"></a>南西北方、<a id="a-BQ"></a>四维、<a id="a-BR"></a>上下亦复如是。<a id="a-BS"></a>那罗延，<a id="a-BT"></a>如是世界虚空普遍，<a id="a-BU"></a>设有人天以满中七宝，<a id="a-BV"></a>持用布施。<a id="a-BW"></a>那罗延，<a id="a-BX"></a>于意云何？<a id="a-BY"></a>是福德聚，<a id="a-BZ"></a>宁为多不？<a id="a-Ba"></a>”</p>
  <p id="aBb">那罗延言：<a id="a-Bc"></a>“无量，<a id="a-Bd"></a>世尊！<a id="a-Be"></a>无边，<a id="a-Bf"></a>世尊！<a id="a-Bg"></a>”</p>
  <p id="aBh">佛言：<a id="a-Bi"></a>“那罗延，<a id="a-Bj"></a>是人所有福德之聚，<a id="a-Bk"></a>欲比初发道心菩萨，<a id="a-Bl"></a>成就志欲，<a id="a-Bm"></a>无幻无伪，<a id="a-Bn"></a>勤修精进，<a id="a-Bo"></a>为脱一切众生起大慈大悲所集德聚；<a id="a-Bp"></a>是施德聚，<a id="a-Bq"></a>百分不及一，<a id="a-Br"></a>乃至算数譬喻所不能及。<a id="a-Bs"></a>那罗延，<a id="a-Bt"></a>十方一切所有诸物，<a id="a-Bu"></a>虚空皆悉周遍。<a id="a-Bv"></a>那罗延，<a id="a-Bw"></a>菩萨慈心亦复如是，<a id="a-Bx"></a>遍满十方诸佛世界，<a id="a-By"></a>所有众生皆悉普遍。<a id="a-Bz"></a>那罗延，<a id="a-C0"></a>是菩萨慈心所及众生，<a id="a-C1"></a>令悉具足转轮大王所有福德，<a id="a-C2"></a>如是帝释所有福德，<a id="a-C3"></a>如是梵王所有福德；<a id="a-C4"></a>若有菩萨初发道心，<a id="a-C5"></a>专志趣向，<a id="a-C6"></a>无幻无伪，<a id="a-C7"></a>勤修精进，<a id="a-C8"></a>为脱一切所有众生起慈悲心而趣向之，<a id="a-C9"></a>行于愍悼，<a id="a-CA"></a>所得福德，<a id="a-CB"></a>是福胜彼一切众生具转轮王、<a id="a-CC"></a>帝释、<a id="a-CD"></a>梵王所得功德！<a id="a-CE"></a>那罗延，<a id="a-CF"></a>是第三说入集一切福德三昧。</p>
  <p id="aCG">“复次，<a id="a-CH"></a>那罗延，<a id="a-CI"></a>假令三千大千世界所有众生，<a id="a-CJ"></a>皆具转轮大王福德，<a id="a-CK"></a>比帝释福德，<a id="a-CL"></a>百分不及一，<a id="a-CM"></a>乃至算数譬喻所不能及。<a id="a-CN"></a>那罗延，<a id="a-CO"></a>假令三千大千世界所有众生皆为帝释，<a id="a-CP"></a>比梵王所有福德，<a id="a-CQ"></a>百分不及一，<a id="a-CR"></a>乃至算数譬喻所不能及。<a id="a-CS"></a>那罗延，<a id="a-CT"></a>假令三千大千世界一切众生皆悉具足大梵天王所有福德，<a id="a-CU"></a>比一断欲优婆塞所有福慧，<a id="a-CV"></a>百分不及一，<a id="a-CW"></a>乃至算数所不能及。<a id="a-CX"></a>那罗延，<a id="a-CY"></a>假令三千大千世界所有众生皆为断欲优婆塞所有福慧，<a id="a-CZ"></a>比舍利弗所有福慧，<a id="a-Ca"></a>百分不及一，<a id="a-Cb"></a>乃至算数譬喻所不能及。<a id="a-Cc"></a>那罗延，<a id="a-Cd"></a>假令三千大千世界所有众生福德智慧如舍利弗，<a id="a-Ce"></a>比一缘觉所有福慧，<a id="a-Cf"></a>百分不及一，<a id="a-Cg"></a>乃至算数譬喻所不能及。<a id="a-Ch"></a>那罗延，<a id="a-Ci"></a>若令三千大千世界所有众生悉具缘觉所有福慧，<a id="a-Cj"></a>比一五百劫中修行菩萨所有福德智慧，<a id="a-Ck"></a>百分不及一。<a id="a-Cl"></a>入集一切福德三昧，<a id="a-Cm"></a>应如是学！<a id="a-Cn"></a>”</p>
  <p id="aCo">说是法时，<a id="a-Cp"></a>三万二千众生皆发无上正真道心。<a id="a-Cq"></a>此三千大千世界六种震动，<a id="a-Cr"></a>人天伎乐同时俱作，<a id="a-Cs"></a>人天雨花积至于膝。<a id="a-Ct"></a>天、<a id="a-Cu"></a>龙、<a id="a-Cv"></a>夜叉、<a id="a-Cw"></a>乾闼婆、<a id="a-Cx"></a>释、<a id="a-Cy"></a>梵、<a id="a-Cz"></a>护世皆作是言：<a id="a-D0"></a>“世尊，<a id="a-D1"></a>是初发心者，<a id="a-D2"></a>悉胜我等！<a id="a-D3"></a>世尊，<a id="a-D4"></a>我等亦当利是善男子、<a id="a-D5"></a>善女人，<a id="a-D6"></a>已发、<a id="a-D7"></a>今发、<a id="a-D8"></a>当发阿耨多罗三藐三菩提心者！<a id="a-D9"></a>如我等解佛所说义，<a id="a-DA"></a>若有众生不发无上正真道心，<a id="a-DB"></a>则不能趣是集一切福德三昧，<a id="a-DC"></a>不能正入。<a id="a-DD"></a>若有众生发于无上正真道心，<a id="a-DE"></a>则能得趣是集一切福德三昧，<a id="a-DF"></a>亦能正入。<a id="a-DG"></a>”</p>
  <p id="aDH">尔时，<a id="a-DI"></a>净威力士白言：<a id="a-DJ"></a>“世尊，<a id="a-DK"></a>以何等法，<a id="a-DL"></a>能得成就摄此集一切福德三昧？<a id="a-DM"></a>”</p>
  <p id="aDN">佛言：<a id="a-DO"></a>“善男子，<a id="a-DP"></a>成就一法，<a id="a-DQ"></a>摄此集一切福德三昧。<a id="a-DR"></a>何等一法？<a id="a-DS"></a>谓不舍于一切智心。<a id="a-DT"></a>善男子，<a id="a-DU"></a>是名成就一法，<a id="a-DV"></a>摄此集一切福德三昧。</p>
  <p id="aDW">“复次，<a id="a-DX"></a>善男子，<a id="a-DY"></a>复成就二法，<a id="a-DZ"></a>摄此集一切福德三昧，<a id="a-Da"></a>谓闻法无厌，<a id="a-Db"></a>闻已修行。<a id="a-Dc"></a>善男子，<a id="a-Dd"></a>是名成就二法，<a id="a-De"></a>摄此集一切福德三昧。</p>
  <p id="aDf">“复次，<a id="a-Dg"></a>善男子，<a id="a-Dh"></a>复成就三法，<a id="a-Di"></a>摄此集一切福德三昧。<a id="a-Dj"></a>何等三？<a id="a-Dk"></a>谓离诸恶，<a id="a-Dl"></a>修行善法，<a id="a-Dm"></a>善巧回向。<a id="a-Dn"></a>善男子，<a id="a-Do"></a>是名成就三法，<a id="a-Dp"></a>摄此集一切福德三昧。</p>
  <p id="aDq">“复次，<a id="a-Dr"></a>善男子，<a id="a-Ds"></a>复成就四法，<a id="a-Dt"></a>摄此集一切福德三昧，<a id="a-Du"></a>所谓戒净、<a id="a-Dv"></a>见净、<a id="a-Dw"></a>心净、<a id="a-Dx"></a>慧净。<a id="a-Dy"></a>善男子，<a id="a-Dz"></a>是名成就四法，<a id="a-E0"></a>摄此集一切福德三昧。</p>
  <p id="aE1">“复次，<a id="a-E2"></a>善男子，<a id="a-E3"></a>复成就五法，<a id="a-E4"></a>摄此集一切福德三昧。<a id="a-E5"></a>何等五？<a id="a-E6"></a>所谓专意发菩提心，<a id="a-E7"></a>常真实语，<a id="a-E8"></a>无有谄伪，<a id="a-E9"></a>无有嫉妒，<a id="a-EA"></a>于一切众生心常平等。<a id="a-EB"></a>善男子，<a id="a-EC"></a>是名成就五法，<a id="a-ED"></a>摄此集一切福德三昧。</p>
  <p id="aEE">“复次，<a id="a-EF"></a>善男子，<a id="a-EG"></a>复成就六法，<a id="a-EH"></a>摄此集一切福德三昧。<a id="a-EI"></a>何等六？<a id="a-EJ"></a>所谓亲近于善知识，<a id="a-EK"></a>离恶知识，<a id="a-EL"></a>远离众闹，<a id="a-EM"></a>闲居寂静，<a id="a-EN"></a>不舍大慈，<a id="a-EO"></a>于诸众生起大悲心。<a id="a-EP"></a>善男子，<a id="a-EQ"></a>是名成就六法，<a id="a-ER"></a>摄此集一切福德三昧。</p>
  <p id="aES">“复次，<a id="a-ET"></a>善男子，<a id="a-EU"></a>复成就七法，<a id="a-EV"></a>摄此集一切福德三昧。<a id="a-EW"></a>何等七？<a id="a-EX"></a>所谓修定，<a id="a-EY"></a>善于智慧，<a id="a-EZ"></a>善知于因，<a id="a-Ea"></a>善知于缘，<a id="a-Eb"></a>正直而住，<a id="a-Ec"></a>修集于道，<a id="a-Ed"></a>修行道时无有懈怠。<a id="a-Ee"></a>善男子，<a id="a-Ef"></a>是名成就七法，<a id="a-Eg"></a>摄此集一切福德三昧。</p>
  <p id="aEh">“复次，<a id="a-Ei"></a>善男子，<a id="a-Ej"></a>复成就八法，<a id="a-Ek"></a>摄此集一切福德三昧。<a id="a-El"></a>何等八？<a id="a-Em"></a>谓调柔身，<a id="a-En"></a>调柔心，<a id="a-Eo"></a>观受，<a id="a-Ep"></a>观法，<a id="a-Eq"></a>未生恶法令其不生，<a id="a-Er"></a>已生恶法断之令灭，<a id="a-Es"></a>未生善法方便令生，<a id="a-Et"></a>已生善法护令增长。<a id="a-Eu"></a>善男子，<a id="a-Ev"></a>是名成就八法，<a id="a-Ew"></a>摄此集一切福德三昧。</p>
  <p id="aEx">“复次，<a id="a-Ey"></a>善男子，<a id="a-Ez"></a>复成就九法，<a id="a-F0"></a>摄此集一切福德三昧。<a id="a-F1"></a>何等九？<a id="a-F2"></a>观过法无尽，<a id="a-F3"></a>现法无尽，<a id="a-F4"></a>来法无尽，<a id="a-F5"></a>观法如幻，<a id="a-F6"></a>等觉三世，<a id="a-F7"></a>如一切法知而忍之，<a id="a-F8"></a>不谤于空，<a id="a-F9"></a>不分别无相，<a id="a-FA"></a>不愿诸有。<a id="a-FB"></a>善男子，<a id="a-FC"></a>是名成就九法，<a id="a-FD"></a>摄此集一切福德三昧。</p>
  <p id="aFE">“复次，<a id="a-FF"></a>善男子，<a id="a-FG"></a>复成就十法，<a id="a-FH"></a>摄此集一切福德三昧。<a id="a-FI"></a>何等为十？<a id="a-FJ"></a>谓解无我，<a id="a-FK"></a>忍于无命，<a id="a-FL"></a>不疑无人，<a id="a-FM"></a>缘法无常，<a id="a-FN"></a>于诸生处如地狱想，<a id="a-FO"></a>观四大如毒蛇，<a id="a-FP"></a>观入如空聚，<a id="a-FQ"></a>观阴如魁脍，<a id="a-FR"></a>流出诸有想，<a id="a-FS"></a>乐修解脱。<a id="a-FT"></a>善男子，<a id="a-FU"></a>是名成就十法，<a id="a-FV"></a>摄此集一切福德三昧。<a id="a-FW"></a>”</p>
  <p id="aFX">尔时，<a id="a-FY"></a>净威力士白佛言：<a id="a-FZ"></a>“世尊，<a id="a-Fa"></a>若菩萨摩诃萨欲成就一切福德庄严者，<a id="a-Fb"></a>应听是三昧。<a id="a-Fc"></a>菩萨摩诃萨欲集一切福德者，<a id="a-Fd"></a>应听是三昧。<a id="a-Fe"></a>若菩萨摩诃萨欲得不思议福德者，<a id="a-Ff"></a>应信是三昧，<a id="a-Fg"></a>应听是三昧。<a id="a-Fh"></a>若菩萨摩诃萨欲得无尽福德者，<a id="a-Fi"></a>应当修行于是三昧。<a id="a-Fj"></a>若菩萨摩诃萨欲到一切福德大海者，<a id="a-Fk"></a>应当受持读诵修说于是三昧。<a id="a-Fl"></a>若菩萨摩诃萨欲得百福相者，<a id="a-Fm"></a>应当修行于是三昧。<a id="a-Fn"></a>”</p>
  <p id="aFo">尔时，<a id="a-Fp"></a>净威力士复白佛言：<a id="a-Fq"></a>“世尊，<a id="a-Fr"></a>菩萨摩诃萨何法相应成就，<a id="a-Fs"></a>满此一切福德庄严，<a id="a-Ft"></a>修集一切福德、<a id="a-Fu"></a>不可思议福德、<a id="a-Fv"></a>无尽福德、<a id="a-Fw"></a>大海福德，<a id="a-Fx"></a>满百福相？<a id="a-Fy"></a>”</p>
  <p id="aFz">尔时，<a id="a-G0"></a>佛告净威力士：<a id="a-G1"></a>“善男子，<a id="a-G2"></a>有于三法，<a id="a-G3"></a>为福德柱、<a id="a-G4"></a>福德庄严、<a id="a-G5"></a>福德来集、<a id="a-G6"></a>福德增广、<a id="a-G7"></a>福德无尽、<a id="a-G8"></a>福德大海、<a id="a-G9"></a>福德叵思。<a id="a-GA"></a>何等三？<a id="a-GB"></a>谓布施庄严、<a id="a-GC"></a>持戒庄严、<a id="a-GD"></a>多闻庄严。</p>
  <p id="aGE">“善男子，<a id="a-GF"></a>云何菩萨摩诃萨修行布施庄严？<a id="a-GG"></a>善男子，<a id="a-GH"></a>菩萨摩诃萨应生是心：<a id="a-GI"></a>若布施时，<a id="a-GJ"></a>不见施心，<a id="a-GK"></a>不见所施及以受者，<a id="a-GL"></a>不见眷属。<a id="a-GM"></a>若有乞者来有所求，<a id="a-GN"></a>为摄护故，<a id="a-GO"></a>不以王位封邑、<a id="a-GP"></a>财物诸珍宝等而有吝惜生于异心。<a id="a-GQ"></a>善男子，<a id="a-GR"></a>是菩萨摩诃萨作如是念：<a id="a-GS"></a>‘今我此身悉已给施一切众生，<a id="a-GT"></a>况余财物！<a id="a-GU"></a>若已施者，<a id="a-GV"></a>终无悔心。<a id="a-GW"></a>须财施财，<a id="a-GX"></a>须食施食，<a id="a-GY"></a>须饮施饮，<a id="a-GZ"></a>须眼施眼，<a id="a-Ga"></a>须肉施肉，<a id="a-Gb"></a>须血施血，<a id="a-Gc"></a>须髓施髓，<a id="a-Gd"></a>须于支节施与支节，<a id="a-Ge"></a>须头施头，<a id="a-Gf"></a>我悉当施，<a id="a-Gg"></a>况余财物！<a id="a-Gh"></a>谷米金银、<a id="a-Gi"></a>衣服璎珞、<a id="a-Gj"></a>象马车乘、<a id="a-Gk"></a>国城王宫、<a id="a-Gl"></a>男女妻妾、<a id="a-Gm"></a>奴婢眷属，<a id="a-Gn"></a>无不舍者。<a id="a-Go"></a>若有众生随其所须而求索之，<a id="a-Gp"></a>我随所有悉当施与，<a id="a-Gq"></a>无有忧悔，<a id="a-Gr"></a>不望其报。<a id="a-Gs"></a>起慈悲心为摄众生，<a id="a-Gt"></a>摄取众生乃至成佛，<a id="a-Gu"></a>终无有尽。<a id="a-Gv"></a>’善男子，<a id="a-Gw"></a>若有菩萨发如是心，<a id="a-Gx"></a>名菩萨布施庄严。</p>
  <p id="aGy">“复次，<a id="a-Gz"></a>善男子，<a id="a-H0"></a>菩萨不自观计身命，<a id="a-H1"></a>宁舍身命，<a id="a-H2"></a>终不为恶。<a id="a-H3"></a>不为养身邪命自活，<a id="a-H4"></a>宁舍身命，<a id="a-H5"></a>不恼于他。<a id="a-H6"></a>不为封邑造行诸恶，<a id="a-H7"></a>不为眷属炽然诤讼，<a id="a-H8"></a>不为妻妾及以男女嫉利他财，<a id="a-H9"></a>不生悭心，<a id="a-HA"></a>常恒少欲，<a id="a-HB"></a>乃至不生一念恶心，<a id="a-HC"></a>况复多也！<a id="a-HD"></a>为断悭贪，<a id="a-HE"></a>不生嗔恚；<a id="a-HF"></a>无嗔恚故，<a id="a-HG"></a>正行相应；<a id="a-HH"></a>正行相应故，<a id="a-HI"></a>到于正处；<a id="a-HJ"></a>到正处故，<a id="a-HK"></a>正戒相应；<a id="a-HL"></a>正戒相应故，<a id="a-HM"></a>亲善知识恭敬供养；<a id="a-HN"></a>恭敬供养善知识故，<a id="a-HO"></a>得闻正法；<a id="a-HP"></a>闻正法已，<a id="a-HQ"></a>如说修行；<a id="a-HR"></a>如说修行已，<a id="a-HS"></a>则能利益邪道众生，<a id="a-HT"></a>不作众恶，<a id="a-HU"></a>随顺善法，<a id="a-HV"></a>得知方便，<a id="a-HW"></a>知众生根。<a id="a-HX"></a>善男子，<a id="a-HY"></a>而是菩萨行施庄严得是功德。</p>
  <p id="aHZ">“复次，<a id="a-Ha"></a>善男子，<a id="a-Hb"></a>菩萨摩诃萨不生内、<a id="a-Hc"></a>外想。<a id="a-Hd"></a>若内地大、<a id="a-He"></a>若外地大，<a id="a-Hf"></a>等无异想。<a id="a-Hg"></a>何以故？<a id="a-Hh"></a>身犹如墙壁、<a id="a-Hi"></a>草木、<a id="a-Hj"></a>如影、<a id="a-Hk"></a>如炎，<a id="a-Hl"></a>无知无思，<a id="a-Hm"></a>无作无坚，<a id="a-Hn"></a>四大所摄。<a id="a-Ho"></a>若有斫截、<a id="a-Hp"></a>刀杖瓦石挝打之者，<a id="a-Hq"></a>终不生报。<a id="a-Hr"></a>不观计身，<a id="a-Hs"></a>不爱寿命，<a id="a-Ht"></a>于诸众生不起嗔恚，<a id="a-Hu"></a>彼众生所修慈悲心。<a id="a-Hv"></a>善男子，<a id="a-Hw"></a>犹如药树，<a id="a-Hx"></a>若有取根茎节、<a id="a-Hy"></a>枝叶花须及果，<a id="a-Hz"></a>终不作念‘取根，<a id="a-I0"></a>莫取茎。<a id="a-I1"></a>取茎，<a id="a-I2"></a>莫取根’，<a id="a-I3"></a>如是乃至枝叶果实亦尔；<a id="a-I4"></a>而是药树都无想念，<a id="a-I5"></a>然能寂灭一切众生若上中下所有病患。<a id="a-I6"></a>如是，<a id="a-I7"></a>善男子，<a id="a-I8"></a>菩萨摩诃萨于四大身生药树想，<a id="a-I9"></a>随诸众生，<a id="a-IA"></a>须手与手，<a id="a-IB"></a>须脚与脚，<a id="a-IC"></a>须眼与眼，<a id="a-ID"></a>须肉与肉，<a id="a-IE"></a>须血与血，<a id="a-IF"></a>须骨与骨，<a id="a-IG"></a>须髓与髓，<a id="a-IH"></a>须头与头，<a id="a-II"></a>须支节者施与支节。</p>
  <p id="aIJ">“善男子，<a id="a-IK"></a>若是菩萨以如是心行施庄严，<a id="a-IL"></a>趣向无尽。<a id="a-IM"></a>菩萨摩诃萨行布施时，<a id="a-IN"></a>为悭众生令成满施，<a id="a-IO"></a>少福众生具满福德，<a id="a-IP"></a>贫穷众生满大封邑，<a id="a-IQ"></a>若舍支节为令众生具满支节，<a id="a-IR"></a>如是布施不向三处。<a id="a-IS"></a>何等三？<a id="a-IT"></a>不求王位自在，<a id="a-IU"></a>不求大富自乐，<a id="a-IV"></a>不向声闻、<a id="a-IW"></a>缘觉菩提。<a id="a-IX"></a>如是布施为满四净。<a id="a-IY"></a>何等四净？<a id="a-IZ"></a>谓佛土净，<a id="a-Ia"></a>菩萨僧净，<a id="a-Ib"></a>化众生净，<a id="a-Ic"></a>回向一切智净。<a id="a-Id"></a>菩萨摩诃萨应当如是回向四净。</p>
  <p id="aIe">“复次，<a id="a-If"></a>菩萨摩诃萨施住无尽。<a id="a-Ig"></a>何等名为菩萨施住？<a id="a-Ih"></a>善男子，<a id="a-Ii"></a>菩萨摩诃萨有四法布施，<a id="a-Ij"></a>是施有尽。<a id="a-Ik"></a>何等四？<a id="a-Il"></a>谓不回向，<a id="a-Im"></a>无有方便，<a id="a-In"></a>所为下劣，<a id="a-Io"></a>近恶知识。<a id="a-Ip"></a>善男子，<a id="a-Iq"></a>是名菩萨四法布施，<a id="a-Ir"></a>是施有尽。<a id="a-Is"></a>善男子，<a id="a-It"></a>菩萨有四法布施，<a id="a-Iu"></a>施住无尽。<a id="a-Iv"></a>何等四？<a id="a-Iw"></a>谓回向菩提，<a id="a-Ix"></a>有巧方便，<a id="a-Iy"></a>为得法王，<a id="a-Iz"></a>近善知识。<a id="a-J0"></a>善男子，<a id="a-J1"></a>是名菩萨四法，<a id="a-J2"></a>施住而不可尽。</p>
  <p id="aJ3">“复次，<a id="a-J4"></a>善男子，<a id="a-J5"></a>菩萨摩诃萨应念三法而行布施，<a id="a-J6"></a>谓念不离菩提之心，<a id="a-J7"></a>怜愍一切所有众生；<a id="a-J8"></a>不违佛语；<a id="a-J9"></a>不望果报。<a id="a-JA"></a>善男子，<a id="a-JB"></a>是名菩萨念于三法而行布施。</p>
  <p id="aJC">“复次，<a id="a-JD"></a>善男子，<a id="a-JE"></a>菩萨摩诃萨安置众生于三法中而行布施。<a id="a-JF"></a>何等三？<a id="a-JG"></a>谓安众生菩提道中而行布施，<a id="a-JH"></a>为安众生善赞法中而行布施，<a id="a-JI"></a>为安众生著无上门中而行布施。<a id="a-JJ"></a>善男子，<a id="a-JK"></a>是名菩萨摩诃萨安置众生于三法中而行布施。</p>
  <p id="aJL">“复次，<a id="a-JM"></a>善男子，<a id="a-JN"></a>菩萨摩诃萨希望一法而行布施。<a id="a-JO"></a>何等一？<a id="a-JP"></a>所谓希望有大封邑，<a id="a-JQ"></a>能行舍心。<a id="a-JR"></a>善男子，<a id="a-JS"></a>是名菩萨希望一法而行布施。</p>
  <p id="aJT">“复次，<a id="a-JU"></a>善男子，<a id="a-JV"></a>菩萨摩诃萨为满二法而行布施。<a id="a-JW"></a>何等二？<a id="a-JX"></a>谓智与慧。<a id="a-JY"></a>善男子，<a id="a-JZ"></a>是名菩萨摩诃萨为满二法而行布施。</p>
  <p id="aJa">“复次，<a id="a-Jb"></a>善男子，<a id="a-Jc"></a>菩萨摩诃萨进趣二法而行布施。<a id="a-Jd"></a>何等二？<a id="a-Je"></a>谓尽智、<a id="a-Jf"></a>无生智。<a id="a-Jg"></a>善男子，<a id="a-Jh"></a>是名菩萨摩诃萨进趣二法而行布施。</p>
  <p id="aJi">“复次，<a id="a-Jj"></a>善男子，<a id="a-Jk"></a>菩萨摩诃萨修行四施。<a id="a-Jl"></a>何等四？<a id="a-Jm"></a>谓等心行施，<a id="a-Jn"></a>不望果报施，<a id="a-Jo"></a>向菩提施，<a id="a-Jp"></a>满调寂施。<a id="a-Jq"></a>善男子，<a id="a-Jr"></a>是名菩萨修行四施。<a id="a-Js"></a>是故，<a id="a-Jt"></a>善男子，<a id="a-Ju"></a>菩萨欲趣至无尽福，<a id="a-Jv"></a>应当修行如是布施。<a id="a-Jw"></a>”</p>
  <p id="aJx">尔时，<a id="a-Jy"></a>净威力士即白佛言：<a id="a-Jz"></a>“希有世尊，<a id="a-K0"></a>如来说施，<a id="a-K1"></a>摄取一切佛之正法！<a id="a-K2"></a>世尊，<a id="a-K3"></a>若有菩萨成就是施，<a id="a-K4"></a>无有能量是菩萨福。<a id="a-K5"></a>”</p>
  <p id="aK6">佛言：<a id="a-K7"></a>“如是，<a id="a-K8"></a>如是。<a id="a-K9"></a>善男子，<a id="a-KA"></a>若有菩萨成就具足如是布施，<a id="a-KB"></a>知是菩萨成就具足无尽福德、<a id="a-KC"></a>大海福德，<a id="a-KD"></a>不贫圣法，<a id="a-KE"></a>成大封邑，<a id="a-KF"></a>住在法流，<a id="a-KG"></a>获得大财，<a id="a-KH"></a>具足七财，<a id="a-KI"></a>成大福德，<a id="a-KJ"></a>持百福相，<a id="a-KK"></a>为大福田，<a id="a-KL"></a>养育一切诸众生等。<a id="a-KM"></a>”</p>
 </body>
</html>