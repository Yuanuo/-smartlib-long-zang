<!doctype html>
<html id="z3IBTi5NS" data-ver="939">
 <head>
  <meta charset="utf-8">
  <meta author="智严">
  <meta author="宝云">
  <meta library="龙藏">
  <meta catalog="大乘五大部外重译经">
  <meta period="刘宋">
 </head>
 <body>
  <h1 id="a1">广博严净不退转轮经卷第一</h1>
  <p id="a2">如是我闻。<a id="a-3"></a>一时佛在舍卫国只陀林中给孤独园精舍。<a id="a-4"></a>与大比丘众千二百五十人俱。<a id="a-5"></a>尔时世尊于夜后分入无垢光三昧。<a id="a-6"></a>文殊师利法王子于夜后分入遍照三昧。<a id="a-7"></a>弥勒菩萨摩诃萨于夜后分入遍炬三昧。<a id="a-8"></a>尔时尊者舍利弗。<a id="a-9"></a>于夜后分明相出时。<a id="a-A"></a>佛神力故从自房出诣文殊师利房。<a id="a-B"></a>尔时尊者舍利弗。<a id="a-C"></a>欲入文殊师利房时。<a id="a-D"></a>遥见佛精舍边有十千莲花回旋围绕。<a id="a-E"></a>闻大音乐歌颂之声。<a id="a-F"></a>彼诸莲花出大光明。<a id="a-G"></a>遍照祇洹及舍卫国。<a id="a-H"></a>乃至三千大千世界。</p>
  <p id="aI">尔时尊者舍利弗。<a id="a-J"></a>便不复见文殊师利房。<a id="a-K"></a>而自见身在文殊师利前立。<a id="a-L"></a>见文殊师利结加趺坐而入三昧。<a id="a-M"></a>即便弹指不能令寤。<a id="a-N"></a>高声謦咳亦不能寤。<a id="a-O"></a>尔时尊者舍利弗。<a id="a-P"></a>见文殊师利如此神力。<a id="a-Q"></a>自见其身处大海水。<a id="a-R"></a>欲从其所。<a id="a-S"></a>以神足力。<a id="a-T"></a>乘虚还诣本所住房。<a id="a-U"></a>而不能去。</p>
  <p id="aV">尔时尊者舍利弗。<a id="a-W"></a>即于文殊师利前结加趺坐。<a id="a-X"></a>一心瞻仰目不暂眴。<a id="a-Y"></a>时文殊师利与舍利弗东行。<a id="a-Z"></a>过一恒河沙世界到一佛土。<a id="a-a"></a>其世界名说不退转音声。<a id="a-b"></a>佛号华光开敷遍身如来。<a id="a-c"></a>即见彼佛身诸毛孔皆出莲花。<a id="a-d"></a>其花遍满一万由旬。<a id="a-e"></a>皆出光明遍照三千大千世界。<a id="a-f"></a>其华开敷有百千叶。<a id="a-g"></a>金刚为根光网为茎。<a id="a-h"></a>阿牟茶马瑙为须。<a id="a-i"></a>阎浮那提宝为台。<a id="a-j"></a>其花台上有菩萨坐。<a id="a-k"></a>已于阿耨多罗三藐三菩提不退转。<a id="a-l"></a>得陀罗尼具五神通逮得诸忍。<a id="a-m"></a>以三十二相而自严身。<a id="a-n"></a>身真金色。</p>
  <p id="ao">尔时华光开敷遍身如来。<a id="a-p"></a>脐中出一莲花。<a id="a-q"></a>光色严净有百千叶。<a id="a-r"></a>金刚为根青琉璃为茎。<a id="a-s"></a>因陀罗网宝为须。<a id="a-t"></a>优勒迦娑罗栴檀宝王为台。<a id="a-u"></a>其花明净尘垢不污空无坐者。<a id="a-v"></a>尔时文殊师利。<a id="a-w"></a>往莲花台上结加趺坐。<a id="a-x"></a>即与花俱上升虚空乃至有顶。<a id="a-y"></a>还至佛所右绕三匝头顶礼敬。<a id="a-z"></a>还坐花上一心合掌瞻仰世尊。<a id="a-10"></a>尔时花光开敷遍身如来。<a id="a-11"></a>知而故问文殊师利。<a id="a-12"></a>从何所来。<a id="a-13"></a>文殊师利白花光开敷遍身如来言。<a id="a-14"></a>我从娑婆世界来。<a id="a-15"></a>尔时彼佛有二侍菩萨摩诃萨。<a id="a-16"></a>一名美音。<a id="a-17"></a>二名妙音。<a id="a-18"></a>已于阿耨多罗三藐三菩提不退转。<a id="a-19"></a>从莲华台下整衣服右膝着地。<a id="a-1A"></a>一心合掌白佛言。<a id="a-1B"></a>娑婆世界去此近远。<a id="a-1C"></a>尔时花光开敷遍身如来告二菩萨摩诃萨言。<a id="a-1D"></a>善男子。<a id="a-1E"></a>娑婆世界今在西方。<a id="a-1F"></a>过恒河沙佛土。<a id="a-1G"></a>文殊师利从彼土来。<a id="a-1H"></a>时二菩萨复白佛言。<a id="a-1I"></a>娑婆世界现在说法佛名何等。<a id="a-1J"></a>佛言。<a id="a-1K"></a>彼佛名释迦牟尼。<a id="a-1L"></a>今现在说法。<a id="a-1M"></a>复白佛言。<a id="a-1N"></a>彼佛世尊为说何法。<a id="a-1O"></a>佛言。<a id="a-1P"></a>释迦牟尼佛说三乘法。<a id="a-1Q"></a>复白佛言。<a id="a-1R"></a>云何名三乘。<a id="a-1S"></a>佛言。<a id="a-1T"></a>三乘者所谓声闻乘辟支佛乘佛乘。<a id="a-1U"></a>时二菩萨白佛言。<a id="a-1V"></a>诸佛说法皆不等耶。<a id="a-1W"></a>佛言。<a id="a-1X"></a>诸佛说法皆悉平等。<a id="a-1Y"></a>时二菩萨白佛言。<a id="a-1Z"></a>云何平等。<a id="a-1a"></a>佛言一切诸佛皆说广博严净不退转轮法。<a id="a-1b"></a>是故平等。<a id="a-1c"></a>时二菩萨白佛言。<a id="a-1d"></a>何故释迦文佛说三乘法。<a id="a-1e"></a>佛言。<a id="a-1f"></a>娑婆世界众生。<a id="a-1g"></a>心乐小法不堪大乘。<a id="a-1h"></a>诸佛如来以方便力说三乘法。<a id="a-1i"></a>释迦文佛出五浊世彼诸众生不能堪受大乘之法。<a id="a-1j"></a>以方便故分别说三。<a id="a-1k"></a>时二菩萨白佛言。<a id="a-1l"></a>释迦文佛于娑婆世界说法甚难。<a id="a-1m"></a>佛言。<a id="a-1n"></a>如是如是。<a id="a-1o"></a>彼佛说法实为甚难。<a id="a-1p"></a>时二菩萨白佛言。<a id="a-1q"></a>我等今者获大善利不生彼国。<a id="a-1r"></a>佛言。<a id="a-1s"></a>善男子。<a id="a-1t"></a>莫作是言。<a id="a-1u"></a>应速悔过。<a id="a-1v"></a>时二菩萨白佛言。<a id="a-1w"></a>世尊。<a id="a-1x"></a>我闻彼国说法甚难。<a id="a-1y"></a>乃无一念乐生彼国。<a id="a-1z"></a>何故悔过。<a id="a-20"></a>佛言。<a id="a-21"></a>速舍此语。<a id="a-22"></a>应当悔过。<a id="a-23"></a>所以者何。<a id="a-24"></a>若于此土二十亿百千那由他劫种诸善根。<a id="a-25"></a>不如彼佛世界。<a id="a-26"></a>以一食顷。<a id="a-27"></a>说诸波罗蜜。<a id="a-28"></a>教一众生。<a id="a-29"></a>受三自归。<a id="a-2A"></a>奉持五戒。<a id="a-2B"></a>远离声闻心。<a id="a-2C"></a>如是菩萨所行甚难。<a id="a-2D"></a>何况以出家正法发菩提心而作饶益。<a id="a-2E"></a>如是菩萨倍为甚难功德无量。<a id="a-2F"></a>所以者何。<a id="a-2G"></a>娑婆世界多秽恶故。<a id="a-2H"></a>时二菩萨白佛言。<a id="a-2I"></a>娑婆世界有何秽恶。<a id="a-2J"></a>佛告美音妙音。<a id="a-2K"></a>娑婆世界秽恶之事。<a id="a-2L"></a>以我神口尽汝寿量说不可尽。<a id="a-2M"></a>所以者何。<a id="a-2N"></a>彼土众生烦恼厚重。<a id="a-2O"></a>多行贪欲嗔恚愚痴。<a id="a-2P"></a>无量无边诸不善法。<a id="a-2Q"></a>我以佛智乃能具知。</p>
  <p id="a2R">时二菩萨。<a id="a-2S"></a>即三赞叹。<a id="a-2T"></a>善哉善哉。<a id="a-2U"></a>释迦牟尼。<a id="a-2V"></a>善哉善哉。<a id="a-2W"></a>释迦师子。<a id="a-2X"></a>善哉善哉。<a id="a-2Y"></a>释迦仙王。<a id="a-2Z"></a>作是叹已。<a id="a-2a"></a>一心合掌忏悔先来诸不善心。<a id="a-2b"></a>若离贪欲嗔恚愚痴。<a id="a-2c"></a>无量无边诸不善法。<a id="a-2d"></a>若曾发心求声闻辟支佛。<a id="a-2e"></a>今悉忏悔。<a id="a-2f"></a>亦欲明净求佛智心顺解脱心。<a id="a-2g"></a>为得佛智故。<a id="a-2h"></a>为一切众生故。<a id="a-2i"></a>以无著善根相应心。<a id="a-2j"></a>持七宝花。<a id="a-2k"></a>其花皆出百千光色。<a id="a-2l"></a>有百千叶。<a id="a-2m"></a>金刚为根。<a id="a-2n"></a>因陀罗宝网为须。<a id="a-2o"></a>优勒迦娑罗栴檀宝王为台。<a id="a-2p"></a>以一切诸宝王为茎。<a id="a-2q"></a>其花明净尘垢不污。<a id="a-2r"></a>可以眼识识。<a id="a-2s"></a>不可以手触。<a id="a-2t"></a>犹如幻化果报。<a id="a-2u"></a>从三昧正观生。<a id="a-2v"></a>于虚空中遥散释迦文佛上。<a id="a-2w"></a>所散之花。<a id="a-2x"></a>于虚空中变成花鬘华云华盖宝鬘宝云宝盖缯鬘缯云缯盖。<a id="a-2y"></a>供养释迦牟尼佛。<a id="a-2z"></a>复以百千种色花鬘末香涂香细末栴檀。<a id="a-30"></a>遥散释迦牟尼佛上而以供养。<a id="a-31"></a>即于彼处五体投地。<a id="a-32"></a>顶礼释迦牟尼佛足。<a id="a-33"></a>作如是言。<a id="a-34"></a>南无释迦牟尼佛。<a id="a-35"></a>及娑婆世界诸菩萨摩诃萨。<a id="a-36"></a>发大庄严成就大精进力诸先旧者。<a id="a-37"></a>能持正法有大威力。<a id="a-38"></a>能利益一切众生而作照明。<a id="a-39"></a>正求一乘。<a id="a-3A"></a>能守护三世佛法城堑。<a id="a-3B"></a>不断佛种住娑婆世界者。<a id="a-3C"></a>作如是言。<a id="a-3D"></a>我今应往彼土见释迦牟尼佛。<a id="a-3E"></a>并诸菩萨摩诃萨及余众生。</p>
  <p id="a3F">尔时花光开敷遍身如来。<a id="a-3G"></a>闻二菩萨作如是言。<a id="a-3H"></a>又筹量观察深心所行。<a id="a-3I"></a>复以佛法诫敕安慰告言。<a id="a-3J"></a>善男子。<a id="a-3K"></a>汝今欲往娑婆世界。<a id="a-3L"></a>见释迦牟尼佛。<a id="a-3M"></a>并诸菩萨及余众生者。<a id="a-3N"></a>当生尊重心怜愍心饶益心。<a id="a-3O"></a>所以者何。<a id="a-3P"></a>彼诸菩萨。<a id="a-3Q"></a>于甚深法不生怖畏。<a id="a-3R"></a>亦不诽谤。<a id="a-3S"></a>能奉三世诸佛教戒。<a id="a-3T"></a>以无著心种诸善根。<a id="a-3U"></a>不为果报勤行诸波罗蜜。<a id="a-3V"></a>此诸菩萨摩诃萨等。<a id="a-3W"></a>以本愿故生彼佛土。<a id="a-3X"></a>为守护诸佛法城堑故。<a id="a-3Y"></a>亦欲遍学一切佛法故。<a id="a-3Z"></a>汝等今欲往彼见耶。<a id="a-3a"></a>时二菩萨白佛言。<a id="a-3b"></a>世尊。<a id="a-3c"></a>若承佛神力及三世诸佛威势护助愿欲往见。<a id="a-3d"></a>尔时华光开敷遍身如来告美音妙音菩萨摩诃萨。<a id="a-3e"></a>今欲往者当与文殊师利法王子俱往。<a id="a-3f"></a>善男子当共汝往。<a id="a-3g"></a>尔时美音妙音菩萨摩诃萨。<a id="a-3h"></a>语文殊师利法王子言。<a id="a-3i"></a>我今因仁者力。<a id="a-3j"></a>欲往娑婆世界。<a id="a-3k"></a>见释迦如来。<a id="a-3l"></a>并诸菩萨及余众生。<a id="a-3m"></a>文殊师利言。<a id="a-3n"></a>善男子。<a id="a-3o"></a>我今欲往十方世界。<a id="a-3p"></a>多供养恭敬尊重赞叹礼拜诸佛。<a id="a-3q"></a>为令一切众生入佛菩提得佛智故。<a id="a-3r"></a>时二菩萨语文殊师利言。<a id="a-3s"></a>我今亦共仁者。<a id="a-3t"></a>至十方世界。<a id="a-3u"></a>多供养恭敬尊重赞叹礼拜诸佛。<a id="a-3v"></a>如仁者。<a id="a-3w"></a>为一切众生入佛菩提得佛智故。<a id="a-3x"></a>我亦随学。<a id="a-3y"></a>尔时文殊师利。<a id="a-3z"></a>顶礼花光开敷遍身如来。<a id="a-40"></a>右绕三匝尊重恭敬。<a id="a-41"></a>与彼菩萨并尊者舍利弗。<a id="a-42"></a>受佛教已一心瞻仰渐渐却退。<a id="a-43"></a>以如幻花而用散佛。<a id="a-44"></a>以众花鬘聚涂香末香聚诸幢幡盖聚。<a id="a-45"></a>皆是先佛威神之力。<a id="a-46"></a>能生欢喜踊跃欣乐。<a id="a-47"></a>以供养佛以供养法。<a id="a-48"></a>为令众生得解脱故。<a id="a-49"></a>供养佛已。<a id="a-4A"></a>犹如壮士屈伸臂顷。<a id="a-4B"></a>于彼佛前忽然不现。<a id="a-4C"></a>在东方恒河沙佛前自然而现。<a id="a-4D"></a>皆悉如上说广博严净不退转轮法。<a id="a-4E"></a>彼佛世界无有女人。<a id="a-4F"></a>亦无声闻辟支佛乘世界庄严皆如莲华开敷遍身如来佛土。<a id="a-4G"></a>菩萨庄严充满其国亦复如是。<a id="a-4H"></a>彼国诸佛脐中皆出一大莲花。<a id="a-4I"></a>文殊师利而坐其上。<a id="a-4J"></a>恭敬供养现诸神变皆亦如上。<a id="a-4K"></a>南西北方四维上下亦复如是。<a id="a-4L"></a>一一方面恒河沙诸佛如来。<a id="a-4M"></a>文殊师利而现其前。<a id="a-4N"></a>彼诸世尊。<a id="a-4O"></a>皆说广博严净不退转轮法。<a id="a-4P"></a>亦遣侍者菩萨摩诃萨。<a id="a-4Q"></a>此诸菩萨下莲花台。<a id="a-4R"></a>一心念佛合掌恭敬咨问彼佛。<a id="a-4S"></a>云何名三乘。<a id="a-4T"></a>亦欲因文殊师利威神力往娑婆世界见释迦牟尼佛听受法教。<a id="a-4U"></a>文殊师利皆悉安慰。<a id="a-4V"></a>十方世界诸菩萨摩诃萨。<a id="a-4W"></a>我当共汝至娑婆世界。<a id="a-4X"></a>见释迦牟尼佛。<a id="a-4Y"></a>如是时间于此娑婆世界阎浮提中夜犹未晓。</p>
  <p id="a4Z">尔时尊者阿难。<a id="a-4a"></a>从房门孔有光来入。<a id="a-4b"></a>即从床起出自房时。<a id="a-4c"></a>见有光明照只陀林日犹未出。<a id="a-4d"></a>见只陀林大水盈满。<a id="a-4e"></a>其水澄清无诸扰浊。<a id="a-4f"></a>房舍园林悉皆不现便作是念。<a id="a-4g"></a>今日必说未曾有法故现斯瑞。<a id="a-4h"></a>尔时尊者阿难。<a id="a-4i"></a>举足入水不没不湿。<a id="a-4j"></a>心生欢喜诣佛精舍。<a id="a-4k"></a>见一万莲花回旋围绕世尊精舍。<a id="a-4l"></a>闻大音乐歌颂之声。<a id="a-4m"></a>彼诸莲花出大光明。<a id="a-4n"></a>照只陀林及舍卫国。<a id="a-4o"></a>乃至三千大千世界。<a id="a-4p"></a>佛威神故乃令阿难。<a id="a-4q"></a>心生欢喜。<a id="a-4r"></a>右膝着地一心合掌顶礼世尊。<a id="a-4s"></a>如是时间天已明了。<a id="a-4t"></a>尔时佛精舍边回旋莲华中有一莲华。<a id="a-4u"></a>忽然而来至只陀林处中而住。<a id="a-4v"></a>尊者阿难。<a id="a-4w"></a>见是事已便作此念。<a id="a-4x"></a>我今应往为佛世尊敷置法座。<a id="a-4y"></a>所以者何。<a id="a-4z"></a>今有此瑞必说大法。<a id="a-50"></a>尔时阿难为佛世尊敷置法座。<a id="a-51"></a>当尔之时。<a id="a-52"></a>大地六变震动。<a id="a-53"></a>乃至十方恒沙世界皆亦震动。<a id="a-54"></a>动遍动等遍动。<a id="a-55"></a>起遍起等遍起。<a id="a-56"></a>震遍震等遍震。<a id="a-57"></a>摇遍摇等遍摇踊遍踊等遍踊。<a id="a-58"></a>吼遍吼等遍吼。<a id="a-59"></a>是时天雨优钵罗华波头摩花拘物头华分陀利花。<a id="a-5A"></a>如是等花遍满三千大千世界。<a id="a-5B"></a>华果诸树自然而现。<a id="a-5C"></a>时比丘僧欲出只陀园门而不能出。<a id="a-5D"></a>见只陀林大水盈满。<a id="a-5E"></a>其水澄清无诸扰浊。<a id="a-5F"></a>房舍园林悉皆不现。<a id="a-5G"></a>唯见大光遍照祇洹。<a id="a-5H"></a>集在房门而作是言。<a id="a-5I"></a>今现此瑞必说大法。</p>
  <p id="a5J">尔时世尊从三昧安祥而起。<a id="a-5K"></a>出自精舍升所敷座。<a id="a-5L"></a>当尔之时。<a id="a-5M"></a>释迦牟尼佛及十方佛放大光网。<a id="a-5N"></a>其光皆有百千种色照明正法。<a id="a-5O"></a>令诸众生生欢喜故。<a id="a-5P"></a>尔时文殊师利。<a id="a-5Q"></a>游诸佛土皆与二菩萨俱。<a id="a-5R"></a>所经佛土皆悉礼拜供养诸佛尊重赞叹。<a id="a-5S"></a>为众生故。<a id="a-5T"></a>为得佛智故。<a id="a-5U"></a>为摄众生受教化故。<a id="a-5V"></a>现不可思议神变之事。<a id="a-5W"></a>随其所乐而为说法。<a id="a-5X"></a>时文殊师利法王子。<a id="a-5Y"></a>知释迦牟尼佛已升法座。<a id="a-5Z"></a>与诸菩萨摩诃萨。<a id="a-5a"></a>从地踊出住于佛前。<a id="a-5b"></a>与无量阿僧祇百千万亿那由他菩萨摩诃萨。<a id="a-5c"></a>绕释迦牟尼佛满百千匝。<a id="a-5d"></a>持百千万种种色花。<a id="a-5e"></a>其花有不可思议百千万叶。<a id="a-5f"></a>皆生欢喜踊跃欣乐以散佛上。<a id="a-5g"></a>所散诸花遍满三千大千世界。<a id="a-5h"></a>复以优迦娑罗细末栴檀而散佛上。<a id="a-5i"></a>复以种种花香。<a id="a-5j"></a>其香亦有百千种色。<a id="a-5k"></a>常出戒香忍香精进香禅香慧香智方便香神通香六波罗蜜香无所著香具诸道品方便之香。<a id="a-5l"></a>其栴檀香。<a id="a-5m"></a>能生欢喜踊跃欣乐。<a id="a-5n"></a>其香光明。<a id="a-5o"></a>皆是十方诸佛神力之所守护。<a id="a-5p"></a>为供养释迦牟尼佛。<a id="a-5q"></a>故发大精进勇猛精进超胜精进坚固精进无等等精进。<a id="a-5r"></a>供养释迦牟尼佛。<a id="a-5s"></a>尔时文殊师利与诸菩萨摩诃萨。<a id="a-5t"></a>便庄严此土。<a id="a-5u"></a>化作八楞摩尼宝树八觚分明。<a id="a-5v"></a>亦有种种宝树庄严。<a id="a-5w"></a>宝盖幢幡以摩尼宝网。<a id="a-5x"></a>及诸铃网而严饰之。<a id="a-5y"></a>变此大地成摩尼宝。<a id="a-5z"></a>于其地上造诸堂阁。<a id="a-60"></a>窗牖都栏妙宝墙壁。<a id="a-61"></a>大小诸河泉源花池。<a id="a-62"></a>优钵罗花波头摩花芬陀利花摩尼宝花。<a id="a-63"></a>充满其中以甘露水。<a id="a-64"></a>其水八味流注池中。<a id="a-65"></a>有种种鸟游集其上。<a id="a-66"></a>作是变现为令众生心欢喜故。<a id="a-67"></a>为得佛智故。<a id="a-68"></a>发大堪忍故。<a id="a-69"></a>发菩萨心故。<a id="a-6A"></a>现如是等无量神变。<a id="a-6B"></a>是诸佛力。<a id="a-6C"></a>亦是文殊师利法王子力。<a id="a-6D"></a>亦是释迦牟尼佛本愿之力。<a id="a-6E"></a>尔时文殊师利及诸菩萨摩诃萨。<a id="a-6F"></a>作是神变已住于佛前。</p>
  <p id="a6G">尔时世尊放从法生光。<a id="a-6H"></a>遍照文殊师利及诸菩萨摩诃萨身。<a id="a-6I"></a>为令坐故。<a id="a-6J"></a>佛便微笑身出莲华。<a id="a-6K"></a>其花有百千种色出。<a id="a-6L"></a>无量百千不可思议光。<a id="a-6M"></a>金刚为根。<a id="a-6N"></a>因陀罗宝为须。<a id="a-6O"></a>优勒迦娑罗栴檀宝王为台。<a id="a-6P"></a>在虚空中。<a id="a-6Q"></a>诸菩萨摩诃萨。<a id="a-6R"></a>于其华上结加趺坐。<a id="a-6S"></a>释迦牟尼佛。<a id="a-6T"></a>于自脐中放一光明。<a id="a-6U"></a>其光名曰照诸众生最胜金刚王。<a id="a-6V"></a>即此光中有亿那由他莲花。<a id="a-6W"></a>其花亦出若干种色。<a id="a-6X"></a>其色寂静无量无边过于日光。<a id="a-6Y"></a>清净香洁遍照十方。<a id="a-6Z"></a>其莲花中自然变成微妙花帐。<a id="a-6a"></a>而是花帐诸佛所护。<a id="a-6b"></a>从法性生安隐寂静。<a id="a-6c"></a>顺解脱门空无相无作。<a id="a-6d"></a>不生不灭相应。<a id="a-6e"></a>踰过三世平等眼所见。<a id="a-6f"></a>文殊师利安坐花帐身相显现。<a id="a-6g"></a>一心合掌正念观佛。<a id="a-6h"></a>所谓佛能通达一切诸法。<a id="a-6i"></a>能生金刚三昧。<a id="a-6j"></a>于一切法无所得三昧。<a id="a-6k"></a>尔时世尊。<a id="a-6l"></a>知文殊师利。<a id="a-6m"></a>及十方诸佛所使菩萨摩诃萨。<a id="a-6n"></a>乐求法者专向一乘。<a id="a-6o"></a>已于先佛种诸善根。<a id="a-6p"></a>为文殊师利之所守护无怯弱心。<a id="a-6q"></a>勤修精进求佛菩提。<a id="a-6r"></a>如是等众安隐坐已。</p>
  <p id="a6s">尔时世尊告阿难。<a id="a-6t"></a>汝往遍告只陀林中诸比丘比丘尼优婆塞优婆夷。<a id="a-6u"></a>使集听法。<a id="a-6v"></a>时尊者阿难诣诸比丘房而告之言。<a id="a-6w"></a>诸大德。<a id="a-6x"></a>世尊今敕汝等来集听法。<a id="a-6y"></a>诸比丘言。<a id="a-6z"></a>大德阿难。<a id="a-70"></a>我等先见此瑞不能得往。<a id="a-71"></a>阿难言。<a id="a-72"></a>以何事故而不能往。<a id="a-73"></a>诸比丘言。<a id="a-74"></a>我等见只陀林中大水盈满。<a id="a-75"></a>其水澄清无诸扰浊。<a id="a-76"></a>大光遍照。<a id="a-77"></a>房舍园林悉不复现。<a id="a-78"></a>以是事故不能得往。<a id="a-79"></a>时尊者阿难。<a id="a-7A"></a>还至佛所白佛言。<a id="a-7B"></a>彼诸比丘不能得来。<a id="a-7C"></a>所以者何。<a id="a-7D"></a>彼作是言。<a id="a-7E"></a>我等见是只陀林中大水盈满。<a id="a-7F"></a>其水澄清无诸扰浊。<a id="a-7G"></a>大光遍照。<a id="a-7H"></a>房舍园林悉不复现。<a id="a-7I"></a>以是事故不能得来。<a id="a-7J"></a>佛告阿难。<a id="a-7K"></a>彼诸比丘。<a id="a-7L"></a>于非水中而作水想。<a id="a-7M"></a>不但于非水中而作水想。<a id="a-7N"></a>亦于非色中而作色想。<a id="a-7O"></a>非受想行识中作受想行识想。<a id="a-7P"></a>非坚信作坚信想。<a id="a-7Q"></a>非坚法作坚法想。<a id="a-7R"></a>非八人作八人想。<a id="a-7S"></a>非须陀洹果作须陀洹果想。<a id="a-7T"></a>非斯陀含果作斯陀含果想。<a id="a-7U"></a>非阿那含果作阿那含果想。<a id="a-7V"></a>非阿罗汉果作阿罗汉果想。<a id="a-7W"></a>非声闻乘作声闻乘想。<a id="a-7X"></a>非辟支佛乘作辟支佛乘想。<a id="a-7Y"></a>阿难。<a id="a-7Z"></a>汝往重告诸比丘比丘尼优婆塞优婆夷来集听法。<a id="a-7a"></a>此法皆是汝等昔所未闻。<a id="a-7b"></a>时尊者阿难。<a id="a-7c"></a>复往诸比丘所而告之言。<a id="a-7d"></a>诸大德。<a id="a-7e"></a>世尊告敕汝等来集听法。<a id="a-7f"></a>如是音声遍舍卫国。<a id="a-7g"></a>诸比丘比丘尼优婆塞优婆夷普闻此声。<a id="a-7h"></a>时尊者阿难。<a id="a-7i"></a>知四部众闻此语已。<a id="a-7j"></a>还至佛所而白佛言。<a id="a-7k"></a>我以遍告四众来集听法。</p>
  <p id="a7l">尔时世尊告大目揵连。<a id="a-7m"></a>汝速往诣三千大千世界。<a id="a-7n"></a>遍告诸菩萨摩诃萨发大庄严者。<a id="a-7o"></a>及诸比丘比丘尼优婆塞优婆夷。<a id="a-7p"></a>天龙夜叉揵闼婆阿修罗迦楼罗紧那罗摩睺罗伽人与非人敬信佛法僧久种善根者。<a id="a-7q"></a>集只陀林听受正法。<a id="a-7r"></a>此法汝等昔所未闻。<a id="a-7s"></a>天人阿修罗及余世间所不能转。<a id="a-7t"></a>唯于先佛所久种善根。<a id="a-7u"></a>乐求大乘最胜乘第一乘无上乘无等等乘菩萨摩诃萨。<a id="a-7v"></a>发大庄严勤行此法者能受能转。<a id="a-7w"></a>时尊者大目揵连受佛教已。<a id="a-7x"></a>即于佛前忽然不现。<a id="a-7y"></a>犹如壮士屈伸臂顷。<a id="a-7z"></a>遍至三千大千世界。<a id="a-80"></a>菩萨摩诃萨。<a id="a-81"></a>比丘比丘尼优婆塞优婆夷。<a id="a-82"></a>天龙夜叉揵闼婆阿修罗迦楼罗紧那罗摩睺罗伽人与非人。<a id="a-83"></a>敬佛法僧久种善根者。<a id="a-84"></a>而告之言。<a id="a-85"></a>世尊告敕。<a id="a-86"></a>汝等来集听法。<a id="a-87"></a>尔时大目揵连。<a id="a-88"></a>承佛威力及己神足。<a id="a-89"></a>还至佛所白佛言。<a id="a-8A"></a>诸听法众皆悉已集。<a id="a-8B"></a>尔时四众普来集会。<a id="a-8C"></a>纵广一千由旬在上诸天及余众生。<a id="a-8D"></a>住虚空中者。<a id="a-8E"></a>纵广五千由旬。</p>
  <p id="a8F">尔时文殊师利法王子白佛言。<a id="a-8G"></a>世尊。<a id="a-8H"></a>今此四众诸来集者。<a id="a-8I"></a>一心合掌顶礼如来。<a id="a-8J"></a>供养恭敬。<a id="a-8K"></a>世尊威德未敢就坐。<a id="a-8L"></a>唯愿世尊。<a id="a-8M"></a>垂哀听坐。<a id="a-8N"></a>尔时世尊。<a id="a-8O"></a>熙怡微笑。<a id="a-8P"></a>是时有无量阎浮那提金色莲花。<a id="a-8Q"></a>从地踊出。<a id="a-8R"></a>各百千叶。<a id="a-8S"></a>尸利迦宝为根。<a id="a-8T"></a>因陀罗尼宝为须。<a id="a-8U"></a>赤真珠为台。<a id="a-8V"></a>七宝为茎。<a id="a-8W"></a>大如车轮。<a id="a-8X"></a>诸来会者。<a id="a-8Y"></a>在于佛前皆坐其上与文殊师利诸来菩萨摩诃萨。<a id="a-8Z"></a>三十二相而自庄严身真金色。<a id="a-8a"></a>入于三昧身出光明。<a id="a-8b"></a>尔时文殊师利。<a id="a-8c"></a>及诸菩萨摩诃萨。<a id="a-8d"></a>诸来四众。<a id="a-8e"></a>莲花台上曲躬恭敬。<a id="a-8f"></a>一心合掌瞻仰世尊。<a id="a-8g"></a>时文殊师利白佛言。<a id="a-8h"></a>世尊。<a id="a-8i"></a>今此四众虚空诸天皆已坐定。<a id="a-8j"></a>唯愿如来等正觉。<a id="a-8k"></a>说广博严净不退转轮法。<a id="a-8l"></a>今此会众比丘比丘尼优婆塞优婆夷百千诸天。<a id="a-8m"></a>皆生须陀洹果想斯陀含果想阿那含果想阿罗汉果想声闻乘想辟支佛乘想。<a id="a-8n"></a>唯愿世尊。<a id="a-8o"></a>为除此众如是诸想。<a id="a-8p"></a>以何因缘。<a id="a-8q"></a>世尊。<a id="a-8r"></a>说须陀洹果斯陀含果阿那含果阿罗汉果声闻乘辟支佛乘。<a id="a-8s"></a>世尊默然。<a id="a-8t"></a>时尊者舍利弗白佛言。<a id="a-8u"></a>世尊。<a id="a-8v"></a>我夜后分明相出时。<a id="a-8w"></a>从自房出诣文殊师利房。<a id="a-8x"></a>欲入房时遥见佛精舍边。<a id="a-8y"></a>有十千莲花回旋围绕。<a id="a-8z"></a>闻大音乐歌颂之声。<a id="a-90"></a>彼诸莲花出大光明。<a id="a-91"></a>照只陀林及舍卫国。<a id="a-92"></a>乃至三千大千世界。<a id="a-93"></a>如是之相是何先瑞。<a id="a-94"></a>佛告舍利弗。<a id="a-95"></a>此是文殊师利所请法瑞。<a id="a-96"></a>尔时阿难白佛言。<a id="a-97"></a>世尊。<a id="a-98"></a>我夜后分房门孔中有光来入。<a id="a-99"></a>即从床起出自房时。<a id="a-9A"></a>见有光明照只陀林犹如日出。<a id="a-9B"></a>见只陀林大水盈满。<a id="a-9C"></a>其水澄清无诸扰浊。<a id="a-9D"></a>房舍园林悉皆不现。<a id="a-9E"></a>如是之相是何先瑞。<a id="a-9F"></a>尔时世尊告阿难言。<a id="a-9G"></a>此是文殊师利所请广博严净不退转轮法瑞。<a id="a-9H"></a>尔时世尊即为阿难。<a id="a-9I"></a>而说偈言。</p>
  <p id="a9J">佛乘无有上　　清净无浊秽</p>
  <p id="a9K">文殊无畏者　　今问如此事</p>
  <p id="a9L">是乘无分别　　无漏无戏论</p>
  <p id="a9M">文殊无畏者　　今问如此事</p>
  <p id="a9N">此乘无所有　　毕竟无所生</p>
  <p id="a9O">是处不可着　　文殊今已问</p>
  <p id="a9P">是中终不说　　出生于诸果</p>
  <p id="a9Q">诸佛导世者　　说此微密语</p>
  <p id="a9R">菩提无音声　　亦无来去相</p>
  <p id="a9S">文殊无畏者　　今问如此事</p>
  <p id="a9T">虽说诸音声　　其性不可得</p>
  <p id="a9U">文殊所问法　　无音声文字</p>
  <p id="a9V">音声犹如风　　无性无住处</p>
  <p id="a9W">文殊所问法　　远离诸音声</p>
  <p id="a9X">阿难今善听　　文殊所问法</p>
  <p id="a9Y">诸佛微密语　　宣说菩提空</p>
  <p id="a9Z">诸佛菩提法　　皆悉空寂相</p>
  <p id="a9a">无有诸方所　　亦无有住处</p>
  <p id="a9b">菩提如虚空　　无生亦无灭</p>
  <p id="a9c">亦无来去相　　唯佛能显示</p>
  <p id="a9d">犹如虚空中　　无有诸相貌</p>
  <p id="a9e">文殊今问此　　妙净菩提法</p>
  <p id="a9f">去来今诸佛　　等说此菩提</p>
  <p id="a9g">非是可见法　　亦无能见者</p>
  <p id="a9h">如此法性相　　以音声显现</p>
  <p id="a9i">法界与菩提　　二俱不相见</p>
  <p id="a9j">净檀波罗蜜　　尸罗亦复然</p>
  <p id="a9k">能净忍辱者　　显现佛菩提</p>
  <p id="a9l">能净于精进　　禅定亦复然</p>
  <p id="a9m">净慧净智者　　能显见菩提</p>
  <p id="a9n">能净于方便　　到神通彼岸</p>
  <p id="a9o">无依无猗者　　以声说菩提</p>
  <p id="a9p">我说三乘法　　诸果差别名</p>
  <p id="a9q">随其所乐闻　　分别而为说</p>
  <p id="a9r">五浊世众生　　其心多怯弱</p>
  <p id="a9s">畏佛智慧故　　不趣佛菩提</p>
  <p id="a9t">成就第四果　　名曰阿罗汉</p>
  <p id="a9u">从声得悟者　　是名为声闻</p>
  <p id="a9v">我说缚解相　　因缘各差别</p>
  <p id="a9w">晓了此诸缘　　能现见诸法</p>
  <p id="a9x">便名阿罗汉　　亦号辟支佛</p>
  <p id="a9y">通达无生法　　是名为菩萨</p>
  <p id="a9z">空三昧无作　　无相无所有</p>
  <p id="aA0">从此解脱门　　能入于涅槃</p>
  <p id="aA1">于前中后际　　终不生染着</p>
  <p id="aA2">已离于方所　　是故名无为</p>
  <p id="aA3">阿难汝当知　　文殊问甚深</p>
  <p id="aA4">能解微密语　　不分别诸果</p>
  <p id="aA5">文殊住一乘　　不分别诸法</p>
  <p id="aA6">以是故问佛　　诸果相所以</p>
  <p id="aA7">三世皆平等　　空寂无性相</p>
  <p id="aA8">远离语音声　　不分别菩提</p>
  <p id="aA9">文殊所教化　　诸来大菩萨</p>
  <p id="aAA">二十恒河沙　　其数不减少</p>
  <p id="aAB">今来诣我所　　欲闻菩萨行</p>
  <p id="aAC">亦欲听三乘　　种种差别相</p>
  <p id="aAD">文殊无畏者　　为除彼疑心</p>
  <p id="aAE">是故今问我　　果相及乘相</p>
  <p id="aAF">此是佛威神　　亦是本愿力</p>
  <p id="aAG">为拔苦众生　　分别说三乘</p>
  <p id="aAH">文殊无畏者　　殷勤劝请我</p>
  <p id="aAI">唯愿大法王　　说菩萨所行</p>
  <p id="aAJ">百千亿诸天　　供养佛世尊</p>
  <p id="aAK">皆着诸果相　　愿除此疑心</p>
  <p id="aAL">今此四部众　　比丘等来集</p>
  <p id="aAM">着诸果音声　　不解微密语</p>
  <p id="aAN">为除彼疑故　　文殊今问我</p>
  <p id="aAO">以是众因缘　　诸菩萨来集</p>
  <p id="aAP">尔时阿难白佛言。<a id="a-AQ"></a>文殊师利法王子。<a id="a-AR"></a>问佛世尊广博严净不退转轮法耶。<a id="a-AS"></a>佛言。<a id="a-AT"></a>阿难。<a id="a-AU"></a>如是如是。<a id="a-AV"></a>文殊师利法王子。<a id="a-AW"></a>问我广博严净不退转轮法。<a id="a-AX"></a>所以者何。<a id="a-AY"></a>诸佛世尊。<a id="a-AZ"></a>皆转广博严净不退转轮法。<a id="a-Aa"></a>阿难白佛言。<a id="a-Ab"></a>以何因缘。<a id="a-Ac"></a>世尊。<a id="a-Ad"></a>说坚信坚法八人须陀洹斯陀含阿那含阿罗汉声闻辟支佛耶。<a id="a-Ae"></a>世尊。<a id="a-Af"></a>彼之所行是菩萨法耶。<a id="a-Ag"></a>佛告阿难。<a id="a-Ah"></a>如是如是。<a id="a-Ai"></a>彼所行者是菩萨法。<a id="a-Aj"></a>所以者何。<a id="a-Ak"></a>五浊众生心乐小法不求大乘。<a id="a-Al"></a>是故诸佛以方便力随众生性而为说法。<a id="a-Am"></a>以诸众生多乐小法不堪大乘如来以方便力观其深心。<a id="a-An"></a>令发道意入佛智慧。<a id="a-Ao"></a>阿难。<a id="a-Ap"></a>如来以如是方便度诸众生到安隐处。<a id="a-Aq"></a>无为无作离心数法。<a id="a-Ar"></a>皆悉平等永灭苦乐。<a id="a-As"></a>无有方所亦无住处。<a id="a-At"></a>安隐寂静无余涅槃。</p>
  <p id="aAu">尔时世尊说是语已而便默然。<a id="a-Av"></a>时尊者阿难问文殊师利言。<a id="a-Aw"></a>以何因缘故如来默然。<a id="a-Ax"></a>文殊师利言。<a id="a-Ay"></a>尊者阿难。<a id="a-Az"></a>以诸众生闻说是法少能信者是故默然。<a id="a-B0"></a>世尊说微密之语。<a id="a-B1"></a>唯我能了。<a id="a-B2"></a>今四部众咸生此疑。<a id="a-B3"></a>以何缘故。<a id="a-B4"></a>世尊说坚信法乃至声闻辟支佛耶。<a id="a-B5"></a>今此百千万亿那由他诸天。<a id="a-B6"></a>亦有百千万亿那由他诸菩萨摩诃萨。<a id="a-B7"></a>皆生疑心。<a id="a-B8"></a>世尊何故说坚信坚法乃至声闻辟支佛乘。<a id="a-B9"></a>以佛默然而不说此难信法故。<a id="a-BA"></a>诸河泉源小大诸水湛然不流。<a id="a-BB"></a>空中诸鸟亭住不飞。<a id="a-BC"></a>日月不行。<a id="a-BD"></a>一切灯炬无复光照。<a id="a-BE"></a>一切众生无有威光。<a id="a-BF"></a>所以者何。<a id="a-BG"></a>世尊默然而不解说难信法故。</p>
  <p id="aBH">尔时世尊所住精舍。<a id="a-BI"></a>一万莲华回旋围绕者。<a id="a-BJ"></a>皆发此言。<a id="a-BK"></a>唯愿世尊。<a id="a-BL"></a>说广博严净不退转轮法。<a id="a-BM"></a>所以者何我等曾于此处闻九十二亿百千那由他诸佛皆说此法。<a id="a-BN"></a>是时尊者舍利弗白佛言。<a id="a-BO"></a>世尊。<a id="a-BP"></a>愿说广博严净不退转轮法。<a id="a-BQ"></a>所以者何。<a id="a-BR"></a>我夜后分与文殊师利法王子。<a id="a-BS"></a>至东方恒河沙佛土。<a id="a-BT"></a>是诸如来皆说此法。<a id="a-BU"></a>南西北方四维上下。<a id="a-BV"></a>无量无边不可计数诸佛世尊皆宣此法。<a id="a-BW"></a>时虚空中有八十万五千那由他诸天。<a id="a-BX"></a>白佛言。<a id="a-BY"></a>世尊。<a id="a-BZ"></a>愿说广博严净不退转轮法。<a id="a-Ba"></a>所以者何。<a id="a-Bb"></a>我等曾于此处。<a id="a-Bc"></a>闻九十二亿百千那由他诸佛皆说此法。<a id="a-Bd"></a>尔时尊者阿难白佛言。<a id="a-Be"></a>世尊。<a id="a-Bf"></a>以何因缘。<a id="a-Bg"></a>说坚信坚法乃至声闻辟支佛。<a id="a-Bh"></a>今此四众咸皆默然。<a id="a-Bi"></a>乃至无有謦咳之声。<a id="a-Bj"></a>今此会中百千万亿众生皆生疑惑。<a id="a-Bk"></a>世尊何故。<a id="a-Bl"></a>说坚信坚法乃至声闻辟支佛乘。<a id="a-Bm"></a>唯愿世尊。<a id="a-Bn"></a>拔此大众心中疑箭。<a id="a-Bo"></a>此诸大众是佛时证。<a id="a-Bp"></a>佛告阿难如是如是。<a id="a-Bq"></a>诸佛世尊所说之法皆有时证。<a id="a-Br"></a>阿难白佛言。<a id="a-Bs"></a>谁是证耶。<a id="a-Bt"></a>佛告阿难。<a id="a-Bu"></a>法是我证。<a id="a-Bv"></a>诸佛如来以法为证而有所说。</p>
  <p id="aBw">佛告阿难。<a id="a-Bx"></a>谛听谛听善思念之。<a id="a-By"></a>吾当为汝分别解说。<a id="a-Bz"></a>菩萨摩诃萨。<a id="a-C0"></a>名曰坚信。<a id="a-C1"></a>乃至名曰辟支佛乘。<a id="a-C2"></a>时尊者阿难。<a id="a-C3"></a>诸大声闻。<a id="a-C4"></a>皆悉一心听佛所说。<a id="a-C5"></a>佛告阿难。<a id="a-C6"></a>菩萨摩诃萨。<a id="a-C7"></a>令无量无边阿僧祇众生信佛知见。<a id="a-C8"></a>信佛知见已。<a id="a-C9"></a>不着色不着受想行识。<a id="a-CA"></a>以不着色不着受想行识故。<a id="a-CB"></a>是菩萨摩诃萨名为坚法。<a id="a-CC"></a>复次阿难。<a id="a-CD"></a>菩萨摩诃萨。<a id="a-CE"></a>信诸佛所说法皆悉空寂。<a id="a-CF"></a>信此法者。<a id="a-CG"></a>是菩萨摩诃萨。<a id="a-CH"></a>名为坚信。<a id="a-CI"></a>复次阿难。<a id="a-CJ"></a>菩萨摩诃萨。<a id="a-CK"></a>信于佛智。<a id="a-CL"></a>便作是念。<a id="a-CM"></a>我等亦当成就此智。<a id="a-CN"></a>亦不见此智。<a id="a-CO"></a>是故阿难。<a id="a-CP"></a>菩萨摩诃萨名为坚信。<a id="a-CQ"></a>复次阿难。<a id="a-CR"></a>菩萨摩诃萨。<a id="a-CS"></a>于五欲乐不生欣乐成就信力。<a id="a-CT"></a>是故菩萨摩诃萨名为坚信。<a id="a-CU"></a>复次阿难。<a id="a-CV"></a>菩萨摩诃萨作是念。<a id="a-CW"></a>如佛世尊。<a id="a-CX"></a>以不可思议法施诸众生。<a id="a-CY"></a>我亦应学以不可思议法施诸众生。<a id="a-CZ"></a>如是菩萨摩诃萨名为坚信。<a id="a-Ca"></a>复次阿难。<a id="a-Cb"></a>菩萨摩诃萨心生欢喜舍一切物。<a id="a-Cc"></a>乃至自身尚以布施。<a id="a-Cd"></a>何况余物。<a id="a-Ce"></a>信行此施而不倚着。<a id="a-Cf"></a>于一切处不生悭吝。<a id="a-Cg"></a>以此因缘回向菩提。<a id="a-Ch"></a>亦不起菩提见。<a id="a-Ci"></a>是菩萨摩诃萨名为坚信。<a id="a-Cj"></a>复次阿难。<a id="a-Ck"></a>菩萨摩诃萨信心清净无有怯弱。<a id="a-Cl"></a>于佛法僧心得淳净。<a id="a-Cm"></a>守护六情无所愿求。<a id="a-Cn"></a>无信众生。<a id="a-Co"></a>于佛法僧令生信乐。<a id="a-Cp"></a>已生信乐心不放逸。<a id="a-Cq"></a>发菩提心不着心相。<a id="a-Cr"></a>信知六界与法界等。<a id="a-Cs"></a>云何信知。<a id="a-Ct"></a>所谓此界以诸音声文字故说实不可得。<a id="a-Cu"></a>信知诸行是无常苦空无我之法。<a id="a-Cv"></a>亦信无漏圣戒非戏论法具诸三昧。<a id="a-Cw"></a>信一切众生即是灭界。<a id="a-Cx"></a>众生之相即是灭相。<a id="a-Cy"></a>以无依心见诸众生即是法界。<a id="a-Cz"></a>而于此法不见法界。<a id="a-D0"></a>所以者何。<a id="a-D1"></a>法界即是众生无心之界。<a id="a-D2"></a>菩萨摩诃萨如是信者名为坚信。<a id="a-D3"></a>一切众生无有住处。<a id="a-D4"></a>所以者何。<a id="a-D5"></a>自性空故。<a id="a-D6"></a>亦复不见众生形相。<a id="a-D7"></a>见诸众生同涅槃相。<a id="a-D8"></a>所以者何。<a id="a-D9"></a>众生界空。<a id="a-DA"></a>是故即见是涅槃相。<a id="a-DB"></a>若有能信如是法者。<a id="a-DC"></a>令多众生得如是信。<a id="a-DD"></a>是故阿难。<a id="a-DE"></a>菩萨摩诃萨名为坚信。<a id="a-DF"></a>尔时世尊欲重宣此义。<a id="a-DG"></a>而说偈言。</p>
  <p id="aDH">能令诸众生　　信向佛知见</p>
  <p id="aDI">心不生染着　　是名为坚信</p>
  <p id="aDJ">信诸佛说法　　其性相皆空</p>
  <p id="aDK">能信解此法　　是名为坚信</p>
  <p id="aDL">信诸佛知见　　是不可思议</p>
  <p id="aDM">发心而勤求　　我应得是智</p>
  <p id="aDN">不生信乐心　　贪求五欲乐</p>
  <p id="aDO">是信力成就　　是名为坚信</p>
  <p id="aDP">信诸牟尼尊　　以法施众生</p>
  <p id="aDQ">我亦应随学　　是名为坚信</p>
  <p id="aDR">信能行布施　　乃至舍自身</p>
  <p id="aDS">亦不生施想　　是名为坚信</p>
  <p id="aDT">信能施一切　　不生悭吝心</p>
  <p id="aDU">尽回向菩提　　是名为坚信</p>
  <p id="aDV">信向于诸佛　　其心无秽浊</p>
  <p id="aDW">亦信无心法　　是名为坚信</p>
  <p id="aDX">能守护六情　　亦不复愿求</p>
  <p id="aDY">已信解此法　　是名为坚信</p>
  <p id="aDZ">诸不信众生　　以信而建立</p>
  <p id="aDa">令随顺佛法　　是名为坚信</p>
  <p id="aDb">以此信向心　　尽回向菩提</p>
  <p id="aDc">而不得心相　　是名为坚信</p>
  <p id="aDd">知六界平等　　即与法界同</p>
  <p id="aDe">以音声分别　　不得诸界性</p>
  <p id="aDf">信诸行无常　　苦空无有我</p>
  <p id="aDg">成就是信力　　是名为坚信</p>
  <p id="aDh">信无漏圣戒　　非是论戏法</p>
  <p id="aDi">具戒三昧者　　是名为坚信</p>
  <p id="aDj">信诸众生界　　即是灭界性</p>
  <p id="aDk">能信如是相　　是名信中信</p>
  <p id="aDl">众生无依性　　即是诸法界</p>
  <p id="aDm">如此诸法界　　其性难思议</p>
  <p id="aDn">若能如是信　　随顺彼法相</p>
  <p id="aDo">此无畏菩萨　　是名为坚信</p>
  <p id="aDp">信诸众生身　　毕竟无所住</p>
  <p id="aDq">其性本空无　　是故无处所</p>
  <p id="aDr">众生是涅槃　　其性即空故</p>
  <p id="aDs">以是义显示　　寂静涅槃相</p>
  <p id="aDt">若能如是信　　名无畏菩萨</p>
  <p id="aDu">如是诸众生　　皆名为坚信</p>
  <p id="aDv">阿难善受持　　亦如是宣说</p>
  <p id="aDw">若有如是信　　是名为坚信</p>
  <p id="aDx">如是等诸法　　余无量无边</p>
  <p id="aDy">佛为诸菩萨　　说是差别相</p>
  <p id="aDz">如是阿难。<a id="a-E0"></a>如来应正等觉。<a id="a-E1"></a>以方便力为声闻人说菩萨摩诃萨名为坚信。<a id="a-E2"></a>复次阿难。<a id="a-E3"></a>今当为乐此法众生。<a id="a-E4"></a>复以偈颂说菩萨摩诃萨名坚信义。<a id="a-E5"></a>尔时世尊。<a id="a-E6"></a>即说偈言。</p>
  <p id="aE7">皆共和合一心听　　我说佛子诸功德</p>
  <p id="aE8">布施持戒及精进　　忍辱禅定智慧身</p>
  <p id="aE9">信向乐求如是法　　不信者信佛净智</p>
  <p id="aEA">有如是信名菩萨　　导化世间无厌惓</p>
  <p id="aEB">信解诸法无分别　　其性空寂佛所说</p>
  <p id="aEC">若能善解如是法　　是名菩萨坚信者</p>
  <p id="aED">信佛知见无有量　　发心欲求如是智</p>
  <p id="aEE">无上大人所有智　　我当何时得此智</p>
  <p id="aEF">不信欲乐是净法　　不为欲因行恶业</p>
  <p id="aEG">以信力故乐求法　　有此胜信名菩萨</p>
  <p id="aEH">信诸如来以法施　　我亦应当如是学</p>
  <p id="aEI">佛所说法随顺行　　有此胜信名菩萨</p>
  <p id="aEJ">信能舍此上肴膳　　象马金宝及奴婢</p>
  <p id="aEK">男女眷属所爱妻　　大小村城及国土</p>
  <p id="aEL">亦以手足支节施　　破骨出髓无所畏</p>
  <p id="aEM">耳鼻眼目及以头　　有此胜信名菩萨</p>
  <p id="aEN">信知此身内无主　　是故能以惠施他</p>
  <p id="aEO">亦复能以妙法施　　以是因缘求佛智</p>
  <p id="aEP">信能舍此无我身　　见来求者心欢喜</p>
  <p id="aEQ">如是众生我善友　　为菩提舍危脆身</p>
  <p id="aER">信如是法菩提因　　以清净心化世间</p>
  <p id="aES">闻法不疑佛知见　　有此胜信名菩萨</p>
  <p id="aET">知眼无常及耳鼻　　舌身及意亦复然</p>
  <p id="aEU">知是虚伪不牢固　　为菩提因悉能舍</p>
  <p id="aEV">见苦众生无信手　　化令住信能信施</p>
  <p id="aEW">自住慈心愍世间　　皆令信佛最上智</p>
  <p id="aEX">见着六尘行恶者　　化令回心趣佛智</p>
  <p id="aEY">不得此心菩提因　　能信菩提无心相</p>
  <p id="aEZ">见诸众生界无智　　不知六界是平等</p>
  <p id="aEa">此法皆同法界相　　以音声说不可得</p>
  <p id="aEb">见诸众生在生死　　无常计常痴冥中</p>
  <p id="aEc">教信诸行是无常　　令信解空无有我</p>
  <p id="aEd">见诸众生行恶戒　　教令信佛无上戒</p>
  <p id="aEe">自净戒定诸功德　　有此胜信名菩萨</p>
  <p id="aEf">见诸众生多懒堕　　教令信佛大精进</p>
  <p id="aEg">知精进力自调伏　　能持此信名菩萨</p>
  <p id="aEh">见愚众生计寿命　　教信阴身无有寿</p>
  <p id="aEi">了知灭界同法界　　若知此法是胜信</p>
  <p id="aEj">分析此身无去住　　虽复异世业不亡</p>
  <p id="aEk">所造善恶诸业因　　终不远离此法性</p>
  <p id="aEl">见众生性无依法　　此界亦同诸众生</p>
  <p id="aEm">法界平等不思议　　无畏菩萨如是信</p>
  <p id="aEn">佛说此信无有二　　勤修善行知诸法</p>
  <p id="aEo">亦为他说如是信　　而不染着于三有</p>
  <p id="aEp">信如是等众生性　　无有决定常住处</p>
  <p id="aEq">空不可取无相法　　能信是法名菩萨</p>
  <p id="aEr">是诸众生如空定　　亦不寂静涅槃界</p>
  <p id="aEs">不可说有诸性相　　知是法者名持信</p>
  <p id="aEt">见诸众生信边法　　以寂静法而导之</p>
  <p id="aEu">故于三界得高称　　亦名持信胜菩萨</p>
  <p id="aEv">若有如是妙胜信　　发无畏心乐求法</p>
  <p id="aEw">我法若有黠慧人　　广向时众而宣说</p>
  <p id="aEx">已说坚信诸功德　　及余种种差别相</p>
  <p id="aEy">不着三界清净心　　怜愍众生良福田</p>
  <p id="aEz">长夜布施自调伏　　住清净戒修忍辱</p>
  <p id="aF0">精进修定及智慧　　行菩萨行心调伏</p>
  <p id="aF1">以诸相应方便智　　导众生到安隐处</p>
  <p id="aF2">能令不堕诸恶趣　　有如是智名菩萨</p>
  <p id="aF3">以真净心动世界　　震起波踊有六种</p>
  <p id="aF4">光照华上坐菩萨　　皆说寂静空无法</p>
  <p id="aF5">东方国土及南方　　西方北方亦复然</p>
  <p id="aF6">上方下方及四维　　皆同说此寂静法</p>
  <p id="aF7">宁舍身命不疑佛　　亦教他人信佛智</p>
  <p id="aF8">若诸众生有是信　　佛及行者能证知</p>
 </body>
</html>