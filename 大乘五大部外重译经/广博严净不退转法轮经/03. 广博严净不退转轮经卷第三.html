<!doctype html>
<html id="z3IBTi9NU" data-ver="1046">
 <head>
  <meta charset="utf-8">
  <meta author="智严">
  <meta author="宝云">
  <meta library="龙藏">
  <meta catalog="大乘五大部外重译经">
  <meta period="刘宋">
 </head>
 <body>
  <h1 id="a1">广博严净不退转轮经卷第三</h1>
  <p id="a2">尔时阿难白佛言。<a id="a-3"></a>世尊。<a id="a-4"></a>一切世间必生疑惑不能解了。<a id="a-5"></a>如来等正觉。<a id="a-6"></a>以何缘故说坚信坚法乃至辟支佛耶。<a id="a-7"></a>尔时世尊告阿难言。<a id="a-8"></a>阿难当知。<a id="a-9"></a>若有众生于先佛所造众善行。<a id="a-A"></a>能解如来密语不生疑惑。<a id="a-B"></a>所以者何。<a id="a-C"></a>能知如来密语。<a id="a-D"></a>如幻如热时炎如梦所见如影如响。<a id="a-E"></a>阿难。<a id="a-F"></a>若如是知密语者不生疑惑。<a id="a-G"></a>是故阿难。<a id="a-H"></a>菩萨摩诃萨。<a id="a-I"></a>于如来等正觉密语应如是知。<a id="a-J"></a>若有勤行精进不得精进。<a id="a-K"></a>勤修智慧不得智慧者。<a id="a-L"></a>不生疑惑。<a id="a-M"></a>尔时世尊。<a id="a-N"></a>欲重宣此义。<a id="a-O"></a>而说偈言。</p>
  <p id="aP">诸佛导世者　　微密语难知</p>
  <p id="aQ">为发大庄严　　无异菩萨说</p>
  <p id="aR">懈怠无智者　　不能解密语</p>
  <p id="aS">应当勤精进　　为解密语故</p>
  <p id="aT">如幻炎梦见　　如电亦如响</p>
  <p id="aU">以言说显现　　如是等诸法</p>
  <p id="aV">如是知诸佛　　所说微密语</p>
  <p id="aW">能以如是慧　　照净微密智</p>
  <p id="aX">不应如是知　　菩提可宣说</p>
  <p id="aY">应如是觉知　　无言说故空</p>
  <p id="aZ">空不能知空　　空不分别空</p>
  <p id="aa">断一切分别　　显示如是空</p>
  <p id="ab">虚空无所归　　亦无有取舍</p>
  <p id="ac">以无取舍故　　是故知法空</p>
  <p id="ad">佛告阿难。<a id="a-e"></a>若如是知有为法皆悉如梦。<a id="a-f"></a>而不放逸者不生疑惑。<a id="a-g"></a>说是法时。<a id="a-h"></a>五亿比丘生坚信想者。<a id="a-i"></a>即从坐起整其衣服。<a id="a-j"></a>偏袒右肩右膝着地。<a id="a-k"></a>一心合掌皆共和合。<a id="a-l"></a>住于佛前。<a id="a-m"></a>而说偈言。</p>
  <p id="an">今日牟尼尊　　除我等疑心</p>
  <p id="ao">得解微密义　　以信求菩提</p>
  <p id="ap">复有五亿比丘生坚法想者。<a id="a-q"></a>从诸比丘闻此偈已。<a id="a-r"></a>即从坐起。<a id="a-s"></a>乃至合掌。<a id="a-t"></a>住于佛前。<a id="a-u"></a>而说偈言。</p>
  <p id="av">今蒙菩提照　　除我等疑冥</p>
  <p id="aw">得解微密义　　坚法求菩提</p>
  <p id="ax">复有十亿比丘生八人想者。<a id="a-y"></a>从诸比丘闻此偈已。<a id="a-z"></a>即从坐起。<a id="a-10"></a>乃至和合。<a id="a-11"></a>住于佛前。<a id="a-12"></a>而说偈言。</p>
  <p id="a13">先住八地心　　今日皆除舍</p>
  <p id="a14">得解微密义　　八人求菩提</p>
  <p id="a15">复有十一亿比丘生须陀洹想者。<a id="a-16"></a>从诸比丘闻此偈已。<a id="a-17"></a>即从坐起乃至和合。<a id="a-18"></a>住于佛前。<a id="a-19"></a>而说偈言。</p>
  <p id="a1A">今于佛法中　　得断诸疑网</p>
  <p id="a1B">解佛微密语　　宣说须陀洹</p>
  <p id="a1C">复有二万五千比丘生斯陀含想者。<a id="a-1D"></a>从诸比丘闻此偈已。<a id="a-1E"></a>即从坐起乃至和合。<a id="a-1F"></a>住于佛前。<a id="a-1G"></a>而说偈言。</p>
  <p id="a1H">我等本深着　　志乐斯陀含</p>
  <p id="a1I">今皆得离着　　寂灭无戏论</p>
  <p id="a1J">复有五百亿比丘生阿那含想者。<a id="a-1K"></a>从诸比丘闻此偈已。<a id="a-1L"></a>即从坐起乃至和合。<a id="a-1M"></a>住于佛前。<a id="a-1N"></a>而说偈言。</p>
  <p id="a1O">今遭救世尊　　远离诸戏论</p>
  <p id="a1P">得菩提光照　　永拔诸果想</p>
  <p id="a1Q">复有三万五千亿得四禅比丘生阿罗汉想者。<a id="a-1R"></a>从诸比丘闻此偈已。<a id="a-1S"></a>即从坐起乃至和合。<a id="a-1T"></a>住于佛前。<a id="a-1U"></a>而说偈言。</p>
  <p id="a1V">我已离烦恼　　通达无异法</p>
  <p id="a1W">知诸乘平等　　皆悉如幻法</p>
  <p id="a1X">复有二万比丘生声闻想者。<a id="a-1Y"></a>从诸比丘闻说偈已。<a id="a-1Z"></a>即从坐起乃至和合。<a id="a-1a"></a>住于佛前。<a id="a-1b"></a>而说偈言。</p>
  <p id="a1c">离缚牟尼尊　　止我等虚说</p>
  <p id="a1d">密说声闻义　　我今皆通达</p>
  <p id="a1e">复有五千比丘生辟支佛想者。<a id="a-1f"></a>从诸比丘闻此偈已。<a id="a-1g"></a>即从坐起乃至和合。<a id="a-1h"></a>住于佛前。<a id="a-1i"></a>而说偈言。</p>
  <p id="a1j">我等今现见　　辟支佛所行</p>
  <p id="a1k">解佛微密义　　难思辟支佛</p>
  <p id="a1l">复有一万比丘尼生须陀洹果想。<a id="a-1m"></a>斯陀含果想。<a id="a-1n"></a>阿那含果想。<a id="a-1o"></a>阿罗汉果想者。<a id="a-1p"></a>从诸比丘闻说偈已。<a id="a-1q"></a>即从坐起乃至和合。<a id="a-1r"></a>住于佛前。<a id="a-1s"></a>而说偈言。</p>
  <p id="a1t">今知平等法　　永断女身分</p>
  <p id="a1u">佛无有异言　　必成人中尊</p>
  <p id="a1v">复有八万八千优婆塞。<a id="a-1w"></a>生须陀洹果想。<a id="a-1x"></a>斯陀含果想。<a id="a-1y"></a>阿那含果想者。<a id="a-1z"></a>从诸比丘闻此偈已。<a id="a-20"></a>即从坐起乃至和合。<a id="a-21"></a>住于佛前。<a id="a-22"></a>而说偈言。</p>
  <p id="a23">我等心无垢　　如净毗琉璃</p>
  <p id="a24">为修佛法故　　今日当出家</p>
  <p id="a25">尔时虚空中。<a id="a-26"></a>有六十亿那由他诸天。<a id="a-27"></a>以天曼陀罗华而散佛上。<a id="a-28"></a>散已住立。<a id="a-29"></a>而说偈言。</p>
  <p id="a2A">本有诸乘想　　亦有诸果想</p>
  <p id="a2B">今日悉除舍　　必当成菩提</p>
  <p id="a2C">尔时有百千阿罗汉。<a id="a-2D"></a>舍利弗。<a id="a-2E"></a>大目揵连。<a id="a-2F"></a>须菩提。<a id="a-2G"></a>阿泥卢头。<a id="a-2H"></a>离婆多。<a id="a-2I"></a>劫宾那等。<a id="a-2J"></a>即从坐起整衣服。<a id="a-2K"></a>偏袒右肩右膝着地。<a id="a-2L"></a>一心合掌皆共和合。<a id="a-2M"></a>住于佛前而白佛言。<a id="a-2N"></a>世尊。<a id="a-2O"></a>我等今日志愿满足。<a id="a-2P"></a>能降伏魔摧诸怨敌。<a id="a-2Q"></a>具足成就五无间业。<a id="a-2R"></a>我等今日满足成就五欲功德。<a id="a-2S"></a>我等今日邪见具足远离正见。<a id="a-2T"></a>我等今日害多百千众生之命。<a id="a-2U"></a>我等今日已逮菩提。<a id="a-2V"></a>即于今日无余涅槃而般涅槃。<a id="a-2W"></a>尔时世尊默无所说。</p>
  <p id="a2X">尔时会中有百千众生皆生疑惑。<a id="a-2Y"></a>我等今者如在闇中。<a id="a-2Z"></a>云何诸大罗汉作如是语。<a id="a-2a"></a>何况凡夫。<a id="a-2b"></a>以疑惑故不能从此至彼从彼至此。<a id="a-2c"></a>坐不能立立不能坐。<a id="a-2d"></a>尔时尊者阿难。<a id="a-2e"></a>知此百千众生心之所疑。<a id="a-2f"></a>亦以佛神力故。<a id="a-2g"></a>问文殊师利法王子言。<a id="a-2h"></a>今此大众百千众生。<a id="a-2i"></a>闻诸大德比丘作如是语皆生疑惑。<a id="a-2j"></a>世尊默然而无所说。<a id="a-2k"></a>愿文殊师利说其因缘。<a id="a-2l"></a>此诸大德比丘。<a id="a-2m"></a>以何因缘说此密语。<a id="a-2n"></a>尔时文殊师利法王子。<a id="a-2o"></a>语尊者阿难言。<a id="a-2p"></a>阿难当知。<a id="a-2q"></a>此是不退转菩萨地事。<a id="a-2r"></a>唯有不退转菩萨。<a id="a-2s"></a>乃能证知此诸大德比丘密语。<a id="a-2t"></a>尊者阿难问文殊师利言。<a id="a-2u"></a>此诸大德比丘。<a id="a-2v"></a>皆是不退转菩萨耶。<a id="a-2w"></a>文殊师利言。<a id="a-2x"></a>如是如是。<a id="a-2y"></a>此诸大德比丘皆是菩萨。<a id="a-2z"></a>已于菩提得不退转。<a id="a-30"></a>阿难请文殊师利言。<a id="a-31"></a>愿说诸大德比丘微密语义。</p>
  <p id="a32">文殊师利言。<a id="a-33"></a>无明能生生死。<a id="a-34"></a>是故名母。<a id="a-35"></a>断无明故名为害母。<a id="a-36"></a>父名不正思惟及以喜爱。<a id="a-37"></a>彼以永断名为害父。<a id="a-38"></a>以诸法不可坏。<a id="a-39"></a>方便坏众多想。<a id="a-3A"></a>亦坏诸行名为坏僧。<a id="a-3B"></a>应坏凡夫法名阿罗汉。<a id="a-3C"></a>以不灭方便灭罗汉想名杀罗汉。<a id="a-3D"></a>以不灭方便灭如来想名出佛身血。<a id="a-3E"></a>如是等想已断已害毕竟无余。<a id="a-3F"></a>阿难。<a id="a-3G"></a>以是事故。<a id="a-3H"></a>诸大德比丘作如是语。<a id="a-3I"></a>我等今日具足成就五无间业。<a id="a-3J"></a>所以者何。<a id="a-3K"></a>于此法中不聚不散不减不满。<a id="a-3L"></a>是故名为五无间业满足成就。<a id="a-3M"></a>阿难当知。<a id="a-3N"></a>彼作是说。<a id="a-3O"></a>我等今日满足成就五欲功德者。<a id="a-3P"></a>彼诸比丘于此五欲。<a id="a-3Q"></a>了知如梦如幻如热时炎如影如响。<a id="a-3R"></a>彼于此智满足成就。<a id="a-3S"></a>而于五欲无增无减。<a id="a-3T"></a>所以者何。<a id="a-3U"></a>能知此法毕竟而无所有。<a id="a-3V"></a>以无所有故能如实知。<a id="a-3W"></a>而于彼法得如是忍。<a id="a-3X"></a>故名满足成就五欲功德。<a id="a-3Y"></a>阿难。<a id="a-3Z"></a>以是事故。<a id="a-3a"></a>彼诸比丘作如是说。<a id="a-3b"></a>我等今日满足成就五欲功德。<a id="a-3c"></a>阿难当知。<a id="a-3d"></a>彼作是说。<a id="a-3e"></a>我等今日满足成就邪见远离正见者。<a id="a-3f"></a>彼诸比丘知诸法邪见诸法邪。<a id="a-3g"></a>阿难。<a id="a-3h"></a>邪名有为。<a id="a-3i"></a>诸法皆是虚妄。<a id="a-3j"></a>此虚妄法犹若虚空不增不减。<a id="a-3k"></a>亦不住方亦无所属。<a id="a-3l"></a>所以者何。<a id="a-3m"></a>离自性故。<a id="a-3n"></a>彼知是法皆悉平等。<a id="a-3o"></a>以平等故正见亦等。<a id="a-3p"></a>彼已远离如是等想。<a id="a-3q"></a>所以者何。<a id="a-3r"></a>若有等想有不等想。<a id="a-3s"></a>彼诸比丘无有等想及不等想。<a id="a-3t"></a>所以者何。<a id="a-3u"></a>诸佛之法离一切想。<a id="a-3v"></a>彼于佛法通达无生。<a id="a-3w"></a>不得无生法。<a id="a-3x"></a>是故阿难。<a id="a-3y"></a>彼诸大德比丘作如是语。<a id="a-3z"></a>我等今日具足成就邪见远离正见。<a id="a-40"></a>阿难当知。<a id="a-41"></a>彼作是说。<a id="a-42"></a>我等今日害多百千众生命者。<a id="a-43"></a>阿难。<a id="a-44"></a>彼诸比丘令此时会百千众生诸天及人。<a id="a-45"></a>知有为法皆悉如幻如影如响。<a id="a-46"></a>知此法故。<a id="a-47"></a>离众生想离寿想人想。<a id="a-48"></a>离一切法想。<a id="a-49"></a>以一切法不可种。<a id="a-4A"></a>方便种菩提善根。<a id="a-4B"></a>诸比丘比丘尼。<a id="a-4C"></a>优婆塞优婆夷。<a id="a-4D"></a>从诸比丘闻此密语。<a id="a-4E"></a>亦得离众生想寿想人想不数数死。<a id="a-4F"></a>所以者何。<a id="a-4G"></a>若着众生想寿想人想则数数死。<a id="a-4H"></a>彼已远离如是法故毕竟不生。<a id="a-4I"></a>是故阿难。<a id="a-4J"></a>彼诸比丘作如是说。<a id="a-4K"></a>我等今日害多百千众生命根。<a id="a-4L"></a>阿难当知。<a id="a-4M"></a>彼作是说。<a id="a-4N"></a>我等今日已逮菩提。<a id="a-4O"></a>于无余涅槃而般涅槃者。<a id="a-4P"></a>阿难。<a id="a-4Q"></a>彼诸比丘。<a id="a-4R"></a>令此大众百千万亿那由他诸天及人。<a id="a-4S"></a>即于今日得离烦恼得逮菩提。<a id="a-4T"></a>所以者何。<a id="a-4U"></a>此诸大众皆发阿耨多罗三藐三菩提心。<a id="a-4V"></a>而于今日闻说金刚句法。<a id="a-4W"></a>皆得无生法忍得见菩提。<a id="a-4X"></a>以是事故而作是说。<a id="a-4Y"></a>我等今日逮得菩提。<a id="a-4Z"></a>我等今日于无余涅槃而般涅槃者。<a id="a-4a"></a>彼不断烦恼不修佛法无余烦恼。<a id="a-4b"></a>是故阿难。<a id="a-4c"></a>彼诸比丘作如是说。<a id="a-4d"></a>我等今日已逮菩提。<a id="a-4e"></a>于无余涅槃界而般涅槃。<a id="a-4f"></a>言今日者。<a id="a-4g"></a>阿难当知。<a id="a-4h"></a>即于此日不生亦无所生。<a id="a-4i"></a>故名今日。<a id="a-4j"></a>(天竺正音不生与今日音同也)是故阿难。<a id="a-4k"></a>求菩萨乘若善男子善女人发阿耨多罗三藐三菩提心者。<a id="a-4l"></a>于一切法应当渐损以不可得法发菩提心。<a id="a-4m"></a>于一切法是名为出离菩提想。<a id="a-4n"></a>于一切法是名为入无余涅槃而般涅槃。<a id="a-4o"></a>阿难。<a id="a-4p"></a>求菩萨乘族姓子。<a id="a-4q"></a>不应深着日想不应以日而生昼想。<a id="a-4r"></a>阿难。<a id="a-4s"></a>愚小之人以日为昼想。<a id="a-4t"></a>无黠慧故。<a id="a-4u"></a>所以者何。<a id="a-4v"></a>若令此昼是真实是坚牢是常住者。<a id="a-4w"></a>应有积聚不应过去。<a id="a-4x"></a>唯应有昼不应有夜。<a id="a-4y"></a>阿难当知。<a id="a-4z"></a>有昼夜想者此是凡小。<a id="a-50"></a>是故阿难。<a id="a-51"></a>求菩萨乘族姓子有深心者。<a id="a-52"></a>为善知识所护。<a id="a-53"></a>不应生昼夜想。<a id="a-54"></a>所以者何。<a id="a-55"></a>求离一切想是菩提道故。<a id="a-56"></a>尔时文殊师利法王子。<a id="a-57"></a>欲重宣此义。<a id="a-58"></a>而说偈言。</p>
  <p id="a59">无明名为母　　能生生死故</p>
  <p id="a5A">已拔其根本　　是故名为害</p>
  <p id="a5B">不正观思惟　　喜爱名为父</p>
  <p id="a5C">彼皆如实知　　毕竟无所有</p>
  <p id="a5D">以知无所有　　而害其根本</p>
  <p id="a5E">不缘无所有　　是故名为害</p>
  <p id="a5F">所说罗汉法　　及与凡夫法</p>
  <p id="a5G">彼已以智坏　　是故名为害</p>
  <p id="a5H">所有众多相　　已知其性相</p>
  <p id="a5I">以不可坏法　　坏相名坏僧</p>
  <p id="a5J">本来所分别　　如来诸法想</p>
  <p id="a5K">彼已断远离　　知其不生灭</p>
  <p id="a5L">此想次第起　　思量知是空</p>
  <p id="a5M">如所说平等　　彼已能证知</p>
  <p id="a5N">所说欲功德　　其名有五种</p>
  <p id="a5O">远离此诸想　　知想皆如幻</p>
  <p id="a5P">是诸比丘等　　于欲无增减</p>
  <p id="a5Q">于导世师前　　而作如是说</p>
  <p id="a5R">知欲性皆空　　犹如梦所见</p>
  <p id="a5S">毕竟无所生　　于此智得满</p>
  <p id="a5T">以邪智知法　　虚伪不牢固</p>
  <p id="a5U">邪名为虚妄　　于此智得满</p>
  <p id="a5V">有为法虚妄　　而无有远近</p>
  <p id="a5W">无知无近远　　如五指摩空</p>
  <p id="a5X">彼说诸正见　　皆见是平等</p>
  <p id="a5Y">如诸法平等　　知见等亦然</p>
  <p id="a5Z">凡小多分别　　众生想故死</p>
  <p id="a5a">若不得众生　　亦无有死想</p>
  <p id="a5b">有缘诸众生　　除其计寿想</p>
  <p id="a5c">知计寿过患　　除其如是想</p>
  <p id="a5d">远离众生想　　及与计寿想</p>
  <p id="a5e">彼作如是说　　害多众生命</p>
  <p id="a5f">已远离死想　　达无分别法</p>
  <p id="a5g">知不坏菩提　　不增无果报</p>
  <p id="a5h">死生不可聚　　觉了清净法</p>
  <p id="a5i">一切法无诤　　不生常寂灭</p>
  <p id="a5j">不应分别昼　　亦不分别夜</p>
  <p id="a5k">于不来去法　　而求于菩提</p>
  <p id="a5l">凡小恒分别　　以日用为昼</p>
  <p id="a5m">欲求菩提者　　莫作是分别</p>
  <p id="a5n">彼以是密语　　宣说如是法</p>
  <p id="a5o">以知此法故　　能作如是说</p>
  <p id="a5p">文殊师利法王子说此偈已。<a id="a-5q"></a>尔时会中百千众生已拔疑箭。<a id="a-5r"></a>无复疑惑逮大照明。<a id="a-5s"></a>于诸法中得无生法忍。<a id="a-5t"></a>各自脱身所著上服。<a id="a-5u"></a>以奉文殊师利法王子。<a id="a-5v"></a>皆作是言。<a id="a-5w"></a>愿使我等于未来世。<a id="a-5x"></a>说是妙法觉悟众生如今文殊师利法王子觉悟众生。<a id="a-5y"></a>尔时世尊告文殊师利言。<a id="a-5z"></a>善哉善哉。<a id="a-60"></a>文殊师利。<a id="a-61"></a>除众生疑照明佛法。<a id="a-62"></a>法应如是。<a id="a-63"></a>尔时阿难白佛言。<a id="a-64"></a>世尊。<a id="a-65"></a>今此百千众生所有疑箭。<a id="a-66"></a>非是世尊所拔断耶。<a id="a-67"></a>佛告阿难。<a id="a-68"></a>今此百千众生。<a id="a-69"></a>皆是文殊师利本所教化成就菩提。<a id="a-6A"></a>闻彼说法皆能信解。<a id="a-6B"></a>阿难白佛言。<a id="a-6C"></a>是诸众生皆于菩提不退转耶。<a id="a-6D"></a>佛告阿难。<a id="a-6E"></a>如是如是。<a id="a-6F"></a>是诸众生已于菩提而不退转。<a id="a-6G"></a>所以者何。<a id="a-6H"></a>为文殊师利善知识所护念故。</p>
  <p id="a6I">尔时阿难白佛言。<a id="a-6J"></a>世尊。<a id="a-6K"></a>此诸比丘。<a id="a-6L"></a>生坚信想。<a id="a-6M"></a>生坚法想。<a id="a-6N"></a>生八人想。<a id="a-6O"></a>生须陀洹想。<a id="a-6P"></a>生斯陀含想。<a id="a-6Q"></a>生阿那含想。<a id="a-6R"></a>生阿罗汉想。<a id="a-6S"></a>生声闻想。<a id="a-6T"></a>生辟支佛想者。<a id="a-6U"></a>皆于菩提不退转耶。<a id="a-6V"></a>佛告阿难。<a id="a-6W"></a>是处难信。<a id="a-6X"></a>乐小法者。<a id="a-6Y"></a>懒惰懈怠不勤精进贪着饮食贪着欲染。<a id="a-6Z"></a>亲近乐行欲染法者。<a id="a-6a"></a>好喜谈说无益之语。<a id="a-6b"></a>乱心失念不具威仪。<a id="a-6c"></a>心意躁扰不摄诸根轻躁嬉戏愚佷多语。<a id="a-6d"></a>如是众生信是法难。<a id="a-6e"></a>阿难。<a id="a-6f"></a>着增上慢不能护身贪着身命。<a id="a-6g"></a>远闲居处舍多闻法。<a id="a-6h"></a>破戒憍慢毁法窃法。<a id="a-6i"></a>不尊重法毁灭正法。<a id="a-6j"></a>贫穷法财喜乐非法。<a id="a-6k"></a>诽谤正法乐行非法。<a id="a-6l"></a>不知恩报恩。<a id="a-6m"></a>不敬佛法僧。<a id="a-6n"></a>阿难。<a id="a-6o"></a>如是众生信是法难。<a id="a-6p"></a>悭心坚着恶戒嗔心。<a id="a-6q"></a>不解佛法。<a id="a-6r"></a>成就恶慧贫穷智慧。<a id="a-6s"></a>恶友所护远离善友。<a id="a-6t"></a>不为般若波罗蜜所护。<a id="a-6u"></a>不为诸陀罗尼经王所护。<a id="a-6v"></a>起有得见。<a id="a-6w"></a>深重利养贪着衣钵。<a id="a-6x"></a>于衣钵物极生重心。<a id="a-6y"></a>不尊重和上阿阇梨。<a id="a-6z"></a>于初夜后夜不勤行方便。<a id="a-70"></a>阿难。<a id="a-71"></a>如是众生信是法难。<a id="a-72"></a>杀生偷盗邪淫妄语两舌恶口说非时语。<a id="a-73"></a>贪嗔邪见亲近邪见。<a id="a-74"></a>修行广布邪方便法。<a id="a-75"></a>无惭无悔朋党交游。<a id="a-76"></a>独行无伴离沙门法。<a id="a-77"></a>行非沙门法。<a id="a-78"></a>不信空无相无作无为不生不灭一切诸法非破坏相。<a id="a-79"></a>阿难当知。<a id="a-7A"></a>如是众生信是法难。<a id="a-7B"></a>尔时世尊说是语已。<a id="a-7C"></a>即便默然。<a id="a-7D"></a>尔时阿难承佛威神问文殊师利法王子言。<a id="a-7E"></a>文殊师利。<a id="a-7F"></a>世尊何故默无所说。<a id="a-7G"></a>文殊师利言。<a id="a-7H"></a>将来恶世众生。<a id="a-7I"></a>成就如是恶不善法。<a id="a-7J"></a>不能信解如是深法。<a id="a-7K"></a>以是事故世尊默然。<a id="a-7L"></a>尊者阿难问文殊师利言。<a id="a-7M"></a>来世众生少有信解。<a id="a-7N"></a>如是法不。<a id="a-7O"></a>文殊师利言。<a id="a-7P"></a>来世众生信此法者甚少。<a id="a-7Q"></a>犹如众生不识珍宝者多识者甚少。<a id="a-7R"></a>所以者何。<a id="a-7S"></a>非其智力所及。<a id="a-7T"></a>阿难。<a id="a-7U"></a>众生亦尔。<a id="a-7V"></a>闻说此法信解者少。<a id="a-7W"></a>设有信解如是法者。<a id="a-7X"></a>不为国土城村人民所敬。<a id="a-7Y"></a>国土人民咸共轻贱而远离之。<a id="a-7Z"></a>所以者何。<a id="a-7a"></a>此人先世作法留难业因缘故今受此报。<a id="a-7b"></a>阿难请文殊师利言。<a id="a-7c"></a>惟愿为此少信解众生敷演此义。<a id="a-7d"></a>文殊师利言。<a id="a-7e"></a>此事问佛。<a id="a-7f"></a>佛当演说。<a id="a-7g"></a>尔时阿难。<a id="a-7h"></a>即便问佛。</p>
  <p id="a7i">尔时世尊。<a id="a-7j"></a>四面顾视。<a id="a-7k"></a>即出舌相。<a id="a-7l"></a>遍覆三千大千世界。<a id="a-7m"></a>于其舌相复放光明。<a id="a-7n"></a>遍照十方恒河沙世界。<a id="a-7o"></a>皆令周遍。<a id="a-7p"></a>时四部众。<a id="a-7q"></a>佛神力故。<a id="a-7r"></a>皆见十方恒河沙诸佛世界诸佛世尊。<a id="a-7s"></a>皆说是法悉得闻知。<a id="a-7t"></a>闻是法已皆共和合劝请世尊。<a id="a-7u"></a>唯愿如来宣说此法莫令断绝。<a id="a-7v"></a>世尊。<a id="a-7w"></a>今十方诸世界中。<a id="a-7x"></a>无量无边不可限量诸佛世尊宣说是法。<a id="a-7y"></a>我等悉得见闻。<a id="a-7z"></a>其所说法无有增减。<a id="a-80"></a>如今世尊等无有异。<a id="a-81"></a>尔时世尊还摄舌相告阿难言。<a id="a-82"></a>汝颇曾见不实语人有是广长舌相不耶。<a id="a-83"></a>阿难白佛言。<a id="a-84"></a>无也世尊。<a id="a-85"></a>此是世尊诚实说于戒定忍辱。<a id="a-86"></a>怜愍饶益慈悲喜舍。<a id="a-87"></a>一切智果所得舌相。<a id="a-88"></a>是故世尊。<a id="a-89"></a>唯愿为此少信众生族姓男女敷演此义。<a id="a-8A"></a>因是事故。<a id="a-8B"></a>诸不信者以此证知。<a id="a-8C"></a>皆令得信。</p>
  <p id="a8D">尔时世尊告阿难言。<a id="a-8E"></a>今此四众诸来会者。<a id="a-8F"></a>比丘比丘尼优婆塞优婆夷。<a id="a-8G"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-8H"></a>闻说此法者。<a id="a-8I"></a>皆于阿耨多罗三藐三菩提不退转。<a id="a-8J"></a>渐次修行。<a id="a-8K"></a>当得阿耨多罗三藐三菩提。<a id="a-8L"></a>即于此处宣说是法无有增减。<a id="a-8M"></a>如我今日等无有异。<a id="a-8N"></a>尔时四众比丘比丘尼优婆塞优婆夷。<a id="a-8O"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-8P"></a>皆大欢喜踊跃无量。<a id="a-8Q"></a>其中或有以衣散佛者。<a id="a-8R"></a>或以华者。<a id="a-8S"></a>或以诸鬘。<a id="a-8T"></a>所谓须曼那鬘。<a id="a-8U"></a>金鬘银鬘。<a id="a-8V"></a>毗琉璃鬘。<a id="a-8W"></a>颇梨鬘。<a id="a-8X"></a>车磲鬘。<a id="a-8Y"></a>马瑙鬘。<a id="a-8Z"></a>象瑙鬘。<a id="a-8a"></a>日光宝鬘。<a id="a-8b"></a>杂七宝鬘。<a id="a-8c"></a>以如是等鬘。<a id="a-8d"></a>而散佛上。<a id="a-8e"></a>诸天以曼陀罗华。<a id="a-8f"></a>摩诃曼陀罗华。<a id="a-8g"></a>波流沙华。<a id="a-8h"></a>摩诃波流沙华。<a id="a-8i"></a>曼殊沙华。<a id="a-8j"></a>摩诃曼殊沙华。<a id="a-8k"></a>迦迦勒羁华。<a id="a-8l"></a>摩诃迦迦勒羁华。<a id="a-8m"></a>卢遮摩祢华。<a id="a-8n"></a>摩诃卢遮摩祢华。<a id="a-8o"></a>输娑摩祢华。<a id="a-8p"></a>摩诃输娑摩祢华。<a id="a-8q"></a>如是等诸华而散佛上。<a id="a-8r"></a>复以天优钵罗华。<a id="a-8s"></a>波头摩华。<a id="a-8t"></a>拘物头华。<a id="a-8u"></a>分陀利华。<a id="a-8v"></a>而散佛上。<a id="a-8w"></a>于虚空中作天伎乐。<a id="a-8x"></a>种种歌颂赞叹佛德。<a id="a-8y"></a>诸龙王等皆雨真珠散于佛上。<a id="a-8z"></a>一切女人即脱身上妙好璎珞以散佛上。<a id="a-90"></a>脱身上服以用奉佛。<a id="a-91"></a>即整衣服右膝着地。<a id="a-92"></a>一心合掌住于佛前。<a id="a-93"></a>皆共和合而作是言。<a id="a-94"></a>诸佛如来。<a id="a-95"></a>言无有二智无障碍。<a id="a-96"></a>记说我等必当作佛。</p>
  <p id="a97">尔时世尊告阿难言。<a id="a-98"></a>如是阿难。<a id="a-99"></a>是诸女人必于阿耨多罗三藐三菩提不退转。<a id="a-9A"></a>所以者何。<a id="a-9B"></a>诸佛世尊。<a id="a-9C"></a>永断愚痴贪欲嗔恚及诸憍慢尘垢黑闇一切染着。<a id="a-9D"></a>烧燃烦恼永尽无余。<a id="a-9E"></a>成就精进成就诸力。<a id="a-9F"></a>威德尊严神足自在光明照曜。<a id="a-9G"></a>眷属成就尊贵威势。<a id="a-9H"></a>色族姓处皆悉具足。<a id="a-9I"></a>相好具足光明具足到安隐处。<a id="a-9J"></a>如释如梵如欲界中尊。<a id="a-9K"></a>威仪具足戒行具足观察具足。<a id="a-9L"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-9M"></a>皆共尊重恭敬赞叹不染世法。<a id="a-9N"></a>永舍一切诸有为法。<a id="a-9O"></a>成就解脱诸佛之法见闻不虚。<a id="a-9P"></a>阿难白佛言。<a id="a-9Q"></a>世尊。<a id="a-9R"></a>云何诸佛世尊闻不虚耶。</p>
  <p id="a9S">佛告阿难。<a id="a-9T"></a>汝不知耶。<a id="a-9U"></a>阿难白佛言。<a id="a-9V"></a>世尊。<a id="a-9W"></a>实所未知。<a id="a-9X"></a>唯愿说之。<a id="a-9Y"></a>云何如来闻不虚耶。</p>
  <p id="a9Z">佛告阿难。<a id="a-9a"></a>一心善听。<a id="a-9b"></a>吾今解说。<a id="a-9c"></a>阿难当知。<a id="a-9d"></a>若有众生。<a id="a-9e"></a>已闻今闻当闻释迦牟尼佛名者。<a id="a-9f"></a>是诸众生。<a id="a-9g"></a>皆于阿耨多罗三藐三菩提不退转。<a id="a-9h"></a>所以者何。<a id="a-9i"></a>诸佛菩提无虚妄故。<a id="a-9j"></a>亦无贪欲及以嗔恚。<a id="a-9k"></a>阿难。<a id="a-9l"></a>何况今日现于我前能以一华散我上者。<a id="a-9m"></a>若有众生。<a id="a-9n"></a>我泥洹后形像舍利。<a id="a-9o"></a>能持一华以供养者。<a id="a-9p"></a>如是众生亦于阿耨多罗三藐三菩提不退转。<a id="a-9q"></a>阿难白佛。<a id="a-9r"></a>若有畜生闻释迦牟尼佛名者。<a id="a-9s"></a>皆于阿耨多罗三藐三菩提不退转耶。<a id="a-9t"></a>佛告阿难。<a id="a-9u"></a>若有畜生闻释迦牟尼佛名者。<a id="a-9v"></a>是诸众生皆种阿耨多罗三藐三菩提种子因缘。<a id="a-9w"></a>所以者何。<a id="a-9x"></a>诸佛如来其有闻者闻必不虚。<a id="a-9y"></a>是故诸佛如来言无有二。<a id="a-9z"></a>阿难。<a id="a-A0"></a>譬如尼拘陀树枝叶茂盛。<a id="a-A1"></a>能荫百人至五百人。<a id="a-A2"></a>阿难于意云何。<a id="a-A3"></a>其树种子为大小耶。<a id="a-A4"></a>阿难白佛言。<a id="a-A5"></a>世尊。<a id="a-A6"></a>其子甚小。<a id="a-A7"></a>佛告阿难。<a id="a-A8"></a>是尼拘陀树种子虽小。<a id="a-A9"></a>得地水火风虚空众缘故。<a id="a-AA"></a>而得生长渐次广大。<a id="a-AB"></a>如是阿难。<a id="a-AC"></a>彼诸众生种菩提种子渐次增长。<a id="a-AD"></a>当成阿耨多罗三藐三菩提。<a id="a-AE"></a>而不可腐败不可败坏。<a id="a-AF"></a>所以者何。<a id="a-AG"></a>以不住一切法作种子故。<a id="a-AH"></a>而不腐败亦无毁坏。</p>
  <p id="aAI">尔时阿难白佛言。<a id="a-AJ"></a>世尊。<a id="a-AK"></a>为是诸佛本愿之力。<a id="a-AL"></a>为是诸佛法应尔耶。<a id="a-AM"></a>佛告阿难。<a id="a-AN"></a>是我本愿。<a id="a-AO"></a>若有闻我名者。<a id="a-AP"></a>必不退转阿耨多罗三藐三菩提。<a id="a-AQ"></a>亦是诸佛法应如是。<a id="a-AR"></a>所以者何。<a id="a-AS"></a>一切诸佛法皆等故。<a id="a-AT"></a>阿难白佛。<a id="a-AU"></a>若诸佛法等。<a id="a-AV"></a>以何缘故立誓愿耶。<a id="a-AW"></a>佛告阿难。<a id="a-AX"></a>诸佛世尊宣说法时。<a id="a-AY"></a>会中诸菩萨摩诃萨。<a id="a-AZ"></a>闻佛说法即立誓愿。<a id="a-Aa"></a>使我将来成佛说法。<a id="a-Ab"></a>见闻不虚亦复如是。<a id="a-Ac"></a>尔时阿难白佛言。<a id="a-Ad"></a>甚奇世尊。<a id="a-Ae"></a>成就如此希有之法。<a id="a-Af"></a>复以此法利益众生。<a id="a-Ag"></a>佛告阿难。<a id="a-Ah"></a>如是如是。<a id="a-Ai"></a>如汝所说。<a id="a-Aj"></a>我为利益诸众生故。<a id="a-Ak"></a>遍诸佛土供养诸佛不惜身命。<a id="a-Al"></a>舍一切物无有悭吝。<a id="a-Am"></a>勤修精进积集难得。<a id="a-An"></a>无所依倚菩提之道。<a id="a-Ao"></a>于一切法而无所取。<a id="a-Ap"></a>以摄众生。</p>
  <p id="aAq">尔时阿难白佛言。<a id="a-Ar"></a>世尊。<a id="a-As"></a>甚为希有。<a id="a-At"></a>魔王波旬。<a id="a-Au"></a>闻说此经不作留难。<a id="a-Av"></a>佛告阿难。<a id="a-Aw"></a>以不闻故不作留难。<a id="a-Ax"></a>所以者何。<a id="a-Ay"></a>文殊师利法王子。<a id="a-Az"></a>以神力隐蔽令不得闻故无留难。<a id="a-B0"></a>尔时文殊师利法王子还摄神力。<a id="a-B1"></a>恶魔波旬。<a id="a-B2"></a>即于梦中闻说新异不退转法轮。<a id="a-B3"></a>亦闻称释迦牟尼佛名。<a id="a-B4"></a>即便惊悟。<a id="a-B5"></a>愁忧恐怖身毛皆竖。<a id="a-B6"></a>即从床上自投于地。<a id="a-B7"></a>作如是言。<a id="a-B8"></a>先所降伏今不伏我。<a id="a-B9"></a>先所领土今不属我。<a id="a-BA"></a>愁忧苦恼发声啼哭。<a id="a-BB"></a>以愁忧苦恼发声啼哭故。<a id="a-BC"></a>身形老瘦犹如百岁老人。<a id="a-BD"></a>尔时恶魔波旬。<a id="a-BE"></a>将四种兵及三千大千世界所有魔天。<a id="a-BF"></a>来诣佛所。<a id="a-BG"></a>犹如菩萨坐道树时。<a id="a-BH"></a>魔严兵众来诣佛所亦复如是。<a id="a-BI"></a>尔时恶魔波旬。<a id="a-BJ"></a>身形老劣如百岁人。<a id="a-BK"></a>头低脊膢行步迟重。<a id="a-BL"></a>喘息短气举身战掉。<a id="a-BM"></a>扶杖而行来诣佛所。<a id="a-BN"></a>当魔波旬来诣佛时。<a id="a-BO"></a>于虚空中所将眷属四种兵众。<a id="a-BP"></a>闻说不退转法轮。<a id="a-BQ"></a>亦闻释迦牟尼佛名。<a id="a-BR"></a>时四种兵及诸眷属。<a id="a-BS"></a>自然而住不能得前。<a id="a-BT"></a>生如是念。<a id="a-BU"></a>我等不复随从波旬。<a id="a-BV"></a>尔时波旬单独羸老。<a id="a-BW"></a>白佛言。<a id="a-BX"></a>乃至不留一人扶接我者。<a id="a-BY"></a>本降伏者今不伏我。<a id="a-BZ"></a>先所领土今不属我。<a id="a-Ba"></a>世尊怜愍一切众生。<a id="a-Bb"></a>我今亦在众生数中而不垂愍。<a id="a-Bc"></a>乃至不留一人授我水者。<a id="a-Bd"></a>尔时世尊告波旬言。<a id="a-Be"></a>众生界多是无尽法。<a id="a-Bf"></a>波旬当知。<a id="a-Bg"></a>假令日日恒河沙等诸佛出世。<a id="a-Bh"></a>一一诸佛于日日中度恒河沙众生令般涅槃。<a id="a-Bi"></a>而众生界犹不可尽。<a id="a-Bj"></a>时魔波旬复白佛言。<a id="a-Bk"></a>众生界虽不可尽。<a id="a-Bl"></a>如我今者单独羸老。<a id="a-Bm"></a>在道行时若其颠躄。<a id="a-Bn"></a>乃至无有扶接我者。<a id="a-Bo"></a>唯愿世尊。<a id="a-Bp"></a>安慰我意。<a id="a-Bq"></a>令我欢喜速得还去。<a id="a-Br"></a>佛告波旬。<a id="a-Bs"></a>且安意去。<a id="a-Bt"></a>若有众生。<a id="a-Bu"></a>不信不解不退法者。<a id="a-Bv"></a>是诸众生皆属于汝。<a id="a-Bw"></a>是汝眷属汝得自在。<a id="a-Bx"></a>一切皆是扶接汝者。<a id="a-By"></a>尔时波旬闻是语已。<a id="a-Bz"></a>欢喜踊跃作如是言。<a id="a-C0"></a>我今当为众生作诸留难。<a id="a-C1"></a>令于此法不信不解生于疑惑。<a id="a-C2"></a>生疑惑故当属于我。<a id="a-C3"></a>我得自在。<a id="a-C4"></a>尔时波旬复白佛言。<a id="a-C5"></a>唯愿世尊。<a id="a-C6"></a>重安慰我令我欢喜而得还去。<a id="a-C7"></a>佛自说言。<a id="a-C8"></a>若有众生闻我名者。<a id="a-C9"></a>皆于阿耨多罗三藐三菩提而不退转。<a id="a-CA"></a>从今已往更莫复说。<a id="a-CB"></a>所以者何。<a id="a-CC"></a>若有众生闻此语已。<a id="a-CD"></a>勤行精进求佛菩提。<a id="a-CE"></a>尔时世尊告波旬言。<a id="a-CF"></a>汝安意去。<a id="a-CG"></a>我当令诸众生乃至无有住菩提者。<a id="a-CH"></a>亦复无有出众生界者。<a id="a-CI"></a>无有众生离色阴者。<a id="a-CJ"></a>离受想行识阴者。<a id="a-CK"></a>波旬且安意去。<a id="a-CL"></a>我常令诸众生。<a id="a-CM"></a>无有离身见者。<a id="a-CN"></a>离戒取见取者。<a id="a-CO"></a>离有所得者。<a id="a-CP"></a>离六十二见者。<a id="a-CQ"></a>离过去未来现在想者。<a id="a-CR"></a>离杀生者。<a id="a-CS"></a>离不与取邪淫者。<a id="a-CT"></a>离妄语绮语恶口两舌者。<a id="a-CU"></a>离贪恚邪见者。<a id="a-CV"></a>波旬且安意去。<a id="a-CW"></a>我不教众生而行布施持戒忍辱精进禅定智慧。<a id="a-CX"></a>亦不教众生行四摄法。<a id="a-CY"></a>不令众生离众生想。<a id="a-CZ"></a>离悭着想。<a id="a-Ca"></a>离父母想。<a id="a-Cb"></a>离兄弟姊妹男女想。<a id="a-Cc"></a>离昼夜想。<a id="a-Cd"></a>离半月一月一年想。<a id="a-Ce"></a>离布施持戒忍辱精进禅定智慧想。<a id="a-Cf"></a>菩提心想。<a id="a-Cg"></a>力无畏想。<a id="a-Ch"></a>根力觉道想。<a id="a-Ci"></a>佛法僧想。<a id="a-Cj"></a>障菩提想。<a id="a-Ck"></a>一切种智想。<a id="a-Cl"></a>波旬汝且安意去。<a id="a-Cm"></a>我当令众生于一切法无远离想。<a id="a-Cn"></a>尔时波旬欢喜踊跃拔愁忧箭。<a id="a-Co"></a>即于是处还复本形。<a id="a-Cp"></a>以诸天花而散佛上。<a id="a-Cq"></a>绕佛三匝住于佛前。<a id="a-Cr"></a>而说偈言。</p>
  <p id="aCs">今日两足尊　　说此微妙音</p>
  <p id="aCt">佛无有二言　　今我大欢喜</p>
  <p id="aCu">时魔波旬说此偈已欢喜安意渐离佛去。<a id="a-Cv"></a>还本天宫皆共和合。<a id="a-Cw"></a>受五欲乐以自娱乐。<a id="a-Cx"></a>更不复生留难之心。<a id="a-Cy"></a>说此降伏遣魔法时。<a id="a-Cz"></a>大地六种震动。<a id="a-D0"></a>阿难白佛言。<a id="a-D1"></a>世尊。<a id="a-D2"></a>以何因缘大地震动。<a id="a-D3"></a>佛告阿难。<a id="a-D4"></a>说此降伏遣魔法时。<a id="a-D5"></a>六万四千菩萨。<a id="a-D6"></a>于诸法中得无生法忍。<a id="a-D7"></a>阿难白佛言。<a id="a-D8"></a>世尊。<a id="a-D9"></a>今此会中颇有疑惑是法者不。<a id="a-DA"></a>佛告阿难。<a id="a-DB"></a>令此会中有十亿众生。<a id="a-DC"></a>皆生疑惑心意迷闷。<a id="a-DD"></a>作如是说。<a id="a-DE"></a>为是何语。<a id="a-DF"></a>将非我等错谬闻耶。<a id="a-DG"></a>以是事故不知时方。<a id="a-DH"></a>亦不自知从何所来欲至何所。<a id="a-DI"></a>以疑惑故各不相见。<a id="a-DJ"></a>阿难白佛。<a id="a-DK"></a>唯愿世尊。<a id="a-DL"></a>以慈悲心为此众生速作照明。<a id="a-DM"></a>莫令此众怀疑惑故堕于恶趣。<a id="a-DN"></a>以何因缘而作是说。<a id="a-DO"></a>恶魔波旬且安意去。<a id="a-DP"></a>我不令众生住于菩提。<a id="a-DQ"></a>乃至波旬且安意去。<a id="a-DR"></a>我不令众生于一切法无远离想。<a id="a-DS"></a>唯愿世尊。<a id="a-DT"></a>为此众生速作照明。<a id="a-DU"></a>亦令将来众生逮照明故。<a id="a-DV"></a>受持此法而不忘失。<a id="a-DW"></a>愿分别说。<a id="a-DX"></a>尔时世尊。<a id="a-DY"></a>便说偈言。</p>
  <p id="aDZ">菩提无住相　　亦无能住者</p>
  <p id="aDa">是故说众生　　无住菩提者</p>
  <p id="aDb">菩提与众生　　无二无有异</p>
  <p id="aDc">是故说众生　　无住菩提者</p>
  <p id="aDd">亦无有众生　　能离众生界</p>
  <p id="aDe">无所有不生　　毕竟不可得</p>
  <p id="aDf">难思众生界　　其性本自空</p>
  <p id="aDg">假令一切智　　不见其离想</p>
  <p id="aDh">我所说诸阴　　无众生能离</p>
  <p id="aDi">此阴与众生　　无异常寂灭</p>
  <p id="aDj">已知阴是空　　而不离其性</p>
  <p id="aDk">说其体是一　　不可取而离</p>
  <p id="aDl">已能知诸阴　　不取不可离</p>
  <p id="aDm">无我无自性　　毕竟无所依</p>
  <p id="aDn">诸阴如虚空　　阴所行亦尔</p>
  <p id="aDo">行无所行故　　说阴如虚空</p>
  <p id="aDp">如说虚空界　　非生非能生</p>
  <p id="aDq">阴性亦如是　　无有能离者</p>
  <p id="aDr">身见自性相　　无法而可得</p>
  <p id="aDs">以不可得故　　我说不可离</p>
  <p id="aDt">疑无有自性　　毕竟不可得</p>
  <p id="aDu">以不得疑故　　众生无能离</p>
  <p id="aDv">无有诸众生　　能持选择戒</p>
  <p id="aDw">见取诸众生　　亦复不可得</p>
  <p id="aDx">计有得法者　　众生不可得</p>
  <p id="aDy">有得法无心　　不离于自性</p>
  <p id="aDz">如所说诸见　　凡有六十二</p>
  <p id="aE0">如是等诸见　　皆如水中影</p>
  <p id="aE1">已知此诸见　　皆如水中影</p>
  <p id="aE2">无我无所有　　自性不可得</p>
  <p id="aE3">过去未来想　　及与现在想</p>
  <p id="aE4">此想无所有　　亦如水中影</p>
  <p id="aE5">此想无有我　　众生不可得</p>
  <p id="aE6">以不得众生　　是故不可离</p>
  <p id="aE7">杀害诸众生　　必趣崄恶处</p>
  <p id="aE8">安置涅槃中　　无有能动者</p>
  <p id="aE9">众生若可得　　可有离动相</p>
  <p id="aEA">众生无有实　　故说不可离</p>
  <p id="aEB">菩提名不与　　未曾有与者</p>
  <p id="aEC">虽勤作方便　　而无动离者</p>
  <p id="aED">不行施众生　　教行胜法施</p>
  <p id="aEE">虽勤作方便　　而无动离者</p>
  <p id="aEF">亦不得众生　　依倚淫欲者</p>
  <p id="aEG">欲中无有邪　　可与非邪合</p>
  <p id="aEH">妄语诸众生　　有缘者应化</p>
  <p id="aEI">虽勤作方便　　而无动离者</p>
  <p id="aEJ">两舌与恶口　　及以非时言</p>
  <p id="aEK">如是等言说　　如响令人惑</p>
  <p id="aEL">此法无处所　　亦不可染着</p>
  <p id="aEM">此诸声如响　　知其无所依</p>
  <p id="aEN">本所有无明　　深计着于我</p>
  <p id="aEO">以知我真实　　无能动离者</p>
  <p id="aEP">亦能知嗔恚　　毕竟无有相</p>
  <p id="aEQ">菩提无相故　　无能动离者</p>
  <p id="aER">若能知邪见　　是名为正见</p>
  <p id="aES">以过着见法　　无能动离者</p>
  <p id="aET">不教诸众生　　而以女色施</p>
  <p id="aEU">贤圣所禁制　　是施有过患</p>
  <p id="aEV">邪见所持戒　　圣道所捐弃</p>
  <p id="aEW">智者不应教　　以此求圣法</p>
  <p id="aEX">外道所称赞　　种种诸忍相</p>
  <p id="aEY">此忍非正道　　令人到涅槃</p>
  <p id="aEZ">外道所称赞　　五热精进法</p>
  <p id="aEa">不能至菩提　　智者应舍离</p>
  <p id="aEb">外道诸禅定　　尽行诸有想</p>
  <p id="aEc">非诸佛所赞　　是以不教他</p>
  <p id="aEd">不用世俗慧　　教化诸众生</p>
  <p id="aEe">此慧不能得　　不思议佛慧</p>
  <p id="aEf">于清净众生　　成就无畏者</p>
  <p id="aEg">我说于是众　　不行四摄法</p>
  <p id="aEh">深敬念佛者　　不教离是着</p>
  <p id="aEi">佛有无染智　　亦无诸障碍</p>
  <p id="aEj">深敬念法者　　不教离是着</p>
  <p id="aEk">离欲最胜法　　云何而可离</p>
  <p id="aEl">不着众生想　　而发菩提心</p>
  <p id="aEm">菩提不可着　　云何而得离</p>
  <p id="aEn">父母及兄弟　　姊妹男女想</p>
  <p id="aEo">此想皆如幻　　云何而可离</p>
  <p id="aEp">此想一切处　　无法无所有</p>
  <p id="aEq">无法无有故　　云何而可离</p>
  <p id="aEr">昼想及夜想　　半月一月想</p>
  <p id="aEs">此想无真实　　如热时炎水</p>
  <p id="aEt">施想与戒想　　忍辱精进想</p>
  <p id="aEu">此想非真想　　云何以想离</p>
  <p id="aEv">定想及慧想　　菩提心之想</p>
  <p id="aEw">力无畏诸根　　是想皆虚诳</p>
  <p id="aEx">诸觉及道想　　佛想与法想</p>
  <p id="aEy">皆从无知起　　云何离此想</p>
  <p id="aEz">分别诸僧想　　此想亦众多</p>
  <p id="aF0">从分别起故　　我说不可离</p>
  <p id="aF1">不着菩提想　　及一切智想</p>
  <p id="aF2">此想远诸佛　　不思议菩提</p>
  <p id="aF3">以是故我说　　波旬无智人</p>
  <p id="aF4">不离此诸想　　而远求菩提</p>
  <p id="aF5">诸法及菩提　　皆悉知如如</p>
  <p id="aF6">宣说不离义　　去魔忧恼心</p>
  <p id="aF7">世尊决定说此降伏遣魔法时。<a id="a-F8"></a>会中十亿众生。<a id="a-F9"></a>拔犹豫箭无复疑惑。<a id="a-FA"></a>逮大照明。<a id="a-FB"></a>于诸法中得无生法忍。<a id="a-FC"></a>会中十亿众生皆共和合。<a id="a-FD"></a>住于佛前。<a id="a-FE"></a>而说偈言。</p>
  <p id="aFF">不思议佛道　　今我以证知</p>
  <p id="aFG">佛是导世师　　除断我疑心</p>
  <p id="aFH">以逮大照明　　安住佛法中</p>
  <p id="aFI">诸方明净故　　得见一亿佛</p>
  <p id="aFJ">亦得见其法　　知色等不生</p>
  <p id="aFK">遭遇救世师　　得净如是智</p>
  <p id="aFL">亦得见一亿　　诸佛严净土</p>
  <p id="aFM">无上导世师　　皆悉住其中</p>
  <p id="aFN">尔时十亿众生说此偈已。<a id="a-FO"></a>脱身所著上妙之服。<a id="a-FP"></a>为供养法欢喜奉佛。<a id="a-FQ"></a>作如是言。<a id="a-FR"></a>愿令此法流布一切众生皆得耳闻。<a id="a-FS"></a>尔时阿难白佛言。<a id="a-FT"></a>世尊。<a id="a-FU"></a>若有众生。<a id="a-FV"></a>闻是降伏遣魔法者。<a id="a-FW"></a>能信能解不生疑惑。<a id="a-FX"></a>是善男子善女人得几所福。<a id="a-FY"></a>佛告阿难。<a id="a-FZ"></a>若善男子善女人。<a id="a-Fa"></a>闻此降伏遣魔法一经耳。<a id="a-Fb"></a>能信能解不疑惑者。<a id="a-Fc"></a>功德甚多不可限量。<a id="a-Fd"></a>阿难白佛言。<a id="a-Fe"></a>其所得福可以方喻知不。<a id="a-Ff"></a>佛告阿难。<a id="a-Fg"></a>若善男子善女人。<a id="a-Fh"></a>于日初分供养百千诸佛。<a id="a-Fi"></a>于日中分供养百千诸佛。<a id="a-Fj"></a>于日后分供养百千诸佛。<a id="a-Fk"></a>尊重赞叹以上妙房舍。<a id="a-Fl"></a>一切所须皆悉充足。<a id="a-Fm"></a>经百千劫。<a id="a-Fn"></a>是善男子善女人。<a id="a-Fo"></a>所得功德宁为多不。<a id="a-Fp"></a>阿难白佛言。<a id="a-Fq"></a>世尊。<a id="a-Fr"></a>甚多甚多。<a id="a-Fs"></a>不可限量难以喻知。<a id="a-Ft"></a>佛告阿难。<a id="a-Fu"></a>若善男子善女人。<a id="a-Fv"></a>闻此降伏遣魔法一经耳。<a id="a-Fw"></a>能信能解不疑惑者其福胜彼。</p>
  <p id="aFx">尔时虚空中有三善男子求菩萨乘。<a id="a-Fy"></a>自然而现渐渐而来。<a id="a-Fz"></a>各各执持千大莲花。<a id="a-G0"></a>其花高广踰须弥山。<a id="a-G1"></a>有百千万亿叶。<a id="a-G2"></a>出百千万亿光色。<a id="a-G3"></a>尔时尊者阿难及诸时会。<a id="a-G4"></a>皆共遥见三善男子求菩萨乘者。<a id="a-G5"></a>渐渐而来。<a id="a-G6"></a>见已生希有心。<a id="a-G7"></a>尔时阿难白佛言。<a id="a-G8"></a>世尊。<a id="a-G9"></a>此善男子为从何来。<a id="a-GA"></a>佛告阿难。<a id="a-GB"></a>东方过恒河沙佛土有世界。<a id="a-GC"></a>名花高须弥山。<a id="a-GD"></a>此善男子。<a id="a-GE"></a>于彼世界。<a id="a-GF"></a>闻说此法及上因缘。<a id="a-GG"></a>以是故来。<a id="a-GH"></a>阿难白佛。<a id="a-GI"></a>彼世界佛名号何等。<a id="a-GJ"></a>佛告阿难。<a id="a-GK"></a>彼佛名华高须弥山王如来等正觉。<a id="a-GL"></a>今现在说法。<a id="a-GM"></a>尔时三善男子求菩萨乘者。<a id="a-GN"></a>前诣释迦牟尼佛。<a id="a-GO"></a>头面礼足右绕三匝。<a id="a-GP"></a>右膝着地一心合掌。<a id="a-GQ"></a>以所执华而散佛上。<a id="a-GR"></a>作如是言。<a id="a-GS"></a>世尊。<a id="a-GT"></a>我等今于此法。<a id="a-GU"></a>能信能解不生疑惑。<a id="a-GV"></a>所以者何。<a id="a-GW"></a>我等于此法中。<a id="a-GX"></a>无有疑惑犹如如来。<a id="a-GY"></a>尔时第一善男子求菩萨乘者白佛言。<a id="a-GZ"></a>世尊若作是说。<a id="a-Ga"></a>我是如来。<a id="a-Gb"></a>此言便是正说。<a id="a-Gc"></a>所以者何。<a id="a-Gd"></a>我于此法不生疑惑故。<a id="a-Ge"></a>尔时第二善男子求菩萨乘者白佛言。<a id="a-Gf"></a>世尊。<a id="a-Gg"></a>若作是说。<a id="a-Gh"></a>我是世尊。<a id="a-Gi"></a>此言便是正说。<a id="a-Gj"></a>所以者何。<a id="a-Gk"></a>我于此法不生疑惑故。<a id="a-Gl"></a>尔时第三善男子求菩萨乘者白佛言。<a id="a-Gm"></a>世尊。<a id="a-Gn"></a>若作是说。<a id="a-Go"></a>我是佛。<a id="a-Gp"></a>此言便是正说。<a id="a-Gq"></a>所以者何。<a id="a-Gr"></a>我于此法不生疑惑故。</p>
 </body>
</html>