<!doctype html>
<html id="z3IBTi7NT" data-ver="1203">
 <head>
  <meta charset="utf-8">
  <meta author="智严">
  <meta author="宝云">
  <meta library="龙藏">
  <meta catalog="大乘五大部外重译经">
  <meta period="刘宋">
 </head>
 <body>
  <h1 id="a1">广博严净不退转轮经卷第二</h1>
  <p id="a2">复次阿难。<a id="a-3"></a>云何如来说菩萨摩诃萨名为坚法。<a id="a-4"></a>阿难当知。<a id="a-5"></a>菩萨摩诃萨。<a id="a-6"></a>于佛正法终不退转。<a id="a-7"></a>受持佛法为他宣说终不毁犯。<a id="a-8"></a>于不可思议真如法界。<a id="a-9"></a>应当逮得如是等法。<a id="a-A"></a>坚心受持而无怯弱。<a id="a-B"></a>能观诸法真实之相不生染着故。<a id="a-C"></a>而于此法无所受持。<a id="a-D"></a>于法非法亦不生着。<a id="a-E"></a>应如是持乐求诸法。<a id="a-F"></a>求已能受。<a id="a-G"></a>受已能持。<a id="a-H"></a>持已能说。<a id="a-I"></a>欢喜调柔易可共住。<a id="a-J"></a>常乐宣说寂静之法。<a id="a-K"></a>不动法界能逮诸法真实之相。<a id="a-L"></a>于诸法中善得调伏。<a id="a-M"></a>亦不毁损常住妙身。<a id="a-N"></a>如此之身常住故妙。<a id="a-O"></a>应知此身无始无终无聚无散。<a id="a-P"></a>应如是知。<a id="a-Q"></a>如佛世尊。<a id="a-R"></a>为诸菩萨分别解说。<a id="a-S"></a>于此法中亦应逮得。<a id="a-T"></a>见一切法清净无垢。<a id="a-U"></a>善解诸法无可着处。<a id="a-V"></a>诸法性虚不可得见。<a id="a-W"></a>以不见故无所受持。<a id="a-X"></a>宣说法界无相无性。<a id="a-Y"></a>无有言说亦无所有无有思想。<a id="a-Z"></a>远离思想心不可得。<a id="a-a"></a>其性寂静离诸音声。<a id="a-b"></a>无有言说非境界法。<a id="a-c"></a>常乐受持宣说是法。<a id="a-d"></a>而于是法心无所依。<a id="a-e"></a>以如是等无所有法。<a id="a-f"></a>种种差别为菩萨摩诃萨说。<a id="a-g"></a>而于此法不作合散无种种相。<a id="a-h"></a>如其所说皆已逮得。<a id="a-i"></a>已得此法名为性地。<a id="a-j"></a>性地菩萨摩诃萨。<a id="a-k"></a>乃至于少法中不生来去想。<a id="a-l"></a>已能受持不来去法。<a id="a-m"></a>而于此法不生增减亦无聚散。<a id="a-n"></a>若能受持不增不减不聚不散。<a id="a-o"></a>如是等法是名坚法。<a id="a-p"></a>菩萨摩诃萨于诸法性得无所得。<a id="a-q"></a>以于此法性无所得故。<a id="a-r"></a>是菩萨摩诃萨名为坚法。<a id="a-s"></a>尔时世尊。<a id="a-t"></a>欲重宣此义。<a id="a-u"></a>而说偈言。</p>
  <p id="av">于诸佛正法　　而无所退转</p>
  <p id="aw">能持如是法　　是名为坚法</p>
  <p id="ax">未曾有毁犯　　不思议法界</p>
  <p id="ay">能逮如是法　　是名为坚法</p>
  <p id="az">久发心受持　　诸佛所说法</p>
  <p id="a10">心无有怯弱　　是名为坚法</p>
  <p id="a11">于一切法性　　正趣而勤求</p>
  <p id="a12">不生染着心　　是名为坚法</p>
  <p id="a13">不着亦不住　　亦能教示他</p>
  <p id="a14">能持如是法　　是名为坚法</p>
  <p id="a15">调柔易共住　　宣说寂静法</p>
  <p id="a16">不动彼法性　　是名为持法</p>
  <p id="a17">了知诸法体　　而无有性相</p>
  <p id="a18">于此法决定　　是名为持法</p>
  <p id="a19">亦未曾毁损　　常住真妙身</p>
  <p id="a1A">当知此身者　　即以法为体</p>
  <p id="a1B">此身无终始　　诸法之所成</p>
  <p id="a1C">于此无增减　　是名为持法</p>
  <p id="a1D">佛为诸菩萨　　宣说诸法相</p>
  <p id="a1E">能得如是法　　是名为持法</p>
  <p id="a1F">此界性自空　　于法无染着</p>
  <p id="a1G">能持如是法　　是名为持法</p>
  <p id="a1H">观察一切法　　性空不可见</p>
  <p id="a1I">以不见法故　　亦复无所持</p>
  <p id="a1J">以无所持故　　能显示法界</p>
  <p id="a1K">无性相音声　　其体无所有</p>
  <p id="a1L">远离诸思想　　心亦不可得</p>
  <p id="a1M">以不得心故　　名不可思议</p>
  <p id="a1N">已远离心想　　宣示寂静法</p>
  <p id="a1O">无音声境界　　名不可思议</p>
  <p id="a1P">能持如是法　　亦复无所信</p>
  <p id="a1Q">不依无所信　　不依无所有</p>
  <p id="a1R">佛为诸菩萨　　宣说如是法</p>
  <p id="a1S">不合亦不散　　亦无种种相</p>
  <p id="a1T">若说于此行　　得住于性地</p>
  <p id="a1U">已住于性地　　即名性地人</p>
  <p id="a1V">住性地菩萨　　毕竟无所依</p>
  <p id="a1W">能持如是法　　是名为持法</p>
  <p id="a1X">以是故阿难　　菩萨摩诃萨</p>
  <p id="a1Y">于法无所得　　即名为持法</p>
  <p id="a1Z">若有诸众生　　佛道生远想</p>
  <p id="a1a">以方便力故　　令到究竟处</p>
  <p id="a1b">如是法及余　　为诸菩萨说</p>
  <p id="a1c">以微妙方便　　显示佛知见</p>
  <p id="a1d">持法大明人　　唯佛能证知</p>
  <p id="a1e">及修行此法　　无畏诸菩萨</p>
  <p id="a1f">不可思议智　　说持法差别</p>
  <p id="a1g">法非法清净　　安住是法中</p>
  <p id="a1h">如是阿难。<a id="a-1i"></a>如来正等觉。<a id="a-1j"></a>以方便力故为声闻人。<a id="a-1k"></a>说菩萨摩诃萨名为坚法。<a id="a-1l"></a>复次阿难。<a id="a-1m"></a>云何如来说菩萨摩诃萨名为八人。<a id="a-1n"></a>阿难当知。<a id="a-1o"></a>菩萨摩诃萨。<a id="a-1p"></a>已过八邪修八解脱不着八正。<a id="a-1q"></a>过凡夫法而无所作。<a id="a-1r"></a>逮平等道过凡夫法。<a id="a-1s"></a>勤求菩提不得菩提。<a id="a-1t"></a>离诸邪见而修正见。<a id="a-1u"></a>逮平等道离自身相。<a id="a-1v"></a>虽未得佛身。<a id="a-1w"></a>而求菩提离众生想。<a id="a-1x"></a>而修佛想逮平等想。<a id="a-1y"></a>离众生摷窟法求无摷窟法。<a id="a-1z"></a>于诸法中而无所住。<a id="a-20"></a>所以者何。<a id="a-21"></a>不见有法而可住者。<a id="a-22"></a>过世间法开通圣法已逮灭界。<a id="a-23"></a>亦不得世间及出世间法。<a id="a-24"></a>远离有无是法非法。<a id="a-25"></a>善能观察断常二边。<a id="a-26"></a>观去来现在心相。<a id="a-27"></a>乃至菩提心相亦不可得。<a id="a-28"></a>所以者何。<a id="a-29"></a>已逮众生心相平等法故。<a id="a-2A"></a>是以毒不能害火不能烧刀不伤身。<a id="a-2B"></a>所以者何。<a id="a-2C"></a>已能远离诸境界故。<a id="a-2D"></a>虽未得佛行。<a id="a-2E"></a>已于诸趣无有决定。<a id="a-2F"></a>所以者何。<a id="a-2G"></a>菩提离诸趣故。<a id="a-2H"></a>菩提趣者安静无为。<a id="a-2I"></a>菩提性空无有处所。<a id="a-2J"></a>是以刀不伤身名不可害。<a id="a-2K"></a>其乘速疾名不可害。<a id="a-2L"></a>所以者何。<a id="a-2M"></a>速达此乘无有挂碍。<a id="a-2N"></a>以是事故刀不伤身。<a id="a-2O"></a>亦有遍缘众生慈菩提行慈。<a id="a-2P"></a>一切众生界不可得。<a id="a-2Q"></a>无所行慈一切法空慈。<a id="a-2R"></a>趣寂静界慈。<a id="a-2S"></a>离嗔恚慈。<a id="a-2T"></a>行智明慈。<a id="a-2U"></a>能照菩提。<a id="a-2V"></a>众生界不可得慈。<a id="a-2W"></a>遍缘众生故刀不能伤。<a id="a-2X"></a>知欲色无色界皆悉平等。<a id="a-2Y"></a>亦知法界平等如菩提无种种相。<a id="a-2Z"></a>不可知不可着无戏论无垢秽。<a id="a-2a"></a>安隐寂静离诸音声。<a id="a-2b"></a>菩萨摩诃萨能了知是界。<a id="a-2c"></a>于诸趣中所有言说音声皆能了知。<a id="a-2d"></a>所以者何。<a id="a-2e"></a>以于无来去法界中得无住法忍故。<a id="a-2f"></a>善知一切众生言音。<a id="a-2g"></a>而为解说寂灭之法。<a id="a-2h"></a>不作是念。<a id="a-2i"></a>我于是时为此众生说法。<a id="a-2j"></a>已远离我想诸音声故。<a id="a-2k"></a>知诸法寂静故。<a id="a-2l"></a>于诸法中不取其相。<a id="a-2m"></a>不可得故。<a id="a-2n"></a>不着言说故。<a id="a-2o"></a>是菩萨摩诃萨名为八人。<a id="a-2p"></a>尔时世尊。<a id="a-2q"></a>欲重宣此义。<a id="a-2r"></a>而说偈言。</p>
  <p id="a2s">已过于八难　　正住八解脱</p>
  <p id="a2t">不着八正见　　是名为八人</p>
  <p id="a2u">已过凡夫法　　而不住正道</p>
  <p id="a2v">处中离二边　　是名为八人</p>
  <p id="a2w">已过凡夫法　　而离求菩提</p>
  <p id="a2x">不得菩提相　　是名为八人</p>
  <p id="a2y">远离诸邪见　　能修行正见</p>
  <p id="a2z">逮得平等道　　是名为八人</p>
  <p id="a30">远离自身相　　而不住菩提</p>
  <p id="a31">虽未得佛身　　是名为八人</p>
  <p id="a32">除去众生想　　能修行佛想</p>
  <p id="a33">已逮平等相　　是名为八人</p>
  <p id="a34">离众生摷窟　　求无摷窟法</p>
  <p id="a35">不住于诸法　　是名为八人</p>
  <p id="a36">已过世间法　　而开通圣法</p>
  <p id="a37">成就于灭界　　是名为八人</p>
  <p id="a38">诸佛所说法　　及余世间法</p>
  <p id="a39">不得此法相　　是名为八人</p>
  <p id="a3A">见有是一边　　见无第二边</p>
  <p id="a3B">能舍如是见　　是名为八人</p>
  <p id="a3C">观察中道法　　及与断常边</p>
  <p id="a3D">知是平等想　　是名为八人</p>
  <p id="a3E">不得过去心　　及与未来心</p>
  <p id="a3F">现在心不住　　是名为八人</p>
  <p id="a3G">所说最初心　　能生菩提者</p>
  <p id="a3H">此心不可得　　云何得菩提</p>
  <p id="a3I">若能逮得此　　不得菩提心</p>
  <p id="a3J">故毒火不能　　伤害坏其身</p>
  <p id="a3K">其趣虽不定　　遍修如是行</p>
  <p id="a3L">逮无去来法　　故名不可害</p>
  <p id="a3M">菩提无趣相　　以音声故说</p>
  <p id="a3N">善解音声相　　故名不可害</p>
  <p id="a3O">去相不可得　　来相亦复尔</p>
  <p id="a3P">音声说去来　　故名速疾乘</p>
  <p id="a3Q">是故名安隐　　亦名为空无</p>
  <p id="a3R">亦名速疾乘　　亦名不可害</p>
  <p id="a3S">如是速疾乘　　菩萨应通达</p>
  <p id="a3T">无能挂碍者　　是故名不害</p>
  <p id="a3U">设以利刃刀　　不能伤其身</p>
  <p id="a3V">不见于身相　　故刀不能害</p>
  <p id="a3W">遍缘众生慈　　及以菩提慈</p>
  <p id="a3X">行菩提慈故　　不为刀所害</p>
  <p id="a3Y">无行无众生　　不得众生界</p>
  <p id="a3Z">寂静无生慈　　遍缘众生慈</p>
  <p id="a3a">远离嗔恚慈　　及行智明慈</p>
  <p id="a3b">能照菩提慈　　遍缘诸众生</p>
  <p id="a3c">解刀是空法　　善修于身相</p>
  <p id="a3d">未得菩提道　　不为刀所害</p>
  <p id="a3e">已逮寂静界　　远离诸恶趣</p>
  <p id="a3f">恶业不能障　　不为刀所害</p>
  <p id="a3g">远离于无明　　已证知明法</p>
  <p id="a3h">逮得菩提照　　是名为八人</p>
  <p id="a3i">能知欲色界　　无色界是空</p>
  <p id="a3j">皆悉是平等　　是名为八人</p>
  <p id="a3k">界与菩提等　　无有种种相</p>
  <p id="a3l">无智无分别　　清净无戏论</p>
  <p id="a3m">已逮此平等　　菩萨无所依</p>
  <p id="a3n">所说诸音声　　能遍至诸趣</p>
  <p id="a3o">来去诸音声　　皆归于法界</p>
  <p id="a3p">于无住法中　　得此最上忍</p>
  <p id="a3q">善解众生音　　为说寂灭法</p>
  <p id="a3r">不生如是心　　我为彼说法</p>
  <p id="a3s">已过音声法　　不取种种相</p>
  <p id="a3t">知诸法寂灭　　是名为八人</p>
  <p id="a3u">已过诸音声　　通达音声界</p>
  <p id="a3v">不着音声者　　故名为八人</p>
  <p id="a3w">阿难以是事　　是名为八人</p>
  <p id="a3x">虽作如是说　　其实不可得</p>
  <p id="a3y">如是阿难。<a id="a-3z"></a>如来等正觉。<a id="a-40"></a>以方便力为声闻人。<a id="a-41"></a>说菩萨摩诃萨名为八人。</p>
  <p id="a42">复次阿难。<a id="a-43"></a>云何如来说菩萨摩诃萨名须陀洹。<a id="a-44"></a>阿难当知。<a id="a-45"></a>不可思议佛道名须陀洹。<a id="a-46"></a>菩萨摩诃萨住无所住近于佛道。<a id="a-47"></a>不受诸法无所依倚亦无所缘。<a id="a-48"></a>不住诸法毕竟无生。<a id="a-49"></a>菩萨摩诃萨为得是道故。<a id="a-4A"></a>坚固精进坚固思惟无有懈怠。<a id="a-4B"></a>终不违逆心无所依。<a id="a-4C"></a>诸佛所乘无上最胜出要之道。<a id="a-4D"></a>不着此道亦不住中。<a id="a-4E"></a>以如是道推求诸法。<a id="a-4F"></a>虽复推求而无所得。<a id="a-4G"></a>而于彼道不动不住。<a id="a-4H"></a>于道想生死想佛想能生平等。<a id="a-4I"></a>于结障法平等诸法。<a id="a-4J"></a>平等诸佛平等。<a id="a-4K"></a>远离身见能生佛见开悟诸见。<a id="a-4L"></a>修对治想已过我想。<a id="a-4M"></a>阿难。<a id="a-4N"></a>以是事故。<a id="a-4O"></a>菩萨摩诃萨名须陀洹。<a id="a-4P"></a>不着佛道逮无染道。<a id="a-4Q"></a>不疑佛菩提。<a id="a-4R"></a>不选择戒。<a id="a-4S"></a>乃至不见佛戒。<a id="a-4T"></a>以不见故。<a id="a-4U"></a>不选择戒不分别戒。<a id="a-4V"></a>永断三结不住三界。<a id="a-4W"></a>已逮佛道离众生想。<a id="a-4X"></a>无所依止离依止法。<a id="a-4Y"></a>专求佛道得安隐寂静道不惜身命。<a id="a-4Z"></a>以欢喜心能舍一切物。<a id="a-4a"></a>颜貌和悦无有嚬蹙。<a id="a-4b"></a>为菩提故而行布施。<a id="a-4c"></a>无有少物而不能舍。<a id="a-4d"></a>为济苦众生故。<a id="a-4e"></a>令到涅槃故。<a id="a-4f"></a>为修有相法故。<a id="a-4g"></a>得无相法故。<a id="a-4h"></a>离众生想入众无畏。<a id="a-4i"></a>说寂静法净菩提道。<a id="a-4j"></a>无所怖畏。<a id="a-4k"></a>乃至无有死畏。<a id="a-4l"></a>所以者何。<a id="a-4m"></a>以逮得寂静法。<a id="a-4n"></a>远离尘垢安住佛道。<a id="a-4o"></a>善修恶趣诸平等想无戏论道。<a id="a-4p"></a>阿难。<a id="a-4q"></a>以是事故。<a id="a-4r"></a>菩萨摩诃萨名须陀洹。<a id="a-4s"></a>尔时世尊。<a id="a-4t"></a>欲重宣此义。<a id="a-4u"></a>而说偈言。</p>
  <p id="a4v">不思议佛道　　名为须陀洹</p>
  <p id="a4w">若有住此道　　必流入菩提</p>
  <p id="a4x">此道如虚空　　不依一切法</p>
  <p id="a4y">无缘无所住　　所有不可得</p>
  <p id="a4z">菩萨坚精进　　能逮如是法</p>
  <p id="a50">诸佛导世者　　无上出要道</p>
  <p id="a51">不染着此道　　亦复不住中</p>
  <p id="a52">以此道推求　　不见一切法</p>
  <p id="a53">此道无动摇　　亦复无住中</p>
  <p id="a54">不懈怠如佛　　不逆无所畏</p>
  <p id="a55">所说生死相　　佛想亦复然</p>
  <p id="a56">能于此平等　　知是须陀洹</p>
  <p id="a57">诸结及与障　　能覆佛道者</p>
  <p id="a58">皆悉能远离　　是名须陀洹</p>
  <p id="a59">能断于身见　　而生于佛见</p>
  <p id="a5A">开悟诸邪见　　善修对治想</p>
  <p id="a5B">善修自身想　　知我想过患</p>
  <p id="a5C">是名须陀洹　　不着于佛道</p>
  <p id="a5D">设生此犹豫　　我不得菩提</p>
  <p id="a5E">即得无染着　　而求于佛道</p>
  <p id="a5F">亦不选择戒　　不愿佛尸罗</p>
  <p id="a5G">已断于戒想　　不分别尸罗</p>
  <p id="a5H">永断于三结　　不住于三界</p>
  <p id="a5I">已逮得佛道　　善修众生想</p>
  <p id="a5J">以无所缘道　　而求于菩提</p>
  <p id="a5K">已逮寂静道　　佛无垢菩提</p>
  <p id="a5L">好乐行布施　　和颜无嚬蹙</p>
  <p id="a5M">不惜于身命　　为无戏论道</p>
  <p id="a5N">为苦恼众生　　一切皆能舍</p>
  <p id="a5O">令过须陀洹　　妙胜果之上</p>
  <p id="a5P">远离诸有想　　善通达无相</p>
  <p id="a5Q">以是故无有　　恶名诸怖畏</p>
  <p id="a5R">所说法非法　　二俱能远离</p>
  <p id="a5S">于中不染着　　无有恶名畏</p>
  <p id="a5T">若入大众时　　其心无所畏</p>
  <p id="a5U">宣说寂灭法　　已净菩提道</p>
  <p id="a5V">若起众生想　　能生其真实</p>
  <p id="a5W">以是故无垢　　远离一切畏</p>
  <p id="a5X">已离一切怖　　乃至无所畏</p>
  <p id="a5Y">已得寂静道　　安隐无有上</p>
  <p id="a5Z">知恶趣平等　　而不生怖畏</p>
  <p id="a5a">此道现在前　　无有吾我想</p>
  <p id="a5b">菩萨如是法　　名为须陀洹</p>
  <p id="a5c">为乐小法者　　而作如是说</p>
  <p id="a5d">以微妙方便　　宣说于佛法</p>
  <p id="a5e">于道放逸者　　令入如是法</p>
  <p id="a5f">诸佛之导师　　舍方便而说</p>
  <p id="a5g">为诸久行人　　求最胜道者</p>
  <p id="a5h">以是故阿难　　我说须陀洹</p>
  <p id="a5i">黠慧诸众生　　能解了是事</p>
  <p id="a5j">以是故阿难　　我说须陀洹</p>
  <p id="a5k">不黠慧众生　　谬分别是事</p>
  <p id="a5l">凡小无智心　　不解微密语</p>
  <p id="a5m">愚心起诤讼　　不解微妙义</p>
  <p id="a5n">满足多百法　　乃名须陀洹</p>
  <p id="a5o">以须陀洹名　　显示诸佛法</p>
  <p id="a5p">如是阿难。<a id="a-5q"></a>如来等正觉。<a id="a-5r"></a>以方便力为声闻人。<a id="a-5s"></a>说菩萨摩诃萨名须陀洹。</p>
  <p id="a5t">复次阿难。<a id="a-5u"></a>云何如来说菩萨摩诃萨名斯陀含。<a id="a-5v"></a>阿难当知。<a id="a-5w"></a>菩萨摩诃萨。<a id="a-5x"></a>随学佛智解了菩提不从缘生。<a id="a-5y"></a>为无缘智故而求佛智。<a id="a-5z"></a>以众因缘求无处所禅。<a id="a-60"></a>而求佛智得烧烦恼法。<a id="a-61"></a>烧诸烦恼得佛平等法。<a id="a-62"></a>求未得法如诸佛阿罗诃三藐三佛陀。<a id="a-63"></a>虽度众生而不动众生。<a id="a-64"></a>求不动众生界。<a id="a-65"></a>有诸众生慧心微薄。<a id="a-66"></a>愁忧苦恼不解法界。<a id="a-67"></a>欲令此众住于智故而求佛智。<a id="a-68"></a>于根力觉道解脱三昧。<a id="a-69"></a>先自觉悟觉悟众生。<a id="a-6A"></a>而求佛智所可用智能至道场。<a id="a-6B"></a>为得此智。<a id="a-6C"></a>而求佛智佛眼。<a id="a-6D"></a>是不可思议无障碍眼。<a id="a-6E"></a>恒以此眼利益世间。<a id="a-6F"></a>为求是智眼故。<a id="a-6G"></a>求智中胜智所可用智。<a id="a-6H"></a>知一切法如如亦不可得。<a id="a-6I"></a>此智所可用智。<a id="a-6J"></a>令一切众生住是智中。<a id="a-6K"></a>所谓不住一切法智。<a id="a-6L"></a>以是事故而来此间。<a id="a-6M"></a>来已见众生界。<a id="a-6N"></a>是不可思议界。<a id="a-6O"></a>求是界已不得此界。<a id="a-6P"></a>众生从何而生。<a id="a-6Q"></a>不知众生生处。<a id="a-6R"></a>从众生界有差别名。<a id="a-6S"></a>观察法界众生界时。<a id="a-6T"></a>不见是差别相。<a id="a-6U"></a>见众生界尽入法界。<a id="a-6V"></a>见法界是平等道佛法道是众生不可得道众生平等智道。<a id="a-6W"></a>为求是无比智故。<a id="a-6X"></a>此智清净离尘垢。<a id="a-6Y"></a>不得此智不可以此智求。<a id="a-6Z"></a>知此智是无所知智。<a id="a-6a"></a>菩萨摩诃萨。<a id="a-6b"></a>以此智故而有差别。<a id="a-6c"></a>未得此智。<a id="a-6d"></a>为求此智而来此间。<a id="a-6e"></a>阿难。<a id="a-6f"></a>以是事故。<a id="a-6g"></a>菩萨摩诃萨名斯陀含。<a id="a-6h"></a>尔时世尊。<a id="a-6i"></a>欲重宣此义。<a id="a-6j"></a>而说偈言。</p>
  <p id="a6k">随学诸佛智　　其智无有上</p>
  <p id="a6l">以求佛智故　　是名斯陀含</p>
  <p id="a6m">所说众因缘　　能生于菩提</p>
  <p id="a6n">为如是缘故　　是故来此间</p>
  <p id="a6o">所说无处禅　　能烧诸烦恼</p>
  <p id="a6p">以是故来此　　为生此禅故</p>
  <p id="a6q">先所未得法　　一切智所行</p>
  <p id="a6r">我亦欲求故　　而来于此间</p>
  <p id="a6s">不动诸众生　　法界亦如是</p>
  <p id="a6t">为不移动故　　是故来此间</p>
  <p id="a6u">苦恼无黠慧　　愁忧诸众生</p>
  <p id="a6v">欲令如是众　　住佛无量智</p>
  <p id="a6w">诸根力觉道　　解脱及与禅</p>
  <p id="a6x">自觉觉他故　　而求于佛智</p>
  <p id="a6y">能趣向道场　　先佛所行法</p>
  <p id="a6z">为求此法故　　是故来此间</p>
  <p id="a70">为求如是智　　不思议佛眼</p>
  <p id="a71">求如是眼故　　而来于此间</p>
  <p id="a72">诸佛导世师　　所行巧方便</p>
  <p id="a73">为求如是智　　诸智中最胜</p>
  <p id="a74">诸所可用智　　能知诸法如</p>
  <p id="a75">此智不可得　　云何求诸法</p>
  <p id="a76">愿令多众生　　安住无上智</p>
  <p id="a77">亦欲令他知　　故来于此间</p>
  <p id="a78">来已见众生　　其界不思议</p>
  <p id="a79">是以斯陀含　　来此求众生</p>
  <p id="a7A">以求众生界　　众生不可得</p>
  <p id="a7B">是故虽来求　　亦复不可知</p>
  <p id="a7C">不知诸众生　　及以众生界</p>
  <p id="a7D">若能知此界　　知众生差别</p>
  <p id="a7E">观察一切法　　观已无所见</p>
  <p id="a7F">安住于定心　　而求诸佛法</p>
  <p id="a7G">若有此净智　　无垢性清净</p>
  <p id="a7H">亦不得此智　　而知于所知</p>
  <p id="a7I">以如是众生　　能逮得此智</p>
  <p id="a7J">名无依菩萨　　是故来此间</p>
  <p id="a7K">阿难以是事　　名为斯陀含</p>
  <p id="a7L">无黠慧众生　　谬分别是事</p>
  <p id="a7M">阿难以是事　　名为斯陀含</p>
  <p id="a7N">勤精进众生　　乃能知是事</p>
  <p id="a7O">慧者解微密　　于深法决定</p>
  <p id="a7P">能解如是义　　速能生菩提</p>
  <p id="a7Q">如是阿难。<a id="a-7R"></a>如来等正觉。<a id="a-7S"></a>以方便力为声闻人。<a id="a-7T"></a>说菩萨摩诃萨名斯陀含。</p>
  <p id="a7U">复次阿难。<a id="a-7V"></a>云何如来说菩萨摩诃萨名阿那含。<a id="a-7W"></a>阿难当知。<a id="a-7X"></a>菩萨摩诃萨。<a id="a-7Y"></a>已过分行得佛所行。<a id="a-7Z"></a>远离一切诸所行法。<a id="a-7a"></a>知无来去法。<a id="a-7b"></a>于诸法中无所依无所住。<a id="a-7c"></a>是故不来此间。<a id="a-7d"></a>所以者何。<a id="a-7e"></a>亦不见法来去相故。<a id="a-7f"></a>已过凡夫离凡夫想。<a id="a-7g"></a>亦离佛想过无所住法。<a id="a-7h"></a>无有因缘能使来者。<a id="a-7i"></a>所以者何。<a id="a-7j"></a>已逮寂静界故。<a id="a-7k"></a>诸佛导世者。<a id="a-7l"></a>说凡夫禅不往生。<a id="a-7m"></a>彼离诸难处永断爱欲。<a id="a-7n"></a>不贪抟食永离食想。<a id="a-7o"></a>逮得菩提示诸邪见无所贪着。<a id="a-7p"></a>知六十二见性同涅槃离诸盖想。<a id="a-7q"></a>离诸法中所有过患清净无垢。<a id="a-7r"></a>制伏憍慢拔无明箭。<a id="a-7s"></a>已害爱结无复喜爱。<a id="a-7t"></a>烧诸烦恼离一切想。<a id="a-7u"></a>拔忧恼箭离慢大慢。<a id="a-7v"></a>善知诸音逮得照明。<a id="a-7w"></a>乘不可思议佛乘。<a id="a-7x"></a>得菩萨摩诃萨性。<a id="a-7y"></a>离欲污泥得先佛所藏。<a id="a-7z"></a>最胜智藏无增无减。<a id="a-80"></a>得一切众生乘中最上佛乘。<a id="a-81"></a>离有无想断一切疑。<a id="a-82"></a>菩萨摩诃萨成就如是等法。<a id="a-83"></a>不来此间名阿那含。<a id="a-84"></a>复次阿难。<a id="a-85"></a>菩萨摩诃萨有缘众生令住菩提。<a id="a-86"></a>云何而住。<a id="a-87"></a>所谓众生即是菩提。<a id="a-88"></a>菩提即是众生。<a id="a-89"></a>能觉众生想。<a id="a-8A"></a>所以者何。<a id="a-8B"></a>已了知性空故。<a id="a-8C"></a>知众生界是不可思议界故。<a id="a-8D"></a>是故能觉此想。<a id="a-8E"></a>能知众生界即是虚空界。<a id="a-8F"></a>虚空界空故远离众生界。<a id="a-8G"></a>虚空界离虚空性无所止住。<a id="a-8H"></a>虚空界虚空性空。<a id="a-8I"></a>以如是法令诸众生回向菩提。<a id="a-8J"></a>所以者何。<a id="a-8K"></a>知众生是虚空界。<a id="a-8L"></a>众生界皆入虚空界。<a id="a-8M"></a>所以者何。<a id="a-8N"></a>众生性诸法性各各相入。<a id="a-8O"></a>所以者何。<a id="a-8P"></a>以不可得故。<a id="a-8Q"></a>以不可得故不来此间。<a id="a-8R"></a>是故数名阿那含。<a id="a-8S"></a>一切诸法中无有数相。<a id="a-8T"></a>诸佛已过数相。<a id="a-8U"></a>阿难。<a id="a-8V"></a>以是事故。<a id="a-8W"></a>菩萨摩诃萨名阿那含。<a id="a-8X"></a>尔时世尊。<a id="a-8Y"></a>欲重宣此义。<a id="a-8Z"></a>而说偈言。</p>
  <p id="a8a">已离不复来　　更不修分行</p>
  <p id="a8b">已离分行故　　是名阿那含</p>
  <p id="a8c">善知来去相　　不依一切法</p>
  <p id="a8d">不得少处所　　而可来此间</p>
  <p id="a8e">诸佛导世师　　所说凡夫禅</p>
  <p id="a8f">更不往彼间　　是名阿那含</p>
  <p id="a8g">诸法无来相　　去相不可得</p>
  <p id="a8h">逮无来去相　　是名阿那含</p>
  <p id="a8i">其人更不复　　趣向三恶道</p>
  <p id="a8j">已逮诸佛法　　是名阿那含</p>
  <p id="a8k">永断一切欲　　不贪于抟食</p>
  <p id="a8l">已逮菩提道　　是名阿那含</p>
  <p id="a8m">所说诸见处　　凡有六十二</p>
  <p id="a8n">更不住见处　　故名阿那含</p>
  <p id="a8o">诸法无性相　　已离于性相</p>
  <p id="a8p">如实了知故　　更不来此间</p>
  <p id="a8q">说涅槃寂静　　能烧诸烦恼</p>
  <p id="a8r">能远离诸相　　故不来此间</p>
  <p id="a8s">已断诸难处　　能远离尘垢</p>
  <p id="a8t">到安隐涅槃　　是名阿那含</p>
  <p id="a8u">已降伏恶魔　　及其诸眷属</p>
  <p id="a8v">不为彼所动　　是名阿那含</p>
  <p id="a8w">已拔无明箭　　亦害诸爱结</p>
  <p id="a8x">已觉知喜爱　　是名阿那含</p>
  <p id="a8y">能烧诸烦恼　　亦离诸有想</p>
  <p id="a8z">决定胜妙果　　是名阿那含</p>
  <p id="a90">已拔忧恼箭　　除去诸憍慢</p>
  <p id="a91">善知五阴相　　是名阿那含</p>
  <p id="a92">已逮诸照明　　不思议佛乘</p>
  <p id="a93">远离欲污泥　　是名阿那含</p>
  <p id="a94">已得大智藏　　先佛之所藏</p>
  <p id="a95">诸藏中最胜　　是名阿那含</p>
  <p id="a96">已安住无上　　诸佛之大乘</p>
  <p id="a97">永断诸疑心　　是名阿那含</p>
  <p id="a98">有缘诸众生　　皆令住菩提</p>
  <p id="a99">为彼住菩提　　而不来此间</p>
  <p id="a9A">能知诸空界　　众生界难思</p>
  <p id="a9B">已离如是想　　是名阿那含</p>
  <p id="a9C">能知众生界　　及以法界空</p>
  <p id="a9D">不得诸众生　　是名阿那含</p>
  <p id="a9E">其心更不求　　取着诸有相</p>
  <p id="a9F">已到无相处　　是名阿那含</p>
  <p id="a9G">阿难以是事　　是名阿那含</p>
  <p id="a9H">以无所住法　　而住佛法中</p>
  <p id="a9I">是故阿难。<a id="a-9J"></a>如来等正觉。<a id="a-9K"></a>以方便力为声闻人。<a id="a-9L"></a>说菩萨摩诃萨名阿那含。</p>
  <p id="a9M">复次阿难。<a id="a-9N"></a>云何如来说菩萨摩诃萨名阿罗汉。<a id="a-9O"></a>阿难当知。<a id="a-9P"></a>菩萨摩诃萨。<a id="a-9Q"></a>离诸分行应行佛行。<a id="a-9R"></a>拔济一切众生行破诸烦恼。<a id="a-9S"></a>应为烦恼所苦众生解烦恼缚。<a id="a-9T"></a>而不得众生亦不得烦恼缚。<a id="a-9U"></a>应作是事名阿罗汉。<a id="a-9V"></a>舍有所得住无所得知一切空。<a id="a-9W"></a>此空亦空通达无相。<a id="a-9X"></a>以离诸相离一切想。<a id="a-9Y"></a>知众生想是过患法。<a id="a-9Z"></a>能舍无智达无心法。<a id="a-9a"></a>晓了空法应逮菩提。<a id="a-9b"></a>应生不可思议佛菩提。<a id="a-9c"></a>以是事故名阿罗汉。<a id="a-9d"></a>应宣说法如三世佛已说今说当说。<a id="a-9e"></a>其所说法皆悉寂静。<a id="a-9f"></a>无有戏论清净无秽。<a id="a-9g"></a>通达是事故名阿罗汉。<a id="a-9h"></a>应令众生住于菩提。<a id="a-9i"></a>知一切法及与菩提是无所有而不可取。<a id="a-9j"></a>应修佛慈不着众生慈。<a id="a-9k"></a>以如是慈遍缘众生。<a id="a-9l"></a>而不得众生。<a id="a-9m"></a>已逮众生不可得慈故。<a id="a-9n"></a>名阿罗汉。<a id="a-9o"></a>应说诸法利益众生。<a id="a-9p"></a>而不起法非法想。<a id="a-9q"></a>于诸法中。<a id="a-9r"></a>应常在先。<a id="a-9s"></a>是名阿罗汉。<a id="a-9t"></a>应为众生说根力觉道。<a id="a-9u"></a>而于此法不染不着故名阿罗汉。<a id="a-9v"></a>应令众生知清净菩提。<a id="a-9w"></a>令彼众生起如是菩提故名阿罗汉。<a id="a-9x"></a>应于世间众生利养而不贪着。<a id="a-9y"></a>应为众生说不贪着利养法。<a id="a-9z"></a>说此法故名阿罗汉。<a id="a-A0"></a>应往诸佛世界。<a id="a-A1"></a>应见诸佛如佛见佛。<a id="a-A2"></a>见如是佛世界已。<a id="a-A3"></a>应当发心求如是世界。<a id="a-A4"></a>所谓不可思议世界。<a id="a-A5"></a>不可量世界。<a id="a-A6"></a>无等等世界。<a id="a-A7"></a>无边世界。<a id="a-A8"></a>无戏论世界。<a id="a-A9"></a>不可说世界。<a id="a-AA"></a>空世界。<a id="a-AB"></a>无相世界。<a id="a-AC"></a>无作世界。<a id="a-AD"></a>不退转世界。<a id="a-AE"></a>离女人世界。<a id="a-AF"></a>离淫欲世界。<a id="a-AG"></a>无烦恼世界。<a id="a-AH"></a>佛无碍辩世界。<a id="a-AI"></a>菩萨世界。<a id="a-AJ"></a>无障碍世界。<a id="a-AK"></a>无染世界。<a id="a-AL"></a>降魔世界。<a id="a-AM"></a>无怨敌世界。<a id="a-AN"></a>无毕竟涅槃世界。<a id="a-AO"></a>此诸世界。<a id="a-AP"></a>于一切世界中上。<a id="a-AQ"></a>应求如是世界。<a id="a-AR"></a>故名阿罗汉。<a id="a-AS"></a>未生诸法。<a id="a-AT"></a>应生起故名阿罗汉。<a id="a-AU"></a>于欲不染于可嗔法不生嗔。<a id="a-AV"></a>故名阿罗汉。<a id="a-AW"></a>于无上灭集智。<a id="a-AX"></a>速通达故名阿罗汉。<a id="a-AY"></a>以阿罗汉故名为菩提。<a id="a-AZ"></a>以菩提故名阿罗汉。<a id="a-Aa"></a>菩提不动。<a id="a-Ab"></a>以众生界不动故。<a id="a-Ac"></a>应令百千万亿众生住菩提道。<a id="a-Ad"></a>住菩提道故名阿罗汉。<a id="a-Ae"></a>一切众生及与菩提。<a id="a-Af"></a>从无分别生。<a id="a-Ag"></a>应以是平等法教诸众生。<a id="a-Ah"></a>此平等法。<a id="a-Ai"></a>于一切法中无与等者。<a id="a-Aj"></a>此平等菩提从无分别生。<a id="a-Ak"></a>应知如是法。<a id="a-Al"></a>知是法已。<a id="a-Am"></a>为众生说无有增减。<a id="a-An"></a>成就无增减法故名阿罗汉。<a id="a-Ao"></a>应说如是离音声法故名阿罗汉。<a id="a-Ap"></a>应解如是多众生着。<a id="a-Aq"></a>所谓众生不可得着。<a id="a-Ar"></a>众生断常着。<a id="a-As"></a>众生身见着。<a id="a-At"></a>不能过着。<a id="a-Au"></a>见诸法不生不灭无为无作着。<a id="a-Av"></a>不坏色着。<a id="a-Aw"></a>不坏受想识行着。<a id="a-Ax"></a>离凡夫法着。<a id="a-Ay"></a>建立诸佛法着。<a id="a-Az"></a>须陀洹果想着。<a id="a-B0"></a>斯陀含果想着。<a id="a-B1"></a>阿那含果想着。<a id="a-B2"></a>阿罗汉果想着。<a id="a-B3"></a>辟支佛果想着。<a id="a-B4"></a>如来等正觉想着。<a id="a-B5"></a>菩提心想着。<a id="a-B6"></a>为菩提故行施着。<a id="a-B7"></a>为菩提故护戒着。<a id="a-B8"></a>取嗔恚想行忍着。<a id="a-B9"></a>取懈怠想行精进着。<a id="a-BA"></a>取乱心想生禅定着。<a id="a-BB"></a>取恶慧想修智慧着。<a id="a-BC"></a>于父母妻子男女眷属兄弟姊妹所爱诸亲着。<a id="a-BD"></a>欲见爱念诸亲着。<a id="a-BE"></a>乐谈说着。<a id="a-BF"></a>烦恼法出要法作二见着。<a id="a-BG"></a>贪利养着。<a id="a-BH"></a>见在家出家着。<a id="a-BI"></a>见卑胜法着。<a id="a-BJ"></a>离凡夫法着。<a id="a-BK"></a>缘佛法着。<a id="a-BL"></a>见下上法着。<a id="a-BM"></a>具足诸相方便着。<a id="a-BN"></a>生佛世界想着。<a id="a-BO"></a>应除众生如是着故名阿罗汉。<a id="a-BP"></a>亦不分别是众生是涅槃法。<a id="a-BQ"></a>是众生非涅槃法。<a id="a-BR"></a>是众生能生法。<a id="a-BS"></a>是众生不能生法。<a id="a-BT"></a>是众生行菩提。<a id="a-BU"></a>是众生不能行菩提。<a id="a-BV"></a>是众生持戒。<a id="a-BW"></a>是众生毁戒。<a id="a-BX"></a>是众生多福。<a id="a-BY"></a>是众生少福。<a id="a-BZ"></a>不起如是二见名阿罗汉。<a id="a-Ba"></a>亦不分别是众生是福田。<a id="a-Bb"></a>是众生非福田。<a id="a-Bc"></a>是众生精进。<a id="a-Bd"></a>是众生不精进。<a id="a-Be"></a>是众生凡小。<a id="a-Bf"></a>是众生智明。<a id="a-Bg"></a>此是女人。<a id="a-Bh"></a>此是男子。<a id="a-Bi"></a>此是非男非女。<a id="a-Bj"></a>此是法。<a id="a-Bk"></a>此是非法。<a id="a-Bl"></a>不起如是二见名阿罗汉。<a id="a-Bm"></a>亦不分别是众生于菩提退转。<a id="a-Bn"></a>是众生于菩提不退转。<a id="a-Bo"></a>是众生于菩提得自在。<a id="a-Bp"></a>是众生于菩提不得自在。<a id="a-Bq"></a>是众生近菩提。<a id="a-Br"></a>是众生远菩提。<a id="a-Bs"></a>发如此心。<a id="a-Bt"></a>我当得菩提入无余涅槃。<a id="a-Bu"></a>略说能除众生一切着故名阿罗汉。<a id="a-Bv"></a>阿难。<a id="a-Bw"></a>阿罗汉如是除众生着已。<a id="a-Bx"></a>亦为众生说众生实性。<a id="a-By"></a>说如是法故。<a id="a-Bz"></a>菩萨摩诃萨名阿罗汉。<a id="a-C0"></a>尔时世尊。<a id="a-C1"></a>欲重宣此义。<a id="a-C2"></a>而说偈言。</p>
  <p id="aC3">已能舍一切　　所有诸分行</p>
  <p id="aC4">能舍分行故　　是名阿罗汉</p>
  <p id="aC5">能断诸烦恼　　及苦众生结</p>
  <p id="aC6">皆令得解脱　　是名阿罗汉</p>
  <p id="aC7">远离有所得　　住无所得法</p>
  <p id="aC8">知一切法空　　是名阿罗汉</p>
  <p id="aC9">已能知解空　　亦通达无相</p>
  <p id="aCA">远离一切相　　是名阿罗汉</p>
  <p id="aCB">应行最胜行　　诸佛之所行</p>
  <p id="aCC">度脱诸众生　　生死大险难</p>
  <p id="aCD">已离一切相　　知众生想过</p>
  <p id="aCE">能舍诸想故　　是名阿罗汉</p>
  <p id="aCF">舍诸无知想　　通达无心法</p>
  <p id="aCG">已知空法故　　是名阿罗汉</p>
  <p id="aCH">应逮得诸佛　　不思议菩提</p>
  <p id="aCI">应勤行精进　　是名阿罗汉</p>
  <p id="aCJ">应宣说诸法　　清净无戏论</p>
  <p id="aCK">令众生住道　　是名阿罗汉</p>
  <p id="aCL">应以遍缘慈　　令众生安乐</p>
  <p id="aCM">而不得众生　　是名阿罗汉</p>
  <p id="aCN">应宣说诸法　　于众最第一</p>
  <p id="aCO">无法非法想　　是名阿罗汉</p>
  <p id="aCP">应为诸众生　　说根力觉道</p>
  <p id="aCQ">不染着此法　　是名阿罗汉</p>
  <p id="aCR">应令他众生　　觉了清净法</p>
  <p id="aCS">亦能生菩提　　是名阿罗汉</p>
  <p id="aCT">应不生贪着　　世所有利养</p>
  <p id="aCU">不贪利养故　　是名阿罗汉</p>
  <p id="aCV">应往诣诸佛　　严净妙世界</p>
  <p id="aCW">诸佛所住处　　为众生说法</p>
  <p id="aCX">应当发是心　　求此严净界</p>
  <p id="aCY">应求是界故　　是名阿罗汉</p>
  <p id="aCZ">于欲无所染　　嗔处不生嗔</p>
  <p id="aCa">知菩提平等　　是名阿罗汉</p>
  <p id="aCb">已于灭集智　　通达寂灭相</p>
  <p id="aCc">以菩提道故　　是名阿罗汉</p>
  <p id="aCd">于诸众生界　　不移动众生</p>
  <p id="aCe">令多亿众生　　皆住菩提道</p>
  <p id="aCf">众生及菩提　　从无分别生</p>
  <p id="aCg">能知此平等　　是名阿罗汉</p>
  <p id="aCh">一切法等中　　此法等最上</p>
  <p id="aCi">此等及菩提　　从无分别生</p>
  <p id="aCj">知已为他说　　而无有增减</p>
  <p id="aCk">亦从此法生　　故名阿罗汉</p>
  <p id="aCl">应为此众生　　说无音声法</p>
  <p id="aCm">解脱多众生　　而无有动者</p>
  <p id="aCn">众生不可得　　及断常二边</p>
  <p id="aCo">为除诸邪见　　令得脱众苦</p>
  <p id="aCp">着诸法生灭　　无为无作相</p>
  <p id="aCq">诸苦恼众生　　以相而分别</p>
  <p id="aCr">不毁坏于色　　于受亦复然</p>
  <p id="aCs">想行及与识　　令离此诸着</p>
  <p id="aCt">于此凡夫法　　而见有移动</p>
  <p id="aCu">住佛法不住　　皆令得解脱</p>
  <p id="aCv">住于诸果想　　缘觉想亦然</p>
  <p id="aCw">为众生说法　　令离佛想着</p>
  <p id="aCx">着于菩提心　　着施亦复然</p>
  <p id="aCy">着于戒忍者　　为说无著法</p>
  <p id="aCz">取于懈怠想　　分别行精进</p>
  <p id="aD0">定心与乱想　　恶慧及妙慧</p>
  <p id="aD1">不分别此法　　知无种种相</p>
  <p id="aD2">应当如是说　　是名阿罗汉</p>
  <p id="aD3">坚着于我想　　声闻多分别</p>
  <p id="aD4">为除分别故　　应为彼说法</p>
  <p id="aD5">父母及妻子　　无慧故贪着</p>
  <p id="aD6">此道非菩提　　是生死所行</p>
  <p id="aD7">此是我兄弟　　姊妹爱念心</p>
  <p id="aD8">除彼贪爱着　　是名阿罗汉</p>
  <p id="aD9">故作巧谈说　　发他喜勇心</p>
  <p id="aDA">生意欲得见　　先旧诸所亲</p>
  <p id="aDB">若得相见时　　展转生爱着</p>
  <p id="aDC">无智颠倒故　　属魔不自在</p>
  <p id="aDD">远离诸利养　　知利养过患</p>
  <p id="aDE">应为诸众生　　说诸利养过</p>
  <p id="aDF">此是烦恼法　　此是出要法</p>
  <p id="aDG">不着此二见　　是名阿罗汉</p>
  <p id="aDH">贪着于利养　　而不能自解</p>
  <p id="aDI">能除彼着故　　是名阿罗汉</p>
  <p id="aDJ">此是在家法　　此是出家法</p>
  <p id="aDK">凡小起分别　　应为解彼着</p>
  <p id="aDL">于一切法中　　而见有卑胜</p>
  <p id="aDM">着是器非器　　应解如是着</p>
  <p id="aDN">远离凡夫法　　而缘于佛法</p>
  <p id="aDO">应为彼说法　　离得不得着</p>
  <p id="aDP">大小非坚法　　如是甚众多</p>
  <p id="aDQ">当应为解着　　众生如是相</p>
  <p id="aDR">能生诸相好　　其事亦众多</p>
  <p id="aDS">唯有调柔者　　能除彼想着</p>
  <p id="aDT">诸佛妙世界　　兴起修净心</p>
  <p id="aDU">着彼世界想　　应当为除却</p>
  <p id="aDV">涅槃非涅槃　　能生不能生</p>
  <p id="aDW">此行菩提道　　此不求菩提</p>
  <p id="aDX">恶戒及善戒　　有福及无福</p>
  <p id="aDY">愚智诸众生　　而作种种相</p>
  <p id="aDZ">如是诸众生　　多有种种想</p>
  <p id="aDa">为除此想故　　应为彼说法</p>
  <p id="aDb">此是良福田　　此非良福田</p>
  <p id="aDc">分别愚智法　　其事亦众多</p>
  <p id="aDd">取着于女想　　亦复分别男</p>
  <p id="aDe">是圣是非圣　　分别起二见</p>
  <p id="aDf">众生无慧心　　起于此二见</p>
  <p id="aDg">着此二见者　　应当为除断</p>
  <p id="aDh">退转不退转　　有记及无记</p>
  <p id="aDi">此近于菩提　　此不近菩提</p>
  <p id="aDj">已逮于菩提　　毕竟般涅槃</p>
  <p id="aDk">行如是诸相　　分别于涅槃</p>
  <p id="aDl">唯有调柔者　　除众生是想</p>
  <p id="aDm">是名阿罗汉　　亦名除想者</p>
  <p id="aDn">此是菩萨法　　说名阿罗汉</p>
  <p id="aDo">若见此本缘　　知是阿罗汉</p>
  <p id="aDp">如是阿难。<a id="a-Dq"></a>如来等正觉。<a id="a-Dr"></a>以方便力为声闻人。<a id="a-Ds"></a>说菩萨摩诃萨名阿罗汉。</p>
  <p id="aDt">复次阿难。<a id="a-Du"></a>云何如来说菩萨摩诃萨名为声闻。<a id="a-Dv"></a>阿难当知。<a id="a-Dw"></a>菩萨摩诃萨。<a id="a-Dx"></a>以佛法声不可思议法声寂静菩提法声无戏论法声无垢清净法声。<a id="a-Dy"></a>令无量无边不可计众生闻故名为声闻。<a id="a-Dz"></a>复以涅槃是无比法安乐法声。<a id="a-E0"></a>念处正勤神足根力觉道法声。<a id="a-E1"></a>令多众生速能勤求名为声闻。<a id="a-E2"></a>说此身空非坚固法。<a id="a-E3"></a>坚固不可得。<a id="a-E4"></a>凡夫愚小贪着此身。<a id="a-E5"></a>为解说声。<a id="a-E6"></a>又说眼入所见虚妄。<a id="a-E7"></a>应生佛眼不可思议法眼。<a id="a-E8"></a>以此眼故令多众生无愚惑声。<a id="a-E9"></a>又说诸法无生相声名为声闻。<a id="a-EA"></a>又说音声其喻如响。<a id="a-EB"></a>不应于声而生染着。<a id="a-EC"></a>无有闻者亦无说者。<a id="a-ED"></a>于香不生嗅想。<a id="a-EE"></a>无有嗅香者。<a id="a-EF"></a>如人梦中嗅众多香。<a id="a-EG"></a>实无有香亦无嗅者。<a id="a-EH"></a>以颠倒故起嗅香想。<a id="a-EI"></a>此香犹如梦法。<a id="a-EJ"></a>而不可信亦无牢固。<a id="a-EK"></a>说是法声名为声闻。<a id="a-EL"></a>复说舌入犹如肉段。<a id="a-EM"></a>不能知味。<a id="a-EN"></a>如此肉段。<a id="a-EO"></a>犹如聚沫实无所有。<a id="a-EP"></a>如是味想不可思议。<a id="a-EQ"></a>味界无心。<a id="a-ER"></a>离诸心法不应生心。<a id="a-ES"></a>知心是不住相。<a id="a-ET"></a>说如是法声令众生闻。<a id="a-EU"></a>名为声闻。<a id="a-EV"></a>又于此法了了现见。<a id="a-EW"></a>如其所见能宣说声。<a id="a-EX"></a>又说是身空无性相。<a id="a-EY"></a>以无相故不生亦无所生。<a id="a-EZ"></a>为多众生说是菩提法声名为声闻。<a id="a-Ea"></a>复说意入空无所有亦无自性。<a id="a-Eb"></a>其犹如幻不生不灭。<a id="a-Ec"></a>说是法声名为声闻。<a id="a-Ed"></a>又说不可思议法施此法能得菩提。<a id="a-Ee"></a>菩提不可思议。<a id="a-Ef"></a>法施亦不可思议。<a id="a-Eg"></a>能生不可思议菩提法。<a id="a-Eh"></a>所以者何。<a id="a-Ei"></a>如其种子果实亦然。<a id="a-Ej"></a>此中无果。<a id="a-Ek"></a>以音声故说果。<a id="a-El"></a>复说财施下劣法施最胜。<a id="a-Em"></a>除却悭心。<a id="a-En"></a>无所分别不生施想。<a id="a-Eo"></a>犹如幻师于所幻事无所分别。<a id="a-Ep"></a>如是以无所分别心。<a id="a-Eq"></a>而行布施能生菩提。<a id="a-Er"></a>说是法声名为声闻。<a id="a-Es"></a>此声离一切说息诸烦恼。<a id="a-Et"></a>过诸言说离诸染着。<a id="a-Eu"></a>以是音声为诸众生宣说佛法。<a id="a-Ev"></a>所以者何。<a id="a-Ew"></a>此音声一切音中最上。<a id="a-Ex"></a>以是音声宣说佛法。<a id="a-Ey"></a>此声不可破坏亦无所依。<a id="a-Ez"></a>从无二无别生。<a id="a-F0"></a>如其所生说无二无别佛法。<a id="a-F1"></a>是故阿难。<a id="a-F2"></a>菩萨摩诃萨。<a id="a-F3"></a>以如是法声令众生闻。<a id="a-F4"></a>名为声闻。<a id="a-F5"></a>尔时世尊。<a id="a-F6"></a>欲重宣此义。<a id="a-F7"></a>而说偈言。</p>
  <p id="aF8">以不可思议　　最上佛法声</p>
  <p id="aF9">令多众生闻　　菩萨名声闻</p>
  <p id="aFA">能为多众生　　说菩提寂灭</p>
  <p id="aFB">清净无戏论　　是名为声闻</p>
  <p id="aFC">宣说涅槃乐　　其乐无有比</p>
  <p id="aFD">亦说寂灭相　　是名为声闻</p>
  <p id="aFE">说念处正勤　　根力及觉道</p>
  <p id="aFF">速生此法故　　是名为声闻</p>
  <p id="aFG">宣说此身空　　牢固不可得</p>
  <p id="aFH">为诸凡小者　　显说是身相</p>
  <p id="aFI">又语于眼入　　所见皆虚妄</p>
  <p id="aFJ">无智诸众生　　于此生染惑</p>
  <p id="aFK">应生于佛眼　　难思平等眼</p>
  <p id="aFL">于无生法中　　亦不生惑着</p>
  <p id="aFM">如声犹如响　　解耳亦复然</p>
  <p id="aFN">此中无闻者　　亦复无说者</p>
  <p id="aFO">以无闻说故　　不应生染着</p>
  <p id="aFP">宣示诸众生　　是名为声闻</p>
  <p id="aFQ">如人于梦中　　嗅种种诸香</p>
  <p id="aFR">但依颠倒起　　而实无所有</p>
  <p id="aFS">应如是知鼻　　不能嗅彼香</p>
  <p id="aFT">为颠倒众生　　菩萨宣说是</p>
  <p id="aFU">说舌是空无　　肉段不知味</p>
  <p id="aFV">若肉能知味　　手触时应知</p>
  <p id="aFW">宣说如是想　　味想多过患</p>
  <p id="aFX">当知此味界　　是不可思议</p>
  <p id="aFY">菩萨无所依　　能现见了了</p>
  <p id="aFZ">宣说现见法　　是名为声闻</p>
  <p id="aFa">宣说如是身　　空无有性相</p>
  <p id="aFb">空无性相故　　不生无所生</p>
  <p id="aFc">菩提亦如是　　不生无所生</p>
  <p id="aFd">为多众生说　　故名为声闻</p>
  <p id="aFe">说意入性相　　其实无所有</p>
  <p id="aFf">说无所有法　　故名为声闻</p>
  <p id="aFg">宣说布施法　　法施难思议</p>
  <p id="aFh">此施能出生　　无上佛菩提</p>
  <p id="aFi">财施是下劣　　法施为最胜</p>
  <p id="aFj">能除悭贪心　　得至菩提果</p>
  <p id="aFk">离诸宣说声　　息诸烦恼声</p>
  <p id="aFl">离诸染着声　　无垢清净声</p>
  <p id="aFm">最上微妙声　　其声性寂静</p>
  <p id="aFn">以此寂静声　　说难思佛法</p>
  <p id="aFo">此声不可坏　　亦复无所依</p>
  <p id="aFp">说无二无别　　故名为声闻</p>
  <p id="aFq">以如是音声　　宣诸佛所说</p>
  <p id="aFr">随音声而说　　而求菩提道</p>
  <p id="aFs">常为他宣说　　严净佛世界</p>
  <p id="aFt">无上道世师　　诸佛所住处</p>
  <p id="aFu">说此三千界　　如虚空而住</p>
  <p id="aFv">如空诸众生　　皆同涅槃相</p>
  <p id="aFw">所说四十四　　令众生差别</p>
  <p id="aFx">皆悉如虚空　　不思无分别</p>
  <p id="aFy">此界亦如是　　莫生坚固想</p>
  <p id="aFz">此中无生死　　无烦恼可灭</p>
  <p id="aG0">生中无法生　　亦无有众生</p>
  <p id="aG1">此皆寂静故　　无有见生者</p>
  <p id="aG2">恒为众生说　　昼夜不断绝</p>
  <p id="aG3">而不生是念　　我为众生说</p>
  <p id="aG4">声闻如是知　　亦为众生说</p>
  <p id="aG5">无闻能闻故　　是名为声闻</p>
  <p id="aG6">其心意勇猛　　宣说最上法</p>
  <p id="aG7">若能知此法　　亦知诸法如</p>
  <p id="aG8">声闻说如是　　无染无有漏</p>
  <p id="aG9">亦为多众生　　说无染着法</p>
  <p id="aGA">若知无染界　　清净无戏论</p>
  <p id="aGB">于诸佛法中　　欲观不能见</p>
  <p id="aGC">诸佛所说法　　远则不可见</p>
  <p id="aGD">近亦复无有　　而能得见者</p>
  <p id="aGE">声闻说是法　　令多众生信</p>
  <p id="aGF">安住是法中　　故名为声闻</p>
  <p id="aGG">阿难以是事　　我说是声闻</p>
  <p id="aGH">当知是声闻　　是无依菩萨</p>
  <p id="aGI">是故阿难。<a id="a-GJ"></a>如来等正觉。<a id="a-GK"></a>以方便力为声闻人。<a id="a-GL"></a>说菩萨摩诃萨名为声闻。</p>
  <p id="aGM">复次阿难。<a id="a-GN"></a>云何如来说菩萨摩诃萨名辟支佛。<a id="a-GO"></a>阿难当知。<a id="a-GP"></a>菩萨摩诃萨。<a id="a-GQ"></a>于一切法现见了了。<a id="a-GR"></a>以现见了了故能知圣法。<a id="a-GS"></a>而于诸法不增不减。<a id="a-GT"></a>觉一切法无有增减。<a id="a-GU"></a>现见了了名辟支佛。<a id="a-GV"></a>觉知一切不可思议法。<a id="a-GW"></a>觉知一切众生等同涅槃。<a id="a-GX"></a>而不可得不生不灭。<a id="a-GY"></a>不生不灭故即是实际。<a id="a-GZ"></a>照涅槃际。<a id="a-Ga"></a>众生际。<a id="a-Gb"></a>一切诸法无所有际。<a id="a-Gc"></a>称名字际。<a id="a-Gd"></a>不可言说际。<a id="a-Ge"></a>不依言说。<a id="a-Gf"></a>不可以言说说。<a id="a-Gg"></a>所以者何。<a id="a-Gh"></a>言说法空不得自在。<a id="a-Gi"></a>言说不能知众生际及以法际。<a id="a-Gj"></a>现见了了觉知此际名辟支佛。<a id="a-Gk"></a>现见色阴。<a id="a-Gl"></a>以言说故名为色阴。<a id="a-Gm"></a>而此色阴无有言说。<a id="a-Gn"></a>离言说故。<a id="a-Go"></a>但以言说名为色阴。<a id="a-Gp"></a>此中无我我所。<a id="a-Gq"></a>所以者何。<a id="a-Gr"></a>言说说者此二皆空。<a id="a-Gs"></a>不得自在不生不灭。<a id="a-Gt"></a>言说无知。<a id="a-Gu"></a>云何能说此是色阴。<a id="a-Gv"></a>受想行识。<a id="a-Gw"></a>亦应如是了了现见。<a id="a-Gx"></a>现见识阴。<a id="a-Gy"></a>以言说故名为识阴。<a id="a-Gz"></a>而此识阴无有言说。<a id="a-H0"></a>离言说故。<a id="a-H1"></a>但以言说名为识阴。<a id="a-H2"></a>此中无我我所。<a id="a-H3"></a>所以者何。<a id="a-H4"></a>言说说者此二皆空。<a id="a-H5"></a>不得自在不生不灭。<a id="a-H6"></a>言说无知。<a id="a-H7"></a>云何能说此是识阴。<a id="a-H8"></a>于此五阴言说诸缘了了现见名辟支佛。<a id="a-H9"></a>所以者何。<a id="a-HA"></a>此阴言说诸缘。<a id="a-HB"></a>此缘无缘非缘能知。<a id="a-HC"></a>阿难。<a id="a-HD"></a>是菩萨摩诃萨名辟支佛。<a id="a-HE"></a>尔时世尊。<a id="a-HF"></a>欲重宣此义。<a id="a-HG"></a>而说偈言。</p>
  <p id="aHH">现见一切法　　知圣法亦然</p>
  <p id="aHI">无诤不可坏　　毕竟无有相</p>
  <p id="aHJ">现见一切法　　其性相自空</p>
  <p id="aHK">若知自性相　　毕竟无所有</p>
  <p id="aHL">已逮此现见　　与彼法无异</p>
  <p id="aHM">是名为正觉　　难思辟支佛</p>
  <p id="aHN">众生如涅槃　　其始不可得</p>
  <p id="aHO">无始无终际　　是名为实际</p>
  <p id="aHP">众生如涅槃　　毕竟无有生</p>
  <p id="aHQ">若法无有生　　说名为涅槃</p>
  <p id="aHR">众生如涅槃　　亦有诸照用</p>
  <p id="aHS">照用无有我　　故名为涅槃</p>
  <p id="aHT">众生如涅槃　　立种种名字</p>
  <p id="aHU">不生亦不灭　　以言说故说</p>
  <p id="aHV">言说性是空　　言说无所知</p>
  <p id="aHW">以无所知故　　众生是涅槃</p>
  <p id="aHX">言说不自在　　无我无有心</p>
  <p id="aHY">以言说无性　　毕竟无所有</p>
  <p id="aHZ">言说不依际　　亦复无所住</p>
  <p id="aHa">言说所说者　　难思众生际</p>
  <p id="aHb">众生际涅槃　　不思议实际</p>
  <p id="aHc">安隐无戏论　　最胜归依处</p>
  <p id="aHd">犹如电光际　　即是众生际</p>
  <p id="aHe">无缘无处所　　不思议实际</p>
  <p id="aHf">一切法边际　　无有众名字</p>
  <p id="aHg">以名字名故　　其际不可得</p>
  <p id="aHh">实际不可名　　亦无能知者</p>
  <p id="aHi">众生际无我　　当知此际空</p>
  <p id="aHj">言说不依际　　言说无所宣</p>
  <p id="aHk">若能了知此　　无有众生际</p>
  <p id="aHl">言不自在空　　言不知诸际</p>
  <p id="aHm">言说所言者　　难思众生际</p>
  <p id="aHn">如是等诸际　　自然能觉知</p>
  <p id="aHo">是名为正觉　　难思辟支佛</p>
  <p id="aHp">现见于色阴　　以名字故说</p>
  <p id="aHq">此阴无言说　　常离言说故</p>
  <p id="aHr">远离于所知　　所知名计寿</p>
  <p id="aHs">能知此所知　　而无有住处</p>
  <p id="aHt">所说名色阴　　色阴无有我</p>
  <p id="aHu">言不自在空　　毕竟无生灭</p>
  <p id="aHv">所言言说性　　毕竟无所有</p>
  <p id="aHw">以无所有故　　能说色阴名</p>
  <p id="aHx">受想亦如是　　行识亦复然</p>
  <p id="aHy">以无有言说　　说是五阴名</p>
  <p id="aHz">此阴不可说　　亦复不可断</p>
  <p id="aI0">不生亦不灭　　无处非无常</p>
  <p id="aI1">非烦恼出要　　非报亦非业</p>
  <p id="aI2">非取亦非舍　　非戏论寂灭</p>
  <p id="aI3">亦非奢摩他　　非毗婆奢那</p>
  <p id="aI4">非多欲知足　　非懈怠精进</p>
  <p id="aI5">非掉亦非悔　　亦无有增减</p>
  <p id="aI6">不得所生法　　而可以为戒</p>
  <p id="aI7">不修无分别　　宣说无分别</p>
  <p id="aI8">无怖无有诤　　无缚亦无解</p>
  <p id="aI9">以此入言说　　言说无所入</p>
  <p id="aIA">言说及诸法　　无言说而说</p>
  <p id="aIB">自能逮现见　　说法无穷已</p>
  <p id="aIC">依如是三昧　　不着诸言说</p>
  <p id="aID">有此现见智　　知言说平等</p>
  <p id="aIE">如言说诸法　　以无言说说</p>
  <p id="aIF">已逮此现见　　更不复随他</p>
  <p id="aIG">是名为正觉　　难思辟支佛</p>
  <p id="aIH">复次阿难。<a id="a-II"></a>菩萨摩诃萨。<a id="a-IJ"></a>现见无明及行非生想。<a id="a-IK"></a>知识自性。<a id="a-IL"></a>知名色自性。<a id="a-IM"></a>知六入自性。<a id="a-IN"></a>知触自性。<a id="a-IO"></a>知受自性。<a id="a-IP"></a>知爱自性。<a id="a-IQ"></a>知取自性。<a id="a-IR"></a>知有自性。<a id="a-IS"></a>知生自性。<a id="a-IT"></a>知老死自性。<a id="a-IU"></a>于此法中了了现知名辟支佛。<a id="a-IV"></a>尔时世尊。<a id="a-IW"></a>欲重宣此义。<a id="a-IX"></a>而说偈言。</p>
  <p id="aIY">现见于无明　　毕竟不能生</p>
  <p id="aIZ">犹如水中影　　终始无所有</p>
  <p id="aIa">明见一切法　　而无动摇相</p>
  <p id="aIb">若见法如是　　是故名为明</p>
  <p id="aIc">明性如虚空　　一切法皆尔</p>
  <p id="aId">若得此现见　　是名辟支佛</p>
  <p id="aIe">如说此身行　　而不在于内</p>
  <p id="aIf">亦不在于外　　此身行不生</p>
  <p id="aIg">身行如芭蕉　　毕竟无坚固</p>
  <p id="aIh">不生亦不灭　　其性如虚空</p>
  <p id="aIi">无畏诸菩萨　　若得此现见</p>
  <p id="aIj">是名为正觉　　难思辟支佛</p>
  <p id="aIk">了知一切法　　其性常如幻</p>
  <p id="aIl">亦能深信解　　识无所有性</p>
  <p id="aIm">观察如此识　　所行而虚妄</p>
  <p id="aIn">以有此知故　　能知识性空</p>
  <p id="aIo">已知智非知　　一切处无染</p>
  <p id="aIp">若知如是法　　识则同于幻</p>
  <p id="aIq">如说诸名色　　无受不可说</p>
  <p id="aIr">而知其性相　　毕竟无所有</p>
  <p id="aIs">能说诸入性　　而无有取相</p>
  <p id="aIt">能如是知入　　此是性空故</p>
  <p id="aIu">触性无不在　　住于诸入中</p>
  <p id="aIv">观察此触时　　如幻无所有</p>
  <p id="aIw">触性本自空　　分别故能知</p>
  <p id="aIx">而此诸触性　　住处无方所</p>
  <p id="aIy">若能现见触　　智者能远离</p>
  <p id="aIz">有慧远离触　　是名辟支佛</p>
  <p id="aJ0">能知受相空　　受亦无自性</p>
  <p id="aJ1">如泡不牢固　　毕竟无所有</p>
  <p id="aJ2">已断一切爱　　通达无爱法</p>
  <p id="aJ3">已到爱尽处　　是名辟支佛</p>
  <p id="aJ4">知取无所取　　亦知是虚无</p>
  <p id="aJ5">不生无所有　　如热时炎水</p>
  <p id="aJ6">本来诸有想　　及本有生想</p>
  <p id="aJ7">若知此性想　　毕竟无所有</p>
  <p id="aJ8">已离一切老　　更不复受死</p>
  <p id="aJ9">而于一切处　　不复更受身</p>
  <p id="aJA">已逮此现见　　而无有所依</p>
  <p id="aJB">以辟支佛名　　宣说诸菩萨</p>
  <p id="aJC">如是阿难。<a id="a-JD"></a>如来等正觉。<a id="a-JE"></a>以方便力为声闻人。<a id="a-JF"></a>说菩萨摩诃萨名为辟支佛。<a id="a-JG"></a>如是阿难。<a id="a-JH"></a>诸佛如来。<a id="a-JI"></a>说菩萨摩诃萨名为坚信坚法八人须陀洹斯陀含阿那含阿罗汉声闻辟支佛。<a id="a-JJ"></a>尔时尊者阿难。<a id="a-JK"></a>便说偈言。</p>
  <p id="aJL">自在导世师　　不可说而说</p>
  <p id="aJM">于空中作结　　即空而解之</p>
  <p id="aJN">佛有大方便　　说无著法者</p>
  <p id="aJO">于不可说法　　而能分别说</p>
 </body>
</html>