<!doctype html>
<html id="z3IBThcNH" data-ver="686">
 <head>
  <meta charset="utf-8">
  <meta author="曼陀罗仙">
  <meta author="僧伽娑罗">
  <meta library="龙藏">
  <meta catalog="大乘五大部外重译经">
  <meta period="梁">
 </head>
 <body>
  <h1 id="a1">佛说宝云经卷第四</h1>
  <p id="a2">善男子。<a id="a-3"></a>菩萨复有十法名胜大心。<a id="a-4"></a>何等为十。<a id="a-5"></a>满足诸波罗蜜故名胜大心。<a id="a-6"></a>满足一切佛法故名胜大心。<a id="a-7"></a>化一切众生故名胜大心。<a id="a-8"></a>成佛道树得阿耨多罗三藐三菩提故名胜大心。<a id="a-9"></a>初成正觉转于法轮。<a id="a-A"></a>若沙门婆罗门若人若天魔梵所不能转。<a id="a-B"></a>及余世间亦不能转。<a id="a-C"></a>而我当转故名胜大心。<a id="a-D"></a>菩萨为欲利益众生。<a id="a-E"></a>不但于此世界。<a id="a-F"></a>乃至无量无边世界。<a id="a-G"></a>悉以正法摄取众生故名胜大心。<a id="a-H"></a>菩萨以智慧船为欲度此生死大海流转众生故名胜大心。<a id="a-I"></a>众生无救无依无舍无主。<a id="a-J"></a>我当亲友为作归依舍宅故名胜大心。<a id="a-K"></a>欲示如来威德自在。<a id="a-L"></a>我当为作佛师子吼。<a id="a-M"></a>我当游戏佛之神通。<a id="a-N"></a>欲现龙象威仪视不回顾。<a id="a-O"></a>欲使天人一切众生无与等者。<a id="a-P"></a>若魔与梵沙门婆罗门及阿修罗无与等者故名胜大心。<a id="a-Q"></a>佛大威德所化度者我欲度之。<a id="a-R"></a>非凡小行非粗弊行非是难行非下劣行故名胜大心。<a id="a-S"></a>善男子。<a id="a-T"></a>具此十事。<a id="a-U"></a>是名菩萨最胜大心。<a id="a-V"></a>善男子。<a id="a-W"></a>菩萨复有十法名清净心。<a id="a-X"></a>何等为十。<a id="a-Y"></a>体性具足。<a id="a-Z"></a>体性不动。<a id="a-a"></a>体性质直。<a id="a-b"></a>无虚伪相。<a id="a-c"></a>除诸恶行。<a id="a-d"></a>不发声闻心。<a id="a-e"></a>不发辟支佛心。<a id="a-f"></a>不自为己结使垢障而修功德。<a id="a-g"></a>少恩尚忆况复大恩而不念报。<a id="a-h"></a>施恩于人而不自恃。<a id="a-i"></a>言行相应终不谬失。<a id="a-j"></a>不隐己过不讥他短。<a id="a-k"></a>菩萨终不外现软语而心怀恨。<a id="a-l"></a>亦不颦蹙嗔色卒暴令恼众生。<a id="a-m"></a>自无诤心亦不令他而起于诤。<a id="a-n"></a>不作两舌破坏斗乱于人。<a id="a-o"></a>身常恭敬所言真实。<a id="a-p"></a>言行相称作业皆善。<a id="a-q"></a>于如来法不说过恶。<a id="a-r"></a>云何不说过恶。<a id="a-s"></a>菩萨发菩提心。<a id="a-t"></a>剃除须发被着法服。<a id="a-u"></a>如来法中而得出家。<a id="a-v"></a>不畏王故出家。<a id="a-w"></a>不畏王臣故出家。<a id="a-x"></a>不作盗贼故出家。<a id="a-y"></a>不负债故出家。<a id="a-z"></a>不怖畏故出家。<a id="a-10"></a>不为邪命故出家。<a id="a-11"></a>信心故出家。<a id="a-12"></a>得出家已恒求善法。<a id="a-13"></a>亲近善友随顺善友。<a id="a-14"></a>于善知识所听受善法。<a id="a-15"></a>闻法修行心不憍慢。<a id="a-16"></a>终不颠倒妄取于法。<a id="a-17"></a>为除颠倒令入正道。<a id="a-18"></a>入正道已便得正见。<a id="a-19"></a>得正见已去阿耨多罗三藐三菩提不远。<a id="a-1A"></a>善男子。<a id="a-1B"></a>具此十事。<a id="a-1C"></a>是名菩萨清净心。</p>
  <p id="a1D">善男子。<a id="a-1E"></a>菩萨复有十法名深信不疑。<a id="a-1F"></a>何等为十。<a id="a-1G"></a>信如来身密。<a id="a-1H"></a>信如来口密。<a id="a-1I"></a>信如来意密。<a id="a-1J"></a>信诸菩萨所行。<a id="a-1K"></a>信菩提法。<a id="a-1L"></a>信于诸佛随所起作皆令满足。<a id="a-1M"></a>信诸佛出生。<a id="a-1N"></a>信诸佛一乘。<a id="a-1O"></a>信诸佛深远音声。<a id="a-1P"></a>信诸佛随应众生说法。<a id="a-1Q"></a>云何信如来身密。<a id="a-1R"></a>信如来法身。<a id="a-1S"></a>信如来寂灭。<a id="a-1T"></a>信如来无等无量身。<a id="a-1U"></a>信如来坚固身。<a id="a-1V"></a>信如来不坏身。<a id="a-1W"></a>信如来金刚身。<a id="a-1X"></a>从如实生。<a id="a-1Y"></a>信知不虚诳亦不生疑惑。<a id="a-1Z"></a>是名信如来身密。<a id="a-1a"></a>又复思惟。<a id="a-1b"></a>闻如来口密。<a id="a-1c"></a>现前受记。<a id="a-1d"></a>密受记。<a id="a-1e"></a>未发心受记。<a id="a-1f"></a>初发心受记。<a id="a-1g"></a>信诸佛常以四依说法。<a id="a-1h"></a>信诸佛知无失。<a id="a-1i"></a>信诸佛口无失。<a id="a-1j"></a>信诸佛如上所说言不虚妄。<a id="a-1k"></a>何以故。<a id="a-1l"></a>诸佛已尽一切过故。<a id="a-1m"></a>离一切垢故。<a id="a-1n"></a>除一切尘无一切热。<a id="a-1o"></a>尽诸结业自在无碍。<a id="a-1p"></a>心常寂灭不浊不秽澄洁清净。<a id="a-1q"></a>若使如来有身口过则无是处。<a id="a-1r"></a>如实不虚不妄。<a id="a-1s"></a>决了此处不生疑惑。<a id="a-1t"></a>是名信如来口密。<a id="a-1u"></a>菩萨又作是念。<a id="a-1v"></a>闻如来意密。<a id="a-1w"></a>心有所作皆随智慧。<a id="a-1x"></a>声闻缘觉一切菩萨则不能了。<a id="a-1y"></a>唯除如来欲使知者。<a id="a-1z"></a>何以故。<a id="a-20"></a>如来智海甚深难度不思议故。<a id="a-21"></a>超过一切心意表故。<a id="a-22"></a>无量无边与虚空界等。<a id="a-23"></a>出过一切外道占相卜筮咒术所知。<a id="a-24"></a>心常如实无有虚妄。<a id="a-25"></a>复闻菩萨为众生故所作事业。<a id="a-26"></a>不生疲厌不生惊畏。<a id="a-27"></a>志力坚实荷负重担。<a id="a-28"></a>能生大欲满足诸波罗蜜。<a id="a-29"></a>一切佛法以渐而满。<a id="a-2A"></a>其心无碍无与等者。<a id="a-2B"></a>坚固精进坚固庄严。<a id="a-2C"></a>坚固智慧坚固誓愿。<a id="a-2D"></a>不动誓愿无等誓愿。<a id="a-2E"></a>何以故。<a id="a-2F"></a>称菩提相故。<a id="a-2G"></a>以渐增广乃至满足。<a id="a-2H"></a>如实知之无有虚妄心无疑惑。<a id="a-2I"></a>云何能修信不疑。<a id="a-2J"></a>作是念。<a id="a-2K"></a>从初发心乃至坐于道场。<a id="a-2L"></a>得无障无碍。<a id="a-2M"></a>遍知一切法明了无翳。<a id="a-2N"></a>得天眼天耳他心宿命如意足智漏尽智。<a id="a-2O"></a>于一刹那顷悉知三世。<a id="a-2P"></a>以如是智观众生界。<a id="a-2Q"></a>见众生身业不善口业不善意业不善。<a id="a-2R"></a>诽谤贤圣起大邪见。<a id="a-2S"></a>亦知作邪见因缘身坏命终堕大地狱。<a id="a-2T"></a>观如是众生身业修善口业修善意业修善。<a id="a-2U"></a>不谤贤圣正见成就。<a id="a-2V"></a>以是因缘身坏命终生于天上。<a id="a-2W"></a>如是观诸众生善恶差别而作是念。<a id="a-2X"></a>我本修菩萨道时发大誓愿。<a id="a-2Y"></a>若我自成菩提。<a id="a-2Z"></a>亦使他成。<a id="a-2a"></a>我誓愿满足。<a id="a-2b"></a>言行真实无有虚妄。<a id="a-2c"></a>而于此处亦无疑惑。<a id="a-2d"></a>我闻如来唯有一乘。<a id="a-2e"></a>此事真实而不颠倒无有虚妄。<a id="a-2f"></a>何以故。<a id="a-2g"></a>譬如阎浮提多诸小渚。<a id="a-2h"></a>是诸小渚皆依阎浮提住。<a id="a-2i"></a>亦同名阎浮提。<a id="a-2j"></a>如来一乘亦复如是。<a id="a-2k"></a>一切诸乘皆出大乘。<a id="a-2l"></a>是故一乘名如来大乘。<a id="a-2m"></a>亦于此中不生疑惑如实而知。<a id="a-2n"></a>是以菩萨信如来乘。<a id="a-2o"></a>亦曾闻如来种种说法种种修多罗无不真实。<a id="a-2p"></a>何以故。<a id="a-2q"></a>如来随所化众生。<a id="a-2r"></a>随问何法称彼而答。<a id="a-2s"></a>然于此处如实能知信受不疑。<a id="a-2t"></a>曾闻诸佛深远妙声此事真实心无所惑。<a id="a-2u"></a>何以故。<a id="a-2v"></a>诸天以少修福尚得深妙柔软之声。<a id="a-2w"></a>况复如来具足无量百千万亿功德。<a id="a-2x"></a>深信此处不生疑惑。<a id="a-2y"></a>是名菩萨信于如来深远之声。<a id="a-2z"></a>又信如来能以一音演说诸法。<a id="a-30"></a>随其类根悉除疑惑。<a id="a-31"></a>而诸众生皆谓。<a id="a-32"></a>世尊独为己说。<a id="a-33"></a>佛以一音演说诸法。<a id="a-34"></a>众生随类亦各信解。<a id="a-35"></a>非作想亦非不作想。<a id="a-36"></a>如实而知无有虚妄。<a id="a-37"></a>能于此处不生疑惑。<a id="a-38"></a>善男子。<a id="a-39"></a>具此十事。<a id="a-3A"></a>是名菩萨深信不疑。</p>
  <p id="a3B">善男子。<a id="a-3C"></a>菩萨复有十法譬如大海。<a id="a-3D"></a>何等为十。<a id="a-3E"></a>是大宝藏。<a id="a-3F"></a>深远难度。<a id="a-3G"></a>广大无量。<a id="a-3H"></a>次第渐深。<a id="a-3I"></a>不与烦恼同处而宿。<a id="a-3J"></a>寂灭一相。<a id="a-3K"></a>众流竞注皆悉容受。<a id="a-3L"></a>潮不失时。<a id="a-3M"></a>能为他人作归依处。<a id="a-3N"></a>而无竭尽。<a id="a-3O"></a>云何菩萨是大宝藏。<a id="a-3P"></a>亦如大海一切众宝皆出其中。<a id="a-3Q"></a>阎浮提人悉来竞取不能令减。<a id="a-3R"></a>菩萨亦尔。<a id="a-3S"></a>犹如宝藏。<a id="a-3T"></a>无边众生悉以信心修菩萨行。<a id="a-3U"></a>功德宝藏亦复不减。<a id="a-3V"></a>是名菩萨如大宝藏。<a id="a-3W"></a>譬如大海深广难度。<a id="a-3X"></a>菩萨亦复如是。<a id="a-3Y"></a>智慧法海。<a id="a-3Z"></a>一切众魔及诸外道无能度者。<a id="a-3a"></a>是名菩萨深广难度。<a id="a-3b"></a>譬如大海广大无边。<a id="a-3c"></a>菩萨亦尔。<a id="a-3d"></a>功德智慧广大无边。<a id="a-3e"></a>是名菩萨犹如大海深广无边。<a id="a-3f"></a>譬如大海次第渐深。<a id="a-3g"></a>菩萨摩诃萨。<a id="a-3h"></a>成一切智以渐转深。<a id="a-3i"></a>是名菩萨犹如大海以渐转深。<a id="a-3j"></a>譬如大海不宿死尸。<a id="a-3k"></a>何以故。<a id="a-3l"></a>海法尔故。<a id="a-3m"></a>菩萨法海一切结漏烦恼死尸及恶知识亦不同宿何以故。<a id="a-3n"></a>菩萨法尔故。<a id="a-3o"></a>譬如大海众流注中皆同一味。<a id="a-3p"></a>菩萨摩诃萨亦复如是。<a id="a-3q"></a>白净善业无量一切功德到种智海。<a id="a-3r"></a>亦同一味等无差别。<a id="a-3s"></a>譬如大海能容百千众流。<a id="a-3t"></a>然其大海不增不减。<a id="a-3u"></a>菩萨亦尔。<a id="a-3v"></a>听受一切佛法。<a id="a-3w"></a>亦为众生分别解说而无增减。<a id="a-3x"></a>是名菩萨犹如大海不增不减。<a id="a-3y"></a>云何譬如大海潮不过限。<a id="a-3z"></a>菩萨亦复如是。<a id="a-40"></a>于所应成熟众生亦不过限。<a id="a-41"></a>犹如大海一切大身众生依止窟宅。<a id="a-42"></a>菩萨摩诃萨亦复如是。<a id="a-43"></a>为一切大心众生作依止窟宅。<a id="a-44"></a>是名菩萨犹如大海依止窟宅。<a id="a-45"></a>譬如大海无有穷尽。<a id="a-46"></a>菩萨摩诃萨亦复如是。<a id="a-47"></a>为一切众生如应说法亦无穷尽。<a id="a-48"></a>善男子。<a id="a-49"></a>具此十事。<a id="a-4A"></a>是名菩萨譬如大海。</p>
  <p id="a4B">善男子。<a id="a-4C"></a>菩萨复有十法名微细智。<a id="a-4D"></a>何等为十。<a id="a-4E"></a>善知出要。<a id="a-4F"></a>善知出要法。<a id="a-4G"></a>善知一切法等同一相。<a id="a-4H"></a>善知一切法如幻相。<a id="a-4I"></a>善知一切法相。<a id="a-4J"></a>善知甚深十二因缘。<a id="a-4K"></a>善知诸业不可思议。<a id="a-4L"></a>善知一切法义。<a id="a-4M"></a>善知如实义。<a id="a-4N"></a>善知如实智。<a id="a-4O"></a>善男子。<a id="a-4P"></a>云何名菩萨善知出要法。<a id="a-4Q"></a>菩萨能以智慧观察一切众生贪嗔炽然愚痴闇冥。<a id="a-4R"></a>思惟如是。<a id="a-4S"></a>众生云何出要。<a id="a-4T"></a>观察等同一相。<a id="a-4U"></a>知一切法如幻相。<a id="a-4V"></a>如实知一切法。<a id="a-4W"></a>能度甚深因缘。<a id="a-4X"></a>能知业不可思议。<a id="a-4Y"></a>知一切诸法无相。<a id="a-4Z"></a>而知种种诸业。<a id="a-4a"></a>能知缘起及诸业相。<a id="a-4b"></a>以如是微细智故。<a id="a-4c"></a>于诸佛所说法悉了其义。<a id="a-4d"></a>以解义故所见真实。<a id="a-4e"></a>以见真实故便能度脱众生生死。<a id="a-4f"></a>善男子。<a id="a-4g"></a>具此十事。<a id="a-4h"></a>是名菩萨微细智。</p>
  <p id="a4i">善男子。<a id="a-4j"></a>菩萨复有十法得随应辩。<a id="a-4k"></a>何等为十。<a id="a-4l"></a>佛如是说一切诸法无我无众生无寿命无人无作者无知者无见者。<a id="a-4m"></a>一切诸法悉如是相。<a id="a-4n"></a>一切法空。<a id="a-4o"></a>一切法虚妄欺诳无主。<a id="a-4p"></a>一切法妄想无实。<a id="a-4q"></a>皆从因缘起。<a id="a-4r"></a>善男子。<a id="a-4s"></a>具此十事。<a id="a-4t"></a>是名菩萨随应辩。</p>
  <p id="a4u">善男子。<a id="a-4v"></a>菩萨复有十法名为辞辩。<a id="a-4w"></a>何等为十。<a id="a-4x"></a>言论无滞。<a id="a-4y"></a>语无竭尽。<a id="a-4z"></a>言辞柔润。<a id="a-50"></a>悦泽无穷。<a id="a-51"></a>不惧大众。<a id="a-52"></a>辞不卑小。<a id="a-53"></a>辞无畏忌。<a id="a-54"></a>辞无与等者。<a id="a-55"></a>言不为他所恶。<a id="a-56"></a>言虽无量而不离四依义。<a id="a-57"></a>善男子。<a id="a-58"></a>具此十事。<a id="a-59"></a>是名菩萨辞辩。</p>
  <p id="a5A">善男子。<a id="a-5B"></a>菩萨复有十法名为净辩。<a id="a-5C"></a>何等为十。<a id="a-5D"></a>辞无謇吃。<a id="a-5E"></a>辞无恐畏。<a id="a-5F"></a>辞不卑劣。<a id="a-5G"></a>辞不粗高。<a id="a-5H"></a>义不卑小。<a id="a-5I"></a>辞无阙短。<a id="a-5J"></a>其声清彻。<a id="a-5K"></a>声无阙短。<a id="a-5L"></a>言则应时无有漏失。<a id="a-5M"></a>辩不粗犷。<a id="a-5N"></a>云何名菩萨得不謇吃辩。<a id="a-5O"></a>以无大众威德畏故言不蹇吃。<a id="a-5P"></a>云何名菩萨得不恐怖辩。<a id="a-5Q"></a>以体性正直故无所忌。<a id="a-5R"></a>云何名菩萨得不卑劣辩。<a id="a-5S"></a>以何因故。<a id="a-5T"></a>菩萨处于大众犹如师子无所忌难。<a id="a-5U"></a>云何名菩萨辞不粗高。<a id="a-5V"></a>以何因故除结使故。<a id="a-5W"></a>善男子。<a id="a-5X"></a>有烦恼故辞必粗高。<a id="a-5Y"></a>云何名菩萨义不卑小。<a id="a-5Z"></a>以何因故善得法故。<a id="a-5a"></a>已深解法其义明了。<a id="a-5b"></a>云何名菩萨辞无阙短。<a id="a-5c"></a>以何因故善解诸论故。<a id="a-5d"></a>若解论鲜少则言辩有阙。<a id="a-5e"></a>云何名菩萨声无阙短。<a id="a-5f"></a>何以故。<a id="a-5g"></a>菩萨悉解一切诸音声故。<a id="a-5h"></a>云何名菩萨知时而语。<a id="a-5i"></a>若应前语不着于后。<a id="a-5j"></a>若应后语亦不着前。<a id="a-5k"></a>何以故。<a id="a-5l"></a>菩萨善知时故。<a id="a-5m"></a>云何名菩萨辩不粗犷。<a id="a-5n"></a>非所喜者则不为说。<a id="a-5o"></a>何以故。<a id="a-5p"></a>一切口过由诸结习。<a id="a-5q"></a>以断恶故所言柔软。<a id="a-5r"></a>菩萨摩诃萨无不了辩。<a id="a-5s"></a>何以故。<a id="a-5t"></a>菩萨诸根已悉利故。<a id="a-5u"></a>善男子。<a id="a-5v"></a>诸根闇钝故有不了辩。<a id="a-5w"></a>利则不尔。<a id="a-5x"></a>善男子。<a id="a-5y"></a>具此十事。<a id="a-5z"></a>是名菩萨净辩。</p>
  <p id="a60">善男子。<a id="a-61"></a>菩萨复有十法名乐说辩。<a id="a-62"></a>何等为十。<a id="a-63"></a>爱语。<a id="a-64"></a>不颦蹙语。<a id="a-65"></a>义语。<a id="a-66"></a>法语。<a id="a-67"></a>等语。<a id="a-68"></a>不自高语。<a id="a-69"></a>不轻他语。<a id="a-6A"></a>不染语。<a id="a-6B"></a>不恼触语。<a id="a-6C"></a>种种言辩。<a id="a-6D"></a>善男子。<a id="a-6E"></a>菩萨爱语。<a id="a-6F"></a>能令众生心生喜乐。<a id="a-6G"></a>和颜悦色咸使安慰。<a id="a-6H"></a>菩萨义辩能以美语令众悦乐。<a id="a-6I"></a>菩萨法辩教授利益。<a id="a-6J"></a>菩萨等辩常以等心为众生说法。<a id="a-6K"></a>能令一切悉皆喜悦。<a id="a-6L"></a>菩萨不自高说法。<a id="a-6M"></a>除诸憍慢自是心故。<a id="a-6N"></a>菩萨同事说法。<a id="a-6O"></a>悦众生故。<a id="a-6P"></a>菩萨不轻他说法。<a id="a-6Q"></a>心能专一故。<a id="a-6R"></a>菩萨不染语。<a id="a-6S"></a>坚持净戒悦众生故。<a id="a-6T"></a>菩萨不恼触语。<a id="a-6U"></a>以忍辱力悦众生故。<a id="a-6V"></a>菩萨种种言辩。<a id="a-6W"></a>能以乐说悦众生故。<a id="a-6X"></a>善男子。<a id="a-6Y"></a>具此十事。<a id="a-6Z"></a>是名菩萨乐说之辩。<a id="a-6a"></a>善男子。<a id="a-6b"></a>菩萨复有十法。<a id="a-6c"></a>名善说法。<a id="a-6d"></a>能令众生信受。<a id="a-6e"></a>何等为十。<a id="a-6f"></a>堪任法器者而为说法。<a id="a-6g"></a>称其根性而为说法。<a id="a-6h"></a>不为讥呵者说法。<a id="a-6i"></a>不为外道异见者说法。<a id="a-6j"></a>不为憍慢无诚心者说法。<a id="a-6k"></a>不为无信心者说法。<a id="a-6l"></a>不为谄诳伪者说法。<a id="a-6m"></a>不为求活命者说法。<a id="a-6n"></a>不为求利养悭贪嫉妒者说法。<a id="a-6o"></a>不为颠狂愚痴聋哑者说法。<a id="a-6p"></a>善男子。<a id="a-6q"></a>菩萨以何因故不作法悭。<a id="a-6r"></a>己所得法悉与众生令他信解。<a id="a-6s"></a>不为师匠秘而不说。<a id="a-6t"></a>菩萨终不于众生起不慈愍心。<a id="a-6u"></a>亦不外于众生。<a id="a-6v"></a>但不任法器者则入舍心。<a id="a-6w"></a>除盖障菩萨白佛言。<a id="a-6x"></a>世尊。<a id="a-6y"></a>而此众生若不为说者当为谁说。<a id="a-6z"></a>佛言。<a id="a-70"></a>有信心者我当为说。<a id="a-71"></a>善根成熟堪任法器者当为说之。<a id="a-72"></a>于过去佛种诸善根。<a id="a-73"></a>心不谄曲无虚伪者。<a id="a-74"></a>亦非幻惑诈现威仪者。<a id="a-75"></a>不求名闻为利养者。<a id="a-76"></a>常为善知识之所守护者。<a id="a-77"></a>有智闻之能随信解者。<a id="a-78"></a>诸根利者。<a id="a-79"></a>闻法能行勤精进者。<a id="a-7A"></a>能随顺佛教者。<a id="a-7B"></a>若有如是善男子等。<a id="a-7C"></a>诸佛菩萨而为说法。<a id="a-7D"></a>善男子。<a id="a-7E"></a>具此十事。<a id="a-7F"></a>是名菩萨善能说法。<a id="a-7G"></a>令众生信受。</p>
  <p id="a7H">善男子。<a id="a-7I"></a>菩萨复有十法。<a id="a-7J"></a>名为说法法师。<a id="a-7K"></a>何等为十。<a id="a-7L"></a>修集佛法而能说法。<a id="a-7M"></a>亦不见法而能修集。<a id="a-7N"></a>亦不见法能断结使而为说法。<a id="a-7O"></a>亦不见所断结使。<a id="a-7P"></a>亦不见法厌恶离欲寂灭。<a id="a-7Q"></a>作如是说。<a id="a-7R"></a>法亦不得厌恶。<a id="a-7S"></a>亦不得离欲。<a id="a-7T"></a>亦不得寂灭相。<a id="a-7U"></a>得须陀洹果说法。<a id="a-7V"></a>不见有须陀洹相。<a id="a-7W"></a>得斯陀含果说法。<a id="a-7X"></a>不见有斯陀含相。<a id="a-7Y"></a>得阿那含果说法。<a id="a-7Z"></a>不见有阿那含相。<a id="a-7a"></a>得阿罗汉果说法。<a id="a-7b"></a>不见有阿罗汉相。<a id="a-7c"></a>得辟支佛果说法。<a id="a-7d"></a>不见有辟支佛相。<a id="a-7e"></a>断除着我说法。<a id="a-7f"></a>亦不见我不见着。<a id="a-7g"></a>见业果报说法。<a id="a-7h"></a>亦不见业果报相。<a id="a-7i"></a>何以故。<a id="a-7j"></a>菩萨观诸假名不必依法。<a id="a-7k"></a>名中无法法中无名。<a id="a-7l"></a>但以世俗假设名字流布世间。<a id="a-7m"></a>世谛故而有假名。<a id="a-7n"></a>于第一义谛观之则无。<a id="a-7o"></a>悉是虚妄诳惑凡夫。<a id="a-7p"></a>善男子。<a id="a-7q"></a>具此十事。<a id="a-7r"></a>名菩萨说法法师。<a id="a-7s"></a>善男子。<a id="a-7t"></a>菩萨复有十法名为坚法。<a id="a-7u"></a>何等为十。<a id="a-7v"></a>菩萨摩诃萨。<a id="a-7w"></a>虽观色真实而不坏色相。<a id="a-7x"></a>观受想行识真实亦不坏受想行识相。<a id="a-7y"></a>菩萨虽观欲界真实而不坏欲界相。<a id="a-7z"></a>虽观色界真实而不坏色界相。<a id="a-80"></a>虽观无色界真实而不坏无色界相。<a id="a-81"></a>虽观诸法真实而不坏诸法相。<a id="a-82"></a>虽观诸法真实而不坏于假名众生。<a id="a-83"></a>虽观法虚寂而不毕竟堕于断见。<a id="a-84"></a>虽观诸法真实而不坏于正道。<a id="a-85"></a>菩萨以巧方便智。<a id="a-86"></a>善知有无而不取相。<a id="a-87"></a>善男子。<a id="a-88"></a>具此十事。<a id="a-89"></a>是名菩萨坚法。</p>
  <p id="a8A">善男子。<a id="a-8B"></a>菩萨复有十法善知法界。<a id="a-8C"></a>何等为十。<a id="a-8D"></a>有慧依善知识。<a id="a-8E"></a>能勤精进。<a id="a-8F"></a>远离阴盖。<a id="a-8G"></a>清净恭敬。<a id="a-8H"></a>多习空观。<a id="a-8I"></a>除着诸见。<a id="a-8J"></a>趣向于道。<a id="a-8K"></a>所见真宝。<a id="a-8L"></a>善男子。<a id="a-8M"></a>菩萨有慧习近善知识。<a id="a-8N"></a>见善知识爱敬喜悦。<a id="a-8O"></a>于善知识生世尊想。<a id="a-8P"></a>依善知识住。<a id="a-8Q"></a>因善知识故得勤精进。<a id="a-8R"></a>因善知识故能除一切恶法。<a id="a-8S"></a>虽满足一切善法。<a id="a-8T"></a>而勤精进不惓除灭阴盖。<a id="a-8U"></a>已无盖障故而勤修道。<a id="a-8V"></a>得身口意业清净除诸习恶。<a id="a-8W"></a>得清净故能恭敬供养。<a id="a-8X"></a>得恭敬供养故而得空观。<a id="a-8Y"></a>修空观故除诸假名。<a id="a-8Z"></a>除诸假名故能向正道。<a id="a-8a"></a>向正道故能见真实。<a id="a-8b"></a>除盖障菩萨白佛言。<a id="a-8c"></a>世尊。<a id="a-8d"></a>云何名为见真实。<a id="a-8e"></a>佛即答言。<a id="a-8f"></a>所见不虚名为真实。<a id="a-8g"></a>除盖障菩萨白佛言。<a id="a-8h"></a>世尊。<a id="a-8i"></a>云何名真实。<a id="a-8j"></a>佛复答言。<a id="a-8k"></a>不虚妄法名为真实。<a id="a-8l"></a>除盖障菩萨白佛言。<a id="a-8m"></a>世尊。<a id="a-8n"></a>云何名为不虚妄。<a id="a-8o"></a>佛即答言。<a id="a-8p"></a>如实非不如实名不虚妄。<a id="a-8q"></a>除盖障菩萨白佛言。<a id="a-8r"></a>世尊。<a id="a-8s"></a>云何名为如实。<a id="a-8t"></a>佛即答言。<a id="a-8u"></a>此法惟可心知难以口说。<a id="a-8v"></a>非是文字所能宣释。<a id="a-8w"></a>除盖障菩萨白佛言。<a id="a-8x"></a>世尊。<a id="a-8y"></a>云何法相离于文字。<a id="a-8z"></a>言语道断出过一切心所行处。<a id="a-90"></a>离诸戏论无造无作亦无彼此。<a id="a-91"></a>非筹量计挍之所能及。<a id="a-92"></a>亦非相貌。<a id="a-93"></a>过于一切凡愚所见。<a id="a-94"></a>出过魔界。<a id="a-95"></a>出过一切结使处所。<a id="a-96"></a>出过一切心意识表。<a id="a-97"></a>不住寂灭贤圣处所。<a id="a-98"></a>而诸贤圣之所证知。<a id="a-99"></a>善男子。<a id="a-9A"></a>具此十事。<a id="a-9B"></a>是则名为究竟如实。<a id="a-9C"></a>是一切智所说。<a id="a-9D"></a>不思议境界不二境界。<a id="a-9E"></a>除盖障菩萨白佛言。<a id="a-9F"></a>世尊。<a id="a-9G"></a>是如实相云何证云何见。<a id="a-9H"></a>佛告。<a id="a-9I"></a>善男子。<a id="a-9J"></a>出世间智。<a id="a-9K"></a>乃能证见自得此法。<a id="a-9L"></a>除盖障菩萨复白佛言。<a id="a-9M"></a>世尊。<a id="a-9N"></a>此法体性究竟清净非染污法。<a id="a-9O"></a>是澄静法微妙最胜法。<a id="a-9P"></a>常住不动非败坏法。<a id="a-9Q"></a>有佛无佛法性常尔。<a id="a-9R"></a>菩萨摩诃萨。<a id="a-9S"></a>精勤修行难行苦行。<a id="a-9T"></a>百千万亿难行苦行。<a id="a-9U"></a>为得此法安立众生。<a id="a-9V"></a>除盖障菩萨复白佛言。<a id="a-9W"></a>世尊。<a id="a-9X"></a>如是名以闻慧闻以思慧思身得证不。<a id="a-9Y"></a>佛言。<a id="a-9Z"></a>善男子。<a id="a-9a"></a>不尔。<a id="a-9b"></a>何以故。<a id="a-9c"></a>以智慧观如实法而身得证。<a id="a-9d"></a>除盖障菩萨白佛言。<a id="a-9e"></a>世尊。<a id="a-9f"></a>不从闻慧闻思慧思身得证耶。<a id="a-9g"></a>佛言。<a id="a-9h"></a>善男子。<a id="a-9i"></a>不也。<a id="a-9j"></a>不以闻思慧故身能得证。<a id="a-9k"></a>善男子。<a id="a-9l"></a>汝今谛听我当说喻。<a id="a-9m"></a>善男子。<a id="a-9n"></a>譬如春末盛热。<a id="a-9o"></a>大旷野中有人从东来欲向西。<a id="a-9p"></a>有人从西来欲东过。<a id="a-9q"></a>从西来者为热所逼。<a id="a-9r"></a>语彼人言。<a id="a-9s"></a>我今为热所逼极甚渴乏。<a id="a-9t"></a>示我道路何处当有清凉池泉可止渴乏。<a id="a-9u"></a>东方来人。<a id="a-9v"></a>善知涂径善知道相。<a id="a-9w"></a>即答彼云。<a id="a-9x"></a>道中有好清冷美水无诸碱苦。<a id="a-9y"></a>我以于彼洗浴饮饱得来至此。<a id="a-9z"></a>善男子。<a id="a-A0"></a>汝欲趣彼其路众多。<a id="a-A1"></a>去此不远便有二道。<a id="a-A2"></a>一者是左道。<a id="a-A3"></a>二者是右道。<a id="a-A4"></a>汝今当从右道而往弃其左道。<a id="a-A5"></a>去此不久。<a id="a-A6"></a>当见丛林郁茂清凉。<a id="a-A7"></a>此丛林中多妙池泉众流美味。<a id="a-A8"></a>可以洗浴饮除渴乏。<a id="a-A9"></a>佛言。<a id="a-AA"></a>善男子。<a id="a-AB"></a>彼渴乏者。<a id="a-AC"></a>闻水思惟时。<a id="a-AD"></a>得已止渴不。<a id="a-AE"></a>除盖障菩萨白佛言。<a id="a-AF"></a>不也世尊。<a id="a-AG"></a>虽闻清凉而身未证知。<a id="a-AH"></a>佛言。<a id="a-AI"></a>善男子。<a id="a-AJ"></a>此亦如是。<a id="a-AK"></a>不以闻思慧等便能证知实相之法。<a id="a-AL"></a>大旷野者譬如生死。<a id="a-AM"></a>渴乏之人是具缚凡夫。<a id="a-AN"></a>烦恼热逼便生爱渴。<a id="a-AO"></a>善知道者譬如菩萨善知一切智道。<a id="a-AP"></a>能饮水者譬如善得法味。<a id="a-AQ"></a>洗浴清凉譬如身证。<a id="a-AR"></a>澄清净洁无诸碱苦譬如实法。<a id="a-AS"></a>善男子。<a id="a-AT"></a>汝今善听我更说喻。<a id="a-AU"></a>假使如来住阎浮提。<a id="a-AV"></a>若寿一劫说须陀味。<a id="a-AW"></a>香气胜妙甘美清净。<a id="a-AX"></a>食时受乐悉皆赞叹其味无比。<a id="a-AY"></a>若使有人虽见其色。<a id="a-AZ"></a>而未食者已得味不。<a id="a-Aa"></a>除盖障菩萨白佛言。<a id="a-Ab"></a>不也世尊。<a id="a-Ac"></a>佛言。<a id="a-Ad"></a>善男子。<a id="a-Ae"></a>我今为汝复更说喻。<a id="a-Af"></a>譬如有人曾食美果。<a id="a-Ag"></a>于未得者前。<a id="a-Ah"></a>赞叹此果色香味具。<a id="a-Ai"></a>彼人闻说是果时。<a id="a-Aj"></a>已知彼果色香味不。<a id="a-Ak"></a>除盖障菩萨白佛言。<a id="a-Al"></a>不也世尊。<a id="a-Am"></a>佛言。<a id="a-An"></a>善男子。<a id="a-Ao"></a>凡夫愚人亦复如是。<a id="a-Ap"></a>不以闻思中慧便能证知真实法相。<a id="a-Aq"></a>除盖障菩萨白佛言。<a id="a-Ar"></a>世尊。<a id="a-As"></a>今为我故快说此喻。<a id="a-At"></a>若得闻者不久亦当获得法利。<a id="a-Au"></a>何以故。<a id="a-Av"></a>若闻此法必证阿鞞跋致。<a id="a-Aw"></a>当得阿耨多罗三藐三菩提。<a id="a-Ax"></a>佛即答言。<a id="a-Ay"></a>如汝所说。<a id="a-Az"></a>闻此法者必证阿鞞跋致。<a id="a-B0"></a>当得阿耨多罗三藐三菩提。<a id="a-B1"></a>善男子。<a id="a-B2"></a>具此十事。<a id="a-B3"></a>是名菩萨善知法界。</p>
 </body>
</html>