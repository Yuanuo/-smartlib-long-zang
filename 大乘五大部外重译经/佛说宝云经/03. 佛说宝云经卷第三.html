<!doctype html>
<html id="z3IBThaNG" data-ver="788">
 <head>
  <meta charset="utf-8">
  <meta author="曼陀罗仙">
  <meta author="僧伽娑罗">
  <meta library="龙藏">
  <meta catalog="大乘五大部外重译经">
  <meta period="梁">
 </head>
 <body>
  <h1 id="a1">佛说宝云经卷第三</h1>
  <p id="a2">善男子。<a id="a-3"></a>菩萨复有十法名方便发愿。<a id="a-4"></a>何等为十。<a id="a-5"></a>不作卑下发愿。<a id="a-6"></a>不畏生死发愿。<a id="a-7"></a>出过一切众生发愿。<a id="a-8"></a>一切诸佛赞叹发愿。<a id="a-9"></a>能摧伏一切魔发愿。<a id="a-A"></a>不为他教故发愿。<a id="a-B"></a>无边发愿。<a id="a-C"></a>不恐畏发愿。<a id="a-D"></a>无忧发愿。<a id="a-E"></a>具足发愿。<a id="a-F"></a>云何名菩萨不卑下发愿。<a id="a-G"></a>菩萨摩诃萨。<a id="a-H"></a>不为三有受乐故发愿。<a id="a-I"></a>是名菩萨不卑下发愿。<a id="a-J"></a>云何名菩萨不畏生死发愿。<a id="a-K"></a>不求二乘不为厌恶生死。<a id="a-L"></a>不为灭除生死故发愿。<a id="a-M"></a>是名菩萨不畏生死发愿。<a id="a-N"></a>云何名菩萨出过一切众生发愿。<a id="a-O"></a>菩萨愿使一切四生众生悉成菩提如般涅槃。<a id="a-P"></a>而我或入涅槃。<a id="a-Q"></a>或不入涅槃。<a id="a-R"></a>是名菩萨出过一切众生发愿。<a id="a-S"></a>云何名菩萨一切诸佛赞叹发愿。<a id="a-T"></a>菩萨发愿。<a id="a-U"></a>我化一切众生皆发阿耨多罗三藐三菩提心。<a id="a-V"></a>行菩萨道乃至坐于道场。<a id="a-W"></a>我当劝请令转法轮。<a id="a-X"></a>佛若入涅槃。<a id="a-Y"></a>我当劝请令久住世利益众生。<a id="a-Z"></a>是名菩萨一切诸佛赞叹发愿。<a id="a-a"></a>云何名菩萨摧伏一切诸魔发愿。<a id="a-b"></a>菩萨愿使一切众生成佛时。<a id="a-c"></a>国土不闻恶魔名字。<a id="a-d"></a>是名菩萨摧伏一切诸魔发愿。<a id="a-e"></a>云何名菩萨不为他教故发愿。<a id="a-f"></a>终不受他教故。<a id="a-g"></a>发阿耨多罗三藐三菩提心。<a id="a-h"></a>自以智慧观察世界众生受无量苦。<a id="a-i"></a>为拔济故发阿耨多罗三藐三菩提心。<a id="a-j"></a>是名菩萨不为他教故发愿。<a id="a-k"></a>云何名菩萨无边发愿。<a id="a-l"></a>菩萨不为方所少缘发愿。<a id="a-m"></a>菩萨整其衣服右膝着地叉手合掌心生厌恶。<a id="a-n"></a>于十方一切世界所有菩萨若坐道场勤修苦行初成佛者转法轮者。<a id="a-o"></a>当悉观察照见我心。<a id="a-p"></a>劝请随喜愿转法轮。<a id="a-q"></a>一切十方菩萨从初发意行六波罗蜜。<a id="a-r"></a>皆作无量难行苦行。<a id="a-s"></a>及至坐于道场。<a id="a-t"></a>降魔成佛及转法轮。<a id="a-u"></a>于此一一善心我皆随喜。<a id="a-v"></a>发阿耨多罗三藐三菩提心。<a id="a-w"></a>是名菩萨无边发愿。<a id="a-x"></a>云何名菩萨不恐畏发愿。<a id="a-y"></a>菩萨从初发心闻深妙法不生惊畏。<a id="a-z"></a>闻佛本行无量功德不生惊畏。<a id="a-10"></a>闻菩萨深远游戏神通不生惊畏。<a id="a-11"></a>闻菩萨深远善权方便不生惊畏。<a id="a-12"></a>菩萨作是念。<a id="a-13"></a>佛菩提无量无边。<a id="a-14"></a>世界无量无边。<a id="a-15"></a>佛所成熟众生无量无边。<a id="a-16"></a>非我智力之所能知。<a id="a-17"></a>惟佛与佛乃能究竟。<a id="a-18"></a>是名菩萨不恐畏发愿。<a id="a-19"></a>云何名菩萨无忧发愿。<a id="a-1A"></a>菩萨见诸众生痴无慧目。<a id="a-1B"></a>[怡-台+龍]悷难调不可降伏。<a id="a-1C"></a>破戒懒堕众恶悉具。<a id="a-1D"></a>为如此等深起厌心求生净土。<a id="a-1E"></a>愿令我等不闻如是诸恶之名。<a id="a-1F"></a>当行慈悲智慧具足。<a id="a-1G"></a>菩萨发心便作是念。<a id="a-1H"></a>一切世界中少智众生。<a id="a-1I"></a>愚痴喑哑无涅槃分不生信心者。<a id="a-1J"></a>而为一切诸佛菩萨之所弃舍。<a id="a-1K"></a>如此众生我皆调伏。<a id="a-1L"></a>乃至坐于道场。<a id="a-1M"></a>得阿耨多罗三藐三菩提。<a id="a-1N"></a>发此心时。<a id="a-1O"></a>一切魔宫悉皆震动。<a id="a-1P"></a>十方诸佛发声赞叹。<a id="a-1Q"></a>庄严净土速成正觉。<a id="a-1R"></a>是名菩萨无忧发愿。<a id="a-1S"></a>云何名菩萨具足发愿。<a id="a-1T"></a>菩萨发心誓愿降魔成阿耨多罗三藐三菩提。<a id="a-1U"></a>是名菩萨具足发愿。<a id="a-1V"></a>譬如油钵若已平满。<a id="a-1W"></a>更投一渧终不复受。<a id="a-1X"></a>菩萨成佛众愿满足亦复如是。<a id="a-1Y"></a>更无减少一尘之愿。<a id="a-1Z"></a>善男子。<a id="a-1a"></a>具此十事是名菩萨方便具足发愿。</p>
  <p id="a1b">善男子。<a id="a-1c"></a>菩萨复有十法名力具足。<a id="a-1d"></a>何等为十。<a id="a-1e"></a>人不轻力。<a id="a-1f"></a>不为他所伏力。<a id="a-1g"></a>具福业力。<a id="a-1h"></a>具智慧力。<a id="a-1i"></a>具徒众力。<a id="a-1j"></a>得神通力。<a id="a-1k"></a>自在之力。<a id="a-1l"></a>陀罗尼力。<a id="a-1m"></a>菩萨定持不可动力。<a id="a-1n"></a>所言无二力。<a id="a-1o"></a>云何名菩萨人不轻力。<a id="a-1p"></a>一切外道声闻二乘无能过者。<a id="a-1q"></a>一切众生亦无有与菩萨力等者。<a id="a-1r"></a>是名菩萨人不轻力。<a id="a-1s"></a>云何名菩萨具福业力。<a id="a-1t"></a>无有世间出世间所修之福功德庄严能与菩萨力齐等者。<a id="a-1u"></a>是名菩萨具福业力。<a id="a-1v"></a>云何名菩萨具智慧力。<a id="a-1w"></a>菩萨智力有所举动。<a id="a-1x"></a>于前后际无有错谬。<a id="a-1y"></a>是名菩萨具智慧力。<a id="a-1z"></a>云何名菩萨具徒众力。<a id="a-20"></a>菩萨徒众不坏正见。<a id="a-21"></a>无毁威仪常修净命。<a id="a-22"></a>所摄大众皆同菩萨正直之行。<a id="a-23"></a>是名菩萨具徒众力。<a id="a-24"></a>云何名菩萨具神通力。<a id="a-25"></a>菩萨以世俗五通胜于声闻二乘五通。<a id="a-26"></a>能以一尘容阎浮提及四天下。<a id="a-27"></a>或千世界或二千世界或三千大千世界。<a id="a-28"></a>乃至恒河沙等三千大千世界。<a id="a-29"></a>而微尘不增世界不减。<a id="a-2A"></a>其中众生亦不迫迮。<a id="a-2B"></a>无觉知想不相妨碍。<a id="a-2C"></a>是名菩萨具神通力。<a id="a-2D"></a>云何名菩萨得自在力。<a id="a-2E"></a>菩萨有自在力。<a id="a-2F"></a>欲使三千大千世界种种珍宝遍满其中。<a id="a-2G"></a>即如其意。<a id="a-2H"></a>是名菩萨自在之力。<a id="a-2I"></a>云何名菩萨得陀罗尼力。<a id="a-2J"></a>菩萨若闻无量无边诸佛说法异闻异字。<a id="a-2K"></a>能于一念种种音声。<a id="a-2L"></a>悉皆受持思惟修行。<a id="a-2M"></a>是名菩萨陀罗尼力。<a id="a-2N"></a>云何名菩萨定持无戏动力。<a id="a-2O"></a>一切众生无能扰坏令其心乱。<a id="a-2P"></a>是名菩萨定持不戏动力。<a id="a-2Q"></a>云何名菩萨所言无二力。<a id="a-2R"></a>菩萨心思后言口无二语。<a id="a-2S"></a>惟除方便。<a id="a-2T"></a>利益之说。<a id="a-2U"></a>是名菩萨言无二力。<a id="a-2V"></a>若有记莂终不错谬一切众生所有智慧。<a id="a-2W"></a>无能出过菩萨之者。<a id="a-2X"></a>善男子。<a id="a-2Y"></a>具此十事。<a id="a-2Z"></a>是名菩萨得力具足。</p>
  <p id="a2a">善男子。<a id="a-2b"></a>菩萨复有十法名具足智。<a id="a-2c"></a>何等为十。<a id="a-2d"></a>知人无我智具足。<a id="a-2e"></a>知法无我智具足。<a id="a-2f"></a>遍知诸方智具足。<a id="a-2g"></a>善知禅定境界处所具足智。<a id="a-2h"></a>持具足无等智具足。<a id="a-2i"></a>善知众生根行智具足。<a id="a-2j"></a>无作智具足。<a id="a-2k"></a>善知一切法相智具足。<a id="a-2l"></a>善知出世间智具足。<a id="a-2m"></a>云何名菩萨知人无我。<a id="a-2n"></a>观五阴不坚无牢固。<a id="a-2o"></a>虚妄无真实。<a id="a-2p"></a>乃至灭谢亦不见有去。<a id="a-2q"></a>菩萨作是念。<a id="a-2r"></a>此五阴无我无众生无寿命无养育无人。<a id="a-2s"></a>凡夫愚人谓实有我故妄取我想。<a id="a-2t"></a>犹如鬼魅妖异所著。<a id="a-2u"></a>众生妄计亦复如是。<a id="a-2v"></a>或阴即是我。<a id="a-2w"></a>我即是阴。<a id="a-2x"></a>或阴是我所。<a id="a-2y"></a>我所是阴。<a id="a-2z"></a>着虚妄我不见真实。<a id="a-30"></a>于生死中如旋火轮虚妄无实。<a id="a-31"></a>菩萨如实能知。<a id="a-32"></a>是名菩萨知人无我具足。<a id="a-33"></a>云何名菩萨观法无我知。<a id="a-34"></a>如实相见生见灭。<a id="a-35"></a>知一切物犹如假借。<a id="a-36"></a>但有名用假施设生。<a id="a-37"></a>无有实体。<a id="a-38"></a>假施设法亦不断不常。<a id="a-39"></a>但从缘而生从缘而灭。<a id="a-3A"></a>菩萨如实而知诸法真实。<a id="a-3B"></a>是名观法无我具足。<a id="a-3C"></a>云何名菩萨一切处遍知。<a id="a-3D"></a>一切处遍知者。<a id="a-3E"></a>非一刹那中知。<a id="a-3F"></a>非一刹那中不知。<a id="a-3G"></a>非此方知彼方不知。<a id="a-3H"></a>而能普于十方得无碍智。<a id="a-3I"></a>是名菩萨一切处遍知。<a id="a-3J"></a>云何名菩萨善知禅定境界处所。<a id="a-3K"></a>知声闻定。<a id="a-3L"></a>知辟支佛定。<a id="a-3M"></a>知菩萨定。<a id="a-3N"></a>知诸佛定。<a id="a-3O"></a>如是诸定皆悉了知。<a id="a-3P"></a>声闻二乘但知自分境界余则不知。<a id="a-3Q"></a>菩萨定者知己境界。<a id="a-3R"></a>兼知二乘及如来禅定究竟定相。<a id="a-3S"></a>以佛力故亦悉能知。<a id="a-3T"></a>是名菩萨善知禅定境界处所。<a id="a-3U"></a>云何名菩萨智持具足。<a id="a-3V"></a>菩萨善知声闻持辟支佛持菩萨持。<a id="a-3W"></a>况余众生而不能知。<a id="a-3X"></a>是名菩萨智持具足。<a id="a-3Y"></a>云何名菩萨无等智具足。<a id="a-3Z"></a>一切外道二乘诸智。<a id="a-3a"></a>无有能及菩萨智者。<a id="a-3b"></a>惟除如来一切种智。<a id="a-3c"></a>是名菩萨无等智具足。<a id="a-3d"></a>云何名菩萨善知众生根行具足。<a id="a-3e"></a>菩萨能以净无碍智。<a id="a-3f"></a>遍观世界。<a id="a-3g"></a>有众生能生菩提。<a id="a-3h"></a>有众生不能生菩提。<a id="a-3i"></a>有众生满足菩提。<a id="a-3j"></a>有众生不满足菩提。<a id="a-3k"></a>有众生住于初地乃至住于十地。<a id="a-3l"></a>有众生坐于道场。<a id="a-3m"></a>有成正觉有转法轮乃至入般涅槃。<a id="a-3n"></a>有声闻乘涅槃。<a id="a-3o"></a>有辟支佛乘涅槃。<a id="a-3p"></a>有生善趣者。<a id="a-3q"></a>有生恶趣者。<a id="a-3r"></a>是名菩萨善知众生根行具足。<a id="a-3s"></a>云何名菩萨无作智具足。<a id="a-3t"></a>于四威仪行住坐卧。<a id="a-3u"></a>念念无作心恒成就。<a id="a-3v"></a>譬如有人于出入息乃至睡眠常无所作。<a id="a-3w"></a>菩萨如是心无思惟亦非造作。<a id="a-3x"></a>而无碍智自然成就。<a id="a-3y"></a>是名菩萨无作智具足。<a id="a-3z"></a>云何名菩萨善知一切法相具足。<a id="a-40"></a>了达诸法皆同一相。<a id="a-41"></a>云何一相。<a id="a-42"></a>皆尽空相。<a id="a-43"></a>如幻相虚妄相。<a id="a-44"></a>是名菩萨善知一切法相具足。<a id="a-45"></a>云何名菩萨善知出世间智具足。<a id="a-46"></a>菩萨知无漏智。<a id="a-47"></a>出一切世间诸智。<a id="a-48"></a>是名菩萨出世间智具足。<a id="a-49"></a>善男子。<a id="a-4A"></a>具此十事。<a id="a-4B"></a>是名菩萨得一切智满足。<a id="a-4C"></a>善男子。<a id="a-4D"></a>菩萨复有十法名得地三昧。<a id="a-4E"></a>何等为十。<a id="a-4F"></a>如地广大无边。<a id="a-4G"></a>如地一切众生依止存济。<a id="a-4H"></a>如地于一切众生悉有育养之恩终不计恩。<a id="a-4I"></a>如地普能容受诸大云雨。<a id="a-4J"></a>能为一切众生依止住处。<a id="a-4K"></a>能生善种及一切种。<a id="a-4L"></a>如大宝器。<a id="a-4M"></a>能出一切大药。<a id="a-4N"></a>不可倾动不惊不畏。<a id="a-4O"></a>云何名菩萨如地广大无边。<a id="a-4P"></a>周匝十方无边无量。<a id="a-4Q"></a>菩萨亦尔。<a id="a-4R"></a>功德智慧庄严愿行无边无量。<a id="a-4S"></a>是名菩萨如地广大无边。<a id="a-4T"></a>云何名菩萨如地一切众生依止存济。<a id="a-4U"></a>各从所欲称意拯给周济无碍。<a id="a-4V"></a>菩萨亦尔。<a id="a-4W"></a>施戒忍辱精进禅智乃至众具。<a id="a-4X"></a>皆悉与之而心无限碍。<a id="a-4Y"></a>是名菩萨如地一切众生依止存济。<a id="a-4Z"></a>云何名菩萨有育养之恩而不望报。<a id="a-4a"></a>犹如大地等无好恶。<a id="a-4b"></a>加报不欣无亦不恨。<a id="a-4c"></a>是名菩萨育养之恩而不望报。<a id="a-4d"></a>云何名菩萨如地普能容受大法云雨。<a id="a-4e"></a>亦如大地天注云雨普皆容受无不堪持。<a id="a-4f"></a>菩萨摩诃萨亦复如是。<a id="a-4g"></a>一切诸佛兴大密云普注法雨。<a id="a-4h"></a>如其所说悉能受持。<a id="a-4i"></a>是名菩萨如地普能容受大法云雨。<a id="a-4j"></a>云何名菩萨能为一切众生依止住处。<a id="a-4k"></a>又如大地草木丛林一切众生行住坐卧皆依于地。<a id="a-4l"></a>菩萨亦尔。<a id="a-4m"></a>一切众生修行善趣二乘学法及以涅槃。<a id="a-4n"></a>一切皆因菩萨而有。<a id="a-4o"></a>是名菩萨能为一切众生依止住处。<a id="a-4p"></a>云何名菩萨善种子之所依处。<a id="a-4q"></a>譬如大地一切种子依地而生。<a id="a-4r"></a>菩萨亦尔。<a id="a-4s"></a>一切善业天人种子皆依菩萨而生。<a id="a-4t"></a>是名菩萨善种子之所依处。<a id="a-4u"></a>云何名菩萨如大宝器。<a id="a-4v"></a>譬如大地能出众宝。<a id="a-4w"></a>是诸宝物皆出于地。<a id="a-4x"></a>菩萨摩诃萨亦复如是。<a id="a-4y"></a>功德善宝一切乐果悉出菩萨。<a id="a-4z"></a>是名菩萨如大宝器。<a id="a-50"></a>云何名菩萨能出一切大药。<a id="a-51"></a>譬如大地出众妙药能治种种诸病。<a id="a-52"></a>菩萨摩诃萨亦复如是。<a id="a-53"></a>能出一切诸妙法药。<a id="a-54"></a>能除一切诸烦恼病。<a id="a-55"></a>是名菩萨能出一切大法药器。<a id="a-56"></a>云何名菩萨不可倾动。<a id="a-57"></a>譬如大地风不能动蝇蚋蚤蝎不能[虛*予]损。<a id="a-58"></a>菩萨摩诃萨亦复如是。<a id="a-59"></a>一切内外诸缘逼恼不能扰动。<a id="a-5A"></a>是名菩萨不可倾动。<a id="a-5B"></a>云何名菩萨不惊不畏。<a id="a-5C"></a>譬如大地师子虎狼龙象雷电哮吼不能惊畏。<a id="a-5D"></a>菩萨摩诃萨亦复如是。<a id="a-5E"></a>一切外道九十六种所不能动。<a id="a-5F"></a>是名菩萨不惊不畏。<a id="a-5G"></a>善男子。<a id="a-5H"></a>具此十事。<a id="a-5I"></a>是名菩萨得地三昧。</p>
  <p id="a5J">善男子。<a id="a-5K"></a>菩萨复有十法譬如大水。<a id="a-5L"></a>何等为十。<a id="a-5M"></a>如水流注溉润赴下。<a id="a-5N"></a>能生众生善芽种子。<a id="a-5O"></a>欣乐敬信。<a id="a-5P"></a>浸烂一切烦恼根芽。<a id="a-5Q"></a>如水清净不浊。<a id="a-5R"></a>除灭一切炽热之患。<a id="a-5S"></a>能除贪欲爱心之渴。<a id="a-5T"></a>深广难度如水浇溉高下皆满。<a id="a-5U"></a>能除一切诸结尘垢。<a id="a-5V"></a>云何名菩萨如水流注溉润赴下。<a id="a-5W"></a>生长草木而各滋茂。<a id="a-5X"></a>菩萨亦复如是。<a id="a-5Y"></a>以诸功德如水溉下。<a id="a-5Z"></a>流润微善亦令增长。<a id="a-5a"></a>是名菩萨如水流注溉润赴下。<a id="a-5b"></a>云何名菩萨能生众生善芽种子。<a id="a-5c"></a>如水能润草木丛林悉得生长。<a id="a-5d"></a>菩萨以禅定水浇润觉意正直道支令得增长。<a id="a-5e"></a>渐渐长养成一切智树。<a id="a-5f"></a>是名菩萨能生善牙种子。<a id="a-5g"></a>以若干种诸佛法果利益众生。<a id="a-5h"></a>菩萨摩诃萨亦复如是。<a id="a-5i"></a>以清净法增长流润。<a id="a-5j"></a>是名菩萨能生善牙种子。<a id="a-5k"></a>云何名菩萨欣乐敬信。<a id="a-5l"></a>如水自湿亦能湿彼。<a id="a-5m"></a>菩萨亦复如是。<a id="a-5n"></a>身自恭敬信乐。<a id="a-5o"></a>亦能令他恭敬信乐。<a id="a-5p"></a>是名菩萨恭敬信乐。<a id="a-5q"></a>云何名菩萨浸烂一切烦恼根牙。<a id="a-5r"></a>譬如大水能浸草木根牙令使烂坏。<a id="a-5s"></a>菩萨摩诃萨亦复如是。<a id="a-5t"></a>修禅定水浸烦恼根牙令悉烂坏。<a id="a-5u"></a>乃至结使习气垢秽悉皆无余。<a id="a-5v"></a>是名菩萨浸烂一切烦恼根芽。<a id="a-5w"></a>云何名菩萨如水清净不浊。<a id="a-5x"></a>水之体性常恒不浊。<a id="a-5y"></a>菩萨摩诃萨亦复如是。<a id="a-5z"></a>体性不浊。<a id="a-60"></a>云何菩萨体性不浊。<a id="a-61"></a>结使贪欲嗔恚愚痴悉断无余。<a id="a-62"></a>善护诸根清净如水。<a id="a-63"></a>是名菩萨如水清净不浊。<a id="a-64"></a>云何名菩萨除灭一切炽热之患。<a id="a-65"></a>譬如夏月以水洗浴身则清凉。<a id="a-66"></a>菩萨亦复如是。<a id="a-67"></a>能以法水除烦恼热。<a id="a-68"></a>是名菩萨除灭一切炽热之患。<a id="a-69"></a>云何名菩萨能除贪欲爱心之渴。<a id="a-6A"></a>譬诸泉水能除人渴。<a id="a-6B"></a>菩萨摩诃萨亦复如是。<a id="a-6C"></a>能以法水悉除众生五欲之渴。<a id="a-6D"></a>是名菩萨能除贪欲爱心之渴。<a id="a-6E"></a>云何名菩萨深广难渡。<a id="a-6F"></a>禅定智水一切众魔及诸外道无能度者。<a id="a-6G"></a>是名菩萨深广难度。<a id="a-6H"></a>云何名菩萨如水浇溉高下皆满。<a id="a-6I"></a>菩萨亦复如是。<a id="a-6J"></a>于善恶众生以法水普润令不苦恼。<a id="a-6K"></a>是名菩萨如水浇溉高下皆满。<a id="a-6L"></a>云何名菩萨能除一切诸结尘垢。<a id="a-6M"></a>菩萨以禅定水淹洒六尘。<a id="a-6N"></a>诸根清净色声不染。<a id="a-6O"></a>是名菩萨能除一切诸结尘垢。<a id="a-6P"></a>善男子。<a id="a-6Q"></a>具此十事。<a id="a-6R"></a>是名菩萨譬如大水。</p>
  <p id="a6S">善男子。<a id="a-6T"></a>菩萨复有十法譬如大火。<a id="a-6U"></a>何等为十。<a id="a-6V"></a>能烧一切结使之薪。<a id="a-6W"></a>能成熟一切佛法。<a id="a-6X"></a>能干烦恼淤埿。<a id="a-6Y"></a>如炬火聚。<a id="a-6Z"></a>如火照明。<a id="a-6a"></a>能令惊怖。<a id="a-6b"></a>能令安慰。<a id="a-6c"></a>若有利养与众共之。<a id="a-6d"></a>为人供养。<a id="a-6e"></a>人不敢轻。<a id="a-6f"></a>云何名菩萨能烧一切结使之薪。<a id="a-6g"></a>如火能烧草木及诸丛林。<a id="a-6h"></a>菩萨亦尔。<a id="a-6i"></a>以智慧火能烧烦恼结使丛林。<a id="a-6j"></a>是名菩萨能烧一切结使之薪。<a id="a-6k"></a>云何名菩萨如火能成熟一切诸物。<a id="a-6l"></a>菩萨亦复如是。<a id="a-6m"></a>以智慧火悉能成熟一切佛法坚固不坏。<a id="a-6n"></a>是名菩萨成熟一切佛法。<a id="a-6o"></a>云何名菩萨能干烦恼淤泥。<a id="a-6p"></a>如火能干湿物。<a id="a-6q"></a>菩萨亦尔。<a id="a-6r"></a>能以智火干有漏淤泥。<a id="a-6s"></a>是名菩萨能干烦恼淤埿。<a id="a-6t"></a>云何名菩萨如炬火聚。<a id="a-6u"></a>若人为寒所逼得火则除。<a id="a-6v"></a>菩萨亦复如是。<a id="a-6w"></a>见诸众生为于烦恼寒苦所逼。<a id="a-6x"></a>菩萨以智慧火能令悉暖。<a id="a-6y"></a>是名菩萨如炬火聚。<a id="a-6z"></a>云何名菩萨如火照明。<a id="a-70"></a>譬如有人在雪山顶然大炬火。<a id="a-71"></a>周匝百里及二百里皆悉照明。<a id="a-72"></a>菩萨摩诃萨亦复如是。<a id="a-73"></a>于无明山顶然智慧火聚。<a id="a-74"></a>于百千世界皆得照明。<a id="a-75"></a>是名菩萨如火照明。<a id="a-76"></a>云何名菩萨能令惊怖。<a id="a-77"></a>譬如獐鹿虎豹见火惊恐皆悉远走。<a id="a-78"></a>若天若魔及魔眷属。<a id="a-79"></a>见菩萨智火威德皆悉远走。<a id="a-7A"></a>是名菩萨能令惊怪。<a id="a-7B"></a>云何名菩萨能令安慰。<a id="a-7C"></a>譬如有人在旷野黑闇中迷失方所。<a id="a-7D"></a>遥见火聚便往趣之。<a id="a-7E"></a>或值聚落放牧人处。<a id="a-7F"></a>得到彼已恐怖悉除心得安慰。<a id="a-7G"></a>菩萨摩诃萨亦复如是。<a id="a-7H"></a>众生于生死旷野黑闇之中迷失方所。<a id="a-7I"></a>遥见菩萨火聚而往趣之。<a id="a-7J"></a>到已烦恼怖畏悉得消除。<a id="a-7K"></a>是名菩萨能令安慰。<a id="a-7L"></a>云何名菩萨利养与众共有。<a id="a-7M"></a>譬如大火能令王若王等旃陀罗男女等悉得火熅。<a id="a-7N"></a>菩萨摩诃萨亦复如是。<a id="a-7O"></a>与一切众生王若王等若旃陀罗男女等。<a id="a-7P"></a>以智慧火消烦恼冰悉令得熅。<a id="a-7Q"></a>是名菩萨利养与众共有。<a id="a-7R"></a>云何名菩萨为人供养。<a id="a-7S"></a>譬如大火刹利婆罗门城邑聚落悉皆供养。<a id="a-7T"></a>菩萨摩诃萨亦复如是。<a id="a-7U"></a>为天人阿修罗及魔眷属。<a id="a-7V"></a>悉皆恭敬供养如世尊像。<a id="a-7W"></a>是名菩萨为人供养。<a id="a-7X"></a>云何名菩萨人不敢轻。<a id="a-7Y"></a>譬如有人得一少火以能烧故心不敢轻。<a id="a-7Z"></a>菩萨摩诃萨亦复如是。<a id="a-7a"></a>初发一念之善未有大力。<a id="a-7b"></a>天人阿修罗及魔眷属无能敢轻者。<a id="a-7c"></a>何以故。<a id="a-7d"></a>是人不久当坐道场成阿耨多罗三藐三菩提。<a id="a-7e"></a>是名菩萨人不敢轻。<a id="a-7f"></a>善男子。<a id="a-7g"></a>具此十事。<a id="a-7h"></a>是名菩萨譬如大火。</p>
  <p id="a7i">善男子。<a id="a-7j"></a>菩萨复有十法犹如虚空。<a id="a-7k"></a>何等为十。<a id="a-7l"></a>广大无碍。<a id="a-7m"></a>寂灭无相。<a id="a-7n"></a>无边空智。<a id="a-7o"></a>无边空慧。<a id="a-7p"></a>广大如法界。<a id="a-7q"></a>知一切法。<a id="a-7r"></a>相如虚空。<a id="a-7s"></a>一切法不住。<a id="a-7t"></a>出过一切形相。<a id="a-7u"></a>出过一切思议量数。<a id="a-7v"></a>善男子。<a id="a-7w"></a>具此十事。<a id="a-7x"></a>是名菩萨犹如虚空。</p>
  <p id="a7y">善男子。<a id="a-7z"></a>菩萨复有十法心如虚空。<a id="a-80"></a>何等为十。<a id="a-81"></a>若心所喜乐亦不着。<a id="a-82"></a>心不喜乐亦不嗔。<a id="a-83"></a>于色声香味触亦不着不嗔。<a id="a-84"></a>乃至于一切法亦不着不嗔。<a id="a-85"></a>于利衰毁誉称讥苦乐。<a id="a-86"></a>于此四法亦不着不嗔。<a id="a-87"></a>善男子。<a id="a-88"></a>具此十事。<a id="a-89"></a>是名菩萨心如虚空。<a id="a-8A"></a>善男子。<a id="a-8B"></a>菩萨复有十法犹如满月。<a id="a-8C"></a>何等为十。<a id="a-8D"></a>能使一切众生得清凉乐。<a id="a-8E"></a>见者爱乐。<a id="a-8F"></a>能使善法日日渐增。<a id="a-8G"></a>能令恶法日日损减。<a id="a-8H"></a>如月盛满。<a id="a-8I"></a>体相胜妙体性清净。<a id="a-8J"></a>得无上乘。<a id="a-8K"></a>常自庄严。<a id="a-8L"></a>得法喜乐。<a id="a-8M"></a>乘第一乘。<a id="a-8N"></a>有大神通威德自在。<a id="a-8O"></a>云何名菩萨能与一切众生作清凉乐。<a id="a-8P"></a>如月天子初出之时。<a id="a-8Q"></a>悉与众生清净快乐。<a id="a-8R"></a>而众乐观心无疲厌。<a id="a-8S"></a>菩萨之月亦复如是。<a id="a-8T"></a>除其烦恼郁蒸之热。<a id="a-8U"></a>皆令众生得清凉乐欢喜爱乐。<a id="a-8V"></a>是名菩萨能与一切众生作清凉乐。<a id="a-8W"></a>云何名菩萨见者爱乐。<a id="a-8X"></a>如月初出众生喜见利快乐。<a id="a-8Y"></a>菩萨之月亦复如是。<a id="a-8Z"></a>初出之时众生喜见无不悦乐。<a id="a-8a"></a>诸根寂定如水澄清威仪具足。<a id="a-8b"></a>是名菩萨见者爱乐。<a id="a-8c"></a>云何名菩萨能使善法日日增长。<a id="a-8d"></a>如月初出日日圆满。<a id="a-8e"></a>菩萨之月亦复如是。<a id="a-8f"></a>从初发心渐渐增长。<a id="a-8g"></a>乃至菩提坐道树下功德满足。<a id="a-8h"></a>是名菩萨能使善法日日增长。<a id="a-8i"></a>云何名菩萨能令恶法日日损减。<a id="a-8j"></a>譬如黑月圆满光明以渐损减。<a id="a-8k"></a>至月尽时光明悉灭隐蔽不现。<a id="a-8l"></a>菩萨一切众恶次第渐灭。<a id="a-8m"></a>乃至菩提悉皆除尽。<a id="a-8n"></a>是名菩萨能令恶法日日损减。<a id="a-8o"></a>云何名菩萨如月盛满。<a id="a-8p"></a>如从月初至盛满时众所瞻仰。<a id="a-8q"></a>刹利婆罗门城邑聚落一切男女无不称赞。<a id="a-8r"></a>菩萨之月亦复如是。<a id="a-8s"></a>常为天人一切众生皆悉称赞。<a id="a-8t"></a>是名菩萨如月盛满。<a id="a-8u"></a>云何名菩萨体相清净。<a id="a-8v"></a>如月天子身相清净。<a id="a-8w"></a>是本业果报。<a id="a-8x"></a>菩萨摩诃萨亦复如是。<a id="a-8y"></a>无垢清净从化而生。<a id="a-8z"></a>不由父母精气而生。<a id="a-90"></a>从法而生。<a id="a-91"></a>是名菩萨体相清净。<a id="a-92"></a>云何名菩萨得无上乘。<a id="a-93"></a>如月天子乘于净乘照四天下。<a id="a-94"></a>菩萨摩诃萨亦复如是。<a id="a-95"></a>乘于大乘。<a id="a-96"></a>能使无量百千万亿世界众生悉皆照明。<a id="a-97"></a>是名菩萨得无上乘。<a id="a-98"></a>云何名菩萨常自庄严。<a id="a-99"></a>如月天子华鬘显现。<a id="a-9A"></a>菩萨摩诃萨亦复如是。<a id="a-9B"></a>常以功德璎珞而自庄严。<a id="a-9C"></a>是名菩萨常自庄严。<a id="a-9D"></a>云何名菩萨得法喜乐。<a id="a-9E"></a>如月天子游戏五欲心常乐着。<a id="a-9F"></a>菩萨亦复如是。<a id="a-9G"></a>游戏诸法心常喜乐不染五欲。<a id="a-9H"></a>是名菩萨得法喜乐。<a id="a-9I"></a>云何名菩萨有大神通威德自在。<a id="a-9J"></a>如月天子有大威德。<a id="a-9K"></a>菩萨亦复如是。<a id="a-9L"></a>具诸功德自在智慧神通变化随意无碍。<a id="a-9M"></a>是名菩萨有大神通。<a id="a-9N"></a>善男子。<a id="a-9O"></a>具此十事。<a id="a-9P"></a>是名菩萨如月天子。</p>
  <p id="a9Q">善男子。<a id="a-9R"></a>菩萨复有十法名为如日。<a id="a-9S"></a>何等为十。<a id="a-9T"></a>能除无明黑闇。<a id="a-9U"></a>能令信心开敷。<a id="a-9V"></a>能令十方周匝皆暖。<a id="a-9W"></a>能令善法生长。<a id="a-9X"></a>能令有漏灭没。<a id="a-9Y"></a>能作照明。<a id="a-9Z"></a>能使邪道异见蔽障不现。<a id="a-9a"></a>能令高下丘坑悉显。<a id="a-9b"></a>能令善业皆悉得起。<a id="a-9c"></a>能令智者喜乐愚者增恶。<a id="a-9d"></a>云何名菩萨能除无明黑闇。<a id="a-9e"></a>譬如日出众闇皆息。<a id="a-9f"></a>菩萨日出能除众生无明之闇譬如日出众华开敷。<a id="a-9g"></a>菩萨日出应受化者亦皆开敷。<a id="a-9h"></a>如日出时周匝十方能令使暖。<a id="a-9i"></a>菩萨日出功德智慧令十方暖不扰众生。<a id="a-9j"></a>如日将出见其明相知有日出。<a id="a-9k"></a>菩萨亦复如是。<a id="a-9l"></a>以智光明照诸世间。<a id="a-9m"></a>众生则知菩萨日出。<a id="a-9n"></a>如日入时诸方昏冥众物不现。<a id="a-9o"></a>菩萨以智慧光入诸三昧。<a id="a-9p"></a>烦恼昏冥一切结漏悉灭不现。<a id="a-9q"></a>如日出时光照阎浮提灭一切闇。<a id="a-9r"></a>菩萨智光亦能普照。<a id="a-9s"></a>如日出时翳诸小明荧火之光悉不复现。<a id="a-9t"></a>而日无心翳诸小明法相自尔。<a id="a-9u"></a>菩萨日出则翳诸异见群邪外道。<a id="a-9v"></a>如日出时于阎浮提高下好恶悉皆显现。<a id="a-9w"></a>菩萨日出时。<a id="a-9x"></a>正道邪道亦各差别。<a id="a-9y"></a>邪谓八邪。<a id="a-9z"></a>正谓八正。<a id="a-A0"></a>如日出时田夫耕农诸作悉起。<a id="a-A1"></a>菩萨日出。<a id="a-A2"></a>信心众生普皆修善。<a id="a-A3"></a>如日出时善人乐见。<a id="a-A4"></a>奸盗众生悉恶不喜。<a id="a-A5"></a>菩萨日出贤智乐见。<a id="a-A6"></a>群邪外道一切不喜。<a id="a-A7"></a>善男子。<a id="a-A8"></a>具此十事。<a id="a-A9"></a>是名菩萨如日。</p>
  <p id="aAA">善男子。<a id="a-AB"></a>菩萨复有十法譬如师子。<a id="a-AC"></a>何等为十。<a id="a-AD"></a>无所畏。<a id="a-AE"></a>不畏大众。<a id="a-AF"></a>去终不还。<a id="a-AG"></a>能师子吼。<a id="a-AH"></a>具足辩才。<a id="a-AI"></a>乐处林野。<a id="a-AJ"></a>在于山窟。<a id="a-AK"></a>摧伏大众。<a id="a-AL"></a>具勇猛力。<a id="a-AM"></a>善能守护。<a id="a-AN"></a>善男子。<a id="a-AO"></a>云何无所畏。<a id="a-AP"></a>譬如师子往还出入无所忌难。<a id="a-AQ"></a>何以故。<a id="a-AR"></a>不见与己等故。<a id="a-AS"></a>菩萨摩诃萨亦复如是。<a id="a-AT"></a>周旋往返无所畏难。<a id="a-AU"></a>何以故。<a id="a-AV"></a>不见与己等故。<a id="a-AW"></a>譬如师子不畏大众。<a id="a-AX"></a>菩萨摩诃萨亦复如是。<a id="a-AY"></a>诸有大众欲来讲论不生畏难。<a id="a-AZ"></a>心亦不高不下。<a id="a-Aa"></a>譬如师子心无怯弱。<a id="a-Ab"></a>临阵战斗而心不退直进不还。<a id="a-Ac"></a>菩萨亦尔。<a id="a-Ad"></a>如师子吼飞落走伏。<a id="a-Ae"></a>鲛鱼龟鳖水性之属潜隐水底人畜皆惊。<a id="a-Af"></a>菩萨亦尔。<a id="a-Ag"></a>作无我师子吼。<a id="a-Ah"></a>能令一切外道野干着我见者十方惊走。<a id="a-Ai"></a>菩萨不欲令彼生其惊怖。<a id="a-Aj"></a>但欲除彼我见心故。<a id="a-Ak"></a>亦为化余信心众生。<a id="a-Al"></a>如师子王勇猛无畏。<a id="a-Am"></a>遍观四方心无怯弱。<a id="a-An"></a>菩萨摩诃萨亦复如是。<a id="a-Ao"></a>其行纯净常谛观察三昧智慧。<a id="a-Ap"></a>譬如师子乐处林野。<a id="a-Aq"></a>菩萨摩诃萨亦复如是。<a id="a-Ar"></a>常乐闲独离于愦闹。<a id="a-As"></a>又如师子乐处山窟。<a id="a-At"></a>菩萨亦尔。<a id="a-Au"></a>乐处禅定三昧山窟。<a id="a-Av"></a>譬如师子无所结缚。<a id="a-Aw"></a>菩萨摩诃萨亦复如是。<a id="a-Ax"></a>已悉远离结使重担而行无染着。<a id="a-Ay"></a>譬如师子无有伴党能摧诸军众。<a id="a-Az"></a>菩萨摩诃萨亦复如是。<a id="a-B0"></a>独坐道场摧伏魔众。<a id="a-B1"></a>善男子。<a id="a-B2"></a>犹如师子近聚落住。<a id="a-B3"></a>能令獐鹿不害苗稼。<a id="a-B4"></a>菩萨亦尔。<a id="a-B5"></a>随住方面能令众魔一切外道不坏正法。<a id="a-B6"></a>善男子。<a id="a-B7"></a>具此十事。<a id="a-B8"></a>是名菩萨譬如师子。</p>
  <p id="aB9">善男子。<a id="a-BA"></a>菩萨复有十法。<a id="a-BB"></a>名为善调。<a id="a-BC"></a>何等为十。<a id="a-BD"></a>菩提心坚牢。<a id="a-BE"></a>修治菩提。<a id="a-BF"></a>守护诸根。<a id="a-BG"></a>趣向正道。<a id="a-BH"></a>善持重担。<a id="a-BI"></a>为众生故不辞劳苦。<a id="a-BJ"></a>正命自活。<a id="a-BK"></a>能除谄曲虚妄之说。<a id="a-BL"></a>幻惑悉除。<a id="a-BM"></a>心常正直。<a id="a-BN"></a>善男子。<a id="a-BO"></a>具此十事。<a id="a-BP"></a>是名菩萨善调。</p>
  <p id="aBQ">善男子。<a id="a-BR"></a>菩萨复有十法名为善乘。<a id="a-BS"></a>何等为十。<a id="a-BT"></a>虽行禅定恒修空相。<a id="a-BU"></a>虽尽烦恼障而常修道。<a id="a-BV"></a>善顺佛教而无所违。<a id="a-BW"></a>等观诸法善解法界。<a id="a-BX"></a>心常自卑如旃陀罗。<a id="a-BY"></a>善除憍慢贡高吾我。<a id="a-BZ"></a>见法决定无有疑悔。<a id="a-Ba"></a>善察诸法得决定相。<a id="a-Bb"></a>善于正道不随他教。<a id="a-Bc"></a>善向菩提为世福田。<a id="a-Bd"></a>善男子。<a id="a-Be"></a>具此十事。<a id="a-Bf"></a>是名菩萨善乘。</p>
  <p id="aBg">善男子。<a id="a-Bh"></a>菩萨复有十法譬如莲华。<a id="a-Bi"></a>何等为十。<a id="a-Bj"></a>其体清净。<a id="a-Bk"></a>不着于水。<a id="a-Bl"></a>不染少恶。<a id="a-Bm"></a>戒香具足。<a id="a-Bn"></a>修清净行。<a id="a-Bo"></a>和颜悦色。<a id="a-Bp"></a>柔软不[革*卬]。<a id="a-Bq"></a>见者皆吉。<a id="a-Br"></a>心意调熟。<a id="a-Bs"></a>生已有想。<a id="a-Bt"></a>云何不着。<a id="a-Bu"></a>如莲华生水淤泥不染。<a id="a-Bv"></a>菩萨虽生世间。<a id="a-Bw"></a>而不为世法所著。<a id="a-Bx"></a>何以故。<a id="a-By"></a>得方便智慧故。<a id="a-Bz"></a>犹如莲华水不能染。<a id="a-C0"></a>菩萨亦尔。<a id="a-C1"></a>不为少恶之所染着。<a id="a-C2"></a>如莲华生处香气满中。<a id="a-C3"></a>菩萨亦尔。<a id="a-C4"></a>随所生处戒香悉满。<a id="a-C5"></a>譬如莲华随所住处体性清净。<a id="a-C6"></a>刹利婆罗门城邑聚落之所称赞。<a id="a-C7"></a>菩萨摩诃萨亦复如是。<a id="a-C8"></a>戒行清洁。<a id="a-C9"></a>天人阿修罗夜叉乾闼婆迦楼罗紧那罗摩睺罗伽人非人等之所称赞。<a id="a-CA"></a>常为诸佛之所护念。<a id="a-CB"></a>如莲华开敷众皆爱乐。<a id="a-CC"></a>菩萨摩诃萨亦复如是。<a id="a-CD"></a>和颜悦色诸根清净。<a id="a-CE"></a>譬如莲华柔软不[革*卬]。<a id="a-CF"></a>菩萨如是。<a id="a-CG"></a>体性柔软言无粗犷。<a id="a-CH"></a>譬如莲华常是吉相。<a id="a-CI"></a>乃至梦中亦名为吉。<a id="a-CJ"></a>有义有吉。<a id="a-CK"></a>菩萨摩诃萨亦复如是。<a id="a-CL"></a>一切是吉。<a id="a-CM"></a>究竟必得证一切智。<a id="a-CN"></a>以是义故名一切吉。<a id="a-CO"></a>譬如莲华未开敷时不名具足。<a id="a-CP"></a>华既开敷则名清净一切具足。<a id="a-CQ"></a>菩萨摩诃萨亦复如是。<a id="a-CR"></a>慧觉开敷是名为佛。<a id="a-CS"></a>如莲华开敷能令眼见快乐。<a id="a-CT"></a>香气充满身触柔软。<a id="a-CU"></a>心得喜悦则意受乐。<a id="a-CV"></a>菩萨摩诃萨亦复如是。<a id="a-CW"></a>智慧成熟慧光明相。<a id="a-CX"></a>能令见时眼得清净。<a id="a-CY"></a>闻时耳得清净。<a id="a-CZ"></a>戒香远闻鼻得清净。<a id="a-Ca"></a>触身供养身得清净。<a id="a-Cb"></a>思惟功德意得清净。<a id="a-Cc"></a>莲华生时生已有想。<a id="a-Cd"></a>佛及菩萨四天王等。<a id="a-Ce"></a>若见菩萨出时亦皆守护生已有想。<a id="a-Cf"></a>善男子。<a id="a-Cg"></a>具此十事。<a id="a-Ch"></a>是名菩萨譬如莲华。</p>
 </body>
</html>