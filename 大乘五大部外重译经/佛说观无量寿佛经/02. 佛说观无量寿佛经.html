<!doctype html>
<html id="z3IBToYPt" data-ver="1388">
 <head>
  <meta charset="utf-8">
  <meta author="畺良耶舍">
  <meta library="龙藏">
  <meta catalog="大乘五大部外重译经">
  <meta period="刘宋">
 </head>
 <body>
  <h1 id="a1">佛说观无量寿佛经</h1>
  <p id="a2"></p>
  <p id="a3">如是我闻：<a id="a-4"></a>一时，<a id="a-5"></a>佛在王舍城耆阇崛山中，<a id="a-6"></a>与大比丘众，<a id="a-7"></a>千二百五十人俱。<a id="a-8"></a>菩萨三万二千，<a id="a-9"></a>文殊师利法王子而为上首。</p>
  <p id="aA">尔时，<a id="a-B"></a>王舍大城有一太子，<a id="a-C"></a>名阿阇世，<a id="a-D"></a>随顺调达恶友之教，<a id="a-E"></a>收执父王频婆娑罗，<a id="a-F"></a>幽闭置于七重室内，<a id="a-G"></a>制诸群臣一不得往。<a id="a-H"></a>国太夫人，<a id="a-I"></a>名韦提希，<a id="a-J"></a>恭敬大王，<a id="a-K"></a>澡浴清净，<a id="a-L"></a>以酥蜜和麨用涂其身，<a id="a-M"></a>诸璎珞中盛葡萄浆，<a id="a-N"></a>密以上王。</p>
  <p id="aO">尔时，<a id="a-P"></a>大王食麨饮浆，<a id="a-Q"></a>求水漱口；<a id="a-R"></a>漱口毕已，<a id="a-S"></a>合掌恭敬，<a id="a-T"></a>向耆阇崛山，<a id="a-U"></a>遥礼世尊，<a id="a-V"></a>而作是言：<a id="a-W"></a>“大目揵连，<a id="a-X"></a>是吾亲友，<a id="a-Y"></a>愿兴慈悲，<a id="a-Z"></a>授我八戒。<a id="a-a"></a>”</p>
  <p id="ab">时，<a id="a-c"></a>目揵连如鹰隼飞，<a id="a-d"></a>疾至王所，<a id="a-e"></a>日日如是，<a id="a-f"></a>授王八戒。<a id="a-g"></a>世尊亦遣尊者富楼那，<a id="a-h"></a>为王说法。<a id="a-i"></a>如是时间，<a id="a-j"></a>经三七日，<a id="a-k"></a>王食麨蜜，<a id="a-l"></a>得闻法故，<a id="a-m"></a>颜色和悦。</p>
  <p id="an">时，<a id="a-o"></a>阿阇世问守门者：<a id="a-p"></a>“父王今者，<a id="a-q"></a>犹存在耶？<a id="a-r"></a>”</p>
  <p id="as">时，<a id="a-t"></a>守门人白言：<a id="a-u"></a>“大王，<a id="a-v"></a>国太夫人身涂麨蜜，<a id="a-w"></a>璎珞盛浆，<a id="a-x"></a>持用上王。<a id="a-y"></a>沙门目连及富楼那，<a id="a-z"></a>从空而来，<a id="a-10"></a>为王说法，<a id="a-11"></a>不可禁制。<a id="a-12"></a>”</p>
  <p id="a13">时，<a id="a-14"></a>阿阇世闻此语已，<a id="a-15"></a>怒其母曰：<a id="a-16"></a>“我母是贼，<a id="a-17"></a>与贼为伴。<a id="a-18"></a>沙门恶人，<a id="a-19"></a>幻惑咒术，<a id="a-1A"></a>令此恶王多日不死。<a id="a-1B"></a>”即执利剑，<a id="a-1C"></a>欲害其母。</p>
  <p id="a1D">时有一臣，<a id="a-1E"></a>名曰月光，<a id="a-1F"></a>聪明多智，<a id="a-1G"></a>及与耆婆，<a id="a-1H"></a>为王作礼，<a id="a-1I"></a>白言：<a id="a-1J"></a>“大王，<a id="a-1K"></a>臣闻《毗陀论经》说：<a id="a-1L"></a>劫初已来，<a id="a-1M"></a>有诸恶王，<a id="a-1N"></a>贪国位故，<a id="a-1O"></a>杀害其父一万八千。<a id="a-1P"></a>未曾闻有，<a id="a-1Q"></a>无道害母。<a id="a-1R"></a>王今为此杀逆之事，<a id="a-1S"></a>污刹利种，<a id="a-1T"></a>臣不忍闻。<a id="a-1U"></a>是栴陀罗，<a id="a-1V"></a>我等不宜复住于此。<a id="a-1W"></a>”时二大臣说此语竟，<a id="a-1X"></a>以手按剑，<a id="a-1Y"></a>却行而退。</p>
  <p id="a1Z">时，<a id="a-1a"></a>阿阇世惊怖惶惧，<a id="a-1b"></a>告耆婆言：<a id="a-1c"></a>“汝不为我耶？<a id="a-1d"></a>”</p>
  <p id="a1e">耆婆白言：<a id="a-1f"></a>“大王，<a id="a-1g"></a>慎莫害母！<a id="a-1h"></a>”</p>
  <p id="a1i">王闻此语，<a id="a-1j"></a>忏悔求救，<a id="a-1k"></a>即便舍剑，<a id="a-1l"></a>止不害母。<a id="a-1m"></a>敕语内官：<a id="a-1n"></a>“闭置深宫，<a id="a-1o"></a>不令复出。<a id="a-1p"></a>”</p>
  <p id="a1q">时，<a id="a-1r"></a>韦提希被幽闭已，<a id="a-1s"></a>愁忧憔悴，<a id="a-1t"></a>遥向耆阇崛山，<a id="a-1u"></a>为佛作礼，<a id="a-1v"></a>而作是言：<a id="a-1w"></a>“如来世尊，<a id="a-1x"></a>在昔之时，<a id="a-1y"></a>恒遣阿难来慰问我。<a id="a-1z"></a>我今愁忧，<a id="a-20"></a>世尊威重，<a id="a-21"></a>无由得见。<a id="a-22"></a>愿遣目连、<a id="a-23"></a>尊者阿难与我相见。<a id="a-24"></a>”作是语已，<a id="a-25"></a>悲泣雨泪，<a id="a-26"></a>遥向佛礼。</p>
  <p id="a27">未举头顷，<a id="a-28"></a>尔时世尊在耆阇崛山，<a id="a-29"></a>知韦提希心之所念，<a id="a-2A"></a>即敕大目揵连，<a id="a-2B"></a>及以阿难，<a id="a-2C"></a>从空而来。<a id="a-2D"></a>佛从耆阇崛山没，<a id="a-2E"></a>于王宫出。</p>
  <p id="a2F">时，<a id="a-2G"></a>韦提希礼已举头，<a id="a-2H"></a>见世尊释迦牟尼佛，<a id="a-2I"></a>身紫金色，<a id="a-2J"></a>坐百宝莲华。<a id="a-2K"></a>目连侍左，<a id="a-2L"></a>阿难侍右，<a id="a-2M"></a>释梵护世诸天在虚空中，<a id="a-2N"></a>普雨天华，<a id="a-2O"></a>持用供养。</p>
  <p id="a2P">时，<a id="a-2Q"></a>韦提希见佛世尊，<a id="a-2R"></a>自绝璎珞，<a id="a-2S"></a>举身投地，<a id="a-2T"></a>号泣向佛，<a id="a-2U"></a>白言：<a id="a-2V"></a>“世尊，<a id="a-2W"></a>我宿何罪，<a id="a-2X"></a>生此恶子？<a id="a-2Y"></a>世尊，<a id="a-2Z"></a>复有何等因缘，<a id="a-2a"></a>与提婆达多共为眷属？<a id="a-2b"></a>唯愿世尊，<a id="a-2c"></a>为我广说无忧恼处，<a id="a-2d"></a>我当往生，<a id="a-2e"></a>不乐阎浮提浊恶世也！<a id="a-2f"></a>此浊恶处，<a id="a-2g"></a>地狱、<a id="a-2h"></a>饿鬼、<a id="a-2i"></a>畜生盈满，<a id="a-2j"></a>多不善聚。<a id="a-2k"></a>愿我未来，<a id="a-2l"></a>不闻恶声，<a id="a-2m"></a>不见恶人。<a id="a-2n"></a>今向世尊五体投地，<a id="a-2o"></a>求哀忏悔，<a id="a-2p"></a>唯愿佛日教我观于清净业处。<a id="a-2q"></a>”</p>
  <p id="a2r">尔时，<a id="a-2s"></a>世尊放眉间光，<a id="a-2t"></a>其光金色，<a id="a-2u"></a>遍照十方无量世界，<a id="a-2v"></a>还住佛顶，<a id="a-2w"></a>化为金台如须弥山，<a id="a-2x"></a>十方诸佛净妙国土皆于中现：<a id="a-2y"></a>或有国土，<a id="a-2z"></a>七宝合成；<a id="a-30"></a>复有国土，<a id="a-31"></a>纯是莲华；<a id="a-32"></a>复有国土，<a id="a-33"></a>如自在天宫；<a id="a-34"></a>复有国土，<a id="a-35"></a>如玻瓈镜，<a id="a-36"></a>十方国土皆于中现。<a id="a-37"></a>有如是等无量诸佛国土，<a id="a-38"></a>严显可观，<a id="a-39"></a>令韦提希见。</p>
  <p id="a3A">时，<a id="a-3B"></a>韦提希白佛言：<a id="a-3C"></a>“世尊，<a id="a-3D"></a>是诸佛土，<a id="a-3E"></a>虽复清净，<a id="a-3F"></a>皆有光明，<a id="a-3G"></a>我今乐生极乐世界阿弥陀佛所。<a id="a-3H"></a>唯愿世尊，<a id="a-3I"></a>教我思惟，<a id="a-3J"></a>教我正受。<a id="a-3K"></a>”</p>
  <p id="a3L">尔时，<a id="a-3M"></a>世尊即便微笑，<a id="a-3N"></a>有五色光从佛口出，<a id="a-3O"></a>一一光照频婆娑罗王顶。<a id="a-3P"></a>尔时，<a id="a-3Q"></a>大王虽在幽闭，<a id="a-3R"></a>心眼无障，<a id="a-3S"></a>遥见世尊，<a id="a-3T"></a>头面作礼，<a id="a-3U"></a>自然增进，<a id="a-3V"></a>成阿那含。</p>
  <p id="a3W">尔时，<a id="a-3X"></a>世尊告韦提希：<a id="a-3Y"></a>“汝今知不？<a id="a-3Z"></a>阿弥陀佛去此不远。<a id="a-3a"></a>汝当系念，<a id="a-3b"></a>谛观彼国净业成者。<a id="a-3c"></a>我今为汝广说众譬，<a id="a-3d"></a>亦令未来世一切凡夫欲修净业者，<a id="a-3e"></a>得生西方极乐国土。<a id="a-3f"></a>欲生彼国者，<a id="a-3g"></a>当修三福：<a id="a-3h"></a>一者、<a id="a-3i"></a>孝养父母，<a id="a-3j"></a>奉事师长，<a id="a-3k"></a>慈心不杀，<a id="a-3l"></a>修十善业；<a id="a-3m"></a>二者、<a id="a-3n"></a>受持三归，<a id="a-3o"></a>具足众戒，<a id="a-3p"></a>不犯威仪；<a id="a-3q"></a>三者、<a id="a-3r"></a>发菩提心，<a id="a-3s"></a>深信因果，<a id="a-3t"></a>读诵大乘，<a id="a-3u"></a>劝进行者。<a id="a-3v"></a>如此三事，<a id="a-3w"></a>名为净业。<a id="a-3x"></a>”</p>
  <p id="a3y">佛告韦提希：<a id="a-3z"></a>“汝今知不？<a id="a-40"></a>此三种业，<a id="a-41"></a>乃是过去、<a id="a-42"></a>未来、<a id="a-43"></a>现在三世诸佛净业正因。<a id="a-44"></a>”</p>
  <p id="a45">佛告阿难及韦提希：<a id="a-46"></a>“谛听！<a id="a-47"></a>谛听！<a id="a-48"></a>善思念之！<a id="a-49"></a>如来今者，<a id="a-4A"></a>为未来世一切众生，<a id="a-4B"></a>为烦恼贼之所害者，<a id="a-4C"></a>说清净业。<a id="a-4D"></a>善哉！<a id="a-4E"></a>韦提希，<a id="a-4F"></a>快问此事。<a id="a-4G"></a>阿难，<a id="a-4H"></a>汝当受持，<a id="a-4I"></a>广为多众宣说佛语。<a id="a-4J"></a>如来今者，<a id="a-4K"></a>教韦提希及未来世一切众生，<a id="a-4L"></a>观于西方极乐世界。<a id="a-4M"></a>以佛力故，<a id="a-4N"></a>当得见彼清净国土，<a id="a-4O"></a>如执明镜自见面像。<a id="a-4P"></a>见彼国土极妙乐事，<a id="a-4Q"></a>心欢喜故，<a id="a-4R"></a>应时即得无生法忍。<a id="a-4S"></a>”</p>
  <p id="a4T">佛告韦提希：<a id="a-4U"></a>“汝是凡夫，<a id="a-4V"></a>心想羸劣，<a id="a-4W"></a>未得天眼，<a id="a-4X"></a>不能远观。<a id="a-4Y"></a>诸佛如来，<a id="a-4Z"></a>有异方便，<a id="a-4a"></a>令汝得见。<a id="a-4b"></a>”</p>
  <p id="a4c">时韦提希白佛言：<a id="a-4d"></a>“世尊，<a id="a-4e"></a>如我今者，<a id="a-4f"></a>以佛力故，<a id="a-4g"></a>见彼国土。<a id="a-4h"></a>若佛灭后，<a id="a-4i"></a>诸众生等，<a id="a-4j"></a>浊恶不善，<a id="a-4k"></a>五苦所逼，<a id="a-4l"></a>云何当见阿弥陀佛极乐世界？<a id="a-4m"></a>”</p>
  <p id="a4n">佛告韦提希：<a id="a-4o"></a>“汝及众生，<a id="a-4p"></a>应当专心系念一处，<a id="a-4q"></a>想于西方。<a id="a-4r"></a>云何作想？<a id="a-4s"></a>凡作想者，<a id="a-4t"></a>一切众生自非生盲，<a id="a-4u"></a>有目之徒皆见日没。<a id="a-4v"></a>当起想念，<a id="a-4w"></a>正坐西向，<a id="a-4x"></a>谛观于日欲没之处，<a id="a-4y"></a>令心坚住，<a id="a-4z"></a>专想不移。<a id="a-50"></a>见日欲没，<a id="a-51"></a>状如悬鼓。<a id="a-52"></a>既见日已，<a id="a-53"></a>闭目开目，<a id="a-54"></a>皆令明了。<a id="a-55"></a>是为日想，<a id="a-56"></a>名曰初观。</p>
  <p id="a57">“次作水想。<a id="a-58"></a>见水澄清，<a id="a-59"></a>亦令明了，<a id="a-5A"></a>无分散意。<a id="a-5B"></a>既见水已，<a id="a-5C"></a>当起冰想。<a id="a-5D"></a>见冰映彻，<a id="a-5E"></a>作琉璃想。<a id="a-5F"></a>此想成已，<a id="a-5G"></a>见琉璃地内外映彻，<a id="a-5H"></a>下有金刚七宝金幢擎琉璃地。<a id="a-5I"></a>其幢八方，<a id="a-5J"></a>八楞具足。<a id="a-5K"></a>一一方面，<a id="a-5L"></a>百宝所成；<a id="a-5M"></a>一一宝珠，<a id="a-5N"></a>有千光明；<a id="a-5O"></a>一一光明，<a id="a-5P"></a>八万四千色映琉璃地，<a id="a-5Q"></a>如亿千日，<a id="a-5R"></a>不可具见。<a id="a-5S"></a>琉璃地上，<a id="a-5T"></a>以黄金绳杂厕间错，<a id="a-5U"></a>以七宝界分齐分明。<a id="a-5V"></a>一一宝中，<a id="a-5W"></a>有五百色光。<a id="a-5X"></a>其光如华，<a id="a-5Y"></a>又似星月，<a id="a-5Z"></a>悬处虚空，<a id="a-5a"></a>成光明台。<a id="a-5b"></a>楼阁千万，<a id="a-5c"></a>百宝合成。<a id="a-5d"></a>于台两边，<a id="a-5e"></a>各有百亿华幢、<a id="a-5f"></a>无量乐器以为庄严。<a id="a-5g"></a>八种清风从光明出，<a id="a-5h"></a>鼓此乐器，<a id="a-5i"></a>演说苦、<a id="a-5j"></a>空、<a id="a-5k"></a>无常、<a id="a-5l"></a>无我之音。<a id="a-5m"></a>是为水想，<a id="a-5n"></a>名第二观。</p>
  <p id="a5o">“此想成时，<a id="a-5p"></a>一一观之，<a id="a-5q"></a>极令了了。<a id="a-5r"></a>闭目开目，<a id="a-5s"></a>不令散失。<a id="a-5t"></a>唯除睡时，<a id="a-5u"></a>恒忆此事。<a id="a-5v"></a>如此想者，<a id="a-5w"></a>名为粗见极乐国地。<a id="a-5x"></a>若得三昧，<a id="a-5y"></a>见彼国地，<a id="a-5z"></a>了了分明，<a id="a-60"></a>不可具说。<a id="a-61"></a>是为地想，<a id="a-62"></a>名第三观。<a id="a-63"></a>”</p>
  <p id="a64">佛告阿难：<a id="a-65"></a>“汝持佛语，<a id="a-66"></a>为未来世一切大众，<a id="a-67"></a>欲脱苦者，<a id="a-68"></a>说是观地法。<a id="a-69"></a>若观是地者，<a id="a-6A"></a>除八十亿劫生死之罪。<a id="a-6B"></a>舍身他世，<a id="a-6C"></a>必生净国，<a id="a-6D"></a>心得无疑。<a id="a-6E"></a>作是观者，<a id="a-6F"></a>名为正观。<a id="a-6G"></a>若他观者，<a id="a-6H"></a>名为邪观。<a id="a-6I"></a>”</p>
  <p id="a6J">佛告阿难及韦提希：<a id="a-6K"></a>“地想成已，<a id="a-6L"></a>次观宝树。<a id="a-6M"></a>观宝树者，<a id="a-6N"></a>一一观之，<a id="a-6O"></a>作七重行树想，<a id="a-6P"></a>一一树高八千由旬。<a id="a-6Q"></a>其诸宝树，<a id="a-6R"></a>七宝华叶，<a id="a-6S"></a>无不具足。<a id="a-6T"></a>一一华叶作异宝色，<a id="a-6U"></a>琉璃色中出金色光，<a id="a-6V"></a>玻瓈色中出红色光，<a id="a-6W"></a>码碯色中出砗磲光，<a id="a-6X"></a>砗磲色中出绿真珠光。<a id="a-6Y"></a>珊瑚、<a id="a-6Z"></a>琥珀，<a id="a-6a"></a>一切众宝，<a id="a-6b"></a>以为映饰。<a id="a-6c"></a>妙真珠网，<a id="a-6d"></a>弥覆树上。<a id="a-6e"></a>一一树上，<a id="a-6f"></a>有七重网。<a id="a-6g"></a>一一网间，<a id="a-6h"></a>有五百亿妙华宫殿，<a id="a-6i"></a>如梵王宫。<a id="a-6j"></a>诸天童子，<a id="a-6k"></a>自然在中。<a id="a-6l"></a>一一童子，<a id="a-6m"></a>五百亿释迦毗楞伽摩尼以为璎珞。<a id="a-6n"></a>其摩尼光照百由旬，<a id="a-6o"></a>犹如和合百亿日月，<a id="a-6p"></a>不可具名。<a id="a-6q"></a>众宝间错，<a id="a-6r"></a>色中上者。<a id="a-6s"></a>此诸宝树，<a id="a-6t"></a>行行相当，<a id="a-6u"></a>叶叶相次。<a id="a-6v"></a>于众叶间，<a id="a-6w"></a>生诸妙华，<a id="a-6x"></a>华上自然有七宝果。<a id="a-6y"></a>一一树叶，<a id="a-6z"></a>纵广正等二十五由旬。<a id="a-70"></a>其叶千色，<a id="a-71"></a>有百种画，<a id="a-72"></a>如天璎珞。<a id="a-73"></a>有众妙华，<a id="a-74"></a>作阎浮檀金色，<a id="a-75"></a>如旋火轮，<a id="a-76"></a>宛转叶间。<a id="a-77"></a>涌生诸果，<a id="a-78"></a>如帝释瓶。<a id="a-79"></a>有大光明，<a id="a-7A"></a>化成幢幡、<a id="a-7B"></a>无量宝盖。<a id="a-7C"></a>是宝盖中，<a id="a-7D"></a>映现三千大千世界一切佛事，<a id="a-7E"></a>十方佛国亦于中现。<a id="a-7F"></a>见此树已，<a id="a-7G"></a>亦当次第一一观之，<a id="a-7H"></a>观见树茎、<a id="a-7I"></a>枝、<a id="a-7J"></a>叶、<a id="a-7K"></a>华、<a id="a-7L"></a>果，<a id="a-7M"></a>皆令分明。<a id="a-7N"></a>是为树想，<a id="a-7O"></a>名第四观。</p>
  <p id="a7P">“次当想水。<a id="a-7Q"></a>欲想水者，<a id="a-7R"></a>极乐国土有八池水。<a id="a-7S"></a>一一池水，<a id="a-7T"></a>七宝所成。<a id="a-7U"></a>其宝柔软，<a id="a-7V"></a>从如意珠王生，<a id="a-7W"></a>分为十四支。<a id="a-7X"></a>一一支作七宝妙色，<a id="a-7Y"></a>黄金为渠，<a id="a-7Z"></a>渠下皆以杂色金刚以为底沙。<a id="a-7a"></a>一一水中，<a id="a-7b"></a>有六十亿七宝莲华，<a id="a-7c"></a>一一莲华团圆正等十二由旬。<a id="a-7d"></a>其摩尼水流注华间，<a id="a-7e"></a>寻树上下，<a id="a-7f"></a>其声微妙，<a id="a-7g"></a>演说苦、<a id="a-7h"></a>空、<a id="a-7i"></a>无常、<a id="a-7j"></a>无我诸波罗蜜，<a id="a-7k"></a>复有赞叹诸佛相好者。<a id="a-7l"></a>如意珠王，<a id="a-7m"></a>涌出金色微妙光明。<a id="a-7n"></a>其光化为百宝色鸟，<a id="a-7o"></a>和鸣哀雅，<a id="a-7p"></a>常赞念佛、<a id="a-7q"></a>念法、<a id="a-7r"></a>念僧。<a id="a-7s"></a>是为八功德水想，<a id="a-7t"></a>名第五观。</p>
  <p id="a7u">“众宝国土，<a id="a-7v"></a>一一界上，<a id="a-7w"></a>有五百亿宝楼。<a id="a-7x"></a>其楼阁中，<a id="a-7y"></a>有无量诸天作天妓乐。<a id="a-7z"></a>又有乐器，<a id="a-80"></a>悬处虚空，<a id="a-81"></a>如天宝幢不鼓自鸣。<a id="a-82"></a>此众音中，<a id="a-83"></a>皆说念佛、<a id="a-84"></a>念法、<a id="a-85"></a>念比丘僧。<a id="a-86"></a>此想成已，<a id="a-87"></a>名为粗见极乐世界宝树、<a id="a-88"></a>宝地、<a id="a-89"></a>宝池，<a id="a-8A"></a>是为总观想，<a id="a-8B"></a>名第六观。<a id="a-8C"></a>若见此者，<a id="a-8D"></a>除无量亿劫极重恶业，<a id="a-8E"></a>命终之后，<a id="a-8F"></a>必生彼国。<a id="a-8G"></a>作是观者，<a id="a-8H"></a>名为正观；<a id="a-8I"></a>若他观者，<a id="a-8J"></a>名为邪观。<a id="a-8K"></a>”</p>
  <p id="a8L">佛告阿难及韦提希：<a id="a-8M"></a>“谛听！<a id="a-8N"></a>谛听！<a id="a-8O"></a>善思念之！<a id="a-8P"></a>吾当为汝，<a id="a-8Q"></a>分别解说除苦恼法。<a id="a-8R"></a>汝等忆持，<a id="a-8S"></a>广为大众分别解说。<a id="a-8T"></a>”</p>
  <p id="a8U">说是语时，<a id="a-8V"></a>无量寿佛住立空中，<a id="a-8W"></a>观世音、<a id="a-8X"></a>大势至，<a id="a-8Y"></a>是二大士侍立左右，<a id="a-8Z"></a>光明炽盛，<a id="a-8a"></a>不可具见，<a id="a-8b"></a>百千阎浮檀金色不得为比。</p>
  <p id="a8c">时，<a id="a-8d"></a>韦提希见无量寿佛已，<a id="a-8e"></a>接足作礼，<a id="a-8f"></a>白佛言：<a id="a-8g"></a>“世尊，<a id="a-8h"></a>我今因佛力故，<a id="a-8i"></a>得见无量寿佛及二菩萨。<a id="a-8j"></a>未来众生，<a id="a-8k"></a>当云何观无量寿佛及二菩萨？<a id="a-8l"></a>”</p>
  <p id="a8m">佛告韦提希：<a id="a-8n"></a>“欲观彼佛者，<a id="a-8o"></a>当起想念，<a id="a-8p"></a>于七宝地上作莲华想。<a id="a-8q"></a>令其莲华一一叶上作百宝色，<a id="a-8r"></a>有八万四千脉犹如天画。<a id="a-8s"></a>脉有八万四千光，<a id="a-8t"></a>了了分明皆令得见。<a id="a-8u"></a>华叶小者，<a id="a-8v"></a>纵广二百五十由旬。<a id="a-8w"></a>如是莲华，<a id="a-8x"></a>有八万四千大叶。<a id="a-8y"></a>一一叶间，<a id="a-8z"></a>有百亿摩尼珠王以为映饰。<a id="a-90"></a>一一摩尼珠，<a id="a-91"></a>放千光明。<a id="a-92"></a>其光如盖，<a id="a-93"></a>七宝合成，<a id="a-94"></a>遍覆地上。<a id="a-95"></a>释迦毗楞伽宝，<a id="a-96"></a>以为其台。<a id="a-97"></a>此莲华台，<a id="a-98"></a>八万金刚甄叔迦宝、<a id="a-99"></a>梵摩尼宝、<a id="a-9A"></a>妙真珠网以为校饰。<a id="a-9B"></a>于其台上，<a id="a-9C"></a>自然而有四柱宝幢。<a id="a-9D"></a>一一宝幢，<a id="a-9E"></a>如百千万亿须弥山。<a id="a-9F"></a>幢上宝缦，<a id="a-9G"></a>如夜摩天宫，<a id="a-9H"></a>复有五百亿微妙宝珠以为映饰。<a id="a-9I"></a>一一宝珠有八万四千光，<a id="a-9J"></a>一一光作八万四千异种金色。<a id="a-9K"></a>一一金色遍其宝土，<a id="a-9L"></a>处处变化各作异相，<a id="a-9M"></a>或为金刚台，<a id="a-9N"></a>或作真珠网，<a id="a-9O"></a>或作杂华云，<a id="a-9P"></a>于十方面随意变现施作佛事。<a id="a-9Q"></a>是为华座想，<a id="a-9R"></a>名第七观。<a id="a-9S"></a>”</p>
  <p id="a9T">佛告阿难：<a id="a-9U"></a>“如此妙华，<a id="a-9V"></a>是本法藏比丘愿力所成。<a id="a-9W"></a>若欲念彼佛者，<a id="a-9X"></a>当先作此华座想。<a id="a-9Y"></a>作此想时，<a id="a-9Z"></a>不得杂观。<a id="a-9a"></a>皆应一一观之，<a id="a-9b"></a>一一叶、<a id="a-9c"></a>一一珠、<a id="a-9d"></a>一一光、<a id="a-9e"></a>一一台、<a id="a-9f"></a>一一幢，<a id="a-9g"></a>皆令分明，<a id="a-9h"></a>如于镜中自见面像。<a id="a-9i"></a>此想成者，<a id="a-9j"></a>灭除五百亿劫生死之罪，<a id="a-9k"></a>必定当生极乐世界。<a id="a-9l"></a>作是观者，<a id="a-9m"></a>名为正观；<a id="a-9n"></a>若他观者，<a id="a-9o"></a>名为邪观。<a id="a-9p"></a>”</p>
  <p id="a9q">佛告阿难及韦提希：<a id="a-9r"></a>“见此事已，<a id="a-9s"></a>次当想佛。<a id="a-9t"></a>所以者何？<a id="a-9u"></a>诸佛如来，<a id="a-9v"></a>是法界身，<a id="a-9w"></a>入一切众生心想中。<a id="a-9x"></a>是故汝等心想佛时，<a id="a-9y"></a>是心即是三十二相、<a id="a-9z"></a>八十随形好。<a id="a-A0"></a>是心作佛，<a id="a-A1"></a>是心是佛。<a id="a-A2"></a>诸佛正遍知海，<a id="a-A3"></a>从心想生。<a id="a-A4"></a>是故应当一心系念，<a id="a-A5"></a>谛观彼佛多陀阿伽度、<a id="a-A6"></a>阿罗诃、<a id="a-A7"></a>三藐三佛陀。<a id="a-A8"></a>想彼佛者，<a id="a-A9"></a>先当想像。<a id="a-AA"></a>闭目开目，<a id="a-AB"></a>见一宝像，<a id="a-AC"></a>如阎浮檀金色，<a id="a-AD"></a>坐彼华上。<a id="a-AE"></a>见像坐已，<a id="a-AF"></a>心眼得开，<a id="a-AG"></a>了了分明。<a id="a-AH"></a>见极乐国七宝庄严，<a id="a-AI"></a>宝地、<a id="a-AJ"></a>宝池、<a id="a-AK"></a>宝树行列，<a id="a-AL"></a>诸天宝缦弥覆树上，<a id="a-AM"></a>众宝罗网满虚空中。<a id="a-AN"></a>见如此事，<a id="a-AO"></a>极令明了，<a id="a-AP"></a>如观掌中。<a id="a-AQ"></a>见此事已，<a id="a-AR"></a>复当更作一大莲华，<a id="a-AS"></a>在佛左边，<a id="a-AT"></a>如前莲华，<a id="a-AU"></a>等无有异。<a id="a-AV"></a>复作一大莲华，<a id="a-AW"></a>在佛右边。<a id="a-AX"></a>想一观世音菩萨像，<a id="a-AY"></a>坐左华座，<a id="a-AZ"></a>亦放金光，<a id="a-Aa"></a>如前无异。<a id="a-Ab"></a>想一大势至菩萨像，<a id="a-Ac"></a>坐右华座。<a id="a-Ad"></a>此想成时，<a id="a-Ae"></a>佛菩萨像皆放光明。<a id="a-Af"></a>其光金色，<a id="a-Ag"></a>照诸宝树。<a id="a-Ah"></a>一一树下亦有三莲华，<a id="a-Ai"></a>诸莲华上各有一佛、<a id="a-Aj"></a>二菩萨像遍满彼国。<a id="a-Ak"></a>此想成时，<a id="a-Al"></a>行者当闻水流、<a id="a-Am"></a>光明及诸宝树、<a id="a-An"></a>凫、<a id="a-Ao"></a>雁、<a id="a-Ap"></a>鸳鸯皆说妙法，<a id="a-Aq"></a>出定入定恒闻妙法。<a id="a-Ar"></a>行者所闻，<a id="a-As"></a>出定之时，<a id="a-At"></a>忆持不舍，<a id="a-Au"></a>令与修多罗合。<a id="a-Av"></a>若不合者，<a id="a-Aw"></a>名为妄想。<a id="a-Ax"></a>若与合者，<a id="a-Ay"></a>名为粗想见极乐世界。<a id="a-Az"></a>是为像想，<a id="a-B0"></a>名第八观。<a id="a-B1"></a>作是观者，<a id="a-B2"></a>除无量亿劫生死之罪，<a id="a-B3"></a>于现身中，<a id="a-B4"></a>得念佛三昧。<a id="a-B5"></a>”</p>
  <p id="aB6">佛告阿难及韦提希：<a id="a-B7"></a>“此想成已，<a id="a-B8"></a>次当更观无量寿佛身相光明。<a id="a-B9"></a>阿难当知，<a id="a-BA"></a>无量寿佛，<a id="a-BB"></a>身如百千万亿夜摩天阎浮檀金色。<a id="a-BC"></a>佛身高六十万亿那由他恒河沙由旬。<a id="a-BD"></a>眉间白毫，<a id="a-BE"></a>右旋宛转，<a id="a-BF"></a>如五须弥山。<a id="a-BG"></a>佛眼如四大海水，<a id="a-BH"></a>清白分明。<a id="a-BI"></a>身诸毛孔演出光明，<a id="a-BJ"></a>如须弥山。<a id="a-BK"></a>彼佛圆光，<a id="a-BL"></a>如百亿三千大千世界。<a id="a-BM"></a>于圆光中，<a id="a-BN"></a>有百万亿那由他恒河沙化佛。<a id="a-BO"></a>一一化佛，<a id="a-BP"></a>亦有众多无数化菩萨以为侍者。<a id="a-BQ"></a>无量寿佛有八万四千相。<a id="a-BR"></a>一一相中，<a id="a-BS"></a>各有八万四千随形好。<a id="a-BT"></a>一一好中，<a id="a-BU"></a>复有八万四千光明。<a id="a-BV"></a>一一光明，<a id="a-BW"></a>遍照十方世界念佛众生，<a id="a-BX"></a>摄取不舍。<a id="a-BY"></a>其光相好，<a id="a-BZ"></a>及与化佛，<a id="a-Ba"></a>不可具说。<a id="a-Bb"></a>但当忆想，<a id="a-Bc"></a>令心明见。<a id="a-Bd"></a>见此事者，<a id="a-Be"></a>即见十方一切诸佛。<a id="a-Bf"></a>以见诸佛故，<a id="a-Bg"></a>名念佛三昧。<a id="a-Bh"></a>作是观者，<a id="a-Bi"></a>名观一切佛身。<a id="a-Bj"></a>以观佛身故，<a id="a-Bk"></a>亦见佛心。<a id="a-Bl"></a>佛心者，<a id="a-Bm"></a>大慈悲是。<a id="a-Bn"></a>以无缘慈，<a id="a-Bo"></a>摄诸众生。<a id="a-Bp"></a>作此观者，<a id="a-Bq"></a>舍身他世，<a id="a-Br"></a>生诸佛前，<a id="a-Bs"></a>得无生忍。<a id="a-Bt"></a>是故智者应当系心，<a id="a-Bu"></a>谛观无量寿佛。<a id="a-Bv"></a>观无量寿佛者，<a id="a-Bw"></a>从一相好入。<a id="a-Bx"></a>但观眉间白毫，<a id="a-By"></a>极令明了。<a id="a-Bz"></a>见眉间白毫相者，<a id="a-C0"></a>八万四千相好，<a id="a-C1"></a>自然当见。<a id="a-C2"></a>见无量寿佛者，<a id="a-C3"></a>即见十方无量诸佛。<a id="a-C4"></a>得见无量诸佛故，<a id="a-C5"></a>诸佛现前授记。<a id="a-C6"></a>是为遍观一切色身相，<a id="a-C7"></a>名第九观。<a id="a-C8"></a>作是观者，<a id="a-C9"></a>名为正观。<a id="a-CA"></a>若他观者，<a id="a-CB"></a>名为邪观。<a id="a-CC"></a>”</p>
  <p id="aCD">佛告阿难及韦提希：<a id="a-CE"></a>“见无量寿佛了了分明已，<a id="a-CF"></a>次亦应观观世音菩萨。<a id="a-CG"></a>此菩萨身长八十万亿那由他由旬，<a id="a-CH"></a>身紫金色，<a id="a-CI"></a>顶有肉髻，<a id="a-CJ"></a>顶有圆光，<a id="a-CK"></a>面各百千由旬。<a id="a-CL"></a>其圆光中，<a id="a-CM"></a>有五百化佛如释迦牟尼。<a id="a-CN"></a>一一化佛，<a id="a-CO"></a>有五百化菩萨、<a id="a-CP"></a>无量诸天以为侍者。<a id="a-CQ"></a>举身光中，<a id="a-CR"></a>五道众生、<a id="a-CS"></a>一切色相皆于中现。<a id="a-CT"></a>顶上毗楞伽摩尼宝，<a id="a-CU"></a>以为天冠。<a id="a-CV"></a>其天冠中，<a id="a-CW"></a>有一立化佛，<a id="a-CX"></a>高二十五由旬。<a id="a-CY"></a>观世音菩萨，<a id="a-CZ"></a>面如阎浮檀金色。<a id="a-Ca"></a>眉间毫相备七宝色，<a id="a-Cb"></a>流出八万四千种光明。<a id="a-Cc"></a>一一光明有无量无数百千化佛，<a id="a-Cd"></a>一一化佛，<a id="a-Ce"></a>无数化菩萨以为侍者，<a id="a-Cf"></a>变现自在，<a id="a-Cg"></a>满十方世界。<a id="a-Ch"></a>臂如红莲华色，<a id="a-Ci"></a>有八十亿微妙光明以为璎珞，<a id="a-Cj"></a>其璎珞中普现一切诸庄严事。<a id="a-Ck"></a>手掌作五百亿杂莲华色，<a id="a-Cl"></a>手十指端，<a id="a-Cm"></a>一一指端有八万四千画犹如印文，<a id="a-Cn"></a>一一画有八万四千色，<a id="a-Co"></a>一一色有八万四千光，<a id="a-Cp"></a>其光柔软普照一切，<a id="a-Cq"></a>以此宝手接引众生。<a id="a-Cr"></a>举足时，<a id="a-Cs"></a>足下有千辐轮相，<a id="a-Ct"></a>自然化成五百亿光明台。<a id="a-Cu"></a>下足时，<a id="a-Cv"></a>有金刚摩尼华，<a id="a-Cw"></a>布散一切，<a id="a-Cx"></a>莫不弥满。<a id="a-Cy"></a>其余身相，<a id="a-Cz"></a>众好具足，<a id="a-D0"></a>如佛无异。<a id="a-D1"></a>唯顶上肉髻，<a id="a-D2"></a>及无见顶相，<a id="a-D3"></a>不及世尊。<a id="a-D4"></a>是为观观世音菩萨真实色身相，<a id="a-D5"></a>名第十观。<a id="a-D6"></a>”</p>
  <p id="aD7">佛告阿难：<a id="a-D8"></a>“若欲观观世音菩萨，<a id="a-D9"></a>当作是观。<a id="a-DA"></a>作是观者，<a id="a-DB"></a>不遇诸祸，<a id="a-DC"></a>净除业障，<a id="a-DD"></a>除无数劫生死之罪。<a id="a-DE"></a>如此菩萨，<a id="a-DF"></a>但闻其名，<a id="a-DG"></a>获无量福，<a id="a-DH"></a>何况谛观！<a id="a-DI"></a>若有欲观观世音菩萨者，<a id="a-DJ"></a>当先观顶上肉髻，<a id="a-DK"></a>次观天冠，<a id="a-DL"></a>其余众相亦次第观之，<a id="a-DM"></a>悉令明了，<a id="a-DN"></a>如观掌中。<a id="a-DO"></a>作是观者，<a id="a-DP"></a>名为正观；<a id="a-DQ"></a>若他观者，<a id="a-DR"></a>名为邪观。</p>
  <p id="aDS">“次观大势至菩萨。<a id="a-DT"></a>此菩萨身量大小，<a id="a-DU"></a>亦如观世音。<a id="a-DV"></a>圆光面各百二十五由旬，<a id="a-DW"></a>照二百五十由旬。<a id="a-DX"></a>举身光明，<a id="a-DY"></a>照十方国，<a id="a-DZ"></a>作紫金色，<a id="a-Da"></a>有缘众生皆悉得见。<a id="a-Db"></a>但见此菩萨一毛孔光，<a id="a-Dc"></a>即见十方无量诸佛净妙光明，<a id="a-Dd"></a>是故号此菩萨名无边光。<a id="a-De"></a>以智慧光普照一切，<a id="a-Df"></a>令离三塗，<a id="a-Dg"></a>得无上力，<a id="a-Dh"></a>是故号此菩萨名大势至。<a id="a-Di"></a>此菩萨天冠有五百宝华，<a id="a-Dj"></a>一一宝华有五百宝台。<a id="a-Dk"></a>一一台中，<a id="a-Dl"></a>十方诸佛净妙国土广长之相，<a id="a-Dm"></a>皆于中现。<a id="a-Dn"></a>顶上肉髻如钵头摩华，<a id="a-Do"></a>于肉髻上有一宝瓶，<a id="a-Dp"></a>盛诸光明，<a id="a-Dq"></a>普现佛事。<a id="a-Dr"></a>余诸身相，<a id="a-Ds"></a>如观世音等无有异。<a id="a-Dt"></a>此菩萨行时，<a id="a-Du"></a>十方世界一切震动。<a id="a-Dv"></a>当地动处，<a id="a-Dw"></a>有五百亿宝华，<a id="a-Dx"></a>一一宝华庄严高显如极乐世界。<a id="a-Dy"></a>此菩萨坐时，<a id="a-Dz"></a>七宝国土一时动摇，<a id="a-E0"></a>从下方金光佛刹乃至上方光明王佛刹，<a id="a-E1"></a>于其中间无量尘数分身无量寿佛，<a id="a-E2"></a>分身观世音、<a id="a-E3"></a>大势至，<a id="a-E4"></a>皆悉云集极乐国土，<a id="a-E5"></a>侧塞空中，<a id="a-E6"></a>坐莲华座，<a id="a-E7"></a>演说妙法，<a id="a-E8"></a>度苦众生。<a id="a-E9"></a>作此观者，<a id="a-EA"></a>名为观见大势至菩萨。<a id="a-EB"></a>是为观大势至色身相。<a id="a-EC"></a>观此菩萨者，<a id="a-ED"></a>名第十一观，<a id="a-EE"></a>除无数劫阿僧祇生死之罪。<a id="a-EF"></a>作是观者，<a id="a-EG"></a>不处胞胎，<a id="a-EH"></a>常游诸佛净妙国土。<a id="a-EI"></a>此观成已，<a id="a-EJ"></a>名为具足观观世音、<a id="a-EK"></a>大势至。</p>
  <p id="aEL">“见此事时，<a id="a-EM"></a>当起自心生于西方极乐世界，<a id="a-EN"></a>于莲华中结加趺坐，<a id="a-EO"></a>作莲华合想，<a id="a-EP"></a>作莲华开想。<a id="a-EQ"></a>莲华开时，<a id="a-ER"></a>有五百色光来照身想。<a id="a-ES"></a>眼目开想，<a id="a-ET"></a>见佛菩萨满虚空中。<a id="a-EU"></a>水、<a id="a-EV"></a>鸟、<a id="a-EW"></a>树林及与诸佛所出音声，<a id="a-EX"></a>皆演妙法，<a id="a-EY"></a>与十二部经合。<a id="a-EZ"></a>若出定之时忆持不失，<a id="a-Ea"></a>见此事已，<a id="a-Eb"></a>名见无量寿佛极乐世界。<a id="a-Ec"></a>是为普观想，<a id="a-Ed"></a>名第十二观。<a id="a-Ee"></a>无量寿佛化身无数，<a id="a-Ef"></a>与观世音及大势至，<a id="a-Eg"></a>常来至此行人之所。<a id="a-Eh"></a>”</p>
  <p id="aEi">佛告阿难及韦提希：<a id="a-Ej"></a>“若欲至心生西方者，<a id="a-Ek"></a>先当观于一丈六像，<a id="a-El"></a>在池水上。<a id="a-Em"></a>如先所说无量寿佛，<a id="a-En"></a>身量无边，<a id="a-Eo"></a>非是凡夫心力所及。<a id="a-Ep"></a>然彼如来宿愿力故，<a id="a-Eq"></a>有忆想者，<a id="a-Er"></a>必得成就。<a id="a-Es"></a>但想佛像，<a id="a-Et"></a>得无量福，<a id="a-Eu"></a>况复观佛具足身相！<a id="a-Ev"></a>阿弥陀佛神通如意，<a id="a-Ew"></a>于十方国变现自在，<a id="a-Ex"></a>或现大身满虚空中，<a id="a-Ey"></a>或现小身丈六八尺，<a id="a-Ez"></a>所现之形皆真金色，<a id="a-F0"></a>圆光化佛及宝莲华，<a id="a-F1"></a>如上所说。<a id="a-F2"></a>观世音菩萨及大势至，<a id="a-F3"></a>于一切处，<a id="a-F4"></a>身同众生。<a id="a-F5"></a>但观首相，<a id="a-F6"></a>知是观世音，<a id="a-F7"></a>知是大势至。<a id="a-F8"></a>此二菩萨，<a id="a-F9"></a>助阿弥陀佛普化一切。<a id="a-FA"></a>是为杂想观，<a id="a-FB"></a>名第十三观。<a id="a-FC"></a>”</p>
  <p id="aFD">佛告阿难及韦提希：<a id="a-FE"></a>“上品上生者，<a id="a-FF"></a>若有众生愿生彼国者，<a id="a-FG"></a>发三种心，<a id="a-FH"></a>即便往生。<a id="a-FI"></a>何等为三？<a id="a-FJ"></a>一者、<a id="a-FK"></a>至诚心，<a id="a-FL"></a>二者、<a id="a-FM"></a>深心，<a id="a-FN"></a>三者、<a id="a-FO"></a>回向发愿心。<a id="a-FP"></a>具三心者，<a id="a-FQ"></a>必生彼国。<a id="a-FR"></a>复有三种众生，<a id="a-FS"></a>当得往生。<a id="a-FT"></a>何等为三？<a id="a-FU"></a>一者、<a id="a-FV"></a>慈心不杀，<a id="a-FW"></a>具诸戒行；<a id="a-FX"></a>二者、<a id="a-FY"></a>读诵大乘方等经典；<a id="a-FZ"></a>三者、<a id="a-Fa"></a>修行六念，<a id="a-Fb"></a>回向发愿，<a id="a-Fc"></a>愿生彼国。<a id="a-Fd"></a>具此功德，<a id="a-Fe"></a>一日乃至七日，<a id="a-Ff"></a>即得往生。<a id="a-Fg"></a>生彼国时，<a id="a-Fh"></a>此人精进勇猛故，<a id="a-Fi"></a>阿弥陀如来与观世音、<a id="a-Fj"></a>大势至、<a id="a-Fk"></a>无数化佛，<a id="a-Fl"></a>百千比丘、<a id="a-Fm"></a>声闻大众、<a id="a-Fn"></a>无量诸天、<a id="a-Fo"></a>七宝宫殿，<a id="a-Fp"></a>观世音菩萨执金刚台，<a id="a-Fq"></a>与大势至菩萨至行者前。<a id="a-Fr"></a>阿弥陀佛放大光明照行者身，<a id="a-Fs"></a>与诸菩萨授手迎接。<a id="a-Ft"></a>观世音、<a id="a-Fu"></a>大势至，<a id="a-Fv"></a>与无数菩萨，<a id="a-Fw"></a>赞叹行者，<a id="a-Fx"></a>劝进其心。<a id="a-Fy"></a>行者见已，<a id="a-Fz"></a>欢喜踊跃，<a id="a-G0"></a>自见其身，<a id="a-G1"></a>乘金刚台，<a id="a-G2"></a>随从佛后，<a id="a-G3"></a>如弹指顷往生彼国。<a id="a-G4"></a>生彼国已，<a id="a-G5"></a>见佛色身众相具足，<a id="a-G6"></a>见诸菩萨色相具足，<a id="a-G7"></a>光明宝林演说妙法。<a id="a-G8"></a>闻已，<a id="a-G9"></a>即悟无生法忍，<a id="a-GA"></a>经须臾间，<a id="a-GB"></a>历事诸佛遍十方界，<a id="a-GC"></a>于诸佛前次第受记。<a id="a-GD"></a>还至本国，<a id="a-GE"></a>得无量百千陀罗尼门。<a id="a-GF"></a>是名上品上生者。</p>
  <p id="aGG">“上品中生者，<a id="a-GH"></a>不必受持读诵方等经典，<a id="a-GI"></a>善解义趣，<a id="a-GJ"></a>于第一义心不惊动，<a id="a-GK"></a>深信因果，<a id="a-GL"></a>不谤大乘。<a id="a-GM"></a>以此功德，<a id="a-GN"></a>回向愿求生极乐国。<a id="a-GO"></a>行此行者，<a id="a-GP"></a>命欲终时，<a id="a-GQ"></a>阿弥陀佛与观世音、<a id="a-GR"></a>大势至、<a id="a-GS"></a>无量大众眷属围绕，<a id="a-GT"></a>持紫金台至行者前，<a id="a-GU"></a>赞言：<a id="a-GV"></a>‘法子，<a id="a-GW"></a>汝行大乘，<a id="a-GX"></a>解第一义，<a id="a-GY"></a>是故我今来迎接汝。<a id="a-GZ"></a>’与千化佛一时授手。<a id="a-Ga"></a>行者自见坐紫金台，<a id="a-Gb"></a>合掌叉手，<a id="a-Gc"></a>赞叹诸佛，<a id="a-Gd"></a>如一念顷，<a id="a-Ge"></a>即生彼国七宝池中。<a id="a-Gf"></a>此紫金台如大宝华，<a id="a-Gg"></a>经宿即开。<a id="a-Gh"></a>行者身作紫磨金色，<a id="a-Gi"></a>足下亦有七宝莲华。<a id="a-Gj"></a>佛及菩萨俱放光明，<a id="a-Gk"></a>照行者身，<a id="a-Gl"></a>目即开明。<a id="a-Gm"></a>因前宿习，<a id="a-Gn"></a>普闻众声，<a id="a-Go"></a>纯说甚深第一义谛。<a id="a-Gp"></a>即下金台，<a id="a-Gq"></a>礼佛合掌，<a id="a-Gr"></a>赞叹世尊。<a id="a-Gs"></a>经于七日，<a id="a-Gt"></a>应时即于阿耨多罗三藐三菩提得不退转。<a id="a-Gu"></a>应时即能飞行遍至十方，<a id="a-Gv"></a>历事诸佛，<a id="a-Gw"></a>于诸佛所修诸三昧。<a id="a-Gx"></a>经一小劫，<a id="a-Gy"></a>得无生忍，<a id="a-Gz"></a>现前受记。<a id="a-H0"></a>是名上品中生者。</p>
  <p id="aH1">“上品下生者，<a id="a-H2"></a>亦信因果，<a id="a-H3"></a>不谤大乘，<a id="a-H4"></a>但发无上道心。<a id="a-H5"></a>以此功德，<a id="a-H6"></a>回向愿求生极乐国。<a id="a-H7"></a>行者命欲终时，<a id="a-H8"></a>阿弥陀佛及观世音、<a id="a-H9"></a>大势至，<a id="a-HA"></a>与诸菩萨，<a id="a-HB"></a>持金莲华，<a id="a-HC"></a>化作五百佛，<a id="a-HD"></a>来迎此人。<a id="a-HE"></a>五百化佛一时授手，<a id="a-HF"></a>赞言：<a id="a-HG"></a>‘法子，<a id="a-HH"></a>汝今清净，<a id="a-HI"></a>发无上道心，<a id="a-HJ"></a>我来迎汝。<a id="a-HK"></a>’见此事时，<a id="a-HL"></a>即自见身坐金莲华，<a id="a-HM"></a>坐已华合，<a id="a-HN"></a>随世尊后，<a id="a-HO"></a>即得往生七宝池中。<a id="a-HP"></a>一日一夜莲华乃开，<a id="a-HQ"></a>七日之中乃得见佛。<a id="a-HR"></a>虽见佛身，<a id="a-HS"></a>于众相好心不明了，<a id="a-HT"></a>于三七日后乃了了见。<a id="a-HU"></a>闻众音声，<a id="a-HV"></a>皆演妙法。<a id="a-HW"></a>游历十方供养诸佛，<a id="a-HX"></a>于诸佛前闻甚深法，<a id="a-HY"></a>经三小劫得百法明门，<a id="a-HZ"></a>住欢喜地。<a id="a-Ha"></a>是名上品下生者。<a id="a-Hb"></a>是名上辈生想，<a id="a-Hc"></a>名第十四观。<a id="a-Hd"></a>”</p>
  <p id="aHe">佛告阿难及韦提希：<a id="a-Hf"></a>“中品上生者，<a id="a-Hg"></a>若有众生受持五戒，<a id="a-Hh"></a>持八戒斋，<a id="a-Hi"></a>修行诸戒，<a id="a-Hj"></a>不造五逆，<a id="a-Hk"></a>无众过恶。<a id="a-Hl"></a>以此善根，<a id="a-Hm"></a>回向愿求生于西方极乐世界。<a id="a-Hn"></a>临命终时，<a id="a-Ho"></a>阿弥陀佛与诸比丘眷属围绕，<a id="a-Hp"></a>放金色光，<a id="a-Hq"></a>至其人所，<a id="a-Hr"></a>演说苦、<a id="a-Hs"></a>空、<a id="a-Ht"></a>无常、<a id="a-Hu"></a>无我，<a id="a-Hv"></a>赞叹出家得离众苦。<a id="a-Hw"></a>行者见已，<a id="a-Hx"></a>心大欢喜，<a id="a-Hy"></a>自见己身坐莲华台，<a id="a-Hz"></a>长跪合掌，<a id="a-I0"></a>为佛作礼，<a id="a-I1"></a>未举头顷，<a id="a-I2"></a>即得往生极乐世界，<a id="a-I3"></a>莲华寻开。<a id="a-I4"></a>当华敷时，<a id="a-I5"></a>闻众音声赞叹四谛，<a id="a-I6"></a>应时即得阿罗汉道、<a id="a-I7"></a>三明、<a id="a-I8"></a>六通，<a id="a-I9"></a>具八解脱。<a id="a-IA"></a>是名中品上生者。</p>
  <p id="aIB">“中品中生者，<a id="a-IC"></a>若有众生，<a id="a-ID"></a>若一日一夜持八戒斋，<a id="a-IE"></a>若一日一夜持沙弥戒，<a id="a-IF"></a>若一日一夜持具足戒，<a id="a-IG"></a>威仪无缺。<a id="a-IH"></a>以此功德，<a id="a-II"></a>回向愿求生极乐国。<a id="a-IJ"></a>戒香薰修，<a id="a-IK"></a>如此行者命欲终时，<a id="a-IL"></a>见阿弥陀佛与诸眷属，<a id="a-IM"></a>放金色光，<a id="a-IN"></a>持七宝莲华，<a id="a-IO"></a>至行者前。<a id="a-IP"></a>行者自闻空中有声，<a id="a-IQ"></a>赞言：<a id="a-IR"></a>‘善男子，<a id="a-IS"></a>如汝善人，<a id="a-IT"></a>随顺三世诸佛教故，<a id="a-IU"></a>我来迎汝。<a id="a-IV"></a>’行者自见坐莲华上，<a id="a-IW"></a>莲华即合，<a id="a-IX"></a>生于西方极乐世界。<a id="a-IY"></a>在宝池中，<a id="a-IZ"></a>经于七日，<a id="a-Ia"></a>莲华乃敷。<a id="a-Ib"></a>华既敷已，<a id="a-Ic"></a>开目合掌，<a id="a-Id"></a>赞叹世尊，<a id="a-Ie"></a>闻法欢喜，<a id="a-If"></a>得须陀洹；<a id="a-Ig"></a>经半劫已，<a id="a-Ih"></a>成阿罗汉。<a id="a-Ii"></a>是名中品中生者。</p>
  <p id="aIj">“中品下生者，<a id="a-Ik"></a>若有善男子、<a id="a-Il"></a>善女人，<a id="a-Im"></a>孝养父母，<a id="a-In"></a>行世仁义。<a id="a-Io"></a>此人命欲终时，<a id="a-Ip"></a>遇善知识，<a id="a-Iq"></a>为其广说阿弥陀佛国土乐事，<a id="a-Ir"></a>亦说法藏比丘四十八愿，<a id="a-Is"></a>闻此事已，<a id="a-It"></a>寻即命终，<a id="a-Iu"></a>譬如壮士屈伸臂顷，<a id="a-Iv"></a>即生西方极乐世界。<a id="a-Iw"></a>经七日已，<a id="a-Ix"></a>遇观世音及大势至，<a id="a-Iy"></a>闻法欢喜，<a id="a-Iz"></a>得须陀洹；<a id="a-J0"></a>过一小劫，<a id="a-J1"></a>成阿罗汉。<a id="a-J2"></a>是名中品下生者。<a id="a-J3"></a>是名中辈生想，<a id="a-J4"></a>名第十五观。<a id="a-J5"></a>”</p>
  <p id="aJ6">佛告阿难及韦提希：<a id="a-J7"></a>“下品上生者，<a id="a-J8"></a>或有众生，<a id="a-J9"></a>作众恶业，<a id="a-JA"></a>虽不诽谤方等经典，<a id="a-JB"></a>如此愚人多造恶法，<a id="a-JC"></a>无有惭愧。<a id="a-JD"></a>命欲终时，<a id="a-JE"></a>遇善知识，<a id="a-JF"></a>为赞大乘十二部经首题名字，<a id="a-JG"></a>以闻如是诸经名故，<a id="a-JH"></a>除却千劫极重恶业。<a id="a-JI"></a>智者复教合掌叉手，<a id="a-JJ"></a>称‘南无阿弥陀佛’，<a id="a-JK"></a>称佛名故，<a id="a-JL"></a>除五十亿劫生死之罪。<a id="a-JM"></a>尔时彼佛，<a id="a-JN"></a>即遣化佛、<a id="a-JO"></a>化观世音、<a id="a-JP"></a>化大势至，<a id="a-JQ"></a>至行者前，<a id="a-JR"></a>赞言：<a id="a-JS"></a>‘善男子，<a id="a-JT"></a>以汝称佛名故，<a id="a-JU"></a>诸罪消灭，<a id="a-JV"></a>我来迎汝。<a id="a-JW"></a>’作是语已，<a id="a-JX"></a>行者即见化佛光明遍满其室，<a id="a-JY"></a>见已欢喜，<a id="a-JZ"></a>即便命终，<a id="a-Ja"></a>乘宝莲华，<a id="a-Jb"></a>随化佛后，<a id="a-Jc"></a>生宝池中。<a id="a-Jd"></a>经七七日，<a id="a-Je"></a>莲华乃敷。<a id="a-Jf"></a>当华敷时，<a id="a-Jg"></a>大悲观世音菩萨，<a id="a-Jh"></a>及大势至菩萨，<a id="a-Ji"></a>放大光明，<a id="a-Jj"></a>住其人前，<a id="a-Jk"></a>为说甚深十二部经；<a id="a-Jl"></a>闻已信解，<a id="a-Jm"></a>发无上道心；<a id="a-Jn"></a>经十小劫，<a id="a-Jo"></a>具百法明门，<a id="a-Jp"></a>得入初地。<a id="a-Jq"></a>是名下品上生者。</p>
  <p id="aJr">佛告阿难及韦提希：<a id="a-Js"></a>“下品中生者，<a id="a-Jt"></a>或有众生，<a id="a-Ju"></a>毁犯五戒、<a id="a-Jv"></a>八戒，<a id="a-Jw"></a>及具足戒。<a id="a-Jx"></a>如此愚人，<a id="a-Jy"></a>偷僧祇物，<a id="a-Jz"></a>盗现前僧物，<a id="a-K0"></a>不净说法，<a id="a-K1"></a>无有惭愧，<a id="a-K2"></a>以诸恶业而自庄严。<a id="a-K3"></a>如此罪人，<a id="a-K4"></a>以恶业故，<a id="a-K5"></a>应堕地狱。<a id="a-K6"></a>命欲终时，<a id="a-K7"></a>地狱众火一时俱至，<a id="a-K8"></a>遇善知识，<a id="a-K9"></a>以大慈悲，<a id="a-KA"></a>即为赞说阿弥陀佛十力威德，<a id="a-KB"></a>广赞彼佛光明神力，<a id="a-KC"></a>亦赞戒、<a id="a-KD"></a>定、<a id="a-KE"></a>慧、<a id="a-KF"></a>解脱、<a id="a-KG"></a>解脱知见。<a id="a-KH"></a>此人闻已，<a id="a-KI"></a>除八十亿劫生死之罪，<a id="a-KJ"></a>地狱猛火化为清凉风吹诸天华，<a id="a-KK"></a>华上皆有化佛菩萨迎接此人，<a id="a-KL"></a>如一念顷，<a id="a-KM"></a>即得往生七宝池中莲华之内。<a id="a-KN"></a>经于六劫，<a id="a-KO"></a>莲华乃敷。<a id="a-KP"></a>观世音、<a id="a-KQ"></a>大势至，<a id="a-KR"></a>以梵音声安慰彼人，<a id="a-KS"></a>为说大乘甚深经典；<a id="a-KT"></a>闻此法已，<a id="a-KU"></a>应时即发无上道心。<a id="a-KV"></a>是名下品中生者。<a id="a-KW"></a>”</p>
  <p id="aKX">佛告阿难及韦提希：<a id="a-KY"></a>“下品下生者，<a id="a-KZ"></a>或有众生，<a id="a-Ka"></a>作不善业，<a id="a-Kb"></a>五逆十恶，<a id="a-Kc"></a>具诸不善。<a id="a-Kd"></a>如此愚人，<a id="a-Ke"></a>以恶业故，<a id="a-Kf"></a>应堕恶道，<a id="a-Kg"></a>经历多劫，<a id="a-Kh"></a>受苦无穷。<a id="a-Ki"></a>如此愚人，<a id="a-Kj"></a>临命终时，<a id="a-Kk"></a>遇善知识，<a id="a-Kl"></a>种种安慰，<a id="a-Km"></a>为说妙法，<a id="a-Kn"></a>教令念佛。<a id="a-Ko"></a>彼人苦逼，<a id="a-Kp"></a>不遑念佛，<a id="a-Kq"></a>善友告言：<a id="a-Kr"></a>‘汝若不能念彼佛者，<a id="a-Ks"></a>应称无量寿佛。<a id="a-Kt"></a>’如是至心，<a id="a-Ku"></a>令声不绝，<a id="a-Kv"></a>具足十念，<a id="a-Kw"></a>称‘南无阿弥陀佛’。<a id="a-Kx"></a>称佛名故，<a id="a-Ky"></a>于念念中，<a id="a-Kz"></a>除八十亿劫生死之罪。<a id="a-L0"></a>命终之时，<a id="a-L1"></a>见金莲华犹如日轮住其人前，<a id="a-L2"></a>如一念顷，<a id="a-L3"></a>即得往生极乐世界。<a id="a-L4"></a>于莲华中，<a id="a-L5"></a>满十二大劫，<a id="a-L6"></a>莲华方开。<a id="a-L7"></a>观世音、<a id="a-L8"></a>大势至以大悲音声，<a id="a-L9"></a>即为其人广说实相，<a id="a-LA"></a>除灭罪法；<a id="a-LB"></a>闻已欢喜，<a id="a-LC"></a>应时即发菩提之心。<a id="a-LD"></a>是名下品下生者。<a id="a-LE"></a>是名下辈生想，<a id="a-LF"></a>名第十六观。<a id="a-LG"></a>”</p>
  <p id="aLH">说是语时，<a id="a-LI"></a>韦提希与五百侍女闻佛所说，<a id="a-LJ"></a>应时即见极乐世界广长之相，<a id="a-LK"></a>得见佛身及二菩萨，<a id="a-LL"></a>心生欢喜，<a id="a-LM"></a>叹未曾有，<a id="a-LN"></a>豁然大悟，<a id="a-LO"></a>逮无生忍。<a id="a-LP"></a>五百侍女发阿耨多罗三藐三菩提心，<a id="a-LQ"></a>愿生彼国。<a id="a-LR"></a>世尊悉记，<a id="a-LS"></a>皆当往生，<a id="a-LT"></a>生彼国已，<a id="a-LU"></a>获得诸佛现前三昧。<a id="a-LV"></a>无量诸天发无上道心。</p>
  <p id="aLW">尔时，<a id="a-LX"></a>阿难即从座起，<a id="a-LY"></a>白佛言：<a id="a-LZ"></a>“世尊，<a id="a-La"></a>当何名此经？<a id="a-Lb"></a>此法之要，<a id="a-Lc"></a>当云何受持？<a id="a-Ld"></a>”</p>
  <p id="aLe">佛告阿难：<a id="a-Lf"></a>“此经名《观极乐国土无量寿佛、<a id="a-Lg"></a>观世音菩萨、<a id="a-Lh"></a>大势至菩萨》，<a id="a-Li"></a>亦名《净除业障生诸佛前》。<a id="a-Lj"></a>汝当受持，<a id="a-Lk"></a>无令忘失。<a id="a-Ll"></a>行此三昧者，<a id="a-Lm"></a>现身得见无量寿佛及二大士。<a id="a-Ln"></a>若善男子及善女人，<a id="a-Lo"></a>但闻佛名、<a id="a-Lp"></a>二菩萨名，<a id="a-Lq"></a>除无量劫生死之罪，<a id="a-Lr"></a>何况忆念！<a id="a-Ls"></a>若念佛者，<a id="a-Lt"></a>当知此人，<a id="a-Lu"></a>则是人中芬陀利华，<a id="a-Lv"></a>观世音菩萨、<a id="a-Lw"></a>大势至菩萨为其胜友，<a id="a-Lx"></a>当坐道场，<a id="a-Ly"></a>生诸佛家。<a id="a-Lz"></a>”</p>
  <p id="aM0">佛告阿难：<a id="a-M1"></a>“汝好持是语！<a id="a-M2"></a>持是语者，<a id="a-M3"></a>即是持无量寿佛名。<a id="a-M4"></a>”</p>
  <p id="aM5">佛说此语时，<a id="a-M6"></a>尊者目犍连、<a id="a-M7"></a>尊者阿难，<a id="a-M8"></a>及韦提希等，<a id="a-M9"></a>闻佛所说，<a id="a-MA"></a>皆大欢喜。</p>
  <p id="aMB"></p>
  <p id="aMC">尔时，<a id="a-MD"></a>世尊足步虚空，<a id="a-ME"></a>还耆阇崛山。</p>
  <p id="aMF">尔时，<a id="a-MG"></a>阿难广为大众，<a id="a-MH"></a>说如上事。<a id="a-MI"></a>无量诸天、<a id="a-MJ"></a>龙、<a id="a-MK"></a>夜叉，<a id="a-ML"></a>闻佛所说，<a id="a-MM"></a>皆大欢喜，<a id="a-MN"></a>礼佛而退。</p>
 </body>
</html>