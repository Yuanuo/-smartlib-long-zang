<!doctype html>
<html id="z3IBTjcNw" data-ver="1305">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">大树紧那罗王所问经卷第三</h1>
  <p id="a2">尔时，<a id="a-3"></a>世尊知紧那罗王诸子之心所欲乐已，<a id="a-4"></a>上升虚空高七多罗树，<a id="a-5"></a>放大光明。<a id="a-6"></a>是光遍照于此三千大千世界。<a id="a-7"></a>欲界诸天所有伎乐，<a id="a-8"></a>乾闼婆、<a id="a-9"></a>紧那罗等所有伎乐，<a id="a-A"></a>不鼓自鸣出微妙音。<a id="a-B"></a>香山王中所有树木，<a id="a-C"></a>亦皆悉出微妙乐音。<a id="a-D"></a>尔时，<a id="a-E"></a>世尊复于身上诸毛孔中，<a id="a-F"></a>各放无量万亿光明。<a id="a-G"></a>一一光端各有莲华，<a id="a-H"></a>一一华中各有菩萨，<a id="a-I"></a>三十二相而自庄严坐华台中。</p>
  <p id="aJ">于时，<a id="a-K"></a>世尊以神通力，<a id="a-L"></a>令诸伎乐演出智偈问诸所疑，<a id="a-M"></a>令诸华台所有菩萨，<a id="a-N"></a>以一一偈答其所问：</p>
  <p id="aO">“云何而发起，<a id="a-P"></a> 无上菩提心，</p>
  <p id="aQ">终不忘此心，<a id="a-R"></a> 乃至觉菩提？<a id="a-S"></a>”</p>
  <p id="aT">“专至心成就，<a id="a-U"></a> 为诸众生故，</p>
  <p id="aV">起大悲庄严，<a id="a-W"></a> 不忘菩提心。<a id="a-X"></a>”</p>
  <p id="aY"></p>
  <p id="aZ">“彼志意云何？<a id="a-a"></a> 彼当云何行？</p>
  <p id="ab">所说大悲心，<a id="a-c"></a> 云何生起是？<a id="a-d"></a>”</p>
  <p id="ae">“志意无谄伪，<a id="a-f"></a> 所修行无诈，</p>
  <p id="ag">住众生涅槃，<a id="a-h"></a> 彼大悲如是。<a id="a-i"></a>”</p>
  <p id="aj"></p>
  <p id="ak">“云何行于施，<a id="a-l"></a> 施已心无热，</p>
  <p id="am">亦不希望报，<a id="a-n"></a> 回向于菩提？<a id="a-o"></a>”</p>
  <p id="ap">“所施一切舍，<a id="a-q"></a> 彼施已无悔，</p>
  <p id="ar">趣向菩提道，<a id="a-s"></a> 是不望果报。<a id="a-t"></a>”</p>
  <p id="au"></p>
  <p id="av">“云何住于戒，<a id="a-w"></a> 不生于戒慢，</p>
  <p id="ax">救于毁禁者，<a id="a-y"></a> 大乘无有上？<a id="a-z"></a>”</p>
  <p id="a10">“戒是菩提心，<a id="a-11"></a> 空无不起慢，</p>
  <p id="a12">起于大悲心，<a id="a-13"></a> 救诸毁禁者。<a id="a-14"></a>”</p>
  <p id="a15"></p>
  <p id="a16">“云何忍众生，<a id="a-17"></a> 骂詈及呵咥，</p>
  <p id="a18">心终不起瞋，<a id="a-19"></a> 倍增生欢喜？<a id="a-1A"></a>”</p>
  <p id="a1B">“我为众生医，<a id="a-1C"></a> 疗治众病患，</p>
  <p id="a1D">若闻恶言已，<a id="a-1E"></a> 不起于瞋恚。<a id="a-1F"></a>”</p>
  <p id="a1G"></p>
  <p id="a1H">“云何彼行进？<a id="a-1I"></a> 云何修集行？</p>
  <p id="a1J">云何心无倦，<a id="a-1K"></a> 修于菩提行？<a id="a-1L"></a>”</p>
  <p id="a1M">“精进护众生，<a id="a-1N"></a> 护法常勤进，</p>
  <p id="a1O">善根悉充足，<a id="a-1P"></a> 彼心无疲倦。<a id="a-1Q"></a>”</p>
  <p id="a1R"></p>
  <p id="a1S">“云何修正念，<a id="a-1T"></a> 勇健胜进行？</p>
  <p id="a1U">云何修禅定，<a id="a-1V"></a> 心无有驰散？<a id="a-1W"></a>”</p>
  <p id="a1X">“无有驰想念，<a id="a-1Y"></a> 慧无有谄伪；</p>
  <p id="a1Z">以方便行禅，<a id="a-1a"></a> 彼心无驰散。<a id="a-1b"></a>”</p>
  <p id="a1c"></p>
  <p id="a1d">“云何得智慧？<a id="a-1e"></a> 云何见正直？</p>
  <p id="a1f">云何作决定？<a id="a-1g"></a> 云何分别法？<a id="a-1h"></a>”</p>
  <p id="a1i">“修闻增智慧，<a id="a-1j"></a> 本习正直心，</p>
  <p id="a1k">决定行法施，<a id="a-1l"></a> 随义而修行。<a id="a-1m"></a>”</p>
  <p id="a1n"></p>
  <p id="a1o">“云何彼求闻？<a id="a-1p"></a> 云何得多闻？</p>
  <p id="a1q">云何闻如说？<a id="a-1r"></a> 大人云何去？<a id="a-1s"></a>”</p>
  <p id="a1t">“彼恭敬故听，<a id="a-1u"></a> 习近多闻者，</p>
  <p id="a1v">说不为财利，<a id="a-1w"></a> 大人如是去。<a id="a-1x"></a>”</p>
  <p id="a1y"></p>
  <p id="a1z">“云何彼行慈？<a id="a-20"></a> 云何行大悲？</p>
  <p id="a21">喜舍悉成就，<a id="a-22"></a> 云何住梵道？<a id="a-23"></a>”</p>
  <p id="a24">“慈心悉平等，<a id="a-25"></a> 大悲无疲倦，</p>
  <p id="a26">随喜名为喜，<a id="a-27"></a> 是能至梵道。<a id="a-28"></a>”</p>
  <p id="a29"></p>
  <p id="a2A">“云何得见佛，<a id="a-2B"></a> 见已生信心？</p>
  <p id="a2C">云何彼闻法？<a id="a-2D"></a> 云何除断疑？<a id="a-2E"></a>”</p>
  <p id="a2F">“修行念于佛，<a id="a-2G"></a> 得见世导师，</p>
  <p id="a2H">信心得具足，<a id="a-2I"></a> 闻法已无疑。<a id="a-2J"></a>”</p>
  <p id="a2K"></p>
  <p id="a2L">“云何福庄严？<a id="a-2M"></a> 云何智庄严？</p>
  <p id="a2N">若定及与慧，<a id="a-2O"></a> 彼云何庄严？<a id="a-2P"></a>”</p>
  <p id="a2Q">“庄严福无厌，<a id="a-2R"></a> 学问庄严智，</p>
  <p id="a2S">心寂名为定，<a id="a-2T"></a> 知法名为智。<a id="a-2U"></a>”</p>
  <p id="a2V"></p>
  <p id="a2W">“云何彼行处？<a id="a-2X"></a> 居住止何相？</p>
  <p id="a2Y">彼行处云何？<a id="a-2Z"></a> 彼云何修行？<a id="a-2a"></a>”</p>
  <p id="a2b">“彼行法空处，<a id="a-2c"></a> 舍是彼岸句，</p>
  <p id="a2d">彼行住四禅，<a id="a-2e"></a> 修行脱众生。<a id="a-2f"></a>”</p>
  <p id="a2g"></p>
  <p id="a2h">“云何是魔业？<a id="a-2i"></a> 佛正业云何？</p>
  <p id="a2j">造作何等业，<a id="a-2k"></a> 得于菩提护？<a id="a-2l"></a>”</p>
  <p id="a2m">“下乘为魔业，<a id="a-2n"></a> 大乘为胜道，</p>
  <p id="a2o">舍离一切恶，<a id="a-2p"></a> 得于菩提护。<a id="a-2q"></a>”</p>
  <p id="a2r"></p>
  <p id="a2s">“云何近善友？<a id="a-2t"></a> 恶友何等相？</p>
  <p id="a2u">云何平等去，<a id="a-2v"></a> 舍离于邪见？<a id="a-2w"></a>”</p>
  <p id="a2x">“若赞菩提道，<a id="a-2y"></a> 善亲近彼人。</p>
  <p id="a2z">菩提心善净，<a id="a-30"></a> 舍离恶知识。</p>
  <p id="a31">知诸业行已，<a id="a-32"></a> 修行正直见。</p>
  <p id="a33">舍离邪相应，<a id="a-34"></a> 此不失正见。<a id="a-35"></a>”</p>
  <p id="a36"></p>
  <p id="a37">“云何护正法，<a id="a-38"></a> 及教化众生？</p>
  <p id="a39">彼方便云何，<a id="a-3A"></a> 能得成菩提？<a id="a-3B"></a>”</p>
  <p id="a3C">“精进护正法，<a id="a-3D"></a> 方便能教化，</p>
  <p id="a3E">舍离二边流，<a id="a-3F"></a> 能得胜菩提。<a id="a-3G"></a>”</p>
  <p id="a3H"></p>
  <p id="a3I">“云何作智业？<a id="a-3J"></a> 云何适意业？</p>
  <p id="a3K">云何速受教，<a id="a-3L"></a> 常恭敬右绕？<a id="a-3M"></a>”</p>
  <p id="a3N">“无诤是智业，<a id="a-3O"></a> 不起于诤讼，</p>
  <p id="a3P">口柔软善语，<a id="a-3Q"></a> 恭敬而右绕。<a id="a-3R"></a>”</p>
  <p id="a3S"></p>
  <p id="a3T">“道是何等相？<a id="a-3U"></a> 云何是非道？</p>
  <p id="a3V">云何能安彼，<a id="a-3W"></a> 叵思众住道？<a id="a-3X"></a>”</p>
  <p id="a3Y">“六度为正道，<a id="a-3Z"></a> 下乘为非道，</p>
  <p id="a3a">学方便智已，<a id="a-3b"></a> 令众生住道。<a id="a-3c"></a>”</p>
  <p id="a3d"></p>
  <p id="a3e">“云何得大富？<a id="a-3f"></a> 云何获大利？</p>
  <p id="a3g">宝藏为何在？<a id="a-3h"></a> 云何满众生？<a id="a-3i"></a>”</p>
  <p id="a3j">“七财为大富，<a id="a-3k"></a> 寂静为大利，</p>
  <p id="a3l">陀罗尼宝藏，<a id="a-3m"></a> 辩说令充满。<a id="a-3n"></a>”</p>
  <p id="a3o"></p>
  <p id="a3p">“彼父母是谁？<a id="a-3q"></a> 亲族何等相？</p>
  <p id="a3r">侍从有何相，<a id="a-3s"></a> 严饰智慧者？<a id="a-3t"></a>”</p>
  <p id="a3u">“慧母度彼岸，<a id="a-3v"></a> 助道法亲族，</p>
  <p id="a3w">诸善根侍从，<a id="a-3x"></a> 庄严于智者。<a id="a-3y"></a>”</p>
  <p id="a3z"></p>
  <p id="a40">“解法无我已，<a id="a-41"></a> 慈心普遍世，</p>
  <p id="a42">无我及与慈，<a id="a-43"></a> 是义云何等？<a id="a-44"></a>”</p>
  <p id="a45">“若解知于空，<a id="a-46"></a> 彼自了无我，</p>
  <p id="a47">是为最上慈！<a id="a-48"></a>”</p>
  <p id="a49"></p>
  <p id="a4A">“今世知于空，</p>
  <p id="a4B">未来无有来，<a id="a-4C"></a> 诸行性如是，</p>
  <p id="a4D">业报亦如是，<a id="a-4E"></a> 云何而有生？<a id="a-4F"></a>”</p>
  <p id="a4G">“第一义无是，<a id="a-4H"></a> 亦无有去者，</p>
  <p id="a4I">入于世谛道，<a id="a-4J"></a> 说业及业报。<a id="a-4K"></a>”</p>
  <p id="a4L"></p>
  <p id="a4M">“若空与无相，<a id="a-4N"></a> 及无愿解脱，</p>
  <p id="a4O">一相同无相，<a id="a-4P"></a> 云何而生道？<a id="a-4Q"></a>”</p>
  <p id="a4R">“空即是无相，<a id="a-4S"></a> 以无相故得，</p>
  <p id="a4T">一相同一义，<a id="a-4U"></a> 故说解脱门。<a id="a-4V"></a>”</p>
  <p id="a4W"></p>
  <p id="a4X">“云何观于空？<a id="a-4Y"></a> 云何观众生？</p>
  <p id="a4Z">空及与众生，<a id="a-4a"></a> 云何而得生？<a id="a-4b"></a>”</p>
  <p id="a4c">“智慧观于空，<a id="a-4d"></a> 方便观众生，</p>
  <p id="a4e">大悲以教化，<a id="a-4f"></a> 趣向于涅槃。</p>
  <p id="a4g">无生无有起，<a id="a-4h"></a> 一切法如是，</p>
  <p id="a4i">云何生诸行？<a id="a-4j"></a> 应当解此义！</p>
  <p id="a4k">无生与无灭，<a id="a-4l"></a> 是智所行处，</p>
  <p id="a4m">从于誓愿生，<a id="a-4n"></a> 此方便所建。<a id="a-4o"></a>”</p>
  <p id="a4p"></p>
  <p id="a4q">“云何得授记？<a id="a-4r"></a> 云何不退转？</p>
  <p id="a4s">云何忍所缘？<a id="a-4t"></a> 云何得决定？</p>
  <p id="a4u">住平等授记，<a id="a-4v"></a> 法界不退转，</p>
  <p id="a4w">无生是忍缘，<a id="a-4x"></a> 知法得决定。<a id="a-4y"></a>”</p>
  <p id="a4z"></p>
  <p id="a50">“道场何所场？<a id="a-51"></a> 菩提何等相？</p>
  <p id="a52">谁名为如来？<a id="a-53"></a> 云何佛得明？<a id="a-54"></a>”</p>
  <p id="a55">“虚空名道场，<a id="a-56"></a> 菩提虚空相，</p>
  <p id="a57">不依于身心，<a id="a-58"></a> 如如名如来。<a id="a-59"></a>”</p>
  <p id="a5A">尔时，<a id="a-5B"></a>大树紧那罗王诸子，<a id="a-5C"></a>闻说如是法已，<a id="a-5D"></a>得柔顺法忍，<a id="a-5E"></a>各各以自所著璎珞，<a id="a-5F"></a>供上如来而作是言：<a id="a-5G"></a>“世尊，<a id="a-5H"></a>今我等为佛出世，<a id="a-5I"></a>我等今日乃得闻是甚深之法。<a id="a-5J"></a>希有世尊！<a id="a-5K"></a>乃能令诸伎乐音中说偈问疑，<a id="a-5L"></a>令菩萨像答其所问，<a id="a-5M"></a>能断一切诸大众疑，<a id="a-5N"></a>我等闻已得大法明。<a id="a-5O"></a>世尊，<a id="a-5P"></a>是谁所持？<a id="a-5Q"></a>”</p>
  <p id="a5R">时佛答言：<a id="a-5S"></a>“诸贤士等，<a id="a-5T"></a>当知皆是如来之力，<a id="a-5U"></a>佛力如是不可思议。<a id="a-5V"></a>”</p>
  <p id="a5W">尔时，<a id="a-5X"></a>大树紧那罗王子白言：<a id="a-5Y"></a>“世尊，<a id="a-5Z"></a>愿令一切诸众生等得如是力。<a id="a-5a"></a>”</p>
  <p id="a5b">尔时，<a id="a-5c"></a>大树紧那罗王夫人婇女八万四千，<a id="a-5d"></a>其手各各持真珠贯，<a id="a-5e"></a>往世尊所；<a id="a-5f"></a>到已头顶敬礼佛足，<a id="a-5g"></a>各以珠贯供散佛上。<a id="a-5h"></a>当其散时，<a id="a-5i"></a>佛神力故，<a id="a-5j"></a>于虚空中化成八万四千真珠大台，<a id="a-5k"></a>四方四柱庄校分明。<a id="a-5l"></a>诸宝台中各有床座，<a id="a-5m"></a>众宝璎珞百千天衣。<a id="a-5n"></a>是诸座上各有如来结跏趺坐，<a id="a-5o"></a>三十二相、<a id="a-5p"></a>八十种好而自庄严。</p>
  <p id="a5q">尔时，<a id="a-5r"></a>紧那罗王八万四千诸夫人等，<a id="a-5s"></a>见佛神力，<a id="a-5t"></a>欢喜踊跃得未曾有，<a id="a-5u"></a>皆以深心发阿耨多罗三藐三菩提心，<a id="a-5v"></a>得不退转；<a id="a-5w"></a>既发心已欢喜踊跃，<a id="a-5x"></a>皆共同声以偈歌咏赞叹如来：</p>
  <p id="a5y">“最胜无上应供养，<a id="a-5z"></a> 其所利益叵思议，</p>
  <p id="a60">善学利益调伏法，<a id="a-61"></a> 我今顶礼于胜人！</p>
  <p id="a62">离贪瞋痴及谄伪，<a id="a-63"></a> 离烦恼习无畏声，</p>
  <p id="a64">从大宝藏开示法，<a id="a-65"></a> 稽首赞礼离欲尊！</p>
  <p id="a66">五眼清净无结垢，<a id="a-67"></a> 善能降伏诸怨敌，</p>
  <p id="a68">不染三有如莲华，<a id="a-69"></a> 得到彼岸我顶礼！</p>
  <p id="a6A">能与世间明慧眼，<a id="a-6B"></a> 能蔽日月诸光明，</p>
  <p id="a6C">出生转轮圣王种，<a id="a-6D"></a> 持于轮相我赞礼！</p>
  <p id="a6E">心常不染著诸色，<a id="a-6F"></a> 导师作归作救护，</p>
  <p id="a6G">无与尊等况有胜？<a id="a-6H"></a> 妙音演说我顶礼！</p>
  <p id="a6I">于利无利等无著，<a id="a-6J"></a> 悉知一切诸世法，</p>
  <p id="a6K">堕爱网者令解脱，<a id="a-6L"></a> 导师世尊我赞礼！</p>
  <p id="a6M">常调伏心住禅定，<a id="a-6N"></a> 烧诸结使住十方，</p>
  <p id="a6O">演说法施非食施，<a id="a-6P"></a> 无上福田我顶礼！</p>
  <p id="a6Q">所说微妙具相好，<a id="a-6R"></a> 弃舍远离于左道，</p>
  <p id="a6S">语声柔软如雷音，<a id="a-6T"></a> 稽首超过于三界！</p>
  <p id="a6U">人尊已离燋热恼，<a id="a-6V"></a> 神通游至无量土，</p>
  <p id="a6W">造坚牢船度世间，<a id="a-6X"></a> 我稽首礼赞如来！</p>
  <p id="a6Y">世尊演说信及进，<a id="a-6Z"></a> 度脱世间诸结碍，</p>
  <p id="a6a">声闻所有六通行，<a id="a-6b"></a> 离于六道稽首赞！</p>
  <p id="a6c">我今稽首金山色，<a id="a-6d"></a> 稽首调伏寂定根！</p>
  <p id="a6e">我今稽首满月面，<a id="a-6f"></a> 稽首侍德人中上！</p>
  <p id="a6g">摧伏一切众生结，<a id="a-6h"></a> 超度四流难度河，</p>
  <p id="a6i">我等今者归命是，<a id="a-6j"></a> 调根世尊我敬礼！</p>
  <p id="a6k">尊本世时大布施，<a id="a-6l"></a> 施乞求者心欢喜，</p>
  <p id="a6m">最妙珍爱悉施他，<a id="a-6n"></a> 健施善逝我顶礼！</p>
  <p id="a6o">见诸痴慢醉众生，<a id="a-6p"></a> 善知是等所造因，</p>
  <p id="a6q">得道最胜无有上，<a id="a-6r"></a> 尊善导引安是处！</p>
  <p id="a6s">阴界本性常空寂，<a id="a-6t"></a> 诸结无实虚伪有，</p>
  <p id="a6u">导师断世诸疑悔，<a id="a-6v"></a> 时语世尊我赞礼！</p>
  <p id="a6w">常住实法诸三昧，<a id="a-6x"></a> 于法自在到彼岸，</p>
  <p id="a6y">智慧调御最无上，<a id="a-6z"></a> 我稽首礼大商主！</p>
  <p id="a70">离于幻伪诸欺诳，<a id="a-71"></a> 大力降伏诸魔军，</p>
  <p id="a72">明智善道人中上，<a id="a-73"></a> 犹大猛风无碍著。</p>
  <p id="a74">尽诸流底到彼岸，<a id="a-75"></a> 人尊宝藏无穷尽，</p>
  <p id="a76">如恒河沙诸如来，<a id="a-77"></a> 尊本行时常供养。</p>
  <p id="a78">得于世中不动摇，<a id="a-79"></a> 离爱过患到彼岸，</p>
  <p id="a7A">亲近诸佛住善处，<a id="a-7B"></a> 是故敬礼人中上！</p>
  <p id="a7C">弃生老病死畏怖，<a id="a-7D"></a> 忆念千亿本生处，</p>
  <p id="a7E">极大爱网甚可畏，<a id="a-7F"></a> 慧日光照令枯干！</p>
  <p id="a7G">导师独觉悟诸法，<a id="a-7H"></a> 手足轮有吉祥相，</p>
  <p id="a7I">吉祥奉施柔软草，<a id="a-7J"></a> 吉祥世尊我顶礼！</p>
  <p id="a7K">自在超出陀罗尼，<a id="a-7L"></a> 常以法施非财施，</p>
  <p id="a7M">仁尊击于大法鼓，<a id="a-7N"></a> 法王世尊我赞礼！</p>
  <p id="a7O">从释王种中出生，<a id="a-7P"></a> 诸根常寂心亦寂，</p>
  <p id="a7Q">三有导师常寂灭，<a id="a-7R"></a> 寂静心者我赞礼！</p>
  <p id="a7S">魔王执持利剑来，<a id="a-7T"></a> 及诸魔众树王下，</p>
  <p id="a7U">不能令尊一毛竖，<a id="a-7V"></a> 不动如山稽首赞！</p>
  <p id="a7W">人尊到彼精进岸，<a id="a-7X"></a> 为诸众生荷忍苦，</p>
  <p id="a7Y">生死都尽不受有，<a id="a-7Z"></a> 说忍世尊我赞礼！</p>
  <p id="a7a">得大势力无倾动，<a id="a-7b"></a> 善住无畏处非处，</p>
  <p id="a7c">安无量众住菩提，<a id="a-7d"></a> 世尊善住我赞礼！</p>
  <p id="a7e">知诸有为不坚牢，<a id="a-7f"></a> 舍离眷属行出家，</p>
  <p id="a7g">三有知最无有上，<a id="a-7h"></a> 智到彼岸我赞礼！</p>
  <p id="a7i">众生苦恼无救护，<a id="a-7j"></a> 以三宝法充足之，</p>
  <p id="a7k">安置住于无难道，<a id="a-7l"></a> 实救世尊我顶礼！</p>
  <p id="a7m">尊修智力知诸根，<a id="a-7n"></a> 破坏恶魔诸军众，</p>
  <p id="a7o">所说音声最尊妙，<a id="a-7p"></a> 善修诸根我赞礼！</p>
  <p id="a7q">听闻正法欲为根，<a id="a-7r"></a> 复以此欲欲菩提，</p>
  <p id="a7s">平等普阴不择亲，<a id="a-7t"></a> 实覆世者我赞礼！</p>
  <p id="a7u">善逝自觉了诸法，<a id="a-7v"></a> 自转无上圣法轮，</p>
  <p id="a7w">知诸行相犹如梦，<a id="a-7x"></a> 令诸众生识真实。<a id="a-7y"></a>”</p>
  <p id="a7z">尔时，<a id="a-80"></a>大树紧那罗王诸夫人等，<a id="a-81"></a>偈赞佛已白言：<a id="a-82"></a>“世尊，<a id="a-83"></a>我等皆发无上道心，<a id="a-84"></a>终不以是女人之身成阿耨多罗三藐三菩提。<a id="a-85"></a>善哉！<a id="a-86"></a>世尊，<a id="a-87"></a>愿为我等如应说法，<a id="a-88"></a>令我等辈转舍女身得男子身，<a id="a-89"></a>疾成无上正真之道。<a id="a-8A"></a>”</p>
  <p id="a8B">尔时，<a id="a-8C"></a>世尊语紧那罗王诸夫人等：<a id="a-8D"></a>“诸姊，<a id="a-8E"></a>谛听！<a id="a-8F"></a>善思念之。<a id="a-8G"></a>吾当演说转舍女身成男子身，<a id="a-8H"></a>疾得无上正真之道。<a id="a-8I"></a>”</p>
  <p id="a8J">“善哉！<a id="a-8K"></a>世尊，<a id="a-8L"></a>受教而听。<a id="a-8M"></a>”</p>
  <p id="a8N">佛言：<a id="a-8O"></a>“诸姊，<a id="a-8P"></a>女人成就于一法行，<a id="a-8Q"></a>舍女人形得男子身，<a id="a-8R"></a>疾得无上正真之道。<a id="a-8S"></a>何等为一？<a id="a-8T"></a>谓菩提心。<a id="a-8U"></a>一切智心同为一心，<a id="a-8V"></a>一切三界最胜之心，<a id="a-8W"></a>不忘一切善根庄严。<a id="a-8X"></a>诸姊，<a id="a-8Y"></a>是为女人成就一法，<a id="a-8Z"></a>转舍女身得男子身，<a id="a-8a"></a>疾成无上正真之道。</p>
  <p id="a8b">“复次，<a id="a-8c"></a>诸姊，<a id="a-8d"></a>女人成就二法，<a id="a-8e"></a>转舍女身得男子身，<a id="a-8f"></a>疾成无上正真之道。<a id="a-8g"></a>何等二？<a id="a-8h"></a>谓亲近佛非事余天，<a id="a-8i"></a>离于邪见。<a id="a-8j"></a>是为二。<a id="a-8k"></a>转舍女身乃至疾成无上正真之道。</p>
  <p id="a8l">“复次，<a id="a-8m"></a>诸姊，<a id="a-8n"></a>女人成就三法，<a id="a-8o"></a>转舍女身得成男子。<a id="a-8p"></a>何等三？<a id="a-8q"></a>所谓身戒、<a id="a-8r"></a>口戒、<a id="a-8s"></a>意戒。<a id="a-8t"></a>是为三。</p>
  <p id="a8u">“复次，<a id="a-8v"></a>诸姊，<a id="a-8w"></a>女人成就四法，<a id="a-8x"></a>转女人身得成男子。<a id="a-8y"></a>何等四？<a id="a-8z"></a>谓无为心而行布施，<a id="a-90"></a>不以诈伪修持于戒，<a id="a-91"></a>以恭敬意趣向贤圣，<a id="a-92"></a>听受正法。<a id="a-93"></a>是为四。</p>
  <p id="a94">“复次，<a id="a-95"></a>诸姊，<a id="a-96"></a>女人成就五法，<a id="a-97"></a>转女人身得成男子。<a id="a-98"></a>何等五？<a id="a-99"></a>谓爱法、<a id="a-9A"></a>乐法、<a id="a-9B"></a>欲法、<a id="a-9C"></a>听法，<a id="a-9D"></a>既闻法已正念观察，<a id="a-9E"></a>秽厌女身常喜欲得成男子身。<a id="a-9F"></a>是为五。</p>
  <p id="a9G">“复次，<a id="a-9H"></a>诸姊，<a id="a-9I"></a>女人成就六法，<a id="a-9J"></a>转女人身得男子身。<a id="a-9K"></a>何等六？<a id="a-9L"></a>谓速疾柔软、<a id="a-9M"></a>质直、<a id="a-9N"></a>无伪、<a id="a-9O"></a>无幻、<a id="a-9P"></a>无诈、<a id="a-9Q"></a>正直之心。<a id="a-9R"></a>是为六。</p>
  <p id="a9S">“复次，<a id="a-9T"></a>诸姊，<a id="a-9U"></a>女人成就七法，<a id="a-9V"></a>转女人身得成男子。<a id="a-9W"></a>何等七？<a id="a-9X"></a>所谓念佛，<a id="a-9Y"></a>欲得佛身故；<a id="a-9Z"></a>常念正法，<a id="a-9a"></a>欲得佛法故；<a id="a-9b"></a>常恒念僧，<a id="a-9c"></a>自得僧故；<a id="a-9d"></a>常恒念戒，<a id="a-9e"></a>誓愿净故；<a id="a-9f"></a>常恒念舍，<a id="a-9g"></a>舍诸烦恼故；<a id="a-9h"></a>常恒念天，<a id="a-9i"></a>明了菩提心故；<a id="a-9j"></a>观诸众生欢喜心故。<a id="a-9k"></a>是为七。</p>
  <p id="a9l">“复次，<a id="a-9m"></a>诸姊，<a id="a-9n"></a>女人成就八法，<a id="a-9o"></a>转女人身成男子身。<a id="a-9p"></a>何等八？<a id="a-9q"></a>不贪著食，<a id="a-9r"></a>不贪饮宴，<a id="a-9s"></a>不贪丈夫，<a id="a-9t"></a>不贪末香涂香，<a id="a-9u"></a>不贪游观园林，<a id="a-9v"></a>不贪戏笑，<a id="a-9w"></a>不贪歌音及诸伎乐，<a id="a-9x"></a>不贪舞戏，<a id="a-9y"></a>不贪交酒会乐。<a id="a-9z"></a>是为八。</p>
  <p id="aA0">“复次，<a id="a-A1"></a>诸姊，<a id="a-A2"></a>女人成就九法，<a id="a-A3"></a>转女人身得男子身。<a id="a-A4"></a>何等九？<a id="a-A5"></a>不说有我，<a id="a-A6"></a>不说有众生，<a id="a-A7"></a>不说有寿命及人丈夫，<a id="a-A8"></a>不说断见，<a id="a-A9"></a>不说常见，<a id="a-AA"></a>不著有见，<a id="a-AB"></a>不著无见，<a id="a-AC"></a>善解因缘法。<a id="a-AD"></a>是为九。</p>
  <p id="aAE">“复次，<a id="a-AF"></a>诸姊，<a id="a-AG"></a>女人成就十法，<a id="a-AH"></a>转女人身得男子身，<a id="a-AI"></a>疾得阿耨多罗三藐三菩提。<a id="a-AJ"></a>何等十？<a id="a-AK"></a>于诸众生修行慈心，<a id="a-AL"></a>于他财封不生贪爱，<a id="a-AM"></a>不思念他男子之人，<a id="a-AN"></a>失命因缘终不妄语，<a id="a-AO"></a>不作两舌，<a id="a-AP"></a>不粗恶语，<a id="a-AQ"></a>不无义语，<a id="a-AR"></a>不起无明，<a id="a-AS"></a>不为瞋牵，<a id="a-AT"></a>有正直见依于业报。<a id="a-AU"></a>诸姊，<a id="a-AV"></a>是为女人成就十法，<a id="a-AW"></a>转女人身得男子身，<a id="a-AX"></a>疾得阿耨多罗三藐三菩提。</p>
  <p id="aAY">“复次，<a id="a-AZ"></a>诸姊，<a id="a-Aa"></a>女人应当观察深法，<a id="a-Ab"></a>观色如水沫，<a id="a-Ac"></a>不贪醉色；<a id="a-Ad"></a>观受如泡，<a id="a-Ae"></a>于乐受中不生贪著，<a id="a-Af"></a>于苦受中而不舍离，<a id="a-Ag"></a>于不苦不乐受中不生痴结；<a id="a-Ah"></a>观想如焰，<a id="a-Ai"></a>是中不起男想、<a id="a-Aj"></a>女想；<a id="a-Ak"></a>观行如芭蕉，<a id="a-Al"></a>解知诸行无有坚实。<a id="a-Am"></a>如是观已，<a id="a-An"></a>不住诸法，<a id="a-Ao"></a>不起想著，<a id="a-Ap"></a>观识如幻，<a id="a-Aq"></a>解知心识如幻人来。<a id="a-Ar"></a>如是知已，<a id="a-As"></a>于一切法都无所染，<a id="a-At"></a>观知此身地水火风四大和合，<a id="a-Au"></a>诸大所成假多为身，<a id="a-Av"></a>犹如草木墙壁瓦砾。<a id="a-Aw"></a>是身如影，<a id="a-Ax"></a>无我众生，<a id="a-Ay"></a>无命无人，<a id="a-Az"></a>无有丈夫，<a id="a-B0"></a>因业所作而自回转，<a id="a-B1"></a>诸界妄想犹如空聚。<a id="a-B2"></a>如实观眼，<a id="a-B3"></a>唯是肉段，<a id="a-B4"></a>其性空寂；<a id="a-B5"></a>如是正观耳、<a id="a-B6"></a>鼻、<a id="a-B7"></a>舌、<a id="a-B8"></a>身、<a id="a-B9"></a>意性空寂，<a id="a-BA"></a>解身如镜像，<a id="a-BB"></a>解知言说犹如响声，<a id="a-BC"></a>观心如幻。<a id="a-BD"></a>如是，<a id="a-BE"></a>诸姊，<a id="a-BF"></a>女人观察如是诸法，<a id="a-BG"></a>速转女身成男子身，<a id="a-BH"></a>疾得阿耨多罗三藐三菩提。<a id="a-BI"></a>”</p>
  <p id="aBJ">是时，<a id="a-BK"></a>大树紧那罗王夫人婇女，<a id="a-BL"></a>闻佛说此转女身法，<a id="a-BM"></a>闻此法门，<a id="a-BN"></a>欢喜踊跃得未曾有，<a id="a-BO"></a>顶礼佛足至心不起。<a id="a-BP"></a>是时，<a id="a-BQ"></a>世尊知紧那罗王诸夫人等心所念已，<a id="a-BR"></a>即便微笑。<a id="a-BS"></a>佛之常法若微笑时，<a id="a-BT"></a>若干百千青黄赤白红紫等光从面门出，<a id="a-BU"></a>遍照无量无边世界，<a id="a-BV"></a>上至梵世蔽日月光，<a id="a-BW"></a>还来在于佛前而住，<a id="a-BX"></a>绕佛三匝从顶上入。</p>
  <p id="aBY">尔时，<a id="a-BZ"></a>大德阿难即从座起，<a id="a-Ba"></a>整衣服，<a id="a-Bb"></a>偏袒右肩，<a id="a-Bc"></a>右膝著地，<a id="a-Bd"></a>合掌向佛而说偈言：</p>
  <p id="aBe">“我问无垢喜见面，<a id="a-Bf"></a> 我问无垢特威德，</p>
  <p id="aBg">我问善能断诸疑，<a id="a-Bh"></a> 为何缘故而见笑？</p>
  <p id="aBi">我问持净最妙色，<a id="a-Bj"></a> 我问能利益世间，</p>
  <p id="aBk">我问人天中最上，<a id="a-Bl"></a> 为哀念谁而现笑？</p>
  <p id="aBm">我问乐施善调伏，<a id="a-Bn"></a> 我问乐持清净戒，</p>
  <p id="aBo">我问乐忍得忍力，<a id="a-Bp"></a> 何所利故而现笑？</p>
  <p id="aBq">我问住于精进力，<a id="a-Br"></a> 我问住禅具神通，</p>
  <p id="aBs">我问其智等虚空，<a id="a-Bt"></a> 无等何缘而现笑？</p>
  <p id="aBu">我问善逝大慈心，<a id="a-Bv"></a> 我问大悲哀世间，</p>
  <p id="aBw">我问乐喜及大舍，<a id="a-Bx"></a> 以何因缘而现笑？</p>
  <p id="aBy">我问度到三垢边，<a id="a-Bz"></a> 我问无垢净三眼，</p>
  <p id="aC0">我问常乐三脱门，<a id="a-C1"></a> 以何缘故而现笑？</p>
  <p id="aC2">我问能摧伏他众，<a id="a-C3"></a> 我问能说甘露法，</p>
  <p id="aC4">我问能闇蔽诸魔，<a id="a-C5"></a> 大悲愿说笑因缘？</p>
  <p id="aC6">我问能持胜十力，<a id="a-C7"></a> 我问犹如金山色，</p>
  <p id="aC8">我问得到功德顶，<a id="a-C9"></a> 为何利益而现笑？<a id="a-CA"></a>”</p>
  <p id="aCB">尔时，<a id="a-CC"></a>佛告大德阿难：<a id="a-CD"></a>“汝今见是大树紧那罗王诸夫人不？<a id="a-CE"></a>今于我所种善根已，<a id="a-CF"></a>志诚发于阿耨多罗三藐三菩提心，<a id="a-CG"></a>欲转女身取男子身顶礼我足。<a id="a-CH"></a>”</p>
  <p id="aCI">阿难白言：<a id="a-CJ"></a>“已见，<a id="a-CK"></a>世尊。<a id="a-CL"></a>”</p>
  <p id="aCM">佛告阿难：<a id="a-CN"></a>“紧那罗王诸夫人等，<a id="a-CO"></a>以此志诚植诸善根，<a id="a-CP"></a>于此命终，<a id="a-CQ"></a>舍女人身得成男子，<a id="a-CR"></a>生兜率天与弥勒菩萨，<a id="a-CS"></a>共守护我无量阿僧祇劫所集无上正真道法。<a id="a-CT"></a>弥勒成佛复当供养，<a id="a-CU"></a>如是次第贤劫千佛皆悉供养，<a id="a-CV"></a>渐次满足助菩提法。<a id="a-CW"></a>是大树紧那罗王得成佛时，<a id="a-CX"></a>是诸女等当生其国，<a id="a-CY"></a>彼佛如来当授其记。<a id="a-CZ"></a>”</p>
  <p id="aCa">尔时，<a id="a-Cb"></a>大树紧那罗王白言：<a id="a-Cc"></a>“世尊，<a id="a-Cd"></a>今佛世尊已为我等大作佛事，<a id="a-Ce"></a>除净恶道，<a id="a-Cf"></a>安住善道，<a id="a-Cg"></a>示菩提道，<a id="a-Ch"></a>住于智慧大宝之藏，<a id="a-Ci"></a>成办一切出世善根，<a id="a-Cj"></a>说助成就波罗蜜伴，<a id="a-Ck"></a>示善方便，<a id="a-Cl"></a>劝菩提心，<a id="a-Cm"></a>闻法充足，<a id="a-Cn"></a>得示教利喜爱乐深法，<a id="a-Co"></a>悉得安住不退转地。<a id="a-Cp"></a>世尊，<a id="a-Cq"></a>我等今者，<a id="a-Cr"></a>当作知恩，<a id="a-Cs"></a>非不知恩。<a id="a-Ct"></a>世尊，<a id="a-Cu"></a>我等今者，<a id="a-Cv"></a>若以肉血髓脑尚不报恩，<a id="a-Cw"></a>况余珍宝？<a id="a-Cx"></a>”</p>
  <p id="aCy">尔时，<a id="a-Cz"></a>会中有余菩萨，<a id="a-D0"></a>作如是念：<a id="a-D1"></a>“是大树紧那罗王，<a id="a-D2"></a>几时当得阿耨多罗三藐三菩提？<a id="a-D3"></a>得成佛已号字何等？<a id="a-D4"></a>其佛国土庄严云何？<a id="a-D5"></a>诸菩萨众以何庄严？<a id="a-D6"></a>所受用物复何相类？<a id="a-D7"></a>”</p>
  <p id="aD8">尔时，<a id="a-D9"></a>世尊知是菩萨心之所念，<a id="a-DA"></a>即便微笑，<a id="a-DB"></a>无量百千种种色光从面门出，<a id="a-DC"></a>普照十方恒河沙等诸佛世界，<a id="a-DD"></a>休息一切众生苦已，<a id="a-DE"></a>遍至天世还来绕佛，<a id="a-DF"></a>满千匝已从顶相入。</p>
  <p id="aDG">尔时，<a id="a-DH"></a>阿难即从座起，<a id="a-DI"></a>顶礼佛足，<a id="a-DJ"></a>右绕七匝在如来前，<a id="a-DK"></a>合掌住立而说偈言：</p>
  <p id="aDL">“我礼善逝未曾见，<a id="a-DM"></a> 如是事相之微笑，</p>
  <p id="aDN">遍照无量亿世界，<a id="a-DO"></a> 十方犹如恒河沙。</p>
  <p id="aDP">帝释梵王及护世，<a id="a-DQ"></a> 日月珠火星光明，</p>
  <p id="aDR">人尊光明普隐蔽，<a id="a-DS"></a> 愿说以何因缘笑？</p>
  <p id="aDT">寂灭三恶诸苦恼，<a id="a-DU"></a> 众生离结得欢悦，</p>
  <p id="aDV">人天得乐及余众，<a id="a-DW"></a> 清净众生何缘笑？</p>
  <p id="aDX">谁有人天住大乘？<a id="a-DY"></a> 谁当得证转法轮？</p>
  <p id="aDZ">谁为得满上菩提，<a id="a-Da"></a> 勇健放斯净妙光？</p>
  <p id="aDb">法王愿为我断疑，<a id="a-Dc"></a> 及余诸天得无疑，</p>
  <p id="aDd">大众欢喜愿欲闻，<a id="a-De"></a> 为谁故现是微笑？<a id="a-Df"></a>”</p>
  <p id="aDg">尔时，<a id="a-Dh"></a>阿难偈问佛已，<a id="a-Di"></a>右绕三匝还复本座。</p>
  <p id="aDj">尔时，<a id="a-Dk"></a>世尊犹如大龙，<a id="a-Dl"></a>顾视十方告阿难言：<a id="a-Dm"></a>“阿难，<a id="a-Dn"></a>汝今见是大树紧那罗王，<a id="a-Do"></a>作广博供养如来不？<a id="a-Dp"></a>”</p>
  <p id="aDq">阿难白言：<a id="a-Dr"></a>“已见，<a id="a-Ds"></a>世尊。<a id="a-Dt"></a>”</p>
  <p id="aDu">佛告阿难：<a id="a-Dv"></a>“是大树紧那罗王，<a id="a-Dw"></a>过六十八百千亿劫已，<a id="a-Dx"></a>当得作佛，<a id="a-Dy"></a>号功德王光明如来、<a id="a-Dz"></a>应供、<a id="a-E0"></a>正遍觉、<a id="a-E1"></a>明行足、<a id="a-E2"></a>善逝、<a id="a-E3"></a>世间解、<a id="a-E4"></a>无上土、<a id="a-E5"></a>调御丈夫、<a id="a-E6"></a>天人师、<a id="a-E7"></a>佛世尊。<a id="a-E8"></a>国名无垢月，<a id="a-E9"></a>劫名有宝。<a id="a-EA"></a>阿难，<a id="a-EB"></a>是无垢月世界之地平等如掌，<a id="a-EC"></a>白琉璃为地，<a id="a-ED"></a>犹如月色极净无垢，<a id="a-EE"></a>无诸荆棘瓦砾沙石，<a id="a-EF"></a>有妙宝台住虚空中。<a id="a-EG"></a>诸菩萨等在地经行，<a id="a-EH"></a>时两边有功德王光明如来世尊像现。<a id="a-EI"></a>是诸菩萨见如来像即得是念：<a id="a-EJ"></a>‘一切诸法亦皆如像。<a id="a-EK"></a>’若有众生于法有疑即问佛像，<a id="a-EL"></a>问佛像已便能受持得无生忍。<a id="a-EM"></a>一切众生皆依虚空宝台而住。<a id="a-EN"></a>彼佛国土无女人名，<a id="a-EO"></a>其国众生皆悉化生。<a id="a-EP"></a>是国土中无饮食名，<a id="a-EQ"></a>纯法喜食。<a id="a-ER"></a>彼国土中无有余乘，<a id="a-ES"></a>纯一大乘，<a id="a-ET"></a>一切众生决定大乘。<a id="a-EU"></a>彼诸众生无有毁禁及与威仪破正见者，<a id="a-EV"></a>一切众生决定佛法。<a id="a-EW"></a>彼国无魔及与魔天外道、<a id="a-EX"></a>尼干诸异道等，<a id="a-EY"></a>不著诸见，<a id="a-EZ"></a>乃至不住著于善见，<a id="a-Ea"></a>一切众生皆为深行空印所印。<a id="a-Eb"></a>彼诸众生人天无别，<a id="a-Ec"></a>所受用物皆悉同等。<a id="a-Ed"></a>是功德王光明如来寿十中劫，<a id="a-Ee"></a>多所利益，<a id="a-Ef"></a>多所安乐利安天人，<a id="a-Eg"></a>多有无量菩萨眷属皆不退转。<a id="a-Eh"></a>是功德王光明如来欲涅槃时，<a id="a-Ei"></a>授上精进菩萨记言：<a id="a-Ej"></a>‘是上精进菩萨，<a id="a-Ek"></a>次于我后当得作佛，<a id="a-El"></a>号大庄严如来乃至佛世尊。<a id="a-Em"></a>’于是劫中，<a id="a-En"></a>佛宝、<a id="a-Eo"></a>法宝、<a id="a-Ep"></a>僧宝不断，<a id="a-Eq"></a>是故此劫名曰有宝。<a id="a-Er"></a>”</p>
  <p id="aEs">尔时，<a id="a-Et"></a>大树紧那罗王自闻受记，<a id="a-Eu"></a>欢喜踊跃得未曾有，<a id="a-Ev"></a>以大菩萨善根神力，<a id="a-Ew"></a>欲令大众发欢喜心增善根故，<a id="a-Ex"></a>上升虚空高七多罗树，<a id="a-Ey"></a>以佛神力及己言辩，<a id="a-Ez"></a>说是偈言：</p>
  <p id="aF0">“实性普摄一切法，<a id="a-F1"></a> 其性如空无垢秽，</p>
  <p id="aF2">知于如是妙道已，<a id="a-F3"></a> 是一切佛最长子。</p>
  <p id="aF4">犹如梦中有所见，<a id="a-F5"></a> 无实可见悉虚妄，</p>
  <p id="aF6">知解诸法如梦已，<a id="a-F7"></a> 是于诸行无忧厌。</p>
  <p id="aF8">犹如幻化之所现，<a id="a-F9"></a> 象马车步等兵众，</p>
  <p id="aFA">第一义中无有实，<a id="a-FB"></a> 此阴如幻无坚实。</p>
  <p id="aFC">色之体性如水沫，<a id="a-FD"></a> 诸受犹如水泡现，</p>
  <p id="aFE">其想犹如热时焰，<a id="a-FF"></a> 诸行无实如芭蕉。</p>
  <p id="aFG">三有心意及与识，<a id="a-FH"></a> 如来说是如幻化，</p>
  <p id="aFI">知阴性空无所有，<a id="a-FJ"></a> 于诸行中无疲厌。</p>
  <p id="aFK">四大诸界如法界，<a id="a-FL"></a> 诸入喻如空聚落，</p>
  <p id="aFM">如是解知诸法已，<a id="a-FN"></a> 能持诸佛空法藏。</p>
  <p id="aFO">善自调伏于财施，<a id="a-FP"></a> 以空净戒自调伏，</p>
  <p id="aFQ">忍性常尽无有相，<a id="a-FR"></a> 精进胜妙常寂灭。</p>
  <p id="aFS">禅性寂静无戏论，<a id="a-FT"></a> 智亦空寂无戏论，</p>
  <p id="aFU">若有能入如是法，<a id="a-FV"></a> 是名为度到彼岸。</p>
  <p id="aFW">慈心无我无众生，<a id="a-FX"></a> 大悲清净如虚空，</p>
  <p id="aFY">大喜大舍悉空寂，<a id="a-FZ"></a> 是道梵道常最胜。</p>
  <p id="aFa">是四所摄为最胜，<a id="a-Fb"></a> 如来说是能普摄，</p>
  <p id="aFc">此摄所摄永解脱，<a id="a-Fd"></a> 彼得摄法之彼岸。</p>
  <p id="aFe">众生无我无众生，<a id="a-Ff"></a> 不得寿命及士夫，</p>
  <p id="aFg">六根常自寂静相，<a id="a-Fh"></a> 能如是知名菩萨。</p>
  <p id="aFi">无有菩萨有众生，<a id="a-Fj"></a> 亦复不生无我慢，</p>
  <p id="aFk">离二无著无戏论，<a id="a-Fl"></a> 是名无著实菩萨。</p>
  <p id="aFm">诸法无实犹浮云，<a id="a-Fn"></a> 无有来者无去者，</p>
  <p id="aFo">其体常住法界性，<a id="a-Fp"></a> 善逝如如而觉了。</p>
  <p id="aFq">诸法非有亦非无，<a id="a-Fr"></a> 以因缘故诸法有，</p>
  <p id="aFs">如电暂现寻复灭，<a id="a-Ft"></a> 其心常乐如是观。</p>
  <p id="aFu">心行非色不可捉，<a id="a-Fv"></a> 世间如是同叵捉，</p>
  <p id="aFw">若知心性本清净，<a id="a-Fx"></a> 无有结使诸闇冥。</p>
  <p id="aFy">说身如木如墙壁，<a id="a-Fz"></a> 痴无有主如瓦砾，</p>
  <p id="aG0">能如是知本性已，<a id="a-G1"></a> 更不作心依倚身。</p>
  <p id="aG2">口说清净犹如风，<a id="a-G3"></a> 犹如山谷中响声，</p>
  <p id="aG4">知说音声亦如是，<a id="a-G5"></a> 于诸音声不染欲。</p>
  <p id="aG6">住在空虚不堕落，<a id="a-G7"></a> 虚空无住亦无处，</p>
  <p id="aG8">知于诸法如空已，<a id="a-G9"></a> 如是众生住于如。</p>
  <p id="aGA">虚空本无生及烧，<a id="a-GB"></a> 千万亿劫而不烧，</p>
  <p id="aGC">知于诸法如虚空，<a id="a-GD"></a> 彼至百千界离烧。</p>
  <p id="aGE">须弥轮围及诸山，<a id="a-GF"></a> 大城村邑及草木，</p>
  <p id="aGG">能知是等如虚空，<a id="a-GH"></a> 神通远至千亿界。</p>
  <p id="aGI">地大水火及风大，<a id="a-GJ"></a> 四大犹之如虚空，</p>
  <p id="aGK">能知此等皆平等，<a id="a-GL"></a> 勇健乘空千亿界。</p>
  <p id="aGM">三界所有诸音声，<a id="a-GN"></a> 胜妙增上及中下，</p>
  <p id="aGO">无量百千亿劫说，<a id="a-GP"></a> 不见本性知所在。</p>
  <p id="aGQ">彼胜无有别异相，<a id="a-GR"></a> 虽知不能觉于心，</p>
  <p id="aGS">心意等同入寂静，<a id="a-GT"></a> 诸如来等同于法。</p>
  <p id="aGU">百千万劫修善根，<a id="a-GV"></a> 本为菩萨修行时，</p>
  <p id="aGW">知菩提同一切法，<a id="a-GX"></a> 彼得受记大名称。</p>
  <p id="aGY">诸法境界性自净，<a id="a-GZ"></a> 如来境界无有量，</p>
  <p id="aGa">如是知于平等已，<a id="a-Gb"></a> 持德如是得授记。</p>
  <p id="aGc">今我无有色受阴，<a id="a-Gd"></a> 想思行阴亦如是，</p>
  <p id="aGe">解知菩提得授记，<a id="a-Gf"></a> 不受阴记界入记。</p>
  <p id="aGg">其所得忍本空寂，<a id="a-Gh"></a> 忍及与尽等无二，</p>
  <p id="aGi">是无量名无生忍，<a id="a-Gj"></a> 如是则得于授记。</p>
  <p id="aGk">无有能尽于无尽，<a id="a-Gl"></a> 尽问不起一切法，</p>
  <p id="aGm">通达忍已得授记。<a id="a-Gn"></a> 无句入句无有相，</p>
  <p id="aGo">实无有数无二边，<a id="a-Gp"></a> 无有异作当作实，</p>
  <p id="aGq">若如是者佛授记。<a id="a-Gr"></a> 今我性等一切法，</p>
  <p id="aGs">己性无我等空性，<a id="a-Gt"></a> 菩提之性犹虚空，</p>
  <p id="aGu">若能如是得授记。<a id="a-Gv"></a> 是名邪行非正行，</p>
  <p id="aGw">若以心意而修行；<a id="a-Gx"></a> 平等法中行胜行，</p>
  <p id="aGy">是等皆悉在地住。<a id="a-Gz"></a> 我今在上空中住，</p>
  <p id="aH0">知住地者不同等，<a id="a-H1"></a> 不著三界智转增，</p>
  <p id="aH2">是故得授无上记。<a id="a-H3"></a>”</p>
  <p id="aH4">尔时，<a id="a-H5"></a>大树紧那罗王说此偈已，<a id="a-H6"></a>从虚空下，<a id="a-H7"></a>顶礼佛足，<a id="a-H8"></a>合掌向佛，<a id="a-H9"></a>如是白言：<a id="a-HA"></a>“世尊为我已作佛事，<a id="a-HB"></a>授我满足无上道记。<a id="a-HC"></a>世尊，<a id="a-HD"></a>我于过世所修诸行则为不空，<a id="a-HE"></a>我为不诳所作诸行。<a id="a-HF"></a>”</p>
  <p id="aHG">尔时，<a id="a-HH"></a>大众中有菩萨摩诃萨，<a id="a-HI"></a>作是念言：<a id="a-HJ"></a>“是大树紧那罗王，<a id="a-HK"></a>于何佛所初种善根？<a id="a-HL"></a>彼佛如来号字何等？<a id="a-HM"></a>”</p>
  <p id="aHN">是时，<a id="a-HO"></a>天冠菩萨知诸菩萨心之所念，<a id="a-HP"></a>白言：<a id="a-HQ"></a>“世尊，<a id="a-HR"></a>是大树紧那罗王，<a id="a-HS"></a>于何佛所初种善根发菩提心？<a id="a-HT"></a>彼佛世尊号字何等？<a id="a-HU"></a>”</p>
  <p id="aHV">尔时，<a id="a-HW"></a>佛告天冠菩萨：<a id="a-HX"></a>“善男子，<a id="a-HY"></a>乃往过世无量无边阿僧祇劫，<a id="a-HZ"></a>复过无量无边阿僧祇劫，<a id="a-Ha"></a>彼时有佛，<a id="a-Hb"></a>号曰宝聚如来应供正遍觉乃至佛世尊。<a id="a-Hc"></a>是佛世界名净庄严，<a id="a-Hd"></a>劫名净洁。<a id="a-He"></a>是宝聚如来应正遍觉，<a id="a-Hf"></a>其菩萨众有六十亿，<a id="a-Hg"></a>一切皆是无量精进，<a id="a-Hh"></a>得陀罗尼，<a id="a-Hi"></a>不退无上正真之道。<a id="a-Hj"></a>其佛寿命六十亿岁。<a id="a-Hk"></a>彼国土中所受用物，<a id="a-Hl"></a>皆悉具足琉璃所成，<a id="a-Hm"></a>如兜率天饮食丰多。<a id="a-Hn"></a>土无余乘，<a id="a-Ho"></a>纯一大乘。<a id="a-Hp"></a>尔时有转轮大王，<a id="a-Hq"></a>名尼泯陀罗，<a id="a-Hr"></a>四域自在，<a id="a-Hs"></a>有四万夫人，<a id="a-Ht"></a>千子具足，<a id="a-Hu"></a>勇健妙色能伏他众。<a id="a-Hv"></a>是时，<a id="a-Hw"></a>尼泯陀罗王请宝聚如来及菩萨僧，<a id="a-Hx"></a>满一亿岁施诸所安，<a id="a-Hy"></a>衣服、<a id="a-Hz"></a>饮食、<a id="a-I0"></a>床敷、<a id="a-I1"></a>医药、<a id="a-I2"></a>一切乐具，<a id="a-I3"></a>作于如是无量供养。<a id="a-I4"></a>供如来已成此善根，<a id="a-I5"></a>及四万夫人并诸千子，<a id="a-I6"></a>复有八万四千众生，<a id="a-I7"></a>同发无上正真道心。<a id="a-I8"></a>发道心已，<a id="a-I9"></a>复更满于一亿岁中，<a id="a-IA"></a>以诸乐具恒常供养宝聚如来。<a id="a-IB"></a>过是后已舍于王位，<a id="a-IC"></a>授最长子名曰净戒，<a id="a-ID"></a>自舍国位，<a id="a-IE"></a>彼佛法中剃除须发以信出家。<a id="a-IF"></a>如是千子，<a id="a-IG"></a>转相禅位各各出家。<a id="a-IH"></a>唯除最小王子名曰觉悲，<a id="a-II"></a>正法治国不加兵仗，<a id="a-IJ"></a>善得自在统领国土。</p>
  <p id="aIK">“善男子，<a id="a-IL"></a>尔时尼泯陀罗王，<a id="a-IM"></a>及其诸子既出家已，<a id="a-IN"></a>宝聚如来初中及后，<a id="a-IO"></a>所说诸法悉能受持。<a id="a-IP"></a>善男子，<a id="a-IQ"></a>汝意云何？<a id="a-IR"></a>谓异人乎？<a id="a-IS"></a>勿有疑也！<a id="a-IT"></a>彼转轮王尼泯陀罗，<a id="a-IU"></a>即今大树紧那罗王是。<a id="a-IV"></a>其王诸子，<a id="a-IW"></a>今皆修行于菩萨道善男子是。<a id="a-IX"></a>大树紧那罗王于彼宝聚如来法中，<a id="a-IY"></a>初发无上菩提心，<a id="a-IZ"></a>自是之后，<a id="a-Ia"></a>不离见佛、<a id="a-Ib"></a>闻法、<a id="a-Ic"></a>供僧，<a id="a-Id"></a>教化众生，<a id="a-Ie"></a>而不速疾取于无上正真之道。<a id="a-If"></a>我今授是无上道记，<a id="a-Ig"></a>当得作佛，<a id="a-Ih"></a>号功德王光明如来。<a id="a-Ii"></a>”</p>
  <p id="aIj">时，<a id="a-Ik"></a>天冠菩萨白言：<a id="a-Il"></a>“世尊，<a id="a-Im"></a>未曾有也！<a id="a-In"></a>如来智慧不可思议，<a id="a-Io"></a>乃能知于如是久远。<a id="a-Ip"></a>”</p>
  <p id="aIq">佛言：<a id="a-Ir"></a>“如是。<a id="a-Is"></a>善男子，<a id="a-It"></a>如汝所言，<a id="a-Iu"></a>如来知见无量无边。<a id="a-Iv"></a>何以故？<a id="a-Iw"></a>善男子，<a id="a-Ix"></a>过去无量一切众生，<a id="a-Iy"></a>如来悉能知彼诸心。<a id="a-Iz"></a>如是十方，<a id="a-J0"></a>如是处处，<a id="a-J1"></a>如是所作，<a id="a-J2"></a>若善、<a id="a-J3"></a>不善及无记业，<a id="a-J4"></a>如是一切所有心转，<a id="a-J5"></a>如来悉知。<a id="a-J6"></a>若现在起心，<a id="a-J7"></a>若善、<a id="a-J8"></a>不善、<a id="a-J9"></a>若无记心，<a id="a-JA"></a>如是十方，<a id="a-JB"></a>如是处处，<a id="a-JC"></a>如是所作，<a id="a-JD"></a>如来悉知。<a id="a-JE"></a>如来应正遍觉，<a id="a-JF"></a>所有知见如是无碍。<a id="a-JG"></a>若未来世一切众生当起诸心，<a id="a-JH"></a>如来悉知。<a id="a-JI"></a>”</p>
  <p id="aJJ">说是如来无碍智时，<a id="a-JK"></a>三万二千众生本未发心，<a id="a-JL"></a>今始殷重，<a id="a-JM"></a>发阿耨多罗三藐三菩提心。</p>
  <p id="aJN">尔时，<a id="a-JO"></a>大树紧那罗王请佛供养，<a id="a-JP"></a>及诸菩萨、<a id="a-JQ"></a>声闻、<a id="a-JR"></a>大众七夜已讫，<a id="a-JS"></a>复更以诸所须乐具及其宫殿园林场地悉以奉施，<a id="a-JT"></a>作如是言：<a id="a-JU"></a>“愿佛世尊屈意数来，<a id="a-JV"></a>怜愍我故，<a id="a-JW"></a>当大安乐，<a id="a-JX"></a>当大利益诸乾闼婆、<a id="a-JY"></a>紧那罗、<a id="a-JZ"></a>摩睺罗伽。<a id="a-Ja"></a>”</p>
  <p id="aJb">尔时，<a id="a-Jc"></a>大树紧那罗王子名无垢眼，<a id="a-Jd"></a>以宝珠网奉上如来，<a id="a-Je"></a>白言：<a id="a-Jf"></a>“世尊，<a id="a-Jg"></a>我紧那罗耽醉华香，<a id="a-Jh"></a>耽醉歌舞，<a id="a-Ji"></a>耽醉欢喜。<a id="a-Jj"></a>唯愿世尊，<a id="a-Jk"></a>当为我等说所入法门，<a id="a-Jl"></a>当令我等舍离狂醉，<a id="a-Jm"></a>修集菩提助道之法。<a id="a-Jn"></a>”</p>
  <p id="aJo">尔时，<a id="a-Jp"></a>世尊告紧那罗王子无垢眼：<a id="a-Jq"></a>“贤士，<a id="a-Jr"></a>自尔已去，<a id="a-Js"></a>我当护汝，<a id="a-Jt"></a>令诸伎乐出六十四护助菩提妙法之音。<a id="a-Ju"></a>何等六十四？<a id="a-Jv"></a>所谓演出布施之声、<a id="a-Jw"></a>戒声、<a id="a-Jx"></a>忍声、<a id="a-Jy"></a>进声、<a id="a-Jz"></a>禅声、<a id="a-K0"></a>智慧之声、<a id="a-K1"></a>慈声、<a id="a-K2"></a>悲声、<a id="a-K3"></a>喜声、<a id="a-K4"></a>舍声、<a id="a-K5"></a>四摄法声、<a id="a-K6"></a>不忘无上菩提心声、<a id="a-K7"></a>不厌生死声、<a id="a-K8"></a>集善根声、<a id="a-K9"></a>佛声、<a id="a-KA"></a>法声、<a id="a-KB"></a>比丘僧声、<a id="a-KC"></a>念处声、<a id="a-KD"></a>正断声、<a id="a-KE"></a>神足声、<a id="a-KF"></a>根声、<a id="a-KG"></a>力声、<a id="a-KH"></a>觉声、<a id="a-KI"></a>道声、<a id="a-KJ"></a>定声、<a id="a-KK"></a>慧声、<a id="a-KL"></a>无常声、<a id="a-KM"></a>苦声、<a id="a-KN"></a>无我声、<a id="a-KO"></a>寂声、<a id="a-KP"></a>无行声、<a id="a-KQ"></a>静声、<a id="a-KR"></a>无生声、<a id="a-KS"></a>无起声、<a id="a-KT"></a>如声、<a id="a-KU"></a>法性声、<a id="a-KV"></a>实际声、<a id="a-KW"></a>无我声、<a id="a-KX"></a>无众生声、<a id="a-KY"></a>无命声、<a id="a-KZ"></a>无丈夫声、<a id="a-Ka"></a>无人声、<a id="a-Kb"></a>无来声、<a id="a-Kc"></a>无去声、<a id="a-Kd"></a>无处声、<a id="a-Ke"></a>无住声、<a id="a-Kf"></a>空声、<a id="a-Kg"></a>无相声、<a id="a-Kh"></a>无愿声、<a id="a-Ki"></a>离声、<a id="a-Kj"></a>灭声、<a id="a-Kk"></a>无所有声、<a id="a-Kl"></a>因缘声、<a id="a-Km"></a>无物声、<a id="a-Kn"></a>无聚声、<a id="a-Ko"></a>无依声、<a id="a-Kp"></a>护正法声、<a id="a-Kq"></a>降魔声、<a id="a-Kr"></a>善方便声、<a id="a-Ks"></a>教化众生声、<a id="a-Kt"></a>如幻如化如电水月梦响之声、<a id="a-Ku"></a>法界破坏声、<a id="a-Kv"></a>如说如作声、<a id="a-Kw"></a>集诸善根而不忘失无放逸声。<a id="a-Kx"></a>如是，<a id="a-Ky"></a>贤士，<a id="a-Kz"></a>当令汝等诸乐音中，<a id="a-L0"></a>出如是等六十四种护助菩提道法之声，<a id="a-L1"></a>当令汝等得不放逸满助菩提法。<a id="a-L2"></a>”</p>
 </body>
</html>