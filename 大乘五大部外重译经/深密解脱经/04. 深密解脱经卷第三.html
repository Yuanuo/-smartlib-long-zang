<!doctype html>
<html id="z3IBTpiQE" data-ver="1103">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">深密解脱经卷第三</h1>
  <h2 id="a2">圣者弥勒菩萨问品第九</h2>
  <p id="a3">尔时圣者弥勒菩萨摩诃萨依奢摩他毗婆舍那所摄法相白佛言。<a id="a-4"></a>世尊。<a id="a-5"></a>世尊菩萨依止何法。<a id="a-6"></a>住持何法。<a id="a-7"></a>于大乘中修行奢摩他毗婆舍那。<a id="a-8"></a>佛告弥勒菩萨言。<a id="a-9"></a>弥勒。<a id="a-A"></a>依说诸法差别之相。<a id="a-B"></a>及能住持阿耨多罗三藐三菩提心。<a id="a-C"></a>弥勒。<a id="a-D"></a>如我所说四种观法。<a id="a-E"></a>菩萨依彼四种观法。<a id="a-F"></a>修行大乘奢摩他毗婆舍那。<a id="a-G"></a>何等为四。<a id="a-H"></a>一者分别观。<a id="a-I"></a>二者无分别观。<a id="a-J"></a>三者事别。<a id="a-K"></a>四者所作成就。<a id="a-L"></a>弥勒菩萨问佛言。<a id="a-M"></a>世尊。<a id="a-N"></a>有几种奢摩他观。<a id="a-O"></a>佛言。<a id="a-P"></a>弥勒。<a id="a-Q"></a>惟有一种奢摩他观。<a id="a-R"></a>所谓无分别观。<a id="a-S"></a>弥勒菩萨复言。<a id="a-T"></a>世尊。<a id="a-U"></a>可有几种毗婆舍那观。<a id="a-V"></a>佛言。<a id="a-W"></a>弥勒。<a id="a-X"></a>惟有一种。<a id="a-Y"></a>所谓差别观。<a id="a-Z"></a>弥勒菩萨复言。<a id="a-a"></a>世尊。<a id="a-b"></a>有几数名向二观。<a id="a-c"></a>佛言。<a id="a-d"></a>弥勒。<a id="a-e"></a>有于二种。<a id="a-f"></a>一者事别。<a id="a-g"></a>二者事或就。<a id="a-h"></a>弥勒菩萨言。<a id="a-i"></a>世尊。<a id="a-j"></a>云何菩萨依四种法修行奢摩他毗婆舍那观。<a id="a-k"></a>善知奢摩他毗婆舍那。<a id="a-l"></a>佛言。<a id="a-m"></a>弥勒。<a id="a-n"></a>如我为诸菩萨所说差别法相。<a id="a-o"></a>所谓修多罗。<a id="a-p"></a>祇夜。<a id="a-q"></a>和伽罗。<a id="a-r"></a>那伽他。<a id="a-s"></a>忧陀那。<a id="a-t"></a>尼陀那。<a id="a-u"></a>阿婆陀那。<a id="a-v"></a>伊帝忧多伽。<a id="a-w"></a>阇多伽。<a id="a-x"></a>毗佛略。<a id="a-y"></a>阿浮陀檀摩。<a id="a-z"></a>忧婆提舍。<a id="a-10"></a>弥勒。<a id="a-11"></a>一切菩萨于如是等修多罗中。<a id="a-12"></a>应善谛听。<a id="a-13"></a>口常善诵。<a id="a-14"></a>心常善知。<a id="a-15"></a>智常善观。<a id="a-16"></a>慧如实觉。<a id="a-17"></a>弥勒。<a id="a-18"></a>诸菩萨等于彼修多罗中善思惟已。<a id="a-19"></a>于空闲处独坐观察。<a id="a-1A"></a>观察彼心内常随顺。<a id="a-1B"></a>如是观心如是不断心。<a id="a-1C"></a>彼菩萨得身乐心乐。<a id="a-1D"></a>弥勒。<a id="a-1E"></a>是名我说菩萨修行奢摩他法。<a id="a-1F"></a>彼菩萨得身心乐已。<a id="a-1G"></a>依身心乐观所说法。<a id="a-1H"></a>如向思惟一切诸法。<a id="a-1I"></a>观察内心三昧境界像。<a id="a-1J"></a>能信诸法离于思惟。<a id="a-1K"></a>弥勒。<a id="a-1L"></a>诸菩萨等如是观彼三昧镜像。<a id="a-1M"></a>可知彼义觉观思惟。<a id="a-1N"></a>忍悕见意知觉现前。<a id="a-1O"></a>弥勒。<a id="a-1P"></a>是名我说菩萨修行毗婆舍那。<a id="a-1Q"></a>弥勒。<a id="a-1R"></a>诸菩萨等应当如是善知毗婆舍那。</p>
  <p id="a1S">尔时圣者弥勒菩萨。<a id="a-1T"></a>白佛言。<a id="a-1U"></a>世尊。<a id="a-1V"></a>世尊菩萨未得内心观像。<a id="a-1W"></a>未得身乐未得心乐。<a id="a-1X"></a>佛说彼观名何等观。<a id="a-1Y"></a>佛言。<a id="a-1Z"></a>弥勒。<a id="a-1a"></a>非奢摩他。<a id="a-1b"></a>是随顺奢摩他。<a id="a-1c"></a>是故我说名为随顺信奢摩他。<a id="a-1d"></a>弥勒菩萨言。<a id="a-1e"></a>世尊。<a id="a-1f"></a>菩萨未得身乐心乐。<a id="a-1g"></a>观于内身三昧境界。<a id="a-1h"></a>思惟彼法如是观心。<a id="a-1i"></a>佛说彼观名何等观。<a id="a-1j"></a>佛言。<a id="a-1k"></a>弥勒。<a id="a-1l"></a>我说彼观非毗婆舍那。<a id="a-1m"></a>名随顺信毗婆舍那。</p>
  <p id="a1n">弥勒菩萨言。<a id="a-1o"></a>世尊。<a id="a-1p"></a>说奢摩他行毗婆舍那行为一为异。<a id="a-1q"></a>佛言。<a id="a-1r"></a>我说非异非不异。<a id="a-1s"></a>弥勒。<a id="a-1t"></a>以何义故我说不异。<a id="a-1u"></a>毗婆舍那观不离奢摩他。<a id="a-1v"></a>是故不异。<a id="a-1w"></a>弥勒。<a id="a-1x"></a>以何义故我说是异。<a id="a-1y"></a>以观分别境像差别。<a id="a-1z"></a>是故为异。<a id="a-20"></a>弥勒菩萨言。<a id="a-21"></a>世尊。<a id="a-22"></a>毗婆舍那三昧境界。<a id="a-23"></a>为异彼心。<a id="a-24"></a>不异彼心。<a id="a-25"></a>佛言。<a id="a-26"></a>弥勒。<a id="a-27"></a>我说不异何义不异。<a id="a-28"></a>以唯是心观彼境像。<a id="a-29"></a>何以故。<a id="a-2A"></a>我说但是心意识观得名故。<a id="a-2B"></a>弥勒菩萨言。<a id="a-2C"></a>世尊。<a id="a-2D"></a>若彼心境像不异于心。<a id="a-2E"></a>云何心即能观于心。<a id="a-2F"></a>佛言。<a id="a-2G"></a>弥勒。<a id="a-2H"></a>彼处无有一法能观一法。<a id="a-2I"></a>而彼心生如是现见。<a id="a-2J"></a>弥勒。<a id="a-2K"></a>譬如清净明镜。<a id="a-2L"></a>依因境像。<a id="a-2M"></a>能见境像。<a id="a-2N"></a>而不作心我见境像。<a id="a-2O"></a>依彼境像现见境像。<a id="a-2P"></a>弥勒。<a id="a-2Q"></a>如彼心生不离于心。<a id="a-2R"></a>离心见境。<a id="a-2S"></a>彼三昧镜像现见境界。</p>
  <p id="a2T">弥勒菩萨言。<a id="a-2U"></a>世尊。<a id="a-2V"></a>一切众生所有心法色等境界。<a id="a-2W"></a>为异于心。<a id="a-2X"></a>为不异心。<a id="a-2Y"></a>佛言。<a id="a-2Z"></a>弥勒。<a id="a-2a"></a>不异于心。<a id="a-2b"></a>而诸凡夫颠倒智取。<a id="a-2c"></a>不能识知但是心法。<a id="a-2d"></a>以不如实知彼种种境像。<a id="a-2e"></a>颠倒取颠倒法。<a id="a-2f"></a>弥勒菩萨言。<a id="a-2g"></a>世尊。<a id="a-2h"></a>云何菩萨一向修行毗婆舍那。<a id="a-2i"></a>佛言。<a id="a-2j"></a>弥勒。<a id="a-2k"></a>若菩萨随顺观彼心相不断。<a id="a-2l"></a>如是菩萨一向修行毗婆舍那。<a id="a-2m"></a>弥勒菩萨言。<a id="a-2n"></a>世尊。<a id="a-2o"></a>云何菩萨一向观彼奢摩他法。<a id="a-2p"></a>佛言。<a id="a-2q"></a>弥勒。<a id="a-2r"></a>若菩萨随顺观彼心相不断。<a id="a-2s"></a>如是菩萨一向观彼奢摩他法。<a id="a-2t"></a>弥勒菩萨言。<a id="a-2u"></a>世尊。<a id="a-2v"></a>云何菩萨奢摩他毗婆舍那。<a id="a-2w"></a>二法和合一时修行。<a id="a-2x"></a>佛言。<a id="a-2y"></a>弥勒。<a id="a-2z"></a>若菩萨观心一心。<a id="a-30"></a>如是奢摩他毗婆舍那一时修行。<a id="a-31"></a>弥勒菩萨言。<a id="a-32"></a>世尊。<a id="a-33"></a>何者是心相。<a id="a-34"></a>佛言。<a id="a-35"></a>弥勒。<a id="a-36"></a>所谓分别三昧境界镜像观毗婆舍那。<a id="a-37"></a>是名心相。<a id="a-38"></a>弥勒菩萨言。<a id="a-39"></a>世尊。<a id="a-3A"></a>何者是心无间。<a id="a-3B"></a>佛言。<a id="a-3C"></a>弥勒。<a id="a-3D"></a>谓观像心奢摩他观。<a id="a-3E"></a>是名心无间。<a id="a-3F"></a>弥勒菩萨言。<a id="a-3G"></a>世尊。<a id="a-3H"></a>何者是心而言一心。<a id="a-3I"></a>佛言。<a id="a-3J"></a>弥勒。<a id="a-3K"></a>所谓观彼三昧境像。<a id="a-3L"></a>觉知是心。<a id="a-3M"></a>觉知是心已修真如观。<a id="a-3N"></a>弥勒。<a id="a-3O"></a>是名一心。</p>
  <p id="a3P">弥勒菩萨言。<a id="a-3Q"></a>世尊。<a id="a-3R"></a>毗婆舍那行有几种。<a id="a-3S"></a>佛言。<a id="a-3T"></a>弥勒。<a id="a-3U"></a>毗婆舍那有于三种。<a id="a-3V"></a>何等三种。<a id="a-3W"></a>一者相。<a id="a-3X"></a>二者修行。<a id="a-3Y"></a>三者观。<a id="a-3Z"></a>弥勒。<a id="a-3a"></a>何者是相毗婆舍那。<a id="a-3b"></a>所谓但观三昧境界分别境像。<a id="a-3c"></a>是名相毗婆舍那。<a id="a-3d"></a>弥勒。<a id="a-3e"></a>何者是修行毗婆舍那。<a id="a-3f"></a>所谓智慧善见彼彼法相。<a id="a-3g"></a>是名修行毗婆舍那。<a id="a-3h"></a>弥勒。<a id="a-3i"></a>何者是观毗婆舍那。<a id="a-3j"></a>所谓彼彼法中。<a id="a-3k"></a>智慧善观彼彼法相。<a id="a-3l"></a>而不证彼寂灭解脱。<a id="a-3m"></a>弥勒。<a id="a-3n"></a>是名善观察修行毗婆舍那。<a id="a-3o"></a>弥勒菩萨复言。<a id="a-3p"></a>世尊。<a id="a-3q"></a>奢摩他行有几种。<a id="a-3r"></a>佛言。<a id="a-3s"></a>弥勒。<a id="a-3t"></a>依前法。<a id="a-3u"></a>后三种亦如是应知。<a id="a-3v"></a>复次弥勒。<a id="a-3w"></a>奢摩他有八种。<a id="a-3x"></a>所谓初禅奢摩他。<a id="a-3y"></a>如是二禅三禅四禅。<a id="a-3z"></a>无边空处。<a id="a-40"></a>无边识处。<a id="a-41"></a>见少处。<a id="a-42"></a>非想非非想处。<a id="a-43"></a>复次弥勒。<a id="a-44"></a>有四种奢摩他。<a id="a-45"></a>谓慈奢摩他。<a id="a-46"></a>悲奢摩他。<a id="a-47"></a>喜奢摩他。<a id="a-48"></a>舍奢摩他。<a id="a-49"></a>弥勒菩萨言。<a id="a-4A"></a>世尊。<a id="a-4B"></a>如世尊说依止奢摩他毗婆舍那。<a id="a-4C"></a>不依止奢摩他毗婆舍那。<a id="a-4D"></a>世尊。<a id="a-4E"></a>何者是依止法。<a id="a-4F"></a>何者是不依止法。<a id="a-4G"></a>佛言。<a id="a-4H"></a>弥勒。<a id="a-4I"></a>如所闻法随顺法相。<a id="a-4J"></a>弥勒。<a id="a-4K"></a>是名依止法奢摩他毗婆舍那。<a id="a-4L"></a>弥勒。<a id="a-4M"></a>离所闻法思惟取法。<a id="a-4N"></a>依他教观奢摩他毗婆舍那义。<a id="a-4O"></a>所谓观彼诸相青黄赤白臭烂。<a id="a-4P"></a>一切有行无常苦。<a id="a-4Q"></a>一切法无我。<a id="a-4R"></a>一切法寂静。<a id="a-4S"></a>一切法涅槃。<a id="a-4T"></a>如是等奢摩他毗婆舍那。<a id="a-4U"></a>弥勒。<a id="a-4V"></a>是名不依止法奢摩他毗婆舍那。<a id="a-4W"></a>应知弥勒。<a id="a-4X"></a>所谓依止法奢摩他毗婆舍那。<a id="a-4Y"></a>而我为彼随顺法相。<a id="a-4Z"></a>利根菩萨作如是说。<a id="a-4a"></a>弥勒。<a id="a-4b"></a>不依止法随顺他教。<a id="a-4c"></a>而我为彼软根菩萨作如是说。<a id="a-4d"></a>弥勒菩萨言。<a id="a-4e"></a>世尊。<a id="a-4f"></a>如世尊说。<a id="a-4g"></a>差别观奢摩他毗婆舍那法。<a id="a-4h"></a>不差别观奢摩他毗婆舍那法。<a id="a-4i"></a>世尊。<a id="a-4j"></a>何者是差别观奢摩他毗婆舍那法。<a id="a-4k"></a>何者不差别观奢摩他毗婆舍那法。<a id="a-4l"></a>佛言弥勒。<a id="a-4m"></a>若菩萨一一观修多罗等法。<a id="a-4n"></a>如闻如取思惟诸法。<a id="a-4o"></a>修行奢摩他毗婆舍那。<a id="a-4p"></a>是名差别观奢摩他毗婆舍那法。<a id="a-4q"></a>弥勒。<a id="a-4r"></a>若菩萨即彼修多罗等法。<a id="a-4s"></a>作一段一分一聚。<a id="a-4t"></a>如是思惟此一切法。<a id="a-4u"></a>随顺真如流顺真如。<a id="a-4v"></a>随向真如随顺彼真如。<a id="a-4w"></a>随顺菩提随顺涅槃。<a id="a-4x"></a>随心识转。<a id="a-4y"></a>随顺彼法随向彼法。<a id="a-4z"></a>如实能知无量阿僧祇诸善法相。<a id="a-50"></a>弥勒。<a id="a-51"></a>是名无差别观奢摩他毗婆舍那法。</p>
  <p id="a52">弥勒菩萨言。<a id="a-53"></a>世尊。<a id="a-54"></a>如世尊说。<a id="a-55"></a>少相差别观奢摩他毗婆舍那法。<a id="a-56"></a>大相差别观奢摩他毗婆舍那法。<a id="a-57"></a>世尊。<a id="a-58"></a>何者是少相差别观奢摩他毗婆舍那法。<a id="a-59"></a>何者是大相差别观奢摩他毗婆舍那法。<a id="a-5A"></a>何者是无量相差别观奢摩他毗婆舍那法。<a id="a-5B"></a>佛言。<a id="a-5C"></a>弥勒。<a id="a-5D"></a>若菩萨差别观修多罗一一乃至忧波提舍作一段思惟。<a id="a-5E"></a>弥勒。<a id="a-5F"></a>是名少相差别观奢摩他毗婆舍那法。<a id="a-5G"></a>弥勒。<a id="a-5H"></a>若菩萨即彼修多罗等。<a id="a-5I"></a>不差别作一段思惟。<a id="a-5J"></a>弥勒。<a id="a-5K"></a>是名大相差别观奢摩他毗婆舍那法。<a id="a-5L"></a>弥勒。<a id="a-5M"></a>若菩萨诸佛如来说无量法无量名字无量章句无量上上智慧乐说辩才作一段思惟。<a id="a-5N"></a>是名无量差别观奢摩他毗婆舍那法。<a id="a-5O"></a>弥勒菩萨言。<a id="a-5P"></a>世尊。<a id="a-5Q"></a>云何菩萨证得差别观奢摩他毗婆舍那法。<a id="a-5R"></a>佛言。<a id="a-5S"></a>弥勒。<a id="a-5T"></a>有五种观观彼法。<a id="a-5U"></a>何等五种。<a id="a-5V"></a>所谓思惟奢摩他毗婆舍那。<a id="a-5W"></a>念念灭一切烦恼。<a id="a-5X"></a>身离种种相得法乐乐。<a id="a-5Y"></a>如实知十方无量无畔齐。<a id="a-5Z"></a>知无量法光明所作成就相应清净分。<a id="a-5a"></a>无分别相现前。<a id="a-5b"></a>为得成就法身证上上胜胜因。<a id="a-5c"></a>弥勒菩萨言。<a id="a-5d"></a>世尊。<a id="a-5e"></a>何处随顺修行差别观奢摩他毗婆舍那法。<a id="a-5f"></a>何处证得差别观奢摩他毗婆舍那法。<a id="a-5g"></a>佛言。<a id="a-5h"></a>弥勒。<a id="a-5i"></a>初欢喜地菩萨摩诃萨随顺证少。<a id="a-5j"></a>于第三光明地菩萨善证得。<a id="a-5k"></a>应知弥勒。<a id="a-5l"></a>初学菩萨亦修行此差别观奢摩他毗婆舍那法。<a id="a-5m"></a>学思惟不休息故。</p>
  <p id="a5n">弥勒菩萨言。<a id="a-5o"></a>世尊。<a id="a-5p"></a>何者奢摩他毗婆舍那有觉有观三昧。<a id="a-5q"></a>何者是无觉有观三昧。<a id="a-5r"></a>何者是无觉无观三昧。<a id="a-5s"></a>佛言弥勒。<a id="a-5t"></a>若菩萨随如所闻摄受诸法。<a id="a-5u"></a>于一切法觉观相粗细随顺。<a id="a-5v"></a>能生奢摩他毗婆舍那法。<a id="a-5w"></a>是名有觉有观三昧。<a id="a-5x"></a>弥勒。<a id="a-5y"></a>若菩萨于彼法相不了了粗细相。<a id="a-5z"></a>随顺彼法修行而得彼法光明正念心。<a id="a-60"></a>随顺细观察奢摩他毗婆舍那。<a id="a-61"></a>弥勒。<a id="a-62"></a>是名无觉有观三昧。<a id="a-63"></a>弥勒。<a id="a-64"></a>若菩萨离一切相自然随顺法。<a id="a-65"></a>思惟观察奢摩他毗婆舍那。<a id="a-66"></a>是名无觉无观三昧。<a id="a-67"></a>复次弥勒。<a id="a-68"></a>初修行奢摩他毗婆舍那。<a id="a-69"></a>是名有觉有观三昧。<a id="a-6A"></a>弥勒。<a id="a-6B"></a>若菩萨观一切法。<a id="a-6C"></a>是名无觉少观三昧。<a id="a-6D"></a>弥勒。<a id="a-6E"></a>若菩萨观无差别法三昧。<a id="a-6F"></a>是名无觉无观三昧。<a id="a-6G"></a>弥勒菩萨言。<a id="a-6H"></a>世尊。<a id="a-6I"></a>何者是奢摩他相。<a id="a-6J"></a>何者是取奢摩他相。<a id="a-6K"></a>何者是奢摩他舍相。<a id="a-6L"></a>佛言。<a id="a-6M"></a>弥勒。<a id="a-6N"></a>若菩萨掉动心疑心中。<a id="a-6O"></a>生惊畏心或欲远离。<a id="a-6P"></a>思惟诸法而不断绝。<a id="a-6Q"></a>是名奢摩他相。<a id="a-6R"></a>弥勒。<a id="a-6S"></a>若菩萨心沉没沉没相疑。<a id="a-6T"></a>思惟于法生欢喜心。<a id="a-6U"></a>是名取相奢摩他。<a id="a-6V"></a>弥勒。<a id="a-6W"></a>若菩萨一向于奢摩他道一向毗婆舍那道。<a id="a-6X"></a>双道观彼二法。<a id="a-6Y"></a>烦恼不染于心。<a id="a-6Z"></a>自然思惟。<a id="a-6a"></a>自然随顺彼法修行。<a id="a-6b"></a>是名奢摩他舍相。<a id="a-6c"></a>弥勒菩萨言。<a id="a-6d"></a>世尊。<a id="a-6e"></a>如世尊说菩萨修行奢摩他毗婆舍那法如实知法如实知义。<a id="a-6f"></a>世尊。<a id="a-6g"></a>云何菩萨知法知义。<a id="a-6h"></a>佛言。<a id="a-6i"></a>弥勒。<a id="a-6j"></a>若菩萨知五种观法。<a id="a-6k"></a>名如实知法。<a id="a-6l"></a>何等为五。<a id="a-6m"></a>一者名。<a id="a-6n"></a>二者句。<a id="a-6o"></a>三者字。<a id="a-6p"></a>四者差别。<a id="a-6q"></a>五者同。<a id="a-6r"></a>弥勒。<a id="a-6s"></a>何者是名。<a id="a-6t"></a>谓于染法净法中。<a id="a-6u"></a>观自体相说法相。<a id="a-6v"></a>弥勒。<a id="a-6w"></a>是名为名。<a id="a-6x"></a>弥勒。<a id="a-6y"></a>何者是句。<a id="a-6z"></a>即彼法种种名名。<a id="a-70"></a>聚染法净法义为名。<a id="a-71"></a>用依止住持。<a id="a-72"></a>是名为句。<a id="a-73"></a>弥勒。<a id="a-74"></a>何者是字。<a id="a-75"></a>即彼名句依彼一法名。<a id="a-76"></a>是名为字。<a id="a-77"></a>弥勒。<a id="a-78"></a>何者是差别。<a id="a-79"></a>谓一一法别异观。<a id="a-7A"></a>是名差别。<a id="a-7B"></a>弥勒。<a id="a-7C"></a>何者是同。<a id="a-7D"></a>所谓无差别观法。<a id="a-7E"></a>说名为同。<a id="a-7F"></a>弥勒。<a id="a-7G"></a>若菩萨如是观者。<a id="a-7H"></a>名为如实知法。<a id="a-7I"></a>弥勒。<a id="a-7J"></a>云何菩萨观义。<a id="a-7K"></a>菩萨观义有十种。<a id="a-7L"></a>何等为十。<a id="a-7M"></a>一者所应修行者修行。<a id="a-7N"></a>二者修行至究竟处。<a id="a-7O"></a>三者知能取义。<a id="a-7P"></a>四者知可取义。<a id="a-7Q"></a>五者知住持义。<a id="a-7R"></a>六者知受用义。<a id="a-7S"></a>七者知颠倒义。<a id="a-7T"></a>八者知不颠倒义。<a id="a-7U"></a>九者知染义。<a id="a-7V"></a>十者知净义。<a id="a-7W"></a>弥勒。<a id="a-7X"></a>若菩萨染净法中一切种差别修行。<a id="a-7Y"></a>谓阴五种数。<a id="a-7Z"></a>内入六种数。<a id="a-7a"></a>外入六种数。<a id="a-7b"></a>如是等差别修行。<a id="a-7c"></a>弥勒。<a id="a-7d"></a>是名菩萨所应修行者修行。<a id="a-7e"></a>弥勒。<a id="a-7f"></a>若菩萨于染净法中如实知真如。<a id="a-7g"></a>弥勒。<a id="a-7h"></a>是名菩萨修行至究竟处。<a id="a-7i"></a>复次弥勒。<a id="a-7j"></a>真如有七种。<a id="a-7k"></a>何等为七。<a id="a-7l"></a>所谓无始有为行相真如。<a id="a-7m"></a>相真如。<a id="a-7n"></a>所谓我空法空。<a id="a-7o"></a>唯识真如。<a id="a-7p"></a>知有为行惟是心。<a id="a-7q"></a>执着真如。<a id="a-7r"></a>所谓我说苦谛。<a id="a-7s"></a>邪行真如。<a id="a-7t"></a>所谓我说集谛。<a id="a-7u"></a>清净真如。<a id="a-7v"></a>所谓我说灭谛。<a id="a-7w"></a>正修行真如。<a id="a-7x"></a>所谓我说道谛。<a id="a-7y"></a>弥勒。<a id="a-7z"></a>行相真如。<a id="a-80"></a>执着真如。<a id="a-81"></a>邪行真如。<a id="a-82"></a>此三真如。<a id="a-83"></a>一切众生平等无差别。<a id="a-84"></a>弥勒。<a id="a-85"></a>相真如。<a id="a-86"></a>唯识真如。<a id="a-87"></a>此二真如。<a id="a-88"></a>一切法平等无差别。<a id="a-89"></a>弥勒。<a id="a-8A"></a>清净真如。<a id="a-8B"></a>声闻缘觉菩萨阿耨多罗三藐三菩提。<a id="a-8C"></a>平等无差别。<a id="a-8D"></a>弥勒。<a id="a-8E"></a>修行真如。<a id="a-8F"></a>如闻妙法差别观奢摩他毗婆舍那。<a id="a-8G"></a>摄取般若平等无差别。<a id="a-8H"></a>弥勒。<a id="a-8I"></a>菩萨知能取义者。<a id="a-8J"></a>所谓五种入相。<a id="a-8K"></a>及心意意识心数法。<a id="a-8L"></a>是名知能取义。<a id="a-8M"></a>弥勒。<a id="a-8N"></a>可取义者。<a id="a-8O"></a>所谓外六入。<a id="a-8P"></a>弥勒。<a id="a-8Q"></a>能取义者。<a id="a-8R"></a>即是可取义。<a id="a-8S"></a>是名知能取可取义。</p>
  <p id="a8T">弥勒。<a id="a-8U"></a>菩萨知住持义者。<a id="a-8V"></a>所谓世界众生住处。<a id="a-8W"></a>依彼住处众生可见。<a id="a-8X"></a>所谓聚落田地。<a id="a-8Y"></a>彼百聚落地。<a id="a-8Z"></a>彼千聚落地。<a id="a-8a"></a>彼千万聚落地。<a id="a-8b"></a>名尽海畔地。<a id="a-8c"></a>彼百千彼百千阎浮提。<a id="a-8d"></a>彼百千彼百千万。<a id="a-8e"></a>名为一千世界。<a id="a-8f"></a>彼一千世界百倍。<a id="a-8g"></a>彼百倍千倍。<a id="a-8h"></a>彼千倍百千倍。<a id="a-8i"></a>名为二千中世界。<a id="a-8j"></a>彼二千中世界百倍千倍百千倍。<a id="a-8k"></a>名为三千大千世界。<a id="a-8l"></a>彼三千大千世界百倍。<a id="a-8m"></a>彼复千倍。<a id="a-8n"></a>复千倍。<a id="a-8o"></a>复百千万倍。<a id="a-8p"></a>彼百千万倍。<a id="a-8q"></a>名为一亿。<a id="a-8r"></a>彼一亿百倍。<a id="a-8s"></a>彼百倍复千倍。<a id="a-8t"></a>彼千倍复一亿。<a id="a-8u"></a>彼一亿。<a id="a-8v"></a>复千亿。<a id="a-8w"></a>复百千亿。<a id="a-8x"></a>名为一阿僧祇。<a id="a-8y"></a>彼百亿千亿。<a id="a-8z"></a>彼千亿百千亿。<a id="a-90"></a>彼百千亿阿僧祇。<a id="a-91"></a>彼阿僧祇百阿僧祇。<a id="a-92"></a>彼百阿僧祇千阿僧祇。<a id="a-93"></a>彼百千阿僧祇百千万三千大千。<a id="a-94"></a>百千万阿僧祇世界。<a id="a-95"></a>百千万微尘数。<a id="a-96"></a>十方世界无量世界。<a id="a-97"></a>弥勒。<a id="a-98"></a>是名菩萨知住持义。<a id="a-99"></a>弥勒。<a id="a-9A"></a>何者菩萨知资生义。<a id="a-9B"></a>所谓我为众生说种种资生所受用故。<a id="a-9C"></a>弥勒。<a id="a-9D"></a>何者是菩萨知颠倒义。<a id="a-9E"></a>弥勒。<a id="a-9F"></a>即彼取受用。<a id="a-9G"></a>于无常义中生常相颠倒心相颠倒见相颠倒。<a id="a-9H"></a>于苦中生乐相颠倒。<a id="a-9I"></a>不净中生净相颠倒。<a id="a-9J"></a>于无我中生我相颠倒心相颠倒见相颠倒。<a id="a-9K"></a>弥勒。<a id="a-9L"></a>是名菩萨知颠倒义。<a id="a-9M"></a>弥勒。<a id="a-9N"></a>何者是菩萨知非颠倒义。<a id="a-9O"></a>弥勒。<a id="a-9P"></a>即远离彼四颠倒。<a id="a-9Q"></a>是名菩萨知非颠倒义。<a id="a-9R"></a>弥勒。<a id="a-9S"></a>何者是菩萨知染相义。<a id="a-9T"></a>弥勒。<a id="a-9U"></a>于三界中有三种染相。<a id="a-9V"></a>所谓烦恼染业染生染。<a id="a-9W"></a>弥勒。<a id="a-9X"></a>是名菩萨知染义。<a id="a-9Y"></a>弥勒。<a id="a-9Z"></a>云何菩萨知净义。<a id="a-9a"></a>弥勒。<a id="a-9b"></a>即远离彼三种染。<a id="a-9c"></a>修行菩提分法。<a id="a-9d"></a>弥勒。<a id="a-9e"></a>是名菩萨知净义弥勒。<a id="a-9f"></a>此十种义摄取一切义。<a id="a-9g"></a>应知弥勒。<a id="a-9h"></a>是名菩萨如实知义相。</p>
  <p id="a9i">复次弥勒。<a id="a-9j"></a>若菩萨知五种法。<a id="a-9k"></a>彼菩萨名善知义何等为五。<a id="a-9l"></a>一者可知境界。<a id="a-9m"></a>二者可知义。<a id="a-9n"></a>三者知法。<a id="a-9o"></a>四者依知得证果。<a id="a-9p"></a>五者如实受彼法。<a id="a-9q"></a>弥勒。<a id="a-9r"></a>何者是可知法。<a id="a-9s"></a>弥勒。<a id="a-9t"></a>一切境界。<a id="a-9u"></a>所谓五阴。<a id="a-9v"></a>内诸入外诸入等。<a id="a-9w"></a>是名知境界。<a id="a-9x"></a>弥勒。<a id="a-9y"></a>何者是可知义。<a id="a-9z"></a>弥勒。<a id="a-A0"></a>无量种观如实知彼法。<a id="a-A1"></a>所谓世谛。<a id="a-A2"></a>第一义谛。<a id="a-A3"></a>功德法过咎法。<a id="a-A4"></a>因缘法三世法。<a id="a-A5"></a>生法住法灭法。<a id="a-A6"></a>病等诸法。<a id="a-A7"></a>苦集等法。<a id="a-A8"></a>真如法实际法法界法。<a id="a-A9"></a>略法广法。<a id="a-AA"></a>一向差别说问答法置答法。<a id="a-AB"></a>秘密法直说法。<a id="a-AC"></a>弥勒。<a id="a-AD"></a>如是等可知义。<a id="a-AE"></a>应知弥勒。<a id="a-AF"></a>何者是知法。<a id="a-AG"></a>弥勒。<a id="a-AH"></a>能生彼知三十七品。<a id="a-AI"></a>所谓四念处乃至八圣道。<a id="a-AJ"></a>弥勒。<a id="a-AK"></a>是名知法。<a id="a-AL"></a>弥勒。<a id="a-AM"></a>何者是菩萨依知得证法。<a id="a-AN"></a>所谓灭贪嗔痴烦恼。<a id="a-AO"></a>远离贪嗔痴烦恼。<a id="a-AP"></a>得四沙门果。<a id="a-AQ"></a>所谓我说声闻如来世间出世间一切功德。<a id="a-AR"></a>彼诸功德如实证知。<a id="a-AS"></a>弥勒。<a id="a-AT"></a>是名菩萨依知证果法。<a id="a-AU"></a>弥勒。<a id="a-AV"></a>何者是菩萨如实受彼法。<a id="a-AW"></a>弥勒。<a id="a-AX"></a>即彼所证法。<a id="a-AY"></a>知解脱受解脱。<a id="a-AZ"></a>复为一切众生广说示现开发。<a id="a-Aa"></a>弥勒。<a id="a-Ab"></a>此五法摄取一切义应知。</p>
  <p id="aAc">复次弥勒。<a id="a-Ad"></a>菩萨知四种观名如实知义。<a id="a-Ae"></a>何等为四。<a id="a-Af"></a>所谓知心生义。<a id="a-Ag"></a>知受用义。<a id="a-Ah"></a>知随心义。<a id="a-Ai"></a>知染净义弥勒。<a id="a-Aj"></a>菩萨毕竟得四种义。<a id="a-Ak"></a>亦名摄取一切义应知。<a id="a-Al"></a>复次菩萨如实知三种法。<a id="a-Am"></a>名为如实知义。<a id="a-An"></a>何等为三。<a id="a-Ao"></a>所谓字义义义界义。<a id="a-Ap"></a>弥勒。<a id="a-Aq"></a>何者字义。<a id="a-Ar"></a>所谓名身等。<a id="a-As"></a>应知弥勒。<a id="a-At"></a>是名字义。<a id="a-Au"></a>弥勒。<a id="a-Av"></a>何者义义。<a id="a-Aw"></a>弥勒。<a id="a-Ax"></a>义义有十种。<a id="a-Ay"></a>何等为十。<a id="a-Az"></a>所谓实相。<a id="a-B0"></a>知相。<a id="a-B1"></a>远离相。<a id="a-B2"></a>证相。<a id="a-B3"></a>修行相。<a id="a-B4"></a>即彼实相等。<a id="a-B5"></a>种种差别相。<a id="a-B6"></a>依止所依止相应相。<a id="a-B7"></a>即彼知相等障碍相。<a id="a-B8"></a>随顺法相。<a id="a-B9"></a>不知过咎相。<a id="a-BA"></a>知利益相。<a id="a-BB"></a>弥勒。<a id="a-BC"></a>是名菩萨知义义相。<a id="a-BD"></a>弥勒。<a id="a-BE"></a>何者是菩萨知界义相。<a id="a-BF"></a>弥勒。<a id="a-BG"></a>界义相有五种。<a id="a-BH"></a>所谓世界。<a id="a-BI"></a>众生界。<a id="a-BJ"></a>法界。<a id="a-BK"></a>可化界。<a id="a-BL"></a>可化方便界。<a id="a-BM"></a>弥勒。<a id="a-BN"></a>此五种界摄取一切义应知。</p>
  <p id="aBO">尔时弥勒菩萨白佛言。<a id="a-BP"></a>世尊。<a id="a-BQ"></a>所言闻慧思慧奢摩他毗婆舍那。<a id="a-BR"></a>三种修行义。<a id="a-BS"></a>此三种慧。<a id="a-BT"></a>云何差别。<a id="a-BU"></a>佛言。<a id="a-BV"></a>弥勒。<a id="a-BW"></a>闻慧修行者。<a id="a-BX"></a>依止名字。<a id="a-BY"></a>如闻不称意。<a id="a-BZ"></a>非现前解脱。<a id="a-Ba"></a>随顺解脱。<a id="a-Bb"></a>弥勒。<a id="a-Bc"></a>是名闻慧修行义。<a id="a-Bd"></a>弥勒。<a id="a-Be"></a>思慧修行义者。<a id="a-Bf"></a>弥勒。<a id="a-Bg"></a>思慧亦依名字。<a id="a-Bh"></a>唯如闻不如是随顺心。<a id="a-Bi"></a>非现前解脱。<a id="a-Bj"></a>而转转随顺解脱。<a id="a-Bk"></a>非现证解脱。<a id="a-Bl"></a>弥勒。<a id="a-Bm"></a>是名思慧修行义。<a id="a-Bn"></a>弥勒。<a id="a-Bo"></a>修慧修行义者。<a id="a-Bp"></a>弥勒。<a id="a-Bq"></a>菩萨依名字不依名字。<a id="a-Br"></a>依如闻不依如闻。<a id="a-Bs"></a>随顺心随智可知法。<a id="a-Bt"></a>三昧境界像现前。<a id="a-Bu"></a>转转随顺解脱。<a id="a-Bv"></a>增长解脱。<a id="a-Bw"></a>弥勒。<a id="a-Bx"></a>是名修慧修行义。<a id="a-By"></a>弥勒。<a id="a-Bz"></a>是名三慧异相义。</p>
  <p id="aC0">弥勒菩萨言。<a id="a-C1"></a>世尊。<a id="a-C2"></a>菩萨修行奢摩他毗婆舍那。<a id="a-C3"></a>何等为智。<a id="a-C4"></a>何等为见。<a id="a-C5"></a>佛言。<a id="a-C6"></a>弥勒。<a id="a-C7"></a>我应说彼无量智见相。<a id="a-C8"></a>以略言之。<a id="a-C9"></a>于差别法相中。<a id="a-CA"></a>奢摩他毗婆舍那般若。<a id="a-CB"></a>是名为智。<a id="a-CC"></a>弥勒。<a id="a-CD"></a>观诸法无差别相。<a id="a-CE"></a>是名为见。<a id="a-CF"></a>弥勒菩萨言。<a id="a-CG"></a>世尊。<a id="a-CH"></a>菩萨修行奢摩他毗婆舍那。<a id="a-CI"></a>以何等心观何法相。<a id="a-CJ"></a>佛言。<a id="a-CK"></a>弥勒。<a id="a-CL"></a>真如观心修行法相义相。<a id="a-CM"></a>亦不见名。<a id="a-CN"></a>亦不见名体相。<a id="a-CO"></a>亦不见彼名字因相。<a id="a-CP"></a>如是句字一切义应知乃至不见十八界自体相。<a id="a-CQ"></a>亦见彼因相。<a id="a-CR"></a>修行奢摩他毗婆舍那。<a id="a-CS"></a>是名修行奢摩他毗婆舍那义应知。</p>
  <p id="aCT">弥勒菩萨言。<a id="a-CU"></a>世尊。<a id="a-CV"></a>菩萨修行真如义相。<a id="a-CW"></a>亦修行彼相不。<a id="a-CX"></a>佛言。<a id="a-CY"></a>弥勒。<a id="a-CZ"></a>真如形相无相可见。<a id="a-Ca"></a>若无相者云何修行。<a id="a-Cb"></a>弥勒。<a id="a-Cc"></a>菩萨修行真如相者。<a id="a-Cd"></a>降伏一切法一切义相。<a id="a-Ce"></a>而彼诸法不能降伏真如义相。<a id="a-Cf"></a>弥勒菩萨言。<a id="a-Cg"></a>世尊。<a id="a-Ch"></a>世尊常说器不清净镜不清净。<a id="a-Ci"></a>诸水等浊不见面相。<a id="a-Cj"></a>清净器等能见面相。<a id="a-Ck"></a>如是世尊。<a id="a-Cl"></a>不修行如实心者。<a id="a-Cm"></a>不能见诸一切法相。<a id="a-Cn"></a>修行者见。<a id="a-Co"></a>世尊。<a id="a-Cp"></a>依何等心观。<a id="a-Cq"></a>何等真如观。<a id="a-Cr"></a>说如是义。<a id="a-Cs"></a>佛言。<a id="a-Ct"></a>弥勒。<a id="a-Cu"></a>我依三种观说如是义。<a id="a-Cv"></a>何等为三。<a id="a-Cw"></a>所谓闻慧思慧修慧。<a id="a-Cx"></a>三种观心能识真如。<a id="a-Cy"></a>弥勒。<a id="a-Cz"></a>我依如是义说。</p>
  <p id="aD0">弥勒菩萨言。<a id="a-D1"></a>世尊。<a id="a-D2"></a>菩萨如是解诸法义。<a id="a-D3"></a>修行诸法相。<a id="a-D4"></a>几法相难修行。<a id="a-D5"></a>以何等法何等观。<a id="a-D6"></a>观彼难修行。<a id="a-D7"></a>佛言。<a id="a-D8"></a>弥勒。<a id="a-D9"></a>有十种难修行相。<a id="a-DA"></a>依十八空观彼难修行相。<a id="a-DB"></a>何等为十。<a id="a-DC"></a>弥勒。<a id="a-DD"></a>观法义相。<a id="a-DE"></a>种种名字相。<a id="a-DF"></a>依一切法空断彼难修行相。<a id="a-DG"></a>弥勒。<a id="a-DH"></a>取如实义相受用。<a id="a-DI"></a>所谓生相灭相住相异相。<a id="a-DJ"></a>相应行相。<a id="a-DK"></a>依相空无始空。<a id="a-DL"></a>断彼难修行相。<a id="a-DM"></a>弥勒。<a id="a-DN"></a>取能取义相。<a id="a-DO"></a>所谓依身相依我相。<a id="a-DP"></a>依内空依不见空。<a id="a-DQ"></a>断彼难修行相。<a id="a-DR"></a>弥勒。<a id="a-DS"></a>取可取相。<a id="a-DT"></a>所谓资生相。<a id="a-DU"></a>依外空断彼难修行相。<a id="a-DV"></a>弥勒。<a id="a-DW"></a>取受用义男女相种种资生。<a id="a-DX"></a>所谓内外清净相。<a id="a-DY"></a>依内外空自性空。<a id="a-DZ"></a>断彼难修行相。<a id="a-Da"></a>弥勒。<a id="a-Db"></a>取住持义。<a id="a-Dc"></a>有无量相。<a id="a-Dd"></a>依大空断彼难修行相。<a id="a-De"></a>弥勒。<a id="a-Df"></a>取无色修行相。<a id="a-Dg"></a>内寂静解脱相。<a id="a-Dh"></a>依有为空断彼难修行相。<a id="a-Di"></a>弥勒。<a id="a-Dj"></a>取真如相义。<a id="a-Dk"></a>所谓我空法空。<a id="a-Dl"></a>唯是心第一义相依本空无物空自体空无体自体空第一义空。<a id="a-Dm"></a>断彼难修行相。<a id="a-Dn"></a>弥勒。<a id="a-Do"></a>取清净真如无为相义。<a id="a-Dp"></a>离诸相无异相。<a id="a-Dq"></a>依无为空不异空。<a id="a-Dr"></a>断彼难修行相。<a id="a-Ds"></a>弥勒。<a id="a-Dt"></a>取彼无为空无异空。<a id="a-Du"></a>为断彼空相。<a id="a-Dv"></a>对治无为空无异空。<a id="a-Dw"></a>依空空断彼二空。<a id="a-Dx"></a>弥勒菩萨言。<a id="a-Dy"></a>世尊。<a id="a-Dz"></a>菩萨如是修行十种相。<a id="a-E0"></a>于何等缚相而得解脱。<a id="a-E1"></a>佛言。<a id="a-E2"></a>弥勒。<a id="a-E3"></a>修行三昧境界。<a id="a-E4"></a>见形像相染缚烦恼中。<a id="a-E5"></a>而得解脱。<a id="a-E6"></a>即观彼镜像不取境界相。<a id="a-E7"></a>是名断彼难修行相。<a id="a-E8"></a>弥勒当知。<a id="a-E9"></a>差别而言。<a id="a-EA"></a>是诸空等对十种相。<a id="a-EB"></a>非一一空不能对治断十种相。<a id="a-EC"></a>弥勒。<a id="a-ED"></a>譬如无明不能生生乃至老死染烦恼等。<a id="a-EE"></a>但依本言无明缘行生。<a id="a-EF"></a>依近因缘故如是说。<a id="a-EG"></a>弥勒。<a id="a-EH"></a>此义如是应知。</p>
  <p id="aEI">弥勒菩萨言世尊。<a id="a-EJ"></a>何者是略空相。<a id="a-EK"></a>菩萨知彼略空相。<a id="a-EL"></a>不失一切空相。<a id="a-EM"></a>离诸一切憍慢空相。</p>
  <p id="aEN">尔时世尊告弥勒菩萨言。<a id="a-EO"></a>善哉弥勒。<a id="a-EP"></a>善哉善哉弥勒。<a id="a-EQ"></a>汝今乃能问佛此义。<a id="a-ER"></a>弥勒。<a id="a-ES"></a>汝能为于诸菩萨等不失空相故如是问。<a id="a-ET"></a>善哉是问。<a id="a-EU"></a>何以故。<a id="a-EV"></a>弥勒。<a id="a-EW"></a>若菩萨不知空相。<a id="a-EX"></a>则失一切大乘法相。<a id="a-EY"></a>弥勒。<a id="a-EZ"></a>汝今谛听。<a id="a-Ea"></a>我为汝说略相空义。<a id="a-Eb"></a>弥勒。<a id="a-Ec"></a>于他力相第一义相。<a id="a-Ed"></a>一切法中无染净相。<a id="a-Ee"></a>彼虚妄分别相。<a id="a-Ef"></a>常离彼相不见有相。<a id="a-Eg"></a>是名大乘中说略相空。<a id="a-Eh"></a>弥勒菩萨言。<a id="a-Ei"></a>世尊。<a id="a-Ej"></a>奢摩他毗婆舍那摄几种三昧。<a id="a-Ek"></a>佛言。<a id="a-El"></a>弥勒。<a id="a-Em"></a>我说种种三昧。<a id="a-En"></a>所谓声闻菩萨如来三昧。<a id="a-Eo"></a>摄取彼诸一切三昧应知。</p>
  <p id="aEp">弥勒菩萨言。<a id="a-Eq"></a>世尊。<a id="a-Er"></a>奢摩他毗婆舍那能成何等法因。<a id="a-Es"></a>佛言。<a id="a-Et"></a>弥勒。<a id="a-Eu"></a>能成清净戒因。<a id="a-Ev"></a>能成闻慧思慧见因。<a id="a-Ew"></a>弥勒菩萨言。<a id="a-Ex"></a>世尊。<a id="a-Ey"></a>彼清净戒闻思慧因成何等果。<a id="a-Ez"></a>佛言。<a id="a-F0"></a>弥勒。<a id="a-F1"></a>能成心清净果智慧清净果。<a id="a-F2"></a>复次弥勒。<a id="a-F3"></a>能成一切世间出世间善法。<a id="a-F4"></a>一切声闻菩萨诸佛奢摩他毗婆舍那果应知。</p>
  <p id="aF5">弥勒菩萨言。<a id="a-F6"></a>世尊。<a id="a-F7"></a>奢摩他毗婆舍那作何等业。<a id="a-F8"></a>佛言。<a id="a-F9"></a>弥勒。<a id="a-FA"></a>远离二种缚。<a id="a-FB"></a>何者为二。<a id="a-FC"></a>所谓远离相缚。<a id="a-FD"></a>远离烦恼缚。<a id="a-FE"></a>弥勒。<a id="a-FF"></a>是名奢摩他毗婆舍那业。<a id="a-FG"></a>弥勒菩萨言。<a id="a-FH"></a>世尊。<a id="a-FI"></a>佛说五种障。<a id="a-FJ"></a>几种障奢摩他。<a id="a-FK"></a>几种障毗婆舍那。<a id="a-FL"></a>几种向二障。<a id="a-FM"></a>佛言。<a id="a-FN"></a>弥勒。<a id="a-FO"></a>惜身资生。<a id="a-FP"></a>此二种障奢摩他。<a id="a-FQ"></a>弥勒。<a id="a-FR"></a>圣人所说一切善法得闻不喜。<a id="a-FS"></a>此障毗婆舍那。<a id="a-FT"></a>弥勒。<a id="a-FU"></a>喜愦闹处得少为足。<a id="a-FV"></a>此二障奢摩他毗婆舍那应知弥勒。<a id="a-FW"></a>喜闹乱处不能发修行法。<a id="a-FX"></a>得少为足不能毕竟得究竟处。<a id="a-FY"></a>弥勒菩萨言。<a id="a-FZ"></a>世尊。<a id="a-Fa"></a>如来说五种盖。<a id="a-Fb"></a>几是奢摩他障。<a id="a-Fc"></a>几是毗婆舍那障。<a id="a-Fd"></a>几是向二障。<a id="a-Fe"></a>佛言。<a id="a-Ff"></a>弥勒。<a id="a-Fg"></a>掉悔是奢摩他障。<a id="a-Fh"></a>睡疑是毗婆舍那障。<a id="a-Fi"></a>欲嗔二种是向二障。<a id="a-Fj"></a>弥勒菩萨言。<a id="a-Fk"></a>世尊。<a id="a-Fl"></a>云何善清净奢摩他道。<a id="a-Fm"></a>佛言。<a id="a-Fn"></a>弥勒。<a id="a-Fo"></a>善伏睡眠。<a id="a-Fp"></a>如是名为善能清净奢摩他道。<a id="a-Fq"></a>弥勒菩萨言。<a id="a-Fr"></a>世尊。<a id="a-Fs"></a>云何善清净毗婆舍那道。<a id="a-Ft"></a>佛言。<a id="a-Fu"></a>弥勒。<a id="a-Fv"></a>若能善断掉悔二盖。<a id="a-Fw"></a>如是则名善能清净毗婆舍那道。<a id="a-Fx"></a>弥勒菩萨言。<a id="a-Fy"></a>世尊。<a id="a-Fz"></a>菩萨修行奢摩他毗婆舍那行有几种法。<a id="a-G0"></a>能知心散乱不名相应。<a id="a-G1"></a>佛言。<a id="a-G2"></a>弥勒。<a id="a-G3"></a>菩萨知五种法。<a id="a-G4"></a>所谓正念散乱。<a id="a-G5"></a>外心散乱。<a id="a-G6"></a>内心散乱。<a id="a-G7"></a>相散乱。<a id="a-G8"></a>烦恼散乱。<a id="a-G9"></a>弥勒。<a id="a-GA"></a>若菩萨舍正念大乘相应相。<a id="a-GB"></a>随念声闻辟支佛相应念相。<a id="a-GC"></a>弥勒。<a id="a-GD"></a>是名菩萨正念散乱。<a id="a-GE"></a>弥勒。<a id="a-GF"></a>若菩萨着外五欲乐愦闹处。<a id="a-GG"></a>着诸觉观随顺烦恼相念。<a id="a-GH"></a>是名外心散乱。<a id="a-GI"></a>弥勒。<a id="a-GJ"></a>若菩萨为睡不利。<a id="a-GK"></a>心着三昧及余三昧三摩婆提染于所染。<a id="a-GL"></a>弥勒。<a id="a-GM"></a>是名内心散乱。<a id="a-GN"></a>弥勒。<a id="a-GO"></a>若菩萨依外相内身三昧境界相思惟。<a id="a-GP"></a>是名心散乱。<a id="a-GQ"></a>弥勒。<a id="a-GR"></a>若菩萨依内心思惟因缘。<a id="a-GS"></a>生觉观烦恼。<a id="a-GT"></a>如是心是我。<a id="a-GU"></a>弥勒。<a id="a-GV"></a>是名烦恼散乱心。<a id="a-GW"></a>弥勒菩萨言。<a id="a-GX"></a>世尊。<a id="a-GY"></a>奢摩他毗婆舍那。<a id="a-GZ"></a>从初菩萨地乃至如来地。<a id="a-Ga"></a>对治何等过。<a id="a-Gb"></a>佛言。<a id="a-Gc"></a>弥勒。<a id="a-Gd"></a>奢摩他毗婆舍那。<a id="a-Ge"></a>于初地中对治恶道业生烦恼染。<a id="a-Gf"></a>第二地中对治微细过失。<a id="a-Gg"></a>第三地中对治欲得善法过。<a id="a-Gh"></a>第四地中对治爱三摩拔提心过。<a id="a-Gi"></a>第五地中对治世间涅槃一向现前不一向现前过。<a id="a-Gj"></a>第六地中对治诸相行过。<a id="a-Gk"></a>第七地中对治微细相行过。<a id="a-Gl"></a>第八地中对治无相行自然行过。<a id="a-Gm"></a>第九地中对治一切种说法不得自在过。<a id="a-Gn"></a>第十地中对治未得满足法身过。<a id="a-Go"></a>弥勒。<a id="a-Gp"></a>第十一地中对治细极细微细智障。<a id="a-Gq"></a>弥勒。<a id="a-Gr"></a>菩萨断彼一切障已。<a id="a-Gs"></a>得无障碍一切智处。<a id="a-Gt"></a>成就所求法。<a id="a-Gu"></a>得清净法身。<a id="a-Gv"></a>弥勒菩萨言。<a id="a-Gw"></a>世尊。<a id="a-Gx"></a>云何菩萨修行奢摩他毗婆舍那。<a id="a-Gy"></a>得阿耨多罗三藐三菩提。<a id="a-Gz"></a>佛言。<a id="a-H0"></a>弥勒。<a id="a-H1"></a>菩萨修行奢摩他毗婆舍那。<a id="a-H2"></a>依七种真如为本。<a id="a-H3"></a>如闻思法入于定心。<a id="a-H4"></a>即念彼法如闻思慧。<a id="a-H5"></a>善思惟内心差别观彼真如。<a id="a-H6"></a>菩萨观彼真如之法。<a id="a-H7"></a>尚舍微细修行之心何况粗法。<a id="a-H8"></a>弥勒。<a id="a-H9"></a>何者是微细修行心相。<a id="a-HA"></a>所谓生心识受心识染净识。<a id="a-HB"></a>内外及彼二彼行利益一切众生。<a id="a-HC"></a>真如智苦集灭道。<a id="a-HD"></a>有为无为常无常。<a id="a-HE"></a>苦集不异自性业有为相。<a id="a-HF"></a>一切人无我法无我相。<a id="a-HG"></a>如是等法修行舍心。<a id="a-HH"></a>弥勒。<a id="a-HI"></a>菩萨如是发心修行。<a id="a-HJ"></a>如是多修行。<a id="a-HK"></a>刹那刹那离一切盖。<a id="a-HL"></a>得清净心。<a id="a-HM"></a>得清净心已入七种真如。<a id="a-HN"></a>内身证彼七种觉相应知。<a id="a-HO"></a>弥勒。<a id="a-HP"></a>是名菩萨摩诃萨善得见道。<a id="a-HQ"></a>菩萨得彼见道智已。<a id="a-HR"></a>名定聚菩萨。<a id="a-HS"></a>生在佛家受用初地利益欢喜。<a id="a-HT"></a>是菩萨先已修行奢摩他毗婆舍那道。<a id="a-HU"></a>于此始得事究竟观。<a id="a-HV"></a>是菩萨复于上上地中修行。<a id="a-HW"></a>念彼二种观故离诸微细相。<a id="a-HX"></a>弥勒。<a id="a-HY"></a>譬如有人巧以细楔出彼粗楔。<a id="a-HZ"></a>弥勒。<a id="a-Ha"></a>菩萨修行亦复如是。<a id="a-Hb"></a>观内心相离彼一切诸染相分。<a id="a-Hc"></a>离染相分已。<a id="a-Hd"></a>离取一切诸善法相。<a id="a-He"></a>离取一切诸善法相已。<a id="a-Hf"></a>离一切相。<a id="a-Hg"></a>如是次第上上地中。<a id="a-Hh"></a>念相似法内心清净。<a id="a-Hi"></a>乃至证阿耨多罗三藐三菩提。<a id="a-Hj"></a>得所作修行观行成就。<a id="a-Hk"></a>弥勒。<a id="a-Hl"></a>菩萨如是修行。<a id="a-Hm"></a>得阿耨多罗三藐三菩提。</p>
 </body>
</html>