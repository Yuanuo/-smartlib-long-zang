<!doctype html>
<html id="z3IBTpYQB" data-ver="112">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">深密解脱经序</h1>
  <p id="a2">沙门都释昙宁造</p>
  <p id="a3">夫至迹虚微。<a id="a-4"></a>理包言像之外。<a id="a-5"></a>幽宗冲秘。<a id="a-6"></a>旨绝名相之域。<a id="a-7"></a>是以。<a id="a-8"></a>大圣秉独悟之灵姿。<a id="a-9"></a>镜寰中之妙趣。<a id="a-A"></a>实相廓然。<a id="a-B"></a>与虚无齐其量。<a id="a-C"></a>法性憺尔。<a id="a-D"></a>与幽冥同其源。<a id="a-E"></a>神辉潜映而不灭。<a id="a-F"></a>万相俱应而不生。<a id="a-G"></a>然此生也。<a id="a-H"></a>生所不能生。<a id="a-I"></a>此之灭也。<a id="a-J"></a>灭所不能灭。<a id="a-K"></a>显既非有。<a id="a-L"></a>隐岂为无。<a id="a-M"></a>寂焉而动。<a id="a-N"></a>动焉而寂。<a id="a-O"></a>出没无方。<a id="a-P"></a>教迹星罗者矣。<a id="a-Q"></a>盖深密解脱经者。<a id="a-R"></a>乃兆圣之玄源。<a id="a-S"></a>亿善之渊府。<a id="a-T"></a>论其旨也。<a id="a-U"></a>则真相不二。<a id="a-V"></a>语其教也。<a id="a-W"></a>则湛然理一。<a id="a-X"></a>义尽冲籍。<a id="a-Y"></a>文穷秘典。<a id="a-Z"></a>妙绝熙怡。<a id="a-a"></a>包括群藏。<a id="a-b"></a>自非诠于理教。<a id="a-c"></a>何以显兹深致。<a id="a-d"></a>但东西音殊。<a id="a-e"></a>理凭翻译。<a id="a-f"></a>非翻非译。<a id="a-g"></a>文义斯壅。<a id="a-h"></a>所以久蕴而不显者。<a id="a-i"></a>良俟嘉运而光通矣。<a id="a-j"></a>大魏皇帝。<a id="a-k"></a>总六合以统天。<a id="a-l"></a>包百王以驭宇。<a id="a-m"></a>道迈羲唐。<a id="a-n"></a>德超古哲。<a id="a-o"></a>而每游神觉典。<a id="a-p"></a>妙玩大乘。<a id="a-q"></a>思在翻演。<a id="a-r"></a>鸿宣遐代。<a id="a-s"></a>时有北天竺三藏法师菩提留支。<a id="a-t"></a>魏音道晞。<a id="a-u"></a>曾为此地之沙门都统也。<a id="a-v"></a>识性内融。<a id="a-w"></a>神机外朗。<a id="a-x"></a>冲文玄藏。<a id="a-y"></a>罔不该洞。<a id="a-z"></a>以永熙二年。<a id="a-10"></a>龙次星纪。<a id="a-11"></a>月吕蕤宾。<a id="a-12"></a>诏命三藏。<a id="a-13"></a>于显阳殿。<a id="a-14"></a>高升法座。<a id="a-15"></a>披匣挥尘。<a id="a-16"></a>口自翻译。<a id="a-17"></a>义语无滞。<a id="a-18"></a>皇上尊经只法。<a id="a-19"></a>执翰轮首下笔成句。<a id="a-1A"></a>文义双显。<a id="a-1B"></a>旨包群籍之秘理。<a id="a-1C"></a>含众典之奥。<a id="a-1D"></a>但万机渊旷。<a id="a-1E"></a>无容终讫。<a id="a-1F"></a>舍笔之后。<a id="a-1G"></a>转授沙门都法师慧光。<a id="a-1H"></a>昙宁。<a id="a-1I"></a>在永宁上寺。<a id="a-1J"></a>共律师僧辩。<a id="a-1K"></a>居士李廓等。<a id="a-1L"></a>遵承上轨。<a id="a-1M"></a>岁常翻演。<a id="a-1N"></a>新经诸论。<a id="a-1O"></a>津悟恒沙。<a id="a-1P"></a>帝亦时纡尊仪。<a id="a-1Q"></a>饰兹玄席。<a id="a-1R"></a>同事名儒招玄。<a id="a-1S"></a>大统法师僧令。<a id="a-1T"></a>沙门都法师僧泽。<a id="a-1U"></a>律师慧颙等。<a id="a-1V"></a>十有余僧。<a id="a-1W"></a>缁俗诜诜。<a id="a-1X"></a>法事隆盛。<a id="a-1Y"></a>一言三覆。<a id="a-1Z"></a>慕尽穷微。<a id="a-1a"></a>是使深密秘藏。<a id="a-1b"></a>光宣于景运。<a id="a-1c"></a>解脱妙义。<a id="a-1d"></a>永流于遐劫。<a id="a-1e"></a>理教渊廓。<a id="a-1f"></a>罔测其源。<a id="a-1g"></a>旨趣中绝。<a id="a-1h"></a>焉究其宗。<a id="a-1i"></a>所谓鹿苑之唱再兴。<a id="a-1j"></a>祇园之风更显者也。<a id="a-1k"></a>宁虽识昧。<a id="a-1l"></a>忝厕伦末。<a id="a-1m"></a>敢罄庸管。<a id="a-1n"></a>只记云尔。</p>
 </body>
</html>