<!doctype html>
<html id="z3IBTpgQD" data-ver="850">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">深密解脱经卷第二</h1>
  <h2 id="a2">圣者功德林菩萨问品第七</h2>
  <p id="a3">尔时圣者功德林菩萨摩诃萨依一切法相白佛言。<a id="a-4"></a>世尊。<a id="a-5"></a>世尊说诸菩萨善知法相。<a id="a-6"></a>世尊。<a id="a-7"></a>菩萨善知诸法相者。<a id="a-8"></a>云何名善知诸法相。<a id="a-9"></a>世尊。<a id="a-A"></a>菩萨能知几种法故。<a id="a-B"></a>名为善知一切法相。<a id="a-C"></a>而如来说菩萨善知一切法相。<a id="a-D"></a>尔时佛告功德林菩萨摩诃萨言。<a id="a-E"></a>善哉善哉。<a id="a-F"></a>功德林。<a id="a-G"></a>汝今乃能问佛此义。<a id="a-H"></a>功德林。<a id="a-I"></a>汝能为与一切众生。<a id="a-J"></a>安隐乐具悉令满足。<a id="a-K"></a>功德林。<a id="a-L"></a>汝能哀愍一切人天。<a id="a-M"></a>多所安乐多所饶益。<a id="a-N"></a>乃能问我如是之义。<a id="a-O"></a>善哉善哉。<a id="a-P"></a>功德林。<a id="a-Q"></a>汝今一心谛听谛听。<a id="a-R"></a>我为汝说。<a id="a-S"></a>功德林。<a id="a-T"></a>一切法相有三种相。<a id="a-U"></a>何等为三。<a id="a-V"></a>所谓虚妄分别相。<a id="a-W"></a>因缘相。<a id="a-X"></a>第一义相。<a id="a-Y"></a>功德林。<a id="a-Z"></a>何者虚妄分别相。<a id="a-a"></a>所谓名相所说法体。<a id="a-b"></a>及种种相名用义等。<a id="a-c"></a>功德林。<a id="a-d"></a>何者诸法因缘之相。<a id="a-e"></a>所谓十二因缘。<a id="a-f"></a>依此法生彼法。<a id="a-g"></a>谓依无明缘行乃至生大苦聚处。<a id="a-h"></a>功德林。<a id="a-i"></a>何者是诸法第一义相。<a id="a-j"></a>所谓诸法真如之体。<a id="a-k"></a>诸菩萨等正念修行。<a id="a-l"></a>至心修行证不二法。<a id="a-m"></a>证彼法已乃至得成就阿耨多罗三藐三菩提。<a id="a-n"></a>功德林。<a id="a-o"></a>譬如有人目中有翳是眼识过。<a id="a-p"></a>功德林。<a id="a-q"></a>虚妄分别亦复如是。<a id="a-r"></a>功德林。<a id="a-s"></a>譬如有人眼中有翳。<a id="a-t"></a>见毛轮绳及胡麻子青黄赤白等相现前。<a id="a-u"></a>功德林。<a id="a-v"></a>因缘之相亦复如是。<a id="a-w"></a>功德林。<a id="a-x"></a>譬如有人眼净无浊离眼翳过。<a id="a-y"></a>即彼眼见自性境界不生迷惑。<a id="a-z"></a>功德林。<a id="a-10"></a>第一义相亦复如是。<a id="a-11"></a>功德林。<a id="a-12"></a>譬如世间清净琉璃置青色中。<a id="a-13"></a>即因陀罗青色出大因陀罗摩尼宝光明。<a id="a-14"></a>因陀罗青色大因陀罗摩尼之宝光明现前。<a id="a-15"></a>迷惑众生以为实宝。<a id="a-16"></a>功德林。<a id="a-17"></a>即彼清净琉璃之体置赤色中。<a id="a-18"></a>即出赤波头摩摩尼之宝光明现前。<a id="a-19"></a>迷惑众生以为赤宝。<a id="a-1A"></a>功德林。<a id="a-1B"></a>即彼清净琉璃之体置绿色中。<a id="a-1C"></a>即出绿色摩尼之宝光明现前。<a id="a-1D"></a>迷惑众生以为绿宝。<a id="a-1E"></a>功德林。<a id="a-1F"></a>即彼清净琉璃之体置黄色中。<a id="a-1G"></a>即出金色摩尼之宝光明现前。<a id="a-1H"></a>迷惑众生以为金宝。<a id="a-1I"></a>功德林。<a id="a-1J"></a>如彼清净琉璃之中种种异色。<a id="a-1K"></a>如是他力因缘相中。<a id="a-1L"></a>虚妄分别名字章句熏习之体亦尔。<a id="a-1M"></a>应知功德林。<a id="a-1N"></a>如彼清净琉璃因陀罗。<a id="a-1O"></a>青色大因陀罗。<a id="a-1P"></a>青色因赤色绿色黄色。<a id="a-1Q"></a>为金等宝种种现前。<a id="a-1R"></a>迷惑众生皆以为宝。<a id="a-1S"></a>功德林。<a id="a-1T"></a>如是他力因缘相中。<a id="a-1U"></a>虚妄分别名字章句亦尔。<a id="a-1V"></a>应知功德林。<a id="a-1W"></a>如彼清净白琉璃体他力因缘亦尔。<a id="a-1X"></a>应知功德林。<a id="a-1Y"></a>即彼清净琉璃之体。<a id="a-1Z"></a>无彼因陀罗青色大因陀罗青色。<a id="a-1a"></a>无彼青宝赤绿黄金等宝。<a id="a-1b"></a>如是宝体。<a id="a-1c"></a>常常时恒恒时。<a id="a-1d"></a>无如是等一切宝体。<a id="a-1e"></a>功德林。<a id="a-1f"></a>即彼他力因缘相中。<a id="a-1g"></a>彼虚妄分别名字章句。<a id="a-1h"></a>常常时恒恒时。<a id="a-1i"></a>无如是等虚妄分别名字章句体相。<a id="a-1j"></a>应知功德林。<a id="a-1k"></a>而依名相因缘分别因缘相。<a id="a-1l"></a>应知功德林。<a id="a-1m"></a>依虚妄因缘执著名相。<a id="a-1n"></a>是故见他力因缘。<a id="a-1o"></a>功德林。<a id="a-1p"></a>依他力因缘执着虚妄分别之相。<a id="a-1q"></a>见第一义相。<a id="a-1r"></a>功德林。<a id="a-1s"></a>菩萨于彼因缘相中如实能知。<a id="a-1t"></a>是知虚妄分别之相。<a id="a-1u"></a>菩萨尔时名为能知诸法无相。<a id="a-1v"></a>功德林。<a id="a-1w"></a>菩萨若知因缘法相。<a id="a-1x"></a>如实知诸因缘法已。<a id="a-1y"></a>能如实知诸法染相。<a id="a-1z"></a>能如实知染相法已。<a id="a-20"></a>能知第一义相。<a id="a-21"></a>能如实知第一义相已。<a id="a-22"></a>能如实知清净法相。<a id="a-23"></a>功德林。<a id="a-24"></a>菩萨若于他力因缘法中。<a id="a-25"></a>能如实知无相之法。<a id="a-26"></a>如实知已远离染法。<a id="a-27"></a>离染法已得证一切清净法相。<a id="a-28"></a>功德林。<a id="a-29"></a>菩萨如实能知虚妄法相。<a id="a-2A"></a>能知他力因缘法相。<a id="a-2B"></a>能知第一义相无相。<a id="a-2C"></a>如实能知染相净相。<a id="a-2D"></a>离染法相证净法相。<a id="a-2E"></a>功德林。<a id="a-2F"></a>菩萨摩诃萨应当如是善知诸法。<a id="a-2G"></a>是故佛说菩萨摩诃萨善知诸法。<a id="a-2H"></a>尔时世尊。<a id="a-2I"></a>而说偈言。</p>
  <p id="a2J">如实知诸法　　即舍染法相</p>
  <p id="a2K">舍染法相已　　证于清净法</p>
  <p id="a2L">不观有为过　　懈怠放逸害</p>
  <p id="a2M">诸法常不动　　离相名菩萨</p>
  <p data-pb></p>
  <h2 id="a2N">圣者成就第一义菩萨问品第八</h2>
  <p id="a2O">尔时圣者成就第一义菩萨依无体相第一义相白佛言。<a id="a-2P"></a>世尊。<a id="a-2Q"></a>世尊我独在于空闲之处。<a id="a-2R"></a>生觉观心作如是念。<a id="a-2S"></a>如来种种说于诸阴自体相法。<a id="a-2T"></a>所谓能知生灭之相。<a id="a-2U"></a>离于如是诸入因缘而起诸行。<a id="a-2V"></a>如是说诸谛自体相。<a id="a-2W"></a>所谓知离证修。<a id="a-2X"></a>如是说诸界自体相。<a id="a-2Y"></a>种种别相。<a id="a-2Z"></a>种种界相。<a id="a-2a"></a>无量界相。<a id="a-2b"></a>如是说诸念处正勤如意根力觉道自体对治修行。<a id="a-2c"></a>未生令生。<a id="a-2d"></a>已生令增广。<a id="a-2e"></a>世尊复说一切法本来无体。<a id="a-2f"></a>一切法本来不生。<a id="a-2g"></a>一切法本来不灭。<a id="a-2h"></a>一切法本来寂静。<a id="a-2i"></a>一切法本来自性涅槃。<a id="a-2j"></a>世尊。<a id="a-2k"></a>是故我问如来此义。<a id="a-2l"></a>如来何意作如是说。<a id="a-2m"></a>尔时佛告成就第一义菩萨言。<a id="a-2n"></a>善哉善哉。<a id="a-2o"></a>成就第一义。<a id="a-2p"></a>汝能如是正念思惟生此觉观。<a id="a-2q"></a>复言善哉。<a id="a-2r"></a>成就第一义。<a id="a-2s"></a>汝今乃能问佛此义。<a id="a-2t"></a>何以故。<a id="a-2u"></a>汝为安乐一切众生。<a id="a-2v"></a>安隐一切众生。<a id="a-2w"></a>为欲利益一切众生。<a id="a-2x"></a>安隐一切天人。<a id="a-2y"></a>故问此义。<a id="a-2z"></a>成就第一义。<a id="a-30"></a>汝一心听我意。<a id="a-31"></a>何故作如是说。<a id="a-32"></a>一切法本来无体相。<a id="a-33"></a>一切法本来不生。<a id="a-34"></a>一切法本来不灭。<a id="a-35"></a>一切法本来寂静。<a id="a-36"></a>一切法本来涅槃。<a id="a-37"></a>成就第一义。<a id="a-38"></a>我意依诸法三种无体相作如是说一切诸法无自体相。<a id="a-39"></a>何等为三。<a id="a-3A"></a>所谓依诸法无自体相。<a id="a-3B"></a>无生体相。<a id="a-3C"></a>第一义谛无自体相。<a id="a-3D"></a>成就第一义。<a id="a-3E"></a>诸法无自体相者。<a id="a-3F"></a>诸分别相。<a id="a-3G"></a>何以故。<a id="a-3H"></a>以彼诸法随名相说。<a id="a-3I"></a>非有自体。<a id="a-3J"></a>是故我言无自体相。<a id="a-3K"></a>成就第一义。<a id="a-3L"></a>何者诸法无生体相。<a id="a-3M"></a>谓诸法无体相。<a id="a-3N"></a>何以故。<a id="a-3O"></a>以彼生法依他力因缘非自体相。<a id="a-3P"></a>是故我说无生体相。<a id="a-3Q"></a>成就第一义。<a id="a-3R"></a>何者是第一义无体相。<a id="a-3S"></a>成就第一义。<a id="a-3T"></a>第一义无体相者。<a id="a-3U"></a>一切诸法本无生体。<a id="a-3V"></a>是故我说一切诸法无自体相。<a id="a-3W"></a>以彼依于因缘生故。<a id="a-3X"></a>以依第一义无体相故。<a id="a-3Y"></a>何以故。<a id="a-3Z"></a>成就第一义。<a id="a-3a"></a>于诸法中清净观相。<a id="a-3b"></a>我说彼是第一义相。<a id="a-3c"></a>成就第一义。<a id="a-3d"></a>以他力相中清净观故。<a id="a-3e"></a>是故我说第一义谛无自体相。<a id="a-3f"></a>成就第一义。<a id="a-3g"></a>一切诸法无成就相。<a id="a-3h"></a>是故我说彼第一义谛无自体相。<a id="a-3i"></a>何以故。<a id="a-3j"></a>成就第一义。<a id="a-3k"></a>诸法无我无我体相。<a id="a-3l"></a>是故我说彼一切法无自体相。<a id="a-3m"></a>成就第一义。<a id="a-3n"></a>以是彼法依无体得名。<a id="a-3o"></a>是故我说第一义谛无自体相。<a id="a-3p"></a>成就第一义。<a id="a-3q"></a>如空中华无自体相。<a id="a-3r"></a>一切诸法无自体相亦复如是。<a id="a-3s"></a>是故我说一切诸法无自体相。<a id="a-3t"></a>法应如是。<a id="a-3u"></a>应知成就第一义。<a id="a-3v"></a>譬如幻作种种色像。<a id="a-3w"></a>诸因缘法无自体相亦复如是是故。<a id="a-3x"></a>我说一切诸法无自体相。<a id="a-3y"></a>成就第一义。<a id="a-3z"></a>第一义谛无自体相亦复如是。<a id="a-40"></a>是故我说第一义谛无自体相。<a id="a-41"></a>成就第一义。<a id="a-42"></a>如空中华色无体相得名。<a id="a-43"></a>如是第一义谛无自体相亦复如是。<a id="a-44"></a>成就第一义。<a id="a-45"></a>我意依此三种法无体相故。<a id="a-46"></a>说言诸法无自体相法。<a id="a-47"></a>复次成就第一义。<a id="a-48"></a>我意依相无自体相。<a id="a-49"></a>说言诸法无自体相。<a id="a-4A"></a>彼法本来不生。<a id="a-4B"></a>彼法本来不灭。<a id="a-4C"></a>彼法本来寂静。<a id="a-4D"></a>彼法本来涅槃。<a id="a-4E"></a>何以故。<a id="a-4F"></a>成就第一义。<a id="a-4G"></a>若一切法无自体相。<a id="a-4H"></a>彼法不生。<a id="a-4I"></a>若法不生彼法不灭。<a id="a-4J"></a>若不灭不生。<a id="a-4K"></a>彼法本来寂静。<a id="a-4L"></a>若法本来寂静。<a id="a-4M"></a>彼法本来清净。<a id="a-4N"></a>若法本来清净。<a id="a-4O"></a>彼法本来涅槃。<a id="a-4P"></a>若如是彼法无有少法可灭令入涅槃。<a id="a-4Q"></a>成就第一义。<a id="a-4R"></a>是故我意依彼相说彼法无自体相。<a id="a-4S"></a>是故我说一切诸法本来不生。<a id="a-4T"></a>复次成就第一义。<a id="a-4U"></a>第一义者。<a id="a-4V"></a>依无我得名。<a id="a-4W"></a>是故我意依第一义无体相故。<a id="a-4X"></a>说言诸法本来不生。<a id="a-4Y"></a>何以故。<a id="a-4Z"></a>成就第一义。<a id="a-4a"></a>以第一义法无我得名。<a id="a-4b"></a>是故名为第一义谛无自体相。<a id="a-4c"></a>常常时恒恒时。<a id="a-4d"></a>一切法体常住。<a id="a-4e"></a>谓无为体离诸一切烦恼相应。<a id="a-4f"></a>若法常常时恒恒时。<a id="a-4g"></a>依彼法体住彼法不生不灭。<a id="a-4h"></a>以无为故。<a id="a-4i"></a>若法无为。<a id="a-4j"></a>彼法本来寂静。<a id="a-4k"></a>若法本来寂静。<a id="a-4l"></a>彼法本来涅槃。<a id="a-4m"></a>以远离一切烦恼毒相应故。<a id="a-4n"></a>是故第一义法无我得名。<a id="a-4o"></a>我说诸法无自体相。<a id="a-4p"></a>一切法本来不生。<a id="a-4q"></a>一切法本来不灭。<a id="a-4r"></a>一切法本来寂静。<a id="a-4s"></a>一切法本来涅槃。<a id="a-4t"></a>成就第一义。<a id="a-4u"></a>一切众生众生界中。<a id="a-4v"></a>不知不觉虚妄分别法体差别。<a id="a-4w"></a>亦不能知他力因缘法体差别。<a id="a-4x"></a>亦复不见第一义谛法体差别。<a id="a-4y"></a>是故我说三种法无自体相。<a id="a-4z"></a>成就第一义。<a id="a-50"></a>而诸众生虚妄分别。<a id="a-51"></a>诸法体相。<a id="a-52"></a>他力法体。<a id="a-53"></a>第一义体。<a id="a-54"></a>虚妄分别名字体相。<a id="a-55"></a>说因缘法第一义法。<a id="a-56"></a>成就第一义。<a id="a-57"></a>一切众生如是。<a id="a-58"></a>如是说如是受用。<a id="a-59"></a>依名字心。<a id="a-5A"></a>依随顺心。<a id="a-5B"></a>依名用使心。<a id="a-5C"></a>依彼分别名字体相。<a id="a-5D"></a>执着他力因缘法体。<a id="a-5E"></a>第一义体。<a id="a-5F"></a>成就第一义。<a id="a-5G"></a>如是如是执着。<a id="a-5H"></a>如是如是依他力法。<a id="a-5I"></a>虚妄执着因缘法体。<a id="a-5J"></a>依彼因缘生未来世他力法体。<a id="a-5K"></a>为烦恼染业染生染。<a id="a-5L"></a>流转六道长夜受苦。<a id="a-5M"></a>不能出离生死苦缚。<a id="a-5N"></a>所谓地狱畜生饿鬼阿修罗天人诸趣。<a id="a-5O"></a>成就第一义。<a id="a-5P"></a>随所有众生不种善根。<a id="a-5Q"></a>不能清净一切罪业。<a id="a-5R"></a>不能成就诸善根力。<a id="a-5S"></a>不多信法。<a id="a-5T"></a>不集功德智慧之业。<a id="a-5U"></a>我为彼说诸法不生。<a id="a-5V"></a>彼诸众生闻我所说。<a id="a-5W"></a>因缘和合有为行生。<a id="a-5X"></a>彼众生知诸法无常不恒不可归依。<a id="a-5Y"></a>异异转灭。<a id="a-5Z"></a>于诸一切有为行中。<a id="a-5a"></a>生惊怖心生远离心。<a id="a-5b"></a>生惊怖心生远离心已。<a id="a-5c"></a>彼诸众生不行恶法修行善法。<a id="a-5d"></a>修行善法者依善法因。<a id="a-5e"></a>不种善根者种诸善根。<a id="a-5f"></a>不清净罪业者清净罪业。<a id="a-5g"></a>不成熟诸根者能令成熟。<a id="a-5h"></a>依彼成熟善根力故能多信法。<a id="a-5i"></a>多信法者能集功德智慧之藏。<a id="a-5j"></a>成就第一义。<a id="a-5k"></a>彼诸众生虽种善根。<a id="a-5l"></a>乃至能集一切功德智慧之藏成就第一义。<a id="a-5m"></a>而彼众生。<a id="a-5n"></a>于彼因缘诸法之体无生体相。<a id="a-5o"></a>及第一义无体相法。<a id="a-5p"></a>不如实知。<a id="a-5q"></a>不如实知故。<a id="a-5r"></a>于诸一切有为行中。<a id="a-5s"></a>不能生厌不能远离。<a id="a-5t"></a>是故彼诸一切众生。<a id="a-5u"></a>不得解脱烦恼染业染生染。<a id="a-5v"></a>成就第一义。<a id="a-5w"></a>如来为彼诸众生故重说彼法。<a id="a-5x"></a>所谓因缘无体第一义无体。<a id="a-5y"></a>令彼众生于有为行生厌离心。<a id="a-5z"></a>为得解脱烦恼染业染生染。<a id="a-60"></a>彼诸众生闻我所说。<a id="a-61"></a>于彼诸法无生相中。<a id="a-62"></a>于一切法虚妄分别中。<a id="a-63"></a>第一义谛无体相中。<a id="a-64"></a>能生正信思惟彼法如实觉知。<a id="a-65"></a>于他力中不生执着。<a id="a-66"></a>虚妄分别诸法体相。<a id="a-67"></a>但知唯是名用得名。<a id="a-68"></a>唯是随顺名用得名。<a id="a-69"></a>唯是随顺名用彼诸烦恼得名。<a id="a-6A"></a>是故彼诸一切众生。<a id="a-6B"></a>能灭他力因缘诸相。<a id="a-6C"></a>依于现法智慧之力。<a id="a-6D"></a>断彼未来一切因缘。<a id="a-6E"></a>是故依彼因缘正见。<a id="a-6F"></a>能离一切有为诸行。<a id="a-6G"></a>厌离一切有为行已得正解脱。<a id="a-6H"></a>远离业染烦恼染生染。<a id="a-6I"></a>成就第一义。<a id="a-6J"></a>声闻性众生。<a id="a-6K"></a>依此道依此法。<a id="a-6L"></a>得声闻涅槃缘觉性众生亦复如是。<a id="a-6M"></a>依此道依此法。<a id="a-6N"></a>得缘觉涅槃。<a id="a-6O"></a>佛乘性众生亦复如是。<a id="a-6P"></a>依此道依此法。<a id="a-6Q"></a>得阿耨多罗三藐三菩提。<a id="a-6R"></a>成就第一义。<a id="a-6S"></a>是故我说声闻缘觉菩萨一清净道。<a id="a-6T"></a>成就第一义。<a id="a-6U"></a>唯一清净道更无第二。<a id="a-6V"></a>我意依此故说一乘。<a id="a-6W"></a>成就第一义。<a id="a-6X"></a>而众生界中非无种种性。<a id="a-6Y"></a>软中上根众生。<a id="a-6Z"></a>成就第一义。<a id="a-6a"></a>寂灭声闻性人。<a id="a-6b"></a>一切诸佛尽力教化。<a id="a-6c"></a>不能令其坐于道场得阿耨多罗三藐三菩提。<a id="a-6d"></a>何以故。<a id="a-6e"></a>成就第一义以彼自性本来狭劣。<a id="a-6f"></a>一向少于慈悲之心。<a id="a-6g"></a>一向怖畏一切诸苦。<a id="a-6h"></a>以少慈悲一向舍于利益众生。<a id="a-6i"></a>成就第一义。<a id="a-6j"></a>若一向畏苦。<a id="a-6k"></a>一向离诸有为之行。<a id="a-6l"></a>彼人远离利益众生。<a id="a-6m"></a>远离能度诸众生业。<a id="a-6n"></a>是故我说彼人不能证阿耨多罗三藐三菩提。<a id="a-6o"></a>我说名为寂灭声闻。<a id="a-6p"></a>成就第一义。<a id="a-6q"></a>发菩提心声闻人者。<a id="a-6r"></a>而我说彼名为菩萨。<a id="a-6s"></a>何以故。<a id="a-6t"></a>以彼菩萨先离烦恼障得慧解脱后离智障得心解脱。<a id="a-6u"></a>彼菩萨如来初化依自身利益而得解脱。<a id="a-6v"></a>是故我说彼是声闻性人菩萨。<a id="a-6w"></a>成就第一义。<a id="a-6x"></a>我善说法中。<a id="a-6y"></a>善如意法中。<a id="a-6z"></a>善毗尼法中。<a id="a-70"></a>善清净法中。<a id="a-71"></a>清净法中。<a id="a-72"></a>不错依种种性说种种法相。<a id="a-73"></a>成就第一义。<a id="a-74"></a>是故佛意依此三种无体相法。<a id="a-75"></a>说不了义修多罗法。<a id="a-76"></a>所谓诸法本来不生。<a id="a-77"></a>本来不灭。<a id="a-78"></a>本来寂静。<a id="a-79"></a>本来涅槃。<a id="a-7A"></a>成就第一义。<a id="a-7B"></a>若有众生种诸一切增上善根。<a id="a-7C"></a>清净罪业。<a id="a-7D"></a>成就诸根多信诸法。<a id="a-7E"></a>善集一切善根智慧。<a id="a-7F"></a>彼诸众生闻我法音能如实知。<a id="a-7G"></a>彼诸众生信我法信我义。<a id="a-7H"></a>智慧观察能如实觉。<a id="a-7I"></a>依彼证法随顺行力。<a id="a-7J"></a>速得究竟阿耨多罗三藐三菩提。<a id="a-7K"></a>我依彼诸一切众生。<a id="a-7L"></a>能于我身生恭敬心。<a id="a-7M"></a>作如是言。<a id="a-7N"></a>此是正觉知一切法。<a id="a-7O"></a>是故名为应正遍知。<a id="a-7P"></a>成就第一义。<a id="a-7Q"></a>若有众生不种一切增上善根。<a id="a-7R"></a>不能清净一切罪业。<a id="a-7S"></a>不能淳熟一切善根。<a id="a-7T"></a>不多信法无增上心。<a id="a-7U"></a>不集功德智慧之藏直心体性。<a id="a-7V"></a>不能观察是法非法。<a id="a-7W"></a>是法可取是法可舍。<a id="a-7X"></a>依自心见执着而行。<a id="a-7Y"></a>彼诸众生虽闻我法。<a id="a-7Z"></a>亦复不知依何意说。<a id="a-7a"></a>而彼众生信于我法恭敬我法而作是言。<a id="a-7b"></a>我信诸佛如来所说修多罗。<a id="a-7c"></a>甚深甚深相依空相应。<a id="a-7d"></a>难见难觉不可觉形相。<a id="a-7e"></a>不可觉微细极微黠慧人智慧境界。<a id="a-7f"></a>如来说诸修多罗义。<a id="a-7g"></a>我不能知。<a id="a-7h"></a>默然而信而作是言。<a id="a-7i"></a>诸佛如来菩提甚深。<a id="a-7j"></a>诸法体相亦复甚深。<a id="a-7k"></a>唯佛所知非我境界。<a id="a-7l"></a>诸佛如来随诸众生种种信心说种种法。<a id="a-7m"></a>以诸如来无量智慧所知如海。<a id="a-7n"></a>而我知见如牛迹水。<a id="a-7o"></a>是故众生于彼修多罗。<a id="a-7p"></a>若能至心受持书写。<a id="a-7q"></a>写已住持读示供养为他人说。<a id="a-7r"></a>诵常诵随喜施他。<a id="a-7s"></a>而彼众生不能于中如实修行。<a id="a-7t"></a>以未知我甚深之意。<a id="a-7u"></a>以不觉故。<a id="a-7v"></a>成就第一义。<a id="a-7w"></a>彼诸众生依因彼故。<a id="a-7x"></a>功德智慧增长满足。<a id="a-7y"></a>亦复令彼未淳熟心令得淳熟。<a id="a-7z"></a>成就第一义。<a id="a-80"></a>复有众生。<a id="a-81"></a>众生界中不能种诸一切善根。<a id="a-82"></a>乃至不能成就功德智慧之业。<a id="a-83"></a>无直心无直意。<a id="a-84"></a>而彼众生知是法是非法。<a id="a-85"></a>是可取是可舍。<a id="a-86"></a>自智生见是可取是可舍。<a id="a-87"></a>而彼众生闻我所说甚深之法。<a id="a-88"></a>不知我意。<a id="a-89"></a>是故不知如实之法。<a id="a-8A"></a>不知如实法故。<a id="a-8B"></a>不能觉知一切诸法。<a id="a-8C"></a>闻声执着义亦如是。<a id="a-8D"></a>是故彼诸一切众生说如是言。<a id="a-8E"></a>诸法无体相。<a id="a-8F"></a>一切法本来不生。<a id="a-8G"></a>一切法本来不灭。<a id="a-8H"></a>一切法本来寂静。<a id="a-8I"></a>一切法本来涅槃。<a id="a-8J"></a>而彼众生依因此见。<a id="a-8K"></a>于诸法中起于邪见。<a id="a-8L"></a>无诸法相堕于邪见。<a id="a-8M"></a>以见诸法无无相。<a id="a-8N"></a>以见诸法无无相故。<a id="a-8O"></a>而谤一切诸法为无。<a id="a-8P"></a>所谓虚妄分别相。<a id="a-8Q"></a>因缘法体相。<a id="a-8R"></a>第一义法体相。<a id="a-8S"></a>何以故。<a id="a-8T"></a>成就第一义。<a id="a-8U"></a>依彼他力因缘体相。<a id="a-8V"></a>依于第一义谛体相。<a id="a-8W"></a>有名字相。<a id="a-8X"></a>成就第一义。<a id="a-8Y"></a>若众生见因缘体相。<a id="a-8Z"></a>第一义相言是无相。<a id="a-8a"></a>彼众生谤假名名字相。<a id="a-8b"></a>是故我说彼诸众生谤三种相。<a id="a-8c"></a>成就第一义。<a id="a-8d"></a>彼诸众生于无法中起法相。<a id="a-8e"></a>于无义中生义相。<a id="a-8f"></a>无法依法住持。<a id="a-8g"></a>无义依义住持。<a id="a-8h"></a>成就第一义。<a id="a-8i"></a>彼诸众生依我信法增长善法。<a id="a-8j"></a>而取非义为义智不增长。<a id="a-8k"></a>智不增长者离诸善法。<a id="a-8l"></a>于闻法众生住持是法法住持。<a id="a-8m"></a>非义为义堕于邪见。<a id="a-8n"></a>彼诸众生以取无法法相无义义相。<a id="a-8o"></a>以取无法法。<a id="a-8p"></a>非义义相。<a id="a-8q"></a>是故彼诸一切众生。<a id="a-8r"></a>依不正见离诸善法。<a id="a-8s"></a>应知成就第一义。<a id="a-8t"></a>复有众生。<a id="a-8u"></a>于彼邪见人边闻法。<a id="a-8v"></a>说如是言诸法无体。<a id="a-8w"></a>不生不灭寂静涅槃。<a id="a-8x"></a>惊惧怖畏而说是言。<a id="a-8y"></a>此非佛语是魔所说。<a id="a-8z"></a>是故彼诸邪见众生。<a id="a-90"></a>谤诸修多罗说诸修多罗。<a id="a-91"></a>毁诸修多罗言是非法。<a id="a-92"></a>而彼众生因彼谤法得无量罪。<a id="a-93"></a>成就无量极恶罪业。<a id="a-94"></a>成就第一义。<a id="a-95"></a>是故我说谤法众生。<a id="a-96"></a>见无诸法亦无于义。<a id="a-97"></a>依义说法成就无量极恶罪业。<a id="a-98"></a>亦令无量诸众生等多生罪业。<a id="a-99"></a>成就第一义。<a id="a-9A"></a>若有众生不种善根。<a id="a-9B"></a>不清净罪业。<a id="a-9C"></a>不熟身业多不信法。<a id="a-9D"></a>不能集彼功德智慧。<a id="a-9E"></a>不直心不随顺直心。<a id="a-9F"></a>而依自见邪智分别是法非法。<a id="a-9G"></a>是法可取是法可舍。<a id="a-9H"></a>彼诸众生虽闻我法。<a id="a-9I"></a>不得我意不生信心。<a id="a-9J"></a>亦复不能如实知我所说之意。<a id="a-9K"></a>是故彼诸一切众生。<a id="a-9L"></a>于诸非法生于法想。<a id="a-9M"></a>于诸非义生于义想。<a id="a-9N"></a>执着非法生是法想。<a id="a-9O"></a>执着非义生是义想。<a id="a-9P"></a>而作是言。<a id="a-9Q"></a>此非佛语是魔所说。<a id="a-9R"></a>而彼邪智如是解故。<a id="a-9S"></a>而谤诸法不顺诸法。<a id="a-9T"></a>毁呰诸法轻论诸法。<a id="a-9U"></a>于正法中加置邪法。<a id="a-9V"></a>为灭修多罗。<a id="a-9W"></a>为坏修多罗。<a id="a-9X"></a>为不行修多罗。<a id="a-9Y"></a>为不说修多罗。<a id="a-9Z"></a>于信修多罗者生怨家想。<a id="a-9a"></a>彼诸众生先有无量罪业重障。<a id="a-9b"></a>复因谤法而谤于人。<a id="a-9c"></a>转更增长无量罪障。<a id="a-9d"></a>而彼罪障根本之罪不可说尽。<a id="a-9e"></a>何况复加谤法之罪。<a id="a-9f"></a>堕大地狱无有出期。<a id="a-9g"></a>乃至无量百千万亿阿僧祇劫。<a id="a-9h"></a>说其岁数亦不能尽。<a id="a-9i"></a>成就第一义。<a id="a-9j"></a>我今善说如是诸法。<a id="a-9k"></a>善示善清净善说众生如是种种异信种种异见。<a id="a-9l"></a>尔时世尊。<a id="a-9m"></a>而说偈言。</p>
  <p id="a9n">无法体不生　　本寂静不灭</p>
  <p id="a9o">自性涅槃法　　是故我说常</p>
  <p id="a9p">三种无体相　　第一义无体</p>
  <p id="a9q">若能知我意　　是人得解脱</p>
  <p id="a9r">一道法进趣　　诸众生解脱</p>
  <p id="a9s">是故一乘法　　随闻差别说</p>
  <p id="a9t">诸众生无量　　为身求涅槃</p>
  <p id="a9u">如来甚希有　　安隐诸众生</p>
  <p id="a9v">若证无漏界　　平等无二相</p>
  <p id="a9w">成就佛诸义　　彼人离烦恼</p>
  <p id="a9x">尔时成就第一义菩萨白佛言。<a id="a-9y"></a>希有世尊。<a id="a-9z"></a>未曾有未曾闻。<a id="a-A0"></a>如来所说如是微细极微细。<a id="a-A1"></a>甚深极甚深。<a id="a-A2"></a>难觉极难觉。<a id="a-A3"></a>诸佛如来意趣难知。<a id="a-A4"></a>世尊。<a id="a-A5"></a>我知如来所说义意。<a id="a-A6"></a>所谓分别境界。<a id="a-A7"></a>彼依分别有为行相。<a id="a-A8"></a>于名字中说彼色阴自体相相名为胜相。<a id="a-A9"></a>所谓色阴生色阴灭。<a id="a-AA"></a>离色阴知色阴。<a id="a-AB"></a>是故如来依彼法相。<a id="a-AC"></a>说彼诸法为无体相。<a id="a-AD"></a>世尊。<a id="a-AE"></a>彼分别境界。<a id="a-AF"></a>依彼分别境界行相。<a id="a-AG"></a>是他力相。<a id="a-AH"></a>是故如来。<a id="a-AI"></a>依于彼法。<a id="a-AJ"></a>而说诸法不生诸法无体。<a id="a-AK"></a>亦依彼法说第一义言无体相。<a id="a-AL"></a>世尊。<a id="a-AM"></a>我知世尊所说法义。<a id="a-AN"></a>谓即依彼分别境界。<a id="a-AO"></a>虚妄分别有为行相。<a id="a-AP"></a>即彼虚妄分别之相。<a id="a-AQ"></a>无如是相即彼无体相。<a id="a-AR"></a>无体相法无我。<a id="a-AS"></a>真如清净观相。<a id="a-AT"></a>是第一义。<a id="a-AU"></a>是故如来依第一义。<a id="a-AV"></a>说彼诸法名无体相。<a id="a-AW"></a>世尊。<a id="a-AX"></a>如一色阴。<a id="a-AY"></a>余阴亦如是。<a id="a-AZ"></a>如是十二入十八界。<a id="a-Aa"></a>一一入一切法亦如是。<a id="a-Ab"></a>世尊。<a id="a-Ac"></a>我知如来所说法义。<a id="a-Ad"></a>所谓分别境界中。<a id="a-Ae"></a>虚妄分别有为行相。<a id="a-Af"></a>所谓苦谛。<a id="a-Ag"></a>知苦谛依于名字。<a id="a-Ah"></a>说自体相胜相。<a id="a-Ai"></a>虚妄分别。<a id="a-Aj"></a>如来依彼说。<a id="a-Ak"></a>言诸法无有体相。<a id="a-Al"></a>世尊。<a id="a-Am"></a>彼分别境界相。<a id="a-An"></a>依止分别有为行相。<a id="a-Ao"></a>名因缘相。<a id="a-Ap"></a>世尊。<a id="a-Aq"></a>是故我说我知如来所说法义。<a id="a-Ar"></a>何以故。<a id="a-As"></a>世尊。<a id="a-At"></a>即彼分别境界分别诸相。<a id="a-Au"></a>依止虚妄行相而生。<a id="a-Av"></a>而彼虚妄分别行相。<a id="a-Aw"></a>无如是体无如是相。<a id="a-Ax"></a>是法无我。<a id="a-Ay"></a>真如清净观名第一义。<a id="a-Az"></a>是故如来。<a id="a-B0"></a>依彼法说第一义无体相。<a id="a-B1"></a>世尊。<a id="a-B2"></a>如苦谛余谛亦如是。<a id="a-B3"></a>如是四念处四正勤四如意足五根五力七觉分八圣道。<a id="a-B4"></a>以要言之。<a id="a-B5"></a>一切诸法亦复如是。<a id="a-B6"></a>世尊。<a id="a-B7"></a>我知世尊所说法义。<a id="a-B8"></a>于分别境界中。<a id="a-B9"></a>依虚妄分别有为行相。<a id="a-BA"></a>正觉三昧对治。<a id="a-BB"></a>对治生正三昧。<a id="a-BC"></a>生三昧已。<a id="a-BD"></a>而复住持不忘不失修行增长。<a id="a-BE"></a>名字所说法相胜相是分别相。<a id="a-BF"></a>是故如来。<a id="a-BG"></a>依彼法相说言诸法无有体相。<a id="a-BH"></a>世尊。<a id="a-BI"></a>彼分别境界依止他力。<a id="a-BJ"></a>因缘行相是他力相。<a id="a-BK"></a>是故如来依彼法相说言诸法无有体相。<a id="a-BL"></a>亦说第一义是无体相。<a id="a-BM"></a>世尊。<a id="a-BN"></a>我知世尊所说义相。<a id="a-BO"></a>即彼名字分别境界。<a id="a-BP"></a>依止分别名字行相。<a id="a-BQ"></a>即彼分别无如是相即彼无相即彼无相体无体法。<a id="a-BR"></a>无我真如清净观相。<a id="a-BS"></a>即第一义。<a id="a-BT"></a>是故世尊说言诸法无有体相。<a id="a-BU"></a>是第一义相。<a id="a-BV"></a>世尊。<a id="a-BW"></a>譬如毗舒婆药草。<a id="a-BX"></a>着诸药中一切食中。<a id="a-BY"></a>世尊。<a id="a-BZ"></a>如来说法亦复如是。<a id="a-Ba"></a>诸法无体相。<a id="a-Bb"></a>诸法不生诸法不灭诸法寂静。<a id="a-Bc"></a>诸法自性涅槃。<a id="a-Bd"></a>说了义修多罗。<a id="a-Be"></a>置于一切不了义修多罗中。<a id="a-Bf"></a>世尊。<a id="a-Bg"></a>譬如画地种种一相。<a id="a-Bh"></a>所谓青黄赤白。<a id="a-Bi"></a>能了别彼种种画相。<a id="a-Bj"></a>世尊。<a id="a-Bk"></a>如来说法亦复如是。<a id="a-Bl"></a>诸法无体相不生不灭寂静自性涅槃。<a id="a-Bm"></a>了义言教置于一切不了义中成一味相。<a id="a-Bn"></a>亦能了别彼不了义修多罗等名字故。<a id="a-Bo"></a>世尊。<a id="a-Bp"></a>譬如一切诸饮食中若置熟酥生增上味。<a id="a-Bq"></a>佛说此法亦复如是。<a id="a-Br"></a>依一切法无有体相。<a id="a-Bs"></a>不生不灭寂静自性涅槃。<a id="a-Bt"></a>说此了义修多罗。<a id="a-Bu"></a>置诸一切不了义中。<a id="a-Bv"></a>能生增上欢喜踊跃。<a id="a-Bw"></a>世尊。<a id="a-Bx"></a>譬如虚空一切处等于诸一切种种作业无有障碍皆悉能成。<a id="a-By"></a>世尊。<a id="a-Bz"></a>如来亦尔。<a id="a-C0"></a>说言诸法无有体相。<a id="a-C1"></a>诸法不生诸法不灭诸法寂静诸法自性而是涅槃。<a id="a-C2"></a>说了义经于诸一切不了义经。<a id="a-C3"></a>等同一味。<a id="a-C4"></a>成就一切声闻辟支佛。<a id="a-C5"></a>大乘修行作无障碍。<a id="a-C6"></a>尔时世尊告成就第一义菩萨言。<a id="a-C7"></a>善哉成就第一义。<a id="a-C8"></a>复作是言。<a id="a-C9"></a>善哉善哉。<a id="a-CA"></a>成就第一义。<a id="a-CB"></a>汝实能知诸佛如来说法之意。<a id="a-CC"></a>汝今善说此义譬喻。<a id="a-CD"></a>如彼毗舒婆药草画地置酥虚空等譬。<a id="a-CE"></a>成就第一义。<a id="a-CF"></a>如是如是。<a id="a-CG"></a>如汝所说。<a id="a-CH"></a>不异汝说。<a id="a-CI"></a>如是受持。</p>
  <p id="aCJ">尔时成就第一义菩萨白佛言。<a id="a-CK"></a>世尊。<a id="a-CL"></a>如来初成应正等觉。<a id="a-CM"></a>于波罗奈城仙人集处。<a id="a-CN"></a>诸禽兽游处。<a id="a-CO"></a>为诸修行声闻行人。<a id="a-CP"></a>一转四谛希有法轮。<a id="a-CQ"></a>世间一切沙门婆罗门。<a id="a-CR"></a>天人魔梵无能转者。<a id="a-CS"></a>若有能转依法相应。<a id="a-CT"></a>无有是处。<a id="a-CU"></a>世尊。<a id="a-CV"></a>此第二转法轮。<a id="a-CW"></a>说上法相可入法相。<a id="a-CX"></a>分别彼诸不了义修多罗。<a id="a-CY"></a>为住大乘众生。<a id="a-CZ"></a>说于诸法无有体相。<a id="a-Ca"></a>诸法不生诸法不灭诸法寂静诸法自性涅槃。<a id="a-Cb"></a>希有之中复是希有。<a id="a-Cc"></a>世尊。<a id="a-Cd"></a>此是第三转法轮。<a id="a-Ce"></a>为住一切大乘众生。<a id="a-Cf"></a>说诸法无体相不生不灭寂静自性涅槃。<a id="a-Cg"></a>善说四谛差别之相。<a id="a-Ch"></a>希中希有。<a id="a-Ci"></a>无人能入。<a id="a-Cj"></a>无人能对。<a id="a-Ck"></a>无人能诤。<a id="a-Cl"></a>更无有上。<a id="a-Cm"></a>更无有胜。<a id="a-Cn"></a>了义修多罗无诤论处。<a id="a-Co"></a>尔时成就第一义菩萨白佛言。<a id="a-Cp"></a>世尊。<a id="a-Cq"></a>若善男子善女人。<a id="a-Cr"></a>闻如来说诸法本来无体相本来不生本来不灭本来寂静本来自性涅槃。<a id="a-Cs"></a>正信书写写已受持。<a id="a-Ct"></a>供养施与他人。<a id="a-Cu"></a>为自说自诵自读修行随喜。<a id="a-Cv"></a>彼善男子善女人得几所功德。<a id="a-Cw"></a>尔时世尊告成就第一义菩萨摩诃萨言。<a id="a-Cx"></a>彼善男子善女人。<a id="a-Cy"></a>成就无量阿僧祇功德聚。<a id="a-Cz"></a>成就第一义。<a id="a-D0"></a>彼之功德无有譬喻可以况说。<a id="a-D1"></a>以要言之。<a id="a-D2"></a>略说少分。<a id="a-D3"></a>成就第一义。<a id="a-D4"></a>譬如指甲上土依大地土。<a id="a-D5"></a>百分不及一。<a id="a-D6"></a>迦罗分不及一。<a id="a-D7"></a>忧波尼沙陀分不及一。<a id="a-D8"></a>乃至算数譬喻不能及一。<a id="a-D9"></a>成就第一义。<a id="a-DA"></a>譬如牛迹中水依大海水。<a id="a-DB"></a>百分不及一。<a id="a-DC"></a>千分不及一。<a id="a-DD"></a>迦罗分不及一。<a id="a-DE"></a>忧波尼沙陀分不及一。<a id="a-DF"></a>乃至算数譬喻亦不及一。<a id="a-DG"></a>成就第一义。<a id="a-DH"></a>如是我说。<a id="a-DI"></a>信不了义修多罗。<a id="a-DJ"></a>乃至修行不了义修多罗。<a id="a-DK"></a>所得功德。<a id="a-DL"></a>依此所说了义修多罗生。<a id="a-DM"></a>于信心乃至修行所得功德。<a id="a-DN"></a>受持读诵彼不了义修多罗。<a id="a-DO"></a>百分不及一。<a id="a-DP"></a>千分不及一。<a id="a-DQ"></a>万分不及一。<a id="a-DR"></a>迦罗分不及一。<a id="a-DS"></a>忧波尼沙陀分不及一。<a id="a-DT"></a>乃至算数譬喻所不能知。<a id="a-DU"></a>尔时成就第一义菩萨白佛言。<a id="a-DV"></a>世尊。<a id="a-DW"></a>此深密解脱修多罗中。<a id="a-DX"></a>此法门名为何等。<a id="a-DY"></a>云何奉持。<a id="a-DZ"></a>佛言。<a id="a-Da"></a>成就第一义。<a id="a-Db"></a>此法门名说第一义了义修多罗。<a id="a-Dc"></a>汝应如是受持。<a id="a-Dd"></a>佛说此法门时。<a id="a-De"></a>六千众生发阿耨多罗三藐三菩提心。<a id="a-Df"></a>三百千声闻远尘离垢得法眼净。<a id="a-Dg"></a>复有五百千声闻得无漏心解脱。<a id="a-Dh"></a>七万五千菩萨得无生法忍。</p>
 </body>
</html>