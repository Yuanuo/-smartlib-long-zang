<!doctype html>
<html id="z3IBTpmQG" data-ver="979">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">深密解脱经卷第五</h1>
  <h2 id="a2">圣者观世自在菩萨问品第十之余</h2>
  <p id="a3">圣者观世自在菩萨白佛言。<a id="a-4"></a>世尊。<a id="a-5"></a>世尊何故诸菩萨。<a id="a-6"></a>心不多乐诸波罗蜜果报。<a id="a-7"></a>而多乐诸波罗蜜行。<a id="a-8"></a>佛言。<a id="a-9"></a>观世自在。<a id="a-A"></a>有五种法。<a id="a-B"></a>何等为五。<a id="a-C"></a>所谓乐于增上欢喜乐故。<a id="a-D"></a>摄取自利利他故。<a id="a-E"></a>乐未来世乐报恩故。<a id="a-F"></a>不染诸法故。<a id="a-G"></a>不失彼法故。<a id="a-H"></a>应知。<a id="a-I"></a>观世自在菩萨白佛言。<a id="a-J"></a>世尊。<a id="a-K"></a>世尊此诸波罗蜜各有几种胜妙之力。<a id="a-L"></a>佛言。<a id="a-M"></a>观世自在。<a id="a-N"></a>此诸波罗蜜各有四种妙力。<a id="a-O"></a>应知。<a id="a-P"></a>何等为四。<a id="a-Q"></a>一谓菩萨修行诸波罗蜜。<a id="a-R"></a>远离悭嫉心。<a id="a-S"></a>远离破戒心。<a id="a-T"></a>远离嗔心。<a id="a-U"></a>远离懈怠心。<a id="a-V"></a>远离散乱心。<a id="a-W"></a>远离诸见心故。<a id="a-X"></a>能成就阿耨多罗三藐三菩提诸功德故。<a id="a-Y"></a>现身摄取自身他身故。<a id="a-Z"></a>于未来世能得广大无尽爱果报故。</p>
  <p id="aa">观世自在菩萨白佛言。<a id="a-b"></a>世尊。<a id="a-c"></a>世尊此诸波罗蜜何等为因。<a id="a-d"></a>何等为果。<a id="a-e"></a>何等为力。<a id="a-f"></a>佛言。<a id="a-g"></a>观世自在。<a id="a-h"></a>大悲为因。<a id="a-i"></a>爱乐摄取众生为果。<a id="a-j"></a>能满足菩提为力。<a id="a-k"></a>应知。</p>
  <p id="al">观世自在菩萨白佛言。<a id="a-m"></a>世尊。<a id="a-n"></a>世尊若诸菩萨一切资财随心所用不可穷尽。<a id="a-o"></a>菩萨复有大悲愍心。<a id="a-p"></a>何故世间贫穷众生受种种苦。<a id="a-q"></a>佛言。<a id="a-r"></a>观世自在。<a id="a-s"></a>此诸众生自业罪过。<a id="a-t"></a>菩萨大悲。<a id="a-u"></a>常欲与诸一切众生无尽富乐。<a id="a-v"></a>常怀怜愍坚固不动。<a id="a-w"></a>观世自在。<a id="a-x"></a>若诸众生无自罪障。<a id="a-y"></a>世间无有贫穷众生。<a id="a-z"></a>观世自在。<a id="a-10"></a>譬如一切诸饿鬼等为渴逼恼。<a id="a-11"></a>往见一切诸河大海悉皆干竭。<a id="a-12"></a>此非诸河大海过咎。<a id="a-13"></a>是诸饿鬼自罪业报。<a id="a-14"></a>诸菩萨等施诸众生一切资财。<a id="a-15"></a>如彼大海无有过咎。<a id="a-16"></a>而诸众生受贫穷苦。<a id="a-17"></a>如彼饿鬼自作恶业有如是报。<a id="a-18"></a>非菩萨过。<a id="a-19"></a>观世自在菩萨白佛言。<a id="a-1A"></a>世尊。<a id="a-1B"></a>世尊菩萨何等波罗蜜。<a id="a-1C"></a>取诸法无体相。<a id="a-1D"></a>佛言。<a id="a-1E"></a>观世自在。<a id="a-1F"></a>般若波罗蜜取诸法无体相。<a id="a-1G"></a>观世自在言。<a id="a-1H"></a>世尊。<a id="a-1I"></a>若菩萨般若波罗蜜。<a id="a-1J"></a>取诸法无体相者。<a id="a-1K"></a>世尊。<a id="a-1L"></a>何故般若波罗蜜。<a id="a-1M"></a>不取诸法有体相。<a id="a-1N"></a>佛言。<a id="a-1O"></a>观世自在。<a id="a-1P"></a>我说取无体相。<a id="a-1Q"></a>无体相者。<a id="a-1R"></a>汝当莫着言语。<a id="a-1S"></a>何以故。<a id="a-1T"></a>无体相法离诸一切名字言语。<a id="a-1U"></a>内身证法不可以名字章句说。<a id="a-1V"></a>我依名字说言般若。<a id="a-1W"></a>取诸法无体相。</p>
  <p id="a1X">观世自在菩萨白佛言。<a id="a-1Y"></a>世尊。<a id="a-1Z"></a>如世尊说诸波罗蜜随近波罗蜜大波罗蜜。<a id="a-1a"></a>世尊。<a id="a-1b"></a>何者是波罗蜜。<a id="a-1c"></a>何者是近波罗蜜。<a id="a-1d"></a>何者是大波罗蜜。<a id="a-1e"></a>佛言。<a id="a-1f"></a>观世自在。<a id="a-1g"></a>菩萨从无量劫修行布施等诸波罗蜜。<a id="a-1h"></a>毕竟能得一切善法。<a id="a-1i"></a>而彼菩萨具烦恼性现行于心。<a id="a-1j"></a>而彼烦恼不能染菩萨。<a id="a-1k"></a>而菩萨能降伏烦恼。<a id="a-1l"></a>谓信行地于软中信心而修诸行。<a id="a-1m"></a>是名波罗蜜。<a id="a-1n"></a>观世自在。<a id="a-1o"></a>复有无量劫时。<a id="a-1p"></a>毕竟修行增上善法心行烦恼。<a id="a-1q"></a>面彼菩萨能伏烦恼。<a id="a-1r"></a>烦恼不能降伏菩萨。<a id="a-1s"></a>谓未入初地。<a id="a-1t"></a>应知。<a id="a-1u"></a>观世自在。<a id="a-1v"></a>是名近波罗蜜。<a id="a-1w"></a>复次观世自在。<a id="a-1x"></a>菩萨于无量劫毕竟修行上上善法。<a id="a-1y"></a>彼菩萨一切烦恼不行于心。<a id="a-1z"></a>所谓初地至八地第十地。<a id="a-20"></a>观世自在。<a id="a-21"></a>是名大波罗蜜。<a id="a-22"></a>应知。</p>
  <p id="a23">观世自在菩萨白佛言。<a id="a-24"></a>世尊。<a id="a-25"></a>世尊此诸地中有几种使烦恼。<a id="a-26"></a>佛言。<a id="a-27"></a>观世自在。<a id="a-28"></a>有三种使烦恼。<a id="a-29"></a>何等为三。<a id="a-2A"></a>所谓害伴使烦恼。<a id="a-2B"></a>薄使烦恼。<a id="a-2C"></a>微细使烦恼。<a id="a-2D"></a>观世自在。<a id="a-2E"></a>何者害伴使烦恼。<a id="a-2F"></a>谓从初地乃至第五地不俱生烦恼。<a id="a-2G"></a>俱生烦恼伴。<a id="a-2H"></a>彼菩萨害伴使烦恼不行于心。<a id="a-2I"></a>是故我说害伴使烦恼。<a id="a-2J"></a>观世自在。<a id="a-2K"></a>何者是薄使烦恼。<a id="a-2L"></a>谓六地七地中。<a id="a-2M"></a>微细无明使烦恼。<a id="a-2N"></a>菩萨修行薄彼无明烦恼。<a id="a-2O"></a>是名薄使烦恼。<a id="a-2P"></a>观世自在。<a id="a-2Q"></a>何者微细极微细烦恼。<a id="a-2R"></a>谓八地上上地。<a id="a-2S"></a>一切无明使烦恼不行于心。<a id="a-2T"></a>唯有一切境界微细障。<a id="a-2U"></a>观世自在。<a id="a-2V"></a>是名三种使烦恼应知。</p>
  <p id="a2W">观世自在菩萨白佛言。<a id="a-2X"></a>世尊。<a id="a-2Y"></a>世尊说菩萨断一切过得断诸使。<a id="a-2Z"></a>世尊。<a id="a-2a"></a>菩萨断几种过名断诸使。<a id="a-2b"></a>佛言。<a id="a-2c"></a>观世自在。<a id="a-2d"></a>菩萨断三种过能断诸使。<a id="a-2e"></a>何等为三。<a id="a-2f"></a>所谓皮肤及骨。<a id="a-2g"></a>观世自在。<a id="a-2h"></a>初断皮障离第一过。<a id="a-2i"></a>次断肤障离第二过。<a id="a-2j"></a>次断骨障离第三过。<a id="a-2k"></a>我说一切使尽。<a id="a-2l"></a>是名佛地。<a id="a-2m"></a>应知。</p>
  <p id="a2n">观世自在菩萨白佛言。<a id="a-2o"></a>世尊。<a id="a-2p"></a>世尊几阿僧祇劫断彼诸过。<a id="a-2q"></a>佛言。<a id="a-2r"></a>观世自在。<a id="a-2s"></a>三大阿僧祇劫。<a id="a-2t"></a>无量时。<a id="a-2u"></a>无量月。<a id="a-2v"></a>无量半月。<a id="a-2w"></a>无量夜。<a id="a-2x"></a>无量昼日。<a id="a-2y"></a>无量念。<a id="a-2z"></a>无量刹那。<a id="a-30"></a>无量无睺多。<a id="a-31"></a>无量罗婆劫。<a id="a-32"></a>断彼诸过。<a id="a-33"></a>应知。</p>
  <p id="a34">观世自在菩萨白佛言。<a id="a-35"></a>世尊。<a id="a-36"></a>此诸地中诸菩萨烦恼有何等相。<a id="a-37"></a>有何功德。<a id="a-38"></a>愿为我说。<a id="a-39"></a>而我应知。<a id="a-3A"></a>佛言。<a id="a-3B"></a>观世自在。<a id="a-3C"></a>无有染相生诸烦恼。<a id="a-3D"></a>无量功德生诸烦恼。<a id="a-3E"></a>应知。<a id="a-3F"></a>何以故。<a id="a-3G"></a>菩萨于初地中自性。<a id="a-3H"></a>证于一切法界。<a id="a-3I"></a>善能觉知一切法界。<a id="a-3J"></a>是故菩萨如实能知。<a id="a-3K"></a>生诸烦恼非为不知。<a id="a-3L"></a>是故于自身中无有染相。<a id="a-3M"></a>以不能生诸苦过故。<a id="a-3N"></a>无有诸过。<a id="a-3O"></a>为众生界断因果故。<a id="a-3P"></a>菩萨无量功德是烦恼生。<a id="a-3Q"></a>观世自在菩萨言。<a id="a-3R"></a>希有世尊。<a id="a-3S"></a>是大菩提能大利益。<a id="a-3T"></a>以诸菩萨生诸烦恼。<a id="a-3U"></a>降伏一切声闻缘觉一切善根。<a id="a-3V"></a>何况诸余无量功德。<a id="a-3W"></a>观世自在菩萨白佛言。<a id="a-3X"></a>世尊。<a id="a-3Y"></a>如世尊说。<a id="a-3Z"></a>声闻乘大乘是为一乘。<a id="a-3a"></a>世尊。<a id="a-3b"></a>何意作如是说。<a id="a-3c"></a>佛言。<a id="a-3d"></a>观世自在。<a id="a-3e"></a>我声闻乘中说种种法。<a id="a-3f"></a>所谓五阴。<a id="a-3g"></a>内六入。<a id="a-3h"></a>外六入。<a id="a-3i"></a>如是等我说彼法界一味。<a id="a-3j"></a>而彼声闻不能觉知。<a id="a-3k"></a>是故我说有种种乘。<a id="a-3l"></a>观世自在。<a id="a-3m"></a>如有众生闻说如是分别执着。<a id="a-3n"></a>彼人不知一乘之体。<a id="a-3o"></a>取种种乘而证彼法。<a id="a-3p"></a>异异而取迭共诤论。<a id="a-3q"></a>我意如是。<a id="a-3r"></a>应知。<a id="a-3s"></a>尔时世尊而说偈言。</p>
  <p id="a3t">种种诸法相　　我依一理说</p>
  <p id="a3u">生于下劣解　　我说名二乘</p>
  <p id="a3v">如闻声分别　　而不知彼义</p>
  <p id="a3w">故诸乘相违　　憍慢众生诤</p>
  <p id="a3x">知诸地妙相　　及诸愿生处</p>
  <p id="a3y">此胜相对治　　我说是大乘</p>
  <p id="a3z">尔时观世自在菩萨白佛言。<a id="a-40"></a>世尊。<a id="a-41"></a>深密解脱修多罗中。<a id="a-42"></a>此法门者名为何等。<a id="a-43"></a>云何奉持。<a id="a-44"></a>佛告观世自在菩萨言。<a id="a-45"></a>观世自在。<a id="a-46"></a>此修多罗名地波罗蜜了义法门。<a id="a-47"></a>汝今应当如是受持。<a id="a-48"></a>说此地波罗蜜了义经时。<a id="a-49"></a>七万五千菩萨得大乘光明三昧。</p>
  <p data-pb></p>
  <h2 id="a4A">圣者文殊师利法王子菩萨问品第十一</h2>
  <p id="a4B">尔时文殊师利法王子菩萨摩诃萨。<a id="a-4C"></a>依如来所作住持业差别白佛言。<a id="a-4D"></a>世尊。<a id="a-4E"></a>世尊如来法身有何等相。<a id="a-4F"></a>佛告文殊师利。<a id="a-4G"></a>如实修行十地波罗蜜。<a id="a-4H"></a>转身成就得妙法身。<a id="a-4I"></a>是名诸佛如来法身相应知。<a id="a-4J"></a>文殊师利。<a id="a-4K"></a>彼佛法身有二种相不可思议。<a id="a-4L"></a>何等为二。<a id="a-4M"></a>所谓法身离诸戏论。<a id="a-4N"></a>离诸一切有为行相。<a id="a-4O"></a>而诸众生执着戏论有为行相。<a id="a-4P"></a>文殊师利白佛言。<a id="a-4Q"></a>世尊。<a id="a-4R"></a>声闻缘觉转身所得。<a id="a-4S"></a>为是法身。<a id="a-4T"></a>为非法身。<a id="a-4U"></a>佛告文殊师利。<a id="a-4V"></a>非法身也。<a id="a-4W"></a>文殊师利白佛言。<a id="a-4X"></a>世尊。<a id="a-4Y"></a>若非法身是何等身。<a id="a-4Z"></a>佛言。<a id="a-4a"></a>文殊师利。<a id="a-4b"></a>名解脱身。<a id="a-4c"></a>非法身也。<a id="a-4d"></a>依解脱身声闻缘觉。<a id="a-4e"></a>诸佛如来其身平等。<a id="a-4f"></a>而佛法身差别殊胜。<a id="a-4g"></a>法身胜者。<a id="a-4h"></a>胜彼一切声闻缘觉。<a id="a-4i"></a>无量无边阿僧祇功德。<a id="a-4j"></a>奇特殊胜不可为譬为分别颠倒对治。<a id="a-4k"></a>彼人说如来生。<a id="a-4l"></a>文殊师利白佛言。<a id="a-4m"></a>世尊。<a id="a-4n"></a>诸佛生世有何等相。<a id="a-4o"></a>佛告文殊师利。<a id="a-4p"></a>化身生相随世界相。<a id="a-4q"></a>一切种一切功德庄严住持相相应。<a id="a-4r"></a>是即化身生世间相应知文殊师利。<a id="a-4s"></a>而佛如来法身不生。<a id="a-4t"></a>文殊师利白佛言。<a id="a-4u"></a>世尊。<a id="a-4v"></a>我云何知化身所作现方便相。<a id="a-4w"></a>佛告文殊师利。<a id="a-4x"></a>一切佛国土三千大千世界中。<a id="a-4y"></a>大势力家及福田家。<a id="a-4z"></a>一时退入胎住胎出胎。<a id="a-50"></a>生已增长受五欲乐。<a id="a-51"></a>而行大舍出家苦行。<a id="a-52"></a>证菩提转法轮入涅槃。<a id="a-53"></a>文殊师利是应化身所作方便示现应知。</p>
  <p id="a54">文殊师利白佛言。<a id="a-55"></a>世尊。<a id="a-56"></a>世尊依如来法身住持力。<a id="a-57"></a>几种语为众生说法。<a id="a-58"></a>如来说法依可化众生。<a id="a-59"></a>未熟者令熟。<a id="a-5A"></a>已熟者令得解脱佛言。<a id="a-5B"></a>文殊师利。<a id="a-5C"></a>如来有三种语。<a id="a-5D"></a>何等为三。<a id="a-5E"></a>谓说修多罗。<a id="a-5F"></a>毗尼。<a id="a-5G"></a>摩得勒伽。<a id="a-5H"></a>文殊师利。<a id="a-5I"></a>是为三种。<a id="a-5J"></a>应知。<a id="a-5K"></a>文殊师利言。<a id="a-5L"></a>世尊。<a id="a-5M"></a>何等修多罗。<a id="a-5N"></a>何等毗尼。<a id="a-5O"></a>何等摩得勒伽。<a id="a-5P"></a>佛言。<a id="a-5Q"></a>文殊师利我所说少事法。<a id="a-5R"></a>是名修多罗。<a id="a-5S"></a>少事法者。<a id="a-5T"></a>谓四种事。<a id="a-5U"></a>九种事。<a id="a-5V"></a>二十九种事。<a id="a-5W"></a>文殊师利。<a id="a-5X"></a>所言四种事者。<a id="a-5Y"></a>谓闻事。<a id="a-5Z"></a>归依事。<a id="a-5a"></a>学事。<a id="a-5b"></a>菩提事。<a id="a-5c"></a>是名四种事。<a id="a-5d"></a>文殊师利。<a id="a-5e"></a>所言九种事者。<a id="a-5f"></a>谓施设事。<a id="a-5g"></a>众生向受用事。<a id="a-5h"></a>向生事。<a id="a-5i"></a>向生住事。<a id="a-5j"></a>向染净事。<a id="a-5k"></a>向种种事。<a id="a-5l"></a>能说事。<a id="a-5m"></a>可说事。<a id="a-5n"></a>眷属事。<a id="a-5o"></a>是名九种事。<a id="a-5p"></a>文殊师利。<a id="a-5q"></a>所言二十九事者。<a id="a-5r"></a>谓依烦恼对染诸行事。<a id="a-5s"></a>随顺事。<a id="a-5t"></a>何者是随顺事。<a id="a-5u"></a>谓随顺彼人相未来世生因事故。<a id="a-5v"></a>依法相未来行因事。<a id="a-5w"></a>依净分观事。<a id="a-5x"></a>即彼处修行事。<a id="a-5y"></a>令心住事。<a id="a-5z"></a>现身受乐法行事。<a id="a-60"></a>过一切苦观行事。<a id="a-61"></a>即如实知彼事。<a id="a-62"></a>彼事有三种。<a id="a-63"></a>依颠倒住持故。<a id="a-64"></a>依众生相外观邪行住持相故。<a id="a-65"></a>内心无憍慢住持故。<a id="a-66"></a>修行住事。<a id="a-67"></a>现证事。<a id="a-68"></a>修行事。<a id="a-69"></a>作向坚固事。<a id="a-6A"></a>观彼九种事。<a id="a-6B"></a>观察远离不远离方便事。<a id="a-6C"></a>向散乱事。<a id="a-6D"></a>不散乱。<a id="a-6E"></a>不失事。<a id="a-6F"></a>修行无障碍事。<a id="a-6G"></a>修行利益事。<a id="a-6H"></a>向坚固事。<a id="a-6I"></a>向彼实证事。<a id="a-6J"></a>具足得涅槃事。<a id="a-6K"></a>如来善说毗尼法。<a id="a-6L"></a>世间正见出诸外道一切胜事。<a id="a-6M"></a>不修行彼法退事。<a id="a-6N"></a>何以故。<a id="a-6O"></a>文殊师利。<a id="a-6P"></a>若于如来善说毗尼法中不能修行。<a id="a-6Q"></a>令善法退非邪见过。<a id="a-6R"></a>文殊师利言。<a id="a-6S"></a>世尊。<a id="a-6T"></a>何者是毗尼相。<a id="a-6U"></a>文殊师利。<a id="a-6V"></a>毗尼相者。<a id="a-6W"></a>我为声闻及诸菩萨说波罗提木叉。<a id="a-6X"></a>及波罗提木叉相应法。<a id="a-6Y"></a>是名毗尼事。<a id="a-6Z"></a>文殊师利言。<a id="a-6a"></a>世尊。<a id="a-6b"></a>菩萨有几种法摄波罗提木叉。<a id="a-6c"></a>佛言。<a id="a-6d"></a>文殊师利。<a id="a-6e"></a>菩萨有七种法摄波罗提木叉。<a id="a-6f"></a>何等为七。<a id="a-6g"></a>所谓菩萨知说受持法。<a id="a-6h"></a>知说波罗夷事。<a id="a-6i"></a>知说过事。<a id="a-6j"></a>知说过事体。<a id="a-6k"></a>知说无过事体。<a id="a-6l"></a>知说起过事。<a id="a-6m"></a>知说受持法失事。<a id="a-6n"></a>文殊师利。<a id="a-6o"></a>是名菩萨七种法摄波罗提木叉。<a id="a-6p"></a>应知。</p>
  <p id="a6q">文殊师利言。<a id="a-6r"></a>世尊。<a id="a-6s"></a>何者是摩得勒伽。<a id="a-6t"></a>文殊师利。<a id="a-6u"></a>我所说十一种相。<a id="a-6v"></a>示现了义经。<a id="a-6w"></a>是名摩得勒伽。<a id="a-6x"></a>文殊师利言。<a id="a-6y"></a>世尊。<a id="a-6z"></a>何等是摩得勒伽十一种相。<a id="a-70"></a>佛言。<a id="a-71"></a>文殊师利所谓世谛相。<a id="a-72"></a>第一义谛相。<a id="a-73"></a>观菩提分法相。<a id="a-74"></a>彼法相自体相。<a id="a-75"></a>彼法果相。<a id="a-76"></a>受彼法说相。<a id="a-77"></a>彼法障相。<a id="a-78"></a>彼法随顺相。<a id="a-79"></a>彼法过失相。<a id="a-7A"></a>彼法利益相。</p>
  <p id="a7B">文殊师利言。<a id="a-7C"></a>世尊。<a id="a-7D"></a>何者是世谛相。<a id="a-7E"></a>文殊师利。<a id="a-7F"></a>世谛相者有三种。<a id="a-7G"></a>何等为三。<a id="a-7H"></a>说人相。<a id="a-7I"></a>说分别体相。<a id="a-7J"></a>观诸法思惟作种种业相应知。<a id="a-7K"></a>文殊师利言。<a id="a-7L"></a>世尊。<a id="a-7M"></a>何者第一义谛相。<a id="a-7N"></a>文殊师利第一义谛相有七种。<a id="a-7O"></a>如前七种真如中所说一者所谓无始有为行相第一义谛。<a id="a-7P"></a>二者相第一义谛。<a id="a-7Q"></a>所谓我空法空。<a id="a-7R"></a>三者唯识第一义谛。<a id="a-7S"></a>知有为行唯是心识。<a id="a-7T"></a>四者执着第一义谛。<a id="a-7U"></a>所谓我说苦谛。<a id="a-7V"></a>五者邪行第一义谛所谓我说集谛。<a id="a-7W"></a>六者清净第一义谛。<a id="a-7X"></a>所谓我说灭谛。<a id="a-7Y"></a>七者正修行第一义谛。<a id="a-7Z"></a>所谓我说道谛。<a id="a-7a"></a>文殊师利。<a id="a-7b"></a>行相第一义谛。<a id="a-7c"></a>执着第一义谛。<a id="a-7d"></a>邪行第一义谛。<a id="a-7e"></a>此三第一义谛。<a id="a-7f"></a>一切众生平等无差别。<a id="a-7g"></a>文殊师利。<a id="a-7h"></a>相第一义谛。<a id="a-7i"></a>唯识第一义谛。<a id="a-7j"></a>此二第一义谛。<a id="a-7k"></a>一切法平等无差别。<a id="a-7l"></a>文殊师利。<a id="a-7m"></a>清净第一义谛。<a id="a-7n"></a>声闻缘觉菩萨阿耨多罗三藐三菩提平等无差别。<a id="a-7o"></a>文殊师利。<a id="a-7p"></a>正修行第一义谛。<a id="a-7q"></a>如闻妙法差别观奢摩他毗婆舍耶。<a id="a-7r"></a>摄取般若波罗蜜。<a id="a-7s"></a>平等无差别。<a id="a-7t"></a>应知。<a id="a-7u"></a>文殊师利言。<a id="a-7v"></a>世尊。<a id="a-7w"></a>何者是观菩提分法相。<a id="a-7x"></a>文殊师利。<a id="a-7y"></a>观菩提分法相者。<a id="a-7z"></a>所谓观一切种事。<a id="a-80"></a>应知。<a id="a-81"></a>文殊师利言。<a id="a-82"></a>世尊。<a id="a-83"></a>何者是彼法相。<a id="a-84"></a>文殊师利。<a id="a-85"></a>彼法相者如八种观中。<a id="a-86"></a>应知。<a id="a-87"></a>文殊师利言。<a id="a-88"></a>世尊。<a id="a-89"></a>何等八种观。<a id="a-8A"></a>文殊师利。<a id="a-8B"></a>所谓依实谛。<a id="a-8C"></a>住谛。<a id="a-8D"></a>过失。<a id="a-8E"></a>功德。<a id="a-8F"></a>通相。<a id="a-8G"></a>形相。<a id="a-8H"></a>相应相。<a id="a-8I"></a>广略说相。<a id="a-8J"></a>文殊师利。<a id="a-8K"></a>实谛相者。<a id="a-8L"></a>所谓真如。<a id="a-8M"></a>住谛相者。<a id="a-8N"></a>所谓人相。<a id="a-8O"></a>分别差别体一向答相。<a id="a-8P"></a>随问分别答相。<a id="a-8Q"></a>置答相。<a id="a-8R"></a>密事示现相。<a id="a-8S"></a>过失相者。<a id="a-8T"></a>所谓我说诸法染过。<a id="a-8U"></a>功德相者。<a id="a-8V"></a>所谓我说一切净法无量利益相。<a id="a-8W"></a>通相者。<a id="a-8X"></a>有六种。<a id="a-8Y"></a>应知。<a id="a-8Z"></a>何等六种。<a id="a-8a"></a>谓真实义通。<a id="a-8b"></a>得通。<a id="a-8c"></a>说通。<a id="a-8d"></a>离二边通。<a id="a-8e"></a>不可思议通。<a id="a-8f"></a>意通。<a id="a-8g"></a>形相者。<a id="a-8h"></a>所谓三世三有为相四种因缘。<a id="a-8i"></a>相应相者。<a id="a-8j"></a>有四种。<a id="a-8k"></a>应知。<a id="a-8l"></a>何等为四。<a id="a-8m"></a>谓相待相应。<a id="a-8n"></a>能作所作相应。<a id="a-8o"></a>生相应。<a id="a-8p"></a>法体相应。<a id="a-8q"></a>相待相应者。<a id="a-8r"></a>谓何等因何等缘。<a id="a-8s"></a>能生有为行名字等用。<a id="a-8t"></a>是名相待相应。<a id="a-8u"></a>能作所作相应者。<a id="a-8v"></a>何等因何等缘。<a id="a-8w"></a>能得法。<a id="a-8x"></a>能生法。<a id="a-8y"></a>能生法已能成办业。<a id="a-8z"></a>是名能作所作相应。<a id="a-90"></a>生相应者。<a id="a-91"></a>谓何等因何等缘。<a id="a-92"></a>知法说法示法。<a id="a-93"></a>能成能正觉知。<a id="a-94"></a>是名生相应。<a id="a-95"></a>法体相应者。<a id="a-96"></a>略说有二种。<a id="a-97"></a>何等为二。<a id="a-98"></a>谓一者净。<a id="a-99"></a>二者不净。<a id="a-9A"></a>文殊师利。<a id="a-9B"></a>净有五种相。<a id="a-9C"></a>不净有七种相。<a id="a-9D"></a>文殊师利。<a id="a-9E"></a>何者净五种相。<a id="a-9F"></a>一者彼现前见相。<a id="a-9G"></a>二者依彼现前见相。<a id="a-9H"></a>三者自相譬喻相。<a id="a-9I"></a>四者成就相。<a id="a-9J"></a>五者说清净阿含相。<a id="a-9K"></a>文殊师利。<a id="a-9L"></a>何者是彼现前见相。<a id="a-9M"></a>谓一切有为行无常。<a id="a-9N"></a>一切有为行苦。<a id="a-9O"></a>一切法无我。<a id="a-9P"></a>世间现前见法。<a id="a-9Q"></a>如是等是名彼现前见相。<a id="a-9R"></a>应知。<a id="a-9S"></a>文殊师利。<a id="a-9T"></a>何者是依彼现前见相。<a id="a-9U"></a>所谓一切诸有为行一相故。<a id="a-9V"></a>不失未来善不善业。<a id="a-9W"></a>依彼粗法现见故。<a id="a-9X"></a>依种种业见种种众生现见故。<a id="a-9Y"></a>依善不善业。<a id="a-9Z"></a>受苦受乐现见故。<a id="a-9a"></a>于现见法中譬喻。<a id="a-9b"></a>如是等彼依止现见相。<a id="a-9c"></a>应知。</p>
  <p id="a9d">文殊师利。<a id="a-9e"></a>自相譬喻相者。<a id="a-9f"></a>所谓内外一切世间现见譬喻因缘。<a id="a-9g"></a>如是等名为自相因缘譬喻。<a id="a-9h"></a>应知。<a id="a-9i"></a>如是依彼现见相。<a id="a-9j"></a>依止彼现见相譬喻相。<a id="a-9k"></a>一向成就彼事。<a id="a-9l"></a>名为成就相。<a id="a-9m"></a>应知。<a id="a-9n"></a>文殊师利。<a id="a-9o"></a>何者是说清净阿含相。<a id="a-9p"></a>所谓一切智人说彼寂静涅槃之相。<a id="a-9q"></a>如是等名清净阿含相。<a id="a-9r"></a>应知。<a id="a-9s"></a>文殊师利。<a id="a-9t"></a>汝应如是深观察五种清净相。<a id="a-9u"></a>深观察已知清净。<a id="a-9v"></a>知清净已修行。<a id="a-9w"></a>应知。</p>
  <p id="a9x">文殊师利白佛言。<a id="a-9y"></a>世尊。<a id="a-9z"></a>有几种法。<a id="a-A0"></a>知一切智人相。<a id="a-A1"></a>佛言。<a id="a-A2"></a>文殊师利。<a id="a-A3"></a>有五种法。<a id="a-A4"></a>知一切智人相。<a id="a-A5"></a>何等为五。<a id="a-A6"></a>有人出世。<a id="a-A7"></a>于诸一切天人世间名一切智。<a id="a-A8"></a>有人毕竟成就三十二大人之相。<a id="a-A9"></a>得十力法。<a id="a-AA"></a>能断一切众生疑。<a id="a-AB"></a>具四无畏。<a id="a-AC"></a>降伏一切诸魔怨敌。<a id="a-AD"></a>说法更无能作碍难。<a id="a-AE"></a>于说法中善说八圣菩提道分。<a id="a-AF"></a>现证成就四沙门果。<a id="a-AG"></a>文殊师利。<a id="a-AH"></a>如是依生依相。<a id="a-AI"></a>断疑降伏无人能难。<a id="a-AJ"></a>现见沙门五种法现前。<a id="a-AK"></a>是名一切智人相。<a id="a-AL"></a>应知。<a id="a-AM"></a>文殊师利。<a id="a-AN"></a>此依生成相应。<a id="a-AO"></a>现见相应。<a id="a-AP"></a>量相应。<a id="a-AQ"></a>比智相应。<a id="a-AR"></a>圣人说法相应。<a id="a-AS"></a>知五种相。<a id="a-AT"></a>是名清净相。<a id="a-AU"></a>应知。<a id="a-AV"></a>文殊师利。<a id="a-AW"></a>何者是七种不清净相。<a id="a-AX"></a>所谓彼相似见相。<a id="a-AY"></a>彼不相似见相。<a id="a-AZ"></a>有一切相似见相。<a id="a-Aa"></a>一切不相似见相。<a id="a-Ab"></a>自譬喻异相。<a id="a-Ac"></a>不成相。<a id="a-Ad"></a>说法不清净阿含相。<a id="a-Ae"></a>文殊师利。<a id="a-Af"></a>何者是有一切相似见相。<a id="a-Ag"></a>谓一切法依意识知同相。<a id="a-Ah"></a>如是等名为一切法相似同见相。<a id="a-Ai"></a>文殊师利。<a id="a-Aj"></a>何者是一切法不相似见相。<a id="a-Ak"></a>谓法相体相。<a id="a-Al"></a>业法因果异相。<a id="a-Am"></a>一一相。<a id="a-An"></a>异相。<a id="a-Ao"></a>毕竟彼彼相待异相。<a id="a-Ap"></a>如是等是名一切不相似不同见相。<a id="a-Aq"></a>文殊师利。<a id="a-Ar"></a>何者是自譬喻异相。<a id="a-As"></a>谓彼相似见相譬喻中。<a id="a-At"></a>有一切不相似不同相。<a id="a-Au"></a>为成彼事一向不成。<a id="a-Av"></a>是故我说彼不成相。<a id="a-Aw"></a>文殊师利。<a id="a-Ax"></a>自譬喻中彼不相似见相。<a id="a-Ay"></a>有一切相似同相。<a id="a-Az"></a>为成彼事一向不成。<a id="a-B0"></a>是故我说不成相。<a id="a-B1"></a>若不成相者。<a id="a-B2"></a>彼法不清净。<a id="a-B3"></a>若法不清净者不应修行。<a id="a-B4"></a>是故我说不清净阿含相。<a id="a-B5"></a>以自性不清净。<a id="a-B6"></a>应知。<a id="a-B7"></a>文殊师利。<a id="a-B8"></a>何者是法体。<a id="a-B9"></a>所谓如来出世及不出世。<a id="a-BA"></a>法住法体法界是名法体。<a id="a-BB"></a>相应知。</p>
  <p id="aBC">文殊师利言。<a id="a-BD"></a>世尊。<a id="a-BE"></a>何者是略广相。<a id="a-BF"></a>文殊师利。<a id="a-BG"></a>所谓略说一句。<a id="a-BH"></a>彼一句上上句差别无量句。<a id="a-BI"></a>乃至说应至处。<a id="a-BJ"></a>是名略说。<a id="a-BK"></a>应知。</p>
  <p id="aBL">文殊师利言。<a id="a-BM"></a>世尊。<a id="a-BN"></a>何者是得相。<a id="a-BO"></a>文殊师利。<a id="a-BP"></a>谓取诸法见观菩提分法。<a id="a-BQ"></a>我说菩提分法四念处等。<a id="a-BR"></a>是名彼法自体相。<a id="a-BS"></a>共世间出世间远离染相。<a id="a-BT"></a>彼法果起世间出世间功德。<a id="a-BU"></a>是名彼得相。<a id="a-BV"></a>文殊师利。<a id="a-BW"></a>即彼法依解脱智受用。<a id="a-BX"></a>应知。<a id="a-BY"></a>广为人说示现。<a id="a-BZ"></a>是名彼法随顺示现相。<a id="a-Ba"></a>文殊师利。<a id="a-Bb"></a>即彼修行菩提分法。<a id="a-Bc"></a>离道相违染法。<a id="a-Bd"></a>是名向障法。<a id="a-Be"></a>应知。<a id="a-Bf"></a>文殊师利。<a id="a-Bg"></a>为彼法多生增长。<a id="a-Bh"></a>是名随顺彼法相。<a id="a-Bi"></a>文殊师利。<a id="a-Bj"></a>障诸法是名过相。<a id="a-Bk"></a>文殊师利。<a id="a-Bl"></a>随顺彼法功德。<a id="a-Bm"></a>是名利益相。<a id="a-Bn"></a>应知。</p>
  <p id="aBo">尔时文殊师利菩萨白佛言。<a id="a-Bp"></a>世尊。<a id="a-Bq"></a>惟愿世尊为诸菩萨更重略说修多罗毗尼摩得勒伽义。<a id="a-Br"></a>不共一切外道二乘陀罗尼相。<a id="a-Bs"></a>诸佛如来说甚深法。<a id="a-Bt"></a>诸菩萨得甚深意。<a id="a-Bu"></a>得已能入一切佛法。<a id="a-Bv"></a>佛告文殊师利。<a id="a-Bw"></a>汝今谛听。<a id="a-Bx"></a>我当为汝略说陀罗尼义。<a id="a-By"></a>诸菩萨等闻我法已能得我意。<a id="a-Bz"></a>得我意已入于我法。<a id="a-C0"></a>文殊师利。<a id="a-C1"></a>何者略说陀罗尼义。<a id="a-C2"></a>所谓我说一切染法。<a id="a-C3"></a>一切净法。<a id="a-C4"></a>破一切法不觉相。<a id="a-C5"></a>无作相。<a id="a-C6"></a>无分别相。<a id="a-C7"></a>无我相。<a id="a-C8"></a>如是如是法。<a id="a-C9"></a>我说不觉无作无分别无我相。<a id="a-CA"></a>以一切无觉无我相。<a id="a-CB"></a>是故染法。<a id="a-CC"></a>非先是染后时得净。<a id="a-CD"></a>诸净法者。<a id="a-CE"></a>亦非先净后得名染。<a id="a-CF"></a>愚痴凡夫依虚妄染。<a id="a-CG"></a>身执着我法。<a id="a-CH"></a>计自体相。<a id="a-CI"></a>依因邪见而言有我。<a id="a-CJ"></a>所谓我能见能闻能嗅能味能触。<a id="a-CK"></a>我能知我能食我染我净。<a id="a-CL"></a>生如是等诸邪见行。<a id="a-CM"></a>若人如是如实能知离烦恼身。<a id="a-CN"></a>彼人能得离诸烦恼断诸戏论。<a id="a-CO"></a>毕竟清净得无为身。<a id="a-CP"></a>无有一切诸有为行。<a id="a-CQ"></a>文殊师利。<a id="a-CR"></a>是名略说陀罗尼义。<a id="a-CS"></a>应知。<a id="a-CT"></a>尔时世尊而说偈言。</p>
  <p id="aCU">诸法本无染　　后时不清净</p>
  <p id="aCV">染及于清净　　是诸法无我</p>
  <p id="aCW">染身见有我　　生于我所相</p>
  <p id="aCX">我染及清净　　我见及以食</p>
  <p id="aCY">若能如是知　　彼人离烦恼</p>
  <p id="aCZ">能得无染身　　是故名无为</p>
  <p id="aCa">文殊师利菩萨白佛言。<a id="a-Cb"></a>世尊。<a id="a-Cc"></a>世尊如来心生有何等相。<a id="a-Cd"></a>愿为我说。<a id="a-Ce"></a>佛告文殊师利。<a id="a-Cf"></a>文殊师利如来非心意意识得名。<a id="a-Cg"></a>而无诸行心生得名。<a id="a-Ch"></a>依应化身说名为生。<a id="a-Ci"></a>文殊师利言。<a id="a-Cj"></a>世尊。<a id="a-Ck"></a>若法身离于诸行。<a id="a-Cl"></a>云何离作心行而能生心。<a id="a-Cm"></a>佛言。<a id="a-Cn"></a>文殊师利。<a id="a-Co"></a>依本方便般若修行自然而生。<a id="a-Cp"></a>文殊师利。<a id="a-Cq"></a>譬如睡眠无心觉起而能觉起。<a id="a-Cr"></a>文殊师利。<a id="a-Cs"></a>如入灭尽定而无起心。<a id="a-Ct"></a>依本作心自然而起。<a id="a-Cu"></a>文殊师利。<a id="a-Cv"></a>如眠灭定二无起心依本而起。<a id="a-Cw"></a>如是如来心生依本。<a id="a-Cx"></a>般若方便修行成就。<a id="a-Cy"></a>应知。</p>
  <p id="aCz">文殊师利菩萨白佛言。<a id="a-D0"></a>世尊。<a id="a-D1"></a>世尊说如来应化所作化身。<a id="a-D2"></a>为是有心。<a id="a-D3"></a>为是无心。<a id="a-D4"></a>佛言。<a id="a-D5"></a>文殊师利。<a id="a-D6"></a>得言有心。<a id="a-D7"></a>得言无心。<a id="a-D8"></a>何以故。<a id="a-D9"></a>以自心不得自在故言无心。<a id="a-DA"></a>假他力故言有心。<a id="a-DB"></a>文殊师利白佛言。<a id="a-DC"></a>世尊。<a id="a-DD"></a>如世尊说。<a id="a-DE"></a>如来行处。<a id="a-DF"></a>如来境界。<a id="a-DG"></a>此二种法有何差别。<a id="a-DH"></a>佛言。<a id="a-DI"></a>文殊师利。<a id="a-DJ"></a>言如来行处者。<a id="a-DK"></a>一切诸佛功德平等不可思议。<a id="a-DL"></a>无量功德庄严清净佛之国土。<a id="a-DM"></a>是名诸佛如来行处。<a id="a-DN"></a>文殊师利。<a id="a-DO"></a>言如来境界者有五种。<a id="a-DP"></a>何等为五。<a id="a-DQ"></a>所谓众生界。<a id="a-DR"></a>世界。<a id="a-DS"></a>法界。<a id="a-DT"></a>可化众生界。<a id="a-DU"></a>方便界。<a id="a-DV"></a>文殊师利。<a id="a-DW"></a>如来行处。<a id="a-DX"></a>如来境界。<a id="a-DY"></a>如是差别。<a id="a-DZ"></a>应知。</p>
  <p id="aDa">文殊师利菩萨白佛言。<a id="a-Db"></a>世尊。<a id="a-Dc"></a>世尊如来得大菩提。<a id="a-Dd"></a>转大法轮。<a id="a-De"></a>入大涅槃。<a id="a-Df"></a>此三种相云何差别。<a id="a-Dg"></a>应云何知。<a id="a-Dh"></a>佛告文殊师利言。<a id="a-Di"></a>文殊师利。<a id="a-Dj"></a>无有二相。<a id="a-Dk"></a>不证菩提。<a id="a-Dl"></a>非不证菩提。<a id="a-Dm"></a>不转法轮。<a id="a-Dn"></a>非不转法轮。<a id="a-Do"></a>非入大涅槃。<a id="a-Dp"></a>非不入大涅槃。<a id="a-Dq"></a>文殊师利言。<a id="a-Dr"></a>世尊。<a id="a-Ds"></a>我解世尊所说之义。<a id="a-Dt"></a>何以故。<a id="a-Du"></a>如来法身本来常清净故。<a id="a-Dv"></a>应化身示现故。<a id="a-Dw"></a>文殊师利言。<a id="a-Dx"></a>世尊。<a id="a-Dy"></a>众生见彼应化之身。<a id="a-Dz"></a>闻应化身。<a id="a-E0"></a>解应化身。<a id="a-E1"></a>供养赞叹应化之身。<a id="a-E2"></a>得诸功德于何身得。<a id="a-E3"></a>佛言。<a id="a-E4"></a>文殊师利。<a id="a-E5"></a>以能正念如来身故。<a id="a-E6"></a>以应化身依如来法身住持力得。<a id="a-E7"></a>文殊师利白佛言。<a id="a-E8"></a>世尊。<a id="a-E9"></a>世尊等无心无作无行。<a id="a-EA"></a>何义故。<a id="a-EB"></a>如来法身为诸众生出大光明。<a id="a-EC"></a>及出无量应化镜像。<a id="a-ED"></a>而诸声闻辟支佛等解脱之身无如是相。<a id="a-EE"></a>佛言。<a id="a-EF"></a>文殊师利。<a id="a-EG"></a>等无心无作。<a id="a-EH"></a>譬如日月摩尼珠等。<a id="a-EI"></a>为诸众生出大光明及种种物。<a id="a-EJ"></a>而水琉璃颇梨珠等无心无作。<a id="a-EK"></a>不出一切光明等物。<a id="a-EL"></a>何以故。<a id="a-EM"></a>依大众生住持力故。<a id="a-EN"></a>依诸众生增上业故。<a id="a-EO"></a>文殊师利。<a id="a-EP"></a>譬如善巧练治珠宝能出影像。<a id="a-EQ"></a>余不善者不出光明。<a id="a-ER"></a>文殊师利。<a id="a-ES"></a>诸佛如来亦复如是。<a id="a-ET"></a>依无量法正观修行方便般若。<a id="a-EU"></a>作诸善业集诸善根。<a id="a-EV"></a>依佛法身方便智慧出诸光明。<a id="a-EW"></a>及出无量应化色像。<a id="a-EX"></a>声闻缘觉解脱之身。<a id="a-EY"></a>不能修集一切善根故不能出。</p>
  <p id="aEZ">文殊师利菩萨白佛言。<a id="a-Ea"></a>世尊。<a id="a-Eb"></a>世尊说依诸佛菩萨住持力故。<a id="a-Ec"></a>一切众生成就世间功德之身。<a id="a-Ed"></a>所谓生于刹利婆罗门大长者家。<a id="a-Ee"></a>欲界色界无色界。<a id="a-Ef"></a>一切处。<a id="a-Eg"></a>一切身。<a id="a-Eh"></a>一切功德果报成就皆依诸佛及诸菩萨住持力得。<a id="a-Ei"></a>世尊。<a id="a-Ej"></a>何意作如是说。<a id="a-Ek"></a>佛言。<a id="a-El"></a>文殊师利。<a id="a-Em"></a>如来住持之力及菩萨力。<a id="a-En"></a>随说何等道。<a id="a-Eo"></a>何等修行。<a id="a-Ep"></a>若有人能依于彼道如实修行。<a id="a-Eq"></a>彼人一切生处一切身。<a id="a-Er"></a>一切世间果报成就。<a id="a-Es"></a>文殊师利。<a id="a-Et"></a>若人不能信于彼道。<a id="a-Eu"></a>又复不能如实修行。<a id="a-Ev"></a>谤我法诤我法。<a id="a-Ew"></a>而于我身生恶嗔心。<a id="a-Ex"></a>彼人命终一切生处。<a id="a-Ey"></a>常得一切下劣恶身。<a id="a-Ez"></a>受恶果报。<a id="a-F0"></a>文殊师利。<a id="a-F1"></a>依于此义汝今应知。<a id="a-F2"></a>非但成就上妙胜身及胜果报。<a id="a-F3"></a>依佛如来住持力。<a id="a-F4"></a>得下劣恶身及恶果报。<a id="a-F5"></a>亦依如来住持力得。</p>
  <p id="aF6">文殊师利白佛言。<a id="a-F7"></a>世尊。<a id="a-F8"></a>世尊不净国土中。<a id="a-F9"></a>何法易得何法难得。<a id="a-FA"></a>世尊。<a id="a-FB"></a>净佛国土中。<a id="a-FC"></a>何法易得何法难得。<a id="a-FD"></a>佛告文殊师利言。<a id="a-FE"></a>文殊师利。<a id="a-FF"></a>不净国土中有八事易得二事难得。<a id="a-FG"></a>何等为八。<a id="a-FH"></a>所谓外道易得。<a id="a-FI"></a>受苦众生易得。<a id="a-FJ"></a>生下姓家势力败坏易得。<a id="a-FK"></a>恶行众生易得。<a id="a-FL"></a>破戒众生易得。<a id="a-FM"></a>入恶道众生易得。<a id="a-FN"></a>发下品心小乘众生易得。<a id="a-FO"></a>发菩提心菩萨狭劣心易得。</p>
  <p id="aFP">文殊师利。<a id="a-FQ"></a>何者二事难得。<a id="a-FR"></a>高心修行菩萨难得。<a id="a-FS"></a>诸佛如来出世难得。<a id="a-FT"></a>文殊师利。<a id="a-FU"></a>净佛国土中八事难得。<a id="a-FV"></a>二事易得。<a id="a-FW"></a>应如是知。<a id="a-FX"></a>尔时文殊师利法王子菩萨白佛言。<a id="a-FY"></a>世尊。<a id="a-FZ"></a>此深密解脱修多罗中。<a id="a-Fa"></a>此法门当名何等。<a id="a-Fb"></a>云何奉持。<a id="a-Fc"></a>佛告文殊师利法王子菩萨言。<a id="a-Fd"></a>文殊师利。<a id="a-Fe"></a>此法门名说诸佛如来住持力了义经。<a id="a-Ff"></a>文殊师利。<a id="a-Fg"></a>如来所说了义修多罗其义如是。<a id="a-Fh"></a>汝当奉持。<a id="a-Fi"></a>说此如来住持力了义经时。<a id="a-Fj"></a>七万五千菩萨得满足法身。<a id="a-Fk"></a>文殊师利法王子菩萨摩诃萨。<a id="a-Fl"></a>及诸一切天人阿修罗大众。<a id="a-Fm"></a>欢喜奉行。</p>
 </body>
</html>