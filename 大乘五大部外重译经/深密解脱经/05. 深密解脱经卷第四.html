<!doctype html>
<html id="z3IBTpkQF" data-ver="899">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">深密解脱经卷第四</h1>
  <h2 id="a2">圣者弥勒菩萨问品第九之余</h2>
  <p id="a3">弥勒菩萨言。<a id="a-4"></a>世尊。<a id="a-5"></a>云何菩萨摩诃萨修菩萨行。<a id="a-6"></a>现得菩萨诸胜妙果。<a id="a-7"></a>佛言。<a id="a-8"></a>弥勒。<a id="a-9"></a>若菩萨如实能知六种法者。<a id="a-A"></a>是人能得菩萨妙果。<a id="a-B"></a>何等六种。<a id="a-C"></a>所谓善知心生。<a id="a-D"></a>善知心住。<a id="a-E"></a>善知心起。<a id="a-F"></a>善知法来。<a id="a-G"></a>善知善法增长。<a id="a-H"></a>善知巧方便。<a id="a-I"></a>弥勒。<a id="a-J"></a>云何菩萨善知心生。<a id="a-K"></a>弥勒。<a id="a-L"></a>若菩萨知十六种心生。<a id="a-M"></a>所谓不觉不知不动器世间识。<a id="a-N"></a>譬如阿陀那识。<a id="a-O"></a>取种种相观识。<a id="a-P"></a>譬如一时取色等可取。<a id="a-Q"></a>境界无分别意识知内外色。<a id="a-R"></a>一念间入无量三昧。<a id="a-S"></a>见无量佛国土。<a id="a-T"></a>见无量诸佛。<a id="a-U"></a>弥勒。<a id="a-V"></a>少相观相应识。<a id="a-W"></a>譬如欲界相相应识。<a id="a-X"></a>弥勒。<a id="a-Y"></a>大相观相应识。<a id="a-Z"></a>譬如色界相相应识。<a id="a-a"></a>弥勒。<a id="a-b"></a>无量相观相应识。<a id="a-c"></a>譬如一切虚空一切识相相应识。<a id="a-d"></a>弥勒。<a id="a-e"></a>细相观相应识。<a id="a-f"></a>譬如少相相应识。<a id="a-g"></a>弥勒。<a id="a-h"></a>遍相观相应识。<a id="a-i"></a>譬如非想非非想相应识。<a id="a-j"></a>弥勒。<a id="a-k"></a>极细相观相应识。<a id="a-l"></a>譬如出世间相相应识。<a id="a-m"></a>弥勒。<a id="a-n"></a>苦相观相应识。<a id="a-o"></a>譬如恶道识。<a id="a-p"></a>弥勒。<a id="a-q"></a>杂相受相观相应识。<a id="a-r"></a>譬如欲界识。<a id="a-s"></a>弥勒。<a id="a-t"></a>喜相观相应识。<a id="a-u"></a>譬如初禅二禅识。<a id="a-v"></a>弥勒。<a id="a-w"></a>乐相观相应识。<a id="a-x"></a>譬如第三禅识。<a id="a-y"></a>弥勒。<a id="a-z"></a>不苦不乐相观相应识。<a id="a-10"></a>譬如第四禅乃至非想非非想识。<a id="a-11"></a>弥勒。<a id="a-12"></a>染相观相应识。<a id="a-13"></a>譬如染烦恼随顺烦恼识。<a id="a-14"></a>弥勒。<a id="a-15"></a>善法相观相应识。<a id="a-16"></a>譬如修行信等相应识。<a id="a-17"></a>弥勒。<a id="a-18"></a>无记相观相应识。<a id="a-19"></a>譬如远离彼二法识。<a id="a-1A"></a>弥勒。<a id="a-1B"></a>是名菩萨知诸法生。</p>
  <p id="a1C">弥勒。<a id="a-1D"></a>云何菩萨如实知诸法住。<a id="a-1E"></a>弥勒。<a id="a-1F"></a>若菩萨如实能知唯是识体。<a id="a-1G"></a>是名菩萨知诸法住。<a id="a-1H"></a>弥勒。<a id="a-1I"></a>云何菩萨善知诸法起。<a id="a-1J"></a>弥勒。<a id="a-1K"></a>若菩萨如实能知二种相烦恼缚。<a id="a-1L"></a>若知彼已作是思惟应舍此法。<a id="a-1M"></a>弥勒。<a id="a-1N"></a>菩萨如是名善知诸法起。<a id="a-1O"></a>弥勒。<a id="a-1P"></a>云何菩萨善知法来。<a id="a-1Q"></a>弥勒。<a id="a-1R"></a>若菩萨善知彼烦恼对治心增长。<a id="a-1S"></a>知诸法增长已。<a id="a-1T"></a>是名菩萨善知我法增长。<a id="a-1U"></a>弥勒。<a id="a-1V"></a>云何菩萨善知诸法下。<a id="a-1W"></a>弥勒。<a id="a-1X"></a>若菩萨知彼对治法。<a id="a-1Y"></a>烦恼染相心下损。<a id="a-1Z"></a>善知诸法损。<a id="a-1a"></a>弥勒。<a id="a-1b"></a>是名菩萨善知诸法下。<a id="a-1c"></a>弥勒。<a id="a-1d"></a>云何菩萨善知巧方便。<a id="a-1e"></a>弥勒。<a id="a-1f"></a>若菩萨观察解脱胜处一切入。<a id="a-1g"></a>弥勒。<a id="a-1h"></a>是名菩萨善知巧方便。<a id="a-1i"></a>弥勒。<a id="a-1j"></a>菩萨摩诃萨善知如是修行菩萨行者。<a id="a-1k"></a>能得菩萨最胜妙果。<a id="a-1l"></a>弥勒。<a id="a-1m"></a>过去一切菩萨亦如是。<a id="a-1n"></a>未来一切菩萨亦如是。<a id="a-1o"></a>现在一切菩萨亦如是。<a id="a-1p"></a>修行菩萨行得菩萨妙果。</p>
  <p id="a1q">弥勒菩萨言。<a id="a-1r"></a>世尊。<a id="a-1s"></a>如来常说无余涅槃界中。<a id="a-1t"></a>一切受灭尽无余。<a id="a-1u"></a>世尊。<a id="a-1v"></a>何者是彼受相。<a id="a-1w"></a>而言一切受相灭。<a id="a-1x"></a>佛言。<a id="a-1y"></a>弥勒。<a id="a-1z"></a>略说二种受灭。<a id="a-20"></a>所谓见身受相灭。<a id="a-21"></a>受彼果境界受相灭。<a id="a-22"></a>弥勒。<a id="a-23"></a>身受相灭者。<a id="a-24"></a>有四种受应知。<a id="a-25"></a>何等四种所谓依止色受相。<a id="a-26"></a>依止非色受相。<a id="a-27"></a>成就果受相。<a id="a-28"></a>不成就果受相。<a id="a-29"></a>弥勒。<a id="a-2A"></a>成就果受相者。<a id="a-2B"></a>谓现前受相。<a id="a-2C"></a>不成就受果相者。<a id="a-2D"></a>谓未来世因受。<a id="a-2E"></a>彼果报境界受相。<a id="a-2F"></a>亦有四种。<a id="a-2G"></a>所谓住持受相。<a id="a-2H"></a>资生受相。<a id="a-2I"></a>受用受相。<a id="a-2J"></a>对受相。<a id="a-2K"></a>弥勒。<a id="a-2L"></a>有余涅槃界中。<a id="a-2M"></a>非成就受相果。<a id="a-2N"></a>明触受相受。<a id="a-2O"></a>是故依彼对一切受相未灭以有余受相。<a id="a-2P"></a>弥勒。<a id="a-2Q"></a>成就果相受相一切种。<a id="a-2R"></a>彼二受相灭。<a id="a-2S"></a>但有明触受相受。<a id="a-2T"></a>无余涅槃界中。<a id="a-2U"></a>彼受亦灭。<a id="a-2V"></a>以无余涅槃中更无明触相。<a id="a-2W"></a>是故我说无余涅槃中。<a id="a-2X"></a>灭一切受相。<a id="a-2Y"></a>尔时世尊告弥勒菩萨摩诃萨言。<a id="a-2Z"></a>善哉善哉。<a id="a-2a"></a>弥勒。<a id="a-2b"></a>汝依如实修行故。<a id="a-2c"></a>问满足清净菩萨行相。<a id="a-2d"></a>弥勒。<a id="a-2e"></a>汝于如实修行法中善学具足。<a id="a-2f"></a>是故问我如实行法。<a id="a-2g"></a>弥勒。<a id="a-2h"></a>我已善说菩萨满足清净修行法应知。<a id="a-2i"></a>弥勒。<a id="a-2j"></a>过去诸佛亦如是说。<a id="a-2k"></a>未来诸佛亦如是说。<a id="a-2l"></a>现在诸佛亦如是说。<a id="a-2m"></a>过去未来现在一切诸善男子亦如是问。<a id="a-2n"></a>是故一切诸善男子善女人等。<a id="a-2o"></a>应当至心行菩萨行。<a id="a-2p"></a>尔时世尊而说偈言。</p>
  <p id="a2q">此说法行中　　若人不放逸</p>
  <p id="a2r">智人正思惟　　能得无上道</p>
  <p id="a2s">若人取法相　　欲得彼法体</p>
  <p id="a2t">彼离如实行　　空地不相应</p>
  <p id="a2u">见为众生性　　利众生勇猛</p>
  <p id="a2v">得无染着相　　一切出世善</p>
  <p id="a2w">为求欲说法　　彼人还得法</p>
  <p id="a2x">彼得无价宝　　乞求行世间</p>
  <p id="a2y">解脱诸戏论　　精进行坚固</p>
  <p id="a2z">为利益众生　　修行此实行</p>
  <p id="a30">尔时弥勒菩萨摩诃萨白佛言。<a id="a-31"></a>世尊。<a id="a-32"></a>此深密解脱经中。<a id="a-33"></a>当何名此法门。<a id="a-34"></a>云何奉持。<a id="a-35"></a>佛言。<a id="a-36"></a>弥勒。<a id="a-37"></a>此法门名为如实修行了义修多罗。<a id="a-38"></a>汝当奉持。<a id="a-39"></a>说是如实修行了义修多罗时。<a id="a-3A"></a>六千众生发阿耨多罗三藐三菩提心。<a id="a-3B"></a>三千声闻远尘离垢得法眼净。<a id="a-3C"></a>十万五千声闻离诸漏得心解脱。<a id="a-3D"></a>七万五千菩萨得大乘如实修行观成就。</p>
  <p data-pb></p>
  <h2 id="a3E">圣者观世自在菩萨问品第十之一</h2>
  <p id="a3F">尔时圣者观世自在菩萨摩诃萨白佛言。<a id="a-3G"></a>世尊。<a id="a-3H"></a>世尊为诸菩萨说十地差别。<a id="a-3I"></a>所谓欢喜地。<a id="a-3J"></a>离垢地。<a id="a-3K"></a>光明地。<a id="a-3L"></a>炎地。<a id="a-3M"></a>难胜地。<a id="a-3N"></a>现前地。<a id="a-3O"></a>远行地。<a id="a-3P"></a>不动地。<a id="a-3Q"></a>善慧地。<a id="a-3R"></a>法云地。<a id="a-3S"></a>第十一佛地。<a id="a-3T"></a>世尊。<a id="a-3U"></a>有几种清净。<a id="a-3V"></a>摄此诸地有几种分。<a id="a-3W"></a>佛言。<a id="a-3X"></a>观世自在。<a id="a-3Y"></a>有四种清净。<a id="a-3Z"></a>十一分摄此诸地应知。<a id="a-3a"></a>观世自在。<a id="a-3b"></a>增上清净摄初地。<a id="a-3c"></a>增上戒清净摄二地。<a id="a-3d"></a>增上心清净摄三地。<a id="a-3e"></a>增上慧清净摄四地。<a id="a-3f"></a>乃至上上胜妙从四地乃至佛地。<a id="a-3g"></a>观世自在。<a id="a-3h"></a>是名四种清净摄诸地应知。<a id="a-3i"></a>观世自在。<a id="a-3j"></a>何者十一分摄诸地义。<a id="a-3k"></a>观世自在。<a id="a-3l"></a>从菩萨起信行地。<a id="a-3m"></a>修行十种信心。<a id="a-3n"></a>能善思惟菩萨乘。<a id="a-3o"></a>彼信行地行过彼信地。<a id="a-3p"></a>入于定聚满足彼分。<a id="a-3q"></a>观世自在。<a id="a-3r"></a>彼诸菩萨虽满彼分。<a id="a-3s"></a>于微细行中。<a id="a-3t"></a>而犹不能如实修行。<a id="a-3u"></a>彼诸菩萨不满彼分。<a id="a-3v"></a>为满足故修行进求得满彼分。<a id="a-3w"></a>虽满彼分而犹不能如实满足世间三昧三摩跋提。<a id="a-3x"></a>及未满足闻持陀罗尼。<a id="a-3y"></a>彼诸菩萨不满彼分。<a id="a-3z"></a>为满足故修行进求得满彼分。<a id="a-40"></a>虽满彼分如菩提分。<a id="a-41"></a>而犹不能如实修行。<a id="a-42"></a>心不能舍三昧爱法。<a id="a-43"></a>彼诸菩萨不满彼分。<a id="a-44"></a>为满足故修行进求得满彼分。<a id="a-45"></a>虽满彼分而犹不能如实观察一切诸谛。<a id="a-46"></a>亦不能舍方便所摄修菩提分。<a id="a-47"></a>世间涅槃一向现前。<a id="a-48"></a>一向不现前。<a id="a-49"></a>彼诸菩萨不满彼分。<a id="a-4A"></a>为满足故修行进求得满彼分。<a id="a-4B"></a>虽满彼分而犹不能如实知诸世间生死。<a id="a-4C"></a>现见修行及无相正念。<a id="a-4D"></a>不能多修。<a id="a-4E"></a>彼诸菩萨不满彼分。<a id="a-4F"></a>为满足故修行进求得满彼分。<a id="a-4G"></a>虽满彼分而犹不能如实而知无间不断无相正念。<a id="a-4H"></a>不能多修。<a id="a-4I"></a>彼诸菩萨不满彼分。<a id="a-4J"></a>为满足故修行进求得满彼分。<a id="a-4K"></a>虽满彼分而犹不能舍无相行自然而行。<a id="a-4L"></a>无相行中不得自在。<a id="a-4M"></a>彼诸菩萨彼分不满。<a id="a-4N"></a>为满足故修行进求得满彼分。<a id="a-4O"></a>虽满彼分而犹不能于彼种种名字诸相。<a id="a-4P"></a>无碍而说一切诸法。<a id="a-4Q"></a>及不能得说法自在。<a id="a-4R"></a>彼诸菩萨不满彼分。<a id="a-4S"></a>为满足故修行进求得满彼分。<a id="a-4T"></a>虽满彼分而不能得满足法身。<a id="a-4U"></a>及不能得受乐法身。<a id="a-4V"></a>彼诸菩萨不满彼分。<a id="a-4W"></a>为满足故修行进求得满彼分。<a id="a-4X"></a>虽满彼分而不能得于诸一切境界相中。<a id="a-4Y"></a>无障无碍智慧具足。<a id="a-4Z"></a>彼诸菩萨不满彼分。<a id="a-4a"></a>为满足故修行进求得满彼分。<a id="a-4b"></a>得满彼分已。<a id="a-4c"></a>名为满足一切菩提分。<a id="a-4d"></a>得满菩提菩萨名之为佛。<a id="a-4e"></a>观世自在。<a id="a-4f"></a>如是十一种分摄诸地应知。</p>
  <p id="a4g">观世自在菩萨白佛言。<a id="a-4h"></a>世尊。<a id="a-4i"></a>世尊何故说初名欢喜地。<a id="a-4j"></a>乃至佛地说名佛地。<a id="a-4k"></a>佛言。<a id="a-4l"></a>观世自在。<a id="a-4m"></a>菩萨初离生死。<a id="a-4n"></a>得出世间大利。<a id="a-4o"></a>清净胜妙欢喜踊跃。<a id="a-4p"></a>是故初地名欢喜地。<a id="a-4q"></a>远离一切微细破戒障故。<a id="a-4r"></a>是故第二名离垢地。<a id="a-4s"></a>依无量智光明照曜。<a id="a-4t"></a>照诸三昧及闻持陀罗尼。<a id="a-4u"></a>而得自在能作光明。<a id="a-4v"></a>是故第三名光明地。<a id="a-4w"></a>智火炎炽烧菩提分烦恼习垢。<a id="a-4x"></a>是故第四名为炎地。<a id="a-4y"></a>即彼菩提分方便修行难胜得胜。<a id="a-4z"></a>是故第五名难胜地。<a id="a-50"></a>正念思惟诸有为行。<a id="a-51"></a>现前证知诸法无相。<a id="a-52"></a>是故第六名现前地。<a id="a-53"></a>无间无断无相正念。<a id="a-54"></a>远入行近清净地。<a id="a-55"></a>是故第七名远行地。<a id="a-56"></a>无有诸相。<a id="a-57"></a>自然修行相不能动。<a id="a-58"></a>是故第八名不动地。<a id="a-59"></a>说一切法一切种智无碍自在。<a id="a-5A"></a>得广大智他不降伏。<a id="a-5B"></a>是故第九名善慧地。<a id="a-5C"></a>众生烦恼过患之身如虚空等。<a id="a-5D"></a>如来法身犹如大云。<a id="a-5E"></a>覆众生界说法示现。<a id="a-5F"></a>是故第十名法云地。<a id="a-5G"></a>离一切无明微细习气。<a id="a-5H"></a>离一切境界智障习气。<a id="a-5I"></a>无障无碍。<a id="a-5J"></a>于一切法中而得自在。<a id="a-5K"></a>是故第十一名为佛地。</p>
  <p id="a5L">观世自在菩萨白佛言。<a id="a-5M"></a>世尊。<a id="a-5N"></a>世尊此诸地有几种无明几种障对。<a id="a-5O"></a>佛言。<a id="a-5P"></a>观世自在有二十二种无明。<a id="a-5Q"></a>十一种障。<a id="a-5R"></a>观世自在。<a id="a-5S"></a>于初地中。<a id="a-5T"></a>执着人我法我无明。<a id="a-5U"></a>恶道烦恼染相无明。<a id="a-5V"></a>迷没彼二。<a id="a-5W"></a>是故名障。<a id="a-5X"></a>于二地中。<a id="a-5Y"></a>微细过无明。<a id="a-5Z"></a>种种业道无明。<a id="a-5a"></a>迷没彼二是故名障。<a id="a-5b"></a>于三地中。<a id="a-5c"></a>求欲法无明。<a id="a-5d"></a>满足闻持陀罗尼无明。<a id="a-5e"></a>迷没彼二是故名障。<a id="a-5f"></a>于四地中。<a id="a-5g"></a>爱三摩跋提无明。<a id="a-5h"></a>爱法无明。<a id="a-5i"></a>迷没彼二是故名障。<a id="a-5j"></a>于五地中。<a id="a-5k"></a>于世间正念思惟。<a id="a-5l"></a>非一向背世间。<a id="a-5m"></a>非一向现世间无明。<a id="a-5n"></a>于涅槃正念思惟。<a id="a-5o"></a>非一向背涅槃。<a id="a-5p"></a>非一向趣涅槃无明。<a id="a-5q"></a>迷没彼二是故名障。<a id="a-5r"></a>于六地中。<a id="a-5s"></a>不如实知有为行现前无明。<a id="a-5t"></a>多集诸相无明。<a id="a-5u"></a>迷没彼二是故名障。<a id="a-5v"></a>于七地中。<a id="a-5w"></a>微细相行无明。<a id="a-5x"></a>一向思惟方便无明。<a id="a-5y"></a>迷没彼二是故名障。<a id="a-5z"></a>于八地中。<a id="a-60"></a>无自然无相无明。<a id="a-61"></a>诸相不得自在无明。<a id="a-62"></a>迷没彼二是故名障。<a id="a-63"></a>于九地中。<a id="a-64"></a>无量说法无量名句。<a id="a-65"></a>上上乐说智慧陀罗尼无明。<a id="a-66"></a>乐说辩才自在无明。<a id="a-67"></a>迷没彼二是故名障。<a id="a-68"></a>于十地中大通无明。<a id="a-69"></a>入微细密无明。<a id="a-6A"></a>迷没彼二是故名障。<a id="a-6B"></a>于佛地中。<a id="a-6C"></a>于一切境界极微细无明。<a id="a-6D"></a>他障无明。<a id="a-6E"></a>迷没彼二是故名障。<a id="a-6F"></a>观世自在。<a id="a-6G"></a>是名二十二种无明。<a id="a-6H"></a>十一种障说诸地差别观世自在。<a id="a-6I"></a>而阿耨多罗三藐三菩提。<a id="a-6J"></a>此诸法不相应。<a id="a-6K"></a>观世自在菩萨言。<a id="a-6L"></a>希有世尊。<a id="a-6M"></a>阿耨多罗三藐三菩提大利大果。<a id="a-6N"></a>彼诸菩萨破大无明迷没罗网。<a id="a-6O"></a>亦灭一切虚妄对稠林。<a id="a-6P"></a>得阿耨多罗三藐三菩提。</p>
  <p id="a6Q">观世自在菩萨白佛言。<a id="a-6R"></a>世尊。<a id="a-6S"></a>世尊说此诸地有几种殊胜。<a id="a-6T"></a>佛言。<a id="a-6U"></a>观世自在。<a id="a-6V"></a>有八种清净。<a id="a-6W"></a>所谓直心清净。<a id="a-6X"></a>慈清净。<a id="a-6Y"></a>悲清净。<a id="a-6Z"></a>波罗蜜清净。<a id="a-6a"></a>见诸佛供养清净。<a id="a-6b"></a>教化众生清净。<a id="a-6c"></a>生清净。<a id="a-6d"></a>力清净。<a id="a-6e"></a>观世自在。<a id="a-6f"></a>于初地中直心清净。<a id="a-6g"></a>乃至力清净。<a id="a-6h"></a>复有上上地乃至佛地。<a id="a-6i"></a>直心清净。<a id="a-6j"></a>力清净。<a id="a-6k"></a>彼清净极清净。<a id="a-6l"></a>增上清净应知。<a id="a-6m"></a>观世自在。<a id="a-6n"></a>除佛地生清净。<a id="a-6o"></a>所谓初地诸功德。<a id="a-6p"></a>彼诸地功德乃至上上地。<a id="a-6q"></a>彼初地功德平等无差别而地地有胜功德应知。</p>
  <p id="a6r">观世自在菩萨白佛言。<a id="a-6s"></a>世尊。<a id="a-6t"></a>世尊何故说一切诸生中。<a id="a-6u"></a>菩萨摩诃萨生为最胜。<a id="a-6v"></a>佛言。<a id="a-6w"></a>观世自在。<a id="a-6x"></a>有四种法。<a id="a-6y"></a>所谓善集诸善根清净故。<a id="a-6z"></a>得内心方便故。<a id="a-70"></a>起大慈悲救护一切诸众生故。<a id="a-71"></a>自无染故。<a id="a-72"></a>能令一切众生无染。</p>
  <p id="a73">观世自在菩萨白佛言。<a id="a-74"></a>世尊。<a id="a-75"></a>世尊何故说诸菩萨能发一切妙愿胜愿殊胜力愿。<a id="a-76"></a>佛言。<a id="a-77"></a>观世自在。<a id="a-78"></a>有四种法。<a id="a-79"></a>菩萨能如实知涅槃妙乐故。<a id="a-7A"></a>速得阿耨多罗三藐三菩提。<a id="a-7B"></a>复能舍彼速得菩提胜妙乐行。<a id="a-7C"></a>不为报恩而发大心。<a id="a-7D"></a>为利众生于六道中。<a id="a-7E"></a>长夜受诸种种苦恼。<a id="a-7F"></a>观世自在。<a id="a-7G"></a>是故我说诸菩萨摩诃萨妙愿胜愿殊胜力愿。</p>
  <p id="a7H">观世自在菩萨白佛言。<a id="a-7I"></a>世尊。<a id="a-7J"></a>世尊菩萨摩诃萨有几种学事。<a id="a-7K"></a>佛告观世自在菩萨言。<a id="a-7L"></a>观世自在。<a id="a-7M"></a>菩萨学事有六种。<a id="a-7N"></a>何等为六。<a id="a-7O"></a>所谓檀波罗蜜。<a id="a-7P"></a>尸罗波罗蜜。<a id="a-7Q"></a>羼提波罗蜜。<a id="a-7R"></a>毗梨耶波罗蜜。<a id="a-7S"></a>禅波罗蜜。<a id="a-7T"></a>般若波罗蜜。</p>
  <p id="a7U">观世自在菩萨白佛言。<a id="a-7V"></a>世尊。<a id="a-7W"></a>此六种学。<a id="a-7X"></a>几增上戒学。<a id="a-7Y"></a>几增上心学。<a id="a-7Z"></a>几增上慧学。<a id="a-7a"></a>佛言。<a id="a-7b"></a>观世自在。<a id="a-7c"></a>初三学檀波罗蜜。<a id="a-7d"></a>尸罗波罗蜜。<a id="a-7e"></a>羼提波罗蜜增上戒学。<a id="a-7f"></a>禅波罗蜜增上心学。<a id="a-7g"></a>般若波罗蜜增上慧学。<a id="a-7h"></a>毗梨耶波罗蜜遍诸波罗蜜。<a id="a-7i"></a>观世自在。<a id="a-7j"></a>三种增上摄六种学事应知。</p>
  <p id="a7k">观世自在菩萨白佛言。<a id="a-7l"></a>世尊。<a id="a-7m"></a>此六种修行。<a id="a-7n"></a>几功德庄严。<a id="a-7o"></a>几智慧庄严。<a id="a-7p"></a>佛言。<a id="a-7q"></a>观世自在。<a id="a-7r"></a>增上戒学功德庄严。<a id="a-7s"></a>增上慧学智慧庄严。<a id="a-7t"></a>精进波罗蜜禅波罗蜜遍诸波罗蜜应知。</p>
  <p id="a7u">观世自在菩萨白佛言。<a id="a-7v"></a>世尊。<a id="a-7w"></a>世尊菩萨云何学此诸学。<a id="a-7x"></a>佛言。<a id="a-7y"></a>观世自在。<a id="a-7z"></a>有五种观法学此诸学。<a id="a-80"></a>何等为五。<a id="a-81"></a>所谓依诸波罗蜜说法。<a id="a-82"></a>依菩萨藏初至心信。<a id="a-83"></a>次有十种法行。<a id="a-84"></a>如实修行闻思修慧智故。<a id="a-85"></a>护诸菩提心故。<a id="a-86"></a>亲近善知识故。<a id="a-87"></a>不休息修行一切诸善根故。<a id="a-88"></a>观世自在。<a id="a-89"></a>是名菩萨学诸学事应知。</p>
  <p id="a8A">观世自在菩萨白佛言。<a id="a-8B"></a>世尊。<a id="a-8C"></a>世尊此诸学事何故说六种数。<a id="a-8D"></a>佛言。<a id="a-8E"></a>观世自在。<a id="a-8F"></a>有二种义。<a id="a-8G"></a>何等为二。<a id="a-8H"></a>所谓摄取一切众生故。<a id="a-8I"></a>对治诸障故。<a id="a-8J"></a>观世自在。<a id="a-8K"></a>三种学摄取众生利益故。<a id="a-8L"></a>三种学对治诸障故观世自在。<a id="a-8M"></a>菩萨修行檀波罗蜜。<a id="a-8N"></a>资生利益摄取众生。<a id="a-8O"></a>菩萨修行尸波罗蜜。<a id="a-8P"></a>不恼不害以无畏施摄取众生。<a id="a-8Q"></a>菩萨修行羼提波罗蜜。<a id="a-8R"></a>无报怨心摄取众生。<a id="a-8S"></a>观世自在。<a id="a-8T"></a>以此三学摄取众生。<a id="a-8U"></a>观世自在。<a id="a-8V"></a>菩萨修行毗梨耶波罗蜜。<a id="a-8W"></a>动诸烦恼杀害诸使。<a id="a-8X"></a>修行分中不为一切烦恼所动。<a id="a-8Y"></a>菩萨修行禅波罗蜜缚诸烦恼。<a id="a-8Z"></a>菩萨修行般若波罗蜜断一切使。<a id="a-8a"></a>观世自在。<a id="a-8b"></a>是三种波罗蜜。<a id="a-8c"></a>对治所治烦恼故。</p>
  <p id="a8d">观世自在菩萨白佛。<a id="a-8e"></a>世尊。<a id="a-8f"></a>世尊何故说余四波罗蜜但有四数。<a id="a-8g"></a>佛言。<a id="a-8h"></a>观世自在。<a id="a-8i"></a>为成就彼六波罗蜜伴故。<a id="a-8j"></a>说余四波罗蜜。<a id="a-8k"></a>观世自在。<a id="a-8l"></a>菩萨三波罗蜜摄取众生。<a id="a-8m"></a>摄事方便摄取众生置善法中。<a id="a-8n"></a>是故我说方便波罗蜜。<a id="a-8o"></a>与三波罗蜜为伴。<a id="a-8p"></a>观世自在。<a id="a-8q"></a>菩萨现身依多烦恼而乱其心。<a id="a-8r"></a>不能修行如实之法。<a id="a-8s"></a>而复信乐少行少法。<a id="a-8t"></a>微薄直心不能摄取内心正定。<a id="a-8u"></a>闻菩萨藏如闻而观不能入定。<a id="a-8v"></a>而不能起出世间智。<a id="a-8w"></a>但修少分功德智慧庄严之相。<a id="a-8x"></a>依彼少分智慧庄严。<a id="a-8y"></a>为薄未来烦恼作愿。<a id="a-8z"></a>是菩萨愿波罗蜜。<a id="a-90"></a>愿未来世诸烦恼薄。<a id="a-91"></a>能成精进波罗蜜。<a id="a-92"></a>是故我说愿波罗蜜。<a id="a-93"></a>与毗梨耶波罗蜜为伴。</p>
  <p id="a94">观世自在。<a id="a-95"></a>菩萨亲近善知识故听闻正法。<a id="a-96"></a>如实思惟而能随顺。<a id="a-97"></a>如实修行转彼薄心增长善力。<a id="a-98"></a>于彼真如法界之中得增上力。<a id="a-99"></a>是菩萨力波罗蜜得内心定。<a id="a-9A"></a>是故我说力波罗蜜。<a id="a-9B"></a>与禅波罗蜜为伴。</p>
  <p id="a9C">观世自在。<a id="a-9D"></a>菩萨依于菩萨藏故。<a id="a-9E"></a>闻慧正观修禅波罗蜜。<a id="a-9F"></a>是菩萨智波罗蜜。<a id="a-9G"></a>依智波罗蜜。<a id="a-9H"></a>能生出世般若波罗蜜。<a id="a-9I"></a>是故我说智波罗蜜。<a id="a-9J"></a>与般若波罗蜜为伴。</p>
  <p id="a9K">观世自在菩萨白佛言。<a id="a-9L"></a>世尊。<a id="a-9M"></a>世尊何故说六波罗蜜如是次第。<a id="a-9N"></a>佛言。<a id="a-9O"></a>观世自在。<a id="a-9P"></a>依前后上上转胜故。<a id="a-9Q"></a>观世自在。<a id="a-9R"></a>菩萨远离受用欲心受持净戒。<a id="a-9S"></a>受持净戒已能忍诸恶。<a id="a-9T"></a>能忍诸恶已能成精进。<a id="a-9U"></a>能成精进已能入诸禅。<a id="a-9V"></a>能入诸禅已能得出世间智慧。<a id="a-9W"></a>观世自在。<a id="a-9X"></a>是故我说六波罗蜜如是次第应知。</p>
  <p id="a9Y">观世自在菩萨白佛言。<a id="a-9Z"></a>世尊。<a id="a-9a"></a>世尊说诸波罗蜜各有几种差别。<a id="a-9b"></a>佛言。<a id="a-9c"></a>观世自在。<a id="a-9d"></a>诸波罗蜜各有三种差别。<a id="a-9e"></a>观世自在。<a id="a-9f"></a>檀波罗蜜有三种。<a id="a-9g"></a>所谓法施财施无畏施。<a id="a-9h"></a>尸罗波罗蜜有三种。<a id="a-9i"></a>所谓离诸恶行戒。<a id="a-9j"></a>修诸善行戒。<a id="a-9k"></a>利益众生戒。<a id="a-9l"></a>羼提波罗蜜有三种。<a id="a-9m"></a>所谓忍诸恶忍。<a id="a-9n"></a>忍诸苦忍。<a id="a-9o"></a>忍诸法忍。<a id="a-9p"></a>毗梨耶波罗蜜有三种。<a id="a-9q"></a>所谓发起精进。<a id="a-9r"></a>修行善法精进。<a id="a-9s"></a>利益众生精进。<a id="a-9t"></a>禅波罗蜜有三种。<a id="a-9u"></a>所谓无分别寂静极寂静。<a id="a-9v"></a>对治烦恼受乐行禅。<a id="a-9w"></a>起诸功德禅。<a id="a-9x"></a>起利益众生禅。<a id="a-9y"></a>般若波罗蜜有三种。<a id="a-9z"></a>所谓观世谛般若。<a id="a-A0"></a>观第一义谛般若。<a id="a-A1"></a>观利益众生般若。<a id="a-A2"></a>观世自在。<a id="a-A3"></a>是名诸法波罗蜜各有三种差别应知。</p>
  <p id="aA4">观世自在菩萨白佛言。<a id="a-A5"></a>世尊。<a id="a-A6"></a>以何义故说诸波罗蜜名波罗蜜。<a id="a-A7"></a>佛言。<a id="a-A8"></a>观世自在。<a id="a-A9"></a>有五种义说名波罗蜜。<a id="a-AA"></a>所谓不着。<a id="a-AB"></a>不悕望。<a id="a-AC"></a>无过。<a id="a-AD"></a>不分别。<a id="a-AE"></a>回向。<a id="a-AF"></a>观世自在。<a id="a-AG"></a>不著者。<a id="a-AH"></a>所谓不着诸波罗蜜相违事。<a id="a-AI"></a>不悕望者。<a id="a-AJ"></a>于诸波罗蜜受用果报。<a id="a-AK"></a>报恩中无求心。<a id="a-AL"></a>无过者。<a id="a-AM"></a>远离诸波罗蜜。<a id="a-AN"></a>无方便杂染法。<a id="a-AO"></a>不分别者。<a id="a-AP"></a>诸波罗蜜中。<a id="a-AQ"></a>不如所闻执着自相。<a id="a-AR"></a>回向者。<a id="a-AS"></a>诸波罗蜜所作所集。<a id="a-AT"></a>回取大菩提果故。<a id="a-AU"></a>观世自在。<a id="a-AV"></a>是故我说名波罗蜜。</p>
  <p id="aAW">观世自在菩萨白佛言。<a id="a-AX"></a>世尊。<a id="a-AY"></a>诸波罗蜜相违事有几种。<a id="a-AZ"></a>佛言。<a id="a-Aa"></a>观世自在。<a id="a-Ab"></a>波罗蜜相违事有六种。<a id="a-Ac"></a>何等为六。<a id="a-Ad"></a>所谓乐于五欲资生自在。<a id="a-Ae"></a>我受乐见功德利自在故。<a id="a-Af"></a>随身口意行自在故。<a id="a-Ag"></a>于他轻恼心不堪忍故。<a id="a-Ah"></a>着自身乐故。<a id="a-Ai"></a>专念世间。<a id="a-Aj"></a>散乱行故。<a id="a-Ak"></a>于世间中见闻觉知。<a id="a-Al"></a>名字分别为胜功德故。<a id="a-Am"></a>观世自在。<a id="a-An"></a>是名诸波罗蜜相违事。</p>
  <p id="aAo">观世自在菩萨白佛言。<a id="a-Ap"></a>世尊。<a id="a-Aq"></a>世尊何者是诸波罗蜜果报。<a id="a-Ar"></a>佛言。<a id="a-As"></a>观世自在。<a id="a-At"></a>诸波罗蜜果报有六种应知。<a id="a-Au"></a>何等为六。<a id="a-Av"></a>所谓得富财故。<a id="a-Aw"></a>趣善道故。<a id="a-Ax"></a>无怨敌故。<a id="a-Ay"></a>不坏多喜乐故。<a id="a-Az"></a>常为众生主故。<a id="a-B0"></a>不害自身故。<a id="a-B1"></a>大威德力故。<a id="a-B2"></a>观世自在。<a id="a-B3"></a>是名诸波罗蜜六种果报。</p>
  <p id="aB4">观世自在菩萨白佛言。<a id="a-B5"></a>世尊。<a id="a-B6"></a>何者是诸波罗蜜杂染法。<a id="a-B7"></a>佛言观世自在。<a id="a-B8"></a>诸波罗蜜有四种不如法行。<a id="a-B9"></a>名为杂染。<a id="a-BA"></a>何等为四。<a id="a-BB"></a>所谓无慈心行故。<a id="a-BC"></a>不正念行故。<a id="a-BD"></a>不断恶行故。<a id="a-BE"></a>不至心行故。</p>
  <p id="aBF">观世自在菩萨白佛言。<a id="a-BG"></a>世尊。<a id="a-BH"></a>何者是不正思惟。<a id="a-BI"></a>佛言。<a id="a-BJ"></a>观世自在。<a id="a-BK"></a>所谓修行诸波罗蜜。<a id="a-BL"></a>离余波罗蜜行。<a id="a-BM"></a>是名不正思惟。</p>
  <p id="aBN">观世自在菩萨白佛言。<a id="a-BO"></a>世尊。<a id="a-BP"></a>何者是菩萨无方便修行。<a id="a-BQ"></a>佛言。<a id="a-BR"></a>观世自在。<a id="a-BS"></a>若菩萨修波罗蜜行摄取众生。<a id="a-BT"></a>但施饮食资生等乐以为满足。<a id="a-BU"></a>而不能令离不善处置于善处。<a id="a-BV"></a>是名菩萨无方便修行。<a id="a-BW"></a>何以故。<a id="a-BX"></a>观世自在。<a id="a-BY"></a>非施饮食如是等乐名为利益。<a id="a-BZ"></a>观世自在。<a id="a-Ba"></a>譬如粪秽若多若少。<a id="a-Bb"></a>无人能令生香美气。<a id="a-Bc"></a>观世自在。<a id="a-Bd"></a>如是一切有为行苦。<a id="a-Be"></a>一切众生自性诸苦。<a id="a-Bf"></a>饮食资生摄取众生不可为乐。<a id="a-Bg"></a>观世自在。<a id="a-Bh"></a>若置众生在于第一上善法中究竟乐处。<a id="a-Bi"></a>名为摄取与大利益。</p>
  <p id="aBj">观世自在菩萨白佛言。<a id="a-Bk"></a>世尊。<a id="a-Bl"></a>世尊此诸波罗蜜有几种清净。<a id="a-Bm"></a>佛言。<a id="a-Bn"></a>观世自在。<a id="a-Bo"></a>我不说离五种清净更有清净。<a id="a-Bp"></a>观世自在。<a id="a-Bq"></a>而我依此五种清净。<a id="a-Br"></a>略广说诸波罗蜜清净之相。<a id="a-Bs"></a>观世自在。<a id="a-Bt"></a>何者是略说诸波罗蜜清净之相。<a id="a-Bu"></a>观世自在。<a id="a-Bv"></a>一切波罗蜜有七种清净。<a id="a-Bw"></a>何等为七。<a id="a-Bx"></a>所谓菩萨离我说法。<a id="a-By"></a>复于他边不求智慧故。<a id="a-Bz"></a>此见诸法不生执着。<a id="a-C0"></a>知一切法能取大菩提故。<a id="a-C1"></a>不生异意异疑故。<a id="a-C2"></a>不自赞叹不毁他人故。<a id="a-C3"></a>不欺不憍慢不放逸故。<a id="a-C4"></a>得少善法不生满足心故。<a id="a-C5"></a>得此诸法于他人边不生嫉妒悭吝心故。<a id="a-C6"></a>观世自在。<a id="a-C7"></a>是名略说诸波罗蜜七种清净应知。</p>
  <p id="aC8">观世自在。<a id="a-C9"></a>我复广说诸波罗蜜清净之相。<a id="a-CA"></a>依彼七种说诸波罗蜜清净。<a id="a-CB"></a>何等七种。<a id="a-CC"></a>观世自在。<a id="a-CD"></a>我说诸菩萨摩诃萨檀波罗蜜七种清净。<a id="a-CE"></a>如实修行。<a id="a-CF"></a>何等为七。<a id="a-CG"></a>所谓依悲心施清净。<a id="a-CH"></a>施清净即戒清净。<a id="a-CI"></a>见清净。<a id="a-CJ"></a>心清净。<a id="a-CK"></a>口清净。<a id="a-CL"></a>智清净。<a id="a-CM"></a>意清净。<a id="a-CN"></a>是名檀波罗蜜七种清净应知。</p>
  <p id="aCO">观世自在。<a id="a-CP"></a>如是戒波罗蜜有七种清净。<a id="a-CQ"></a>何等为七。<a id="a-CR"></a>所谓菩萨摩诃萨于菩萨受持戒。<a id="a-CS"></a>如实知一切戒。<a id="a-CT"></a>如实能知离诸过法。<a id="a-CU"></a>彼法恒持坚固戒。<a id="a-CV"></a>至心戒。<a id="a-CW"></a>常随顺戒。<a id="a-CX"></a>于诸学中如实持戒。</p>
  <p id="aCY">观世自在。<a id="a-CZ"></a>是名戒波罗蜜七种清净应知。</p>
  <p id="aCa">观世自在。<a id="a-Cb"></a>如是羼提波罗蜜有七种清净。<a id="a-Cc"></a>何等为七。<a id="a-Cd"></a>所谓菩萨自信业报。<a id="a-Ce"></a>于诸一切不饶益事心不嗔恨。<a id="a-Cf"></a>若骂若嗔若打。<a id="a-Cg"></a>一切恶事来加其身。<a id="a-Ch"></a>不生报心。<a id="a-Ci"></a>不怀结恨。<a id="a-Cj"></a>若彼求悔应时即受。<a id="a-Ck"></a>不令他恼。<a id="a-Cl"></a>不求他求。<a id="a-Cm"></a>不为有畏。<a id="a-Cn"></a>不为饮食而行忍辱。<a id="a-Co"></a>于受他恩不忘还报。<a id="a-Cp"></a>观世自在。<a id="a-Cq"></a>是名忍辱波罗蜜七种清净应知。</p>
  <p id="aCr">观世自在。<a id="a-Cs"></a>毗梨耶波罗蜜有七种清净。<a id="a-Ct"></a>何等为七。<a id="a-Cu"></a>所谓菩萨如实知精进平等故。<a id="a-Cv"></a>不为精进自高下他故。<a id="a-Cw"></a>身体安住如山不动故。<a id="a-Cx"></a>常勤精进故。<a id="a-Cy"></a>心不怯弱故。<a id="a-Cz"></a>所行坚固故。<a id="a-D0"></a>于诸善法起精进心不休息故。<a id="a-D1"></a>观世自在。<a id="a-D2"></a>是名毗梨耶波罗蜜七种清净应知。</p>
  <p id="aD3">观世自在。<a id="a-D4"></a>禅波罗蜜有七种清净。<a id="a-D5"></a>何等为七。<a id="a-D6"></a>所谓菩萨善决定知诸相三昧禅波罗蜜。<a id="a-D7"></a>满足三昧禅波罗蜜。<a id="a-D8"></a>如实知二分三昧禅波罗蜜。<a id="a-D9"></a>如实知随顺三昧去禅波罗蜜。<a id="a-DA"></a>不依止三昧禅波罗蜜。<a id="a-DB"></a>善练诸业所作善三昧禅波罗蜜。<a id="a-DC"></a>观菩萨藏无量三昧禅波罗蜜。<a id="a-DD"></a>观世自在。<a id="a-DE"></a>是名禅波罗蜜七种清净应知。</p>
  <p id="aDF">观世自在。<a id="a-DG"></a>般若波罗蜜有七种清净。<a id="a-DH"></a>何等为七。<a id="a-DI"></a>所谓离有无谤中道般若。<a id="a-DJ"></a>依般若力如实能知三解脱义。<a id="a-DK"></a>谓空无相无愿。<a id="a-DL"></a>如实能知三种分别他力第一义谛。<a id="a-DM"></a>如实能知三种名相生相第一义相自体。<a id="a-DN"></a>如实能知世谛五明处。<a id="a-DO"></a>如实能知第一义谛。<a id="a-DP"></a>于七种真如不分别不戏论。<a id="a-DQ"></a>一味多修行无量差别观法。<a id="a-DR"></a>奢摩他毗婆舍那。<a id="a-DS"></a>随闻如实修行成就。<a id="a-DT"></a>观世自在。<a id="a-DU"></a>是名般若波罗蜜七种清净应知。</p>
  <p id="aDV">观世自在菩萨白佛言。<a id="a-DW"></a>世尊。<a id="a-DX"></a>世尊此五种观。<a id="a-DY"></a>一一观有何等业。<a id="a-DZ"></a>佛言。<a id="a-Da"></a>观世自在。<a id="a-Db"></a>此五种观各有五业应知。<a id="a-Dc"></a>何等为五。<a id="a-Dd"></a>所谓菩萨不着现报。<a id="a-De"></a>常至心行诸波罗蜜不放逸故。<a id="a-Df"></a>不悕望报恩。<a id="a-Dg"></a>摄取未来不放逸故。<a id="a-Dh"></a>无诸过失能善满足。<a id="a-Di"></a>善清净善白净。<a id="a-Dj"></a>修诸波罗蜜故。<a id="a-Dk"></a>依无分别巧方便。<a id="a-Dl"></a>速满诸波罗蜜故。<a id="a-Dm"></a>依回向力一切生处得善果报。<a id="a-Dn"></a>依彼如实修行诸波罗蜜不尽。<a id="a-Do"></a>乃至得阿耨多罗三藐三菩提故。<a id="a-Dp"></a>观世自在。<a id="a-Dq"></a>是名菩萨诸波罗蜜差别业应知。</p>
  <p id="aDr">观世自在菩萨白佛言。<a id="a-Ds"></a>世尊。<a id="a-Dt"></a>世尊此诸波罗蜜何者最胜。<a id="a-Du"></a>佛言。<a id="a-Dv"></a>观世自在。<a id="a-Dw"></a>所谓不吝资财。<a id="a-Dx"></a>不着果报。<a id="a-Dy"></a>回向大菩提。<a id="a-Dz"></a>观世自在。<a id="a-E0"></a>是名最胜应知。<a id="a-E1"></a>观世自在言。<a id="a-E2"></a>世尊。<a id="a-E3"></a>何者是无染法。<a id="a-E4"></a>佛言。<a id="a-E5"></a>所谓无诸过无分别。<a id="a-E6"></a>是名无染法应知。<a id="a-E7"></a>观世自在言。<a id="a-E8"></a>世尊。<a id="a-E9"></a>何者为明妙。<a id="a-EA"></a>佛言。<a id="a-EB"></a>所谓缘灭诸法应知。<a id="a-EC"></a>观世自在菩萨白佛言。<a id="a-ED"></a>世尊。<a id="a-EE"></a>世尊何者是菩萨不动地。<a id="a-EF"></a>佛言。<a id="a-EG"></a>观世自在。<a id="a-EH"></a>菩萨入初欢喜地具足大力不退诸法。<a id="a-EI"></a>是名菩萨不动地应知。<a id="a-EJ"></a>观世自在言。<a id="a-EK"></a>世尊。<a id="a-EL"></a>何等法是善清净法。<a id="a-EM"></a>佛言。<a id="a-EN"></a>所谓满足十地。<a id="a-EO"></a>乃至满足佛地应知。<a id="a-EP"></a>观世自在菩萨白佛言。<a id="a-EQ"></a>世尊。<a id="a-ER"></a>世尊何故菩萨诸波罗蜜不尽。<a id="a-ES"></a>爱乐果报亦不尽。<a id="a-ET"></a>佛言。<a id="a-EU"></a>所谓迭相因生妙果应知。</p>
 </body>
</html>