<!doctype html>
<html id="z3IBTnQPX" data-ver="1338">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">思益梵天所问经卷第四</h1>
  <h2 id="a2">师子吼品第十九</h2>
  <p id="a3">尔时，<a id="a-4"></a>释提桓因白佛言：<a id="a-5"></a>“世尊，<a id="a-6"></a>譬如贾客主入于宝洲，<a id="a-7"></a>其人所见皆是宝物。<a id="a-8"></a>如是成就不可思议功德者，<a id="a-9"></a>有所乐说，<a id="a-A"></a>皆是法宝；<a id="a-B"></a>所乐说者，<a id="a-C"></a>皆是实际；<a id="a-D"></a>所乐说者，<a id="a-E"></a>于诸法中无所贪著不著彼我；<a id="a-F"></a>所乐说者，<a id="a-G"></a>皆是真实无有颠倒；<a id="a-H"></a>所乐说者，<a id="a-I"></a>过去际空，<a id="a-J"></a>未来际不可得，<a id="a-K"></a>现在际不起见；<a id="a-L"></a>所乐说者，<a id="a-M"></a>不信解者得信解，<a id="a-N"></a>信解者得解脱；<a id="a-O"></a>所乐说者，<a id="a-P"></a>破增上慢，<a id="a-Q"></a>无增上慢者自说所作已办；<a id="a-R"></a>所乐说者，<a id="a-S"></a>魔不得便；<a id="a-T"></a>所听法者，<a id="a-U"></a>超度魔事；<a id="a-V"></a>所乐说者，<a id="a-W"></a>未生善法令生，<a id="a-X"></a>已生善法令得增长；<a id="a-Y"></a>所乐说者，<a id="a-Z"></a>已生诸烦恼令断，<a id="a-a"></a>未生诸烦恼令不生；<a id="a-b"></a>所乐说者，<a id="a-c"></a>未大庄严者令大庄严，<a id="a-d"></a>已大庄严者令不退转；<a id="a-e"></a>所乐说者，<a id="a-f"></a>不断灭诸法而护佛法。<a id="a-g"></a>世尊，<a id="a-h"></a>以是乐说，<a id="a-i"></a>能降伏一切外道。<a id="a-j"></a>所以者何？<a id="a-k"></a>一切野干不能于师子王前自现其身，<a id="a-l"></a>况闻其吼？<a id="a-m"></a>世尊，<a id="a-n"></a>一切外道诸论议师，<a id="a-o"></a>不能堪忍无上师子之吼亦复如是。</p>
  <p id="ap">尔时，<a id="a-q"></a>不退转天子谓释提桓因：<a id="a-r"></a>“憍尸迦，<a id="a-s"></a>所言师子吼，<a id="a-t"></a>师子吼者，<a id="a-u"></a>为何谓耶？<a id="a-v"></a>”</p>
  <p id="aw">答言：<a id="a-x"></a>“若行者说法无所贪著，<a id="a-y"></a>是名师子吼。<a id="a-z"></a>若行者贪著所见而有所说，<a id="a-10"></a>是野干鸣，<a id="a-11"></a>不名师子吼，<a id="a-12"></a>起诸邪见故。<a id="a-13"></a>天子，<a id="a-14"></a>汝当复说所以为师子吼者。<a id="a-15"></a>”</p>
  <p id="a16">天子言：<a id="a-17"></a>“憍尸迦，<a id="a-18"></a>有所说法乃至如来尚不贪著，<a id="a-19"></a>何况余法？<a id="a-1A"></a>是名师子吼。<a id="a-1B"></a>又憍尸迦，<a id="a-1C"></a>如说修行名师子吼，<a id="a-1D"></a>决定说法名师子吼，<a id="a-1E"></a>说法无畏名师子吼。<a id="a-1F"></a>又憍尸迦，<a id="a-1G"></a>若行者为不生不灭不出故说法名师子吼，<a id="a-1H"></a>若为无垢无净无合无散故说法名师子吼。<a id="a-1I"></a>又憍尸迦，<a id="a-1J"></a>师子吼名决定说一切法无我无众生，<a id="a-1K"></a>师子吼名决定说诸法空，<a id="a-1L"></a>师子吼名守护法故而有所说，<a id="a-1M"></a>师子吼名作是愿言‘我当作佛，<a id="a-1N"></a>灭一切众生苦恼’，<a id="a-1O"></a>师子吼名于清净所须物中少欲知足，<a id="a-1P"></a>师子吼名常能不舍阿兰若住处，<a id="a-1Q"></a>师子吼名行施唱导，<a id="a-1R"></a>师子吼名不舍持戒，<a id="a-1S"></a>师子吼名等心怨亲，<a id="a-1T"></a>师子吼名常行精进不舍本愿，<a id="a-1U"></a>师子吼名能除烦恼，<a id="a-1V"></a>师子吼名以智慧善知所行。<a id="a-1W"></a>”</p>
  <p id="a1X">说是师子吼法时，<a id="a-1Y"></a>三千大千世界六种震动，<a id="a-1Z"></a>百千伎乐不鼓自鸣，<a id="a-1a"></a>其大光明普照天地。<a id="a-1b"></a>百千诸天踊跃欢喜言：<a id="a-1c"></a>“我等闻不退转天子说师子吼法，<a id="a-1d"></a>于阎浮提再见转法轮。<a id="a-1e"></a>”</p>
  <p id="a1f">时佛微笑。<a id="a-1g"></a>诸佛常法若微笑时，<a id="a-1h"></a>若干百千种青黄赤白红紫等光，<a id="a-1i"></a>从口中出，<a id="a-1j"></a>普照无量无边世界，<a id="a-1k"></a>上过梵世蔽日月光，<a id="a-1l"></a>还绕身三匝从顶相入。</p>
  <p id="a1m">于是思益梵天向佛合掌，<a id="a-1n"></a>以偈赞曰：</p>
  <p id="a1o">“度一切慧最胜尊，<a id="a-1p"></a> 悉知三世众生行，</p>
  <p id="a1q">智慧功德及解脱，<a id="a-1r"></a> 唯愿演说笑因缘！</p>
  <p id="a1s">佛慧无量无障碍，<a id="a-1t"></a> 声闻缘觉所不及，</p>
  <p id="a1u">知众生心随意说，<a id="a-1v"></a> 愿最上尊说笑缘！</p>
  <p id="a1w">佛光可乐净无秽，<a id="a-1x"></a> 普照天人蔽日月，</p>
  <p id="a1y">须弥铁围及众山，<a id="a-1z"></a> 愿无比尊说笑缘！</p>
  <p id="a20">大圣寂然离瞋恨，<a id="a-21"></a> 天人瞻仰无厌足，</p>
  <p id="a22">一切皆蒙得快乐，<a id="a-23"></a> 愿为分别笑因缘！</p>
  <p id="a24">通达诸法空无我，<a id="a-25"></a> 水沫云露梦所见，</p>
  <p id="a26">水中月影虚空相，<a id="a-27"></a> 愿以妙音说笑缘！</p>
  <p id="a28">离分别想诸邪见，<a id="a-29"></a> 了空无相及无作，</p>
  <p id="a2A">常乐禅定寂然法，<a id="a-2B"></a> 愿说放此净光缘！</p>
  <p id="a2C">不著文字言音声，<a id="a-2D"></a> 说不依法及众生，</p>
  <p id="a2E">彼各自谓为我说，<a id="a-2F"></a> 愿神通智说笑缘！</p>
  <p id="a2G">佛为医王灭众病，<a id="a-2H"></a> 那罗廷力救世者，</p>
  <p id="a2I">趣舍灯明究竟道，<a id="a-2J"></a> 天人供养说笑缘！<a id="a-2K"></a>”</p>
  <p data-pb></p>
  <h2 id="a2L">梵行牢强精进品第二十</h2>
  <p id="a2M">尔时，<a id="a-2N"></a>佛告思益梵天：<a id="a-2O"></a>“汝见是不退转天子不？<a id="a-2P"></a>”</p>
  <p id="a2Q">“唯然，<a id="a-2R"></a>已见。<a id="a-2S"></a>”</p>
  <p id="a2T">“梵天，<a id="a-2U"></a>此不退转天子从今已后，<a id="a-2V"></a>过三百二十万阿僧祇劫，<a id="a-2W"></a>当得作佛，<a id="a-2X"></a>号须弥灯王如来、<a id="a-2Y"></a>应供、<a id="a-2Z"></a>正遍知、<a id="a-2a"></a>明行足、<a id="a-2b"></a>善逝、<a id="a-2c"></a>世间解、<a id="a-2d"></a>无上士、<a id="a-2e"></a>调御丈夫、<a id="a-2f"></a>天人师、<a id="a-2g"></a>佛世尊。<a id="a-2h"></a>世界名妙化，<a id="a-2i"></a>劫名梵叹。<a id="a-2j"></a>其佛国土以阎浮檀金琉璃为地，<a id="a-2k"></a>纯以菩萨为僧，<a id="a-2l"></a>无诸魔怨，<a id="a-2m"></a>所须之物应念即至。<a id="a-2n"></a>佛寿无量不可计数。<a id="a-2o"></a>”</p>
  <p id="a2p">于是思益梵天，<a id="a-2q"></a>谓不退转天子：<a id="a-2r"></a>“如来今已授仁者记。<a id="a-2s"></a>”</p>
  <p id="a2t">天子言：<a id="a-2u"></a>“梵天，<a id="a-2v"></a>如与如法性受记，<a id="a-2w"></a>与我受记亦复如是。<a id="a-2x"></a>”</p>
  <p id="a2y">思益言：<a id="a-2z"></a>“如法性不可授记。<a id="a-30"></a>”</p>
  <p id="a31">天子言：<a id="a-32"></a>“如法性不可授记者，<a id="a-33"></a>当知一切菩萨受记亦复如是。<a id="a-34"></a>”</p>
  <p id="a35">思益言：<a id="a-36"></a>“若如来不与汝记，<a id="a-37"></a>汝于过去诸佛所则为空住梵行。<a id="a-38"></a>”</p>
  <p id="a39">天子言：<a id="a-3A"></a>“若无所住是住梵行。<a id="a-3B"></a>”</p>
  <p id="a3C">思益言：<a id="a-3D"></a>“云何无住而住梵行？<a id="a-3E"></a>”</p>
  <p id="a3F">答言：<a id="a-3G"></a>“若不住欲界，<a id="a-3H"></a>不住色界，<a id="a-3I"></a>不住无色界，<a id="a-3J"></a>是住梵行。<a id="a-3K"></a>又梵天，<a id="a-3L"></a>若行者不住我，<a id="a-3M"></a>不住众生，<a id="a-3N"></a>不住寿命者，<a id="a-3O"></a>不住人者，<a id="a-3P"></a>是住梵行。<a id="a-3Q"></a>以要言之，<a id="a-3R"></a>若不住法，<a id="a-3S"></a>不住非法，<a id="a-3T"></a>是住梵行。<a id="a-3U"></a>”</p>
  <p id="a3V">又问：<a id="a-3W"></a>“梵行者有何义？<a id="a-3X"></a>”</p>
  <p id="a3Y">答言：<a id="a-3Z"></a>“住不二道是梵行义。<a id="a-3a"></a>”</p>
  <p id="a3b">又问：<a id="a-3c"></a>“住不二道为住何所？<a id="a-3d"></a>”</p>
  <p id="a3e">答言：<a id="a-3f"></a>“住不二道是即不住一切诸法。<a id="a-3g"></a>所以者何？<a id="a-3h"></a>众贤圣无所住，<a id="a-3i"></a>不取于法能度诸流。<a id="a-3j"></a>”</p>
  <p id="a3k">又问：<a id="a-3l"></a>“云何为修道？<a id="a-3m"></a>”</p>
  <p id="a3n">答言：<a id="a-3o"></a>“不堕有，<a id="a-3p"></a>不堕无，<a id="a-3q"></a>亦不分别是有是无，<a id="a-3r"></a>习如是者名为修道。<a id="a-3s"></a>”</p>
  <p id="a3t">又问：<a id="a-3u"></a>“以何法修道？<a id="a-3v"></a>”</p>
  <p id="a3w">答言：<a id="a-3x"></a>“不以见闻觉知法，<a id="a-3y"></a>不以得，<a id="a-3z"></a>不以证，<a id="a-40"></a>于一切法无相无示，<a id="a-41"></a>名为修道。<a id="a-42"></a>”</p>
  <p id="a43">又问：<a id="a-44"></a>“何谓菩萨牢强精进？<a id="a-45"></a>”</p>
  <p id="a46">答言：<a id="a-47"></a>“若菩萨于诸法不见一相，<a id="a-48"></a>不见异相，<a id="a-49"></a>是名菩萨牢强精进大庄严也。<a id="a-4A"></a>于诸法不坏法性故，<a id="a-4B"></a>于诸法无著无断、<a id="a-4C"></a>无增无减，<a id="a-4D"></a>不见垢净出于法性，<a id="a-4E"></a>是名菩萨第一精进。<a id="a-4F"></a>所谓身无所起，<a id="a-4G"></a>心无所起。<a id="a-4H"></a>”</p>
  <p id="a4I">于是世尊赞不退转天子：<a id="a-4J"></a>“善哉！<a id="a-4K"></a>善哉！<a id="a-4L"></a>”赞已语思益梵天言：<a id="a-4M"></a>“如此天子所说，<a id="a-4N"></a>身无所起，<a id="a-4O"></a>心无所起，<a id="a-4P"></a>是为第一牢强精进。<a id="a-4Q"></a>梵天，<a id="a-4R"></a>我念宿世一切所行，<a id="a-4S"></a>牢强精进持戒头陀，<a id="a-4T"></a>于诸师长供养恭敬，<a id="a-4U"></a>在空闲处专精行道读诵多闻，<a id="a-4V"></a>愍念众生给其所须，<a id="a-4W"></a>一切难行苦行殷勤精进，<a id="a-4X"></a>而过去诸佛不见授阿耨多罗三藐三菩提记。<a id="a-4Y"></a>所以者何？<a id="a-4Z"></a>我住身口心，<a id="a-4a"></a>起精进相故。<a id="a-4b"></a>梵天，<a id="a-4c"></a>我后得如天子所说牢强精进故，<a id="a-4d"></a>燃灯佛授我记言：<a id="a-4e"></a>‘汝于来世当得作佛，<a id="a-4f"></a>号释迦牟尼。<a id="a-4g"></a>’是故梵天，<a id="a-4h"></a>若菩萨疾欲受记，<a id="a-4i"></a>应当修习如是牢强精进，<a id="a-4j"></a>谓于诸法不起精进相。<a id="a-4k"></a>”</p>
  <p id="a4l">“世尊，<a id="a-4m"></a>何等是不起相精进？<a id="a-4n"></a>”</p>
  <p id="a4o">佛言：<a id="a-4p"></a>“三世等空精进，<a id="a-4q"></a>是名不起相精进。<a id="a-4r"></a>”</p>
  <p id="a4s">“世尊，<a id="a-4t"></a>云何为三世等空精进？<a id="a-4u"></a>”</p>
  <p id="a4v">佛言：<a id="a-4w"></a>“过去心已灭，<a id="a-4x"></a>未来心未至，<a id="a-4y"></a>现在心无住。<a id="a-4z"></a>若法灭不复更起，<a id="a-50"></a>若未至即无生相，<a id="a-51"></a>若无住即住实相，<a id="a-52"></a>又实相亦无有生，<a id="a-53"></a>若法无生则无去来今，<a id="a-54"></a>若无去来今者则从本已来性常不生，<a id="a-55"></a>是名三世等空精进，<a id="a-56"></a>能令菩萨疾得受记。<a id="a-57"></a>梵天，<a id="a-58"></a>菩萨成就如是法忍者，<a id="a-59"></a>能了达一切法无所舍，<a id="a-5A"></a>是名檀波罗蜜；<a id="a-5B"></a>了达一切法无漏，<a id="a-5C"></a>是名尸波罗蜜；<a id="a-5D"></a>了达一切法无伤，<a id="a-5E"></a>是名羼提波罗蜜；<a id="a-5F"></a>了达一切法无所起，<a id="a-5G"></a>是名毗梨耶波罗蜜；<a id="a-5H"></a>了达一切法平等，<a id="a-5I"></a>是名禅波罗蜜；<a id="a-5J"></a>了达一切法无所分别，<a id="a-5K"></a>是名般若波罗蜜。<a id="a-5L"></a>若菩萨如是了达，<a id="a-5M"></a>则于诸法无增无减、<a id="a-5N"></a>无正无邪。<a id="a-5O"></a>是菩萨虽布施不求果报，<a id="a-5P"></a>虽持戒无所贪著，<a id="a-5Q"></a>虽忍辱知内外空，<a id="a-5R"></a>虽精进知无起相，<a id="a-5S"></a>虽禅定无所依止，<a id="a-5T"></a>虽行慧无所取相。<a id="a-5U"></a>梵天，<a id="a-5V"></a>菩萨成就如是法忍，<a id="a-5W"></a>虽示现一切所行，<a id="a-5X"></a>而无所染污。<a id="a-5Y"></a>是人得世间平等相，<a id="a-5Z"></a>不为利衰、<a id="a-5a"></a>毁誉、<a id="a-5b"></a>称讥、<a id="a-5c"></a>苦乐之所倾动，<a id="a-5d"></a>出过一切世间法故，<a id="a-5e"></a>不自高不自下，<a id="a-5f"></a>不喜不戚，<a id="a-5g"></a>不动不逸，<a id="a-5h"></a>无二心离诸缘得无二法，<a id="a-5i"></a>为堕见二法众生起大悲心，<a id="a-5j"></a>为其受身而教化之。<a id="a-5k"></a>梵天，<a id="a-5l"></a>是名第一牢强精进，<a id="a-5m"></a>所谓得无我空法忍，<a id="a-5n"></a>而于众生起大悲心，<a id="a-5o"></a>为之受身说是牢强精进相。<a id="a-5p"></a>”</p>
  <p id="a5q">时，<a id="a-5r"></a>八千菩萨得无生法忍，<a id="a-5s"></a>佛为受记，<a id="a-5t"></a>皆当得阿耨多罗三藐三菩提，<a id="a-5u"></a>各于异土得成佛道，<a id="a-5v"></a>皆同一号号坚精进。</p>
  <p data-pb></p>
  <h2 id="a5w">海喻品第二十一</h2>
  <p id="a5x">尔时，<a id="a-5y"></a>大迦葉白佛言：<a id="a-5z"></a>“世尊，<a id="a-60"></a>譬如诸大龙若欲雨时雨于大海，<a id="a-61"></a>此诸菩萨亦复如是，<a id="a-62"></a>以大法雨雨菩萨心。<a id="a-63"></a>”</p>
  <p id="a64">佛言：<a id="a-65"></a>“迦葉，<a id="a-66"></a>如汝所说，<a id="a-67"></a>诸大龙王所以不雨阎浮提者，<a id="a-68"></a>非有吝也，<a id="a-69"></a>但以其地不堪受故。<a id="a-6A"></a>所以者何？<a id="a-6B"></a>大龙所雨澍如车轴。<a id="a-6C"></a>若其雨者，<a id="a-6D"></a>是阎浮提及城邑聚落山林陂池，<a id="a-6E"></a>悉皆漂流如漂枣叶，<a id="a-6F"></a>是故大龙不雨大雨于阎浮提。<a id="a-6G"></a>如是，<a id="a-6H"></a>迦葉，<a id="a-6I"></a>此诸菩萨所以不雨法雨于余众生者，<a id="a-6J"></a>亦无吝心，<a id="a-6K"></a>以其器不堪受如是等法。<a id="a-6L"></a>是故此诸菩萨，<a id="a-6M"></a>但于甚深智慧无量大海菩萨心中，<a id="a-6N"></a>雨如是等不可思议无上法雨。</p>
  <p id="a6O">“迦葉，<a id="a-6P"></a>又如大海堪受大雨澍如车轴不增不减。<a id="a-6Q"></a>此诸菩萨亦复如是，<a id="a-6R"></a>若于一劫若复百劫，<a id="a-6S"></a>若听若说，<a id="a-6T"></a>其法湛然不增不减。</p>
  <p id="a6U">“迦葉，<a id="a-6V"></a>又如大海百川众流入其中者同一碱味。<a id="a-6W"></a>此诸菩萨亦复如是，<a id="a-6X"></a>闻种种法种种论议，<a id="a-6Y"></a>皆能信解为一空味。</p>
  <p id="a6Z">“迦葉，<a id="a-6a"></a>又如大海澄净无垢，<a id="a-6b"></a>浊水流入即皆清洁。<a id="a-6c"></a>此诸菩萨亦复如是，<a id="a-6d"></a>净诸结恨尘劳之垢。</p>
  <p id="a6e">“迦葉，<a id="a-6f"></a>又如大海甚深无底。<a id="a-6g"></a>此诸菩萨亦复如是，<a id="a-6h"></a>能思惟入无量法故，<a id="a-6i"></a>名为甚深；<a id="a-6j"></a>一切声闻、<a id="a-6k"></a>辟支佛不能测故，<a id="a-6l"></a>名为无底。</p>
  <p id="a6m">“迦葉，<a id="a-6n"></a>又如大海集无量水。<a id="a-6o"></a>此诸菩萨亦复如是，<a id="a-6p"></a>集无量法、<a id="a-6q"></a>无量智慧，<a id="a-6r"></a>是故说诸菩萨心如大海。</p>
  <p id="a6s">“迦葉，<a id="a-6t"></a>又如大海积聚种种无量珍宝。<a id="a-6u"></a>此诸菩萨亦复如是，<a id="a-6v"></a>入种种法门集诸法宝，<a id="a-6w"></a>种种行道出生无量法宝之聚。</p>
  <p id="a6x">“迦葉，<a id="a-6y"></a>又如大海有三种宝：<a id="a-6z"></a>一者、<a id="a-70"></a>少价，<a id="a-71"></a>二者、<a id="a-72"></a>有价，<a id="a-73"></a>三者、<a id="a-74"></a>无价。<a id="a-75"></a>此诸菩萨所可说法亦复如是，<a id="a-76"></a>随诸众生根之利钝令得解脱：<a id="a-77"></a>有以小乘而得解脱，<a id="a-78"></a>有以中乘而得解脱，<a id="a-79"></a>有以大乘而得解脱。</p>
  <p id="a7A">“迦葉，<a id="a-7B"></a>又如大海渐渐转深。<a id="a-7C"></a>此诸菩萨亦复如是，<a id="a-7D"></a>向萨婆若渐渐转深。</p>
  <p id="a7E">“迦葉，<a id="a-7F"></a>又如大海不宿死尸。<a id="a-7G"></a>此诸菩萨亦复如是，<a id="a-7H"></a>不宿声闻、<a id="a-7I"></a>辟支佛心，<a id="a-7J"></a>亦不宿悭贪、<a id="a-7K"></a>毁戒、<a id="a-7L"></a>瞋恚、<a id="a-7M"></a>懈怠、<a id="a-7N"></a>乱念、<a id="a-7O"></a>愚痴之心，<a id="a-7P"></a>亦不宿我、<a id="a-7Q"></a>人、<a id="a-7R"></a>众生之见。</p>
  <p id="a7S">“迦葉，<a id="a-7T"></a>又如劫尽烧时，<a id="a-7U"></a>诸小陂池江河泉源在前枯竭，<a id="a-7V"></a>然后大海乃当消尽。<a id="a-7W"></a>正法灭时亦复如是，<a id="a-7X"></a>诸行小道正法先尽，<a id="a-7Y"></a>然后菩萨大海之心正法乃灭。</p>
  <p id="a7Z">“迦葉，<a id="a-7a"></a>此诸菩萨宁失身命不舍正法，<a id="a-7b"></a>汝谓菩萨失正法耶？<a id="a-7c"></a>勿造斯观！<a id="a-7d"></a>迦葉，<a id="a-7e"></a>如彼大海有金刚珠名集诸宝，<a id="a-7f"></a>乃至七日出时火至梵世，<a id="a-7g"></a>而此宝珠不烧不失，<a id="a-7h"></a>转至他方大海之中。<a id="a-7i"></a>若是宝珠在此世界，<a id="a-7j"></a>世界烧者无有是处。<a id="a-7k"></a>此诸菩萨亦复如是，<a id="a-7l"></a>正法灭时七邪法出尔，<a id="a-7m"></a>乃至于他方世界。<a id="a-7n"></a>何等七？<a id="a-7o"></a>一者、<a id="a-7p"></a>外道论，<a id="a-7q"></a>二者、<a id="a-7r"></a>恶知识，<a id="a-7s"></a>三者、<a id="a-7t"></a>邪用道法，<a id="a-7u"></a>四者、<a id="a-7v"></a>互相恼乱，<a id="a-7w"></a>五者、<a id="a-7x"></a>入邪见棘林，<a id="a-7y"></a>六者、<a id="a-7z"></a>不修福德，<a id="a-80"></a>七者、<a id="a-81"></a>无有得道。<a id="a-82"></a>此七恶出时，<a id="a-83"></a>是诸菩萨知诸众生不可得度尔，<a id="a-84"></a>乃至于他方佛国，<a id="a-85"></a>不离见佛闻法，<a id="a-86"></a>教化众生增长善根。</p>
  <p id="a87">“迦葉，<a id="a-88"></a>又如大海为无量众生之所依止。<a id="a-89"></a>此诸菩萨亦复如是，<a id="a-8A"></a>众生依止得三种乐：<a id="a-8B"></a>人乐、<a id="a-8C"></a>天乐、<a id="a-8D"></a>涅槃之乐。</p>
  <p id="a8E">“迦葉，<a id="a-8F"></a>又如大海碱不可饮。<a id="a-8G"></a>此诸菩萨亦复如是，<a id="a-8H"></a>诸魔外道不能吞灭。<a id="a-8I"></a>”</p>
  <p id="a8J">于是大迦葉白佛言：<a id="a-8K"></a>“世尊，<a id="a-8L"></a>大海虽深尚可测量，<a id="a-8M"></a>此诸菩萨不可测也！<a id="a-8N"></a>”</p>
  <p id="a8O">佛告迦葉：<a id="a-8P"></a>“三千大千世界微尘犹可数知，<a id="a-8Q"></a>此诸菩萨功德无量不可数也！<a id="a-8R"></a>”</p>
  <p id="a8S">尔时，<a id="a-8T"></a>世尊欲重宣此事，<a id="a-8U"></a>而说偈言：</p>
  <p id="a8V">“譬如大海能悉受，<a id="a-8W"></a> 一切众水无满时；</p>
  <p id="a8X">此诸菩萨亦如是，<a id="a-8Y"></a> 常求法利无厌足。</p>
  <p id="a8Z">又如大海纳众流，<a id="a-8a"></a> 一切悉归无损益；</p>
  <p id="a8b">此诸菩萨亦如是，<a id="a-8c"></a> 听受深法无增减。</p>
  <p id="a8d">又如大海不受浊，<a id="a-8e"></a> 浊水流入悉清净；</p>
  <p id="a8f">此诸菩萨亦如是，<a id="a-8g"></a> 不受一切烦恼垢。</p>
  <p id="a8h">又如大海无涯底，<a id="a-8i"></a> 此诸菩萨亦如是；</p>
  <p id="a8j">功德智慧无有量，<a id="a-8k"></a> 一切众生不能测。</p>
  <p id="a8l">又如大海无别异，<a id="a-8m"></a> 百川流入皆一味；</p>
  <p id="a8n">此诸菩萨亦如是，<a id="a-8o"></a> 所听受法同一相。</p>
  <p id="a8p">又如大海所以成，<a id="a-8q"></a> 非但为一众生故；</p>
  <p id="a8r">此诸菩萨亦如是，<a id="a-8s"></a> 普为一切发道心。</p>
  <p id="a8t">如海宝珠名集宝，<a id="a-8u"></a> 因是宝故有众宝；</p>
  <p id="a8v">菩萨宝聚亦如是，<a id="a-8w"></a> 从菩萨宝出诸宝。</p>
  <p id="a8x">如大海出三种宝，<a id="a-8y"></a> 而此大海无分别；</p>
  <p id="a8z">菩萨说法亦如是，<a id="a-90"></a> 三乘度人无彼此。</p>
  <p id="a91">又如大海渐渐深；<a id="a-92"></a> 此诸菩萨亦如是，</p>
  <p id="a93">为众生故修功德，<a id="a-94"></a> 回向甚深萨婆若。</p>
  <p id="a95">又如大海不宿尸；<a id="a-96"></a> 此诸菩萨亦如是，</p>
  <p id="a97">发清净心菩提愿，<a id="a-98"></a> 不宿声闻烦恼心。</p>
  <p id="a99">如大海有坚牢宝，<a id="a-9A"></a> 其宝名曰集诸宝，</p>
  <p id="a9B">劫尽烧时终不烧，<a id="a-9C"></a> 转至他方诸佛国；</p>
  <p id="a9D">正法灭时亦如是，<a id="a-9E"></a> 坚精进者能持法，</p>
  <p id="a9F">知诸众生不可度，<a id="a-9G"></a> 转至他方诸佛所。</p>
  <p id="a9H">三千世界欲坏时，<a id="a-9I"></a> 火劫将起烧天地，</p>
  <p id="a9J">百川众流在前涸，<a id="a-9K"></a> 尔时水王于后竭；</p>
  <p id="a9L">行小道者亦如是，<a id="a-9M"></a> 法欲尽时在前灭，</p>
  <p id="a9N">菩萨勇猛不惜身，<a id="a-9O"></a> 护持正法后乃尽。</p>
  <p id="a9P">若佛在世灭度后，<a id="a-9Q"></a> 是心中法宝不灭，</p>
  <p id="a9R">深心清净住是法，<a id="a-9S"></a> 以此善法修行道。</p>
  <p id="a9T">百千众生依止海，<a id="a-9U"></a> 海成非为一众生；</p>
  <p id="a9V">菩萨发心亦如是，<a id="a-9W"></a> 为度一切众生故。</p>
  <p id="a9X">十方世界诸大海，<a id="a-9Y"></a> 犹尚可得测其量；</p>
  <p id="a9Z">是诸菩萨所行道，<a id="a-9a"></a> 声闻缘觉不能测。</p>
  <p id="a9b">迦葉当知诸菩萨，<a id="a-9c"></a> 勇猛精进回向心，</p>
  <p id="a9d">愿欲作佛度众生，<a id="a-9e"></a> 尚无与等何况胜？</p>
  <p id="a9f">是德宝聚如大海，<a id="a-9g"></a> 是可供养良福田，</p>
  <p id="a9h">是为最上大医王，<a id="a-9i"></a> 能疗一切众生病。</p>
  <p id="a9j">是世归依作救护，<a id="a-9k"></a> 洲渚灯明究竟道，</p>
  <p id="a9l">能与世间无明眼，<a id="a-9m"></a> 得眼则能服甘露。</p>
  <p id="a9n">是为世间诸法王，<a id="a-9o"></a> 是为帝释决断智，</p>
  <p id="a9p">是为梵王行四禅，<a id="a-9q"></a> 是为能转梵法轮。</p>
  <p id="a9r">是为大智导世师，<a id="a-9s"></a> 示诸邪径正真道，</p>
  <p id="a9t">是为勇猛能破魔，<a id="a-9u"></a> 是为清净除恼秽。</p>
  <p id="a9v">是修白法如满月，<a id="a-9w"></a> 光明高显犹如日，</p>
  <p id="a9x">智慧超出如须弥，<a id="a-9y"></a> 犹如密云雨甘露。</p>
  <p id="a9z">是无所畏如师子，<a id="a-A0"></a> 是心调柔如象王，</p>
  <p id="aA1">是则譬如金刚山，<a id="a-A2"></a> 一切外道不能坏。</p>
  <p id="aA3">是则清净犹如水，<a id="a-A4"></a> 是有威猛如大火，</p>
  <p id="aA5">是则如风无障碍，<a id="a-A6"></a> 是则如地无能动。</p>
  <p id="aA7">是拔憍慢我根等，<a id="a-A8"></a> 是如药树无分别，</p>
  <p id="aA9">是持净戒如莲华，<a id="a-AA"></a> 是于世法无所染。</p>
  <p id="aAB">是如优昙钵罗华，<a id="a-AC"></a> 千万亿劫时一出，</p>
  <p id="aAD">是为知报佛之恩，<a id="a-AE"></a> 是为不断诸佛种。</p>
  <p id="aAF">是为精进行大悲，<a id="a-AG"></a> 是用慈喜而超出，</p>
  <p id="aAH">是能舍离五欲心，<a id="a-AI"></a> 是常求佛法宝财。</p>
  <p id="aAJ">是行布施为最胜，<a id="a-AK"></a> 是持净戒无等侣，</p>
  <p id="aAL">是忍辱健无畴匹，<a id="a-AM"></a> 是勤精进无厌倦。</p>
  <p id="aAN">是行禅定具神通，<a id="a-AO"></a> 能至无量诸佛土，</p>
  <p id="aAP">常见诸佛听受法，<a id="a-AQ"></a> 如其所闻为人说。</p>
  <p id="aAR">是知众生所行道，<a id="a-AS"></a> 随其性欲根利钝，</p>
  <p id="aAT">是名善知方便力，<a id="a-AU"></a> 是然慧灯得济处。</p>
  <p id="aAV">是能善知一切法，<a id="a-AW"></a> 皆从和合因缘生，</p>
  <p id="aAX">是能决了因缘相，<a id="a-AY"></a> 离于我见乐平等。</p>
  <p id="aAZ">是能正观于诸法，<a id="a-Aa"></a> 为从何来至何所，</p>
  <p id="aAb">善知诸法无去来，<a id="a-Ac"></a> 常住法性而不动。</p>
  <p id="aAd">是见有为法皆空，<a id="a-Ae"></a> 增益大悲济众生，</p>
  <p id="aAf">众生妄想起众苦，<a id="a-Ag"></a> 为欲度故修行道。</p>
  <p id="aAh">凡夫分别我我所，<a id="a-Ai"></a> 行于种种诸邪见，</p>
  <p id="aAj">是能晓了法实相，<a id="a-Ak"></a> 为断诸见讲说法。</p>
  <p id="aAl">无常为常不清净，<a id="a-Am"></a> 无我谓我苦为乐，</p>
  <p id="aAn">凡夫颠倒贪著故，<a id="a-Ao"></a> 生死前际不可知。</p>
  <p id="aAp">是能知此从颠倒，<a id="a-Aq"></a> 无我无人无众生，</p>
  <p id="aAr">我当如是修正道，<a id="a-As"></a> 无常我乐及不净。</p>
  <p id="aAt">迦葉当知此菩萨，<a id="a-Au"></a> 我所称赞诸功德，</p>
  <p id="aAv">于其所行不可尽，<a id="a-Aw"></a> 犹如大地举一尘。</p>
  <p id="aAx">若发菩提心不退，<a id="a-Ay"></a> 三千大千供养具，</p>
  <p id="aAz">若复有供过于是，<a id="a-B0"></a> 悉应供养如是人。</p>
  <p id="aB1">若人发心愿作佛，<a id="a-B2"></a> 是则恭敬供养我，</p>
  <p id="aB3">于诸去来现在佛，<a id="a-B4"></a> 亦皆恭敬供养已。<a id="a-B5"></a>”</p>
  <p data-pb></p>
  <h2 id="aB6">建立法品第二十二</h2>
  <p id="aB7">尔时，<a id="a-B8"></a>思益梵天谓文殊师利法王子：<a id="a-B9"></a>“当请如来护念斯经，<a id="a-BA"></a>于后末世五百岁时令广流布。<a id="a-BB"></a>”</p>
  <p id="aBC">文殊师利言：<a id="a-BD"></a>“于意云何？<a id="a-BE"></a>佛于是经有法、<a id="a-BF"></a>有说、<a id="a-BG"></a>有示，<a id="a-BH"></a>可护念不？<a id="a-BI"></a>”</p>
  <p id="aBJ">思益言：<a id="a-BK"></a>“不也。<a id="a-BL"></a>”</p>
  <p id="aBM">“梵天，<a id="a-BN"></a>是故当知一切法无说、<a id="a-BO"></a>无示、<a id="a-BP"></a>无有护念，<a id="a-BQ"></a>是法终不可灭、<a id="a-BR"></a>不可护念。<a id="a-BS"></a>若欲护此法者，<a id="a-BT"></a>为欲护念虚空。<a id="a-BU"></a>梵天，<a id="a-BV"></a>菩萨若言欲有所受法者，<a id="a-BW"></a>即非法言。<a id="a-BX"></a>所以者何？<a id="a-BY"></a>出过一切言论，<a id="a-BZ"></a>是名菩萨乐无诤讼。<a id="a-Ba"></a>梵天，<a id="a-Bb"></a>若有菩萨于此众中作是念：<a id="a-Bc"></a>‘今说是法。<a id="a-Bd"></a>’当知是人即非听法。<a id="a-Be"></a>所以者何？<a id="a-Bf"></a>不听法者乃为听法。<a id="a-Bg"></a>”</p>
  <p id="aBh">梵天言：<a id="a-Bi"></a>“何故说不听法者乃为听法？<a id="a-Bj"></a>”</p>
  <p id="aBk">文殊师利言：<a id="a-Bl"></a>“眼、<a id="a-Bm"></a>耳、<a id="a-Bn"></a>鼻、<a id="a-Bo"></a>舌、<a id="a-Bp"></a>身、<a id="a-Bq"></a>意不漏，<a id="a-Br"></a>是听法也。<a id="a-Bs"></a>所以者何？<a id="a-Bt"></a>若于内六入不漏色、<a id="a-Bu"></a>声、<a id="a-Bv"></a>香、<a id="a-Bw"></a>味、<a id="a-Bx"></a>触、<a id="a-By"></a>法中，<a id="a-Bz"></a>乃为听法。<a id="a-C0"></a>”</p>
  <p id="aC1">尔时，<a id="a-C2"></a>会中三万二千天子、<a id="a-C3"></a>五百比丘、<a id="a-C4"></a>三百比丘尼、<a id="a-C5"></a>八百优婆塞、<a id="a-C6"></a>八百优婆夷，<a id="a-C7"></a>闻文殊师利所说皆得无生法忍，<a id="a-C8"></a>得是忍已作是言：<a id="a-C9"></a>“如是，<a id="a-CA"></a>如是，<a id="a-CB"></a>文殊师利，<a id="a-CC"></a>如仁者所说，<a id="a-CD"></a>不听法者乃为听法。<a id="a-CE"></a>”</p>
  <p id="aCF">尔时。<a id="a-CG"></a>思益梵天问得忍诸菩萨言：<a id="a-CH"></a>“汝等岂不听是经耶？<a id="a-CI"></a>”</p>
  <p id="aCJ">诸菩萨言：<a id="a-CK"></a>“如我等听，<a id="a-CL"></a>以不听为听。<a id="a-CM"></a>”</p>
  <p id="aCN">又问：<a id="a-CO"></a>“汝等云何知是法耶？<a id="a-CP"></a>”</p>
  <p id="aCQ">答言：<a id="a-CR"></a>“以不知为知。<a id="a-CS"></a>”</p>
  <p id="aCT">又问：<a id="a-CU"></a>“汝等得何等故名为得忍？<a id="a-CV"></a>”</p>
  <p id="aCW">答言：<a id="a-CX"></a>“以一切法不可得故，<a id="a-CY"></a>我等名为得忍。<a id="a-CZ"></a>”</p>
  <p id="aCa">思益言：<a id="a-Cb"></a>“云何随是法行？<a id="a-Cc"></a>”</p>
  <p id="aCd">答言：<a id="a-Ce"></a>“以不随行故随行。<a id="a-Cf"></a>”</p>
  <p id="aCg">又问：<a id="a-Ch"></a>“汝等于此法中明了通达耶？<a id="a-Ci"></a>”</p>
  <p id="aCj">答言：<a id="a-Ck"></a>“一切诸法皆明了通达，<a id="a-Cl"></a>无彼我故。<a id="a-Cm"></a>”</p>
  <p id="aCn">尔时，<a id="a-Co"></a>会中有天子名净相，<a id="a-Cp"></a>谓思益梵天：<a id="a-Cq"></a>“若有但闻此经佛不与受记者，<a id="a-Cr"></a>我当授其阿耨多罗三藐三菩提记。<a id="a-Cs"></a>所以者何？<a id="a-Ct"></a>此经不破因果，<a id="a-Cu"></a>能生一切善法，<a id="a-Cv"></a>能坏魔怨离诸憎爱，<a id="a-Cw"></a>能令众生心得清净，<a id="a-Cx"></a>能令信者皆得欢喜除诸瞋恨。<a id="a-Cy"></a>斯经一切善人之所修行，<a id="a-Cz"></a>斯经一切诸佛之所护念，<a id="a-D0"></a>斯经一切世间天、<a id="a-D1"></a>人、<a id="a-D2"></a>阿修罗所共守护，<a id="a-D3"></a>斯经决定至不退转故，<a id="a-D4"></a>斯经不诳至道场故，<a id="a-D5"></a>斯经真实能令众生得诸佛法，<a id="a-D6"></a>斯经能转法轮，<a id="a-D7"></a>斯经能除疑悔，<a id="a-D8"></a>斯经能开圣道，<a id="a-D9"></a>斯经求解脱者所应善听，<a id="a-DA"></a>斯经欲得陀罗尼者所应善持，<a id="a-DB"></a>斯经求福之人所应善说，<a id="a-DC"></a>斯经乐法之人所应善念，<a id="a-DD"></a>斯经能与快乐至于涅槃，<a id="a-DE"></a>斯经若魔外道有所得人所不能断，<a id="a-DF"></a>斯经应受供养人能随其义，<a id="a-DG"></a>斯经能令利根者欣悦，<a id="a-DH"></a>斯经能令智慧者欢喜，<a id="a-DI"></a>斯经能与人慧离诸见故，<a id="a-DJ"></a>斯经能与人智破愚痴故，<a id="a-DK"></a>斯经文辞次第善说，<a id="a-DL"></a>斯经究竟善随义说，<a id="a-DM"></a>斯经多所利益说第一义，<a id="a-DN"></a>斯经爱乐法人之所贪惜，<a id="a-DO"></a>斯经有智之人所不能离，<a id="a-DP"></a>斯经施者之大藏，<a id="a-DQ"></a>斯经热恼者之清凉池，<a id="a-DR"></a>斯经能令慈者心等，<a id="a-DS"></a>斯经能令懈怠者精进，<a id="a-DT"></a>斯经能令妄念者得定，<a id="a-DU"></a>斯经能与愚者慧明。<a id="a-DV"></a>梵天，<a id="a-DW"></a>斯经一切诸佛之所贵重！<a id="a-DX"></a>”</p>
  <p id="aDY">净相天子说是法时，<a id="a-DZ"></a>三千大千世界皆大振动。</p>
  <p id="aDa">佛即赞言：<a id="a-Db"></a>“善哉！<a id="a-Dc"></a>善哉！<a id="a-Dd"></a>天子，<a id="a-De"></a>如汝所说。<a id="a-Df"></a>”</p>
  <p id="aDg">尔时，<a id="a-Dh"></a>思益梵天白佛言：<a id="a-Di"></a>“世尊，<a id="a-Dj"></a>是天子曾于过去诸佛所闻是经耶？<a id="a-Dk"></a>”</p>
  <p id="aDl">佛言：<a id="a-Dm"></a>“是天子已于六十四亿诸佛所，<a id="a-Dn"></a>得闻是经。<a id="a-Do"></a>过四万二千劫，<a id="a-Dp"></a>当得作佛，<a id="a-Dq"></a>号宝庄严，<a id="a-Dr"></a>国名多宝。<a id="a-Ds"></a>于其中间有诸佛出，<a id="a-Dt"></a>皆得供养亦闻是经。<a id="a-Du"></a>梵天，<a id="a-Dv"></a>是诸比丘、<a id="a-Dw"></a>比丘尼、<a id="a-Dx"></a>优婆塞、<a id="a-Dy"></a>优婆夷，<a id="a-Dz"></a>诸天龙鬼神，<a id="a-E0"></a>在此会中得法忍者，<a id="a-E1"></a>皆当得生多宝国土。<a id="a-E2"></a>”</p>
  <p id="aE3">尔时，<a id="a-E4"></a>净相天子白佛言：<a id="a-E5"></a>“世尊，<a id="a-E6"></a>我不求菩提，<a id="a-E7"></a>不愿菩提，<a id="a-E8"></a>不贪菩提，<a id="a-E9"></a>不乐菩提，<a id="a-EA"></a>不念菩提，<a id="a-EB"></a>不分别菩提，<a id="a-EC"></a>云何如来见授记耶？<a id="a-ED"></a>”</p>
  <p id="aEE">佛告天子：<a id="a-EF"></a>“如以草木茎节枝叶，<a id="a-EG"></a>投于火中而语之言：<a id="a-EH"></a>‘汝等莫燃！<a id="a-EI"></a>汝等莫燃！<a id="a-EJ"></a>’若以是语而不燃者，<a id="a-EK"></a>无有是处。<a id="a-EL"></a>天子，<a id="a-EM"></a>菩萨亦如是，<a id="a-EN"></a>虽不喜乐贪著菩提，<a id="a-EO"></a>当知是人已为一切诸佛所记。<a id="a-EP"></a>所以者何？<a id="a-EQ"></a>若菩萨不喜不乐、<a id="a-ER"></a>不贪不著、<a id="a-ES"></a>不得菩提，<a id="a-ET"></a>则于诸佛必得受阿耨多罗三藐三菩提记。<a id="a-EU"></a>”</p>
  <p id="aEV">尔时，<a id="a-EW"></a>会中有五百菩萨白佛言：<a id="a-EX"></a>“世尊，<a id="a-EY"></a>我等今不求菩提，<a id="a-EZ"></a>不愿菩提，<a id="a-Ea"></a>不喜乐菩提，<a id="a-Eb"></a>不贪著菩提，<a id="a-Ec"></a>不思念菩提，<a id="a-Ed"></a>不分别菩提。<a id="a-Ee"></a>”</p>
  <p id="aEf">作是语已，<a id="a-Eg"></a>以佛神力，<a id="a-Eh"></a>即见上方八万四千诸佛，<a id="a-Ei"></a>授其阿耨多罗三藐三菩提记。</p>
  <p id="aEj">尔时，<a id="a-Ek"></a>五百菩萨白佛言：<a id="a-El"></a>“未曾有也！<a id="a-Em"></a>世尊，<a id="a-En"></a>如来所说甚善快哉！<a id="a-Eo"></a>所谓菩萨不求、<a id="a-Ep"></a>不愿、<a id="a-Eq"></a>不贪、<a id="a-Er"></a>不喜、<a id="a-Es"></a>不得菩提，<a id="a-Et"></a>而诸佛授记。<a id="a-Eu"></a>世尊，<a id="a-Ev"></a>我等今见上方八万四千诸佛，<a id="a-Ew"></a>诸佛皆与我等受阿耨多罗三藐三菩提记。<a id="a-Ex"></a>”</p>
  <p data-pb></p>
  <h2 id="aEy">如来神咒品第二十三</h2>
  <p id="aEz">尔时，<a id="a-F0"></a>文殊师利白佛言：<a id="a-F1"></a>“惟愿世尊护念是法，<a id="a-F2"></a>于当来世后五百岁广宣流布，<a id="a-F3"></a>此阎浮提令得久住。<a id="a-F4"></a>又令大庄严善男子、<a id="a-F5"></a>善女人咸得闻之。<a id="a-F6"></a>设魔事种种起而能不随魔，<a id="a-F7"></a>若魔民亦不得便。<a id="a-F8"></a>以受持是经故，<a id="a-F9"></a>终不退失阿耨多罗三藐三菩提。<a id="a-FA"></a>”</p>
  <p id="aFB">尔时，<a id="a-FC"></a>佛告文殊师利：<a id="a-FD"></a>“如是，<a id="a-FE"></a>如是，<a id="a-FF"></a>汝今善听，<a id="a-FG"></a>欲令此经久住故，<a id="a-FH"></a>当为汝说，<a id="a-FI"></a>召诸天、<a id="a-FJ"></a>龙、<a id="a-FK"></a>夜叉、<a id="a-FL"></a>乾闼婆、<a id="a-FM"></a>鸠槃茶等咒术。<a id="a-FN"></a>若法师诵持此咒，<a id="a-FO"></a>则能致诸天、<a id="a-FP"></a>龙、<a id="a-FQ"></a>夜叉、<a id="a-FR"></a>乾闼婆、<a id="a-FS"></a>阿修罗、<a id="a-FT"></a>迦楼罗、<a id="a-FU"></a>紧那罗、<a id="a-FV"></a>摩睺罗伽等，<a id="a-FW"></a>常随护之。<a id="a-FX"></a>是法师若行道路、<a id="a-FY"></a>若失道时，<a id="a-FZ"></a>若在聚落、<a id="a-Fa"></a>若在空闲，<a id="a-Fb"></a>若在僧房、<a id="a-Fc"></a>若在宴室，<a id="a-Fd"></a>若经行处、<a id="a-Fe"></a>若在众会，<a id="a-Ff"></a>是诸神等，<a id="a-Fg"></a>常当随侍卫护，<a id="a-Fh"></a>益其乐说辩才。<a id="a-Fi"></a>又复为作坚固忆念慧力因缘，<a id="a-Fj"></a>无有怨贼得其便者，<a id="a-Fk"></a>使是法师行立坐卧一心安详。<a id="a-Fl"></a>文殊师利，<a id="a-Fm"></a>何等为咒术章句？</p>
  <p id="aFn">“郁头隶　头头隶　摩隶　遮隶　麑隶　梯隶缇隶弥隶睺楼　睺楼睺楼堙婆隶　韦多隶　麴丘隶　阿那祢　伽帝　摩醯履摩那徙摩祢　婆睺干地萨波楼帝罗婆波　伽帝　辛头隶　南无佛驮遮梨帝隶　南无达摩涅伽陁祢　南无僧伽和醯陁毗波扇陀祢　萨婆波祢麑帝隶　弥浮提底　萨遮涅提舍　梵岚摩波舍　多予利师鞞波舍多　阿哆罗提诧提萨婆浮多伽娑呵(呼奈切)　南无佛驮悉缠斗曼哆逻。</p>
  <p id="aFo">“文殊师利，<a id="a-Fp"></a>是为咒术章句。<a id="a-Fq"></a>若菩萨摩诃萨欲行此经者，<a id="a-Fr"></a>当诵持是咒术章句，<a id="a-Fs"></a>应一心行，<a id="a-Ft"></a>不调戏、<a id="a-Fu"></a>不散乱，<a id="a-Fv"></a>举动进止悉令净洁，<a id="a-Fw"></a>不畜余食少欲知足，<a id="a-Fx"></a>独处远离不乐愦闹，<a id="a-Fy"></a>身心远离，<a id="a-Fz"></a>常乐慈悲以法喜乐，<a id="a-G0"></a>安住实语不欺诳人，<a id="a-G1"></a>贵于坐禅乐欲说法，<a id="a-G2"></a>行于正念常离邪念，<a id="a-G3"></a>常乐头陀细行之法，<a id="a-G4"></a>于得不得无有忧喜，<a id="a-G5"></a>趣向涅槃畏厌生死，<a id="a-G6"></a>等心憎爱离别异相，<a id="a-G7"></a>不吝身命及一切物无有贪惜，<a id="a-G8"></a>威仪成就常乐持戒，<a id="a-G9"></a>忍辱调柔恶言能忍，<a id="a-GA"></a>颜色和悦无恶姿容，<a id="a-GB"></a>先意问讯除去憍慢，<a id="a-GC"></a>同心欢乐。</p>
  <p id="aGD">“文殊师利，<a id="a-GE"></a>此诸法师住如是法诵是咒术，<a id="a-GF"></a>即于现世得十种力。<a id="a-GG"></a>何等为十？<a id="a-GH"></a>得念力不忘失故，<a id="a-GI"></a>得慧力善择法故，<a id="a-GJ"></a>得行力随经意故，<a id="a-GK"></a>得坚固力行生死故，<a id="a-GL"></a>得惭愧力护彼我故，<a id="a-GM"></a>得多闻力具足慧故，<a id="a-GN"></a>得陀罗尼力一切闻能持故，<a id="a-GO"></a>得乐说辩力诸佛护念故，<a id="a-GP"></a>得深法力具五通故，<a id="a-GQ"></a>得无生忍力速得具足萨婆若故。<a id="a-GR"></a>文殊师利，<a id="a-GS"></a>若法师能住是行诵持咒术，<a id="a-GT"></a>现世得是十力。<a id="a-GU"></a>”</p>
  <p id="aGV">佛说是咒术力时，<a id="a-GW"></a>四天王惊怖毛竖，<a id="a-GX"></a>与无量鬼神眷属围绕，<a id="a-GY"></a>前诣佛所，<a id="a-GZ"></a>头面礼足，<a id="a-Ga"></a>白佛言：<a id="a-Gb"></a>“世尊，<a id="a-Gc"></a>我是四天王，<a id="a-Gd"></a>得须陀洹道顺佛教者。<a id="a-Ge"></a>我等各当率诸亲属，<a id="a-Gf"></a>营从人民卫护法师！<a id="a-Gg"></a>若善男子、<a id="a-Gh"></a>善女人护念法者，<a id="a-Gi"></a>能持如是等经读诵解说，<a id="a-Gj"></a>我等四天王常往卫护。<a id="a-Gk"></a>是人所在之处，<a id="a-Gl"></a>若城邑聚落、<a id="a-Gm"></a>若空闲静处，<a id="a-Gn"></a>若在家、<a id="a-Go"></a>若出家，<a id="a-Gp"></a>我等及眷属常当随侍供给，<a id="a-Gq"></a>令心安隐无有厌倦，<a id="a-Gr"></a>亦使一切无能娆者。<a id="a-Gs"></a>世尊，<a id="a-Gt"></a>又是经所在之处面五十里，<a id="a-Gu"></a>若天天子、<a id="a-Gv"></a>若龙龙子，<a id="a-Gw"></a>若夜叉、<a id="a-Gx"></a>夜叉子，<a id="a-Gy"></a>若鸠槃茶、<a id="a-Gz"></a>鸠槃茶子等，<a id="a-H0"></a>不能得便。<a id="a-H1"></a>”</p>
  <p id="aH2">尔时，<a id="a-H3"></a>毗楼勒迦护世天王，<a id="a-H4"></a>即说偈言：</p>
  <p id="aH5">“我所有眷属，<a id="a-H6"></a> 亲戚及人民，</p>
  <p id="aH7">皆当共卫护，<a id="a-H8"></a> 供养是法师。<a id="a-H9"></a>”</p>
  <p id="aHA">尔时，<a id="a-HB"></a>毗楼婆叉天王，<a id="a-HC"></a>即说偈言：</p>
  <p id="aHD">“我是法王子，<a id="a-HE"></a> 从法而化生，</p>
  <p id="aHF">求菩提佛子，<a id="a-HG"></a> 我皆当供给。<a id="a-HH"></a>”</p>
  <p id="aHI">尔时，<a id="a-HJ"></a>揵驮罗吒天王，<a id="a-HK"></a>即说偈言：</p>
  <p id="aHL">“若有诸法师，<a id="a-HM"></a> 能持如是经，</p>
  <p id="aHN">我常当卫护，<a id="a-HO"></a> 周遍于十方。<a id="a-HP"></a>”</p>
  <p id="aHQ">尔时，<a id="a-HR"></a>毗赊婆那天王，<a id="a-HS"></a>即说偈言：</p>
  <p id="aHT">“是人发道心，<a id="a-HU"></a> 所应受供养，</p>
  <p id="aHV">一切诸众生，<a id="a-HW"></a> 无能办之者。<a id="a-HX"></a>”</p>
  <p id="aHY">尔时，<a id="a-HZ"></a>毗赊婆那天王子，<a id="a-Ha"></a>名曰善宝，<a id="a-Hb"></a>持七宝盖奉上如来，<a id="a-Hc"></a>即说偈言：</p>
  <p id="aHd">“世尊我今当，<a id="a-He"></a> 受持如是经，</p>
  <p id="aHf">亦为他人说，<a id="a-Hg"></a> 我有如是心。</p>
  <p id="aHh">世尊知我心，<a id="a-Hi"></a> 及先世所行，</p>
  <p id="aHj">从初所发意，<a id="a-Hk"></a> 至诚求佛道。</p>
  <p id="aHl">世尊无见顶，<a id="a-Hm"></a> 今奉此妙盖，</p>
  <p id="aHn">愿我得如是，<a id="a-Ho"></a> 无见之顶相。</p>
  <p id="aHp">我以爱敬心，<a id="a-Hq"></a> 瞻仰于世尊，</p>
  <p id="aHr">愿成清净眼，<a id="a-Hs"></a> 得见弥勒佛。<a id="a-Ht"></a>”</p>
  <p id="aHu"></p>
  <p id="aHv">度智慧世尊，<a id="a-Hw"></a> 即时以偈答：</p>
  <p id="aHx"></p>
  <p id="aHy">“汝于此命终，<a id="a-Hz"></a> 即生兜术天，</p>
  <p id="aI0">从兜术下生，<a id="a-I1"></a> 得见弥勒佛。</p>
  <p id="aI2">二万岁供养，<a id="a-I3"></a> 尔乃行出家，</p>
  <p id="aI4">既得出家已，<a id="a-I5"></a> 净修于梵行。</p>
  <p id="aI6">贤劫中诸佛，<a id="a-I7"></a> 一切悉得见，</p>
  <p id="aI8">亦得供养之，<a id="a-I9"></a> 于彼修梵行。</p>
  <p id="aIA">过六十亿劫，<a id="a-IB"></a> 汝当得成佛，</p>
  <p id="aIC">号名为宝盖，<a id="a-ID"></a> 国土甚严净，</p>
  <p id="aIE">唯有菩萨僧，<a id="a-IF"></a> 为讲说妙法。</p>
  <p id="aIG">寿命尽一劫，<a id="a-IH"></a> 若灭度已后，</p>
  <p id="aII">正法住半劫，<a id="a-IJ"></a> 利益诸众生。<a id="a-IK"></a>”</p>
  <p id="aIL">尔时，<a id="a-IM"></a>释提桓因与无数百千诸天围绕，<a id="a-IN"></a>白佛言：<a id="a-IO"></a>“世尊，<a id="a-IP"></a>我今亦当卫护能持如是比经诸法师等供养供给。<a id="a-IQ"></a>是经所在之处，<a id="a-IR"></a>若读诵解说，<a id="a-IS"></a>我为听受法故往诣其所。<a id="a-IT"></a>又当增益法师气力，<a id="a-IU"></a>法句次第令不漏失。<a id="a-IV"></a>”</p>
  <p id="aIW">尔时，<a id="a-IX"></a>释提桓因子，<a id="a-IY"></a>名曰劬婆伽，<a id="a-IZ"></a>持真珠盖七宝庄严奉上如来，<a id="a-Ia"></a>即说偈言：</p>
  <p id="aIb">“我常现了知，<a id="a-Ic"></a> 世尊之所说，</p>
  <p id="aId">亦当如是行，<a id="a-Ie"></a> 求佛一切智。</p>
  <p id="aIf">世尊于前世，<a id="a-Ig"></a> 无物不施与，</p>
  <p id="aIh">我当随此行，<a id="a-Ii"></a> 亦舍诸所有。</p>
  <p id="aIj">我今法王前，<a id="a-Ik"></a> 受持如是经，</p>
  <p id="aIl">当数为人说，<a id="a-Im"></a> 以报如来恩。</p>
  <p id="aIn">若爱念是经，<a id="a-Io"></a> 是即与我同，</p>
  <p id="aIp">我当供养之，<a id="a-Iq"></a> 为得菩提故。</p>
  <p id="aIr">世尊声闻人，<a id="a-Is"></a> 不能守护法，</p>
  <p id="aIt">于后恐怖世，<a id="a-Iu"></a> 我当护是经。</p>
  <p id="aIv">世尊安慰我，<a id="a-Iw"></a> 又断诸天疑，</p>
  <p id="aIx">我今当久如，<a id="a-Iy"></a> 得佛如世尊。<a id="a-Iz"></a>”</p>
  <p id="aJ0"></p>
  <p id="aJ1">佛通达智慧，<a id="a-J2"></a> 即时与受记：</p>
  <p id="aJ3"></p>
  <p id="aJ4">“汝后当作佛，<a id="a-J5"></a> 如我今无异。</p>
  <p id="aJ6">过于千亿劫，<a id="a-J7"></a> 又复过百亿，</p>
  <p id="aJ8">尔乃得成佛，<a id="a-J9"></a> 号曰为智王。<a id="a-JA"></a>”</p>
  <p id="aJB">尔时，<a id="a-JC"></a>娑婆世界主梵天王白佛言：<a id="a-JD"></a>“世尊，<a id="a-JE"></a>我舍禅定乐往诣法师，<a id="a-JF"></a>若善男子、<a id="a-JG"></a>善女人若说是法者。<a id="a-JH"></a>所以者何？<a id="a-JI"></a>从如是等经出帝释、<a id="a-JJ"></a>梵王诸豪尊等。<a id="a-JK"></a>世尊，<a id="a-JL"></a>我当供养是诸善男子，<a id="a-JM"></a>是诸善男子应受一切世间天、<a id="a-JN"></a>人、<a id="a-JO"></a>阿修罗之所供养。<a id="a-JP"></a>”</p>
  <p id="aJQ">尔时，<a id="a-JR"></a>妙梵天王即说偈言：</p>
  <p id="aJS">“比丘比丘尼，<a id="a-JT"></a> 诸清信士女，</p>
  <p id="aJU">其能受是经，<a id="a-JV"></a> 是世供养处。</p>
  <p id="aJW">乃至有一人，<a id="a-JX"></a> 能行是经者，</p>
  <p id="aJY">我要当为之，<a id="a-JZ"></a> 演说如是经。</p>
  <p id="aJa">敷众妙华座，<a id="a-Jb"></a> 高至于梵天，</p>
  <p id="aJc">于此座上坐，<a id="a-Jd"></a> 演说如是经。</p>
  <p id="aJe">若于恶世中，<a id="a-Jf"></a> 所从闻此经，</p>
  <p id="aJg">应发希有心，<a id="a-Jh"></a> 踊跃称善哉！</p>
  <p id="aJi">若无量世界，<a id="a-Jj"></a> 大火悉充满，</p>
  <p id="aJk">要当从中过，<a id="a-Jl"></a> 往听如是经。</p>
  <p id="aJm">能开佛道经，<a id="a-Jn"></a> 若欲得闻者，</p>
  <p id="aJo">积宝如须弥，<a id="a-Jp"></a> 应尽供是人。<a id="a-Jq"></a>”</p>
  <p data-pb></p>
  <h2 id="aJr">嘱累品第二十四</h2>
  <p id="aJs">尔时，<a id="a-Jt"></a>世尊现神通力，<a id="a-Ju"></a>令魔波旬及其军众来诣佛所，<a id="a-Jv"></a>作是言：<a id="a-Jw"></a>“世尊，<a id="a-Jx"></a>我与眷属今于佛前立此誓愿。<a id="a-Jy"></a>是经所流布处，<a id="a-Jz"></a>若说法者及听法者，<a id="a-K0"></a>并彼国土不起魔事，<a id="a-K1"></a>亦当拥护是经。<a id="a-K2"></a>”</p>
  <p id="aK3">尔时，<a id="a-K4"></a>世尊放金色光照此世界，<a id="a-K5"></a>告文殊师利言：<a id="a-K6"></a>“如来今护念是经，<a id="a-K7"></a>利益诸法师故。<a id="a-K8"></a>是经在阎浮提，<a id="a-K9"></a>随其岁数佛法不灭。<a id="a-KA"></a>”</p>
  <p id="aKB">尔时，<a id="a-KC"></a>会中众生以一切华、<a id="a-KD"></a>一切香、<a id="a-KE"></a>一切末香而散佛上，<a id="a-KF"></a>作是言：<a id="a-KG"></a>“世尊，<a id="a-KH"></a>愿使是经久住阎浮提广宣流布。<a id="a-KI"></a>”</p>
  <p id="aKJ">于是佛告阿难：<a id="a-KK"></a>“汝受持是经不？<a id="a-KL"></a>”</p>
  <p id="aKM">阿难言：<a id="a-KN"></a>“唯然受持。<a id="a-KO"></a>”</p>
  <p id="aKP">“阿难，<a id="a-KQ"></a>我今以是经嘱累于汝，<a id="a-KR"></a>受持读诵，<a id="a-KS"></a>为人广说。<a id="a-KT"></a>”</p>
  <p id="aKU">阿难白佛言：<a id="a-KV"></a>“世尊，<a id="a-KW"></a>若人受持是经，<a id="a-KX"></a>读诵解说，<a id="a-KY"></a>得几所功德？<a id="a-KZ"></a>”</p>
  <p id="aKa">佛告阿难：<a id="a-Kb"></a>“随是经所有文字章句之数，<a id="a-Kc"></a>尽寿以一切乐具，<a id="a-Kd"></a>供养尔所诸佛及僧。<a id="a-Ke"></a>若人乃至供养是经卷，<a id="a-Kf"></a>恭敬尊重赞叹，<a id="a-Kg"></a>其福为胜！<a id="a-Kh"></a>是人现世得十一功德之藏。<a id="a-Ki"></a>何等为十一？<a id="a-Kj"></a>见佛藏，<a id="a-Kk"></a>得天眼故；<a id="a-Kl"></a>听法藏，<a id="a-Km"></a>得天耳故；<a id="a-Kn"></a>见僧藏，<a id="a-Ko"></a>得不退转菩萨僧故；<a id="a-Kp"></a>无尽财藏，<a id="a-Kq"></a>得宝手故；<a id="a-Kr"></a>色身藏，<a id="a-Ks"></a>具三十二相故；<a id="a-Kt"></a>眷属藏，<a id="a-Ku"></a>得不可坏眷属故；<a id="a-Kv"></a>所未闻法藏，<a id="a-Kw"></a>得陀罗尼故；<a id="a-Kx"></a>忆念藏，<a id="a-Ky"></a>得乐说辩故；<a id="a-Kz"></a>无所畏藏，<a id="a-L0"></a>破坏一切外道论故；<a id="a-L1"></a>福德藏，<a id="a-L2"></a>利益众生故；<a id="a-L3"></a>智慧藏，<a id="a-L4"></a>得一切佛法故。<a id="a-L5"></a>”</p>
  <p id="aL6">佛说是经时，<a id="a-L7"></a>七十二那由他众生得无生法忍，<a id="a-L8"></a>无量众生发阿耨多罗三藐三菩提心，<a id="a-L9"></a>无数众生不受诸法漏尽心得解脱。</p>
  <p id="aLA">尔时，<a id="a-LB"></a>阿难即从座起，<a id="a-LC"></a>偏袒右肩，<a id="a-LD"></a>头面礼佛足，<a id="a-LE"></a>白佛言：<a id="a-LF"></a>“世尊，<a id="a-LG"></a>当何名此经？<a id="a-LH"></a>云何奉持？<a id="a-LI"></a>”</p>
  <p id="aLJ">佛告阿难：<a id="a-LK"></a>“此经名为《摄一切法》，<a id="a-LL"></a>亦名《庄严诸佛法》，<a id="a-LM"></a>又名《思益梵天所问》，<a id="a-LN"></a>又名《文殊师利论议》，<a id="a-LO"></a>当奉持之。<a id="a-LP"></a>”</p>
  <p id="aLQ">佛说是经已，<a id="a-LR"></a>文殊师利法王子，<a id="a-LS"></a>及思益梵天、<a id="a-LT"></a>等行菩萨，<a id="a-LU"></a>长老摩诃迦葉、<a id="a-LV"></a>慧命阿难，<a id="a-LW"></a>及诸天众、<a id="a-LX"></a>一切世人，<a id="a-LY"></a>受持佛语，<a id="a-LZ"></a>皆大欢喜。</p>
 </body>
</html>