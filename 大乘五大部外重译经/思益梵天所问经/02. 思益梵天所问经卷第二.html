<!doctype html>
<html id="z3IBTnMPV" data-ver="1863">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">思益梵天所问经卷第二</h1>
  <h2 id="a2">如来五力说品第六</h2>
  <p id="a3">佛告梵天：<a id="a-4"></a>“汝何能称说是人功德？<a id="a-5"></a>如如来以无碍智慧之所知乎，<a id="a-6"></a>是人所有功德复过于此！<a id="a-7"></a>若人能于如来所说文字言说章句，<a id="a-8"></a>通达随顺不违不逆，<a id="a-9"></a>和合为一，<a id="a-A"></a>随其义理，<a id="a-B"></a>不随章句言辞，<a id="a-C"></a>而善知言辞所应之相，<a id="a-D"></a>知如来以何语说法，<a id="a-E"></a>以何随宜说法，<a id="a-F"></a>以何方便说法，<a id="a-G"></a>以何法门说法，<a id="a-H"></a>以何大悲说法。<a id="a-I"></a>梵天，<a id="a-J"></a>若菩萨能知如来以是五力说法，<a id="a-K"></a>是菩萨能作佛事。<a id="a-L"></a>”</p>
  <p id="aM">梵天言：<a id="a-N"></a>“何谓如来所用五力？<a id="a-O"></a>”</p>
  <p id="aP">佛言：<a id="a-Q"></a>“一者、<a id="a-R"></a>言说，<a id="a-S"></a>二者、<a id="a-T"></a>随宜，<a id="a-U"></a>三者、<a id="a-V"></a>方便，<a id="a-W"></a>四者、<a id="a-X"></a>法门，<a id="a-Y"></a>五者、<a id="a-Z"></a>大悲。<a id="a-a"></a>是名如来所用五力，<a id="a-b"></a>一切声闻、<a id="a-c"></a>辟支佛所不能及。<a id="a-d"></a>”</p>
  <p id="ae">“世尊，<a id="a-f"></a>云何名说？<a id="a-g"></a>”</p>
  <p id="ah">佛言：<a id="a-i"></a>“梵天，<a id="a-j"></a>如来说过去法，<a id="a-k"></a>说未来、<a id="a-l"></a>现在法，<a id="a-m"></a>说垢净法，<a id="a-n"></a>说世间、<a id="a-o"></a>出世间法，<a id="a-p"></a>说有罪、<a id="a-q"></a>无罪法，<a id="a-r"></a>说有漏、<a id="a-s"></a>无漏法，<a id="a-t"></a>说有为、<a id="a-u"></a>无为法，<a id="a-v"></a>说我、<a id="a-w"></a>人、<a id="a-x"></a>众生、<a id="a-y"></a>寿命法，<a id="a-z"></a>说得证法，<a id="a-10"></a>说生死、<a id="a-11"></a>涅槃法。<a id="a-12"></a>梵天，<a id="a-13"></a>当知是诸言说，<a id="a-14"></a>如幻人说，<a id="a-15"></a>无决定故；<a id="a-16"></a>如梦中说，<a id="a-17"></a>虚妄见故；<a id="a-18"></a>如响声说，<a id="a-19"></a>从空出故；<a id="a-1A"></a>说如影，<a id="a-1B"></a>众缘合故；<a id="a-1C"></a>说如镜中像，<a id="a-1D"></a>因不入镜故；<a id="a-1E"></a>说如野马，<a id="a-1F"></a>颠倒见故；<a id="a-1G"></a>说如虚空，<a id="a-1H"></a>无生灭故。<a id="a-1I"></a>当知是说为无所说，<a id="a-1J"></a>诸法相不可说故。<a id="a-1K"></a>梵天，<a id="a-1L"></a>若菩萨能知此诸说者，<a id="a-1M"></a>虽有一切言说，<a id="a-1N"></a>而于诸法无所贪著；<a id="a-1O"></a>以不贪著故，<a id="a-1P"></a>得无碍辩才；<a id="a-1Q"></a>以是辩才，<a id="a-1R"></a>若恒河沙劫说法无尽无碍，<a id="a-1S"></a>诸有言说不坏法性，<a id="a-1T"></a>亦复不著不坏法性。<a id="a-1U"></a>梵天，<a id="a-1V"></a>是名如来说也。<a id="a-1W"></a>”</p>
  <p id="a1X">梵天言：<a id="a-1Y"></a>“世尊，<a id="a-1Z"></a>何谓随宜？<a id="a-1a"></a>”</p>
  <p id="a1b">佛言：<a id="a-1c"></a>“如来或垢法说净、<a id="a-1d"></a>净法说垢，<a id="a-1e"></a>菩萨于此应知如来随宜所说。<a id="a-1f"></a>梵天，<a id="a-1g"></a>何谓垢法说净？<a id="a-1h"></a>不得垢法性故。<a id="a-1i"></a>何谓净法说垢？<a id="a-1j"></a>贪著净法故。<a id="a-1k"></a>又梵天，<a id="a-1l"></a>我说：<a id="a-1m"></a>‘布施即是涅槃。<a id="a-1n"></a>’凡人无智，<a id="a-1o"></a>不能善解随宜所说。<a id="a-1p"></a>菩萨应如是思量：<a id="a-1q"></a>‘布施后得大富。<a id="a-1r"></a>此中无法可得，<a id="a-1s"></a>从一念至一念。<a id="a-1t"></a>若不从一念至一念，<a id="a-1u"></a>即是诸法实相。<a id="a-1v"></a>诸法实相即是涅槃。<a id="a-1w"></a>’持戒是涅槃，<a id="a-1x"></a>不作不起故。<a id="a-1y"></a>忍辱是涅槃，<a id="a-1z"></a>念念灭故。<a id="a-20"></a>精进是涅槃，<a id="a-21"></a>无所取故。<a id="a-22"></a>禅定是涅槃，<a id="a-23"></a>不贪味故。<a id="a-24"></a>智慧是涅槃，<a id="a-25"></a>不得相故。<a id="a-26"></a>贪欲是实际，<a id="a-27"></a>法性无欲故。<a id="a-28"></a>瞋恚是实际，<a id="a-29"></a>法性无瞋故。<a id="a-2A"></a>愚痴是实际，<a id="a-2B"></a>法性无痴故。<a id="a-2C"></a>生死是涅槃，<a id="a-2D"></a>无退无生故。<a id="a-2E"></a>涅槃是生死，<a id="a-2F"></a>以贪著故。<a id="a-2G"></a>实语是虚妄，<a id="a-2H"></a>生语见故。<a id="a-2I"></a>虚妄是实语，<a id="a-2J"></a>为增上慢人故。</p>
  <p id="a2K">“又梵天，<a id="a-2L"></a>如来以随宜故，<a id="a-2M"></a>或自说我是说常边者，<a id="a-2N"></a>或自说我是说断边者，<a id="a-2O"></a>或自说我是说无作者，<a id="a-2P"></a>或自说我是邪见者，<a id="a-2Q"></a>或自说我是不信者，<a id="a-2R"></a>或自说我是不知报恩者，<a id="a-2S"></a>或自说我是食吐者，<a id="a-2T"></a>或自说我是不受者。<a id="a-2U"></a>如来无有如此诸事，<a id="a-2V"></a>当知是为随宜所说，<a id="a-2W"></a>欲令众生舍增上慢故。<a id="a-2X"></a>若菩萨善通达如来随宜说者，<a id="a-2Y"></a>若闻佛出则便信受，<a id="a-2Z"></a>示众生善业色身果报故。<a id="a-2a"></a>若闻佛不出亦信受，<a id="a-2b"></a>知是诸佛法性身故。<a id="a-2c"></a>若闻佛说法亦信受，<a id="a-2d"></a>为喜乐文字众生故。<a id="a-2e"></a>若闻佛不说法亦信受，<a id="a-2f"></a>知诸法位性不可说故。<a id="a-2g"></a>若闻有涅槃亦信受，<a id="a-2h"></a>灭颠倒所起烦恼故。<a id="a-2i"></a>若闻无涅槃亦信受，<a id="a-2j"></a>诸法无生灭相故。<a id="a-2k"></a>若闻有众生亦信受，<a id="a-2l"></a>入世谛门故。<a id="a-2m"></a>若闻无众生亦信受，<a id="a-2n"></a>入第一义故。<a id="a-2o"></a>梵天，<a id="a-2p"></a>菩萨如是善知如来随宜所说，<a id="a-2q"></a>于诸音声无疑无畏，<a id="a-2r"></a>亦能利益无量众生。<a id="a-2s"></a>”</p>
  <p id="a2t">“世尊，<a id="a-2u"></a>何谓方便？<a id="a-2v"></a>”</p>
  <p id="a2w">佛言：<a id="a-2x"></a>“如来为众生，<a id="a-2y"></a>说布施得大富，<a id="a-2z"></a>持戒得生天，<a id="a-30"></a>忍辱得端正，<a id="a-31"></a>精进得具诸功德，<a id="a-32"></a>禅定得法喜，<a id="a-33"></a>智慧得舍诸烦恼，<a id="a-34"></a>多闻得智慧故，<a id="a-35"></a>行十善道得人天福乐故，<a id="a-36"></a>慈悲喜舍得生梵世故，<a id="a-37"></a>禅定得如实智慧故，<a id="a-38"></a>如实智慧得道果故，<a id="a-39"></a>学地得无学地故，<a id="a-3A"></a>辟支佛地得消诸供养故，<a id="a-3B"></a>佛地得无量智慧故，<a id="a-3C"></a>涅槃得灭一切苦恼故。<a id="a-3D"></a>梵天，<a id="a-3E"></a>我如是方便，<a id="a-3F"></a>为众生赞说是法。<a id="a-3G"></a>如来实不得我、<a id="a-3H"></a>人、<a id="a-3I"></a>众生、<a id="a-3J"></a>寿命者，<a id="a-3K"></a>亦不得施，<a id="a-3L"></a>亦不得悭，<a id="a-3M"></a>亦不得戒，<a id="a-3N"></a>亦不得毁戒，<a id="a-3O"></a>亦不得忍辱，<a id="a-3P"></a>亦不得瞋恚，<a id="a-3Q"></a>亦不得精进，<a id="a-3R"></a>亦不得懈怠，<a id="a-3S"></a>亦不得禅定，<a id="a-3T"></a>亦不得乱心，<a id="a-3U"></a>亦不得智慧，<a id="a-3V"></a>亦不得智慧果，<a id="a-3W"></a>亦不得菩提，<a id="a-3X"></a>亦不得涅槃，<a id="a-3Y"></a>亦不得苦，<a id="a-3Z"></a>亦不得乐。<a id="a-3a"></a>梵天，<a id="a-3b"></a>若众生闻是法者，<a id="a-3c"></a>勤行精进。<a id="a-3d"></a>是人为何利故勤行精进？<a id="a-3e"></a>不得是法，<a id="a-3f"></a>若须陀洹果、<a id="a-3g"></a>斯陀含果、<a id="a-3h"></a>阿那含果、<a id="a-3i"></a>阿罗汉果、<a id="a-3j"></a>辟支佛道、<a id="a-3k"></a>阿耨多罗三藐三菩提，<a id="a-3l"></a>乃至涅槃，<a id="a-3m"></a>亦复不得。<a id="a-3n"></a>梵天，<a id="a-3o"></a>是名如来方便说法。<a id="a-3p"></a>菩萨于此方便说法中，<a id="a-3q"></a>应勤精进令诸众生得于法利。<a id="a-3r"></a>”</p>
  <p id="a3s">“世尊，<a id="a-3t"></a>何谓如来法门？<a id="a-3u"></a>”</p>
  <p id="a3v">佛言：<a id="a-3w"></a>“眼是解脱门，<a id="a-3x"></a>耳、<a id="a-3y"></a>鼻、<a id="a-3z"></a>舌、<a id="a-40"></a>身、<a id="a-41"></a>意是解脱门。<a id="a-42"></a>所以者何？<a id="a-43"></a>眼空，<a id="a-44"></a>无我无我所性自尔；<a id="a-45"></a>耳、<a id="a-46"></a>鼻、<a id="a-47"></a>舌、<a id="a-48"></a>身、<a id="a-49"></a>意空，<a id="a-4A"></a>无我无我所性自尔。<a id="a-4B"></a>梵天，<a id="a-4C"></a>当知诸入皆入此解脱门，<a id="a-4D"></a>正行则不虚诳故。<a id="a-4E"></a>色、<a id="a-4F"></a>声、<a id="a-4G"></a>香、<a id="a-4H"></a>味、<a id="a-4I"></a>触、<a id="a-4J"></a>法，<a id="a-4K"></a>亦复如是。<a id="a-4L"></a>一切诸法皆入是门，<a id="a-4M"></a>所谓空门、<a id="a-4N"></a>无相门、<a id="a-4O"></a>无作门、<a id="a-4P"></a>无生门、<a id="a-4Q"></a>无灭门、<a id="a-4R"></a>无所从来门、<a id="a-4S"></a>无所从去门、<a id="a-4T"></a>无退门、<a id="a-4U"></a>无起门、<a id="a-4V"></a>性常清净门、<a id="a-4W"></a>离自体门。<a id="a-4X"></a>又梵天，<a id="a-4Y"></a>如来于一切文字中，<a id="a-4Z"></a>示是解脱门。<a id="a-4a"></a>所以者何？<a id="a-4b"></a>诸文字无合无用性钝故。<a id="a-4c"></a>梵天，<a id="a-4d"></a>当知如来于一切文字中，<a id="a-4e"></a>说圣谛，<a id="a-4f"></a>说解脱门。<a id="a-4g"></a>如来所说法无有垢，<a id="a-4h"></a>一切诸法皆入解脱，<a id="a-4i"></a>令住涅槃。<a id="a-4j"></a>是名如来说法入于法门。<a id="a-4k"></a>菩萨于此法门，<a id="a-4l"></a>应当修学。<a id="a-4m"></a>”</p>
  <p data-pb></p>
  <h2 id="a4n">如来大悲品第七</h2>
  <p id="a4o">“世尊，<a id="a-4p"></a>何谓大悲？<a id="a-4q"></a>”</p>
  <p id="a4r">佛言：<a id="a-4s"></a>“如来以三十二种大悲，<a id="a-4t"></a>救护众生。<a id="a-4u"></a>何等三十二？<a id="a-4v"></a>一切法无我，<a id="a-4w"></a>而众生不信不解说有我生，<a id="a-4x"></a>如来于此而起大悲。<a id="a-4y"></a>一切诸法无众生，<a id="a-4z"></a>而众生说有众生，<a id="a-50"></a>如来于此而起大悲。<a id="a-51"></a>一切法无寿命者，<a id="a-52"></a>而众生说有寿命者，<a id="a-53"></a>如来于此而起大悲。<a id="a-54"></a>一切法无人，<a id="a-55"></a>而众生说有人，<a id="a-56"></a>如来于此而起大悲。<a id="a-57"></a>一切法无所有，<a id="a-58"></a>而众生住于有见，<a id="a-59"></a>如来于此而起大悲。<a id="a-5A"></a>一切法无住，<a id="a-5B"></a>而众生有住，<a id="a-5C"></a>如来于此而起大悲。<a id="a-5D"></a>一切法无归处，<a id="a-5E"></a>而众生乐于归处，<a id="a-5F"></a>如来于此而起大悲。<a id="a-5G"></a>一切法非我所，<a id="a-5H"></a>而众生著于我所，<a id="a-5I"></a>如来于此而起大悲。<a id="a-5J"></a>一切法无所属，<a id="a-5K"></a>而众生计有所属，<a id="a-5L"></a>如来于此而起大悲。<a id="a-5M"></a>一切法无取相，<a id="a-5N"></a>而众生有取相，<a id="a-5O"></a>如来于此而起大悲。<a id="a-5P"></a>一切法无生，<a id="a-5Q"></a>而众生住于有生，<a id="a-5R"></a>如来于此而起大悲。<a id="a-5S"></a>一切法无退生，<a id="a-5T"></a>而众生住于退生，<a id="a-5U"></a>如来于此而起大悲。<a id="a-5V"></a>一切法无垢，<a id="a-5W"></a>而众生著垢，<a id="a-5X"></a>如来于此而起大悲。<a id="a-5Y"></a>一切法离染，<a id="a-5Z"></a>而众生有染，<a id="a-5a"></a>如来于此而起大悲。<a id="a-5b"></a>一切法离瞋，<a id="a-5c"></a>而众生有瞋，<a id="a-5d"></a>如来于此而起大悲。<a id="a-5e"></a>一切法离痴，<a id="a-5f"></a>而众生有痴，<a id="a-5g"></a>如来于此而起大悲。<a id="a-5h"></a>一切法无所从来，<a id="a-5i"></a>而众生著有所从来，<a id="a-5j"></a>如来于此而起大悲。<a id="a-5k"></a>一切法无所去，<a id="a-5l"></a>而众生著于有去，<a id="a-5m"></a>如来于此而起大悲。<a id="a-5n"></a>一切法无起，<a id="a-5o"></a>而众生计有所起，<a id="a-5p"></a>如来于此而起大悲。<a id="a-5q"></a>一切法无戏论，<a id="a-5r"></a>而众生著於戏论，<a id="a-5s"></a>如来于此而起大悲。<a id="a-5t"></a>一切法空，<a id="a-5u"></a>而众生堕于有见，<a id="a-5v"></a>如来于此而起大悲。<a id="a-5w"></a>一切法无相，<a id="a-5x"></a>而众生著于有相，<a id="a-5y"></a>如来于此而起大悲。<a id="a-5z"></a>一切法无作，<a id="a-60"></a>而众生著于有作，<a id="a-61"></a>如来于此而起大悲。<a id="a-62"></a>世间常共瞋恨诤竞，<a id="a-63"></a>如来于此而起大悲。<a id="a-64"></a>世间邪见颠倒行于邪道，<a id="a-65"></a>欲令住于正道，<a id="a-66"></a>如来于此而起大悲。<a id="a-67"></a>世间饕餮无有厌足互相熬夺，<a id="a-68"></a>欲令众生住于圣财、<a id="a-69"></a>信、<a id="a-6A"></a>戒、<a id="a-6B"></a>闻、<a id="a-6C"></a>施、<a id="a-6D"></a>慧等，<a id="a-6E"></a>如来于此而起大悲。<a id="a-6F"></a>众生是产业妻子恩爱之仆，<a id="a-6G"></a>于此危脆之物生坚固想，<a id="a-6H"></a>欲令众生知悉无常，<a id="a-6I"></a>如来于此而起大悲。<a id="a-6J"></a>众生身为怨贼，<a id="a-6K"></a>贪著养育以为亲友，<a id="a-6L"></a>欲为众生作真知识，<a id="a-6M"></a>令毕众苦究竟涅槃，<a id="a-6N"></a>如来于此而起大悲。<a id="a-6O"></a>众生好行欺诳邪命自活，<a id="a-6P"></a>欲令行于正命，<a id="a-6Q"></a>如来于此而起大悲。<a id="a-6R"></a>众生乐著众苦不净居家，<a id="a-6S"></a>欲令出于三界，<a id="a-6T"></a>如来于此而起大悲。<a id="a-6U"></a>一切诸法从因缘有，<a id="a-6V"></a>而众生于圣解脱生于懈怠，<a id="a-6W"></a>欲说精进令乐解脱，<a id="a-6X"></a>如来于此而起大悲。<a id="a-6Y"></a>众生弃舍最上无碍智慧，<a id="a-6Z"></a>求于声闻、<a id="a-6a"></a>辟支佛道，<a id="a-6b"></a>欲引导之令发大心缘于佛法，<a id="a-6c"></a>如来于此而起大悲。<a id="a-6d"></a>梵天，<a id="a-6e"></a>如来如是于诸众生行此三十二种大悲，<a id="a-6f"></a>是故如来名为行大悲者。<a id="a-6g"></a>若菩萨于众生中，<a id="a-6h"></a>常能修集此大悲心，<a id="a-6i"></a>则为入阿惟越致，<a id="a-6j"></a>为大福田威德具足，<a id="a-6k"></a>常能利益一切众生。<a id="a-6l"></a>”</p>
  <p id="a6m">说是大悲法门品时，<a id="a-6n"></a>三万二千人皆发阿耨多罗三藐三菩提心，<a id="a-6o"></a>八千菩萨得无生法忍。</p>
  <p data-pb></p>
  <h2 id="a6p">幻化品第八</h2>
  <p id="a6q">尔时，<a id="a-6r"></a>网明菩萨摩诃萨白佛言：<a id="a-6s"></a>“世尊，<a id="a-6t"></a>是思益梵天，<a id="a-6u"></a>云何闻是大悲法门而不喜悦？<a id="a-6v"></a>”</p>
  <p id="a6w">梵天言：<a id="a-6x"></a>“善男子，<a id="a-6y"></a>若识在二法则有喜悦，<a id="a-6z"></a>若识在无二实际法中则无喜悦。<a id="a-70"></a>譬如幻人见幻戏事无所喜悦，<a id="a-71"></a>菩萨知诸法相如是，<a id="a-72"></a>则于如来若说法、<a id="a-73"></a>若神通亦无喜悦。<a id="a-74"></a>又善男子，<a id="a-75"></a>如佛所化人闻佛说法不喜不悦，<a id="a-76"></a>菩萨知诸法相与化无异，<a id="a-77"></a>于如来所不加喜悦，<a id="a-78"></a>于诸众生无下劣想。<a id="a-79"></a>”</p>
  <p id="a7A">网明言：<a id="a-7B"></a>“梵天，<a id="a-7C"></a>汝今见诸法如幻相耶？<a id="a-7D"></a>”</p>
  <p id="a7E">梵天言：<a id="a-7F"></a>“若人分别诸法者，<a id="a-7G"></a>汝当问之。<a id="a-7H"></a>”</p>
  <p id="a7I">网明言：<a id="a-7J"></a>“汝今于何处行？<a id="a-7K"></a>”</p>
  <p id="a7L">梵天言：<a id="a-7M"></a>“一切凡夫所行处，<a id="a-7N"></a>吾于彼行。<a id="a-7O"></a>”</p>
  <p id="a7P">网明言：<a id="a-7Q"></a>“凡夫人行贪欲、<a id="a-7R"></a>瞋恚、<a id="a-7S"></a>愚痴、<a id="a-7T"></a>身见、<a id="a-7U"></a>疑网、<a id="a-7V"></a>我我所等邪道，<a id="a-7W"></a>汝于是处行耶？<a id="a-7X"></a>”</p>
  <p id="a7Y">梵天言：<a id="a-7Z"></a>“善男子，<a id="a-7a"></a>汝欲得凡夫法决定相耶？<a id="a-7b"></a>”</p>
  <p id="a7c">网明言：<a id="a-7d"></a>“我尚不欲决定得凡夫，<a id="a-7e"></a>何况凡夫法？<a id="a-7f"></a>”</p>
  <p id="a7g">“善男子，<a id="a-7h"></a>若是法无决定者，<a id="a-7i"></a>宁有贪欲、<a id="a-7j"></a>瞋恚、<a id="a-7k"></a>愚痴法耶？<a id="a-7l"></a>”</p>
  <p id="a7m">网明言：<a id="a-7n"></a>“无也。<a id="a-7o"></a>”</p>
  <p id="a7p">“善男子，<a id="a-7q"></a>一切法离贪恚痴相行相亦如是。<a id="a-7r"></a>善男子，<a id="a-7s"></a>凡夫行、<a id="a-7t"></a>贤圣行，<a id="a-7u"></a>皆无二无差别。<a id="a-7v"></a>善男子，<a id="a-7w"></a>一切行非行，<a id="a-7x"></a>一切说非说，<a id="a-7y"></a>一切道非道。<a id="a-7z"></a>”</p>
  <p id="a80">网明言：<a id="a-81"></a>“何谓一切行非行？<a id="a-82"></a>”</p>
  <p id="a83">梵天言：<a id="a-84"></a>“善男子，<a id="a-85"></a>若人千万亿劫行道，<a id="a-86"></a>于法性不增不减，<a id="a-87"></a>是故言一切行非行。<a id="a-88"></a>”</p>
  <p id="a89">“何谓一切说非说？<a id="a-8A"></a>”</p>
  <p id="a8B">梵天言：<a id="a-8C"></a>“善男子，<a id="a-8D"></a>如来以不说相说一切法，<a id="a-8E"></a>是故言一切说非说。<a id="a-8F"></a>”</p>
  <p id="a8G">“何谓一切道非道？<a id="a-8H"></a>”</p>
  <p id="a8I">梵天言：<a id="a-8J"></a>“以无所至故，<a id="a-8K"></a>一切道非道。<a id="a-8L"></a>”</p>
  <p id="a8M">尔时，<a id="a-8N"></a>世尊赞思益梵天言：<a id="a-8O"></a>“善哉！<a id="a-8P"></a>善哉！<a id="a-8Q"></a>说诸法相应当如是。<a id="a-8R"></a>”</p>
  <p id="a8S">网明菩萨谓梵天言：<a id="a-8T"></a>“汝说一切凡夫行处，<a id="a-8U"></a>吾于彼行者则有行相。<a id="a-8V"></a>”</p>
  <p id="a8W">梵天言：<a id="a-8X"></a>“若我有所生处应有行相。<a id="a-8Y"></a>”</p>
  <p id="a8Z">网明言：<a id="a-8a"></a>“汝若不生，<a id="a-8b"></a>云何教化众生？<a id="a-8c"></a>”</p>
  <p id="a8d">梵天言：<a id="a-8e"></a>“佛所化生，<a id="a-8f"></a>吾如彼生。<a id="a-8g"></a>”</p>
  <p id="a8h">网明言：<a id="a-8i"></a>“佛所化生无有生处。<a id="a-8j"></a>”</p>
  <p id="a8k">梵天言：<a id="a-8l"></a>“宁可见不？<a id="a-8m"></a>”</p>
  <p id="a8n">网明言：<a id="a-8o"></a>“以佛力故见。<a id="a-8p"></a>”</p>
  <p id="a8q">梵天言：<a id="a-8r"></a>“我生亦如是，<a id="a-8s"></a>以业力故。<a id="a-8t"></a>”</p>
  <p id="a8u">网明言：<a id="a-8v"></a>“汝于起业中行耶？<a id="a-8w"></a>”</p>
  <p id="a8x">梵天言：<a id="a-8y"></a>“我不于起业中行。<a id="a-8z"></a>”</p>
  <p id="a90">网明言：<a id="a-91"></a>“云何言以业力故？<a id="a-92"></a>”</p>
  <p id="a93">梵天言：<a id="a-94"></a>“如业性力亦如是，<a id="a-95"></a>是二不出于如。<a id="a-96"></a>”</p>
  <p id="a97">尔时，<a id="a-98"></a>舍利弗白佛言：<a id="a-99"></a>“世尊，<a id="a-9A"></a>若有能入是菩萨随宜所说法中者，<a id="a-9B"></a>得大功德。<a id="a-9C"></a>所以者何？<a id="a-9D"></a>世尊，<a id="a-9E"></a>乃至闻是上人名字尚得大利，<a id="a-9F"></a>何况闻其所说！<a id="a-9G"></a>譬如有树不依于地在虚空中，<a id="a-9H"></a>而现根茎枝叶华果甚为希有。<a id="a-9I"></a>此人行相亦复如是，<a id="a-9J"></a>不住一切法，<a id="a-9K"></a>而于十方现有行有生死，<a id="a-9L"></a>亦有如是智慧辩才。<a id="a-9M"></a>世尊，<a id="a-9N"></a>若有善男子、<a id="a-9O"></a>善女人，<a id="a-9P"></a>闻是智慧自在力者，<a id="a-9Q"></a>其谁不发阿耨多罗三藐三菩提心？<a id="a-9R"></a>”</p>
  <p id="a9S">尔时，<a id="a-9T"></a>有一菩萨名曰普华，<a id="a-9U"></a>在会中坐，<a id="a-9V"></a>谓长老舍利弗：<a id="a-9W"></a>“仁者已得法性，<a id="a-9X"></a>佛亦称汝于智慧人中为最第一，<a id="a-9Y"></a>何以不能现如是智慧辩才自在力耶？<a id="a-9Z"></a>”</p>
  <p id="a9a">舍利弗言：<a id="a-9b"></a>“普华，<a id="a-9c"></a>佛诸弟子随其智力能有所说。<a id="a-9d"></a>”</p>
  <p id="a9e">普华言：<a id="a-9f"></a>“舍利弗，<a id="a-9g"></a>法性有多少耶？<a id="a-9h"></a>”</p>
  <p id="a9i">舍利弗言：<a id="a-9j"></a>“无也。<a id="a-9k"></a>”</p>
  <p id="a9l">普华言：<a id="a-9m"></a>“汝何以言，<a id="a-9n"></a>佛诸弟子随其智力能有所说？<a id="a-9o"></a>”</p>
  <p id="a9p">舍利弗言：<a id="a-9q"></a>“随所得法而有所说。<a id="a-9r"></a>”</p>
  <p id="a9s">普华言：<a id="a-9t"></a>“汝证法性无量相耶？<a id="a-9u"></a>”</p>
  <p id="a9v">舍利弗言：<a id="a-9w"></a>“然。<a id="a-9x"></a>”</p>
  <p id="a9y">普华言：<a id="a-9z"></a>“汝云何言随所得法而有所说？<a id="a-A0"></a>如法性无量相，<a id="a-A1"></a>得亦如是；<a id="a-A2"></a>如得，<a id="a-A3"></a>说亦如是。<a id="a-A4"></a>何以故？<a id="a-A5"></a>法性无量故。<a id="a-A6"></a>”</p>
  <p id="aA7">舍利弗言：<a id="a-A8"></a>“法性非得相。<a id="a-A9"></a>”</p>
  <p id="aAA">普华言：<a id="a-AB"></a>“若法性非得相者，<a id="a-AC"></a>汝出法性得解脱耶？<a id="a-AD"></a>”</p>
  <p id="aAE">舍利弗言：<a id="a-AF"></a>“不也。<a id="a-AG"></a>”</p>
  <p id="aAH">普华言：<a id="a-AI"></a>“何故尔耶？<a id="a-AJ"></a>”</p>
  <p id="aAK">舍利弗言：<a id="a-AL"></a>“若出法性得解脱者，<a id="a-AM"></a>则坏法性。<a id="a-AN"></a>”</p>
  <p id="aAO">普华言：<a id="a-AP"></a>“是故，<a id="a-AQ"></a>舍利弗，<a id="a-AR"></a>如仁者得道，<a id="a-AS"></a>法性亦尔。<a id="a-AT"></a>”</p>
  <p id="aAU">舍利弗言：<a id="a-AV"></a>“我为听来，<a id="a-AW"></a>非为说也。<a id="a-AX"></a>”</p>
  <p id="aAY">普华言：<a id="a-AZ"></a>“一切法皆入法性，<a id="a-Aa"></a>此中宁有说者、<a id="a-Ab"></a>听者不？<a id="a-Ac"></a>”</p>
  <p id="aAd">舍利弗言：<a id="a-Ae"></a>“不也。<a id="a-Af"></a>”</p>
  <p id="aAg">普华言：<a id="a-Ah"></a>“若然者，<a id="a-Ai"></a>汝何故言‘我为听来，<a id="a-Aj"></a>非为说’耶？<a id="a-Ak"></a>”</p>
  <p id="aAl">舍利弗言：<a id="a-Am"></a>“佛说二人得福无量：<a id="a-An"></a>一者、<a id="a-Ao"></a>专精说法，<a id="a-Ap"></a>二者、<a id="a-Aq"></a>一心听受。<a id="a-Ar"></a>是故汝今应说，<a id="a-As"></a>我当听受。<a id="a-At"></a>”</p>
  <p id="aAu">普华言：<a id="a-Av"></a>“汝入灭尽定，<a id="a-Aw"></a>能听法耶？<a id="a-Ax"></a>”</p>
  <p id="aAy">舍利弗言：<a id="a-Az"></a>“入灭尽定，<a id="a-B0"></a>无有二行而听法也。<a id="a-B1"></a>”</p>
  <p id="aB2">普华言：<a id="a-B3"></a>“汝信佛说一切法是灭尽相不？<a id="a-B4"></a>”</p>
  <p id="aB5">舍利弗言：<a id="a-B6"></a>“然！<a id="a-B7"></a>一切法皆灭尽相，<a id="a-B8"></a>我信是说。<a id="a-B9"></a>”</p>
  <p id="aBA">普华言：<a id="a-BB"></a>“若然者，<a id="a-BC"></a>舍利弗常不能听法。<a id="a-BD"></a>所以者何？<a id="a-BE"></a>一切法常灭尽相故。<a id="a-BF"></a>”</p>
  <p id="aBG">舍利弗言：<a id="a-BH"></a>“汝能不起于定而说法耶？<a id="a-BI"></a>”</p>
  <p id="aBJ">普华言：<a id="a-BK"></a>“颇有一法非是定耶？<a id="a-BL"></a>”</p>
  <p id="aBM">舍利弗言：<a id="a-BN"></a>“无也。<a id="a-BO"></a>”</p>
  <p id="aBP">普华言：<a id="a-BQ"></a>“是故常知一切凡夫常在于定。<a id="a-BR"></a>”</p>
  <p id="aBS">舍利弗言：<a id="a-BT"></a>“以何定故，<a id="a-BU"></a>一切凡夫常在定耶？<a id="a-BV"></a>”</p>
  <p id="aBW">普华言：<a id="a-BX"></a>“以不坏法性三昧故。<a id="a-BY"></a>”</p>
  <p id="aBZ">舍利弗言：<a id="a-Ba"></a>“若然者，<a id="a-Bb"></a>凡夫、<a id="a-Bc"></a>圣人无有差别。<a id="a-Bd"></a>”</p>
  <p id="aBe">普华言：<a id="a-Bf"></a>“如是，<a id="a-Bg"></a>如是，<a id="a-Bh"></a>我不欲令凡夫、<a id="a-Bi"></a>圣人有差别也。<a id="a-Bj"></a>所以者何？<a id="a-Bk"></a>圣人无所断，<a id="a-Bl"></a>凡夫无所生，<a id="a-Bm"></a>是二不出法性平等之相。<a id="a-Bn"></a>”</p>
  <p id="aBo">舍利弗言：<a id="a-Bp"></a>“何等是诸法平等相。<a id="a-Bq"></a>”</p>
  <p id="aBr">普华言：<a id="a-Bs"></a>“如舍利弗所得知见。<a id="a-Bt"></a>舍利弗，<a id="a-Bu"></a>汝生贤圣法耶？<a id="a-Bv"></a>”</p>
  <p id="aBw">答言：<a id="a-Bx"></a>“不也。<a id="a-By"></a>”</p>
  <p id="aBz">“汝灭凡夫法耶？<a id="a-C0"></a>”</p>
  <p id="aC1">答言：<a id="a-C2"></a>“不也。<a id="a-C3"></a>”</p>
  <p id="aC4">“汝得贤圣法耶？<a id="a-C5"></a>”</p>
  <p id="aC6">答言：<a id="a-C7"></a>“不也。<a id="a-C8"></a>”</p>
  <p id="aC9">“汝见凡夫法耶？<a id="a-CA"></a>”</p>
  <p id="aCB">答言：<a id="a-CC"></a>“不也。<a id="a-CD"></a>”</p>
  <p id="aCE">“舍利弗，<a id="a-CF"></a>汝何知见说言得道？<a id="a-CG"></a>”</p>
  <p id="aCH">答言：<a id="a-CI"></a>“汝不闻，<a id="a-CJ"></a>凡夫如即是漏尽解脱如，<a id="a-CK"></a>漏尽解脱如即是无余涅槃如？<a id="a-CL"></a>”</p>
  <p id="aCM">“舍利弗，<a id="a-CN"></a>是如名不异如、<a id="a-CO"></a>不坏如，<a id="a-CP"></a>应以是如知一切法。<a id="a-CQ"></a>”</p>
  <p id="aCR">尔时，<a id="a-CS"></a>舍利弗白佛言：<a id="a-CT"></a>“世尊，<a id="a-CU"></a>譬如大火一切诸炎皆是烧相，<a id="a-CV"></a>如是诸善男子，<a id="a-CW"></a>所说法皆入法性。<a id="a-CX"></a>”</p>
  <p id="aCY">佛告舍利弗：<a id="a-CZ"></a>“如汝所言，<a id="a-Ca"></a>是诸善男子，<a id="a-Cb"></a>所说法皆入法性。<a id="a-Cc"></a>”</p>
  <p id="aCd">尔时，<a id="a-Ce"></a>网明菩萨谓舍利弗：<a id="a-Cf"></a>“佛说仁者于智慧人中为最第一，<a id="a-Cg"></a>以何智慧得第一耶？<a id="a-Ch"></a>”</p>
  <p id="aCi">舍利弗言：<a id="a-Cj"></a>“所谓声闻因声得解，<a id="a-Ck"></a>以是智慧，<a id="a-Cl"></a>说我于中为第一耳！<a id="a-Cm"></a>非谓菩萨。<a id="a-Cn"></a>”</p>
  <p id="aCo">网明言：<a id="a-Cp"></a>“智慧是戏论相耶？<a id="a-Cq"></a>”</p>
  <p id="aCr">答言：<a id="a-Cs"></a>“不也。<a id="a-Ct"></a>”</p>
  <p id="aCu">网明言：<a id="a-Cv"></a>“智慧非平等相耶？<a id="a-Cw"></a>”</p>
  <p id="aCx">答言：<a id="a-Cy"></a>“是。<a id="a-Cz"></a>”</p>
  <p id="aD0">网明言：<a id="a-D1"></a>“今仁者得平等智慧，<a id="a-D2"></a>云何说智慧有量？<a id="a-D3"></a>”</p>
  <p id="aD4">答言：<a id="a-D5"></a>“善男子，<a id="a-D6"></a>以法性相故，<a id="a-D7"></a>智慧无量；<a id="a-D8"></a>随入法性多少故，<a id="a-D9"></a>智慧有量。<a id="a-DA"></a>”</p>
  <p id="aDB">网明言：<a id="a-DC"></a>“无量法终不作有量，<a id="a-DD"></a>仁者何故说智慧有量？<a id="a-DE"></a>”</p>
  <p id="aDF">即时，<a id="a-DG"></a>舍利弗默然不答。</p>
  <p data-pb></p>
  <h2 id="aDH">菩萨光明品第九</h2>
  <p id="aDI">尔时，<a id="a-DJ"></a>长老大迦葉承佛圣旨，<a id="a-DK"></a>白佛言：<a id="a-DL"></a>“世尊，<a id="a-DM"></a>是网明菩萨，<a id="a-DN"></a>以何因缘号网明乎？<a id="a-DO"></a>”</p>
  <p id="aDP">佛告网明：<a id="a-DQ"></a>“善男子，<a id="a-DR"></a>现汝福报光明因缘，<a id="a-DS"></a>令诸天人一切世间皆得欢喜，<a id="a-DT"></a>其有福德因缘者当发菩提心。<a id="a-DU"></a>”</p>
  <p id="aDV">于是网明即受佛教，<a id="a-DW"></a>偏袒右肩，<a id="a-DX"></a>从右手赤白庄严抓指间放大光明，<a id="a-DY"></a>普照十方无量无边阿僧祇佛国皆悉通达。<a id="a-DZ"></a>其中地狱、<a id="a-Da"></a>畜生、<a id="a-Db"></a>饿鬼，<a id="a-Dc"></a>盲聋喑哑、<a id="a-Dd"></a>手足拘癖、<a id="a-De"></a>老病苦痛、<a id="a-Df"></a>贪欲、<a id="a-Dg"></a>瞋恚、<a id="a-Dh"></a>愚痴、<a id="a-Di"></a>裸形、<a id="a-Dj"></a>丑陋、<a id="a-Dk"></a>贫穷、<a id="a-Dl"></a>饥渴囹圄、<a id="a-Dm"></a>系闭困厄、<a id="a-Dn"></a>垂死、<a id="a-Do"></a>悭贪、<a id="a-Dp"></a>破戒、<a id="a-Dq"></a>瞋恚、<a id="a-Dr"></a>懈怠、<a id="a-Ds"></a>妄念无慧、<a id="a-Dt"></a>少于闻见、<a id="a-Du"></a>无惭无愧、<a id="a-Dv"></a>堕邪疑网，<a id="a-Dw"></a>如是等众生，<a id="a-Dx"></a>遇斯光者皆得快乐，<a id="a-Dy"></a>无有众生为贪欲、<a id="a-Dz"></a>瞋恚、<a id="a-E0"></a>愚痴、<a id="a-E1"></a>憍慢、<a id="a-E2"></a>忧愁、<a id="a-E3"></a>怀恨等之所恼也。<a id="a-E4"></a>其在佛前大会之众，<a id="a-E5"></a>菩萨摩诃萨，<a id="a-E6"></a>天、<a id="a-E7"></a>龙、<a id="a-E8"></a>夜叉、<a id="a-E9"></a>乾闼婆等，<a id="a-EA"></a>及比丘、<a id="a-EB"></a>比丘尼、<a id="a-EC"></a>优婆塞、<a id="a-ED"></a>优婆夷众，<a id="a-EE"></a>是诸众生同一金色与佛无异，<a id="a-EF"></a>有三十二相、<a id="a-EG"></a>八十随形好，<a id="a-EH"></a>无见顶者，<a id="a-EI"></a>皆坐宝莲华座，<a id="a-EJ"></a>宝交络盖罗覆其上，<a id="a-EK"></a>等无差别。<a id="a-EL"></a>诸会众生皆得快乐，<a id="a-EM"></a>譬如菩萨入发喜庄严三昧。<a id="a-EN"></a>时诸大众得未曾有，<a id="a-EO"></a>各各相见如佛无异，<a id="a-EP"></a>不见佛身为大、<a id="a-EQ"></a>己身为小。</p>
  <p id="aER">又以光明力故，<a id="a-ES"></a>寻时下方有四菩萨，<a id="a-ET"></a>从地踊出合掌而立，<a id="a-EU"></a>欲共礼佛，<a id="a-EV"></a>作是念言：<a id="a-EW"></a>“何者真佛？<a id="a-EX"></a>我欲礼敬。<a id="a-EY"></a>”</p>
  <p id="aEZ">即闻空中声曰：<a id="a-Ea"></a>“是网明菩萨光明之力，<a id="a-Eb"></a>一切大众同一金色，<a id="a-Ec"></a>与佛无异。<a id="a-Ed"></a>”</p>
  <p id="aEe">时四菩萨发希有心，<a id="a-Ef"></a>作如是言：<a id="a-Eg"></a>“今此众会其色无异，<a id="a-Eh"></a>一切诸法亦复如是。<a id="a-Ei"></a>若我此言诚实无虚，<a id="a-Ej"></a>世尊释迦牟尼当现异相，<a id="a-Ek"></a>令我今得供养礼事。<a id="a-El"></a>”</p>
  <p id="aEm">即时，<a id="a-En"></a>佛以莲华宝师子座，<a id="a-Eo"></a>上升虚空高一多罗树。</p>
  <p id="aEp">于是四菩萨头面礼佛足，<a id="a-Eq"></a>作如是言：<a id="a-Er"></a>“如来智慧不可思议！<a id="a-Es"></a>网明菩萨福德本愿，<a id="a-Et"></a>亦不可思议，<a id="a-Eu"></a>能放如是无量光明。<a id="a-Ev"></a>”</p>
  <p id="aEw">尔时，<a id="a-Ex"></a>佛告网明菩萨言：<a id="a-Ey"></a>“善男子，<a id="a-Ez"></a>汝今已作佛事，<a id="a-F0"></a>令无量众生住于佛道，<a id="a-F1"></a>可摄光明。<a id="a-F2"></a>”</p>
  <p id="aF3">于是网明即受佛教，<a id="a-F4"></a>还摄光明。<a id="a-F5"></a>摄光明已，<a id="a-F6"></a>此诸大众威仪色相还复如故，<a id="a-F7"></a>见佛坐本师子座上。</p>
  <p id="aF8">尔时，<a id="a-F9"></a>长老大迦葉白佛言：<a id="a-FA"></a>“世尊，<a id="a-FB"></a>此四菩萨从何所来？<a id="a-FC"></a>”</p>
  <p id="aFD">四菩萨言：<a id="a-FE"></a>“我等从下方世界来。<a id="a-FF"></a>”</p>
  <p id="aFG">迦葉言：<a id="a-FH"></a>“其国何名？<a id="a-FI"></a>佛号何等？<a id="a-FJ"></a>”</p>
  <p id="aFK">四菩萨言：<a id="a-FL"></a>“国名现诸宝庄严，<a id="a-FM"></a>佛号一宝盖，<a id="a-FN"></a>今现说法。<a id="a-FO"></a>”</p>
  <p id="aFP">大迦葉言：<a id="a-FQ"></a>“其佛国土去此几何？<a id="a-FR"></a>”</p>
  <p id="aFS">四菩萨言：<a id="a-FT"></a>“佛自知之。<a id="a-FU"></a>”</p>
  <p id="aFV">大迦葉言：<a id="a-FW"></a>“汝等何故来此？<a id="a-FX"></a>”</p>
  <p id="aFY">四菩萨言：<a id="a-FZ"></a>“是网明菩萨光明照彼我等，<a id="a-Fa"></a>遇之即闻释迦牟尼佛名及网明菩萨，<a id="a-Fb"></a>是故我等今来见佛并网明上人。<a id="a-Fc"></a>”</p>
  <p id="aFd">大迦葉白佛言：<a id="a-Fe"></a>“世尊，<a id="a-Ff"></a>一宝盖佛，<a id="a-Fg"></a>现诸宝庄严世界，<a id="a-Fh"></a>去此几何？<a id="a-Fi"></a>”</p>
  <p id="aFj">佛言：<a id="a-Fk"></a>“去此七十二恒河沙佛土。<a id="a-Fl"></a>”</p>
  <p id="aFm">大迦葉言：<a id="a-Fn"></a>“世尊，<a id="a-Fo"></a>是四菩萨从彼发来，<a id="a-Fp"></a>几时至此？<a id="a-Fq"></a>”</p>
  <p id="aFr">佛言：<a id="a-Fs"></a>“如一念顷，<a id="a-Ft"></a>于彼不现忽然而至。<a id="a-Fu"></a>”</p>
  <p id="aFv">大迦葉言：<a id="a-Fw"></a>“世尊，<a id="a-Fx"></a>此诸菩萨光明远照，<a id="a-Fy"></a>神通速疾甚为希有！<a id="a-Fz"></a>今是网明菩萨光明远照，<a id="a-G0"></a>是四菩萨发来速疾。<a id="a-G1"></a>”</p>
  <p id="aG2">佛言迦葉：<a id="a-G3"></a>“如汝所说，<a id="a-G4"></a>菩萨摩诃萨所行不可思议，<a id="a-G5"></a>一切声闻、<a id="a-G6"></a>辟支佛所不能及。<a id="a-G7"></a>”</p>
  <p id="aG8">尔时，<a id="a-G9"></a>长老大迦葉谓网明菩萨言：<a id="a-GA"></a>“善男子，<a id="a-GB"></a>汝现光明照此大会皆作金色，<a id="a-GC"></a>以何因缘？<a id="a-GD"></a>”</p>
  <p id="aGE">网明言：<a id="a-GF"></a>“长老大迦葉，<a id="a-GG"></a>可问世尊，<a id="a-GH"></a>当为汝说。<a id="a-GI"></a>”</p>
  <p id="aGJ">即时，<a id="a-GK"></a>大迦葉以此白佛。<a id="a-GL"></a>佛言：<a id="a-GM"></a>“迦葉，<a id="a-GN"></a>是网明菩萨成佛时，<a id="a-GO"></a>其会大众同一金色，<a id="a-GP"></a>咸共信乐一切智慧。<a id="a-GQ"></a>其佛国土，<a id="a-GR"></a>乃至无声闻、<a id="a-GS"></a>辟支佛名，<a id="a-GT"></a>唯有清净诸菩萨摩诃萨会。<a id="a-GU"></a>”</p>
  <p id="aGV">大迦葉白佛言：<a id="a-GW"></a>“世尊，<a id="a-GX"></a>生彼菩萨当知如佛。<a id="a-GY"></a>“</p>
  <p id="aGZ">佛言：<a id="a-Ga"></a>“如汝所说，<a id="a-Gb"></a>生彼菩萨当知如佛。<a id="a-Gc"></a>”</p>
  <p id="aGd">于是会中四万四千人，<a id="a-Ge"></a>皆发阿耨多罗三藐三菩提心已，<a id="a-Gf"></a>愿生彼国，<a id="a-Gg"></a>白佛言：<a id="a-Gh"></a>“网明菩萨得成佛时，<a id="a-Gi"></a>我等愿生其国。<a id="a-Gj"></a>”</p>
  <p id="aGk">尔时，<a id="a-Gl"></a>长老大迦葉白佛言：<a id="a-Gm"></a>“世尊，<a id="a-Gn"></a>网明菩萨，<a id="a-Go"></a>几时当得阿耨多罗三藐三菩提？<a id="a-Gp"></a>”</p>
  <p id="aGq">佛言：<a id="a-Gr"></a>“迦葉，<a id="a-Gs"></a>汝自问网明。<a id="a-Gt"></a>”</p>
  <p id="aGu">于是迦葉问网明菩萨言：<a id="a-Gv"></a>“善男子，<a id="a-Gw"></a>仁者几时当得阿耨多罗三藐三菩提？<a id="a-Gx"></a>”</p>
  <p id="aGy">网明言：<a id="a-Gz"></a>“大迦葉，<a id="a-H0"></a>若有问幻所化人：<a id="a-H1"></a>‘汝几时当得阿耨多罗三藐三菩提？<a id="a-H2"></a>’是幻人当云何答？<a id="a-H3"></a>”</p>
  <p id="aH4">大迦葉言：<a id="a-H5"></a>“善男子，<a id="a-H6"></a>幻所化人无决定相，<a id="a-H7"></a>当何所答？<a id="a-H8"></a>”</p>
  <p id="aH9">网明言：<a id="a-HA"></a>“大迦葉，<a id="a-HB"></a>一切诸法亦如幻所化人，<a id="a-HC"></a>无决定相。<a id="a-HD"></a>谁可问言‘汝几时当成阿耨多罗三藐三菩提’？<a id="a-HE"></a>”</p>
  <p id="aHF">大迦葉言：<a id="a-HG"></a>“善男子，<a id="a-HH"></a>幻所化人离于自相，<a id="a-HI"></a>无异无别无所志愿，<a id="a-HJ"></a>汝亦如是耶？<a id="a-HK"></a>若如是者，<a id="a-HL"></a>汝云何能利益无量众生？<a id="a-HM"></a>”</p>
  <p id="aHN">网明言：<a id="a-HO"></a>“阿耨多罗三藐三菩提，<a id="a-HP"></a>即是一切众生性，<a id="a-HQ"></a>一切众生性即是幻性，<a id="a-HR"></a>幻性即是一切法性。<a id="a-HS"></a>于是法中，<a id="a-HT"></a>我不见有利，<a id="a-HU"></a>不见无利。<a id="a-HV"></a>”</p>
  <p id="aHW">大迦葉言：<a id="a-HX"></a>“善男子，<a id="a-HY"></a>汝今不令众生住菩提耶？<a id="a-HZ"></a>”</p>
  <p id="aHa">网明言：<a id="a-Hb"></a>“诸佛菩提有住相耶？<a id="a-Hc"></a>”</p>
  <p id="aHd">大迦葉言：<a id="a-He"></a>“无也。<a id="a-Hf"></a>”</p>
  <p id="aHg">网明言：<a id="a-Hh"></a>“是故我今不令众生住于菩提，<a id="a-Hi"></a>亦不令住声闻、<a id="a-Hj"></a>辟支佛道。<a id="a-Hk"></a>”</p>
  <p id="aHl">大迦葉言：<a id="a-Hm"></a>“善男子，<a id="a-Hn"></a>汝今欲趣何所？<a id="a-Ho"></a>”</p>
  <p id="aHp">网明言：<a id="a-Hq"></a>“我所趣如如趣。<a id="a-Hr"></a>”</p>
  <p id="aHs">大迦葉言：<a id="a-Ht"></a>“如无所趣亦无有转。<a id="a-Hu"></a>”</p>
  <p id="aHv">网明言：<a id="a-Hw"></a>“如如无趣无转，<a id="a-Hx"></a>一切法住如相故，<a id="a-Hy"></a>我亦无趣无转。<a id="a-Hz"></a>”</p>
  <p id="aI0">大迦葉言：<a id="a-I1"></a>“若无趣无转，<a id="a-I2"></a>汝云何教化众生？<a id="a-I3"></a>”</p>
  <p id="aI4">网明言：<a id="a-I5"></a>“若人发愿，<a id="a-I6"></a>则是不能教化众生。<a id="a-I7"></a>若人于法有转，<a id="a-I8"></a>是亦不能教化众生。<a id="a-I9"></a>”</p>
  <p id="aIA">大迦葉言：<a id="a-IB"></a>“善男子，<a id="a-IC"></a>汝不转众生生死耶？<a id="a-ID"></a>”</p>
  <p id="aIE">网明言：<a id="a-IF"></a>“我尚不得生死，<a id="a-IG"></a>何况于生死中而转众生？<a id="a-IH"></a>”</p>
  <p id="aII">大迦葉言：<a id="a-IJ"></a>“汝不令众生得涅槃耶？<a id="a-IK"></a>”</p>
  <p id="aIL">网明言：<a id="a-IM"></a>“我尚不见涅槃，<a id="a-IN"></a>何况教化众生令住涅槃？<a id="a-IO"></a>”</p>
  <p id="aIP">大迦葉言：<a id="a-IQ"></a>“善男子，<a id="a-IR"></a>若汝不得生死，<a id="a-IS"></a>不见涅槃，<a id="a-IT"></a>何故今为无量众生行于菩提？<a id="a-IU"></a>此岂不为灭度众生耶？<a id="a-IV"></a>”</p>
  <p id="aIW">网明言：<a id="a-IX"></a>“若菩萨得生死分别涅槃，<a id="a-IY"></a>因众生行于菩提，<a id="a-IZ"></a>此则不应说为菩萨。<a id="a-Ia"></a>”</p>
  <p id="aIb">大迦葉言：<a id="a-Ic"></a>“善男子，<a id="a-Id"></a>汝今于何处行？<a id="a-Ie"></a>”</p>
  <p id="aIf">网明言：<a id="a-Ig"></a>“我非生死中行，<a id="a-Ih"></a>非涅槃中行，<a id="a-Ii"></a>亦不以众生相行。<a id="a-Ij"></a>大迦葉，<a id="a-Ik"></a>如汝所问，<a id="a-Il"></a>汝何处行者，<a id="a-Im"></a>如佛所化人行处，<a id="a-In"></a>吾于彼行。<a id="a-Io"></a>”</p>
  <p id="aIp">大迦葉言：<a id="a-Iq"></a>“佛所化人无有行处。<a id="a-Ir"></a>”</p>
  <p id="aIs">网明言：<a id="a-It"></a>“当知一切众生所行亦如是相。<a id="a-Iu"></a>”</p>
  <p id="aIv">大迦葉言：<a id="a-Iw"></a>“佛所化人无贪无恚无痴，<a id="a-Ix"></a>若一切众生所行如是相者，<a id="a-Iy"></a>众生贪恚痴从何所起？<a id="a-Iz"></a>”</p>
  <p id="aJ0">网明言：<a id="a-J1"></a>“我今问汝，<a id="a-J2"></a>随意答我。<a id="a-J3"></a>大迦葉，<a id="a-J4"></a>汝今宁有贪恚痴不？<a id="a-J5"></a>”</p>
  <p id="aJ6">答言：<a id="a-J7"></a>“不也。<a id="a-J8"></a>”</p>
  <p id="aJ9">网明言：<a id="a-JA"></a>“是贪恚痴尽灭耶？<a id="a-JB"></a>”</p>
  <p id="aJC">答言：<a id="a-JD"></a>“不也。<a id="a-JE"></a>”</p>
  <p id="aJF">网明言：<a id="a-JG"></a>“若大迦葉，<a id="a-JH"></a>今无贪恚痴亦不尽灭者，<a id="a-JI"></a>汝置贪恚痴于何所耶？<a id="a-JJ"></a>”</p>
  <p id="aJK">答言：<a id="a-JL"></a>“善男子，<a id="a-JM"></a>凡夫纵颠倒起妄想分别生贪恚痴耳！<a id="a-JN"></a>贤圣法中，<a id="a-JO"></a>善知颠倒实性故，<a id="a-JP"></a>无妄想分别，<a id="a-JQ"></a>是以无贪恚痴。<a id="a-JR"></a>”</p>
  <p id="aJS">“大迦葉，<a id="a-JT"></a>于汝意云何？<a id="a-JU"></a>若法从颠倒起，<a id="a-JV"></a>是法为实、<a id="a-JW"></a>为虚妄耶？<a id="a-JX"></a>”</p>
  <p id="aJY">答言：<a id="a-JZ"></a>“是法虚妄，<a id="a-Ja"></a>非是实也。<a id="a-Jb"></a>”</p>
  <p id="aJc">网明言：<a id="a-Jd"></a>“若法非实，<a id="a-Je"></a>可令实耶？<a id="a-Jf"></a>”</p>
  <p id="aJg">答言：<a id="a-Jh"></a>“不也。<a id="a-Ji"></a>”</p>
  <p id="aJj">网明言：<a id="a-Jk"></a>“若法非实，<a id="a-Jl"></a>仁者欲于是中得贪恚痴耶？<a id="a-Jm"></a>”</p>
  <p id="aJn">答言：<a id="a-Jo"></a>“不也。<a id="a-Jp"></a>”</p>
  <p id="aJq">网明言：<a id="a-Jr"></a>“若然何所是贪恚痴能恼众生者？<a id="a-Js"></a>”</p>
  <p id="aJt">答言：<a id="a-Ju"></a>“善男子，<a id="a-Jv"></a>若尔一切法从本已来离贪恚痴相。<a id="a-Jw"></a>”</p>
  <p id="aJx">网明言：<a id="a-Jy"></a>“以是故，<a id="a-Jz"></a>我说一切法相如佛所化。<a id="a-K0"></a>”</p>
  <p id="aK1">说是法时，<a id="a-K2"></a>四万四千菩萨得柔顺法忍。</p>
  <p data-pb></p>
  <h2 id="aK3">菩萨授记品第十</h2>
  <p id="aK4">尔时，<a id="a-K5"></a>长老大迦葉白佛言：<a id="a-K6"></a>“世尊，<a id="a-K7"></a>若网明菩萨所见众生，<a id="a-K8"></a>不应复畏堕三恶道。<a id="a-K9"></a>若闻网明所说法者，<a id="a-KA"></a>魔不得便。<a id="a-KB"></a>若为网明所教化者，<a id="a-KC"></a>不畏堕声闻、<a id="a-KD"></a>辟支佛道。<a id="a-KE"></a>世尊，<a id="a-KF"></a>愿说网明功德庄严国土。<a id="a-KG"></a>”</p>
  <p id="aKH">佛言：<a id="a-KI"></a>“迦葉，<a id="a-KJ"></a>是网明菩萨在在国土游行之处，<a id="a-KK"></a>利益无量众生。<a id="a-KL"></a>迦葉，<a id="a-KM"></a>汝见网明所放光明不？<a id="a-KN"></a>”</p>
  <p id="aKO">答言：<a id="a-KP"></a>“已见。<a id="a-KQ"></a>”</p>
  <p id="aKR">佛言：<a id="a-KS"></a>“若三千大千世界满中芥子，<a id="a-KT"></a>尚可算数，<a id="a-KU"></a>今网明光明令诸众生住菩提者不可数也！<a id="a-KV"></a>迦葉，<a id="a-KW"></a>是网明菩萨所放光明饶益尚尔，<a id="a-KX"></a>何况说法！<a id="a-KY"></a>汝今谛听，<a id="a-KZ"></a>我当粗略说其功德。<a id="a-Ka"></a>迦葉，<a id="a-Kb"></a>是网明菩萨过七百六十万阿僧祇劫，<a id="a-Kc"></a>当得作佛，<a id="a-Kd"></a>号普光自在王如来应供正遍知，<a id="a-Ke"></a>世界名曰集妙功德。<a id="a-Kf"></a>其佛趣菩提树时，<a id="a-Kg"></a>国中诸魔魔民悉皆正定于阿耨多罗三藐三菩提。<a id="a-Kh"></a>其佛国土，<a id="a-Ki"></a>以真栴檀宝为地，<a id="a-Kj"></a>地平如掌，<a id="a-Kk"></a>柔濡细滑如迦陵伽衣，<a id="a-Kl"></a>处处皆以众宝庄严，<a id="a-Km"></a>无三恶道亦无八难。<a id="a-Kn"></a>其国广长皆以妙宝莲华色香妙好以为校饰。<a id="a-Ko"></a>普光自在王如来有无量菩萨僧，<a id="a-Kp"></a>善修无量法门，<a id="a-Kq"></a>得无量自在神通，<a id="a-Kr"></a>皆以光明庄严其身，<a id="a-Ks"></a>得诸陀罗尼藏无碍辩才，<a id="a-Kt"></a>善能说法，<a id="a-Ku"></a>光明神力皆悉通达，<a id="a-Kv"></a>能破魔怨，<a id="a-Kw"></a>惭愧念慧诸妙功德以修其心。<a id="a-Kx"></a>彼佛国土无有女人。<a id="a-Ky"></a>其诸菩萨皆于宝莲华中，<a id="a-Kz"></a>结跏趺坐自然化生，<a id="a-L0"></a>以禅乐为食。<a id="a-L1"></a>诸所须物经行之处，<a id="a-L2"></a>房舍床榻园林浴池，<a id="a-L3"></a>应念即至。</p>
  <p id="aL4">“迦葉，<a id="a-L5"></a>是普光自在王如来，<a id="a-L6"></a>不以文字说法，<a id="a-L7"></a>但放光明照诸菩萨，<a id="a-L8"></a>光触其身即得无生法忍。<a id="a-L9"></a>其佛光明，<a id="a-LA"></a>复照十方通达无碍，<a id="a-LB"></a>令诸众生得离烦恼。<a id="a-LC"></a>又其光明，<a id="a-LD"></a>常出三十二种清净法音。<a id="a-LE"></a>何等三十二？<a id="a-LF"></a>所谓诸法空，<a id="a-LG"></a>无众生见故；<a id="a-LH"></a>诸法无相，<a id="a-LI"></a>离分别故；<a id="a-LJ"></a>诸法无作，<a id="a-LK"></a>出三界故；<a id="a-LL"></a>诸法离欲，<a id="a-LM"></a>性寂灭故；<a id="a-LN"></a>诸法离瞋，<a id="a-LO"></a>无有碍故；<a id="a-LP"></a>诸法离痴，<a id="a-LQ"></a>无闇冥故；<a id="a-LR"></a>诸法无所从来，<a id="a-LS"></a>本无生故；<a id="a-LT"></a>诸法无所去，<a id="a-LU"></a>无所至故；<a id="a-LV"></a>诸法不住，<a id="a-LW"></a>无所依故；<a id="a-LX"></a>诸法过三世，<a id="a-LY"></a>去来现在无所有故；<a id="a-LZ"></a>诸法无异，<a id="a-La"></a>其性一故；<a id="a-Lb"></a>诸法不生，<a id="a-Lc"></a>离于报故；<a id="a-Ld"></a>诸法无业，<a id="a-Le"></a>业报作者不可得故；<a id="a-Lf"></a>诸法不作，<a id="a-Lg"></a>无所起故；<a id="a-Lh"></a>诸法无起，<a id="a-Li"></a>无为性故；<a id="a-Lj"></a>诸法无为，<a id="a-Lk"></a>离生灭故；<a id="a-Ll"></a>诸法真，<a id="a-Lm"></a>不从和合生故；<a id="a-Ln"></a>诸法实，<a id="a-Lo"></a>一道门故；<a id="a-Lp"></a>诸法无众生，<a id="a-Lq"></a>众生不可得故；<a id="a-Lr"></a>诸法无我，<a id="a-Ls"></a>第一义故；<a id="a-Lt"></a>诸法钝，<a id="a-Lu"></a>无所知故；<a id="a-Lv"></a>诸法舍，<a id="a-Lw"></a>离憎爱故；<a id="a-Lx"></a>诸法离烦恼，<a id="a-Ly"></a>无有热故；<a id="a-Lz"></a>诸法无垢性，<a id="a-M0"></a>不污故；<a id="a-M1"></a>诸法一相，<a id="a-M2"></a>离欲际故；<a id="a-M3"></a>诸法离相，<a id="a-M4"></a>常定故；<a id="a-M5"></a>诸法住，<a id="a-M6"></a>实际性不坏故；<a id="a-M7"></a>诸法如相，<a id="a-M8"></a>不分别故。<a id="a-M9"></a>诸法入，<a id="a-MA"></a>法性遍入故；<a id="a-MB"></a>诸法无缘，<a id="a-MC"></a>缘不合故；<a id="a-MD"></a>诸法是菩提，<a id="a-ME"></a>如实见故；<a id="a-MF"></a>诸法是涅槃，<a id="a-MG"></a>无因缘故。<a id="a-MH"></a>迦葉，<a id="a-MI"></a>普光自在王如来，<a id="a-MJ"></a>光明常出如是清净法音，<a id="a-MK"></a>能令诸菩萨施作佛事。<a id="a-ML"></a>其佛国土无有魔事，<a id="a-MM"></a>佛寿无量阿僧祇劫。<a id="a-MN"></a>”</p>
  <p id="aMO">大迦葉白佛言：<a id="a-MP"></a>“若人欲得清净佛土者，<a id="a-MQ"></a>应取如网明菩萨所修功德具足清净国土。<a id="a-MR"></a>”</p>
  <p id="aMS">“如是，<a id="a-MT"></a>迦葉，<a id="a-MU"></a>是网明菩萨，<a id="a-MV"></a>于诸无量阿僧祇佛所，<a id="a-MW"></a>随愿修行功德具足故。<a id="a-MX"></a>”</p>
  <p id="aMY">尔时，<a id="a-MZ"></a>思益梵天谓网明菩萨：<a id="a-Ma"></a>“仁者已得从佛受记。<a id="a-Mb"></a>”</p>
  <p id="aMc">网明言：<a id="a-Md"></a>“一切众生皆从佛受记。<a id="a-Me"></a>”</p>
  <p id="aMf">梵天言：<a id="a-Mg"></a>“于何事中而得受记？<a id="a-Mh"></a>”</p>
  <p id="aMi">网明言：<a id="a-Mj"></a>“随业受报而得受记。<a id="a-Mk"></a>”</p>
  <p id="aMl">梵天言：<a id="a-Mm"></a>“汝作何业而得受记？<a id="a-Mn"></a>”</p>
  <p id="aMo">网明言：<a id="a-Mp"></a>“若业非身作、<a id="a-Mq"></a>非口作、<a id="a-Mr"></a>非意作，<a id="a-Ms"></a>是业可得示不？<a id="a-Mt"></a>”</p>
  <p id="aMu">梵天言：<a id="a-Mv"></a>“不可示也。<a id="a-Mw"></a>”</p>
  <p id="aMx">网明言：<a id="a-My"></a>“菩提是起作相耶？<a id="a-Mz"></a>”</p>
  <p id="aN0">梵天言：<a id="a-N1"></a>“不也。<a id="a-N2"></a>何以故？<a id="a-N3"></a>菩提是无为，<a id="a-N4"></a>非起作相故。<a id="a-N5"></a>”</p>
  <p id="aN6">网明言：<a id="a-N7"></a>“可以起作相得无为菩提不？<a id="a-N8"></a>”</p>
  <p id="aN9">梵天言：<a id="a-NA"></a>“不也。<a id="a-NB"></a>”</p>
  <p id="aNC">“梵天，<a id="a-ND"></a>是故当知若无业、<a id="a-NE"></a>无业报，<a id="a-NF"></a>无诸行、<a id="a-NG"></a>无起诸行，<a id="a-NH"></a>是名菩提。<a id="a-NI"></a>如菩提性，<a id="a-NJ"></a>得亦如是；<a id="a-NK"></a>如得性，<a id="a-NL"></a>受记亦如是，<a id="a-NM"></a>不可以起作法而得受记。<a id="a-NN"></a>”</p>
  <p id="aNO">梵天言：<a id="a-NP"></a>“善男子，<a id="a-NQ"></a>汝不行六波罗蜜然后得受记耶？<a id="a-NR"></a>”</p>
  <p id="aNS">网明言：<a id="a-NT"></a>“如汝所说，<a id="a-NU"></a>菩萨行六波罗蜜而得受记。<a id="a-NV"></a>梵天，<a id="a-NW"></a>若菩萨舍一切烦恼，<a id="a-NX"></a>名为檀波罗蜜。<a id="a-NY"></a>于诸法无所起，<a id="a-NZ"></a>名为尸罗波罗蜜。<a id="a-Na"></a>于诸法无所伤，<a id="a-Nb"></a>名为羼提波罗蜜。<a id="a-Nc"></a>于诸法离相，<a id="a-Nd"></a>名为毗梨耶波罗蜜。<a id="a-Ne"></a>于诸法无所住，<a id="a-Nf"></a>名为禅波罗蜜。<a id="a-Ng"></a>于诸法无戏论，<a id="a-Nh"></a>名为般若波罗蜜。<a id="a-Ni"></a>梵天，<a id="a-Nj"></a>菩萨如是行六波罗蜜，<a id="a-Nk"></a>于何处行？<a id="a-Nl"></a>”</p>
  <p id="aNm">梵天言：<a id="a-Nn"></a>“无处行也。<a id="a-No"></a>所以者何？<a id="a-Np"></a>凡所有行皆是不行。<a id="a-Nq"></a>若行即是不行，<a id="a-Nr"></a>若不行即是行。<a id="a-Ns"></a>”</p>
  <p id="aNt">“梵天，<a id="a-Nu"></a>以是故，<a id="a-Nv"></a>当知无所行是菩提。<a id="a-Nw"></a>如汝所问，<a id="a-Nx"></a>汝得受菩提记者，<a id="a-Ny"></a>如如法性得受记，<a id="a-Nz"></a>我所受记亦如是。<a id="a-O0"></a>”</p>
  <p id="aO1">梵天言：<a id="a-O2"></a>“善男子，<a id="a-O3"></a>如如法性无受记。<a id="a-O4"></a>”</p>
  <p id="aO5">网明言：<a id="a-O6"></a>“诸菩萨受记相皆亦如是，<a id="a-O7"></a>如如法性。<a id="a-O8"></a>”</p>
  <p id="aO9">尔时，<a id="a-OA"></a>思益梵天白佛言：<a id="a-OB"></a>“世尊，<a id="a-OC"></a>菩萨以何行，<a id="a-OD"></a>诸佛授阿耨多罗三藐三菩提记？<a id="a-OE"></a>”</p>
  <p id="aOF">佛言：<a id="a-OG"></a>“若菩萨不行生法、<a id="a-OH"></a>不行灭法，<a id="a-OI"></a>不行善、<a id="a-OJ"></a>不行不善，<a id="a-OK"></a>不行世间、<a id="a-OL"></a>不行出世间，<a id="a-OM"></a>不行有罪法、<a id="a-ON"></a>不行无罪法，<a id="a-OO"></a>不行有漏法、<a id="a-OP"></a>不行无漏法，<a id="a-OQ"></a>不行有为法、<a id="a-OR"></a>不行无为法，<a id="a-OS"></a>不行修道、<a id="a-OT"></a>不行除断，<a id="a-OU"></a>不行生死、<a id="a-OV"></a>不行涅槃，<a id="a-OW"></a>不行见法、<a id="a-OX"></a>不行闻法、<a id="a-OY"></a>不行觉法、<a id="a-OZ"></a>不行知法，<a id="a-Oa"></a>不行施、<a id="a-Ob"></a>不行舍，<a id="a-Oc"></a>不行戒、<a id="a-Od"></a>不行覆，<a id="a-Oe"></a>不行忍、<a id="a-Of"></a>不行善，<a id="a-Og"></a>不行发、<a id="a-Oh"></a>不行精进，<a id="a-Oi"></a>不行禅、<a id="a-Oj"></a>不行三昧，<a id="a-Ok"></a>不行慧，<a id="a-Ol"></a>不行行，<a id="a-Om"></a>不行知，<a id="a-On"></a>不行得。<a id="a-Oo"></a>梵天，<a id="a-Op"></a>若菩萨如是行者，<a id="a-Oq"></a>诸佛则授阿耨多罗三藐三菩提记。<a id="a-Or"></a>所以者何？<a id="a-Os"></a>诸所有行皆是取相，<a id="a-Ot"></a>无相无分别则是菩提。<a id="a-Ou"></a>皆有所是，<a id="a-Ov"></a>无所是是菩提。<a id="a-Ow"></a>诸所有行皆是分别，<a id="a-Ox"></a>无分别是菩提。<a id="a-Oy"></a>诸所有行皆是起作，<a id="a-Oz"></a>无起作是菩提。<a id="a-P0"></a>诸所有行皆是戏论，<a id="a-P1"></a>无戏论是菩提。<a id="a-P2"></a>是故当知，<a id="a-P3"></a>若菩萨过诸所行则得受记。<a id="a-P4"></a>”</p>
  <p id="aP5">“唯然，<a id="a-P6"></a>世尊，<a id="a-P7"></a>受记者有何义？<a id="a-P8"></a>”</p>
  <p id="aP9">佛言：<a id="a-PA"></a>“离诸法二相，<a id="a-PB"></a>是受记义。<a id="a-PC"></a>不分别生灭道，<a id="a-PD"></a>是受记义。<a id="a-PE"></a>离身口意业相，<a id="a-PF"></a>是受记义。<a id="a-PG"></a>梵天，<a id="a-PH"></a>我念过去有劫名喜见，<a id="a-PI"></a>我于此劫供养七十二那由他佛，<a id="a-PJ"></a>是诸如来不见授记。<a id="a-PK"></a>又过是劫，<a id="a-PL"></a>劫名善化，<a id="a-PM"></a>我于此劫供养二十二亿佛，<a id="a-PN"></a>是诸如来亦不见授记。<a id="a-PO"></a>又过是劫，<a id="a-PP"></a>劫名梵叹，<a id="a-PQ"></a>我于此劫供养万八千佛，<a id="a-PR"></a>是诸如来亦不见授记。<a id="a-PS"></a>又过是劫，<a id="a-PT"></a>劫名无咎，<a id="a-PU"></a>我于此劫供养三万二千佛，<a id="a-PV"></a>是诸如来亦不见授记。<a id="a-PW"></a>又过是劫，<a id="a-PX"></a>劫名庄严，<a id="a-PY"></a>我于此劫供养四百四十万佛，<a id="a-PZ"></a>我皆以一切供养之具而供养之，<a id="a-Pa"></a>是诸如来亦不见授记。</p>
  <p id="aPb">“梵天，<a id="a-Pc"></a>我于往昔，<a id="a-Pd"></a>供养诸佛恭敬尊重赞叹，<a id="a-Pe"></a>净修梵行，<a id="a-Pf"></a>一切布施、<a id="a-Pg"></a>一切持戒，<a id="a-Ph"></a>及行头陀，<a id="a-Pi"></a>离于瞋恚，<a id="a-Pj"></a>忍辱慈心，<a id="a-Pk"></a>如所说行勤修精进，<a id="a-Pl"></a>一切所闻皆能受持，<a id="a-Pm"></a>独处远离入诸禅定，<a id="a-Pn"></a>随所闻慧赞诵思问，<a id="a-Po"></a>是诸如来亦不见授记。<a id="a-Pp"></a>何以故？<a id="a-Pq"></a>依止所行故。<a id="a-Pr"></a>以是当知，<a id="a-Ps"></a>若诸菩萨出过一切诸行则得受记。<a id="a-Pt"></a>我若以一劫若减一劫，<a id="a-Pu"></a>说是诸佛名号不可得尽。</p>
  <p id="aPv">“梵天，<a id="a-Pw"></a>我于是后见燃灯佛，<a id="a-Px"></a>即得无生法忍。<a id="a-Py"></a>佛时授我记言：<a id="a-Pz"></a>‘汝于来世当得作佛，<a id="a-Q0"></a>号释迦牟尼如来应供正遍知。<a id="a-Q1"></a>’我尔时出过一切诸行，<a id="a-Q2"></a>具足六波罗蜜。<a id="a-Q3"></a>所以者何？<a id="a-Q4"></a>若菩萨能舍诸相，<a id="a-Q5"></a>名为檀波罗蜜。<a id="a-Q6"></a>能灭诸所受持，<a id="a-Q7"></a>名为尸罗波罗蜜。<a id="a-Q8"></a>不为六尘所伤，<a id="a-Q9"></a>名为羼提波罗蜜。<a id="a-QA"></a>离诸所行，<a id="a-QB"></a>名为毗梨耶波罗蜜。<a id="a-QC"></a>不忆念一切法，<a id="a-QD"></a>名为禅波罗蜜。<a id="a-QE"></a>能忍诸法无生性，<a id="a-QF"></a>名为般若波罗蜜。<a id="a-QG"></a>我于燃灯佛所，<a id="a-QH"></a>具足如是六波罗蜜。<a id="a-QI"></a>”</p>
  <p data-pb></p>
  <h2 id="aQJ">萨婆若品第十一</h2>
  <p id="aQK">“梵天，<a id="a-QL"></a>我从初发菩提心已来所作布施，<a id="a-QM"></a>于此五华布施，<a id="a-QN"></a>百分不及一，<a id="a-QO"></a>百千分、<a id="a-QP"></a>百千万亿分，<a id="a-QQ"></a>乃至算数譬喻所不能及。<a id="a-QR"></a>我从初发心已来，<a id="a-QS"></a>受戒、<a id="a-QT"></a>持戒、<a id="a-QU"></a>行头陀，<a id="a-QV"></a>于此常灭戒，<a id="a-QW"></a>百分不及一，<a id="a-QX"></a>乃至算数譬喻所不能及。<a id="a-QY"></a>我从初发心已来柔和忍辱，<a id="a-QZ"></a>于毕竟忍法，<a id="a-Qa"></a>百分不及一，<a id="a-Qb"></a>乃至算数譬喻所不能及。<a id="a-Qc"></a>我从初发心已来，<a id="a-Qd"></a>发勤精进，<a id="a-Qe"></a>于此不取不舍精进，<a id="a-Qf"></a>百分不及一，<a id="a-Qg"></a>乃至算数譬喻所不能及。<a id="a-Qh"></a>我从初发心已来，<a id="a-Qi"></a>禅定独处，<a id="a-Qj"></a>于此无住禅定，<a id="a-Qk"></a>百分不及一，<a id="a-Ql"></a>乃至算数譬喻所不能及。<a id="a-Qm"></a>我从初发心已来，<a id="a-Qn"></a>思惟筹量智慧，<a id="a-Qo"></a>于此无戏论智慧，<a id="a-Qp"></a>百分不及一，<a id="a-Qq"></a>百千分、<a id="a-Qr"></a>百千万亿分，<a id="a-Qs"></a>乃至算数譬喻所不能及。<a id="a-Qt"></a>梵天，<a id="a-Qu"></a>是故当知，<a id="a-Qv"></a>我尔时得具足六波罗蜜。<a id="a-Qw"></a>”</p>
  <p id="aQx">“世尊，<a id="a-Qy"></a>云何名具足六波罗蜜？<a id="a-Qz"></a>”</p>
  <p id="aR0">“梵天，<a id="a-R1"></a>若不念施，<a id="a-R2"></a>不依止戒，<a id="a-R3"></a>不分别忍，<a id="a-R4"></a>不取精进，<a id="a-R5"></a>不住禅定，<a id="a-R6"></a>不二于慧，<a id="a-R7"></a>是名具足六波罗蜜。<a id="a-R8"></a>”</p>
  <p id="aR9">又问：<a id="a-RA"></a>“具足六波罗蜜已，<a id="a-RB"></a>能满足何法？<a id="a-RC"></a>”</p>
  <p id="aRD">佛言：<a id="a-RE"></a>“具足六波罗蜜已，<a id="a-RF"></a>能满足萨婆若。<a id="a-RG"></a>”</p>
  <p id="aRH">“世尊，<a id="a-RI"></a>云何具足六波罗蜜已，<a id="a-RJ"></a>能满足萨婆若？<a id="a-RK"></a>”</p>
  <p id="aRL">“梵天，<a id="a-RM"></a>布施平等即是萨婆若平等，<a id="a-RN"></a>持戒平等即是萨婆若平等，<a id="a-RO"></a>忍辱平等即是萨婆若平等，<a id="a-RP"></a>精进平等即是萨婆若平等，<a id="a-RQ"></a>禅定平等即是萨婆若平等，<a id="a-RR"></a>智慧平等即是萨婆若平等。<a id="a-RS"></a>以是平等等一切法，<a id="a-RT"></a>名为萨婆若。<a id="a-RU"></a>又梵天，<a id="a-RV"></a>具足布施相、<a id="a-RW"></a>持戒相、<a id="a-RX"></a>忍辱相、<a id="a-RY"></a>精进相、<a id="a-RZ"></a>禅定相、<a id="a-Ra"></a>智慧相，<a id="a-Rb"></a>是名萨婆若。<a id="a-Rc"></a>梵天，<a id="a-Rd"></a>如是具足六波罗蜜能满足萨婆若。<a id="a-Re"></a>”</p>
  <p id="aRf">“世尊，<a id="a-Rg"></a>云何当知满足萨婆若？<a id="a-Rh"></a>”</p>
  <p id="aRi">“梵天，<a id="a-Rj"></a>若不受眼、<a id="a-Rk"></a>不受色、<a id="a-Rl"></a>不受耳、<a id="a-Rm"></a>不受声、<a id="a-Rn"></a>不受鼻、<a id="a-Ro"></a>不受香、<a id="a-Rp"></a>不受舌、<a id="a-Rq"></a>不受味、<a id="a-Rr"></a>不受身、<a id="a-Rs"></a>不受触、<a id="a-Rt"></a>不受意、<a id="a-Ru"></a>不受法，<a id="a-Rv"></a>若不受是内外十二入，<a id="a-Rw"></a>名为满足萨婆若。<a id="a-Rx"></a>我得如是满足萨婆若，<a id="a-Ry"></a>于眼无所著，<a id="a-Rz"></a>于色、<a id="a-S0"></a>耳声、<a id="a-S1"></a>鼻香、<a id="a-S2"></a>舌味、<a id="a-S3"></a>身触、<a id="a-S4"></a>意法无所著，<a id="a-S5"></a>是故如来名为无碍知见萨婆若。<a id="a-S6"></a>梵天，<a id="a-S7"></a>萨婆若于法无所受。<a id="a-S8"></a>何以故？<a id="a-S9"></a>以无用故。<a id="a-SA"></a>无用即是无所有义，<a id="a-SB"></a>无所有义即是空如虚空义，<a id="a-SC"></a>同虚空相是萨婆若，<a id="a-SD"></a>是故于法无所受。<a id="a-SE"></a>梵天，<a id="a-SF"></a>譬如一切所作皆因虚空，<a id="a-SG"></a>而虚空无所依；<a id="a-SH"></a>如是诸智慧皆从萨婆若出，<a id="a-SI"></a>而萨婆若无所依。<a id="a-SJ"></a>”</p>
  <p id="aSK">梵天白佛言：<a id="a-SL"></a>“世尊，<a id="a-SM"></a>世尊所说萨婆若，<a id="a-SN"></a>萨婆若者，<a id="a-SO"></a>为何谓也？<a id="a-SP"></a>”</p>
  <p id="aSQ">“梵天，<a id="a-SR"></a>一切所行是智为真，<a id="a-SS"></a>非诸声闻、<a id="a-ST"></a>辟支佛所及故名萨婆若。<a id="a-SU"></a>诸有所行皆能成就故，<a id="a-SV"></a>名萨婆若。<a id="a-SW"></a>能破一切所念戏论故，<a id="a-SX"></a>名萨婆若。<a id="a-SY"></a>诸所教敕、<a id="a-SZ"></a>诸所防制，<a id="a-Sa"></a>如此众生所行之法，<a id="a-Sb"></a>皆从中出故，<a id="a-Sc"></a>名萨婆若。<a id="a-Sd"></a>得诸圣智，<a id="a-Se"></a>若学智、<a id="a-Sf"></a>若无学智、<a id="a-Sg"></a>若辟支佛智，<a id="a-Sh"></a>皆从中出故，<a id="a-Si"></a>名萨婆若。<a id="a-Sj"></a>正行故，<a id="a-Sk"></a>名萨婆若。<a id="a-Sl"></a>能分别一切药故，<a id="a-Sm"></a>名萨婆若。<a id="a-Sn"></a>能灭一切众生病故，<a id="a-So"></a>名萨婆若。<a id="a-Sp"></a>能除一切烦恼习气故，<a id="a-Sq"></a>名萨婆若。<a id="a-Sr"></a>常在定故，<a id="a-Ss"></a>名萨婆若。<a id="a-St"></a>一切法中无疑故，<a id="a-Su"></a>名萨婆若。<a id="a-Sv"></a>一切世间、<a id="a-Sw"></a>出世间智慧皆从中出故，<a id="a-Sx"></a>名萨婆若。<a id="a-Sy"></a>善知一切智慧方便相故，<a id="a-Sz"></a>名萨婆若。<a id="a-T0"></a>”</p>
  <p id="aT1">尔时，<a id="a-T2"></a>思益梵天白佛言：<a id="a-T3"></a>“未曾有也！<a id="a-T4"></a>世尊，<a id="a-T5"></a>诸佛如来智慧甚深，<a id="a-T6"></a>心无所缘，<a id="a-T7"></a>而知一切众生心心所行。<a id="a-T8"></a>世尊，<a id="a-T9"></a>萨婆若有如是无量功德，<a id="a-TA"></a>其谁善男子、<a id="a-TB"></a>善女人不发阿耨多罗三藐三菩提心？<a id="a-TC"></a>”</p>
  <p id="aTD">于是网明菩萨白佛言：<a id="a-TE"></a>“世尊，<a id="a-TF"></a>若有菩萨希望功德利而发菩提心者，<a id="a-TG"></a>不名发大乘也。<a id="a-TH"></a>所以者何？<a id="a-TI"></a>一切法无功德利，<a id="a-TJ"></a>以无对处故。<a id="a-TK"></a>世尊，<a id="a-TL"></a>菩萨摩诃萨不应为功德利故发菩提心，<a id="a-TM"></a>但为大悲心故，<a id="a-TN"></a>灭众生诸苦恼故，<a id="a-TO"></a>不自忧苦故，<a id="a-TP"></a>生诸善法故，<a id="a-TQ"></a>解脱诸邪见故，<a id="a-TR"></a>灭除诸病故，<a id="a-TS"></a>舍我所贪著故，<a id="a-TT"></a>不观憎爱故，<a id="a-TU"></a>不没世法故，<a id="a-TV"></a>厌患有为故，<a id="a-TW"></a>安住涅槃故，<a id="a-TX"></a>发菩提心。<a id="a-TY"></a>世尊，<a id="a-TZ"></a>菩萨不应于众生求其恩报，<a id="a-Ta"></a>亦不应观作与不作，<a id="a-Tb"></a>又于苦乐心不倾动。<a id="a-Tc"></a>世尊，<a id="a-Td"></a>何谓菩萨家清净？<a id="a-Te"></a>”</p>
  <p id="aTf">佛言：<a id="a-Tg"></a>“善男子，<a id="a-Th"></a>菩萨若生转轮圣王家，<a id="a-Ti"></a>不名家清净。<a id="a-Tj"></a>若生帝释中、<a id="a-Tk"></a>若生梵王中，<a id="a-Tl"></a>亦不名家清净。<a id="a-Tm"></a>在所生处乃至畜生，<a id="a-Tn"></a>自不退失善根，<a id="a-To"></a>亦令众生生诸善根，<a id="a-Tp"></a>是名菩萨家清净。<a id="a-Tq"></a>又网明，<a id="a-Tr"></a>慈是菩萨家，<a id="a-Ts"></a>心平等故；<a id="a-Tt"></a>悲是菩萨家，<a id="a-Tu"></a>深心念故；<a id="a-Tv"></a>喜是菩萨家，<a id="a-Tw"></a>生法喜故；<a id="a-Tx"></a>舍是菩萨家，<a id="a-Ty"></a>离贪著故；<a id="a-Tz"></a>不舍菩提是菩萨家，<a id="a-U0"></a>不贪声闻、<a id="a-U1"></a>辟支佛地故。<a id="a-U2"></a>”</p>
 </body>
</html>