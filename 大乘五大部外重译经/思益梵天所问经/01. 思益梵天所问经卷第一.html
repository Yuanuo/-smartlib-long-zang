<!doctype html>
<html id="z3IBTnJPU" data-ver="1814">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">思益梵天所问经卷第一</h1>
  <h2 id="a2">序品第一</h2>
  <p id="a3">如是我闻：<a id="a-4"></a>一时，<a id="a-5"></a>佛住王舍城迦兰陀竹林，<a id="a-6"></a>与大比丘僧六万四千人俱。<a id="a-7"></a>菩萨摩诃萨七万二千人，<a id="a-8"></a>皆众所知识，<a id="a-9"></a>得陀罗尼、<a id="a-A"></a>无碍辩才及诸三昧，<a id="a-B"></a>于诸神通无所挂碍，<a id="a-C"></a>善能晓了诸法实性，<a id="a-D"></a>悉皆逮得无生法忍。<a id="a-E"></a>其名曰：<a id="a-F"></a>文殊师利法王子、<a id="a-G"></a>宝手法王子、<a id="a-H"></a>宝积法王子、<a id="a-I"></a>宝印手法王子、<a id="a-J"></a>宝德法王子、<a id="a-K"></a>虚空藏法王子、<a id="a-L"></a>发心转法轮法王子、<a id="a-M"></a>网明法王子、<a id="a-N"></a>障诸烦恼法王子、<a id="a-O"></a>能舍一切法法王子、<a id="a-P"></a>德藏法王子、<a id="a-Q"></a>华严法王子、<a id="a-R"></a>师子法王子、<a id="a-S"></a>月光法王子、<a id="a-T"></a>尊意法王子、<a id="a-U"></a>善庄严法王子，<a id="a-V"></a>及跋陀婆罗等十六贤士，<a id="a-W"></a>跋陀婆罗菩萨、<a id="a-X"></a>宝积菩萨、<a id="a-Y"></a>星德菩萨、<a id="a-Z"></a>帝天菩萨、<a id="a-a"></a>水天菩萨、<a id="a-b"></a>善力菩萨、<a id="a-c"></a>大意菩萨、<a id="a-d"></a>殊胜意菩萨、<a id="a-e"></a>增意菩萨、<a id="a-f"></a>善发意菩萨、<a id="a-g"></a>不虚见菩萨、<a id="a-h"></a>不休息菩萨、<a id="a-i"></a>不少意菩萨、<a id="a-j"></a>导师菩萨、<a id="a-k"></a>日藏菩萨、<a id="a-l"></a>持地菩萨，<a id="a-m"></a>如是等菩萨摩诃萨七万二千人。<a id="a-n"></a>及四天王、<a id="a-o"></a>释提桓因等，<a id="a-p"></a>忉利诸天、<a id="a-q"></a>夜摩天、<a id="a-r"></a>兜率陀天、<a id="a-s"></a>化乐天、<a id="a-t"></a>他化自在天及梵王等，<a id="a-u"></a>诸梵天并余无量诸天、<a id="a-v"></a>龙、<a id="a-w"></a>鬼、<a id="a-x"></a>神、<a id="a-y"></a>夜叉、<a id="a-z"></a>揵闼婆、<a id="a-10"></a>阿修罗、<a id="a-11"></a>迦楼罗、<a id="a-12"></a>紧那罗、<a id="a-13"></a>摩睺罗伽、<a id="a-14"></a>人与非人，<a id="a-15"></a>普皆来集。</p>
  <p id="a16">尔时，<a id="a-17"></a>世尊大众恭敬围绕而为说法。<a id="a-18"></a>于时，<a id="a-19"></a>网明菩萨，<a id="a-1A"></a>即从座起，<a id="a-1B"></a>偏袒右肩，<a id="a-1C"></a>右膝著地，<a id="a-1D"></a>头面礼佛足，<a id="a-1E"></a>合掌向佛，<a id="a-1F"></a>动此三千大千世界，<a id="a-1G"></a>引导起发一切大众，<a id="a-1H"></a>而白佛言：<a id="a-1I"></a>“世尊，<a id="a-1J"></a>我欲从佛少有所问，<a id="a-1K"></a>若佛听者乃敢咨请。<a id="a-1L"></a>”</p>
  <p id="a1M">佛告网明：<a id="a-1N"></a>“恣汝所问，<a id="a-1O"></a>当为解说，<a id="a-1P"></a>悦可尔心。<a id="a-1Q"></a>”</p>
  <p id="a1R">于是网明既蒙听许，<a id="a-1S"></a>心大欢喜，<a id="a-1T"></a>即白佛言：<a id="a-1U"></a>“世尊，<a id="a-1V"></a>如来身相，<a id="a-1W"></a>超百千万日月光明。<a id="a-1X"></a>我自惟念：<a id="a-1Y"></a>‘若有众生能见佛身，<a id="a-1Z"></a>甚为希有！<a id="a-1a"></a>’我复惟念：<a id="a-1b"></a>‘若有众生能见佛身，<a id="a-1c"></a>皆是如来威神之力。<a id="a-1d"></a>’”</p>
  <p id="a1e">佛告网明：<a id="a-1f"></a>“如是，<a id="a-1g"></a>如是，<a id="a-1h"></a>如汝所言。<a id="a-1i"></a>若佛不加威神，<a id="a-1j"></a>众生无有能见佛身，<a id="a-1k"></a>亦无能问。<a id="a-1l"></a>网明当知，<a id="a-1m"></a>如来有光名寂庄严，<a id="a-1n"></a>若有众生遇斯光者，<a id="a-1o"></a>能见佛身不坏眼根。<a id="a-1p"></a>又如来光名无畏辩，<a id="a-1q"></a>若有众生遇斯光者，<a id="a-1r"></a>能问如来其辩无尽。<a id="a-1s"></a>又如来光名集诸善根，<a id="a-1t"></a>若有众生遇斯光者，<a id="a-1u"></a>能问如来转轮圣王行业因缘。<a id="a-1v"></a>又如来光名净庄严，<a id="a-1w"></a>若有众生遇斯光者，<a id="a-1x"></a>能问如来天帝释行业因缘。<a id="a-1y"></a>又如来光名得自在，<a id="a-1z"></a>若有众生遇斯光者，<a id="a-20"></a>能问如来梵天王行业因缘。<a id="a-21"></a>又如来光名离烦恼，<a id="a-22"></a>若有众生遇斯光者，<a id="a-23"></a>能问如来声闻乘所行之道。<a id="a-24"></a>又如来光名善远离，<a id="a-25"></a>若有众生遇斯光者，<a id="a-26"></a>能问如来辟支佛所行之道。<a id="a-27"></a>又如来光名益一切智，<a id="a-28"></a>若有众生遇斯光者，<a id="a-29"></a>能问如来大乘佛事。<a id="a-2A"></a>又如来光名为往益，<a id="a-2B"></a>佛来去时足下光明，<a id="a-2C"></a>众生遇者命终生天。<a id="a-2D"></a>又如来光名一切庄严，<a id="a-2E"></a>若佛入城放斯光明，<a id="a-2F"></a>众生遇者得欢喜乐，<a id="a-2G"></a>一切严饰之具庄严其城，<a id="a-2H"></a>城中宝藏从地踊出。<a id="a-2I"></a>又如来光名曰震动，<a id="a-2J"></a>佛以此光，<a id="a-2K"></a>能动无量无边世界。<a id="a-2L"></a>又如来光名曰生乐，<a id="a-2M"></a>佛以此光，<a id="a-2N"></a>能灭地狱众生苦恼。<a id="a-2O"></a>又如来光名曰上慈，<a id="a-2P"></a>佛以此光，<a id="a-2Q"></a>能令畜生不相恼害。<a id="a-2R"></a>又如来光名曰凉乐，<a id="a-2S"></a>佛以此光，<a id="a-2T"></a>能灭饿鬼饥渴热恼。<a id="a-2U"></a>又如来光名曰明净，<a id="a-2V"></a>佛以此光，<a id="a-2W"></a>使盲者得视。<a id="a-2X"></a>又如来光名曰聪听，<a id="a-2Y"></a>佛以此光，<a id="a-2Z"></a>能令众生聋者得听。<a id="a-2a"></a>又如来光名曰惭愧，<a id="a-2b"></a>佛以此光，<a id="a-2c"></a>能令众生狂者得正。<a id="a-2d"></a>又如来光名曰止息，<a id="a-2e"></a>佛以此光，<a id="a-2f"></a>能令众生舍十不善道，<a id="a-2g"></a>安住十善道。<a id="a-2h"></a>又如来光名曰离恶，<a id="a-2i"></a>佛以此光，<a id="a-2j"></a>能令邪见众生皆得正见。<a id="a-2k"></a>又如来光名曰能舍，<a id="a-2l"></a>佛以此光，<a id="a-2m"></a>能破众生悭贪之心，<a id="a-2n"></a>令行布施。<a id="a-2o"></a>又如来光名无恼热，<a id="a-2p"></a>佛以此光，<a id="a-2q"></a>能令毁禁众生皆得持戒。<a id="a-2r"></a>又如来光名曰安利，<a id="a-2s"></a>佛以此光，<a id="a-2t"></a>能令瞋恨众生皆行忍辱。<a id="a-2u"></a>又如来光名曰勤修，<a id="a-2v"></a>佛以此光，<a id="a-2w"></a>能令懈怠众生皆行精进。<a id="a-2x"></a>又如来光名曰一心，<a id="a-2y"></a>佛以此光，<a id="a-2z"></a>能令妄念众生皆得禅定。<a id="a-30"></a>又如来光名曰能解，<a id="a-31"></a>佛以此光，<a id="a-32"></a>能令愚痴众生皆得智慧。<a id="a-33"></a>又如来光名曰清净，<a id="a-34"></a>佛以此光，<a id="a-35"></a>能令不信众生皆得净信。<a id="a-36"></a>又如来光名曰能持，<a id="a-37"></a>佛以此光，<a id="a-38"></a>能令少闻众生皆得多闻。<a id="a-39"></a>又如来光名曰威仪，<a id="a-3A"></a>佛以此光，<a id="a-3B"></a>能令无惭众生皆得惭愧。<a id="a-3C"></a>又如来光名曰安隐，<a id="a-3D"></a>佛以此光，<a id="a-3E"></a>能令多欲众生断除淫欲。<a id="a-3F"></a>又如来光名曰欢喜，<a id="a-3G"></a>佛以此光，<a id="a-3H"></a>能令多怒众生断除瞋恚。<a id="a-3I"></a>又如来光名曰照明，<a id="a-3J"></a>佛以此光，<a id="a-3K"></a>能令多痴众生断除愚痴。<a id="a-3L"></a>又如来光名曰遍行，<a id="a-3M"></a>佛以此光，<a id="a-3N"></a>能令等分众生断除等分。<a id="a-3O"></a>又如来光名示一切色，<a id="a-3P"></a>佛以此光，<a id="a-3Q"></a>能令众生皆见佛身无量种色。<a id="a-3R"></a>网明当知，<a id="a-3S"></a>如来若以一劫若减一劫，<a id="a-3T"></a>说此光明力用名号，<a id="a-3U"></a>不可穷尽。<a id="a-3V"></a>”</p>
  <p id="a3W">尔时，<a id="a-3X"></a>网明菩萨白佛言：<a id="a-3Y"></a>“未曾有也！<a id="a-3Z"></a>世尊，<a id="a-3a"></a>如来身者，<a id="a-3b"></a>即是无量无边光明之藏，<a id="a-3c"></a>说法方便亦不可思议。<a id="a-3d"></a>世尊，<a id="a-3e"></a>我自昔来未曾闻此光明名号。<a id="a-3f"></a>如我解佛所说义，<a id="a-3g"></a>若有菩萨闻斯光明名号，<a id="a-3h"></a>信心清净，<a id="a-3i"></a>皆得如是光明之身。<a id="a-3j"></a>世尊，<a id="a-3k"></a>惟愿今日放请菩萨光，<a id="a-3l"></a>令他方菩萨善能问难者，<a id="a-3m"></a>见斯光已，<a id="a-3n"></a>发心来此娑婆世界。<a id="a-3o"></a>”</p>
  <p id="a3p">尔时，<a id="a-3q"></a>世尊受网明菩萨请已，<a id="a-3r"></a>即放光明，<a id="a-3s"></a>照此三千大千世界，<a id="a-3t"></a>普及十方无量佛土。<a id="a-3u"></a>于是诸方无量百千万亿菩萨见斯光已，<a id="a-3v"></a>皆来至此娑婆世界。</p>
  <p id="a3w">尔时，<a id="a-3x"></a>东方过七十二恒河沙佛土，<a id="a-3y"></a>有国名清洁，<a id="a-3z"></a>佛号日月光如来应供正遍知，<a id="a-40"></a>今现在。<a id="a-41"></a>其佛土有菩萨梵天，<a id="a-42"></a>名曰思益，<a id="a-43"></a>住不退转；<a id="a-44"></a>见此光已，<a id="a-45"></a>到日月光佛所，<a id="a-46"></a>头面作礼，<a id="a-47"></a>白佛言：<a id="a-48"></a>“世尊，<a id="a-49"></a>我欲诣娑婆世界释迦牟尼佛所，<a id="a-4A"></a>奉见供养亲近咨受。<a id="a-4B"></a>彼佛亦复欲见我等。<a id="a-4C"></a>”</p>
  <p id="a4D">其佛告言：<a id="a-4E"></a>“便往，<a id="a-4F"></a>梵天，<a id="a-4G"></a>今正是时。<a id="a-4H"></a>彼娑婆国有若干千亿诸菩萨集，<a id="a-4I"></a>汝应以此十法游于彼土。<a id="a-4J"></a>何等为十？<a id="a-4K"></a>于毁于誉心无增减，<a id="a-4L"></a>闻善闻恶心无分别，<a id="a-4M"></a>于诸愚智等以悲心，<a id="a-4N"></a>于上中下众生之类意常平等，<a id="a-4O"></a>于轻毁供养心无有二，<a id="a-4P"></a>于他阙失不见其过，<a id="a-4Q"></a>见种种乘皆是一乘，<a id="a-4R"></a>闻三恶道亦勿惊畏，<a id="a-4S"></a>于诸菩萨生如来想，<a id="a-4T"></a>佛出五浊生希有想。<a id="a-4U"></a>梵天，<a id="a-4V"></a>汝当以此十法游彼世界。<a id="a-4W"></a>”</p>
  <p id="a4X">思益梵天白佛言：<a id="a-4Y"></a>“世尊，<a id="a-4Z"></a>我不敢于如来前作师子吼。<a id="a-4a"></a>我所能行，<a id="a-4b"></a>佛自知之！<a id="a-4c"></a>今当以此十法，<a id="a-4d"></a>游彼世界一心修行。<a id="a-4e"></a>”</p>
  <p id="a4f">尔时，<a id="a-4g"></a>日月光佛国有诸菩萨白其佛言：<a id="a-4h"></a>“世尊，<a id="a-4i"></a>我得大利，<a id="a-4j"></a>不生如是恶众生中。<a id="a-4k"></a>”</p>
  <p id="a4l">其佛告言：<a id="a-4m"></a>“善男子，<a id="a-4n"></a>勿作是语！<a id="a-4o"></a>所以者何？<a id="a-4p"></a>若菩萨于此国中，<a id="a-4q"></a>百千亿劫净修梵行，<a id="a-4r"></a>不如彼土从旦至食无瞋碍心，<a id="a-4s"></a>其福为胜！<a id="a-4t"></a>”</p>
  <p id="a4u">即时，<a id="a-4v"></a>有万二千菩萨与思益梵天，<a id="a-4w"></a>俱共发来而作是言：<a id="a-4x"></a>“我等亦欲以此十法，<a id="a-4y"></a>游彼世界见释迦牟尼佛。<a id="a-4z"></a>”</p>
  <p id="a50">于是思益梵天与万二千菩萨俱，<a id="a-51"></a>于彼佛土忽然不现，<a id="a-52"></a>譬如壮士屈伸臂顷，<a id="a-53"></a>到娑婆世界释迦牟尼佛所，<a id="a-54"></a>却住一面。</p>
  <p id="a55">尔时，<a id="a-56"></a>佛告网明菩萨：<a id="a-57"></a>“汝见是思益梵天不？<a id="a-58"></a>”</p>
  <p id="a59">“唯然，<a id="a-5A"></a>已见。<a id="a-5B"></a>”</p>
  <p id="a5C">“网明当知，<a id="a-5D"></a>思益梵天，<a id="a-5E"></a>于诸正问菩萨中，<a id="a-5F"></a>为最第一；<a id="a-5G"></a>于诸善分别诸法菩萨中，<a id="a-5H"></a>为最第一；<a id="a-5I"></a>于诸说随宜经意菩萨中，<a id="a-5J"></a>为最第一；<a id="a-5K"></a>于诸慈心菩萨中，<a id="a-5L"></a>为最第一；<a id="a-5M"></a>于诸悲心菩萨中，<a id="a-5N"></a>为最第一；<a id="a-5O"></a>于诸喜心菩萨中，<a id="a-5P"></a>为最第一；<a id="a-5Q"></a>于诸舍心菩萨中，<a id="a-5R"></a>为最第一；<a id="a-5S"></a>于诸软语菩萨中，<a id="a-5T"></a>为最第一。<a id="a-5U"></a>于诸不瞋碍菩萨中，<a id="a-5V"></a>为最第一；<a id="a-5W"></a>于诸先意问讯菩萨中，<a id="a-5X"></a>为最第一；<a id="a-5Y"></a>于诸决疑菩萨中，<a id="a-5Z"></a>为最第一。<a id="a-5a"></a>”</p>
  <p id="a5b">尔时，<a id="a-5c"></a>思益梵天与万二千菩萨俱，<a id="a-5d"></a>头面礼佛足，<a id="a-5e"></a>右绕三匝，<a id="a-5f"></a>合掌向佛以偈赞曰：</p>
  <p id="a5g">“世尊大名称，<a id="a-5h"></a> 普闻于十方，</p>
  <p id="a5i">所在诸如来，<a id="a-5j"></a> 无不称叹者。</p>
  <p id="a5k">有诸余净国，<a id="a-5l"></a> 无三恶道名，</p>
  <p id="a5m">舍如是妙土，<a id="a-5n"></a> 慈悲故生此。</p>
  <p id="a5o">佛智无减少，<a id="a-5p"></a> 与诸如来等，</p>
  <p id="a5q">以大慈本愿，<a id="a-5r"></a> 处斯秽恶土。</p>
  <p id="a5s">若人于净国，<a id="a-5t"></a> 持戒满一劫，</p>
  <p id="a5u">此土须臾间，<a id="a-5v"></a> 行慈为最胜！</p>
  <p id="a5w">若人于此土，<a id="a-5x"></a> 起身口意罪，</p>
  <p id="a5y">应堕三恶道，<a id="a-5z"></a> 现世受得除。</p>
  <p id="a60">生此土菩萨，<a id="a-61"></a> 不应怀忧怖，</p>
  <p id="a62">设有恶道罪，<a id="a-63"></a> 头痛即得除。</p>
  <p id="a64">此土诸菩萨，<a id="a-65"></a> 若能守护法，</p>
  <p id="a66">世世所生处，<a id="a-67"></a> 不失于正念。</p>
  <p id="a68">若人欲断缚，<a id="a-69"></a> 灭烦恼业罪，</p>
  <p id="a6A">于此土护法，<a id="a-6B"></a> 增益一切智。</p>
  <p id="a6C">净土多亿劫，<a id="a-6D"></a> 受持法解脱，</p>
  <p id="a6E">于此娑婆界，<a id="a-6F"></a> 从旦至食胜！</p>
  <p id="a6G">我见喜乐国，<a id="a-6H"></a> 及见安乐土，</p>
  <p id="a6I">此中无苦恼，<a id="a-6J"></a> 亦无苦恼名，</p>
  <p id="a6K">于彼作功德，<a id="a-6L"></a> 未足以为奇；</p>
  <p id="a6M">于此烦恼处，<a id="a-6N"></a> 能忍不可事，</p>
  <p id="a6O">亦教他此法，<a id="a-6P"></a> 其福为最胜！</p>
  <p id="a6Q">我礼无上尊，<a id="a-6R"></a> 大悲救苦者，</p>
  <p id="a6S">能为恶众生，<a id="a-6T"></a> 说法为甚难。</p>
  <p id="a6U">佛集无量众，<a id="a-6V"></a> 十方世界中，</p>
  <p id="a6W">名闻诸菩萨，<a id="a-6X"></a> 听法无厌足。</p>
  <p id="a6Y">佛集十方界，<a id="a-6Z"></a> 名闻诸菩萨，</p>
  <p id="a6a">听法无厌足，<a id="a-6b"></a> 如海吞众流，</p>
  <p id="a6c">为如是等人，<a id="a-6d"></a> 广说于佛道。</p>
  <p id="a6e">释梵四天王，<a id="a-6f"></a> 诸天龙神等，</p>
  <p id="a6g">皆集欲求法，<a id="a-6h"></a> 随所信乐说。</p>
  <p id="a6i">比丘比丘尼，<a id="a-6j"></a> 及清信士女，</p>
  <p id="a6k">是四众普集，<a id="a-6l"></a> 愿时为演说。</p>
  <p id="a6m">有乐佛乘者，<a id="a-6n"></a> 及缘觉声闻，</p>
  <p id="a6o">佛知其深心，<a id="a-6p"></a> 悉皆为断疑。</p>
  <p id="a6q">不断佛种者，<a id="a-6r"></a> 能出生三宝，</p>
  <p id="a6s">为是诸菩萨，<a id="a-6t"></a> 我今诸法王，</p>
  <p id="a6u">名称普流布，<a id="a-6v"></a> 十方菩萨闻，</p>
  <p id="a6w">皆悉共来集，<a id="a-6x"></a> 为说无上道。</p>
  <p id="a6y">此无上大法，<a id="a-6z"></a> 二乘所不及，</p>
  <p id="a70">我等信力故，<a id="a-71"></a> 得入如是法。</p>
  <p id="a72">不可思议慧，<a id="a-73"></a> 非我等所及！</p>
  <p id="a74">佛虽无疲倦，<a id="a-75"></a> 而我有所请，</p>
  <p id="a76">悔过于世尊，<a id="a-77"></a> 愿说菩提道。<a id="a-78"></a>”</p>
  <p data-pb></p>
  <h2 id="a79">四法品第二</h2>
  <p id="a7A">尔时，<a id="a-7B"></a>思益梵天说此偈已，<a id="a-7C"></a>白佛言：<a id="a-7D"></a>“世尊，<a id="a-7E"></a>何谓菩萨其心坚固而无疲倦？<a id="a-7F"></a>何谓菩萨所言决定而不中悔？<a id="a-7G"></a>何谓菩萨增长善根？<a id="a-7H"></a>何谓菩萨无所恐畏威仪不动？<a id="a-7I"></a>何谓菩萨成就白法？<a id="a-7J"></a>何谓菩萨善知从一地至一地？<a id="a-7K"></a>何谓菩萨于众生中善知方便？<a id="a-7L"></a>何谓菩萨善化众生？<a id="a-7M"></a>何谓菩萨世世不失菩提之心？<a id="a-7N"></a>何谓菩萨能一其心而无杂行？<a id="a-7O"></a>何谓菩萨善求法宝？<a id="a-7P"></a>何谓菩萨善出毁禁之罪？<a id="a-7Q"></a>何谓菩萨善障烦恼？<a id="a-7R"></a>何谓菩萨善入诸大众？<a id="a-7S"></a>何谓菩萨善开法施？<a id="a-7T"></a>何谓菩萨得先因力不失善根？<a id="a-7U"></a>何谓菩萨不由他教而能自行六波罗蜜？<a id="a-7V"></a>何谓菩萨能转舍禅定还生欲界？<a id="a-7W"></a>何谓菩萨于诸佛法得不退转？<a id="a-7X"></a>何谓菩萨不断佛种？<a id="a-7Y"></a>”</p>
  <p id="a7Z">尔时，<a id="a-7a"></a>世尊赞思益梵天：<a id="a-7b"></a>“善哉！<a id="a-7c"></a>善哉！<a id="a-7d"></a>能问如来如此之事。<a id="a-7e"></a>汝今谛听！<a id="a-7f"></a>善思念之。<a id="a-7g"></a>”</p>
  <p id="a7h">“唯然，<a id="a-7i"></a>世尊，<a id="a-7j"></a>愿乐欲闻。<a id="a-7k"></a>”</p>
  <p id="a7l">佛告思益梵天：<a id="a-7m"></a>“菩萨有四法，<a id="a-7n"></a>坚固其心而不疲倦。<a id="a-7o"></a>何等四？<a id="a-7p"></a>一者、<a id="a-7q"></a>于诸众生起大悲心，<a id="a-7r"></a>二者、<a id="a-7s"></a>精进不懈，<a id="a-7t"></a>三者、<a id="a-7u"></a>信解生死如梦，<a id="a-7v"></a>四者、<a id="a-7w"></a>正思量佛之智慧。<a id="a-7x"></a>菩萨有此四法，<a id="a-7y"></a>坚固其心而不疲倦。</p>
  <p id="a7z">“梵天，<a id="a-80"></a>菩萨有四法，<a id="a-81"></a>所言决定而不中悔。<a id="a-82"></a>何等四？<a id="a-83"></a>一者、<a id="a-84"></a>决定说诸法无我，<a id="a-85"></a>二者、<a id="a-86"></a>决定说诸生处无可乐者，<a id="a-87"></a>三者、<a id="a-88"></a>决定常赞大乘，<a id="a-89"></a>四者、<a id="a-8A"></a>决定说罪福业不失。<a id="a-8B"></a>是为四。</p>
  <p id="a8C">“梵天，<a id="a-8D"></a>菩萨有四法，<a id="a-8E"></a>增长善根。<a id="a-8F"></a>何等为四？<a id="a-8G"></a>一者、<a id="a-8H"></a>持戒，<a id="a-8I"></a>二者、<a id="a-8J"></a>多闻，<a id="a-8K"></a>三者、<a id="a-8L"></a>布施，<a id="a-8M"></a>四者、<a id="a-8N"></a>出家，<a id="a-8O"></a>是为四。</p>
  <p id="a8P">“梵天，<a id="a-8Q"></a>菩萨有四法，<a id="a-8R"></a>无所恐畏威仪不转。<a id="a-8S"></a>何等四？<a id="a-8T"></a>一者、<a id="a-8U"></a>失利，<a id="a-8V"></a>二者、<a id="a-8W"></a>恶名，<a id="a-8X"></a>三者、<a id="a-8Y"></a>毁辱，<a id="a-8Z"></a>四者、<a id="a-8a"></a>苦恼。<a id="a-8b"></a>是为四。</p>
  <p id="a8c">“梵天，<a id="a-8d"></a>菩萨有四法，<a id="a-8e"></a>成就白法。<a id="a-8f"></a>何等四？<a id="a-8g"></a>一者、<a id="a-8h"></a>教人令信罪福，<a id="a-8i"></a>二者、<a id="a-8j"></a>布施不求果报，<a id="a-8k"></a>三者、<a id="a-8l"></a>守护正法，<a id="a-8m"></a>四者、<a id="a-8n"></a>以智慧教诸菩萨。<a id="a-8o"></a>是为四。</p>
  <p id="a8p">“梵天，<a id="a-8q"></a>菩萨有四法，<a id="a-8r"></a>善知从一地至一地。<a id="a-8s"></a>何等四？<a id="a-8t"></a>一者、<a id="a-8u"></a>久植善根，<a id="a-8v"></a>二者、<a id="a-8w"></a>离诸过咎，<a id="a-8x"></a>三者、<a id="a-8y"></a>善知方便回向，<a id="a-8z"></a>四者、<a id="a-90"></a>勤行精进。<a id="a-91"></a>是为四。</p>
  <p id="a92">“梵天，<a id="a-93"></a>菩萨有四法，<a id="a-94"></a>善知方便。<a id="a-95"></a>何等四？<a id="a-96"></a>一者、<a id="a-97"></a>顺众生意，<a id="a-98"></a>二者、<a id="a-99"></a>于他功德起随喜心，<a id="a-9A"></a>三者、<a id="a-9B"></a>悔过除罪，<a id="a-9C"></a>四者、<a id="a-9D"></a>劝请诸佛。<a id="a-9E"></a>是为四。</p>
  <p id="a9F">“梵天，<a id="a-9G"></a>菩萨有四法，<a id="a-9H"></a>善化众生。<a id="a-9I"></a>何等四？<a id="a-9J"></a>一者、<a id="a-9K"></a>常求利安众生，<a id="a-9L"></a>二者、<a id="a-9M"></a>自舍己乐，<a id="a-9N"></a>三者、<a id="a-9O"></a>心和忍辱，<a id="a-9P"></a>四者、<a id="a-9Q"></a>除舍憍慢。<a id="a-9R"></a>是为四。</p>
  <p id="a9S">“梵天，<a id="a-9T"></a>菩萨有四法，<a id="a-9U"></a>世世不失菩提之心。<a id="a-9V"></a>何等四？<a id="a-9W"></a>一者、<a id="a-9X"></a>常忆念佛，<a id="a-9Y"></a>二者、<a id="a-9Z"></a>所作功德常为菩提，<a id="a-9a"></a>三者、<a id="a-9b"></a>亲近善知识，<a id="a-9c"></a>四者、<a id="a-9d"></a>称扬大乘。<a id="a-9e"></a>是为四。</p>
  <p id="a9f">“梵天，<a id="a-9g"></a>菩萨有四法，<a id="a-9h"></a>能一其心而无杂行。<a id="a-9i"></a>何等四？<a id="a-9j"></a>一者、<a id="a-9k"></a>离声闻心，<a id="a-9l"></a>二者、<a id="a-9m"></a>离辟支佛心，<a id="a-9n"></a>三者、<a id="a-9o"></a>求法无厌，<a id="a-9p"></a>四者、<a id="a-9q"></a>如所闻法广为人说。<a id="a-9r"></a>是为四。</p>
  <p id="a9s">“梵天，<a id="a-9t"></a>菩萨有四法，<a id="a-9u"></a>善求法宝。<a id="a-9v"></a>何等四？<a id="a-9w"></a>一者、<a id="a-9x"></a>于法中生宝想，<a id="a-9y"></a>以难得故；<a id="a-9z"></a>二者、<a id="a-A0"></a>于法中生药想，<a id="a-A1"></a>疗众病故；<a id="a-A2"></a>三者、<a id="a-A3"></a>于法中生财利想，<a id="a-A4"></a>以不失故；<a id="a-A5"></a>四者、<a id="a-A6"></a>于法中生灭一切苦想，<a id="a-A7"></a>至涅槃故。<a id="a-A8"></a>是为四。</p>
  <p id="aA9">“梵天，<a id="a-AA"></a>菩萨有四法，<a id="a-AB"></a>善出毁禁之罪。<a id="a-AC"></a>何等四？<a id="a-AD"></a>一者、<a id="a-AE"></a>得无生法忍，<a id="a-AF"></a>以诸法无来故；<a id="a-AG"></a>二者、<a id="a-AH"></a>得无灭忍，<a id="a-AI"></a>以诸法无去故；<a id="a-AJ"></a>三者、<a id="a-AK"></a>得因缘忍，<a id="a-AL"></a>知诸法因缘生故；<a id="a-AM"></a>四者、<a id="a-AN"></a>得无住忍，<a id="a-AO"></a>无异心相续故。<a id="a-AP"></a>是为四。</p>
  <p id="aAQ">“梵天，<a id="a-AR"></a>菩萨有四法，<a id="a-AS"></a>善障烦恼。<a id="a-AT"></a>何等四？<a id="a-AU"></a>一者、<a id="a-AV"></a>正忆念，<a id="a-AW"></a>二者、<a id="a-AX"></a>障诸根，<a id="a-AY"></a>三者、<a id="a-AZ"></a>得善法力，<a id="a-Aa"></a>四者、<a id="a-Ab"></a>独处远离。<a id="a-Ac"></a>是为四。</p>
  <p id="aAd">“梵天，<a id="a-Ae"></a>菩萨有四法，<a id="a-Af"></a>善入诸大众。<a id="a-Ag"></a>何等四？<a id="a-Ah"></a>一者、<a id="a-Ai"></a>求法不求胜，<a id="a-Aj"></a>二者、<a id="a-Ak"></a>恭敬心无憍慢，<a id="a-Al"></a>三者、<a id="a-Am"></a>惟求法利不自显现，<a id="a-An"></a>四者、<a id="a-Ao"></a>教人善法不求名利。<a id="a-Ap"></a>是为四。</p>
  <p id="aAq">“梵天，<a id="a-Ar"></a>菩萨有四法，<a id="a-As"></a>善开法施。<a id="a-At"></a>何等四？<a id="a-Au"></a>一者、<a id="a-Av"></a>守护于法，<a id="a-Aw"></a>二者、<a id="a-Ax"></a>自益智慧亦益他人，<a id="a-Ay"></a>三者、<a id="a-Az"></a>行善人法，<a id="a-B0"></a>四者、<a id="a-B1"></a>示人垢净。<a id="a-B2"></a>是为四。</p>
  <p id="aB3">“梵天，<a id="a-B4"></a>菩萨有四法，<a id="a-B5"></a>得先因力不失善根。<a id="a-B6"></a>何等四？<a id="a-B7"></a>一者、<a id="a-B8"></a>见他人阙不以为过，<a id="a-B9"></a>二者、<a id="a-BA"></a>于瞋怒人常修慈心，<a id="a-BB"></a>三者、<a id="a-BC"></a>常说诸法因缘，<a id="a-BD"></a>四者、<a id="a-BE"></a>常念菩提。<a id="a-BF"></a>是为四。</p>
  <p id="aBG">“梵天，<a id="a-BH"></a>菩萨有四法，<a id="a-BI"></a>不由他教而能自行六波罗蜜。<a id="a-BJ"></a>何等四？<a id="a-BK"></a>一者、<a id="a-BL"></a>以施导人，<a id="a-BM"></a>二者、<a id="a-BN"></a>不说他人毁禁之罪，<a id="a-BO"></a>三者、<a id="a-BP"></a>善知摄法教化众生，<a id="a-BQ"></a>四者、<a id="a-BR"></a>解达深法。<a id="a-BS"></a>是为四。</p>
  <p id="aBT">“梵天，<a id="a-BU"></a>菩萨有四法，<a id="a-BV"></a>能转舍禅定还生欲界。<a id="a-BW"></a>何等四？<a id="a-BX"></a>一者、<a id="a-BY"></a>其心柔软，<a id="a-BZ"></a>二者、<a id="a-Ba"></a>得诸根力，<a id="a-Bb"></a>三者、<a id="a-Bc"></a>不舍一切众生，<a id="a-Bd"></a>四者、<a id="a-Be"></a>善修智慧方便之力。<a id="a-Bf"></a>是为四。</p>
  <p id="aBg">“梵天，<a id="a-Bh"></a>菩萨有四法，<a id="a-Bi"></a>于诸佛法得不退转。<a id="a-Bj"></a>何等四？<a id="a-Bk"></a>一者、<a id="a-Bl"></a>受无量生死，<a id="a-Bm"></a>二者、<a id="a-Bn"></a>供养无量诸佛，<a id="a-Bo"></a>三者、<a id="a-Bp"></a>修行无量慈心，<a id="a-Bq"></a>四者、<a id="a-Br"></a>信解无量佛慧。<a id="a-Bs"></a>是为四。</p>
  <p id="aBt">“梵天，<a id="a-Bu"></a>菩萨有四法，<a id="a-Bv"></a>不断佛种。<a id="a-Bw"></a>何等四？<a id="a-Bx"></a>一者、<a id="a-By"></a>不退本愿，<a id="a-Bz"></a>二者、<a id="a-C0"></a>言必施行，<a id="a-C1"></a>三者、<a id="a-C2"></a>大欲精进，<a id="a-C3"></a>四者、<a id="a-C4"></a>深心行于佛道。<a id="a-C5"></a>是为菩萨有四法不断佛种。<a id="a-C6"></a>”</p>
  <p id="aC7">说是诸四法时，<a id="a-C8"></a>二万二千天及人皆发阿耨多罗三藐三菩提心，<a id="a-C9"></a>五千人得无生法忍。<a id="a-CA"></a>十方诸来菩萨供养于佛，<a id="a-CB"></a>所散天华周遍三千大千世界，<a id="a-CC"></a>积至于膝。</p>
  <p data-pb></p>
  <h2 id="aCD">菩萨正问品第三</h2>
  <p id="aCE">尔时，<a id="a-CF"></a>网明菩萨问思益梵天言：<a id="a-CG"></a>“佛说汝于正问菩萨中为最第一，<a id="a-CH"></a>何谓菩萨所问为正问耶？<a id="a-CI"></a>”</p>
  <p id="aCJ">梵天言：<a id="a-CK"></a>“网明，<a id="a-CL"></a>若菩萨以彼我问，<a id="a-CM"></a>名为邪问，<a id="a-CN"></a>分别法问名为邪问；<a id="a-CO"></a>若无彼我问名为正问，<a id="a-CP"></a>不分别法问名为正问。<a id="a-CQ"></a>又网明，<a id="a-CR"></a>以生故问名为邪问，<a id="a-CS"></a>以灭故问名为邪问，<a id="a-CT"></a>以住故问名为邪问；<a id="a-CU"></a>若不以生故问，<a id="a-CV"></a>不以灭故问，<a id="a-CW"></a>不以住故问，<a id="a-CX"></a>名为正问。</p>
  <p id="aCY">“又网明，<a id="a-CZ"></a>若菩萨为垢故问，<a id="a-Ca"></a>名为邪问，<a id="a-Cb"></a>为净故问名为邪问，<a id="a-Cc"></a>为生死故问名为邪问，<a id="a-Cd"></a>为出生死故问名为邪问，<a id="a-Ce"></a>为涅槃故问名为邪问；<a id="a-Cf"></a>若不为垢净故问，<a id="a-Cg"></a>不为生死、<a id="a-Ch"></a>出生死故问，<a id="a-Ci"></a>不为涅槃故问，<a id="a-Cj"></a>名为正问。<a id="a-Ck"></a>所以者何？<a id="a-Cl"></a>法位中无垢无净、<a id="a-Cm"></a>无生无死、<a id="a-Cn"></a>无涅槃。</p>
  <p id="aCo">“又网明，<a id="a-Cp"></a>若菩萨为见故问，<a id="a-Cq"></a>为断故问，<a id="a-Cr"></a>为证故问，<a id="a-Cs"></a>为修故问，<a id="a-Ct"></a>为得故问，<a id="a-Cu"></a>为果故问，<a id="a-Cv"></a>名为邪问。<a id="a-Cw"></a>若无见、<a id="a-Cx"></a>无断、<a id="a-Cy"></a>无证、<a id="a-Cz"></a>无修、<a id="a-D0"></a>无得、<a id="a-D1"></a>无果故问，<a id="a-D2"></a>名为正问。</p>
  <p id="aD3">“又网明，<a id="a-D4"></a>是善、<a id="a-D5"></a>是不善，<a id="a-D6"></a>名为邪问；<a id="a-D7"></a>是世间法、<a id="a-D8"></a>是出世间法，<a id="a-D9"></a>是罪法、<a id="a-DA"></a>是无罪法，<a id="a-DB"></a>是有漏法、<a id="a-DC"></a>是无漏法，<a id="a-DD"></a>是有为法、<a id="a-DE"></a>是无为法，<a id="a-DF"></a>如是等二法，<a id="a-DG"></a>随所依而问者名为邪问。<a id="a-DH"></a>若不见二、<a id="a-DI"></a>不见不二问，<a id="a-DJ"></a>名为正问。</p>
  <p id="aDK">“又网明，<a id="a-DL"></a>若菩萨分别佛问，<a id="a-DM"></a>名为邪问；<a id="a-DN"></a>分别法、<a id="a-DO"></a>分别僧、<a id="a-DP"></a>分别众生、<a id="a-DQ"></a>分别佛国、<a id="a-DR"></a>分别诸乘问，<a id="a-DS"></a>名为邪问。<a id="a-DT"></a>若于法不作一异问者，<a id="a-DU"></a>名为正问。</p>
  <p id="aDV">“又网明，<a id="a-DW"></a>一切法正，<a id="a-DX"></a>一切法邪。<a id="a-DY"></a>”</p>
  <p id="aDZ">网明言：<a id="a-Da"></a>“梵天，<a id="a-Db"></a>何谓一切法正，<a id="a-Dc"></a>一切法邪？<a id="a-Dd"></a>”</p>
  <p id="aDe">梵天言：<a id="a-Df"></a>“于诸法性无心故，<a id="a-Dg"></a>一切法名为正。<a id="a-Dh"></a>若于无心法中，<a id="a-Di"></a>以心分别观者，<a id="a-Dj"></a>一切法名为邪。<a id="a-Dk"></a>一切法离相名为正。<a id="a-Dl"></a>若不信解达是离相，<a id="a-Dm"></a>是即分别诸法；<a id="a-Dn"></a>若分别诸法则入增上慢，<a id="a-Do"></a>随所分别皆名为邪。<a id="a-Dp"></a>”</p>
  <p id="aDq">网明言：<a id="a-Dr"></a>“何谓为诸法正性？<a id="a-Ds"></a>”</p>
  <p id="aDt">梵天言：<a id="a-Du"></a>“诸法离自性、<a id="a-Dv"></a>离欲际，<a id="a-Dw"></a>是名正性。<a id="a-Dx"></a>”</p>
  <p id="aDy">网明言：<a id="a-Dz"></a>“少有能解如是正性？<a id="a-E0"></a>”</p>
  <p id="aE1">梵天言：<a id="a-E2"></a>“是正性不一不多。<a id="a-E3"></a>”</p>
  <p id="aE4">“网明，<a id="a-E5"></a>若有善男子、<a id="a-E6"></a>善女人，<a id="a-E7"></a>能如是知诸法正性，<a id="a-E8"></a>若已知、<a id="a-E9"></a>若今知、<a id="a-EA"></a>若当知，<a id="a-EB"></a>是人无有法已得，<a id="a-EC"></a>无有法今得，<a id="a-ED"></a>无有法当得。<a id="a-EE"></a>所以者何？<a id="a-EF"></a>佛说无得无分别，<a id="a-EG"></a>名为所作已办相。<a id="a-EH"></a>若人闻是诸法正性，<a id="a-EI"></a>勤行精进，<a id="a-EJ"></a>是名如说修行，<a id="a-EK"></a>不从一地至一地。<a id="a-EL"></a>若不从一地至一地，<a id="a-EM"></a>是人不在生死，<a id="a-EN"></a>不在涅槃。<a id="a-EO"></a>所以者何？<a id="a-EP"></a>诸佛不得生死，<a id="a-EQ"></a>不得涅槃。<a id="a-ER"></a>”</p>
  <p id="aES">网明言：<a id="a-ET"></a>“佛不为度生死故说法耶？<a id="a-EU"></a>”</p>
  <p id="aEV">梵天言：<a id="a-EW"></a>“佛所示法有度生死耶？<a id="a-EX"></a>”</p>
  <p id="aEY">网明言：<a id="a-EZ"></a>“无也。<a id="a-Ea"></a>”</p>
  <p id="aEb">梵天言：<a id="a-Ec"></a>“以是因缘，<a id="a-Ed"></a>当知佛不令众生出生死、<a id="a-Ee"></a>入涅槃，<a id="a-Ef"></a>但为度妄想分别生死、<a id="a-Eg"></a>涅槃二相者耳！<a id="a-Eh"></a>此中实无度生死至涅槃者。<a id="a-Ei"></a>所以者何？<a id="a-Ej"></a>诸法平等，<a id="a-Ek"></a>无有往来，<a id="a-El"></a>无出生死，<a id="a-Em"></a>无入涅槃。<a id="a-En"></a>”</p>
  <p id="aEo">尔时，<a id="a-Ep"></a>世尊赞思益梵天言：<a id="a-Eq"></a>“善哉！<a id="a-Er"></a>善哉！<a id="a-Es"></a>说诸法正性，<a id="a-Et"></a>应如汝所说。<a id="a-Eu"></a>”</p>
  <p id="aEv">说是法时，<a id="a-Ew"></a>二千比丘不受诸法，<a id="a-Ex"></a>漏尽心得解脱。</p>
  <p id="aEy">佛告梵天：<a id="a-Ez"></a>“我不得生死，<a id="a-F0"></a>不得涅槃。<a id="a-F1"></a>如来虽说生死，<a id="a-F2"></a>实无有人往来生死。<a id="a-F3"></a>虽说涅槃，<a id="a-F4"></a>实无有人得灭度者。<a id="a-F5"></a>若有入此法门者，<a id="a-F6"></a>是人非生死相，<a id="a-F7"></a>非灭度相。<a id="a-F8"></a>”</p>
  <p id="aF9">尔时，<a id="a-FA"></a>会中五百比丘，<a id="a-FB"></a>从座而起作是言：<a id="a-FC"></a>“我等空修梵行！<a id="a-FD"></a>今实见有灭度者，<a id="a-FE"></a>而言无有灭度，<a id="a-FF"></a>我等何用修道求智慧为？<a id="a-FG"></a>”</p>
  <p id="aFH">尔时，<a id="a-FI"></a>网明菩萨白佛言：<a id="a-FJ"></a>“世尊，<a id="a-FK"></a>若有于法生见，<a id="a-FL"></a>则于其人佛不出世。<a id="a-FM"></a>世尊，<a id="a-FN"></a>若有决定见涅槃者，<a id="a-FO"></a>是人不度生死。<a id="a-FP"></a>所以者何？<a id="a-FQ"></a>涅槃名为除灭诸相，<a id="a-FR"></a>远离一切动念戏论。<a id="a-FS"></a>世尊，<a id="a-FT"></a>是诸比丘，<a id="a-FU"></a>于佛正法出家，<a id="a-FV"></a>而今堕于外道邪见，<a id="a-FW"></a>见涅槃决定相。<a id="a-FX"></a>譬如从麻出油，<a id="a-FY"></a>从酪出酥。<a id="a-FZ"></a>世尊，<a id="a-Fa"></a>若人于诸法灭相中求涅槃者，<a id="a-Fb"></a>我说是辈皆为增上慢人。<a id="a-Fc"></a>世尊，<a id="a-Fd"></a>正行道者，<a id="a-Fe"></a>于法不作生、<a id="a-Ff"></a>不作灭，<a id="a-Fg"></a>无得无果。<a id="a-Fh"></a>”</p>
  <p id="aFi">网明谓梵天言：<a id="a-Fj"></a>“是五百比丘从座起者，<a id="a-Fk"></a>汝当为作方便，<a id="a-Fl"></a>引导其心入此法门，<a id="a-Fm"></a>令得信解离诸邪见。<a id="a-Fn"></a>”</p>
  <p id="aFo">梵天言：<a id="a-Fp"></a>“善男子，<a id="a-Fq"></a>纵使令去至恒河沙劫，<a id="a-Fr"></a>不能得出如此法门。<a id="a-Fs"></a>譬如痴人畏于虚空，<a id="a-Ft"></a>舍空而走，<a id="a-Fu"></a>在所至处不离虚空；<a id="a-Fv"></a>此诸比丘亦复如是，<a id="a-Fw"></a>虽复远去不出空相，<a id="a-Fx"></a>不出无相相，<a id="a-Fy"></a>不出无作相。<a id="a-Fz"></a>又如一人求索虚空东西驰走，<a id="a-G0"></a>言‘我欲得空’‘我欲得空’，<a id="a-G1"></a>是人但说虚空名字而不得空，<a id="a-G2"></a>于空中行而不见空；<a id="a-G3"></a>此诸比丘亦复如是，<a id="a-G4"></a>欲求涅槃，<a id="a-G5"></a>行涅槃中而不得涅槃。<a id="a-G6"></a>所以者何？<a id="a-G7"></a>涅槃者但有名字。<a id="a-G8"></a>犹如虚空但有名字不可得取，<a id="a-G9"></a>涅槃亦复如是，<a id="a-GA"></a>但有名字而不可得。<a id="a-GB"></a>”</p>
  <p id="aGC">尔时，<a id="a-GD"></a>五百比丘闻说是法，<a id="a-GE"></a>不受诸法，<a id="a-GF"></a>漏尽心得解脱，<a id="a-GG"></a>得阿罗汉道，<a id="a-GH"></a>作是言：<a id="a-GI"></a>“世尊，<a id="a-GJ"></a>若人于诸法毕竟灭相中求涅槃者，<a id="a-GK"></a>则于其人佛不出世。<a id="a-GL"></a>世尊，<a id="a-GM"></a>我等今者非凡夫，<a id="a-GN"></a>非学、<a id="a-GO"></a>非无学，<a id="a-GP"></a>不在生死、<a id="a-GQ"></a>不在涅槃。<a id="a-GR"></a>所以者何？<a id="a-GS"></a>佛出世故，<a id="a-GT"></a>名为远离一切动念戏论。<a id="a-GU"></a>”</p>
  <p id="aGV">尔时，<a id="a-GW"></a>长老舍利弗，<a id="a-GX"></a>谓诸比丘：<a id="a-GY"></a>“汝今得正智，<a id="a-GZ"></a>为己利耶？<a id="a-Ga"></a>”</p>
  <p id="aGb">五百比丘言：<a id="a-Gc"></a>“长老舍利弗，<a id="a-Gd"></a>我等今者得诸烦恼，<a id="a-Ge"></a>不可作而作。<a id="a-Gf"></a>”</p>
  <p id="aGg">舍利弗言：<a id="a-Gh"></a>“何故说此？<a id="a-Gi"></a>”</p>
  <p id="aGj">诸比丘言：<a id="a-Gk"></a>“知诸烦恼实相故言得诸烦恼。<a id="a-Gl"></a>涅槃是无作性，<a id="a-Gm"></a>我等已证故，<a id="a-Gn"></a>说不可作而作。<a id="a-Go"></a>”</p>
  <p id="aGp">舍利弗言：<a id="a-Gq"></a>“善哉！<a id="a-Gr"></a>善哉！<a id="a-Gs"></a>汝等今者住于福田能消供养。<a id="a-Gt"></a>”</p>
  <p id="aGu">诸比丘言：<a id="a-Gv"></a>“大师世尊尚不能消诸供养，<a id="a-Gw"></a>何况我等？<a id="a-Gx"></a>”</p>
  <p id="aGy">舍利弗言：<a id="a-Gz"></a>“何故说此？<a id="a-H0"></a>”</p>
  <p id="aH1">诸比丘言：<a id="a-H2"></a>“世尊知见法性，<a id="a-H3"></a>性常净故。<a id="a-H4"></a>”</p>
  <p id="aH5">于是思益梵天白佛言：<a id="a-H6"></a>“世尊，<a id="a-H7"></a>谁应受供养？<a id="a-H8"></a>”</p>
  <p id="aH9">佛告梵天：<a id="a-HA"></a>“不为世法之所牵者。<a id="a-HB"></a>”</p>
  <p id="aHC">“世尊，<a id="a-HD"></a>谁能消供养？<a id="a-HE"></a>”</p>
  <p id="aHF">佛言：<a id="a-HG"></a>“于法无所取者。<a id="a-HH"></a>”</p>
  <p id="aHI">“世尊，<a id="a-HJ"></a>谁为世间福田？<a id="a-HK"></a>”</p>
  <p id="aHL">佛言：<a id="a-HM"></a>“不坏菩提性者。<a id="a-HN"></a>”</p>
  <p id="aHO">“世尊，<a id="a-HP"></a>谁为众生善知识？<a id="a-HQ"></a>”</p>
  <p id="aHR">佛言：<a id="a-HS"></a>“于一切众生不舍慈心者。<a id="a-HT"></a>”</p>
  <p id="aHU">“世尊，<a id="a-HV"></a>谁知报佛恩？<a id="a-HW"></a>”</p>
  <p id="aHX">佛言：<a id="a-HY"></a>“不断佛种者。<a id="a-HZ"></a>”</p>
  <p id="aHa">“世尊，<a id="a-Hb"></a>谁能供养佛？<a id="a-Hc"></a>”</p>
  <p id="aHd">佛言：<a id="a-He"></a>“能通达无生际者。<a id="a-Hf"></a>”</p>
  <p id="aHg">“世尊，<a id="a-Hh"></a>谁能亲近佛？<a id="a-Hi"></a>”</p>
  <p id="aHj">佛言：<a id="a-Hk"></a>“乃至失命因缘不毁禁者。<a id="a-Hl"></a>”</p>
  <p id="aHm">“世尊，<a id="a-Hn"></a>谁能恭敬于佛？<a id="a-Ho"></a>”</p>
  <p id="aHp">佛言：<a id="a-Hq"></a>“善覆六根者。<a id="a-Hr"></a>”</p>
  <p id="aHs">“世尊，<a id="a-Ht"></a>谁名财富？<a id="a-Hu"></a>”</p>
  <p id="aHv">佛言：<a id="a-Hw"></a>“成就七财者。<a id="a-Hx"></a>”</p>
  <p id="aHy">“世尊，<a id="a-Hz"></a>谁名知足？<a id="a-I0"></a>”</p>
  <p id="aI1">佛言：<a id="a-I2"></a>“得出世间知慧者。<a id="a-I3"></a>”</p>
  <p id="aI4">“世尊，<a id="a-I5"></a>谁为远离？<a id="a-I6"></a>”</p>
  <p id="aI7">佛言：<a id="a-I8"></a>“于三界中无所愿者。<a id="a-I9"></a>”</p>
  <p id="aIA">“世尊，<a id="a-IB"></a>谁为具足？<a id="a-IC"></a>”</p>
  <p id="aID">佛言：<a id="a-IE"></a>“能断一切诸结使者。<a id="a-IF"></a>”</p>
  <p id="aIG">“世尊，<a id="a-IH"></a>谁为乐人？<a id="a-II"></a>”</p>
  <p id="aIJ">佛言：<a id="a-IK"></a>“无贪著者。<a id="a-IL"></a>”</p>
  <p id="aIM">“世尊，<a id="a-IN"></a>谁无贪者？<a id="a-IO"></a>”</p>
  <p id="aIP">佛言：<a id="a-IQ"></a>“知见五阴者。<a id="a-IR"></a>”</p>
  <p id="aIS">“世尊，<a id="a-IT"></a>谁度欲河？<a id="a-IU"></a>”</p>
  <p id="aIV">佛言：<a id="a-IW"></a>“能舍六入者。<a id="a-IX"></a>”</p>
  <p id="aIY">“世尊，<a id="a-IZ"></a>谁住彼岸？<a id="a-Ia"></a>”</p>
  <p id="aIb">佛言：<a id="a-Ic"></a>“能知诸道平等者。<a id="a-Id"></a>”</p>
  <p id="aIe">“世尊，<a id="a-If"></a>何谓菩萨能为施主？<a id="a-Ig"></a>”</p>
  <p id="aIh">佛言：<a id="a-Ii"></a>“菩萨能教众生一切智心。<a id="a-Ij"></a>”</p>
  <p id="aIk">“世尊，<a id="a-Il"></a>何谓菩萨能奉禁戒？<a id="a-Im"></a>”</p>
  <p id="aIn">佛言：<a id="a-Io"></a>“常能不舍菩提之心。<a id="a-Ip"></a>”</p>
  <p id="aIq">“世尊，<a id="a-Ir"></a>何谓菩萨能行忍辱？<a id="a-Is"></a>”</p>
  <p id="aIt">佛言：<a id="a-Iu"></a>“见心相念念灭。<a id="a-Iv"></a>”</p>
  <p id="aIw">“世尊，<a id="a-Ix"></a>何谓菩萨能行精进？<a id="a-Iy"></a>”</p>
  <p id="aIz">佛言：<a id="a-J0"></a>“求心不可得。<a id="a-J1"></a>”</p>
  <p id="aJ2">“世尊，<a id="a-J3"></a>何谓菩萨能行禅定？<a id="a-J4"></a>”</p>
  <p id="aJ5">佛言：<a id="a-J6"></a>“能除身心粗相。<a id="a-J7"></a>”</p>
  <p id="aJ8">“世尊，<a id="a-J9"></a>何谓菩萨能行智慧？<a id="a-JA"></a>”</p>
  <p id="aJB">佛言：<a id="a-JC"></a>“于一切法无有戏论。<a id="a-JD"></a>”</p>
  <p id="aJE">“世尊，<a id="a-JF"></a>何谓菩萨能行慈心？<a id="a-JG"></a>”</p>
  <p id="aJH">佛言：<a id="a-JI"></a>“不生众生想。<a id="a-JJ"></a>”</p>
  <p id="aJK">“世尊，<a id="a-JL"></a>何谓菩萨能行悲心？<a id="a-JM"></a>”</p>
  <p id="aJN">佛言：<a id="a-JO"></a>“不生法想。<a id="a-JP"></a>”</p>
  <p id="aJQ">“世尊，<a id="a-JR"></a>何谓菩萨能行喜心？<a id="a-JS"></a>”</p>
  <p id="aJT">佛言：<a id="a-JU"></a>“不生我想。<a id="a-JV"></a>”</p>
  <p id="aJW">“世尊，<a id="a-JX"></a>何谓菩萨能行舍心？<a id="a-JY"></a>”</p>
  <p id="aJZ">佛言：<a id="a-Ja"></a>“不生彼我想。<a id="a-Jb"></a>”</p>
  <p id="aJc">“世尊，<a id="a-Jd"></a>何谓菩萨安住于信？<a id="a-Je"></a>”</p>
  <p id="aJf">佛言：<a id="a-Jg"></a>“信解无浊法。<a id="a-Jh"></a>”</p>
  <p id="aJi">“世尊，<a id="a-Jj"></a>何谓菩萨安住于空？<a id="a-Jk"></a>”</p>
  <p id="aJl">佛言：<a id="a-Jm"></a>“不著一切语言。<a id="a-Jn"></a>”</p>
  <p id="aJo">“世尊，<a id="a-Jp"></a>何谓菩萨名为有惭？<a id="a-Jq"></a>”</p>
  <p id="aJr">佛言：<a id="a-Js"></a>“知见内法。<a id="a-Jt"></a>”</p>
  <p id="aJu">“世尊，<a id="a-Jv"></a>何谓菩萨名为有愧？<a id="a-Jw"></a>”</p>
  <p id="aJx">佛言：<a id="a-Jy"></a>“舍于外法。<a id="a-Jz"></a>”</p>
  <p id="aK0">“世尊，<a id="a-K1"></a>何谓名为菩萨遍行？<a id="a-K2"></a>”</p>
  <p id="aK3">佛言：<a id="a-K4"></a>“能净身口意业。<a id="a-K5"></a>”</p>
  <p id="aK6">尔时，<a id="a-K7"></a>世尊而说偈言：</p>
  <p id="aK8">“若身净无恶，<a id="a-K9"></a> 口净常实语，</p>
  <p id="aKA">心净常行慈，<a id="a-KB"></a> 是菩萨遍行。</p>
  <p id="aKC">行慈无贪著，<a id="a-KD"></a> 观不净无恚，</p>
  <p id="aKE">行舍而不痴，<a id="a-KF"></a> 是菩萨遍行。</p>
  <p id="aKG">若聚若空野，<a id="a-KH"></a> 及与处大众，</p>
  <p id="aKI">威仪终不缺，<a id="a-KJ"></a> 是菩萨遍行。</p>
  <p id="aKK">知法名为佛，<a id="a-KL"></a> 知离名为法，</p>
  <p id="aKM">知无名为僧，<a id="a-KN"></a> 是菩萨遍行。</p>
  <p id="aKO">知多欲所行，<a id="a-KP"></a> 知恚痴所行，</p>
  <p id="aKQ">善知转此行，<a id="a-KR"></a> 是菩萨遍行。</p>
  <p id="aKS">不依止欲界，<a id="a-KT"></a> 不住色无色，</p>
  <p id="aKU">行如是禅定，<a id="a-KV"></a> 是菩萨遍行。</p>
  <p id="aKW">信解诸法空，<a id="a-KX"></a> 及无相无作，</p>
  <p id="aKY">而不尽诸漏，<a id="a-KZ"></a> 是菩萨遍行。</p>
  <p id="aKa">善知声闻乘，<a id="a-Kb"></a> 及辟支佛乘，</p>
  <p id="aKc">通达于佛乘，<a id="a-Kd"></a> 是菩萨遍行。</p>
  <p id="aKe">明解于诸法，<a id="a-Kf"></a> 不疑道非道，</p>
  <p id="aKg">憎爱心无异，<a id="a-Kh"></a> 是菩萨遍行。</p>
  <p id="aKi">于过去未来，<a id="a-Kj"></a> 及与现在世，</p>
  <p id="aKk">一切无分别，<a id="a-Kl"></a> 是菩萨遍行。<a id="a-Km"></a>”</p>
  <p id="aKn">尔时，<a id="a-Ko"></a>思益梵天白佛言：<a id="a-Kp"></a>“世尊，<a id="a-Kq"></a>何谓菩萨过世间法，<a id="a-Kr"></a>通达世间法，<a id="a-Ks"></a>通达世间法已度众生，<a id="a-Kt"></a>于世间法行于世间而不坏世间？<a id="a-Ku"></a>”</p>
  <p id="aKv">尔时，<a id="a-Kw"></a>世尊以偈答言：</p>
  <p id="aKx">“说五阴是世，<a id="a-Ky"></a> 世间所依止，</p>
  <p id="aKz">依止于五阴，<a id="a-L0"></a> 不脱世间法。</p>
  <p id="aL1">菩萨有智慧，<a id="a-L2"></a> 知世间实相，</p>
  <p id="aL3">所谓五阴如，<a id="a-L4"></a> 世间法不染。</p>
  <p id="aL5">利衰及毁誉，<a id="a-L6"></a> 称讥与苦乐，</p>
  <p id="aL7">如此之八法，<a id="a-L8"></a> 常牵于世间。</p>
  <p id="aL9">大智慧菩萨，<a id="a-LA"></a> 散灭世间法，</p>
  <p id="aLB">见世坏败相，<a id="a-LC"></a> 处之而不动，</p>
  <p id="aLD">得利心不高，<a id="a-LE"></a> 失利心不下，</p>
  <p id="aLF">其心坚不动，<a id="a-LG"></a> 譬如须弥山。</p>
  <p id="aLH">利衰及毁誉，<a id="a-LI"></a> 称讥与苦乐，</p>
  <p id="aLJ">于此世八法，<a id="a-LK"></a> 其心常平等。</p>
  <p id="aLL">知世间虚妄，<a id="a-LM"></a> 皆从颠倒起，</p>
  <p id="aLN">如是之人等，<a id="a-LO"></a> 不行世间道。</p>
  <p id="aLP">世间所有道，<a id="a-LQ"></a> 菩萨皆识知，</p>
  <p id="aLR">故能于世间，<a id="a-LS"></a> 度众生苦恼。</p>
  <p id="aLT">虽行于世间，<a id="a-LU"></a> 如莲华不染，</p>
  <p id="aLV">亦不坏世间，<a id="a-LW"></a> 通达法性故。</p>
  <p id="aLX">世间行世间，<a id="a-LY"></a> 不知是世间；</p>
  <p id="aLZ">菩萨行世间，<a id="a-La"></a> 明了世间相。</p>
  <p id="aLb">世间虚空相，<a id="a-Lc"></a> 虚空亦无相，</p>
  <p id="aLd">菩萨知如是，<a id="a-Le"></a> 不染于世间。</p>
  <p id="aLf">如所知世间，<a id="a-Lg"></a> 随知而演说，</p>
  <p id="aLh">知世间性故，<a id="a-Li"></a> 亦不坏世间。</p>
  <p id="aLj">五阴无自性，<a id="a-Lk"></a> 是即世间性，</p>
  <p id="aLl">若人不知是，<a id="a-Lm"></a> 常住于世间。</p>
  <p id="aLn">若见知五阴，<a id="a-Lo"></a> 无生亦无灭，</p>
  <p id="aLp">是人现行世，<a id="a-Lq"></a> 而不依世间。</p>
  <p id="aLr">凡夫不知法，<a id="a-Ls"></a> 于世起诤讼，</p>
  <p id="aLt">是实是不实，<a id="a-Lu"></a> 住是二相中。</p>
  <p id="aLv">我常不与世，<a id="a-Lw"></a> 起于诤讼事，</p>
  <p id="aLx">世间之实相，<a id="a-Ly"></a> 悉已了知故。</p>
  <p id="aLz">诸佛所说法，<a id="a-M0"></a> 皆悉无诤讼，</p>
  <p id="aM1">知世平等故，<a id="a-M2"></a> 非实非虚妄。</p>
  <p id="aM3">若佛法决定，<a id="a-M4"></a> 有实有虚妄，</p>
  <p id="aM5">是即为贪著，<a id="a-M6"></a> 与外道无异。</p>
  <p id="aM7">而今实义中，<a id="a-M8"></a> 无实无虚妄，</p>
  <p id="aM9">是故我常说，<a id="a-MA"></a> 出世法无二。</p>
  <p id="aMB">若人知世间，<a id="a-MC"></a> 如是之实性，</p>
  <p id="aMD">于实于虚妄，<a id="a-ME"></a> 不取此恶见。</p>
  <p id="aMF">如是知世间，<a id="a-MG"></a> 清净如虚空，</p>
  <p id="aMH">是大名称人，<a id="a-MI"></a> 照世间如日。</p>
  <p id="aMJ">若人见世间，<a id="a-MK"></a> 如我之所见，</p>
  <p id="aML">如斯之人等，<a id="a-MM"></a> 能见十方佛。</p>
  <p id="aMN">诸法从缘生，<a id="a-MO"></a> 自无有定性，</p>
  <p id="aMP">若知此因缘，<a id="a-MQ"></a> 则达法实性。</p>
  <p id="aMR">若知法实相，<a id="a-MS"></a> 是则知空相，</p>
  <p id="aMT">若能知空相，<a id="a-MU"></a> 则为见导师。</p>
  <p id="aMV">若有人得闻，<a id="a-MW"></a> 如是世间相，</p>
  <p id="aMX">虽行于世间，<a id="a-MY"></a> 而不住世间。</p>
  <p id="aMZ">依止诸见人，<a id="a-Ma"></a> 不能及此事，</p>
  <p id="aMb">云何行世间，<a id="a-Mc"></a> 而不依世间？</p>
  <p id="aMd">若佛灭度后，<a id="a-Me"></a> 有乐是法者，</p>
  <p id="aMf">佛则于其人，<a id="a-Mg"></a> 常现于法身。</p>
  <p id="aMh">若人解达此，<a id="a-Mi"></a> 则守护我法，</p>
  <p id="aMj">亦为供养我，<a id="a-Mk"></a> 亦是世导师。</p>
  <p id="aMl">若人须臾闻，<a id="a-Mm"></a> 世间性如此，</p>
  <p id="aMn">是人终不为，<a id="a-Mo"></a> 恶魔所得便。</p>
  <p id="aMp">若能达此义，<a id="a-Mq"></a> 则为大智慧，</p>
  <p id="aMr">法财之施主，<a id="a-Ms"></a> 亦是具禁戒。</p>
  <p id="aMt">若知世如此，<a id="a-Mu"></a> 忍辱力勇健，</p>
  <p id="aMv">具足诸禅定，<a id="a-Mw"></a> 通达于智慧，</p>
  <p id="aMx">所在闻是法，<a id="a-My"></a> 其方则有佛，</p>
  <p id="aMz">如是诸菩萨，<a id="a-N0"></a> 不久坐道场。</p>
  <p id="aN1">若有深爱乐，<a id="a-N2"></a> 如是世间法，</p>
  <p id="aN3">则能降众魔，<a id="a-N4"></a> 疾得无上道。<a id="a-N5"></a>”</p>
  <p data-pb></p>
  <h2 id="aN6">四谛品第四</h2>
  <p id="aN7">佛复告思益梵天：<a id="a-N8"></a>“如来出过世间，<a id="a-N9"></a>亦说世间苦、<a id="a-NA"></a>世间集、<a id="a-NB"></a>世间灭、<a id="a-NC"></a>世间灭道。<a id="a-ND"></a>梵天，<a id="a-NE"></a>五阴名为世间苦，<a id="a-NF"></a>贪著五阴名为世间集，<a id="a-NG"></a>五阴尽名为世间灭，<a id="a-NH"></a>以无二法求五阴名为世间灭道。<a id="a-NI"></a>又梵天，<a id="a-NJ"></a>所言五阴但有言说，<a id="a-NK"></a>于中取相分别生见，<a id="a-NL"></a>而说是名世间苦；<a id="a-NM"></a>不舍是见是名世间集；<a id="a-NN"></a>是见自相是名世间灭；<a id="a-NO"></a>随以何道不取是见，<a id="a-NP"></a>是名世间灭道。<a id="a-NQ"></a>梵天，<a id="a-NR"></a>以是因缘故，<a id="a-NS"></a>我为外道仙人说言：<a id="a-NT"></a>‘仙人，<a id="a-NU"></a>于汝身中，<a id="a-NV"></a>即说世间苦、<a id="a-NW"></a>世间集、<a id="a-NX"></a>世间灭、<a id="a-NY"></a>世间灭道。<a id="a-NZ"></a>’”</p>
  <p id="aNa">尔时，<a id="a-Nb"></a>思益梵天白佛言：<a id="a-Nc"></a>“世尊，<a id="a-Nd"></a>所说四圣谛，<a id="a-Ne"></a>何等是真圣谛？<a id="a-Nf"></a>”</p>
  <p id="aNg">“梵天，<a id="a-Nh"></a>苦不名为圣谛，<a id="a-Ni"></a>苦集不名为圣谛，<a id="a-Nj"></a>苦灭不名为圣谛，<a id="a-Nk"></a>苦灭道不名为圣谛。<a id="a-Nl"></a>所以者何？<a id="a-Nm"></a>若苦是圣谛者，<a id="a-Nn"></a>一切牛驴畜生等，<a id="a-No"></a>皆应有苦圣谛。<a id="a-Np"></a>若集是圣谛者，<a id="a-Nq"></a>一切在所生处众生，<a id="a-Nr"></a>皆应有集圣谛。<a id="a-Ns"></a>所以者何？<a id="a-Nt"></a>以集故生诸趣中。<a id="a-Nu"></a>若苦灭是圣谛者，<a id="a-Nv"></a>观灭者、<a id="a-Nw"></a>说断灭者，<a id="a-Nx"></a>皆应有灭圣谛。<a id="a-Ny"></a>若道是圣谛者，<a id="a-Nz"></a>缘一切有为道者，<a id="a-O0"></a>皆应有道圣谛。</p>
  <p id="aO1">“梵天，<a id="a-O2"></a>以是因缘故，<a id="a-O3"></a>当知圣谛，<a id="a-O4"></a>非苦、<a id="a-O5"></a>非集、<a id="a-O6"></a>非灭、<a id="a-O7"></a>非道。<a id="a-O8"></a>圣谛者，<a id="a-O9"></a>知苦无生，<a id="a-OA"></a>是名苦圣谛。<a id="a-OB"></a>知集无和合，<a id="a-OC"></a>是名集圣谛。<a id="a-OD"></a>于毕竟灭法中，<a id="a-OE"></a>知无生无灭，<a id="a-OF"></a>是名灭圣谛。<a id="a-OG"></a>于一切法平等，<a id="a-OH"></a>以不二法得道，<a id="a-OI"></a>是名道圣谛。<a id="a-OJ"></a>梵天，<a id="a-OK"></a>真圣谛者，<a id="a-OL"></a>无有虚妄。<a id="a-OM"></a>虚妄者，<a id="a-ON"></a>所谓著我、<a id="a-OO"></a>著众生、<a id="a-OP"></a>著人、<a id="a-OQ"></a>著寿命者，<a id="a-OR"></a>著养育者，<a id="a-OS"></a>著有著无，<a id="a-OT"></a>著生著灭，<a id="a-OU"></a>著生死著涅槃。</p>
  <p id="aOV">“梵天，<a id="a-OW"></a>若行者言‘我知见苦’是虚妄，<a id="a-OX"></a>‘我断集’是虚妄，<a id="a-OY"></a>‘我证灭’是虚妄，<a id="a-OZ"></a>‘我修道’是虚妄。<a id="a-Oa"></a>所以者何？<a id="a-Ob"></a>是人违失佛所护念，<a id="a-Oc"></a>是故说为虚妄。<a id="a-Od"></a>何等是佛所护念？<a id="a-Oe"></a>谓不忆念一切诸法。<a id="a-Of"></a>若行者住是念中，<a id="a-Og"></a>则不住一切相；<a id="a-Oh"></a>若不住一切相，<a id="a-Oi"></a>则住实际；<a id="a-Oj"></a>若住实际，<a id="a-Ok"></a>是名不住心；<a id="a-Ol"></a>若不住心，<a id="a-Om"></a>是人名为实语者，<a id="a-On"></a>非妄语者。<a id="a-Oo"></a>梵天，<a id="a-Op"></a>是故当知，<a id="a-Oq"></a>若非实非虚妄者，<a id="a-Or"></a>是名圣谛。<a id="a-Os"></a>梵天，<a id="a-Ot"></a>实者终不作不实，<a id="a-Ou"></a>若有佛、<a id="a-Ov"></a>若无佛，<a id="a-Ow"></a>法性常住，<a id="a-Ox"></a>所谓生死性、<a id="a-Oy"></a>涅槃性常实。<a id="a-Oz"></a>所以者何？<a id="a-P0"></a>非离生死得涅槃名为圣谛。<a id="a-P1"></a>若人证如是四谛，<a id="a-P2"></a>是名世间实语者。</p>
  <p id="aP3">“梵天，<a id="a-P4"></a>当来有比丘不修身、<a id="a-P5"></a>不修戒、<a id="a-P6"></a>不修心、<a id="a-P7"></a>不修慧，<a id="a-P8"></a>是人说生死相是苦谛，<a id="a-P9"></a>众缘和合是集谛，<a id="a-PA"></a>灭法故是灭谛，<a id="a-PB"></a>以二法求相是道谛。<a id="a-PC"></a>”</p>
  <p id="aPD">佛言：<a id="a-PE"></a>“我说此愚人是外道徒党，<a id="a-PF"></a>我非彼人师，<a id="a-PG"></a>彼非我弟子。<a id="a-PH"></a>是人堕于邪道，<a id="a-PI"></a>破失法故说言有谛。<a id="a-PJ"></a>梵天，<a id="a-PK"></a>汝且观我坐道场时，<a id="a-PL"></a>不得一法是实、<a id="a-PM"></a>是虚妄。<a id="a-PN"></a>若我不得法，<a id="a-PO"></a>是法宁可于众中有言说、<a id="a-PP"></a>有论议、<a id="a-PQ"></a>有教化耶？<a id="a-PR"></a>”</p>
  <p id="aPS">梵天言：<a id="a-PT"></a>“不也，<a id="a-PU"></a>世尊。<a id="a-PV"></a>”</p>
  <p id="aPW">“梵天，<a id="a-PX"></a>以诸法无所得故，<a id="a-PY"></a>诸法离自性故，<a id="a-PZ"></a>我菩提是无贪爱相。<a id="a-Pa"></a>”</p>
  <p data-pb></p>
  <h2 id="aPb">叹功德品第五</h2>
  <p id="aPc">尔时，<a id="a-Pd"></a>思益梵天白佛言：<a id="a-Pe"></a>“世尊，<a id="a-Pf"></a>若如来于法无所得者，<a id="a-Pg"></a>有何利益，<a id="a-Ph"></a>说如来得菩提名为佛？<a id="a-Pi"></a>”</p>
  <p id="aPj">佛言：<a id="a-Pk"></a>“梵天，<a id="a-Pl"></a>于汝意云何？<a id="a-Pm"></a>我所说法，<a id="a-Pn"></a>若有为、<a id="a-Po"></a>若无为，<a id="a-Pp"></a>是法为实、<a id="a-Pq"></a>为虚妄耶？<a id="a-Pr"></a>”</p>
  <p id="aPs">梵天言：<a id="a-Pt"></a>“是法虚妄非实。<a id="a-Pu"></a>”</p>
  <p id="aPv">“于汝意云何？<a id="a-Pw"></a>若法虚妄非实，<a id="a-Px"></a>是法为有为无？<a id="a-Py"></a>”</p>
  <p id="aPz">梵天言：<a id="a-Q0"></a>“世尊，<a id="a-Q1"></a>若法虚妄，<a id="a-Q2"></a>是法不应说有，<a id="a-Q3"></a>不应说无。<a id="a-Q4"></a>”</p>
  <p id="aQ5">“于汝意云何？<a id="a-Q6"></a>若法非有非无，<a id="a-Q7"></a>是法有得者不？<a id="a-Q8"></a>”</p>
  <p id="aQ9">梵天言：<a id="a-QA"></a>“无有得者。<a id="a-QB"></a>”</p>
  <p id="aQC">“梵天，<a id="a-QD"></a>如来坐道场时，<a id="a-QE"></a>惟得虚妄颠倒所起烦恼毕竟空性，<a id="a-QF"></a>以无所得故得，<a id="a-QG"></a>以无所知故知。<a id="a-QH"></a>所以者何？<a id="a-QI"></a>我所得法，<a id="a-QJ"></a>不可见、<a id="a-QK"></a>不可闻、<a id="a-QL"></a>不可觉、<a id="a-QM"></a>不可识、<a id="a-QN"></a>不可取、<a id="a-QO"></a>不可著、<a id="a-QP"></a>不可说、<a id="a-QQ"></a>不可难，<a id="a-QR"></a>出过一切法相，<a id="a-QS"></a>无语无说，<a id="a-QT"></a>无有文字，<a id="a-QU"></a>无言说道。<a id="a-QV"></a>梵天，<a id="a-QW"></a>此法如是犹如虚空，<a id="a-QX"></a>汝欲于如是法中得利益耶？<a id="a-QY"></a>”</p>
  <p id="aQZ">梵天言：<a id="a-Qa"></a>“不也，<a id="a-Qb"></a>世尊。<a id="a-Qc"></a>诸佛如来甚为希有！<a id="a-Qd"></a>成就未曾有法，<a id="a-Qe"></a>深入大慈大悲，<a id="a-Qf"></a>得如是寂灭相法，<a id="a-Qg"></a>而以文字言说教人令得。<a id="a-Qh"></a>世尊，<a id="a-Qi"></a>其有闻是能信解者，<a id="a-Qj"></a>当知是人不从小功德来。<a id="a-Qk"></a>世尊，<a id="a-Ql"></a>是法一切世间之所难信。<a id="a-Qm"></a>所以者何？<a id="a-Qn"></a>世间贪著实，<a id="a-Qo"></a>而是法无实无虚妄。<a id="a-Qp"></a>世间贪著法，<a id="a-Qq"></a>而是法无法无非法。<a id="a-Qr"></a>世间贪著涅槃，<a id="a-Qs"></a>而是法无生死无涅槃。<a id="a-Qt"></a>世间贪著善法，<a id="a-Qu"></a>而是法无善无非善。<a id="a-Qv"></a>世间贪著乐，<a id="a-Qw"></a>而是法无苦无乐。<a id="a-Qx"></a>世间贪著佛出世，<a id="a-Qy"></a>而是法无佛出世亦无涅槃。<a id="a-Qz"></a>虽有说法，<a id="a-R0"></a>而是法非可说相。<a id="a-R1"></a>虽赞说僧，<a id="a-R2"></a>而僧即是无为。<a id="a-R3"></a>是故此法一切世间之所难信！<a id="a-R4"></a>譬如水中出火，<a id="a-R5"></a>火中出水，<a id="a-R6"></a>难可得信；<a id="a-R7"></a>如是烦恼中有菩提，<a id="a-R8"></a>菩提中有烦恼，<a id="a-R9"></a>是亦难信。<a id="a-RA"></a>所以者何？<a id="a-RB"></a>如来得是虚妄烦恼之性亦无法不得，<a id="a-RC"></a>有所说法亦无有形，<a id="a-RD"></a>虽有所知亦无分别，<a id="a-RE"></a>虽证涅槃亦无灭者。</p>
  <p id="aRF">“世尊，<a id="a-RG"></a>若有善男子、<a id="a-RH"></a>善女人，<a id="a-RI"></a>能信解如是法义者，<a id="a-RJ"></a>当知是人得脱诸见，<a id="a-RK"></a>当知是人已亲近无量诸佛，<a id="a-RL"></a>当知是人已供养无量诸佛，<a id="a-RM"></a>当知是人为善知识所护，<a id="a-RN"></a>当知是人志意旷大，<a id="a-RO"></a>当知是人善根深厚，<a id="a-RP"></a>当知是人守护诸佛法藏，<a id="a-RQ"></a>当知是人能善思量起于善业，<a id="a-RR"></a>当知是人种姓尊贵生如来家，<a id="a-RS"></a>当知是人能行大舍舍诸烦恼，<a id="a-RT"></a>当知是人得持戒力非烦恼力，<a id="a-RU"></a>当知是人得忍辱力非瞋恚力，<a id="a-RV"></a>当知是人得精进力无有疲懈，<a id="a-RW"></a>当知是人得禅定力灭诸恶心，<a id="a-RX"></a>当知是人得智慧力离恶邪见，<a id="a-RY"></a>当知是人一切恶魔不能得便，<a id="a-RZ"></a>当知是人一切怨贼所不能破，<a id="a-Ra"></a>当知是人不诳世间，<a id="a-Rb"></a>当知是人是真语者善说法相故，<a id="a-Rc"></a>当知是人是实语者说第一义故，<a id="a-Rd"></a>当知是人善为诸佛之所护念，<a id="a-Re"></a>当知是人柔和软善同止安乐，<a id="a-Rf"></a>当知是人名为大富有圣财故，<a id="a-Rg"></a>当知是人常能知足行圣种故，<a id="a-Rh"></a>当知是人易满易养离贪著故，<a id="a-Ri"></a>当知是人得安隐心到彼岸故，<a id="a-Rj"></a>当知是人度未度者，<a id="a-Rk"></a>当知是人解未解者，<a id="a-Rl"></a>当知是人安未安者，<a id="a-Rm"></a>当知是人灭未灭者，<a id="a-Rn"></a>当知是人能示正道，<a id="a-Ro"></a>当知是人能说解脱，<a id="a-Rp"></a>当知是人为大医王善知诸药，<a id="a-Rq"></a>当知是人犹如良药善疗众病，<a id="a-Rr"></a>当知是人智慧勇健，<a id="a-Rs"></a>当知是人为有大力坚固究竟，<a id="a-Rt"></a>当知是人有精进力不随他语，<a id="a-Ru"></a>当知是人为如师子无所怖畏，<a id="a-Rv"></a>当知是人为如象王其心调柔，<a id="a-Rw"></a>当知是人为如老象其心随顺，<a id="a-Rx"></a>当知是人为如牛王能导大众，<a id="a-Ry"></a>当知是人为大勇健能破魔怨，<a id="a-Rz"></a>当知是人为大丈夫处众无畏，<a id="a-S0"></a>当知是人无所忌难得无畏法故，<a id="a-S1"></a>当知是人无所畏难说真谛法故，<a id="a-S2"></a>当知是人具清白法如月盛满，<a id="a-S3"></a>当知是人智慧光照犹如日明，<a id="a-S4"></a>当知是人除诸闇冥犹如执炬，<a id="a-S5"></a>当知是人乐行舍心离诸憎爱，<a id="a-S6"></a>当知是人载育众生犹如地，<a id="a-S7"></a>当知是人洗诸尘垢犹如水，<a id="a-S8"></a>当知是人烧诸动念犹如火，<a id="a-S9"></a>当知是人于法无障犹如风，<a id="a-SA"></a>当知是人其心不动如须弥，<a id="a-SB"></a>当知是人其心坚固如金刚山，<a id="a-SC"></a>当知是人一切外道竞胜论者所不能动，<a id="a-SD"></a>当知是人一切声闻、<a id="a-SE"></a>辟支佛所不能测，<a id="a-SF"></a>当知是人多饶法宝犹如大海，<a id="a-SG"></a>当知是人烦恼不现如波陀罗，<a id="a-SH"></a>当知是人求法无厌，<a id="a-SI"></a>当知是人以智慧知足，<a id="a-SJ"></a>当知是人能转法轮如转轮王，<a id="a-SK"></a>当知是人身色殊妙如天帝释，<a id="a-SL"></a>当知是人心得自在如梵天王，<a id="a-SM"></a>当知是人说法音声犹如雷震，<a id="a-SN"></a>当知是人降法甘露犹如时雨，<a id="a-SO"></a>当知是人能增长无漏根力觉分，<a id="a-SP"></a>当知是人已度生死污泥，<a id="a-SQ"></a>当知是人入佛智慧，<a id="a-SR"></a>当知是人近佛菩提，<a id="a-SS"></a>当知是人能多学问无与等者，<a id="a-ST"></a>当知是人无有量已过量，<a id="a-SU"></a>当知是人智慧辩才无有障碍，<a id="a-SV"></a>当知是人得忆念坚固得陀罗尼，<a id="a-SW"></a>当知是人知诸众生深心所行，<a id="a-SX"></a>当知是人得智慧力正观诸法解达义趣，<a id="a-SY"></a>当知是人勤行精进利安世间，<a id="a-SZ"></a>当知是人超出于世，<a id="a-Sa"></a>当知是人不可污染犹如莲华，<a id="a-Sb"></a>当知是人不为世法所覆，<a id="a-Sc"></a>当知是人利根者所爱，<a id="a-Sd"></a>当知是人多闻者所敬，<a id="a-Se"></a>当知是人智者所念，<a id="a-Sf"></a>当知是人人天供养，<a id="a-Sg"></a>当知是人为坐禅者之所敬礼，<a id="a-Sh"></a>当知是人善人所贵，<a id="a-Si"></a>当知是人声闻、<a id="a-Sj"></a>辟支佛之所贪慕，<a id="a-Sk"></a>当知是人不贪小行，<a id="a-Sl"></a>当知是人不覆藏罪不显功德，<a id="a-Sm"></a>当知是人威仪备具生他净心，<a id="a-Sn"></a>当知是人身色端正见者悦乐，<a id="a-So"></a>当知是人有大威德众所宗仰，<a id="a-Sp"></a>当知是人以三十二相庄严其身，<a id="a-Sq"></a>当知是人能继佛种，<a id="a-Sr"></a>当知是人能护法宝，<a id="a-Ss"></a>当知是人能供养僧，<a id="a-St"></a>当知是人诸佛所见，<a id="a-Su"></a>当知是人为得法眼，<a id="a-Sv"></a>当知是人以佛智慧而得受记，<a id="a-Sw"></a>当知是人具足三忍，<a id="a-Sx"></a>当知是人安住道场，<a id="a-Sy"></a>当知是人破坏魔军，<a id="a-Sz"></a>当知是人得一切种智，<a id="a-T0"></a>当知是人转于法轮，<a id="a-T1"></a>当知是人作无量佛事。<a id="a-T2"></a>若人信解如是法义，<a id="a-T3"></a>不惊疑怖畏者，<a id="a-T4"></a>得如是功德。<a id="a-T5"></a>是人于诸佛阿耨多罗三藐三菩提，<a id="a-T6"></a>甚深难解难知难信难入，<a id="a-T7"></a>而能信受读诵，<a id="a-T8"></a>通利奉持，<a id="a-T9"></a>为人广说，<a id="a-TA"></a>如说修行，<a id="a-TB"></a>亦教他人如说修行。<a id="a-TC"></a>如是之人，<a id="a-TD"></a>我以一劫若减一劫，<a id="a-TE"></a>说其功德犹不能尽！<a id="a-TF"></a>”</p>
 </body>
</html>