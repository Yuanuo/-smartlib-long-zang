<!doctype html>
<html id="z3IBTlEOl" data-ver="90">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">新译大乘入楞伽经序</h1>
  <h2 id="a2">唐武则天制</h2>
  <p id="a3">盖闻：<a id="a-4"></a>摩罗山顶，<a id="a-5"></a>既最崇而最严；<a id="a-6"></a>楞伽城中，<a id="a-7"></a>实难往而难入。<a id="a-8"></a>先佛弘宣之地，<a id="a-9"></a>曩圣修行之所。<a id="a-A"></a>爰有城主，<a id="a-B"></a>号罗婆那，<a id="a-C"></a>乘宫殿以谒尊颜，<a id="a-D"></a>奏乐音而祈妙法；<a id="a-E"></a>因鬘峰以表兴，<a id="a-F"></a>指藏海以明宗。<a id="a-G"></a>所言入楞伽经者，<a id="a-H"></a>斯乃诸佛心量之玄枢，<a id="a-I"></a>群经理窟之妙键。<a id="a-J"></a>广喻幽旨，<a id="a-K"></a>洞明深义，<a id="a-L"></a>不生不灭，<a id="a-M"></a>非有非无，<a id="a-N"></a>绝去来之二途，<a id="a-O"></a>离断常之双执；<a id="a-P"></a>以第一义谛，<a id="a-Q"></a>得最上妙珍，<a id="a-R"></a>体诸法之皆虚，<a id="a-S"></a>知前境之如幻，<a id="a-T"></a>混假名之分别，<a id="a-U"></a>等生死与涅槃。<a id="a-V"></a>大慧之问初陈，<a id="a-W"></a>法王之旨斯发。<a id="a-X"></a>一百八义，<a id="a-Y"></a>应实相而离世间；<a id="a-Z"></a>三十九门，<a id="a-a"></a>破邪见而宣政法。<a id="a-b"></a>晓名相之并假，<a id="a-c"></a>袪妄想之迷衿；<a id="a-d"></a>依正智以会真如，<a id="a-e"></a>悟缘起而归妙理。<a id="a-f"></a>境风既息，<a id="a-g"></a>识浪方澄；<a id="a-h"></a>三自性皆空，<a id="a-i"></a>二无我俱泯，<a id="a-j"></a>入如来之藏，<a id="a-k"></a>游解脱之门。</p>
  <p id="al">原此经文，<a id="a-m"></a>来自西国至若。<a id="a-n"></a>元嘉建号，<a id="a-o"></a>跋陀之译未弘；<a id="a-p"></a>延昌纪年，<a id="a-q"></a>流支之义多舛。<a id="a-r"></a>朕虔思付嘱，<a id="a-s"></a>情切绍隆，<a id="a-t"></a>以久视元年岁次庚子，<a id="a-u"></a>林钟纪律炎帝司辰，<a id="a-v"></a>于时避暑箕峰，<a id="a-w"></a>观风颖水，<a id="a-x"></a>三阳宫内，<a id="a-y"></a>重出斯经。<a id="a-z"></a>讨三本之要诠，<a id="a-10"></a>成七卷之了教。<a id="a-11"></a>三藏沙门于阗国僧实叉难陀大德，<a id="a-12"></a>大福先寺僧复礼等，<a id="a-13"></a>并名追安远，<a id="a-14"></a>德契腾兰；<a id="a-15"></a>袭龙树之芳猷，<a id="a-16"></a>探马鸣之秘府；<a id="a-17"></a>戒香与觉华齐馥，<a id="a-18"></a>意珠共性月同圆。<a id="a-19"></a>故能了达冲微，<a id="a-1A"></a>发挥奥赜。<a id="a-1B"></a>以长安四年正月十五日，<a id="a-1C"></a>缮写云毕。<a id="a-1D"></a>自惟菲薄言谢圭璋，<a id="a-1E"></a>顾四辩而多惭，<a id="a-1F"></a>瞻一乘而罔测。<a id="a-1G"></a>难违缁俗之请，<a id="a-1H"></a>强申翰墨之文。<a id="a-1I"></a>词拙理乖，<a id="a-1J"></a>弥增愧恧。<a id="a-1K"></a>伏以此经微妙，<a id="a-1L"></a>最为希有。<a id="a-1M"></a>所冀破重昏之暗，<a id="a-1N"></a>传灯之句不穷，<a id="a-1O"></a>演流注之功，<a id="a-1P"></a>涌泉之义无尽。<a id="a-1Q"></a>题目品次，<a id="a-1R"></a>列于后云。</p>
 </body>
</html>