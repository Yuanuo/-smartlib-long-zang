<!doctype html>
<html id="z3IBTlHOm" data-ver="1452">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">大乘入楞伽经卷第一</h1>
  <h2 id="a2">罗婆那王劝请品第一</h2>
  <p id="a3">如是我闻：<a id="a-4"></a>一时，<a id="a-5"></a>佛住大海滨摩罗耶山顶楞伽城中，<a id="a-6"></a>与大比丘众及大菩萨众俱。<a id="a-7"></a>其诸菩萨摩诃萨，<a id="a-8"></a>悉已通达五法、<a id="a-9"></a>三性、<a id="a-A"></a>诸识、<a id="a-B"></a>无我，<a id="a-C"></a>善知境界自心现义，<a id="a-D"></a>游戏无量自在三昧神通诸力，<a id="a-E"></a>随众生心现种种形方便调伏，<a id="a-F"></a>一切诸佛手灌其顶，<a id="a-G"></a>皆从种种诸佛国土而来此会。<a id="a-H"></a>大慧菩萨摩诃萨为其上首。</p>
  <p id="aI">尔时，<a id="a-J"></a>世尊于海龙王宫说法，<a id="a-K"></a>过七日已从大海出，<a id="a-L"></a>有无量亿梵、<a id="a-M"></a>释、<a id="a-N"></a>护世诸天龙等，<a id="a-O"></a>奉迎于佛。<a id="a-P"></a>尔时，<a id="a-Q"></a>如来举目，<a id="a-R"></a>观见摩罗耶山楞伽大城，<a id="a-S"></a>即便微笑，<a id="a-T"></a>而作是言：<a id="a-U"></a>“昔诸如来应正等觉，<a id="a-V"></a>皆于此城说自所得圣智证法，<a id="a-W"></a>非诸外道臆度邪见及以二乘修行境界。<a id="a-X"></a>我今亦当为罗婆那王开示此法。<a id="a-Y"></a>”</p>
  <p id="aZ">尔时，<a id="a-a"></a>罗婆那夜叉王，<a id="a-b"></a>以佛神力闻佛言音，<a id="a-c"></a>遥知如来从龙宫出，<a id="a-d"></a>梵、<a id="a-e"></a>释、<a id="a-f"></a>护世天龙围绕，<a id="a-g"></a>见海波浪，<a id="a-h"></a>观其众会藏识大海，<a id="a-i"></a>境界风动，<a id="a-j"></a>转识浪起；<a id="a-k"></a>发欢喜心，<a id="a-l"></a>于其城中高声唱言：<a id="a-m"></a>“我当诣佛请入此城，<a id="a-n"></a>令我及与诸天世人，<a id="a-o"></a>于长夜中得大饶益。<a id="a-p"></a>”作是语已，<a id="a-q"></a>即与眷属乘华宫殿往世尊所。<a id="a-r"></a>到已，<a id="a-s"></a>下殿右绕三匝，<a id="a-t"></a>作众伎乐供养如来。<a id="a-u"></a>所持乐器皆是大青因陀罗宝，<a id="a-v"></a>琉璃等宝以为间错，<a id="a-w"></a>无价上衣而用缠裹。<a id="a-x"></a>其声美妙音节相和，<a id="a-y"></a>于中说偈而赞佛曰：</p>
  <p id="az">“心自性法藏，<a id="a-10"></a> 无我离见垢，</p>
  <p id="a11">证智之所知，<a id="a-12"></a> 愿佛为宣说。</p>
  <p id="a13">善法集为身，<a id="a-14"></a> 证智常安乐，</p>
  <p id="a15">变化自在者，<a id="a-16"></a> 愿入楞伽城。</p>
  <p id="a17">过去佛菩萨，<a id="a-18"></a> 皆曾住此城，</p>
  <p id="a19">此诸夜叉众，<a id="a-1A"></a> 一心愿听法。<a id="a-1B"></a>”</p>
  <p id="a1C">尔时，<a id="a-1D"></a>罗婆那楞伽王，<a id="a-1E"></a>以都咤迦音歌赞佛已，<a id="a-1F"></a>复以歌声而说颂言：</p>
  <p id="a1G">“世尊于七日，<a id="a-1H"></a> 住摩竭海中，</p>
  <p id="a1I">然后出龙宫，<a id="a-1J"></a> 安详升此岸。</p>
  <p id="a1K">我与诸婇女，<a id="a-1L"></a> 及夜叉眷属，</p>
  <p id="a1M">输迦娑剌那，<a id="a-1N"></a> 众中聪慧者，</p>
  <p id="a1O">悉以其神力，<a id="a-1P"></a> 往诣如来所。</p>
  <p id="a1Q">各下华宫殿，<a id="a-1R"></a> 礼敬世所尊，</p>
  <p id="a1S">复以佛威神，<a id="a-1T"></a> 对佛称己名：</p>
  <p id="a1U">我是罗刹王，<a id="a-1V"></a> 十首罗婆那，</p>
  <p id="a1W">今来诣佛所，<a id="a-1X"></a> 愿佛摄受我，</p>
  <p id="a1Y">及楞伽城中，<a id="a-1Z"></a> 所有诸众生。</p>
  <p id="a1a">过去无量佛，<a id="a-1b"></a> 咸升宝山顶，</p>
  <p id="a1c">住楞伽城中，<a id="a-1d"></a> 说自所证法。</p>
  <p id="a1e">世尊亦应尔，<a id="a-1f"></a> 住彼宝严山，</p>
  <p id="a1g">菩萨众围绕，<a id="a-1h"></a> 演说清净法。</p>
  <p id="a1i">我等于今日，<a id="a-1j"></a> 及住楞伽众，</p>
  <p id="a1k">一心共欲闻，<a id="a-1l"></a> 离言自证法。</p>
  <p id="a1m">我念去来世，<a id="a-1n"></a> 所有无量佛，</p>
  <p id="a1o">菩萨共围绕，<a id="a-1p"></a> 演说楞伽经。</p>
  <p id="a1q">此入楞伽典，<a id="a-1r"></a> 昔佛所称赞，</p>
  <p id="a1s">愿佛同往尊，<a id="a-1t"></a> 亦为众开演。</p>
  <p id="a1u">请佛为哀愍，<a id="a-1v"></a> 无量夜叉众，</p>
  <p id="a1w">入彼宝严城，<a id="a-1x"></a> 说此妙法门。</p>
  <p id="a1y">此妙楞伽城，<a id="a-1z"></a> 种种宝严饰，</p>
  <p id="a20">墙壁非土石，<a id="a-21"></a> 罗网悉珍宝。</p>
  <p id="a22">此诸夜叉众，<a id="a-23"></a> 昔曾供养佛，</p>
  <p id="a24">修行离诸过，<a id="a-25"></a> 证知常明了。</p>
  <p id="a26">夜叉男女等，<a id="a-27"></a> 渴仰于大乘，</p>
  <p id="a28">自信摩诃衍，<a id="a-29"></a> 亦乐令他住。</p>
  <p id="a2A">惟愿无上尊，<a id="a-2B"></a> 为诸罗刹众，</p>
  <p id="a2C">瓮耳等眷属，<a id="a-2D"></a> 往诣楞伽城。</p>
  <p id="a2E">我于去来今，<a id="a-2F"></a> 勤供养诸佛，</p>
  <p id="a2G">愿闻自证法，<a id="a-2H"></a> 究竟大乘道。</p>
  <p id="a2I">愿佛哀愍我，<a id="a-2J"></a> 及诸夜叉众，</p>
  <p id="a2K">共诸佛子等，<a id="a-2L"></a> 入此楞伽城。</p>
  <p id="a2M">我宫殿婇女，<a id="a-2N"></a> 及以诸璎珞，</p>
  <p id="a2O">可爱无忧园，<a id="a-2P"></a> 愿佛哀纳受。</p>
  <p id="a2Q">我于佛菩萨，<a id="a-2R"></a> 无有不舍物，</p>
  <p id="a2S">乃至身给侍，<a id="a-2T"></a> 惟愿哀纳受。<a id="a-2U"></a>”</p>
  <p id="a2V">尔时，<a id="a-2W"></a>世尊闻是语已，<a id="a-2X"></a>即告之言：<a id="a-2Y"></a>“夜叉王，<a id="a-2Z"></a>过去世中诸大导师，<a id="a-2a"></a>咸哀愍汝，<a id="a-2b"></a>受汝劝请，<a id="a-2c"></a>诣宝山中说自证法；<a id="a-2d"></a>未来诸佛亦复如是。<a id="a-2e"></a>此是修行甚深观行现法乐者之所住处，<a id="a-2f"></a>我及诸菩萨哀愍汝故，<a id="a-2g"></a>受汝所请。<a id="a-2h"></a>”作是语已，<a id="a-2i"></a>默然而住。</p>
  <p id="a2j">时罗婆那王，<a id="a-2k"></a>即以所乘妙华宫殿奉施于佛。<a id="a-2l"></a>佛坐其上，<a id="a-2m"></a>王及诸菩萨前后导从，<a id="a-2n"></a>无量婇女歌咏赞叹，<a id="a-2o"></a>供养于佛往诣彼城。<a id="a-2p"></a>到彼城已，<a id="a-2q"></a>罗婆那王及诸眷属，<a id="a-2r"></a>复作种种上妙供养。<a id="a-2s"></a>夜叉众中童男、<a id="a-2t"></a>童女，<a id="a-2u"></a>以宝罗网供养于佛。<a id="a-2v"></a>罗婆那王施宝璎珞，<a id="a-2w"></a>奉佛菩萨以挂其颈。<a id="a-2x"></a>尔时，<a id="a-2y"></a>世尊及诸菩萨受供养已，<a id="a-2z"></a>各为略说自证境界甚深之法。<a id="a-30"></a>时罗婆那王并其眷属，<a id="a-31"></a>复更供养大慧菩萨，<a id="a-32"></a>而劝请言：</p>
  <p id="a33">“我今诸大士，<a id="a-34"></a> 奉问于世尊，</p>
  <p id="a35">一切诸如来，<a id="a-36"></a> 自证智境界。</p>
  <p id="a37">我与夜叉众，<a id="a-38"></a> 及此诸菩萨，</p>
  <p id="a39">一心愿欲闻，<a id="a-3A"></a> 是故咸劝请。</p>
  <p id="a3B">汝是修行者，<a id="a-3C"></a> 言论中最胜，</p>
  <p id="a3D">是故生尊敬，<a id="a-3E"></a> 劝汝请问法。</p>
  <p id="a3F">自证清净法，<a id="a-3G"></a> 究竟入佛地，</p>
  <p id="a3H">离外道二乘，<a id="a-3I"></a> 一切诸过失。<a id="a-3J"></a>”</p>
  <p id="a3K">尔时，<a id="a-3L"></a>世尊以神通力，<a id="a-3M"></a>于彼山中复更化作无量宝山，<a id="a-3N"></a>悉以诸天百千万亿妙宝严饰。<a id="a-3O"></a>一一山上皆现佛身，<a id="a-3P"></a>一一佛前皆有罗婆那王及其众会，<a id="a-3Q"></a>十方所有一切国土皆于中现。<a id="a-3R"></a>一一国中悉有如来，<a id="a-3S"></a>一一佛前咸有罗婆那王并其眷属，<a id="a-3T"></a>楞伽大城阿输迦园，<a id="a-3U"></a>如是庄严等无有异。<a id="a-3V"></a>一一皆有大慧菩萨而兴请问，<a id="a-3W"></a>佛为开示自证智境，<a id="a-3X"></a>以百千妙音说此经已，<a id="a-3Y"></a>佛及诸菩萨皆于空中隐而不现。<a id="a-3Z"></a>罗婆那王唯自见身住本宫中，<a id="a-3a"></a>作是思惟：<a id="a-3b"></a>“向者是谁？<a id="a-3c"></a>谁听其说？<a id="a-3d"></a>所见何物？<a id="a-3e"></a>是谁能见？<a id="a-3f"></a>佛及国城众宝山林，<a id="a-3g"></a>如是等物今何所在？<a id="a-3h"></a>为梦所作？<a id="a-3i"></a>为幻所成？<a id="a-3j"></a>为复犹如乾闼婆城？<a id="a-3k"></a>为翳所见？<a id="a-3l"></a>为焰所惑？<a id="a-3m"></a>为如梦中、<a id="a-3n"></a>石女生子？<a id="a-3o"></a>为如烟焰旋火轮耶？<a id="a-3p"></a>”复更思惟：<a id="a-3q"></a>“一切诸法性皆如是，<a id="a-3r"></a>唯是自心分别境界，<a id="a-3s"></a>凡夫迷惑不能解了。<a id="a-3t"></a>无有能见，<a id="a-3u"></a>亦无所见，<a id="a-3v"></a>无有能说，<a id="a-3w"></a>亦无所说，<a id="a-3x"></a>见佛闻法皆是分别。<a id="a-3y"></a>如向所见不能见佛，<a id="a-3z"></a>不起分别是则能见。<a id="a-40"></a>”</p>
  <p id="a41">时，<a id="a-42"></a>楞伽王寻即开悟，<a id="a-43"></a>离诸杂染，<a id="a-44"></a>证唯自心，<a id="a-45"></a>住无分别；<a id="a-46"></a>往昔所种善根力故，<a id="a-47"></a>于一切法得如实见。<a id="a-48"></a>不随他悟，<a id="a-49"></a>能以自智善巧观察，<a id="a-4A"></a>永离一切臆度邪解；<a id="a-4B"></a>住大修行为修行师，<a id="a-4C"></a>现种种身善达方便；<a id="a-4D"></a>巧知诸地上增进相，<a id="a-4E"></a>常乐远离心意意识，<a id="a-4F"></a>断三相续见，<a id="a-4G"></a>离外道执著；<a id="a-4H"></a>内自觉悟，<a id="a-4I"></a>入如来藏，<a id="a-4J"></a>趣于佛地。<a id="a-4K"></a>闻虚空中及宫殿内咸出声言：<a id="a-4L"></a>“善哉！<a id="a-4M"></a>大王，<a id="a-4N"></a>如汝所学，<a id="a-4O"></a>诸修行者应如是学、<a id="a-4P"></a>应如是见，<a id="a-4Q"></a>一切如来应如是见。<a id="a-4R"></a>一切诸法若异见者，<a id="a-4S"></a>则是断见。<a id="a-4T"></a>汝应永离心意意识，<a id="a-4U"></a>应勤观察一切诸法，<a id="a-4V"></a>应修内行，<a id="a-4W"></a>莫著外见，<a id="a-4X"></a>莫堕二乘及以外道。<a id="a-4Y"></a>所修句义，<a id="a-4Z"></a>所见境界，<a id="a-4a"></a>及所应得诸三昧法，<a id="a-4b"></a>汝不应乐戏论谈笑，<a id="a-4c"></a>汝不应起围陁诸见，<a id="a-4d"></a>亦不应著王位自在，<a id="a-4e"></a>亦不应住六定等中。<a id="a-4f"></a>若能如是，<a id="a-4g"></a>即是如实修行者行，<a id="a-4h"></a>能摧他论，<a id="a-4i"></a>能破恶见，<a id="a-4j"></a>能舍一切我见执著，<a id="a-4k"></a>能以妙慧转所依识，<a id="a-4l"></a>能修菩萨大乘之道，<a id="a-4m"></a>能入如来自证之地。<a id="a-4n"></a>汝应如是勤加修学，<a id="a-4o"></a>令所得法转更清净。<a id="a-4p"></a>善修三昧三摩钵底，<a id="a-4q"></a>莫著二乘、<a id="a-4r"></a>外道境界以为胜乐。<a id="a-4s"></a>如凡修者之所分别，<a id="a-4t"></a>外道执我见有我相，<a id="a-4u"></a>及实求那而生取著。<a id="a-4v"></a>二乘见有无明缘行，<a id="a-4w"></a>于性空中乱想分别。<a id="a-4x"></a>楞伽王，<a id="a-4y"></a>此法殊胜是大乘道，<a id="a-4z"></a>能令成就自证圣智，<a id="a-50"></a>于诸有中受上妙生。<a id="a-51"></a>楞伽王，<a id="a-52"></a>此大乘行破无明翳，<a id="a-53"></a>灭识波浪，<a id="a-54"></a>不堕外道诸邪行中。<a id="a-55"></a>楞伽王，<a id="a-56"></a>外道行者执著于我，<a id="a-57"></a>作诸异论，<a id="a-58"></a>不能演说离执著、<a id="a-59"></a>见识性二义。<a id="a-5A"></a>善哉！<a id="a-5B"></a>楞伽王，<a id="a-5C"></a>汝先见佛思惟此义，<a id="a-5D"></a>如是思惟乃是见佛。<a id="a-5E"></a>”</p>
  <p id="a5F">尔时，<a id="a-5G"></a>罗婆那王复作是念：<a id="a-5H"></a>“愿我更得奉见如来！<a id="a-5I"></a>如来世尊于观自在，<a id="a-5J"></a>离外道法，<a id="a-5K"></a>能说自证圣智境界，<a id="a-5L"></a>超诸应化所应作事，<a id="a-5M"></a>住如来定，<a id="a-5N"></a>入三昧乐。<a id="a-5O"></a>是故说名大观行师，<a id="a-5P"></a>亦复名为大哀愍者，<a id="a-5Q"></a>能烧烦恼分别薪尽，<a id="a-5R"></a>诸佛子众所共围绕，<a id="a-5S"></a>普入一切众生心中，<a id="a-5T"></a>遍一切处，<a id="a-5U"></a>具一切智，<a id="a-5V"></a>永离一切分别事相。<a id="a-5W"></a>我今愿得重见如来大神通力，<a id="a-5X"></a>以得见故，<a id="a-5Y"></a>未得者得，<a id="a-5Z"></a>已得不退，<a id="a-5a"></a>离诸分别，<a id="a-5b"></a>住三昧乐，<a id="a-5c"></a>增长满足如来智地。<a id="a-5d"></a>”</p>
  <p id="a5e">尔时，<a id="a-5f"></a>世尊知楞伽王即当证悟无生法忍，<a id="a-5g"></a>为哀愍故便现其身，<a id="a-5h"></a>令所化事还复如本。<a id="a-5i"></a>时十头王见所曾睹，<a id="a-5j"></a>无量山城悉宝庄严；<a id="a-5k"></a>一一城中皆有如来应正等觉，<a id="a-5l"></a>三十二相以严其身；<a id="a-5m"></a>自见其身遍诸佛前，<a id="a-5n"></a>悉有大慧、<a id="a-5o"></a>夜叉围绕说自证智所行之法；<a id="a-5p"></a>亦见十方诸佛国土，<a id="a-5q"></a>如是等事悉无有别。</p>
  <p id="a5r">尔时，<a id="a-5s"></a>世尊普观众会，<a id="a-5t"></a>以慧眼观，<a id="a-5u"></a>非肉眼观，<a id="a-5v"></a>如师子王奋迅回盻欣然大笑。<a id="a-5w"></a>于其眉间、<a id="a-5x"></a>髀胁腰颈及以肩臂德字之中，<a id="a-5y"></a>一一毛孔皆放无量妙色光明，<a id="a-5z"></a>如虹拖晖，<a id="a-60"></a>如日舒光，<a id="a-61"></a>亦如劫火猛焰炽然。<a id="a-62"></a>时虚空中梵、<a id="a-63"></a>释、<a id="a-64"></a>四天，<a id="a-65"></a>遥见如来坐如须弥楞伽山顶欣然大笑。<a id="a-66"></a>尔时，<a id="a-67"></a>诸菩萨及诸天众咸作是念：<a id="a-68"></a>“如来世尊于法自在，<a id="a-69"></a>何因缘故欣然大笑，<a id="a-6A"></a>身放光明默然不动，<a id="a-6B"></a>住自证境入三昧乐，<a id="a-6C"></a>如师子王周回顾视，<a id="a-6D"></a>观罗婆那，<a id="a-6E"></a>念如实法？<a id="a-6F"></a>”</p>
  <p id="a6G">尔时，<a id="a-6H"></a>大慧菩萨摩诃萨，<a id="a-6I"></a>先受罗婆那王请；<a id="a-6J"></a>复知菩萨众会之心，<a id="a-6K"></a>及观未来一切众生，<a id="a-6L"></a>皆悉乐著语言文字，<a id="a-6M"></a>随言取义而生迷惑，<a id="a-6N"></a>执取二乘、<a id="a-6O"></a>外道之行。<a id="a-6P"></a>或作是念：<a id="a-6Q"></a>“世尊已离诸识境界，<a id="a-6R"></a>何因缘故欣然大笑？<a id="a-6S"></a>”为断彼疑而问于佛，<a id="a-6T"></a>佛即告言：<a id="a-6U"></a>“善哉！<a id="a-6V"></a>大慧，<a id="a-6W"></a>善哉！<a id="a-6X"></a>大慧，<a id="a-6Y"></a>汝观世间，<a id="a-6Z"></a>愍诸众生，<a id="a-6a"></a>于三世中恶见所缠，<a id="a-6b"></a>欲令开悟而问于我。<a id="a-6c"></a>诸智慧人为利自他，<a id="a-6d"></a>能作是问。<a id="a-6e"></a>大慧，<a id="a-6f"></a>此楞伽王，<a id="a-6g"></a>曾问过去一切如来应正等觉二种之义，<a id="a-6h"></a>今亦欲问，<a id="a-6i"></a>未来亦尔。<a id="a-6j"></a>此二种义差别之相，<a id="a-6k"></a>一切二乘及诸外道皆不能测。<a id="a-6l"></a>”</p>
  <p id="a6m">尔时，<a id="a-6n"></a>如来知楞伽王欲问此义，<a id="a-6o"></a>而告之曰：<a id="a-6p"></a>“楞伽王，<a id="a-6q"></a>汝欲问我，<a id="a-6r"></a>宜应速问。<a id="a-6s"></a>我当为汝分别解释，<a id="a-6t"></a>满汝所愿，<a id="a-6u"></a>令汝欢喜。<a id="a-6v"></a>能以智慧思惟观察，<a id="a-6w"></a>离诸分别，<a id="a-6x"></a>善知诸地，<a id="a-6y"></a>修习对治，<a id="a-6z"></a>证真实义，<a id="a-70"></a>入三昧乐，<a id="a-71"></a>为诸如来之所摄受；<a id="a-72"></a>住奢摩他乐，<a id="a-73"></a>远离二乘三昧过失；<a id="a-74"></a>住于不动、<a id="a-75"></a>善慧、<a id="a-76"></a>法云菩萨之地，<a id="a-77"></a>能如实知诸法无我。<a id="a-78"></a>当于大宝莲华宫中，<a id="a-79"></a>以三昧水而灌其顶，<a id="a-7A"></a>复现无量莲华围绕，<a id="a-7B"></a>无数菩萨于中止住，<a id="a-7C"></a>与诸众会递相瞻视，<a id="a-7D"></a>如是境界不可思议。<a id="a-7E"></a>楞伽王，<a id="a-7F"></a>汝起一方便行住修行地，<a id="a-7G"></a>复起无量诸方便行。<a id="a-7H"></a>汝定当得如上所说不思议事，<a id="a-7I"></a>处如来位，<a id="a-7J"></a>随形应物。<a id="a-7K"></a>汝所当得，<a id="a-7L"></a>一切二乘及诸外道、<a id="a-7M"></a>梵释天等所未曾见。<a id="a-7N"></a>”</p>
  <p id="a7O">尔时，<a id="a-7P"></a>楞伽王蒙佛许已，<a id="a-7Q"></a>即于清净光明如大莲华宝山顶上从座而起，<a id="a-7R"></a>诸婇女众之所围绕，<a id="a-7S"></a>化作无量种种色华，<a id="a-7T"></a>种种色香、<a id="a-7U"></a>末香、<a id="a-7V"></a>涂香，<a id="a-7W"></a>幢幡幰盖、<a id="a-7X"></a>冠佩璎珞，<a id="a-7Y"></a>及余世间未曾见闻种种胜妙庄严之具。<a id="a-7Z"></a>又复化作欲界所有种种无量诸音乐器，<a id="a-7a"></a>过诸天、<a id="a-7b"></a>龙、<a id="a-7c"></a>乾闼婆等一切世间之所有者。<a id="a-7d"></a>又复化作十方佛土昔所曾见诸音乐器。<a id="a-7e"></a>又复化作大宝罗网，<a id="a-7f"></a>遍覆一切佛菩萨上。<a id="a-7g"></a>复现种种上妙衣服，<a id="a-7h"></a>建立幢幡以为供养。<a id="a-7i"></a>作是事已，<a id="a-7j"></a>即升虚空高七多罗树，<a id="a-7k"></a>于虚空中复雨种种诸供养云，<a id="a-7l"></a>作诸音乐，<a id="a-7m"></a>从空而下。<a id="a-7n"></a>即坐第二日电光明如大莲华宝山顶上，<a id="a-7o"></a>欢喜恭敬而作是言：<a id="a-7p"></a>“我今欲问如来二义。<a id="a-7q"></a>如是二义，<a id="a-7r"></a>我已曾问过去如来应正等觉，<a id="a-7s"></a>彼佛世尊已为我说。<a id="a-7t"></a>我今亦欲问于是义，<a id="a-7u"></a>唯愿如来为我宣说。<a id="a-7v"></a>世尊，<a id="a-7w"></a>变化如来说此二义，<a id="a-7x"></a>非根本佛。<a id="a-7y"></a>根本佛说三昧乐境，<a id="a-7z"></a>不说虚妄分别所行。<a id="a-80"></a>善哉！<a id="a-81"></a>世尊于法自在，<a id="a-82"></a>唯愿哀愍说此二义，<a id="a-83"></a>一切佛子心皆乐闻。<a id="a-84"></a>”</p>
  <p id="a85">尔时，<a id="a-86"></a>世尊告彼王言：<a id="a-87"></a>“汝应问我，<a id="a-88"></a>当为汝说。<a id="a-89"></a>”</p>
  <p id="a8A">时，<a id="a-8B"></a>夜叉王更著种种宝冠璎珞，<a id="a-8C"></a>诸庄严具以严其身，<a id="a-8D"></a>而作是言：<a id="a-8E"></a>“如来常说，<a id="a-8F"></a>法尚应舍，<a id="a-8G"></a>何况非法！<a id="a-8H"></a>云何得舍此二种法？<a id="a-8I"></a>何者是法？<a id="a-8J"></a>何者非法？<a id="a-8K"></a>法若应舍，<a id="a-8L"></a>云何有二？<a id="a-8M"></a>有二即堕分别相中。<a id="a-8N"></a>有体无体，<a id="a-8O"></a>是实非实，<a id="a-8P"></a>如是一切皆是分别，<a id="a-8Q"></a>不能了知阿赖耶识无差别相，<a id="a-8R"></a>如毛轮住，<a id="a-8S"></a>非净智境。<a id="a-8T"></a>法性如是，<a id="a-8U"></a>云何可舍？<a id="a-8V"></a>”</p>
  <p id="a8W">尔时，<a id="a-8X"></a>佛告楞伽王言：<a id="a-8Y"></a>“楞伽王，<a id="a-8Z"></a>汝岂不见瓶等无常败坏之法，<a id="a-8a"></a>凡夫于中妄生分别。<a id="a-8b"></a>汝今何故不如是知法与非法差别之相？<a id="a-8c"></a>此是凡夫之所分别，<a id="a-8d"></a>非证智见。<a id="a-8e"></a>凡夫堕在种种相中，<a id="a-8f"></a>非诸证者。<a id="a-8g"></a>楞伽王，<a id="a-8h"></a>如烧宫殿、<a id="a-8i"></a>园林见种种焰，<a id="a-8j"></a>火性是一，<a id="a-8k"></a>所出光焰由薪力故，<a id="a-8l"></a>长短大小各各差别。<a id="a-8m"></a>汝今云何不如是知法与非法差别之相？<a id="a-8n"></a>楞伽王，<a id="a-8o"></a>如一种子生芽、<a id="a-8p"></a>茎、<a id="a-8q"></a>枝、<a id="a-8r"></a>叶及以华果无量差别，<a id="a-8s"></a>外法如是，<a id="a-8t"></a>内法亦然；<a id="a-8u"></a>谓无明为缘，<a id="a-8v"></a>生蕴界处一切诸法，<a id="a-8w"></a>于三界中受诸趣生，<a id="a-8x"></a>有苦乐、<a id="a-8y"></a>好丑、<a id="a-8z"></a>语默行止各各差别。<a id="a-90"></a>又如诸识相虽是一，<a id="a-91"></a>随于境界有上中下、<a id="a-92"></a>染净、<a id="a-93"></a>善恶种种差别。<a id="a-94"></a>楞伽王，<a id="a-95"></a>非但如上法有差别，<a id="a-96"></a>诸修行者修观行时，<a id="a-97"></a>自智所行亦复见有差别之相，<a id="a-98"></a>况法与非法而无种种差别分别？<a id="a-99"></a>楞伽王，<a id="a-9A"></a>法与非法差别相者，<a id="a-9B"></a>当知悉是相分别故。</p>
  <p id="a9C">“楞伽王，<a id="a-9D"></a>何者是法？<a id="a-9E"></a>所谓二乘及诸外道虚妄分别，<a id="a-9F"></a>说有实等为诸法因。<a id="a-9G"></a>如是等法应舍应离，<a id="a-9H"></a>不应于中分别取相；<a id="a-9I"></a>见自心法性则无执著。<a id="a-9J"></a>瓶等诸物，<a id="a-9K"></a>凡愚所取，<a id="a-9L"></a>本无有体。<a id="a-9M"></a>诸观行人以毗钵舍那如实观察，<a id="a-9N"></a>名舍诸法。<a id="a-9O"></a>楞伽王，<a id="a-9P"></a>何者是非法？<a id="a-9Q"></a>所谓诸法无性无相，<a id="a-9R"></a>永离分别。<a id="a-9S"></a>如实见者，<a id="a-9T"></a>若有若无如是境界彼皆不起，<a id="a-9U"></a>是名舍非法。<a id="a-9V"></a>复有非法，<a id="a-9W"></a>所谓兔角、<a id="a-9X"></a>石女儿等，<a id="a-9Y"></a>皆无性相不可分别，<a id="a-9Z"></a>但随世俗说有名字，<a id="a-9a"></a>非如瓶等而可取著；<a id="a-9b"></a>以彼非是识之所取，<a id="a-9c"></a>如是分别亦应舍离。<a id="a-9d"></a>是名舍法及舍非法。<a id="a-9e"></a>楞伽王，<a id="a-9f"></a>汝先所问，<a id="a-9g"></a>我已说竟。</p>
  <p id="a9h">“楞伽王，<a id="a-9i"></a>汝言：<a id="a-9j"></a>‘我于过去诸如来所已问是义，<a id="a-9k"></a>彼诸如来已为我说。<a id="a-9l"></a>’楞伽王，<a id="a-9m"></a>汝言：<a id="a-9n"></a>‘过去但是分别，<a id="a-9o"></a>未来亦然，<a id="a-9p"></a>我亦同彼。<a id="a-9q"></a>’楞伽王，<a id="a-9r"></a>彼诸佛法皆离分别，<a id="a-9s"></a>已出一切分别戏论，<a id="a-9t"></a>非如色相，<a id="a-9u"></a>唯智能证，<a id="a-9v"></a>为令众生得安乐故而演说法，<a id="a-9w"></a>以无相智说名如来。<a id="a-9x"></a>是故如来以智为体，<a id="a-9y"></a>智为身故不可分别，<a id="a-9z"></a>不可以所分别，<a id="a-A0"></a>不可以我、<a id="a-A1"></a>人、<a id="a-A2"></a>众生相分别。<a id="a-A3"></a>何故不能分别？<a id="a-A4"></a>以意识因境界起取色形相，<a id="a-A5"></a>是故离能分别，<a id="a-A6"></a>亦离所分别。</p>
  <p id="aA7">“楞伽王，<a id="a-A8"></a>譬如壁上彩画众生，<a id="a-A9"></a>无有觉知；<a id="a-AA"></a>世间众生悉亦如是无业无报，<a id="a-AB"></a>诸法亦然无闻无说。<a id="a-AC"></a>楞伽王，<a id="a-AD"></a>世间众生犹如变化，<a id="a-AE"></a>凡夫外道不能了达。<a id="a-AF"></a>楞伽王，<a id="a-AG"></a>能如是见，<a id="a-AH"></a>名为正见；<a id="a-AI"></a>若他见者，<a id="a-AJ"></a>名分别见；<a id="a-AK"></a>由分别故，<a id="a-AL"></a>取著于二。<a id="a-AM"></a>楞伽王，<a id="a-AN"></a>譬如有人于水镜中自见其像，<a id="a-AO"></a>于灯月中自见其影，<a id="a-AP"></a>于山谷中自闻其响，<a id="a-AQ"></a>便生分别而起取著。<a id="a-AR"></a>此亦如是，<a id="a-AS"></a>法与非法唯是分别；<a id="a-AT"></a>由分别故不能舍离，<a id="a-AU"></a>但更增长一切虚妄，<a id="a-AV"></a>不得寂灭。<a id="a-AW"></a>寂灭者所谓一缘，<a id="a-AX"></a>一缘者是最胜三昧，<a id="a-AY"></a>从此能生自证圣智，<a id="a-AZ"></a>以如来藏而为境界。<a id="a-Aa"></a>”</p>
  <p data-pb></p>
  <h2 id="aAb">集一切法品第二之一</h2>
  <p id="aAc">尔时，<a id="a-Ad"></a>大慧菩萨摩诃萨与摩帝菩萨，<a id="a-Ae"></a>俱游一切诸佛国土，<a id="a-Af"></a>承佛神力，<a id="a-Ag"></a>从座而起，<a id="a-Ah"></a>偏袒右肩，<a id="a-Ai"></a>右膝著地，<a id="a-Aj"></a>向佛合掌，<a id="a-Ak"></a>曲躬恭敬，<a id="a-Al"></a>而说颂言：</p>
  <p id="aAm">“世间离生灭，<a id="a-An"></a> 譬如虚空华，</p>
  <p id="aAo">智不得有无，<a id="a-Ap"></a> 而兴大悲心。</p>
  <p id="aAq">一切法如幻，<a id="a-Ar"></a> 远离于心识，</p>
  <p id="aAs">智不得有无，<a id="a-At"></a> 而兴大悲心。</p>
  <p id="aAu">世间恒如梦，<a id="a-Av"></a> 远离于断常，</p>
  <p id="aAw">智不得有无，<a id="a-Ax"></a> 而兴大悲心。</p>
  <p id="aAy">知人法无我，<a id="a-Az"></a> 烦恼及尔焰，</p>
  <p id="aB0">常清净无相，<a id="a-B1"></a> 而兴大悲心。</p>
  <p id="aB2">佛不住涅槃，<a id="a-B3"></a> 涅槃不住佛，</p>
  <p id="aB4">远离觉不觉，<a id="a-B5"></a> 若有若非有。</p>
  <p id="aB6">法身如幻梦，<a id="a-B7"></a> 云何可称赞？</p>
  <p id="aB8">知无性无生，<a id="a-B9"></a> 乃名称赞佛。</p>
  <p id="aBA">佛无根境相，<a id="a-BB"></a> 不见名见佛，</p>
  <p id="aBC">云何于牟尼，<a id="a-BD"></a> 而能有赞毁？</p>
  <p id="aBE">若见于牟尼，<a id="a-BF"></a> 寂静远离生，</p>
  <p id="aBG">是人今后世，<a id="a-BH"></a> 离著无所见。<a id="a-BI"></a>”</p>
  <p id="aBJ">尔时，<a id="a-BK"></a>大慧菩萨摩诃萨，<a id="a-BL"></a>偈赞佛已，<a id="a-BM"></a>自说姓名：</p>
  <p id="aBN">“我名为大慧，<a id="a-BO"></a> 通达于大乘，</p>
  <p id="aBP">今以百八义，<a id="a-BQ"></a> 仰咨尊中上。<a id="a-BR"></a>”</p>
  <p id="aBS">时，<a id="a-BT"></a>世间解闻是语已，<a id="a-BU"></a>普观众会而说是言：</p>
  <p id="aBV">“汝等诸佛子，<a id="a-BW"></a> 今皆恣所问，</p>
  <p id="aBX">我当为汝说，<a id="a-BY"></a> 自证之境界。<a id="a-BZ"></a>”</p>
  <p id="aBa">尔时，<a id="a-Bb"></a>大慧菩萨摩诃萨，<a id="a-Bc"></a>蒙佛许已，<a id="a-Bd"></a>顶礼佛足，<a id="a-Be"></a>以颂问曰：</p>
  <p id="aBf">“云何起计度？<a id="a-Bg"></a> 云何净计度？</p>
  <p id="aBh">云何起迷惑？<a id="a-Bi"></a> 云何净迷惑？</p>
  <p id="aBj">云何名佛子？<a id="a-Bk"></a> 及无影次第？</p>
  <p id="aBl">云何刹土化，<a id="a-Bm"></a> 相及诸外道？</p>
  <p id="aBn">解脱至何所？<a id="a-Bo"></a> 谁缚谁能解？</p>
  <p id="aBp">云何禅境界？<a id="a-Bq"></a> 何故有三乘？</p>
  <p id="aBr">彼以何缘生？<a id="a-Bs"></a> 何作何能作？</p>
  <p id="aBt">谁说二俱异？<a id="a-Bu"></a> 云何诸有起？</p>
  <p id="aBv">云何无色定，<a id="a-Bw"></a> 及与灭尽定？</p>
  <p id="aBx">云何为想灭？<a id="a-By"></a> 云何从定觉？</p>
  <p id="aBz">云何所作生，<a id="a-C0"></a> 进去及持身？</p>
  <p id="aC1">云何见诸物？<a id="a-C2"></a> 云何入诸地？</p>
  <p id="aC3">云何有佛子？<a id="a-C4"></a> 谁能破三有？</p>
  <p id="aC5">何处身云何？<a id="a-C6"></a> 生复住何处？</p>
  <p id="aC7">云何得神通，<a id="a-C8"></a> 自在及三昧？</p>
  <p id="aC9">三昧心何相？<a id="a-CA"></a> 愿佛为我说。</p>
  <p id="aCB">云何名藏识？<a id="a-CC"></a> 云何名意识？</p>
  <p id="aCD">云何起诸见？<a id="a-CE"></a> 云何退诸见？</p>
  <p id="aCF">云何姓非姓？<a id="a-CG"></a> 云何唯是心？</p>
  <p id="aCH">何因建立相？<a id="a-CI"></a> 云何成无我？</p>
  <p id="aCJ">云何无众生？<a id="a-CK"></a> 云何随俗说？</p>
  <p id="aCL">云何得不起，<a id="a-CM"></a> 常见及断见？</p>
  <p id="aCN">云何佛外道，<a id="a-CO"></a> 其相不相违？</p>
  <p id="aCP">何故当来世，<a id="a-CQ"></a> 种种诸异部？</p>
  <p id="aCR">云何为性空？<a id="a-CS"></a> 云何刹那灭？</p>
  <p id="aCT">胎藏云何起？<a id="a-CU"></a> 云何世不动？</p>
  <p id="aCV">云何诸世间，<a id="a-CW"></a> 如幻亦如梦，</p>
  <p id="aCX">乾城及阳焰，<a id="a-CY"></a> 乃至水中月？</p>
  <p id="aCZ">云何菩提分？<a id="a-Ca"></a> 觉分从何起？</p>
  <p id="aCb">云何国土乱？<a id="a-Cc"></a> 何故见诸有？</p>
  <p id="aCd">云何知世法？<a id="a-Ce"></a> 云何离文字？</p>
  <p id="aCf">云何如空华，<a id="a-Cg"></a> 不生亦不灭？</p>
  <p id="aCh">真如有几种？<a id="a-Ci"></a> 诸度心有几？</p>
  <p id="aCj">云何如虚空？<a id="a-Ck"></a> 云何离分别？</p>
  <p id="aCl">云何地次第？<a id="a-Cm"></a> 云何得无影？</p>
  <p id="aCn">何者二无我？<a id="a-Co"></a> 云何所知净？</p>
  <p id="aCp">圣智有几种，<a id="a-Cq"></a> 戒众生亦然？</p>
  <p id="aCr">摩尼等诸宝，<a id="a-Cs"></a> 斯并云何出？</p>
  <p id="aCt">谁起于语言，<a id="a-Cu"></a> 众生及诸物？</p>
  <p id="aCv">明处与伎术，<a id="a-Cw"></a> 谁之所显示？</p>
  <p id="aCx">伽他有几种，<a id="a-Cy"></a> 长行句亦然？</p>
  <p id="aCz">道理几不同？<a id="a-D0"></a> 解释几差别？</p>
  <p id="aD1">饮食是谁作？<a id="a-D2"></a> 爱欲云何起？</p>
  <p id="aD3">云何转轮王，<a id="a-D4"></a> 及以诸小王？</p>
  <p id="aD5">云何王守护？<a id="a-D6"></a> 天众几种别？</p>
  <p id="aD7">地日月星宿，<a id="a-D8"></a> 斯等并是何？</p>
  <p id="aD9">解脱有几种？<a id="a-DA"></a> 修行师复几？</p>
  <p id="aDB">云何阿阇梨？<a id="a-DC"></a> 弟子几差别？</p>
  <p id="aDD">如来有几种，<a id="a-DE"></a> 本生事亦然？</p>
  <p id="aDF">众魔及异学，<a id="a-DG"></a> 如是各有几？</p>
  <p id="aDH">自性几种异？<a id="a-DI"></a> 心有几种别？</p>
  <p id="aDJ">云何唯假设？<a id="a-DK"></a> 愿佛为开演。</p>
  <p id="aDL">云何为风云？<a id="a-DM"></a> 念智何因有？</p>
  <p id="aDN">藤树等行列，<a id="a-DO"></a> 此并谁能作？</p>
  <p id="aDP">云何象马兽？<a id="a-DQ"></a> 何因而捕取？</p>
  <p id="aDR">云何卑陋人？<a id="a-DS"></a> 此并谁能作？</p>
  <p id="aDT">云何六时摄？<a id="a-DU"></a> 云何一阐提？</p>
  <p id="aDV">女男及不男，<a id="a-DW"></a> 此并云何生？</p>
  <p id="aDX">云何修行进？<a id="a-DY"></a> 云何修行退？</p>
  <p id="aDZ">瑜伽师有几，<a id="a-Da"></a> 令人住其中？</p>
  <p id="aDb">众生生诸趣，<a id="a-Dc"></a> 何形何色相？</p>
  <p id="aDd">富饶大自在，<a id="a-De"></a> 此复何因得？</p>
  <p id="aDf">云何释迦种？<a id="a-Dg"></a> 云何甘蔗种？</p>
  <p id="aDh">仙人长苦行，<a id="a-Di"></a> 是谁之教授？</p>
  <p id="aDj">何因佛世尊，<a id="a-Dk"></a> 一切刹中现，</p>
  <p id="aDl">异名诸色类，<a id="a-Dm"></a> 佛子众围绕？</p>
  <p id="aDn">何因不食肉？<a id="a-Do"></a> 何因令断肉？</p>
  <p id="aDp">食肉诸众生，<a id="a-Dq"></a> 以何因故食？</p>
  <p id="aDr">何故诸国土，<a id="a-Ds"></a> 犹如日月形，</p>
  <p id="aDt">须弥及莲华，<a id="a-Du"></a> 卍字师子像？</p>
  <p id="aDv">何故诸国土，<a id="a-Dw"></a> 如因陀罗网，</p>
  <p id="aDx">覆住或侧住，<a id="a-Dy"></a> 一切宝所成？</p>
  <p id="aDz">何故诸国土，<a id="a-E0"></a> 无垢日月光，</p>
  <p id="aE1">或如华果形，<a id="a-E2"></a> 箜篌细腰鼓？</p>
  <p id="aE3">云何变化佛？<a id="a-E4"></a> 云何为报佛？</p>
  <p id="aE5">真如智慧佛，<a id="a-E6"></a> 愿皆为我说。</p>
  <p id="aE7">云何于欲界，<a id="a-E8"></a> 不成等正觉？</p>
  <p id="aE9">何故色究竟，<a id="a-EA"></a> 离染得菩提？</p>
  <p id="aEB">如来灭度后，<a id="a-EC"></a> 谁当持正法？</p>
  <p id="aED">世尊住久如？<a id="a-EE"></a> 正法几时住？</p>
  <p id="aEF">悉檀有几种？<a id="a-EG"></a> 诸见复有几？</p>
  <p id="aEH">何故立毗尼，<a id="a-EI"></a> 及以诸比丘，</p>
  <p id="aEJ">一切诸佛子，<a id="a-EK"></a> 独觉及声闻？</p>
  <p id="aEL">云何转所依？<a id="a-EM"></a> 云何得无相？</p>
  <p id="aEN">云何得世通？<a id="a-EO"></a> 云何得出世？</p>
  <p id="aEP">复以何因缘，<a id="a-EQ"></a> 心住七地中？</p>
  <p id="aER">僧伽有几种？<a id="a-ES"></a> 云何成破僧？</p>
  <p id="aET">云何为众生，<a id="a-EU"></a> 广说医方论？</p>
  <p id="aEV">何故大牟尼，<a id="a-EW"></a> 唱说如是言，</p>
  <p id="aEX">迦葉拘留孙，<a id="a-EY"></a> 拘那含是我？</p>
  <p id="aEZ">何故说断常，<a id="a-Ea"></a> 及与我无我？</p>
  <p id="aEb">何不恒说实，<a id="a-Ec"></a> 一切唯是心？</p>
  <p id="aEd">云何男女林，<a id="a-Ee"></a> 诃梨庵摩罗，</p>
  <p id="aEf">鸡罗娑轮围，<a id="a-Eg"></a> 及以金刚山，</p>
  <p id="aEh">如是处中间，<a id="a-Ei"></a> 无量宝庄严，</p>
  <p id="aEj">仙人乾闼婆，<a id="a-Ek"></a> 一切皆充满，</p>
  <p id="aEl">此皆何因缘？<a id="a-Em"></a> 愿尊为我说。<a id="a-En"></a>”</p>
  <p id="aEo">尔时，<a id="a-Ep"></a>世尊闻其所请大乘微妙诸佛之心最上法门，<a id="a-Eq"></a>即告之言：<a id="a-Er"></a>“善哉！<a id="a-Es"></a>大慧，<a id="a-Et"></a>谛听！<a id="a-Eu"></a>谛听！<a id="a-Ev"></a>如汝所问，<a id="a-Ew"></a>当次第说。<a id="a-Ex"></a>”即说颂言：</p>
  <p id="aEy">“若生若不生，<a id="a-Ez"></a> 涅槃及空相，</p>
  <p id="aF0">流转无自性，<a id="a-F1"></a> 波罗蜜佛子，</p>
  <p id="aF2">声闻辟支佛，<a id="a-F3"></a> 外道无色行。</p>
  <p id="aF4">须弥巨海山，<a id="a-F5"></a> 洲渚刹土地，</p>
  <p id="aF6">星宿与日月，<a id="a-F7"></a> 天众阿修罗。</p>
  <p id="aF8">解脱自在通，<a id="a-F9"></a> 力禅诸三昧，</p>
  <p id="aFA">灭及如意足，<a id="a-FB"></a> 菩提分及道，</p>
  <p id="aFC">禅定与无量，<a id="a-FD"></a> 诸蕴及往来，</p>
  <p id="aFE">乃至灭尽定，<a id="a-FF"></a> 心生起言说。</p>
  <p id="aFG">心意识无我，<a id="a-FH"></a> 五法及自性，</p>
  <p id="aFI">分别所分别，<a id="a-FJ"></a> 能所二种见。</p>
  <p id="aFK">诸乘种性处，<a id="a-FL"></a> 金摩尼真珠，</p>
  <p id="aFM">一阐提大种，<a id="a-FN"></a> 荒乱及一佛。</p>
  <p id="aFO">智所智教得，<a id="a-FP"></a> 众生有无有？</p>
  <p id="aFQ">象马兽何因？<a id="a-FR"></a> 云何而捕取？</p>
  <p id="aFS">云何因譬喻，<a id="a-FT"></a> 相应成悉檀？</p>
  <p id="aFU">所作及能作，<a id="a-FV"></a> 众林与迷惑。</p>
  <p id="aFW">如是真实理，<a id="a-FX"></a> 唯心无境界，</p>
  <p id="aFY">诸地无次第，<a id="a-FZ"></a> 无相转所依。</p>
  <p id="aFa">医方工巧论，<a id="a-Fb"></a> 伎术诸明处，</p>
  <p id="aFc">须弥诸山地，<a id="a-Fd"></a> 巨海日月量。</p>
  <p id="aFe">上中下众生，<a id="a-Ff"></a> 身各几微尘？</p>
  <p id="aFg">一一刹几尘？<a id="a-Fh"></a> 一一弓几肘？</p>
  <p id="aFi">几弓俱庐舍？<a id="a-Fj"></a> 半由旬由旬，</p>
  <p id="aFk">兔毫与隙游，<a id="a-Fl"></a> 虮羊毛[麩-夫+廣]麦，</p>
  <p id="aFm">半升与一升，<a id="a-Fn"></a> 是各几[麩-夫+廣]麦？</p>
  <p id="aFo">一斛及十斛，<a id="a-Fp"></a> 十万暨千亿，</p>
  <p id="aFq">乃至频婆罗，<a id="a-Fr"></a> 是等各几数？</p>
  <p id="aFs">几尘成芥子？<a id="a-Ft"></a> 几芥成草子？</p>
  <p id="aFu">复以几草子，<a id="a-Fv"></a> 而成于一豆？</p>
  <p id="aFw">几豆成一铢？<a id="a-Fx"></a> 几铢成一两？</p>
  <p id="aFy">几两成一斤？<a id="a-Fz"></a> 几斤成须弥？</p>
  <p id="aG0">此等所应请，<a id="a-G1"></a> 何因问余事？</p>
  <p id="aG2">声闻辟支佛，<a id="a-G3"></a> 诸佛及佛子，</p>
  <p id="aG4">如是等身量，<a id="a-G5"></a> 各有几微尘？</p>
  <p id="aG6">火风各几尘？<a id="a-G7"></a> 一一根有几？</p>
  <p id="aG8">眉及诸毛孔，<a id="a-G9"></a> 复各几尘成？</p>
  <p id="aGA">如是等诸事，<a id="a-GB"></a> 云何不问我？</p>
  <p id="aGC">云何得财富？<a id="a-GD"></a> 云何转轮王？</p>
  <p id="aGE">云何王守护？<a id="a-GF"></a> 云何得解脱？</p>
  <p id="aGG">云何长行句，<a id="a-GH"></a> 淫欲及饮食？</p>
  <p id="aGI">云何男女林，<a id="a-GJ"></a> 金刚等诸山？</p>
  <p id="aGK">幻梦渴爱譬，<a id="a-GL"></a> 诸云从何起？</p>
  <p id="aGM">时节云何有？<a id="a-GN"></a> 何因种种味？</p>
  <p id="aGO">女男及不男？<a id="a-GP"></a> 佛菩萨严饰？</p>
  <p id="aGQ">云何诸妙山，<a id="a-GR"></a> 仙闼婆庄严？</p>
  <p id="aGS">解脱至何所？<a id="a-GT"></a> 谁缚谁解脱？</p>
  <p id="aGU">云何禅境界，<a id="a-GV"></a> 变化及外道？</p>
  <p id="aGW">云何无因作？<a id="a-GX"></a> 云何有因作？</p>
  <p id="aGY">云何转诸见？<a id="a-GZ"></a> 云何起计度？</p>
  <p id="aGa">云何净计度？<a id="a-Gb"></a> 所作云何起？</p>
  <p id="aGc">云何而转去？<a id="a-Gd"></a> 云何断诸想？</p>
  <p id="aGe">云何起三昧？<a id="a-Gf"></a> 破三有者谁？</p>
  <p id="aGg">何处身云何？<a id="a-Gh"></a> 云何无有我？</p>
  <p id="aGi">云何随俗说？<a id="a-Gj"></a> 汝问相云何，</p>
  <p id="aGk">及所问非我？<a id="a-Gl"></a> 云何为胎藏，</p>
  <p id="aGm">及以余支分？<a id="a-Gn"></a> 云何断常见？</p>
  <p id="aGo">云何心一境？<a id="a-Gp"></a> 云何言说智？</p>
  <p id="aGq">戒种性佛子，<a id="a-Gr"></a> 云何称理释？</p>
  <p id="aGs">云何师弟子，<a id="a-Gt"></a> 众生种性别</p>
  <p id="aGu">饮食及虚空，<a id="a-Gv"></a> 聪明魔施设？</p>
  <p id="aGw">云何树行布？<a id="a-Gx"></a> 是汝之所问。</p>
  <p id="aGy">何因一切刹，<a id="a-Gz"></a> 种种相不同？</p>
  <p id="aH0">或有如箜篌，<a id="a-H1"></a> 腰鼓及众华；</p>
  <p id="aH2">或有离光明，<a id="a-H3"></a> 仙人长苦行；</p>
  <p id="aH4">或有好族姓，<a id="a-H5"></a> 令众生尊重；</p>
  <p id="aH6">或有体卑陋，<a id="a-H7"></a> 为人所轻贱。</p>
  <p id="aH8">云何欲界中，<a id="a-H9"></a> 修行不成佛，</p>
  <p id="aHA">而于色究竟，<a id="a-HB"></a> 乃升等正觉？</p>
  <p id="aHC">云何世间人，<a id="a-HD"></a> 而能获神通？</p>
  <p id="aHE">何因称比丘？<a id="a-HF"></a> 何故名僧伽？</p>
  <p id="aHG">云何化及报，<a id="a-HH"></a> 真如智慧佛？</p>
  <p id="aHI">云何使其心，<a id="a-HJ"></a> 得住七地中？</p>
  <p id="aHK">此及于余义，<a id="a-HL"></a> 汝今咸问我。</p>
  <p id="aHM">“如先佛所说，<a id="a-HN"></a> 一百八种句，</p>
  <p id="aHO">一一相相应，<a id="a-HP"></a> 远离诸见过，</p>
  <p id="aHQ">亦离于世俗，<a id="a-HR"></a> 言语所成法。</p>
  <p id="aHS">我当为汝说，<a id="a-HT"></a> 佛子应听受。<a id="a-HU"></a>”</p>
  <p id="aHV">尔时，<a id="a-HW"></a>大慧菩萨摩诃萨白佛言：<a id="a-HX"></a>“世尊，<a id="a-HY"></a>何者是一百八句？<a id="a-HZ"></a>”</p>
  <p id="aHa">佛言大慧：<a id="a-Hb"></a>“所谓生句非生句，<a id="a-Hc"></a>常句非常句，<a id="a-Hd"></a>相句非相句，<a id="a-He"></a>住异句非住异句，<a id="a-Hf"></a>刹那句非刹那句，<a id="a-Hg"></a>自性句非自性句，<a id="a-Hh"></a>空句非空句，<a id="a-Hi"></a>断句非断句，<a id="a-Hj"></a>心句非心句，<a id="a-Hk"></a>中句非中句，<a id="a-Hl"></a>缘句非缘句，<a id="a-Hm"></a>因句非因句，<a id="a-Hn"></a>烦恼句非烦恼句，<a id="a-Ho"></a>爱句非爱句，<a id="a-Hp"></a>方便句非方便句，<a id="a-Hq"></a>善巧句非善巧句，<a id="a-Hr"></a>清净句非清净句，<a id="a-Hs"></a>相应句非相应句，<a id="a-Ht"></a>譬喻句非譬喻句，<a id="a-Hu"></a>弟子句非弟子句，<a id="a-Hv"></a>师句非师句，<a id="a-Hw"></a>种性句非种性句，<a id="a-Hx"></a>三乘句非三乘句，<a id="a-Hy"></a>无影像句非无影像句，<a id="a-Hz"></a>愿句非愿句，<a id="a-I0"></a>三轮句非三轮句，<a id="a-I1"></a>摽相句非摽相句，<a id="a-I2"></a>有句非有句，<a id="a-I3"></a>无句非无句，<a id="a-I4"></a>俱句非俱句，<a id="a-I5"></a>自证圣智句非自证圣智句，<a id="a-I6"></a>现法乐句非现法乐句，<a id="a-I7"></a>刹句非刹句，<a id="a-I8"></a>尘句非尘句，<a id="a-I9"></a>水句非水句，<a id="a-IA"></a>弓句非弓句，<a id="a-IB"></a>大种句非大种句，<a id="a-IC"></a>算数句非算数句，<a id="a-ID"></a>神通句非神通句，<a id="a-IE"></a>虚空句非虚空句，<a id="a-IF"></a>云句非云句，<a id="a-IG"></a>巧明句非巧明句，<a id="a-IH"></a>伎术句非伎术句，<a id="a-II"></a>风句非风句，<a id="a-IJ"></a>地句非地句，<a id="a-IK"></a>心句非心句，<a id="a-IL"></a>假立句非假立句，<a id="a-IM"></a>体性句非体性句，<a id="a-IN"></a>蕴句非蕴句，<a id="a-IO"></a>众生句非众生句，<a id="a-IP"></a>觉句非觉句，<a id="a-IQ"></a>涅槃句非涅槃句，<a id="a-IR"></a>所知句非所知句，<a id="a-IS"></a>外道句非外道句，<a id="a-IT"></a>荒乱句非荒乱句，<a id="a-IU"></a>幻句非幻句，<a id="a-IV"></a>梦句非梦句，<a id="a-IW"></a>阳焰句非阳焰句，<a id="a-IX"></a>影像句非影像句，<a id="a-IY"></a>火轮句非火轮句，<a id="a-IZ"></a>乾闼婆句非乾闼婆句，<a id="a-Ia"></a>天句非天句，<a id="a-Ib"></a>饮食句非饮食句，<a id="a-Ic"></a>淫欲句非淫欲句，<a id="a-Id"></a>见句非见句，<a id="a-Ie"></a>波罗蜜句非波罗蜜句，<a id="a-If"></a>戒句非戒句，<a id="a-Ig"></a>日月星宿句非日月星宿句，<a id="a-Ih"></a>谛句非谛句，<a id="a-Ii"></a>果句非果句，<a id="a-Ij"></a>灭句非灭句，<a id="a-Ik"></a>灭起句非灭起句，<a id="a-Il"></a>医方句非医方句，<a id="a-Im"></a>相句非相句，<a id="a-In"></a>支分句非支分句，<a id="a-Io"></a>禅句非禅句，<a id="a-Ip"></a>迷句非迷句，<a id="a-Iq"></a>现句非现句，<a id="a-Ir"></a>护句非护句，<a id="a-Is"></a>种族句非种族句，<a id="a-It"></a>仙句非仙句，<a id="a-Iu"></a>王句非王句，<a id="a-Iv"></a>摄受句非摄受句，<a id="a-Iw"></a>宝句非宝句，<a id="a-Ix"></a>记句非记句，<a id="a-Iy"></a>一阐提句非一阐提句，<a id="a-Iz"></a>女男不男句非女男不男句，<a id="a-J0"></a>味句非味句，<a id="a-J1"></a>作句非作句，<a id="a-J2"></a>身句非身句，<a id="a-J3"></a>计度句非计度句，<a id="a-J4"></a>动句非动句，<a id="a-J5"></a>根句非根句，<a id="a-J6"></a>有为句非有为句，<a id="a-J7"></a>因果句非因果句，<a id="a-J8"></a>色究竟句非色究竟句，<a id="a-J9"></a>时节句非时节句，<a id="a-JA"></a>树藤句非树藤句，<a id="a-JB"></a>种种句非种种句，<a id="a-JC"></a>演说句非演说句，<a id="a-JD"></a>决定句非决定句，<a id="a-JE"></a>毗尼句非毗尼句，<a id="a-JF"></a>比丘句非比丘句，<a id="a-JG"></a>住持句非住持句，<a id="a-JH"></a>文字句非文字句。</p>
  <p id="aJI">“大慧，<a id="a-JJ"></a>此百八句，<a id="a-JK"></a>皆是过去诸佛所说。<a id="a-JL"></a>”</p>
  <p id="aJM">尔时，<a id="a-JN"></a>大慧菩萨摩诃萨，<a id="a-JO"></a>复白佛言：<a id="a-JP"></a>“世尊，<a id="a-JQ"></a>诸识有几种生、<a id="a-JR"></a>住、<a id="a-JS"></a>灭？<a id="a-JT"></a>”</p>
  <p id="aJU">佛言：<a id="a-JV"></a>“大慧，<a id="a-JW"></a>诸识有二种生、<a id="a-JX"></a>住、<a id="a-JY"></a>灭，<a id="a-JZ"></a>非臆度者之所能知，<a id="a-Ja"></a>所谓相续生及相生，<a id="a-Jb"></a>相续住及相住，<a id="a-Jc"></a>相续灭及相灭。<a id="a-Jd"></a>诸识有三相，<a id="a-Je"></a>谓转相、<a id="a-Jf"></a>业相、<a id="a-Jg"></a>真相。</p>
  <p id="aJh">“大慧，<a id="a-Ji"></a>识广说有八；<a id="a-Jj"></a>略则唯二，<a id="a-Jk"></a>谓现识及分别事识。<a id="a-Jl"></a>大慧，<a id="a-Jm"></a>如明镜中现诸色像，<a id="a-Jn"></a>现识亦尔。<a id="a-Jo"></a>大慧，<a id="a-Jp"></a>现识与分别事识，<a id="a-Jq"></a>此二识无异，<a id="a-Jr"></a>相互为因。<a id="a-Js"></a>大慧，<a id="a-Jt"></a>现识，<a id="a-Ju"></a>以不思议熏变为因；<a id="a-Jv"></a>分别事识，<a id="a-Jw"></a>以分别境界及无始戏论习气为因。</p>
  <p id="aJx">“大慧，<a id="a-Jy"></a>阿赖耶识虚妄分别种种习气灭，<a id="a-Jz"></a>即一切根识灭，<a id="a-K0"></a>是名相灭。<a id="a-K1"></a>大慧，<a id="a-K2"></a>相续灭者，<a id="a-K3"></a>谓所依因灭及所缘灭，<a id="a-K4"></a>即相续灭。<a id="a-K5"></a>所依因者，<a id="a-K6"></a>谓无始戏论虚妄习气；<a id="a-K7"></a>所缘者，<a id="a-K8"></a>谓自心所见分别境界。</p>
  <p id="aK9">“大慧，<a id="a-KA"></a>譬如泥团与微尘，<a id="a-KB"></a>非异、<a id="a-KC"></a>非不异；<a id="a-KD"></a>金与庄严具亦如是。<a id="a-KE"></a>大慧，<a id="a-KF"></a>若泥团与微尘异者，<a id="a-KG"></a>应非彼成，<a id="a-KH"></a>而实彼成，<a id="a-KI"></a>是故不异；<a id="a-KJ"></a>若不异者，<a id="a-KK"></a>泥团、<a id="a-KL"></a>微尘应无分别。<a id="a-KM"></a>大慧，<a id="a-KN"></a>转识、<a id="a-KO"></a>藏识若异者，<a id="a-KP"></a>藏识非彼因；<a id="a-KQ"></a>若不异者，<a id="a-KR"></a>转识灭，<a id="a-KS"></a>藏识亦应灭，<a id="a-KT"></a>然彼真相不灭。<a id="a-KU"></a>大慧，<a id="a-KV"></a>识真相不灭，<a id="a-KW"></a>但业相灭。<a id="a-KX"></a>若真相灭者，<a id="a-KY"></a>藏识应灭；<a id="a-KZ"></a>若藏识灭者，<a id="a-Ka"></a>即不异外道断灭论。</p>
  <p id="aKb">“大慧，<a id="a-Kc"></a>彼诸外道作如是说，<a id="a-Kd"></a>取境界相续识灭，<a id="a-Ke"></a>即无始相续识灭。<a id="a-Kf"></a>大慧，<a id="a-Kg"></a>彼诸外道说，<a id="a-Kh"></a>相续识从作者生，<a id="a-Ki"></a>不说眼识依色、<a id="a-Kj"></a>光明和合而生，<a id="a-Kk"></a>唯说作者为生因故。<a id="a-Kl"></a>作者是何？<a id="a-Km"></a>彼计胜性、<a id="a-Kn"></a>丈夫、<a id="a-Ko"></a>自在、<a id="a-Kp"></a>时及微尘，<a id="a-Kq"></a>为能作者。</p>
  <p id="aKr">“复次，<a id="a-Ks"></a>大慧，<a id="a-Kt"></a>有七种自性，<a id="a-Ku"></a>所谓集自性、<a id="a-Kv"></a>性自性、<a id="a-Kw"></a>相自性、<a id="a-Kx"></a>大种自性、<a id="a-Ky"></a>因自性、<a id="a-Kz"></a>缘自性、<a id="a-L0"></a>成自性。</p>
  <p id="aL1">“复次，<a id="a-L2"></a>大慧，<a id="a-L3"></a>有七种第一义，<a id="a-L4"></a>所谓心所行、<a id="a-L5"></a>智所行、<a id="a-L6"></a>二见所行、<a id="a-L7"></a>超二见所行、<a id="a-L8"></a>超子地所行、<a id="a-L9"></a>如来所行、<a id="a-LA"></a>如来自证圣智所行。</p>
  <p id="aLB">“大慧，<a id="a-LC"></a>此是过去、<a id="a-LD"></a>未来、<a id="a-LE"></a>现在一切如来应正等觉，<a id="a-LF"></a>法自性第一义心。<a id="a-LG"></a>以此心成就如来世间、<a id="a-LH"></a>出世间最上法。<a id="a-LI"></a>以圣慧眼，<a id="a-LJ"></a>入自共相种种安立；<a id="a-LK"></a>其所安立，<a id="a-LL"></a>不与外道恶见共。<a id="a-LM"></a>大慧，<a id="a-LN"></a>云何为外道恶见？<a id="a-LO"></a>谓不知境界自分别现，<a id="a-LP"></a>于自性第一义，<a id="a-LQ"></a>见有、<a id="a-LR"></a>见无而起言说。</p>
  <p id="aLS">“大慧，<a id="a-LT"></a>我今当说，<a id="a-LU"></a>若了境如幻，<a id="a-LV"></a>自心所现，<a id="a-LW"></a>则灭妄想三有苦及无知、<a id="a-LX"></a>爱、<a id="a-LY"></a>业缘。<a id="a-LZ"></a>大慧，<a id="a-La"></a>有诸沙门、<a id="a-Lb"></a>婆罗门，<a id="a-Lc"></a>妄计非有及有，<a id="a-Ld"></a>于因果外显现诸物依时而住，<a id="a-Le"></a>或计蕴界处依缘生住，<a id="a-Lf"></a>有已即灭。<a id="a-Lg"></a>大慧，<a id="a-Lh"></a>彼于若相续、<a id="a-Li"></a>若作用、<a id="a-Lj"></a>若生、<a id="a-Lk"></a>若灭、<a id="a-Ll"></a>若诸有、<a id="a-Lm"></a>若涅槃、<a id="a-Ln"></a>若道、<a id="a-Lo"></a>若业、<a id="a-Lp"></a>若果、<a id="a-Lq"></a>若谛，<a id="a-Lr"></a>是破坏断灭论。<a id="a-Ls"></a>何以故？<a id="a-Lt"></a>不得现法故，<a id="a-Lu"></a>不见根本故。</p>
  <p id="aLv">“大慧，<a id="a-Lw"></a>譬如瓶破不作瓶事，<a id="a-Lx"></a>又如燋种不能生芽，<a id="a-Ly"></a>此亦如是。<a id="a-Lz"></a>若蕴界处法已现当灭，<a id="a-M0"></a>应知此则无相续生，<a id="a-M1"></a>以无因故，<a id="a-M2"></a>但是自心虚妄所见。<a id="a-M3"></a>复次，<a id="a-M4"></a>大慧，<a id="a-M5"></a>若本无、<a id="a-M6"></a>有、<a id="a-M7"></a>识，<a id="a-M8"></a>三缘合生，<a id="a-M9"></a>龟应生毛，<a id="a-MA"></a>沙应出油；<a id="a-MB"></a>汝宗则坏，<a id="a-MC"></a>违决定义，<a id="a-MD"></a>所作事业悉空无益。<a id="a-ME"></a>大慧，<a id="a-MF"></a>三合为缘，<a id="a-MG"></a>是因果性，<a id="a-MH"></a>可说为有过、<a id="a-MI"></a>现、<a id="a-MJ"></a>未来，<a id="a-MK"></a>从无生有；<a id="a-ML"></a>此依住觉想地者，<a id="a-MM"></a>所有理教及自恶见熏习余气，<a id="a-MN"></a>作如是说。<a id="a-MO"></a>大慧，<a id="a-MP"></a>愚痴凡夫恶见所噬，<a id="a-MQ"></a>邪见迷醉无智，<a id="a-MR"></a>妄称一切智说。</p>
  <p id="aMS">“大慧，<a id="a-MT"></a>复有沙门、<a id="a-MU"></a>婆罗门，<a id="a-MV"></a>观一切法皆无自性，<a id="a-MW"></a>如空中云，<a id="a-MX"></a>如旋火轮，<a id="a-MY"></a>如乾闼婆城，<a id="a-MZ"></a>如幻，<a id="a-Ma"></a>如焰，<a id="a-Mb"></a>如水中月，<a id="a-Mc"></a>如梦所见，<a id="a-Md"></a>不离自心，<a id="a-Me"></a>由无始来虚妄见故取以为外；<a id="a-Mf"></a>作是观已，<a id="a-Mg"></a>断分别缘，<a id="a-Mh"></a>亦离妄心所取名义，<a id="a-Mi"></a>知身及物并所住处一切皆是藏识境界，<a id="a-Mj"></a>无能所取及生住灭，<a id="a-Mk"></a>如是思惟恒住不舍。<a id="a-Ml"></a>大慧，<a id="a-Mm"></a>此菩萨摩诃萨不久当得生死、<a id="a-Mn"></a>涅槃二种平等，<a id="a-Mo"></a>大悲方便，<a id="a-Mp"></a>无功用行。<a id="a-Mq"></a>观众生如幻如影从缘而起，<a id="a-Mr"></a>知一切境界离心无得，<a id="a-Ms"></a>行无相道，<a id="a-Mt"></a>渐升诸地住三昧境，<a id="a-Mu"></a>了达三界皆唯自心，<a id="a-Mv"></a>得如幻定绝众影像，<a id="a-Mw"></a>成就智慧证无生法，<a id="a-Mx"></a>入金刚喻三昧，<a id="a-My"></a>当得佛身恒住如如，<a id="a-Mz"></a>起诸变化力通自在。<a id="a-N0"></a>大慧，<a id="a-N1"></a>方便以为严饰，<a id="a-N2"></a>游众佛国，<a id="a-N3"></a>离诸外道及心意识，<a id="a-N4"></a>转依次第成如来身。</p>
  <p id="aN5">“大慧，<a id="a-N6"></a>菩萨摩诃萨欲得佛身，<a id="a-N7"></a>应当远离蕴界处心、<a id="a-N8"></a>因缘所作、<a id="a-N9"></a>生住灭法戏论分别；<a id="a-NA"></a>但住心量，<a id="a-NB"></a>观察三有，<a id="a-NC"></a>无始时来妄习所起；<a id="a-ND"></a>思惟佛地无相无生，<a id="a-NE"></a>自证圣法；<a id="a-NF"></a>得心自在，<a id="a-NG"></a>无功用行，<a id="a-NH"></a>如如意宝随宜现身，<a id="a-NI"></a>令达唯心，<a id="a-NJ"></a>渐入诸地。<a id="a-NK"></a>是故，<a id="a-NL"></a>大慧，<a id="a-NM"></a>菩萨摩诃萨，<a id="a-NN"></a>于自悉檀，<a id="a-NO"></a>应善修学。<a id="a-NP"></a>”</p>
 </body>
</html>