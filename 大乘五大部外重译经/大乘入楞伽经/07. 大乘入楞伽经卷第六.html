<!DOCTYPE html>
<html>
<head>
  <meta charset="utf-8"/>
  <meta name="author" content="实叉难陀/唐"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>大乘入楞伽经卷第六</title>
</head>
<body>
  <h1 class="head">大乘入楞伽经卷第六</h1>
  <h2>变化品第七</h2>
  <p>尔时，大慧菩萨摩诃萨，复白佛言：“世尊，如来何故授阿罗汉阿耨多罗三藐三菩提记？何故复说，无般涅槃法众生得成佛道？又何故说，从初得佛至般涅槃，于其中间不说一字？又言如来常在于定，无觉无观？又言佛事皆是化作？又言诸识刹那变坏？又言金刚神常随卫护？又言前际不可知而说有般涅槃？又现有魔及以魔业？又有余报，谓旃遮婆罗门女、孙陀利外道女，及空钵而还等事；世尊既有如是业障，云何得成一切种智？既已成于一切种智，云何不离如是诸过？”</p>
  <p>佛言：“谛听！当为汝说。大慧，我为无余涅槃界故，密劝令彼修菩萨行。此界他土有诸菩萨，心乐求于声闻涅槃，令舍是心进修大行，故作是说。又变化佛与化声闻而授记别，非法性佛。大慧，授声闻记是秘密说。</p>
  <p>“大慧，佛与二乘无差别者，据断惑障，解脱一味；非谓智障。智障要见法无我性乃清净故。烦恼障者，见人无我，意识舍离，是时初断藏识习灭；法障解脱，方得永净。大慧，我依本住法作是密语，非异前佛后更有说，先具如是诸文字故。大慧，如来正知，无有妄念，不待思虑然后说法；如来久已断四种习，离二种死，除二种障。</p>
  <p>“大慧，意及意识、眼识等七，习气为因，是刹那性，离无漏善非流转法。</p>
  <p>“大慧，如来藏者，生死流转及是涅槃苦乐之因；凡愚不知，妄著于空。</p>
  <p>“大慧，变化如来，金刚力士常随卫护，非真实佛。真实如来，离诸限量，二乘、外道所不能知，住现法乐，成就智忍，不假金刚力士所护。一切化佛不从业生，非即是佛，亦非非佛。譬如陶师众事和合而有所作；化佛亦尔，众相具足而演说法，然不能说自证圣智所行之境。</p>
  <p>“复次，大慧，诸凡愚人见六识灭，起于断见；不了藏识，起于常见。大慧，自心分别，是其本际故不可得；离此分别，即得解脱。四种习断，离一切过。”</p>
  <p>尔时，世尊重说颂言：</p>
  <p>“三乘及非乘， 无有佛涅槃，</p>
  <p>悉授如来记， 说离众过恶。</p>
  <p>成就究竟智， 及无余涅槃，</p>
  <p>诱进怯劣人， 依此密意说。</p>
  <p>诸佛所得智， 演说如是道，</p>
  <p>唯此更非余， 故彼无涅槃。</p>
  <p>欲色有诸见， 如是四种习，</p>
  <p>意识所从生， 藏意亦在中。</p>
  <p>见意识眼等， 无常故说断，</p>
  <p>迷意藏起常， 邪智谓涅槃。”</p>
  <h2>断食肉品第八</h2>
  <p>尔时，大慧菩萨摩诃萨，复白佛言：“世尊，愿为我说食不食肉，功德、过失。我及诸菩萨摩诃萨知其义已，为未来、现在报习所熏食肉众生而演说之，令舍肉味，求于法味，于一切众生起大慈心，更相亲爱如一子想，住菩萨地，得阿耨多罗三藐三菩提；或二乘地暂时止息，究竟当成无上正觉。世尊，路迦耶等诸外道辈，起有无见，执著断常，尚有遮禁不听食肉；何况如来应正等觉，大悲含育，世所依怙，而许自他俱食肉耶？善哉！世尊，具大慈悲，哀愍世间，等观众生犹如一子，愿为解说食肉过恶、不食功德，令我及与诸菩萨等，闻已奉行，广为他说。”</p>
  <p>尔时，大慧菩萨重说颂言：</p>
  <p>“菩萨摩诃萨， 志求无上觉，</p>
  <p>酒肉及与葱， 为食为不食？</p>
  <p>愚夫贪嗜肉， 臭秽无名称，</p>
  <p>与彼恶兽同， 云何而可食？</p>
  <p>食者有何过？ 不食有何德？</p>
  <p>惟愿最胜尊， 为我具开演。”</p>
  <p>尔时，佛告大慧菩萨摩诃萨言：“大慧，谛听！谛听！善思念之，吾当为汝分别解说。大慧，一切诸肉有无量缘，菩萨于中当生悲愍，不应啖食！我今为汝说其少分。</p>
  <p>“大慧，一切众生从无始来，在生死中轮回不息，靡不曾作父母、兄弟、男女眷属乃至朋友、亲爱侍使，易生而受鸟兽等身，云何于中取之而食？大慧，菩萨摩诃萨，观诸众生同于己身，念肉皆从有命中来，云何而食？大慧，诸罗刹等闻我此说，尚应断肉，况乐法人！大慧，菩萨摩诃萨，在在生处，观诸众生皆是亲属，乃至慈念如一子想，是故不应食一切肉。</p>
  <p>“大慧，衢路市肆诸卖肉人，或将犬、马、人、牛等肉，为求利故而贩鬻之；如是杂秽，云何可食？大慧，一切诸肉皆是精血污秽所成，求清净人云何取食？</p>
  <p>“大慧，食肉之人，众生见之悉皆惊怖，修慈心者云何食肉？大慧，譬如猎师及旃陀罗，捕鱼、网鸟诸恶人等，狗见惊吠，兽见奔走，空飞水住一切众生，若有见之咸作是念：‘此人气息犹如罗刹，今来至此，必当杀我。’为护命故悉皆走避。食肉之人亦复如是，是故菩萨为修慈行，不应食肉。</p>
  <p>“大慧，夫食肉者，身体臭秽，恶名流布，贤圣善人不用亲狎，是故菩萨不应食肉。</p>
  <p>“大慧，夫血肉者，众仙所弃，群圣不食，是故菩萨不应食肉。</p>
  <p>“大慧，菩萨为护众生信心，令于佛法不生讥谤，以慈愍故不应食肉。大慧，若我弟子食啖于肉，令诸世人悉怀讥谤，而作是言：‘云何沙门修净行人，弃舍天仙所食之味，犹如恶兽食肉满腹游行世间，令诸众生悉怀惊怖，坏清净行，失沙门道？是故当知，佛法之中无调伏行。’菩萨慈愍为护众生，令不生于如是之心，不应食肉。</p>
  <p>“大慧，如烧人肉，其气臭秽，与烧余肉等无差别，云何于中有食不食？是故一切乐清净者，不应食肉。</p>
  <p>“大慧，诸善男女，冢间、树下、阿兰若处寂静修行，或住慈心，或持咒术，或求解脱，或趣大乘；以食肉故，一切障碍不得成就。是故菩萨欲利自他，不应食肉。</p>
  <p>“大慧，夫食肉者，见其形色则已生于贪滋味心；菩萨慈念一切众生犹如己身，云何见之而作食想？是故菩萨不应食肉。</p>
  <p>“大慧，夫食肉者，诸天远离，口气常臭，睡梦不安，觉已忧悚，夜叉恶鬼夺其精气，心多惊怖，食不知足，增长疾病，易生疮癣，恒被诸虫之所唼食，不能于食深生厌离。大慧，我常说言：‘凡所食啖，作子肉想！’余食尚然，云何而听弟子食肉？大慧，肉非美好，肉不清净，生诸罪恶，败诸功德，诸仙圣人之所弃舍，云何而许弟子食耶？若言许食，此人谤我！</p>
  <p>“大慧，净美食者，应知则是粳米、粟米、大小麦豆、酥油、石蜜，如是等类，此是过去诸佛所许，我所称说。我种性中诸善男女，心怀净信，久植善根，于身命财不生贪著，慈愍一切犹如己身，如是之人之所应食；非诸恶习虎狼性者心所爱重。</p>
  <p>“大慧，过去有王，名师子生，耽著肉味，食种种肉，如是不已遂至食人，臣民不堪悉皆离叛，亡失国位受大苦恼。</p>
  <p>“大慧，释提桓因处天王位，以于过去食肉余习，变身为鹰而逐于鸽。我时作王，名曰尸毗，愍念其鸽，自割身肉以代其命。大慧，帝释余习，尚恼众生，况余无惭常食肉者！当知食肉自恼恼他，是故菩萨不应食肉。</p>
  <p>“大慧，昔有一王乘马游猎，马惊奔逸入于山险，既无归路，又绝人居。有牝师子与同游处，遂行丑行，生诸子息。其最长者，名曰班足，后得作王，领七亿家，食肉余习非肉不食；初食禽兽，后乃至人，所生男女悉是罗刹；转此身已，复生师子、豺狼、虎、豹、雕、鹫等中，欲求人身终不可得，况出生死涅槃之道？</p>
  <p>“大慧，夫食肉者，有如是等无量过失，断而不食获大功德。凡愚不知如是损益，是故我今为汝开演，凡是肉者，悉不应食。</p>
  <p>“大慧，凡杀生者多为人食，人若不食亦无杀事，是故食肉与杀同罪。奇哉！世间贪著肉味，于人身肉尚取食之，况于鸟兽有不食者？以贪味故广设方便，罝罗网罟处处安施，水陆飞行皆被杀害；设自不食，为贪价直而作是事。</p>
  <p>“大慧，世复有人，心无慈愍，专行惨暴犹如罗刹。若见众生其身充盛，便生肉想言此可食。大慧，世无有肉非是自杀、亦非他杀、心不疑杀而可食者，以是义故，我许声闻食如是肉。大慧，未来之世有愚痴人，于我法中而为出家，妄说毗尼，坏乱正法，诽谤于我，言听食肉亦自曾食。大慧，我若听许声闻食肉，我则非是住慈心者、修观行者、行头陀者、趣大乘者！云何而劝诸善男子及善女人，于诸众生生一子想，断一切肉？大慧，我于诸处说遮十种、许三种者，是渐禁断，令其修学。今此经中自死他杀，凡是肉者一切悉断！大慧，我不曾许弟子食肉，亦不现许，亦不当许。大慧，凡是肉食，于出家人悉是不净。</p>
  <p>“大慧，若有痴人，谤言如来听许食肉亦自食者，当知是人恶业所缠，必当永堕不饶益处。大慧，我之所有诸圣弟子，尚不食于凡夫段食，况食血肉不净之食？大慧，声闻、缘觉及诸菩萨，尚唯法食，岂况如来！大慧，如来法身，非杂食身。大慧，我已断除一切烦恼，我已浣涤一切习气，我已善择诸心智慧，大悲平等，普观众生犹如一子，云何而许声闻弟子食于子肉？何况自食？作是说者，无有是处。”</p>
  <p>尔时，世尊重说颂言：</p>
  <p>“悉曾为亲属， 众秽所成长，</p>
  <p>恐怖诸含生， 是故不应食。</p>
  <p>一切肉与葱， 韭蒜及诸酒，</p>
  <p>如是不净物， 修行者远离。</p>
  <p>亦常离麻油， 及诸穿孔床，</p>
  <p>以彼诸细虫， 于中大惊怖。</p>
  <p>饮食生放逸， 放逸生邪觉，</p>
  <p>从觉生于贪， 是故不应食。</p>
  <p>邪觉生贪故， 心为贪所醉，</p>
  <p>心醉长爱欲， 生死不解脱。</p>
  <p>为利杀众生， 以财取诸肉，</p>
  <p>二俱是恶业， 死堕叫唤狱。</p>
  <p>不想不教求， 此三种名净，</p>
  <p>世无如是肉， 食者我诃责！</p>
  <p>更互相食啖， 死堕恶兽中，</p>
  <p>臭秽而癫狂， 是故不应食。</p>
  <p>猎师旃茶罗， 屠儿罗刹娑，</p>
  <p>此等种中生， 斯皆食肉报。</p>
  <p>食已无惭愧， 生生常癫狂，</p>
  <p>诸佛及菩萨， 声闻所嫌恶。</p>
  <p>象胁与大云， 涅槃央掘摩，</p>
  <p>及此楞伽经， 我皆制断肉。</p>
  <p>先说见闻疑， 已断一切肉，</p>
  <p>以其恶习故， 愚者妄分别。</p>
  <p>如贪障解脱， 肉等亦复然，</p>
  <p>若有食之者， 不能入圣道。</p>
  <p>未来世众生， 于肉愚痴说，</p>
  <p>言此净无罪， 佛听我等食。</p>
  <p>净食尚如药， 犹如子肉想，</p>
  <p>是故修行者， 知量而行乞。</p>
  <p>食肉背解脱， 及违圣表相，</p>
  <p>令众生生怖， 是故不应食。</p>
  <p>安住慈心者， 我说常厌离，</p>
  <p>师子及虎狼， 应共同游止。</p>
  <p>若于酒肉等， 一切皆不食，</p>
  <p>必生贤圣中， 丰财具智慧。”</p>
  <h2>陀罗尼品第九</h2>
  <p>尔时，佛告大慧菩萨摩诃萨言：“大慧，过去、未来、现在诸佛，为欲拥护持此经者，皆为演说楞伽经咒。我今亦说，汝当受持。”即说咒曰：</p>
  <p>“怛侄他(一)　睹吒睹吒(都騃切下同二)　杜吒杜吒(三)　钵吒钵吒(四)　葛吒葛吒(五)　阿么[(匕/矢)+籴)]阿么[(匕/矢)+籴)](六)　毗么[(匕/矢)+籴)]毗么[(匕/矢)+籴)](七)　你谜你谜(八)　呬谜呬谜(九)　缚(扶荷切)谜缚谜(十)　葛[(匕/矢)+籴)]葛[(匕/矢)+籴)](十一)　揭啰葛[(匕/矢)+籴)](十二)　阿吒末吒(十三)　折吒咄吒(十四)　耆若(攘舸切二合)吒萨普(二合)吒(十五)　葛地(稚计切下同)剌地(十六)　钵地(十七)　呬谜呬谜(十八)　第谜第谜(十九)　折[(匕/矢)+籴)]折[(匕/矢)+籴)](二十)　般制般制(二十一)　畔第毗第(二十二)　按制满制(二十三)　[黑+主](胝庾切)茶(去声)[口+(匕/矢)+籴](二十四)　杜茶[口+(匕/矢)+籴](二十五)　般茶[口+(匕/矢)+籴](二十六)　遏计遏计(二十七)　末计末计(二十八)　斫结[口+(匕/矢)+籴]结[口+(匕/矢)+籴](二合二十九)　地(依字呼)谜地谜(三十)　呬谜呬谜(三十一)　[黑+主][黑+主][黑+主][黑+主](三十二)　楮(笞矩切)楮楮楮(三十三)　杜杜杜杜(并重呼三十四)　杜虎(二合)杜虎杜虎杜虎(三十五)　莎诃(三十六)</p>
  <p>“大慧，未来世中，若有善男子、善女人，受持读诵，为他解说此陀罗尼；当知此人，不为一切人与非人、诸鬼神等之所得便。若复有人卒中于恶，为其诵念一百八遍，即时恶鬼疾走而去。大慧，我更为汝说陀罗尼。”即说咒曰。</p>
  <p>“怛侄他(一)　般头迷(二)　般头摩第鞞(去声三)　醯(去声呼下同)　泥醯祢醯泥(四)　主[(匕/矢)+籴)]主罗主[(匕/矢)+籴)](五)　虎主[(匕/矢)+籴)]虎罗虎主[(匕/矢)+籴)](六)　庾主[(匕/矢)+籴)]庾罗庾主[(匕/矢)+籴)](七)　跛[(匕/矢)+籴)]跛罗跛[(匕/矢)+籴)](八)　瞋(上声呼)第膑第(九)　畔逝末第(十)　尼罗迦[(匕/矢)+籴)](十一)　莎诃(十二)</p>
  <p>“大慧，若有善男子、善女人，受持读诵，为他解说此陀罗尼，不为一切天、龙、夜叉、人非人等诸恶鬼神之所得便。我为禁止诸罗刹故说此神咒。若持此咒，则为受持入楞伽经，一切文句悉已具足。”</p>
  <h2>偈颂品第十之一</h2>
  <p>尔时，世尊欲重宣此修多罗中诸广义故，而说偈言：</p>
  <p>“诸法不坚固， 皆从分别生，</p>
  <p>以分别即空， 所分别非有。</p>
  <p>由虚妄分别， 是则有识生，</p>
  <p>八九识种种， 如海众波浪。</p>
  <p>习气常增长， 盘根坚固依，</p>
  <p>心随境界流， 如铁于礠石。</p>
  <p>众生所依性， 远离诸计度，</p>
  <p>及离智所知， 转依得解脱。</p>
  <p>“得如幻三昧， 超过于十地，</p>
  <p>观见心王时， 想识皆远离。</p>
  <p>尔时心转依， 是则为常住，</p>
  <p>在于莲华宫， 幻境之所起。</p>
  <p>既住彼宫已， 自在无功用，</p>
  <p>利益诸众生， 如众色摩尼。</p>
  <p>“无有为无为， 唯除妄分别，</p>
  <p>愚夫迷执取， 如石女梦子。</p>
  <p>应知补伽罗， 蕴界诸缘等，</p>
  <p>悉空无自性， 无生有非有。</p>
  <p>我以方便说， 而实无有相，</p>
  <p>愚夫妄执取， 能相及所相。</p>
  <p>“一切知非知， 一切非一切，</p>
  <p>愚夫所分别， 佛无觉自他。</p>
  <p>诸法如幻梦， 无生无自性，</p>
  <p>以皆性空故， 无有不可得。</p>
  <p>我唯说一性， 离于妄计度，</p>
  <p>自性无有二， 众圣之所行。</p>
  <p>“如四大不调， 变吐见萤光，</p>
  <p>所见皆非有， 世间亦如是。</p>
  <p>犹如幻所现， 草木瓦砾等，</p>
  <p>彼幻无所有， 诸法亦如是。</p>
  <p>非取非所取， 非缚非所缚，</p>
  <p>如幻如阳焰， 如梦亦如翳。</p>
  <p>“若欲见真实， 离诸分别取，</p>
  <p>应修真实观， 见佛必无疑。</p>
  <p>世间等于梦， 色资具亦尔，</p>
  <p>若能如是见， 身为世所尊。</p>
  <p>三界由心起， 迷惑妄所见，</p>
  <p>离妄无世间， 知已转染依。</p>
  <p>“愚夫之所见， 妄谓有生灭；</p>
  <p>智者如实观， 不生亦不灭。</p>
  <p>常行无分别， 远离心心法，</p>
  <p>住色究竟天， 离诸过失处。</p>
  <p>于彼成正觉， 具力通自在，</p>
  <p>及诸胜三昧， 现化于此成。</p>
  <p>“化身无量亿， 遍游一切处，</p>
  <p>令愚夫得闻， 如响难思法。</p>
  <p>远离初中后， 亦离于有无，</p>
  <p>非多而现多， 不动而普遍。</p>
  <p>说众生身中， 所覆之性质，</p>
  <p>迷惑令幻有， 非幻为迷惑。</p>
  <p>“由心迷惑故， 一切皆悉有，</p>
  <p>以此相系缚， 藏识起世间。</p>
  <p>如是诸世间， 唯有假施设，</p>
  <p>诸见如暴流， 行于人法中。</p>
  <p>若能如是知， 是则转所依，</p>
  <p>乃为我真子， 成就随顺法。</p>
  <p>“愚夫所分别， 坚湿暖动法，</p>
  <p>假名无有实， 亦无相所相。</p>
  <p>身形及诸根， 皆以八物成，</p>
  <p>凡愚妄计色， 迷惑身笼槛。</p>
  <p>凡愚妄分别， 因缘和合生，</p>
  <p>不了真实相， 流转于三有。</p>
  <p>“识中诸种子， 能现心境界，</p>
  <p>愚夫起分别， 妄计于二取。</p>
  <p>无明爱及业， 诸心依彼生，</p>
  <p>以是我了知， 为依他起性。</p>
  <p>妄分别有物， 迷惑心所行，</p>
  <p>此分别都无， 迷妄计为有。</p>
  <p>“心为诸缘缚， 生起于众生；</p>
  <p>诸缘若远离， 我说无所见。</p>
  <p>已离于众缘， 自相所分别，</p>
  <p>身中不复起， 我为无所行。</p>
  <p>众生心所起， 能取及所取，</p>
  <p>所见皆无相， 愚夫妄分别。</p>
  <p>显示阿赖耶， 殊胜之藏识，</p>
  <p>离于能所取， 我说为真如。</p>
  <p>“蕴中无有人， 无我无众生，</p>
  <p>生唯是识生， 灭亦唯识灭。</p>
  <p>犹如画高下， 虽见无所有，</p>
  <p>诸法亦如是， 虽见而非有。</p>
  <p>如乾闼婆城， 亦如热时焰，</p>
  <p>所见恒如是， 智观不可得。</p>
  <p>“因缘及譬喻， 以此而立宗，</p>
  <p>乾城梦火轮， 阳焰日月光。</p>
  <p>火焰毛等喻， 以此显无生，</p>
  <p>世分别皆空， 迷惑如幻梦。</p>
  <p>见诸有不生， 三界无所依，</p>
  <p>内外亦如是， 成就无生忍，</p>
  <p>得如幻三昧， 及以意生身，</p>
  <p>种种诸神通， 诸力及自在。</p>
  <p>“诸法本无生， 空无有自性；</p>
  <p>迷惑诸因缘， 而谓有生灭。</p>
  <p>愚夫妄分别， 以心而现心，</p>
  <p>及现于外色， 而实无所有。</p>
  <p>如定力观见， 佛像与骨锁，</p>
  <p>及分析大种， 假施设世间。</p>
  <p>“身资及所住， 此三为所取；</p>
  <p>意取及分别， 此三为能取。</p>
  <p>迷惑妄计著， 以能所分别，</p>
  <p>但随文字境， 而不见真实。</p>
  <p>行者以慧观， 诸法无自性，</p>
  <p>是时住无相， 一切皆休息。</p>
  <p>“如以墨涂鸡， 无智者妄取；</p>
  <p>实无有三乘， 愚夫不能见。</p>
  <p>若见诸声闻， 及以辟支佛，</p>
  <p>皆大悲菩萨， 变化之所现。</p>
  <p>三界唯是心， 分别二自性，</p>
  <p>转依离人法， 是则为真如。</p>
  <p>“日月灯光焰， 大种及摩尼，</p>
  <p>无分别作用， 诸佛亦如是。</p>
  <p>诸法如毛轮， 远离生住灭，</p>
  <p>亦离常无常， 染净亦如是。</p>
  <p>如著陀都药， 见地作金色，</p>
  <p>而实彼地中， 本无有金相。</p>
  <p>愚夫亦如是， 无始迷乱心，</p>
  <p>妄取诸有实， 如幻如阳焰。</p>
  <p>“应观一种子， 与非种同印，</p>
  <p>一种一切种， 是名心种种。</p>
  <p>种种子为一， 转依为非种，</p>
  <p>平等同法印， 悉皆无分别。</p>
  <p>种种诸种子， 能感诸趣生，</p>
  <p>种种众杂苦， 名一切种子。</p>
  <p>“观诸法自性， 迷惑不待遣；</p>
  <p>物性本无生， 了知即解脱。</p>
  <p>定者观世间， 众色由心起，</p>
  <p>无始心迷惑， 实无色无心。</p>
  <p>如幻与乾城， 毛轮及阳焰，</p>
  <p>非有而现有， 诸法亦如是。</p>
  <p>“一切法不生， 唯迷惑所见；</p>
  <p>以从迷妄生， 愚妄计著二。</p>
  <p>由种种习气， 生诸波浪心；</p>
  <p>若彼习断时， 心浪不复起。</p>
  <p>心缘诸境起， 如画依于壁，</p>
  <p>不尔虚空中， 何不起于画？</p>
  <p>“若缘少分相， 令心得生者；</p>
  <p>心既从缘起， 唯心义不成。</p>
  <p>心性本清净， 犹若净虚空；</p>
  <p>令心还取心， 由习非异因。</p>
  <p>执著自心现， 令心而得起，</p>
  <p>所见实非外， 是故说唯心。</p>
  <p>“藏识说名心， 思量以为意，</p>
  <p>能了诸境界， 是则名为识。</p>
  <p>心常为无记， 意具二种行，</p>
  <p>现在识通具， 善与不善等。</p>
  <p>证乃无定时， 超地及诸刹，</p>
  <p>亦越于心量， 而住无相果。</p>
  <p>“所见有与无， 及以种种相，</p>
  <p>皆是诸愚夫， 颠倒所执著。</p>
  <p>智若离分别， 物有则相违，</p>
  <p>由心故无色， 是故无分别。</p>
  <p>诸根犹如幻， 境界悉如梦，</p>
  <p>能作及所作， 一切皆非有。</p>
  <p>“世谛一切有， 第一义则无；</p>
  <p>诸法无性性， 说为第一义。</p>
  <p>于无自性中， 因诸言说故，</p>
  <p>而有物起者， 是名为俗谛。</p>
  <p>若无有言说， 所起物亦无，</p>
  <p>世谛中无有， 有言无事者。</p>
  <p>颠倒虚妄法， 而实不可得；</p>
  <p>若倒是有者， 则无无自性。</p>
  <p>以有无性故， 而彼颠倒法，</p>
  <p>一切诸所有， 是皆不可得。</p>
  <p>“恶习熏于心， 所现种种相，</p>
  <p>迷惑谓心外， 妄取诸色像。</p>
  <p>分别无分别， 分别是可断，</p>
  <p>无分别能见， 实性证真空。</p>
  <p>无明熏于心， 所现诸众生，</p>
  <p>如幻象马等， 及树叶为金。</p>
  <p>“犹如翳目者， 迷惑见毛轮；</p>
  <p>愚夫亦如是， 妄取诸境界。</p>
  <p>分别所分别， 及起分别者，</p>
  <p>转所转转因， 因此六解脱。</p>
  <p>由于妄计故， 无地无诸谛，</p>
  <p>亦无诸刹土， 化佛及二乘。</p>
  <p>“心起一切法， 一切处及身，</p>
  <p>心性实无相， 无智取种种。</p>
  <p>分别迷惑相， 是名依他起；</p>
  <p>相中所有名， 是则为妄计；</p>
  <p>诸缘法和合， 分别于名相，</p>
  <p>此等皆不生， 是则圆成实。</p>
  <p>“十方诸刹土， 众生菩萨中，</p>
  <p>所有法报佛， 化身及变化，</p>
  <p>皆从无量寿， 极乐界中出，</p>
  <p>于方广经中， 应知密意说。</p>
  <p>所有佛子说， 及诸导师说，</p>
  <p>悉是化身说， 非是实报佛。</p>
  <p>“诸法无有生， 彼亦非非有，</p>
  <p>如幻亦如梦， 如化如乾城。</p>
  <p>种种由心起， 种种由心脱，</p>
  <p>心起更非余， 心灭亦如是。</p>
  <p>以众生分别， 所现虚妄相；</p>
  <p>唯心实无境， 离分别解脱。</p>
  <p>“由无始积集， 分别诸戏论，</p>
  <p>恶习之所熏， 起此虚妄境。</p>
  <p>妄计自性故， 诸法皆无生；</p>
  <p>依止于缘起， 众生迷分别。</p>
  <p>分别不相应， 依他即清净，</p>
  <p>所住离分别， 转依即真如。</p>
  <p>“勿妄计虚妄， 妄计即无实，</p>
  <p>迷惑妄分别， 取所取皆无。</p>
  <p>分别见外境， 是妄计自性，</p>
  <p>由此虚妄计， 缘起自性生。</p>
  <p>邪见诸外境， 无境但是心，</p>
  <p>如理正观察， 能所取皆灭。</p>
  <p>如愚所分别， 外境实非有，</p>
  <p>习气扰浊心， 似外境而转。</p>
  <p>已灭二分别， 智契于真如，</p>
  <p>起于无影像， 难思圣所行。</p>
  <p>“依父母和合， 如酥在于瓶，</p>
  <p>阿赖耶意俱， 令赤白增长。</p>
  <p>闭尸及稠胞， 秽业种种生，</p>
  <p>业风增四大， 出生如果熟。</p>
  <p>五与五及五， 疮窍有九种，</p>
  <p>爪甲齿毛具， 满足即便生。</p>
  <p>初生犹粪虫， 亦如人睡觉，</p>
  <p>眼开见于色， 分别渐增长。</p>
  <p>分别决了已， 唇齶等和合，</p>
  <p>始发于语言， 犹如鹦鹉等。</p>
  <p>“随众生意乐， 安立于大乘，</p>
  <p>非恶见行处， 外道不能受。</p>
  <p>自内所证乘， 非计度所行，</p>
  <p>愿说佛灭后， 谁能受持此？</p>
  <p>大慧汝应知， 善逝涅槃后，</p>
  <p>未来世当有， 持于我法者。</p>
  <p>南天竺国中， 大名德比丘，</p>
  <p>厥号为龙树， 能破有无宗。</p>
  <p>世间中显我， 无上大乘法，</p>
  <p>得初欢喜地， 往生安乐国。</p>
  <p>“众缘所起义， 有无俱不可；</p>
  <p>缘中妄计物， 分别于有无，</p>
  <p>如是外道见， 远离于我法。</p>
  <p>一切法名字， 生处常随逐，</p>
  <p>已习及现习， 展转共分别。</p>
  <p>若不说于名， 世间皆迷惑；</p>
  <p>为除迷惑故， 是故立名言。</p>
  <p>“愚分别诸法， 迷惑于名字，</p>
  <p>及以诸缘生， 是三种分别。</p>
  <p>以不生不灭， 本性如虚空，</p>
  <p>自性无所有， 是名妄计相。</p>
  <p>如幻影阳焰， 镜像梦火轮，</p>
  <p>如响及乾城， 是则依他起。</p>
  <p>真如空不二， 实际及法性，</p>
  <p>皆无有分别， 我说是圆成。</p>
  <p>“语言心所行， 虚妄堕二边，</p>
  <p>慧分别实谛， 是慧无分别。</p>
  <p>于智者所现， 于愚则不现，</p>
  <p>如是智所现， 一切法无相。</p>
  <p>如假金璎珞， 非金愚谓金；</p>
  <p>诸法亦如是， 外道妄计度。</p>
  <p>“诸法无始终， 住于真实相，</p>
  <p>世间皆无作， 妄计不能了。</p>
  <p>过去所有法， 未来及现在，</p>
  <p>如是一切法， 皆悉是无生。</p>
  <p>诸缘和合故， 是故说有法；</p>
  <p>若离于和合， 不生亦不灭。</p>
  <p>“而诸缘起法， 一异不可得，</p>
  <p>略说以为生， 广说则为灭。</p>
  <p>一是不生空， 一复是生空，</p>
  <p>不生空为胜， 生空则灭坏。</p>
  <p>真如空实际， 涅槃及法界，</p>
  <p>种种意生身， 我说皆异名。</p>
  <p>“于诸经律论， 而起净分别；</p>
  <p>若不了无我， 依教不依义。</p>
  <p>众生妄分别， 所见如兔角，</p>
  <p>分别即迷惑， 如渴兽逐焰。</p>
  <p>由于妄执著， 而起于分别；</p>
  <p>若离妄执因， 分别则不起。</p>
  <p>“甚深大方广， 知诸刹自在，</p>
  <p>我为佛子说， 非为诸声闻。</p>
  <p>三有空无常， 远离我我所，</p>
  <p>我为诸声闻， 如是总相说。</p>
  <p>不著一切法， 寂静独所行，</p>
  <p>思念辟支果， 我为彼人说。</p>
  <p>“身是依他起， 迷惑不自见，</p>
  <p>分别外自性， 而令心妄起。</p>
  <p>报得及加持， 诸趣种类生，</p>
  <p>及梦中所得， 是神通四性。</p>
  <p>梦中之所得， 及以佛威力，</p>
  <p>诸趣种类等， 皆非报得通。</p>
  <p>“习气熏于心， 似物而影起，</p>
  <p>凡愚未能悟， 是故说为生。</p>
  <p>随于妄分别， 外相几时有，</p>
  <p>尔所时增妄， 不见自心迷。</p>
  <p>何以说有生， 而不说所见？</p>
  <p>无所见而见， 为谁云何说？</p>
  <p>心体自本净， 意及诸识俱，</p>
  <p>习气常熏故， 而作诸浊乱。</p>
  <p>藏识舍于身， 意乃求诸趣，</p>
  <p>识述似境界， 见已而贪取。</p>
  <p>所见唯自心， 外境不可得；</p>
  <p>若修如是观， 舍妄念真如。</p>
  <p>“诸定者境界， 业及佛威力，</p>
  <p>此三不思议， 难思智所行。</p>
  <p>过未补伽罗， 虚空及涅槃，</p>
  <p>我随世俗事， 真谛离文字。</p>
  <p>二乘及外道， 同依止诸见，</p>
  <p>迷惑于唯心， 妄分别外境。</p>
  <p>罗汉辟支佛， 及以佛菩提，</p>
  <p>种子坚成就， 梦佛灌其顶。</p>
  <p>心幻趣寂静， 何为说有无？</p>
  <p>何处及为谁？ 何故愿为说。</p>
  <p>“迷惑于唯心， 故说幻有无，</p>
  <p>生灭相相应， 相所相平等，</p>
  <p>分别名意识， 及与五识俱，</p>
  <p>如影像暴流， 从心种子起。</p>
  <p>若心及与意， 诸识不起者，</p>
  <p>即得意生身， 亦得于佛地。</p>
  <p>“诸缘及蕴界， 人法之自相，</p>
  <p>皆心假施设， 如梦及毛轮。</p>
  <p>观世如幻梦， 依止于真实；</p>
  <p>真实离诸相， 亦离因相应。</p>
  <p>圣者内所证， 常住于无念；</p>
  <p>迷惑因相应， 执世间为实。</p>
  <p>“一切戏论灭， 迷惑则不生；</p>
  <p>随有迷分别， 痴心常现起。</p>
  <p>诸法空无性， 而是常无常，</p>
  <p>生论者所见， 非是无生论。</p>
  <p>一异俱不俱， 自然及自在，</p>
  <p>时微尘胜性， 缘分别世间。</p>
  <p>“识为生死种， 有种故有生，</p>
  <p>如画依于壁， 了知即便灭。</p>
  <p>譬如见幻人， 而有幻生死；</p>
  <p>凡愚亦如是， 痴故起缚脱。</p>
  <p>内外二种法， 及以彼因缘，</p>
  <p>修行者观察， 皆住于无相。</p>
  <p>“习气不离心， 亦不与心俱，</p>
  <p>虽为习所缠， 心相无差别。</p>
  <p>心如白色衣， 意识习为垢，</p>
  <p>垢习之所污， 令心不显现。</p>
  <p>我说如虚空， 非有亦非无，</p>
  <p>藏识亦如是， 有无皆远离。</p>
  <p>意识若转依， 心则离浊乱，</p>
  <p>我说心为佛， 觉了一切法。</p>
  <p>“永断三相续， 亦离于四句，</p>
  <p>有无皆舍离， 诸有恒如幻。</p>
  <p>前七地心起， 故有二自性；</p>
  <p>余地及佛地， 悉是圆成实。</p>
  <p>欲色无色界， 及以于涅槃，</p>
  <p>于彼一切身， 皆是心境界。</p>
  <p>随其有所得， 是则迷惑起；</p>
  <p>若觉自心已， 迷惑则不生。</p>
  <p>“我立二种法， 诸相及以证，</p>
  <p>以四种理趣， 方便说成就。</p>
  <p>见种种名相， 是迷惑分别；</p>
  <p>若离于名相， 性净圣所行。</p>
  <p>随能所分别， 则有妄计相；</p>
  <p>若离彼分别， 自性圣所行。</p>
  <p>“心若解脱时， 则常恒真实；</p>
  <p>种性及法性， 真如离分别。</p>
  <p>以有清净心， 而有杂染现；</p>
  <p>无净则无染， 真净圣所行。</p>
  <p>世间从缘生， 增长于分别，</p>
  <p>观彼如幻梦， 是时即解脱。</p>
  <p>“种种恶习气， 与心和合故，</p>
  <p>众生见外境， 不睹心法性。</p>
  <p>心性本清净， 不生诸迷惑，</p>
  <p>迷从恶习起， 是故不见心。</p>
  <p>唯迷惑即真， 真实非余处，</p>
  <p>以诸行非行， 非余处见故。</p>
  <p>“若观诸有为， 远离相所相，</p>
  <p>以离众相故， 见世唯自心。</p>
  <p>安住于唯心， 不分别外境，</p>
  <p>住真如所缘， 超过于心量。</p>
  <p>若超过心量， 亦超于无相，</p>
  <p>以住无相者， 不见于大乘。</p>
  <p>行寂无功用， 净修诸大愿，</p>
  <p>及我最胜智， 无相故不见。</p>
  <p>“应观心所行， 亦观智所行，</p>
  <p>观见慧所行， 于相无迷惑。</p>
  <p>心所行苦谛， 智所行是集，</p>
  <p>余二及佛地， 皆是慧所行。</p>
  <p>得果与涅槃， 及以八圣道，</p>
  <p>觉了一切法， 是佛清净智。</p>
  <p>“眼根及色境， 空明与作意，</p>
  <p>故令从藏识， 众生眼识生。</p>
  <p>取者能所取， 名事俱无有，</p>
  <p>无因妄分别， 是为无智者。</p>
  <p>名义互不生， 名义别亦尔，</p>
  <p>计因无因生， 不离于分别。</p>
  <p>妄谓住实谛， 随见施设说，</p>
  <p>一性五不成， 舍离于谛义。</p>
  <p>“戏论于有无， 应超此等魔，</p>
  <p>以见无我故， 不妄求诸有。</p>
  <p>计作者为常， 咒术与诤论，</p>
  <p>实谛离言说， 而见寂灭法。</p>
  <p>依于藏识故， 而得有意转；</p>
  <p>心意为依故， 而有诸识生。</p>
  <p>虚妄所立法， 及心性真如，</p>
  <p>定者如是观， 通达唯心性。</p>
  <p>“观意与相事， 不念常无常，</p>
  <p>及以生不生， 不分别二义。</p>
  <p>从于阿赖耶， 生起于诸识，</p>
  <p>终不于一义， 而生二种心。</p>
  <p>由见自心故， 非空非言说；</p>
  <p>若不见自心， 为见网所缚。</p>
  <p>“诸缘无有生， 诸根无所有，</p>
  <p>无贪无蕴界， 悉无诸有为；</p>
  <p>本无诸业报， 无作无有为，</p>
  <p>执著本来无， 无缚亦无脱；</p>
  <p>无有无记法， 法非法皆无，</p>
  <p>非时非涅槃， 法性不可得；</p>
  <p>非佛非真谛， 非因亦非果，</p>
  <p>非倒非涅槃， 非生亦非灭；</p>
  <p>亦无十二支， 边无边非有，</p>
  <p>一切见皆断， 我说是唯心。</p>
  <p>“烦恼业与身， 及业所得果，</p>
  <p>皆如焰如梦， 如乾闼婆城。</p>
  <p>以住唯心故， 诸相皆舍离；</p>
  <p>以住唯心故， 能见于断常。</p>
  <p>涅槃无诸蕴， 无我亦无相，</p>
  <p>以入于唯心， 转依得解脱。</p>
  <p>“恶习为因故， 外现于大地，</p>
  <p>及以诸众生， 唯心无所见。</p>
  <p>身资土影像， 众生习所现，</p>
  <p>心非是有无， 习气令不显。</p>
  <p>垢现于净中， 非净现于垢；</p>
  <p>如云翳虚空， 心不现亦尔。</p>
  <p>“妄计性为有， 于缘起则无，</p>
  <p>以妄计迷执， 缘起无分别。</p>
  <p>非所造皆色， 有色非所造，</p>
  <p>梦幻焰乾城， 此等非所造。</p>
  <p>若于缘生法， 谓实及不实，</p>
  <p>此人决定依， 一异等诸见。</p>
  <p>“声闻有三种， 愿生与变化，</p>
  <p>及离贪瞋等， 从于法所生。</p>
  <p>菩萨亦三种， 未有诸佛相，</p>
  <p>思念于众生， 而现于佛像。</p>
  <p>众生心所现， 皆从习气生，</p>
  <p>种种诸影像， 如星云日月。</p>
  <p>“若大种是有， 可有所造生；</p>
  <p>大种无性故， 无能相所相。</p>
  <p>大种是能造， 地等是所造；</p>
  <p>大种本无生， 故无所造色。</p>
  <p>假实等诸色， 及幻所造色，</p>
  <p>梦色乾城色， 焰色为第五。</p>
  <p>“一阐提五种， 种性五亦然；</p>
  <p>五乘及非乘， 涅槃有六种。</p>
  <p>诸蕴二十四， 诸色有八种；</p>
  <p>佛有二十四， 佛子有二种；</p>
  <p>法门有百八， 声闻有三种；</p>
  <p>诸佛刹唯一， 佛一亦复然；</p>
  <p>解脱有三种， 心流注有四；</p>
  <p>无我有六种， 所知亦有四。</p>
  <p>远离于作者， 及离诸见过，</p>
  <p>内自证不动， 是无上大乘。</p>
  <p>生及与不生， 有八种九种，</p>
  <p>一念与渐次， 证得宗唯一。</p>
  <p>无色界八种， 禅差别有六，</p>
  <p>辟支诸佛子， 出离有七种。</p>
  <p>“三世悉无有， 常无常亦无，</p>
  <p>作业及果报， 皆如梦中事。</p>
  <p>诸佛本不生， 为声闻佛子，</p>
  <p>心恒不能见， 如幻等法故，</p>
  <p>故于一切刹， 从兜率入胎，</p>
  <p>初生及出家， 不从生处生。</p>
  <p>为流转众生， 而说于涅槃，</p>
  <p>诸谛及诸刹， 随机令觉悟。</p>
  <p>“世间洲树林， 无我外道行，</p>
  <p>禅乘阿赖耶， 果境不思议。</p>
  <p>星宿月种类， 诸王诸天种，</p>
  <p>乾闼夜叉种， 皆因业爱生。</p>
  <p>不思变易死， 犹与习气俱；</p>
  <p>若死永尽时， 烦恼网已断。</p>
  <p>“财谷与金银， 田宅及僮仆，</p>
  <p>象马牛羊等， 皆悉不应畜。</p>
  <p>不卧穿孔床， 亦不泥涂地，</p>
  <p>金银铜钵等， 皆悉不应畜。</p>
  <p>土石及与铁， 螺及玻瓈器，</p>
  <p>满于摩竭量， 随钵故听畜。</p>
  <p>常以青等色， 牛粪泥果叶，</p>
  <p>染白钦婆等， 令作袈裟色；</p>
  <p>四指量刀子， 刀如半月形，</p>
  <p>为以割截衣， 修行者听畜。</p>
  <p>勿学工巧明， 亦不应卖买，</p>
  <p>若须使净人， 此法我所说。</p>
  <p>“常守护诸根， 善解经律义，</p>
  <p>不狎诸俗人， 是名修行者。</p>
  <p>树下及岩穴， 野屋与冢间，</p>
  <p>草窟及露地， 修行者应住。</p>
  <p>冢间及余处， 三衣常随身；</p>
  <p>若阙衣服时， 来施者应受。</p>
  <p>“乞食出游行， 前视一寻地，</p>
  <p>摄念而行乞， 犹如蜂采华。</p>
  <p>闹众所集处， 众杂比丘尼，</p>
  <p>活命与俗交， 皆不应乞食。</p>
  <p>诸王及王子， 大臣与长者，</p>
  <p>修行者乞食， 皆不应亲近。</p>
  <p>生家及死家， 亲友所爱家，</p>
  <p>僧尼和杂家， 修行者不食。</p>
  <p>寺中烟不断， 常作种种食，</p>
  <p>及故为所造， 修行者不食。</p>
  <p>“行者观世间， 能相与所相，</p>
  <p>皆悉离生灭， 亦离于有无。</p>
</body></html>