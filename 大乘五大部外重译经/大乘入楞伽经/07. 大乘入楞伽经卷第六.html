<!doctype html>
<html id="z3IBTlkOr" data-ver="1600">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">大乘入楞伽经卷第六</h1>
  <h2 id="a2">变化品第七</h2>
  <p id="a3">尔时，<a id="a-4"></a>大慧菩萨摩诃萨，<a id="a-5"></a>复白佛言：<a id="a-6"></a>“世尊，<a id="a-7"></a>如来何故授阿罗汉阿耨多罗三藐三菩提记？<a id="a-8"></a>何故复说，<a id="a-9"></a>无般涅槃法众生得成佛道？<a id="a-A"></a>又何故说，<a id="a-B"></a>从初得佛至般涅槃，<a id="a-C"></a>于其中间不说一字？<a id="a-D"></a>又言如来常在于定，<a id="a-E"></a>无觉无观？<a id="a-F"></a>又言佛事皆是化作？<a id="a-G"></a>又言诸识刹那变坏？<a id="a-H"></a>又言金刚神常随卫护？<a id="a-I"></a>又言前际不可知而说有般涅槃？<a id="a-J"></a>又现有魔及以魔业？<a id="a-K"></a>又有余报，<a id="a-L"></a>谓旃遮婆罗门女、<a id="a-M"></a>孙陀利外道女，<a id="a-N"></a>及空钵而还等事；<a id="a-O"></a>世尊既有如是业障，<a id="a-P"></a>云何得成一切种智？<a id="a-Q"></a>既已成于一切种智，<a id="a-R"></a>云何不离如是诸过？<a id="a-S"></a>”</p>
  <p id="aT">佛言：<a id="a-U"></a>“谛听！<a id="a-V"></a>当为汝说。<a id="a-W"></a>大慧，<a id="a-X"></a>我为无余涅槃界故，<a id="a-Y"></a>密劝令彼修菩萨行。<a id="a-Z"></a>此界他土有诸菩萨，<a id="a-a"></a>心乐求于声闻涅槃，<a id="a-b"></a>令舍是心进修大行，<a id="a-c"></a>故作是说。<a id="a-d"></a>又变化佛与化声闻而授记别，<a id="a-e"></a>非法性佛。<a id="a-f"></a>大慧，<a id="a-g"></a>授声闻记是秘密说。</p>
  <p id="ah">“大慧，<a id="a-i"></a>佛与二乘无差别者，<a id="a-j"></a>据断惑障，<a id="a-k"></a>解脱一味；<a id="a-l"></a>非谓智障。<a id="a-m"></a>智障要见法无我性乃清净故。<a id="a-n"></a>烦恼障者，<a id="a-o"></a>见人无我，<a id="a-p"></a>意识舍离，<a id="a-q"></a>是时初断藏识习灭；<a id="a-r"></a>法障解脱，<a id="a-s"></a>方得永净。<a id="a-t"></a>大慧，<a id="a-u"></a>我依本住法作是密语，<a id="a-v"></a>非异前佛后更有说，<a id="a-w"></a>先具如是诸文字故。<a id="a-x"></a>大慧，<a id="a-y"></a>如来正知，<a id="a-z"></a>无有妄念，<a id="a-10"></a>不待思虑然后说法；<a id="a-11"></a>如来久已断四种习，<a id="a-12"></a>离二种死，<a id="a-13"></a>除二种障。</p>
  <p id="a14">“大慧，<a id="a-15"></a>意及意识、<a id="a-16"></a>眼识等七，<a id="a-17"></a>习气为因，<a id="a-18"></a>是刹那性，<a id="a-19"></a>离无漏善非流转法。</p>
  <p id="a1A">“大慧，<a id="a-1B"></a>如来藏者，<a id="a-1C"></a>生死流转及是涅槃苦乐之因；<a id="a-1D"></a>凡愚不知，<a id="a-1E"></a>妄著于空。</p>
  <p id="a1F">“大慧，<a id="a-1G"></a>变化如来，<a id="a-1H"></a>金刚力士常随卫护，<a id="a-1I"></a>非真实佛。<a id="a-1J"></a>真实如来，<a id="a-1K"></a>离诸限量，<a id="a-1L"></a>二乘、<a id="a-1M"></a>外道所不能知，<a id="a-1N"></a>住现法乐，<a id="a-1O"></a>成就智忍，<a id="a-1P"></a>不假金刚力士所护。<a id="a-1Q"></a>一切化佛不从业生，<a id="a-1R"></a>非即是佛，<a id="a-1S"></a>亦非非佛。<a id="a-1T"></a>譬如陶师众事和合而有所作；<a id="a-1U"></a>化佛亦尔，<a id="a-1V"></a>众相具足而演说法，<a id="a-1W"></a>然不能说自证圣智所行之境。</p>
  <p id="a1X">“复次，<a id="a-1Y"></a>大慧，<a id="a-1Z"></a>诸凡愚人见六识灭，<a id="a-1a"></a>起于断见；<a id="a-1b"></a>不了藏识，<a id="a-1c"></a>起于常见。<a id="a-1d"></a>大慧，<a id="a-1e"></a>自心分别，<a id="a-1f"></a>是其本际故不可得；<a id="a-1g"></a>离此分别，<a id="a-1h"></a>即得解脱。<a id="a-1i"></a>四种习断，<a id="a-1j"></a>离一切过。<a id="a-1k"></a>”</p>
  <p id="a1l">尔时，<a id="a-1m"></a>世尊重说颂言：</p>
  <p id="a1n">“三乘及非乘，<a id="a-1o"></a> 无有佛涅槃，</p>
  <p id="a1p">悉授如来记，<a id="a-1q"></a> 说离众过恶。</p>
  <p id="a1r">成就究竟智，<a id="a-1s"></a> 及无余涅槃，</p>
  <p id="a1t">诱进怯劣人，<a id="a-1u"></a> 依此密意说。</p>
  <p id="a1v">诸佛所得智，<a id="a-1w"></a> 演说如是道，</p>
  <p id="a1x">唯此更非余，<a id="a-1y"></a> 故彼无涅槃。</p>
  <p id="a1z">欲色有诸见，<a id="a-20"></a> 如是四种习，</p>
  <p id="a21">意识所从生，<a id="a-22"></a> 藏意亦在中。</p>
  <p id="a23">见意识眼等，<a id="a-24"></a> 无常故说断，</p>
  <p id="a25">迷意藏起常，<a id="a-26"></a> 邪智谓涅槃。<a id="a-27"></a>”</p>
  <p data-pb></p>
  <h2 id="a28">断食肉品第八</h2>
  <p id="a29">尔时，<a id="a-2A"></a>大慧菩萨摩诃萨，<a id="a-2B"></a>复白佛言：<a id="a-2C"></a>“世尊，<a id="a-2D"></a>愿为我说食不食肉，<a id="a-2E"></a>功德、<a id="a-2F"></a>过失。<a id="a-2G"></a>我及诸菩萨摩诃萨知其义已，<a id="a-2H"></a>为未来、<a id="a-2I"></a>现在报习所熏食肉众生而演说之，<a id="a-2J"></a>令舍肉味，<a id="a-2K"></a>求于法味，<a id="a-2L"></a>于一切众生起大慈心，<a id="a-2M"></a>更相亲爱如一子想，<a id="a-2N"></a>住菩萨地，<a id="a-2O"></a>得阿耨多罗三藐三菩提；<a id="a-2P"></a>或二乘地暂时止息，<a id="a-2Q"></a>究竟当成无上正觉。<a id="a-2R"></a>世尊，<a id="a-2S"></a>路迦耶等诸外道辈，<a id="a-2T"></a>起有无见，<a id="a-2U"></a>执著断常，<a id="a-2V"></a>尚有遮禁不听食肉；<a id="a-2W"></a>何况如来应正等觉，<a id="a-2X"></a>大悲含育，<a id="a-2Y"></a>世所依怙，<a id="a-2Z"></a>而许自他俱食肉耶？<a id="a-2a"></a>善哉！<a id="a-2b"></a>世尊，<a id="a-2c"></a>具大慈悲，<a id="a-2d"></a>哀愍世间，<a id="a-2e"></a>等观众生犹如一子，<a id="a-2f"></a>愿为解说食肉过恶、<a id="a-2g"></a>不食功德，<a id="a-2h"></a>令我及与诸菩萨等，<a id="a-2i"></a>闻已奉行，<a id="a-2j"></a>广为他说。<a id="a-2k"></a>”</p>
  <p id="a2l">尔时，<a id="a-2m"></a>大慧菩萨重说颂言：</p>
  <p id="a2n">“菩萨摩诃萨，<a id="a-2o"></a> 志求无上觉，</p>
  <p id="a2p">酒肉及与葱，<a id="a-2q"></a> 为食为不食？</p>
  <p id="a2r">愚夫贪嗜肉，<a id="a-2s"></a> 臭秽无名称，</p>
  <p id="a2t">与彼恶兽同，<a id="a-2u"></a> 云何而可食？</p>
  <p id="a2v">食者有何过？<a id="a-2w"></a> 不食有何德？</p>
  <p id="a2x">惟愿最胜尊，<a id="a-2y"></a> 为我具开演。<a id="a-2z"></a>”</p>
  <p id="a30">尔时，<a id="a-31"></a>佛告大慧菩萨摩诃萨言：<a id="a-32"></a>“大慧，<a id="a-33"></a>谛听！<a id="a-34"></a>谛听！<a id="a-35"></a>善思念之，<a id="a-36"></a>吾当为汝分别解说。<a id="a-37"></a>大慧，<a id="a-38"></a>一切诸肉有无量缘，<a id="a-39"></a>菩萨于中当生悲愍，<a id="a-3A"></a>不应啖食！<a id="a-3B"></a>我今为汝说其少分。</p>
  <p id="a3C">“大慧，<a id="a-3D"></a>一切众生从无始来，<a id="a-3E"></a>在生死中轮回不息，<a id="a-3F"></a>靡不曾作父母、<a id="a-3G"></a>兄弟、<a id="a-3H"></a>男女眷属乃至朋友、<a id="a-3I"></a>亲爱侍使，<a id="a-3J"></a>易生而受鸟兽等身，<a id="a-3K"></a>云何于中取之而食？<a id="a-3L"></a>大慧，<a id="a-3M"></a>菩萨摩诃萨，<a id="a-3N"></a>观诸众生同于己身，<a id="a-3O"></a>念肉皆从有命中来，<a id="a-3P"></a>云何而食？<a id="a-3Q"></a>大慧，<a id="a-3R"></a>诸罗刹等闻我此说，<a id="a-3S"></a>尚应断肉，<a id="a-3T"></a>况乐法人！<a id="a-3U"></a>大慧，<a id="a-3V"></a>菩萨摩诃萨，<a id="a-3W"></a>在在生处，<a id="a-3X"></a>观诸众生皆是亲属，<a id="a-3Y"></a>乃至慈念如一子想，<a id="a-3Z"></a>是故不应食一切肉。</p>
  <p id="a3a">“大慧，<a id="a-3b"></a>衢路市肆诸卖肉人，<a id="a-3c"></a>或将犬、<a id="a-3d"></a>马、<a id="a-3e"></a>人、<a id="a-3f"></a>牛等肉，<a id="a-3g"></a>为求利故而贩鬻之；<a id="a-3h"></a>如是杂秽，<a id="a-3i"></a>云何可食？<a id="a-3j"></a>大慧，<a id="a-3k"></a>一切诸肉皆是精血污秽所成，<a id="a-3l"></a>求清净人云何取食？</p>
  <p id="a3m">“大慧，<a id="a-3n"></a>食肉之人，<a id="a-3o"></a>众生见之悉皆惊怖，<a id="a-3p"></a>修慈心者云何食肉？<a id="a-3q"></a>大慧，<a id="a-3r"></a>譬如猎师及旃陀罗，<a id="a-3s"></a>捕鱼、<a id="a-3t"></a>网鸟诸恶人等，<a id="a-3u"></a>狗见惊吠，<a id="a-3v"></a>兽见奔走，<a id="a-3w"></a>空飞水住一切众生，<a id="a-3x"></a>若有见之咸作是念：<a id="a-3y"></a>‘此人气息犹如罗刹，<a id="a-3z"></a>今来至此，<a id="a-40"></a>必当杀我。<a id="a-41"></a>’为护命故悉皆走避。<a id="a-42"></a>食肉之人亦复如是，<a id="a-43"></a>是故菩萨为修慈行，<a id="a-44"></a>不应食肉。</p>
  <p id="a45">“大慧，<a id="a-46"></a>夫食肉者，<a id="a-47"></a>身体臭秽，<a id="a-48"></a>恶名流布，<a id="a-49"></a>贤圣善人不用亲狎，<a id="a-4A"></a>是故菩萨不应食肉。</p>
  <p id="a4B">“大慧，<a id="a-4C"></a>夫血肉者，<a id="a-4D"></a>众仙所弃，<a id="a-4E"></a>群圣不食，<a id="a-4F"></a>是故菩萨不应食肉。</p>
  <p id="a4G">“大慧，<a id="a-4H"></a>菩萨为护众生信心，<a id="a-4I"></a>令于佛法不生讥谤，<a id="a-4J"></a>以慈愍故不应食肉。<a id="a-4K"></a>大慧，<a id="a-4L"></a>若我弟子食啖于肉，<a id="a-4M"></a>令诸世人悉怀讥谤，<a id="a-4N"></a>而作是言：<a id="a-4O"></a>‘云何沙门修净行人，<a id="a-4P"></a>弃舍天仙所食之味，<a id="a-4Q"></a>犹如恶兽食肉满腹游行世间，<a id="a-4R"></a>令诸众生悉怀惊怖，<a id="a-4S"></a>坏清净行，<a id="a-4T"></a>失沙门道？<a id="a-4U"></a>是故当知，<a id="a-4V"></a>佛法之中无调伏行。<a id="a-4W"></a>’菩萨慈愍为护众生，<a id="a-4X"></a>令不生于如是之心，<a id="a-4Y"></a>不应食肉。</p>
  <p id="a4Z">“大慧，<a id="a-4a"></a>如烧人肉，<a id="a-4b"></a>其气臭秽，<a id="a-4c"></a>与烧余肉等无差别，<a id="a-4d"></a>云何于中有食不食？<a id="a-4e"></a>是故一切乐清净者，<a id="a-4f"></a>不应食肉。</p>
  <p id="a4g">“大慧，<a id="a-4h"></a>诸善男女，<a id="a-4i"></a>冢间、<a id="a-4j"></a>树下、<a id="a-4k"></a>阿兰若处寂静修行，<a id="a-4l"></a>或住慈心，<a id="a-4m"></a>或持咒术，<a id="a-4n"></a>或求解脱，<a id="a-4o"></a>或趣大乘；<a id="a-4p"></a>以食肉故，<a id="a-4q"></a>一切障碍不得成就。<a id="a-4r"></a>是故菩萨欲利自他，<a id="a-4s"></a>不应食肉。</p>
  <p id="a4t">“大慧，<a id="a-4u"></a>夫食肉者，<a id="a-4v"></a>见其形色则已生于贪滋味心；<a id="a-4w"></a>菩萨慈念一切众生犹如己身，<a id="a-4x"></a>云何见之而作食想？<a id="a-4y"></a>是故菩萨不应食肉。</p>
  <p id="a4z">“大慧，<a id="a-50"></a>夫食肉者，<a id="a-51"></a>诸天远离，<a id="a-52"></a>口气常臭，<a id="a-53"></a>睡梦不安，<a id="a-54"></a>觉已忧悚，<a id="a-55"></a>夜叉恶鬼夺其精气，<a id="a-56"></a>心多惊怖，<a id="a-57"></a>食不知足，<a id="a-58"></a>增长疾病，<a id="a-59"></a>易生疮癣，<a id="a-5A"></a>恒被诸虫之所唼食，<a id="a-5B"></a>不能于食深生厌离。<a id="a-5C"></a>大慧，<a id="a-5D"></a>我常说言：<a id="a-5E"></a>‘凡所食啖，<a id="a-5F"></a>作子肉想！<a id="a-5G"></a>’余食尚然，<a id="a-5H"></a>云何而听弟子食肉？<a id="a-5I"></a>大慧，<a id="a-5J"></a>肉非美好，<a id="a-5K"></a>肉不清净，<a id="a-5L"></a>生诸罪恶，<a id="a-5M"></a>败诸功德，<a id="a-5N"></a>诸仙圣人之所弃舍，<a id="a-5O"></a>云何而许弟子食耶？<a id="a-5P"></a>若言许食，<a id="a-5Q"></a>此人谤我！</p>
  <p id="a5R">“大慧，<a id="a-5S"></a>净美食者，<a id="a-5T"></a>应知则是粳米、<a id="a-5U"></a>粟米、<a id="a-5V"></a>大小麦豆、<a id="a-5W"></a>酥油、<a id="a-5X"></a>石蜜，<a id="a-5Y"></a>如是等类，<a id="a-5Z"></a>此是过去诸佛所许，<a id="a-5a"></a>我所称说。<a id="a-5b"></a>我种性中诸善男女，<a id="a-5c"></a>心怀净信，<a id="a-5d"></a>久植善根，<a id="a-5e"></a>于身命财不生贪著，<a id="a-5f"></a>慈愍一切犹如己身，<a id="a-5g"></a>如是之人之所应食；<a id="a-5h"></a>非诸恶习虎狼性者心所爱重。</p>
  <p id="a5i">“大慧，<a id="a-5j"></a>过去有王，<a id="a-5k"></a>名师子生，<a id="a-5l"></a>耽著肉味，<a id="a-5m"></a>食种种肉，<a id="a-5n"></a>如是不已遂至食人，<a id="a-5o"></a>臣民不堪悉皆离叛，<a id="a-5p"></a>亡失国位受大苦恼。</p>
  <p id="a5q">“大慧，<a id="a-5r"></a>释提桓因处天王位，<a id="a-5s"></a>以于过去食肉余习，<a id="a-5t"></a>变身为鹰而逐于鸽。<a id="a-5u"></a>我时作王，<a id="a-5v"></a>名曰尸毗，<a id="a-5w"></a>愍念其鸽，<a id="a-5x"></a>自割身肉以代其命。<a id="a-5y"></a>大慧，<a id="a-5z"></a>帝释余习，<a id="a-60"></a>尚恼众生，<a id="a-61"></a>况余无惭常食肉者！<a id="a-62"></a>当知食肉自恼恼他，<a id="a-63"></a>是故菩萨不应食肉。</p>
  <p id="a64">“大慧，<a id="a-65"></a>昔有一王乘马游猎，<a id="a-66"></a>马惊奔逸入于山险，<a id="a-67"></a>既无归路，<a id="a-68"></a>又绝人居。<a id="a-69"></a>有牝师子与同游处，<a id="a-6A"></a>遂行丑行，<a id="a-6B"></a>生诸子息。<a id="a-6C"></a>其最长者，<a id="a-6D"></a>名曰班足，<a id="a-6E"></a>后得作王，<a id="a-6F"></a>领七亿家，<a id="a-6G"></a>食肉余习非肉不食；<a id="a-6H"></a>初食禽兽，<a id="a-6I"></a>后乃至人，<a id="a-6J"></a>所生男女悉是罗刹；<a id="a-6K"></a>转此身已，<a id="a-6L"></a>复生师子、<a id="a-6M"></a>豺狼、<a id="a-6N"></a>虎、<a id="a-6O"></a>豹、<a id="a-6P"></a>雕、<a id="a-6Q"></a>鹫等中，<a id="a-6R"></a>欲求人身终不可得，<a id="a-6S"></a>况出生死涅槃之道？</p>
  <p id="a6T">“大慧，<a id="a-6U"></a>夫食肉者，<a id="a-6V"></a>有如是等无量过失，<a id="a-6W"></a>断而不食获大功德。<a id="a-6X"></a>凡愚不知如是损益，<a id="a-6Y"></a>是故我今为汝开演，<a id="a-6Z"></a>凡是肉者，<a id="a-6a"></a>悉不应食。</p>
  <p id="a6b">“大慧，<a id="a-6c"></a>凡杀生者多为人食，<a id="a-6d"></a>人若不食亦无杀事，<a id="a-6e"></a>是故食肉与杀同罪。<a id="a-6f"></a>奇哉！<a id="a-6g"></a>世间贪著肉味，<a id="a-6h"></a>于人身肉尚取食之，<a id="a-6i"></a>况于鸟兽有不食者？<a id="a-6j"></a>以贪味故广设方便，<a id="a-6k"></a>罝罗网罟处处安施，<a id="a-6l"></a>水陆飞行皆被杀害；<a id="a-6m"></a>设自不食，<a id="a-6n"></a>为贪价直而作是事。</p>
  <p id="a6o">“大慧，<a id="a-6p"></a>世复有人，<a id="a-6q"></a>心无慈愍，<a id="a-6r"></a>专行惨暴犹如罗刹。<a id="a-6s"></a>若见众生其身充盛，<a id="a-6t"></a>便生肉想言此可食。<a id="a-6u"></a>大慧，<a id="a-6v"></a>世无有肉非是自杀、<a id="a-6w"></a>亦非他杀、<a id="a-6x"></a>心不疑杀而可食者，<a id="a-6y"></a>以是义故，<a id="a-6z"></a>我许声闻食如是肉。<a id="a-70"></a>大慧，<a id="a-71"></a>未来之世有愚痴人，<a id="a-72"></a>于我法中而为出家，<a id="a-73"></a>妄说毗尼，<a id="a-74"></a>坏乱正法，<a id="a-75"></a>诽谤于我，<a id="a-76"></a>言听食肉亦自曾食。<a id="a-77"></a>大慧，<a id="a-78"></a>我若听许声闻食肉，<a id="a-79"></a>我则非是住慈心者、<a id="a-7A"></a>修观行者、<a id="a-7B"></a>行头陀者、<a id="a-7C"></a>趣大乘者！<a id="a-7D"></a>云何而劝诸善男子及善女人，<a id="a-7E"></a>于诸众生生一子想，<a id="a-7F"></a>断一切肉？<a id="a-7G"></a>大慧，<a id="a-7H"></a>我于诸处说遮十种、<a id="a-7I"></a>许三种者，<a id="a-7J"></a>是渐禁断，<a id="a-7K"></a>令其修学。<a id="a-7L"></a>今此经中自死他杀，<a id="a-7M"></a>凡是肉者一切悉断！<a id="a-7N"></a>大慧，<a id="a-7O"></a>我不曾许弟子食肉，<a id="a-7P"></a>亦不现许，<a id="a-7Q"></a>亦不当许。<a id="a-7R"></a>大慧，<a id="a-7S"></a>凡是肉食，<a id="a-7T"></a>于出家人悉是不净。</p>
  <p id="a7U">“大慧，<a id="a-7V"></a>若有痴人，<a id="a-7W"></a>谤言如来听许食肉亦自食者，<a id="a-7X"></a>当知是人恶业所缠，<a id="a-7Y"></a>必当永堕不饶益处。<a id="a-7Z"></a>大慧，<a id="a-7a"></a>我之所有诸圣弟子，<a id="a-7b"></a>尚不食于凡夫段食，<a id="a-7c"></a>况食血肉不净之食？<a id="a-7d"></a>大慧，<a id="a-7e"></a>声闻、<a id="a-7f"></a>缘觉及诸菩萨，<a id="a-7g"></a>尚唯法食，<a id="a-7h"></a>岂况如来！<a id="a-7i"></a>大慧，<a id="a-7j"></a>如来法身，<a id="a-7k"></a>非杂食身。<a id="a-7l"></a>大慧，<a id="a-7m"></a>我已断除一切烦恼，<a id="a-7n"></a>我已浣涤一切习气，<a id="a-7o"></a>我已善择诸心智慧，<a id="a-7p"></a>大悲平等，<a id="a-7q"></a>普观众生犹如一子，<a id="a-7r"></a>云何而许声闻弟子食于子肉？<a id="a-7s"></a>何况自食？<a id="a-7t"></a>作是说者，<a id="a-7u"></a>无有是处。<a id="a-7v"></a>”</p>
  <p id="a7w">尔时，<a id="a-7x"></a>世尊重说颂言：</p>
  <p id="a7y">“悉曾为亲属，<a id="a-7z"></a> 众秽所成长，</p>
  <p id="a80">恐怖诸含生，<a id="a-81"></a> 是故不应食。</p>
  <p id="a82">一切肉与葱，<a id="a-83"></a> 韭蒜及诸酒，</p>
  <p id="a84">如是不净物，<a id="a-85"></a> 修行者远离。</p>
  <p id="a86">亦常离麻油，<a id="a-87"></a> 及诸穿孔床，</p>
  <p id="a88">以彼诸细虫，<a id="a-89"></a> 于中大惊怖。</p>
  <p id="a8A">饮食生放逸，<a id="a-8B"></a> 放逸生邪觉，</p>
  <p id="a8C">从觉生于贪，<a id="a-8D"></a> 是故不应食。</p>
  <p id="a8E">邪觉生贪故，<a id="a-8F"></a> 心为贪所醉，</p>
  <p id="a8G">心醉长爱欲，<a id="a-8H"></a> 生死不解脱。</p>
  <p id="a8I">为利杀众生，<a id="a-8J"></a> 以财取诸肉，</p>
  <p id="a8K">二俱是恶业，<a id="a-8L"></a> 死堕叫唤狱。</p>
  <p id="a8M">不想不教求，<a id="a-8N"></a> 此三种名净，</p>
  <p id="a8O">世无如是肉，<a id="a-8P"></a> 食者我诃责！</p>
  <p id="a8Q">更互相食啖，<a id="a-8R"></a> 死堕恶兽中，</p>
  <p id="a8S">臭秽而癫狂，<a id="a-8T"></a> 是故不应食。</p>
  <p id="a8U">猎师旃茶罗，<a id="a-8V"></a> 屠儿罗刹娑，</p>
  <p id="a8W">此等种中生，<a id="a-8X"></a> 斯皆食肉报。</p>
  <p id="a8Y">食已无惭愧，<a id="a-8Z"></a> 生生常癫狂，</p>
  <p id="a8a">诸佛及菩萨，<a id="a-8b"></a> 声闻所嫌恶。</p>
  <p id="a8c">象胁与大云，<a id="a-8d"></a> 涅槃央掘摩，</p>
  <p id="a8e">及此楞伽经，<a id="a-8f"></a> 我皆制断肉。</p>
  <p id="a8g">先说见闻疑，<a id="a-8h"></a> 已断一切肉，</p>
  <p id="a8i">以其恶习故，<a id="a-8j"></a> 愚者妄分别。</p>
  <p id="a8k">如贪障解脱，<a id="a-8l"></a> 肉等亦复然，</p>
  <p id="a8m">若有食之者，<a id="a-8n"></a> 不能入圣道。</p>
  <p id="a8o">未来世众生，<a id="a-8p"></a> 于肉愚痴说，</p>
  <p id="a8q">言此净无罪，<a id="a-8r"></a> 佛听我等食。</p>
  <p id="a8s">净食尚如药，<a id="a-8t"></a> 犹如子肉想，</p>
  <p id="a8u">是故修行者，<a id="a-8v"></a> 知量而行乞。</p>
  <p id="a8w">食肉背解脱，<a id="a-8x"></a> 及违圣表相，</p>
  <p id="a8y">令众生生怖，<a id="a-8z"></a> 是故不应食。</p>
  <p id="a90">安住慈心者，<a id="a-91"></a> 我说常厌离，</p>
  <p id="a92">师子及虎狼，<a id="a-93"></a> 应共同游止。</p>
  <p id="a94">若于酒肉等，<a id="a-95"></a> 一切皆不食，</p>
  <p id="a96">必生贤圣中，<a id="a-97"></a> 丰财具智慧。<a id="a-98"></a>”</p>
  <p data-pb></p>
  <h2 id="a99">陀罗尼品第九</h2>
  <p id="a9A">尔时，<a id="a-9B"></a>佛告大慧菩萨摩诃萨言：<a id="a-9C"></a>“大慧，<a id="a-9D"></a>过去、<a id="a-9E"></a>未来、<a id="a-9F"></a>现在诸佛，<a id="a-9G"></a>为欲拥护持此经者，<a id="a-9H"></a>皆为演说楞伽经咒。<a id="a-9I"></a>我今亦说，<a id="a-9J"></a>汝当受持。<a id="a-9K"></a>”即说咒曰：</p>
  <p id="a9L">“怛侄他(一)　睹吒睹吒(都騃切下同二)　杜吒杜吒(三)　钵吒钵吒(四)　葛吒葛吒(五)　阿么[(匕/矢)+籴)]阿么[(匕/矢)+籴)](六)　毗么[(匕/矢)+籴)]毗么[(匕/矢)+籴)](七)　你谜你谜(八)　呬谜呬谜(九)　缚(扶荷切)谜缚谜(十)　葛[(匕/矢)+籴)]葛[(匕/矢)+籴)](十一)　揭啰葛[(匕/矢)+籴)](十二)　阿吒末吒(十三)　折吒咄吒(十四)　耆若(攘舸切二合)吒萨普(二合)吒(十五)　葛地(稚计切下同)剌地(十六)　钵地(十七)　呬谜呬谜(十八)　第谜第谜(十九)　折[(匕/矢)+籴)]折[(匕/矢)+籴)](二十)　般制般制(二十一)　畔第毗第(二十二)　按制满制(二十三)　[黑+主](胝庾切)茶(去声)[口+(匕/矢)+籴](二十四)　杜茶[口+(匕/矢)+籴](二十五)　般茶[口+(匕/矢)+籴](二十六)　遏计遏计(二十七)　末计末计(二十八)　斫结[口+(匕/矢)+籴]结[口+(匕/矢)+籴](二合二十九)　地(依字呼)谜地谜(三十)　呬谜呬谜(三十一)　[黑+主][黑+主][黑+主][黑+主](三十二)　楮(笞矩切)楮楮楮(三十三)　杜杜杜杜(并重呼三十四)　杜虎(二合)杜虎杜虎杜虎(三十五)　莎诃(三十六)</p>
  <p id="a9M">“大慧，<a id="a-9N"></a>未来世中，<a id="a-9O"></a>若有善男子、<a id="a-9P"></a>善女人，<a id="a-9Q"></a>受持读诵，<a id="a-9R"></a>为他解说此陀罗尼；<a id="a-9S"></a>当知此人，<a id="a-9T"></a>不为一切人与非人、<a id="a-9U"></a>诸鬼神等之所得便。<a id="a-9V"></a>若复有人卒中于恶，<a id="a-9W"></a>为其诵念一百八遍，<a id="a-9X"></a>即时恶鬼疾走而去。<a id="a-9Y"></a>大慧，<a id="a-9Z"></a>我更为汝说陀罗尼。<a id="a-9a"></a>”即说咒曰。</p>
  <p id="a9b">“怛侄他(一)　般头迷(二)　般头摩第鞞(去声三)　醯(去声呼下同)　泥醯祢醯泥(四)　主[(匕/矢)+籴)]主罗主[(匕/矢)+籴)](五)　虎主[(匕/矢)+籴)]虎罗虎主[(匕/矢)+籴)](六)　庾主[(匕/矢)+籴)]庾罗庾主[(匕/矢)+籴)](七)　跛[(匕/矢)+籴)]跛罗跛[(匕/矢)+籴)](八)　瞋(上声呼)第膑第(九)　畔逝末第(十)　尼罗迦[(匕/矢)+籴)](十一)　莎诃(十二)</p>
  <p id="a9c">“大慧，<a id="a-9d"></a>若有善男子、<a id="a-9e"></a>善女人，<a id="a-9f"></a>受持读诵，<a id="a-9g"></a>为他解说此陀罗尼，<a id="a-9h"></a>不为一切天、<a id="a-9i"></a>龙、<a id="a-9j"></a>夜叉、<a id="a-9k"></a>人非人等诸恶鬼神之所得便。<a id="a-9l"></a>我为禁止诸罗刹故说此神咒。<a id="a-9m"></a>若持此咒，<a id="a-9n"></a>则为受持入楞伽经，<a id="a-9o"></a>一切文句悉已具足。<a id="a-9p"></a>”</p>
  <p data-pb></p>
  <h2 id="a9q">偈颂品第十之一</h2>
  <p id="a9r">尔时，<a id="a-9s"></a>世尊欲重宣此修多罗中诸广义故，<a id="a-9t"></a>而说偈言：</p>
  <p id="a9u">“诸法不坚固，<a id="a-9v"></a> 皆从分别生，</p>
  <p id="a9w">以分别即空，<a id="a-9x"></a> 所分别非有。</p>
  <p id="a9y">由虚妄分别，<a id="a-9z"></a> 是则有识生，</p>
  <p id="aA0">八九识种种，<a id="a-A1"></a> 如海众波浪。</p>
  <p id="aA2">习气常增长，<a id="a-A3"></a> 槃根坚固依，</p>
  <p id="aA4">心随境界流，<a id="a-A5"></a> 如铁于礠石。</p>
  <p id="aA6">众生所依性，<a id="a-A7"></a> 远离诸计度，</p>
  <p id="aA8">及离智所知，<a id="a-A9"></a> 转依得解脱。</p>
  <p id="aAA">“得如幻三昧，<a id="a-AB"></a> 超过于十地，</p>
  <p id="aAC">观见心王时，<a id="a-AD"></a> 想识皆远离。</p>
  <p id="aAE">尔时心转依，<a id="a-AF"></a> 是则为常住，</p>
  <p id="aAG">在于莲华宫，<a id="a-AH"></a> 幻境之所起。</p>
  <p id="aAI">既住彼宫已，<a id="a-AJ"></a> 自在无功用，</p>
  <p id="aAK">利益诸众生，<a id="a-AL"></a> 如众色摩尼。</p>
  <p id="aAM">“无有为无为，<a id="a-AN"></a> 唯除妄分别，</p>
  <p id="aAO">愚夫迷执取，<a id="a-AP"></a> 如石女梦子。</p>
  <p id="aAQ">应知补伽罗，<a id="a-AR"></a> 蕴界诸缘等，</p>
  <p id="aAS">悉空无自性，<a id="a-AT"></a> 无生有非有。</p>
  <p id="aAU">我以方便说，<a id="a-AV"></a> 而实无有相，</p>
  <p id="aAW">愚夫妄执取，<a id="a-AX"></a> 能相及所相。</p>
  <p id="aAY">“一切知非知，<a id="a-AZ"></a> 一切非一切，</p>
  <p id="aAa">愚夫所分别，<a id="a-Ab"></a> 佛无觉自他。</p>
  <p id="aAc">诸法如幻梦，<a id="a-Ad"></a> 无生无自性，</p>
  <p id="aAe">以皆性空故，<a id="a-Af"></a> 无有不可得。</p>
  <p id="aAg">我唯说一性，<a id="a-Ah"></a> 离于妄计度，</p>
  <p id="aAi">自性无有二，<a id="a-Aj"></a> 众圣之所行。</p>
  <p id="aAk">“如四大不调，<a id="a-Al"></a> 变吐见萤光，</p>
  <p id="aAm">所见皆非有，<a id="a-An"></a> 世间亦如是。</p>
  <p id="aAo">犹如幻所现，<a id="a-Ap"></a> 草木瓦砾等，</p>
  <p id="aAq">彼幻无所有，<a id="a-Ar"></a> 诸法亦如是。</p>
  <p id="aAs">非取非所取，<a id="a-At"></a> 非缚非所缚，</p>
  <p id="aAu">如幻如阳焰，<a id="a-Av"></a> 如梦亦如翳。</p>
  <p id="aAw">“若欲见真实，<a id="a-Ax"></a> 离诸分别取，</p>
  <p id="aAy">应修真实观，<a id="a-Az"></a> 见佛必无疑。</p>
  <p id="aB0">世间等于梦，<a id="a-B1"></a> 色资具亦尔，</p>
  <p id="aB2">若能如是见，<a id="a-B3"></a> 身为世所尊。</p>
  <p id="aB4">三界由心起，<a id="a-B5"></a> 迷惑妄所见，</p>
  <p id="aB6">离妄无世间，<a id="a-B7"></a> 知已转染依。</p>
  <p id="aB8">“愚夫之所见，<a id="a-B9"></a> 妄谓有生灭；</p>
  <p id="aBA">智者如实观，<a id="a-BB"></a> 不生亦不灭。</p>
  <p id="aBC">常行无分别，<a id="a-BD"></a> 远离心心法，</p>
  <p id="aBE">住色究竟天，<a id="a-BF"></a> 离诸过失处。</p>
  <p id="aBG">于彼成正觉，<a id="a-BH"></a> 具力通自在，</p>
  <p id="aBI">及诸胜三昧，<a id="a-BJ"></a> 现化于此成。</p>
  <p id="aBK">“化身无量亿，<a id="a-BL"></a> 遍游一切处，</p>
  <p id="aBM">令愚夫得闻，<a id="a-BN"></a> 如响难思法。</p>
  <p id="aBO">远离初中后，<a id="a-BP"></a> 亦离于有无，</p>
  <p id="aBQ">非多而现多，<a id="a-BR"></a> 不动而普遍。</p>
  <p id="aBS">说众生身中，<a id="a-BT"></a> 所覆之性质，</p>
  <p id="aBU">迷惑令幻有，<a id="a-BV"></a> 非幻为迷惑。</p>
  <p id="aBW">“由心迷惑故，<a id="a-BX"></a> 一切皆悉有，</p>
  <p id="aBY">以此相系缚，<a id="a-BZ"></a> 藏识起世间。</p>
  <p id="aBa">如是诸世间，<a id="a-Bb"></a> 唯有假施设，</p>
  <p id="aBc">诸见如暴流，<a id="a-Bd"></a> 行于人法中。</p>
  <p id="aBe">若能如是知，<a id="a-Bf"></a> 是则转所依，</p>
  <p id="aBg">乃为我真子，<a id="a-Bh"></a> 成就随顺法。</p>
  <p id="aBi">“愚夫所分别，<a id="a-Bj"></a> 坚湿暖动法，</p>
  <p id="aBk">假名无有实，<a id="a-Bl"></a> 亦无相所相。</p>
  <p id="aBm">身形及诸根，<a id="a-Bn"></a> 皆以八物成，</p>
  <p id="aBo">凡愚妄计色，<a id="a-Bp"></a> 迷惑身笼槛。</p>
  <p id="aBq">凡愚妄分别，<a id="a-Br"></a> 因缘和合生，</p>
  <p id="aBs">不了真实相，<a id="a-Bt"></a> 流转于三有。</p>
  <p id="aBu">“识中诸种子，<a id="a-Bv"></a> 能现心境界，</p>
  <p id="aBw">愚夫起分别，<a id="a-Bx"></a> 妄计于二取。</p>
  <p id="aBy">无明爱及业，<a id="a-Bz"></a> 诸心依彼生，</p>
  <p id="aC0">以是我了知，<a id="a-C1"></a> 为依他起性。</p>
  <p id="aC2">妄分别有物，<a id="a-C3"></a> 迷惑心所行，</p>
  <p id="aC4">此分别都无，<a id="a-C5"></a> 迷妄计为有。</p>
  <p id="aC6">“心为诸缘缚，<a id="a-C7"></a> 生起于众生；</p>
  <p id="aC8">诸缘若远离，<a id="a-C9"></a> 我说无所见。</p>
  <p id="aCA">已离于众缘，<a id="a-CB"></a> 自相所分别，</p>
  <p id="aCC">身中不复起，<a id="a-CD"></a> 我为无所行。</p>
  <p id="aCE">众生心所起，<a id="a-CF"></a> 能取及所取，</p>
  <p id="aCG">所见皆无相，<a id="a-CH"></a> 愚夫妄分别。</p>
  <p id="aCI">显示阿赖耶，<a id="a-CJ"></a> 殊胜之藏识，</p>
  <p id="aCK">离于能所取，<a id="a-CL"></a> 我说为真如。</p>
  <p id="aCM">“蕴中无有人，<a id="a-CN"></a> 无我无众生，</p>
  <p id="aCO">生唯是识生，<a id="a-CP"></a> 灭亦唯识灭。</p>
  <p id="aCQ">犹如画高下，<a id="a-CR"></a> 虽见无所有，</p>
  <p id="aCS">诸法亦如是，<a id="a-CT"></a> 虽见而非有。</p>
  <p id="aCU">如乾闼婆城，<a id="a-CV"></a> 亦如热时焰，</p>
  <p id="aCW">所见恒如是，<a id="a-CX"></a> 智观不可得。</p>
  <p id="aCY">“因缘及譬喻，<a id="a-CZ"></a> 以此而立宗，</p>
  <p id="aCa">乾城梦火轮，<a id="a-Cb"></a> 阳焰日月光。</p>
  <p id="aCc">火焰毛等喻，<a id="a-Cd"></a> 以此显无生，</p>
  <p id="aCe">世分别皆空，<a id="a-Cf"></a> 迷惑如幻梦。</p>
  <p id="aCg">见诸有不生，<a id="a-Ch"></a> 三界无所依，</p>
  <p id="aCi">内外亦如是，<a id="a-Cj"></a> 成就无生忍，</p>
  <p id="aCk">得如幻三昧，<a id="a-Cl"></a> 及以意生身，</p>
  <p id="aCm">种种诸神通，<a id="a-Cn"></a> 诸力及自在。</p>
  <p id="aCo">“诸法本无生，<a id="a-Cp"></a> 空无有自性；</p>
  <p id="aCq">迷惑诸因缘，<a id="a-Cr"></a> 而谓有生灭。</p>
  <p id="aCs">愚夫妄分别，<a id="a-Ct"></a> 以心而现心，</p>
  <p id="aCu">及现于外色，<a id="a-Cv"></a> 而实无所有。</p>
  <p id="aCw">如定力观见，<a id="a-Cx"></a> 佛像与骨锁，</p>
  <p id="aCy">及分析大种，<a id="a-Cz"></a> 假施设世间。</p>
  <p id="aD0">“身资及所住，<a id="a-D1"></a> 此三为所取；</p>
  <p id="aD2">意取及分别，<a id="a-D3"></a> 此三为能取。</p>
  <p id="aD4">迷惑妄计著，<a id="a-D5"></a> 以能所分别，</p>
  <p id="aD6">但随文字境，<a id="a-D7"></a> 而不见真实。</p>
  <p id="aD8">行者以慧观，<a id="a-D9"></a> 诸法无自性，</p>
  <p id="aDA">是时住无相，<a id="a-DB"></a> 一切皆休息。</p>
  <p id="aDC">“如以墨涂鸡，<a id="a-DD"></a> 无智者妄取；</p>
  <p id="aDE">实无有三乘，<a id="a-DF"></a> 愚夫不能见。</p>
  <p id="aDG">若见诸声闻，<a id="a-DH"></a> 及以辟支佛，</p>
  <p id="aDI">皆大悲菩萨，<a id="a-DJ"></a> 变化之所现。</p>
  <p id="aDK">三界唯是心，<a id="a-DL"></a> 分别二自性，</p>
  <p id="aDM">转依离人法，<a id="a-DN"></a> 是则为真如。</p>
  <p id="aDO">“日月灯光焰，<a id="a-DP"></a> 大种及摩尼，</p>
  <p id="aDQ">无分别作用，<a id="a-DR"></a> 诸佛亦如是。</p>
  <p id="aDS">诸法如毛轮，<a id="a-DT"></a> 远离生住灭，</p>
  <p id="aDU">亦离常无常，<a id="a-DV"></a> 染净亦如是。</p>
  <p id="aDW">如著陀都药，<a id="a-DX"></a> 见地作金色，</p>
  <p id="aDY">而实彼地中，<a id="a-DZ"></a> 本无有金相。</p>
  <p id="aDa">愚夫亦如是，<a id="a-Db"></a> 无始迷乱心，</p>
  <p id="aDc">妄取诸有实，<a id="a-Dd"></a> 如幻如阳焰。</p>
  <p id="aDe">“应观一种子，<a id="a-Df"></a> 与非种同印，</p>
  <p id="aDg">一种一切种，<a id="a-Dh"></a> 是名心种种。</p>
  <p id="aDi">种种子为一，<a id="a-Dj"></a> 转依为非种，</p>
  <p id="aDk">平等同法印，<a id="a-Dl"></a> 悉皆无分别。</p>
  <p id="aDm">种种诸种子，<a id="a-Dn"></a> 能感诸趣生，</p>
  <p id="aDo">种种众杂苦，<a id="a-Dp"></a> 名一切种子。</p>
  <p id="aDq">“观诸法自性，<a id="a-Dr"></a> 迷惑不待遣；</p>
  <p id="aDs">物性本无生，<a id="a-Dt"></a> 了知即解脱。</p>
  <p id="aDu">定者观世间，<a id="a-Dv"></a> 众色由心起，</p>
  <p id="aDw">无始心迷惑，<a id="a-Dx"></a> 实无色无心。</p>
  <p id="aDy">如幻与乾城，<a id="a-Dz"></a> 毛轮及阳焰，</p>
  <p id="aE0">非有而现有，<a id="a-E1"></a> 诸法亦如是。</p>
  <p id="aE2">“一切法不生，<a id="a-E3"></a> 唯迷惑所见；</p>
  <p id="aE4">以从迷妄生，<a id="a-E5"></a> 愚妄计著二。</p>
  <p id="aE6">由种种习气，<a id="a-E7"></a> 生诸波浪心；</p>
  <p id="aE8">若彼习断时，<a id="a-E9"></a> 心浪不复起。</p>
  <p id="aEA">心缘诸境起，<a id="a-EB"></a> 如画依于壁，</p>
  <p id="aEC">不尔虚空中，<a id="a-ED"></a> 何不起于画？</p>
  <p id="aEE">“若缘少分相，<a id="a-EF"></a> 令心得生者；</p>
  <p id="aEG">心既从缘起，<a id="a-EH"></a> 唯心义不成。</p>
  <p id="aEI">心性本清净，<a id="a-EJ"></a> 犹若净虚空；</p>
  <p id="aEK">令心还取心，<a id="a-EL"></a> 由习非异因。</p>
  <p id="aEM">执著自心现，<a id="a-EN"></a> 令心而得起，</p>
  <p id="aEO">所见实非外，<a id="a-EP"></a> 是故说唯心。</p>
  <p id="aEQ">“藏识说名心，<a id="a-ER"></a> 思量以为意，</p>
  <p id="aES">能了诸境界，<a id="a-ET"></a> 是则名为识。</p>
  <p id="aEU">心常为无记，<a id="a-EV"></a> 意具二种行，</p>
  <p id="aEW">现在识通具，<a id="a-EX"></a> 善与不善等。</p>
  <p id="aEY">证乃无定时，<a id="a-EZ"></a> 超地及诸刹，</p>
  <p id="aEa">亦越于心量，<a id="a-Eb"></a> 而住无相果。</p>
  <p id="aEc">“所见有与无，<a id="a-Ed"></a> 及以种种相，</p>
  <p id="aEe">皆是诸愚夫，<a id="a-Ef"></a> 颠倒所执著。</p>
  <p id="aEg">智若离分别，<a id="a-Eh"></a> 物有则相违，</p>
  <p id="aEi">由心故无色，<a id="a-Ej"></a> 是故无分别。</p>
  <p id="aEk">诸根犹如幻，<a id="a-El"></a> 境界悉如梦，</p>
  <p id="aEm">能作及所作，<a id="a-En"></a> 一切皆非有。</p>
  <p id="aEo">“世谛一切有，<a id="a-Ep"></a> 第一义则无；</p>
  <p id="aEq">诸法无性性，<a id="a-Er"></a> 说为第一义。</p>
  <p id="aEs">于无自性中，<a id="a-Et"></a> 因诸言说故，</p>
  <p id="aEu">而有物起者，<a id="a-Ev"></a> 是名为俗谛。</p>
  <p id="aEw">若无有言说，<a id="a-Ex"></a> 所起物亦无，</p>
  <p id="aEy">世谛中无有，<a id="a-Ez"></a> 有言无事者。</p>
  <p id="aF0">颠倒虚妄法，<a id="a-F1"></a> 而实不可得；</p>
  <p id="aF2">若倒是有者，<a id="a-F3"></a> 则无无自性。</p>
  <p id="aF4">以有无性故，<a id="a-F5"></a> 而彼颠倒法，</p>
  <p id="aF6">一切诸所有，<a id="a-F7"></a> 是皆不可得。</p>
  <p id="aF8">“恶习熏于心，<a id="a-F9"></a> 所现种种相，</p>
  <p id="aFA">迷惑谓心外，<a id="a-FB"></a> 妄取诸色像。</p>
  <p id="aFC">分别无分别，<a id="a-FD"></a> 分别是可断，</p>
  <p id="aFE">无分别能见，<a id="a-FF"></a> 实性证真空。</p>
  <p id="aFG">无明熏于心，<a id="a-FH"></a> 所现诸众生，</p>
  <p id="aFI">如幻象马等，<a id="a-FJ"></a> 及树叶为金。</p>
  <p id="aFK">“犹如翳目者，<a id="a-FL"></a> 迷惑见毛轮；</p>
  <p id="aFM">愚夫亦如是，<a id="a-FN"></a> 妄取诸境界。</p>
  <p id="aFO">分别所分别，<a id="a-FP"></a> 及起分别者，</p>
  <p id="aFQ">转所转转因，<a id="a-FR"></a> 因此六解脱。</p>
  <p id="aFS">由于妄计故，<a id="a-FT"></a> 无地无诸谛，</p>
  <p id="aFU">亦无诸刹土，<a id="a-FV"></a> 化佛及二乘。</p>
  <p id="aFW">“心起一切法，<a id="a-FX"></a> 一切处及身，</p>
  <p id="aFY">心性实无相，<a id="a-FZ"></a> 无智取种种。</p>
  <p id="aFa">分别迷惑相，<a id="a-Fb"></a> 是名依他起；</p>
  <p id="aFc">相中所有名，<a id="a-Fd"></a> 是则为妄计；</p>
  <p id="aFe">诸缘法和合，<a id="a-Ff"></a> 分别于名相，</p>
  <p id="aFg">此等皆不生，<a id="a-Fh"></a> 是则圆成实。</p>
  <p id="aFi">“十方诸刹土，<a id="a-Fj"></a> 众生菩萨中，</p>
  <p id="aFk">所有法报佛，<a id="a-Fl"></a> 化身及变化，</p>
  <p id="aFm">皆从无量寿，<a id="a-Fn"></a> 极乐界中出，</p>
  <p id="aFo">于方广经中，<a id="a-Fp"></a> 应知密意说。</p>
  <p id="aFq">所有佛子说，<a id="a-Fr"></a> 及诸导师说，</p>
  <p id="aFs">悉是化身说，<a id="a-Ft"></a> 非是实报佛。</p>
  <p id="aFu">“诸法无有生，<a id="a-Fv"></a> 彼亦非非有，</p>
  <p id="aFw">如幻亦如梦，<a id="a-Fx"></a> 如化如乾城。</p>
  <p id="aFy">种种由心起，<a id="a-Fz"></a> 种种由心脱，</p>
  <p id="aG0">心起更非余，<a id="a-G1"></a> 心灭亦如是。</p>
  <p id="aG2">以众生分别，<a id="a-G3"></a> 所现虚妄相；</p>
  <p id="aG4">唯心实无境，<a id="a-G5"></a> 离分别解脱。</p>
  <p id="aG6">“由无始积集，<a id="a-G7"></a> 分别诸戏论，</p>
  <p id="aG8">恶习之所熏，<a id="a-G9"></a> 起此虚妄境。</p>
  <p id="aGA">妄计自性故，<a id="a-GB"></a> 诸法皆无生；</p>
  <p id="aGC">依止于缘起，<a id="a-GD"></a> 众生迷分别。</p>
  <p id="aGE">分别不相应，<a id="a-GF"></a> 依他即清净，</p>
  <p id="aGG">所住离分别，<a id="a-GH"></a> 转依即真如。</p>
  <p id="aGI">“勿妄计虚妄，<a id="a-GJ"></a> 妄计即无实，</p>
  <p id="aGK">迷惑妄分别，<a id="a-GL"></a> 取所取皆无。</p>
  <p id="aGM">分别见外境，<a id="a-GN"></a> 是妄计自性，</p>
  <p id="aGO">由此虚妄计，<a id="a-GP"></a> 缘起自性生。</p>
  <p id="aGQ">邪见诸外境，<a id="a-GR"></a> 无境但是心，</p>
  <p id="aGS">如理正观察，<a id="a-GT"></a> 能所取皆灭。</p>
  <p id="aGU">如愚所分别，<a id="a-GV"></a> 外境实非有，</p>
  <p id="aGW">习气扰浊心，<a id="a-GX"></a> 似外境而转。</p>
  <p id="aGY">已灭二分别，<a id="a-GZ"></a> 智契于真如，</p>
  <p id="aGa">起于无影像，<a id="a-Gb"></a> 难思圣所行。</p>
  <p id="aGc">“依父母和合，<a id="a-Gd"></a> 如酥在于瓶，</p>
  <p id="aGe">阿赖耶意俱，<a id="a-Gf"></a> 令赤白增长。</p>
  <p id="aGg">闭尸及稠胞，<a id="a-Gh"></a> 秽业种种生，</p>
  <p id="aGi">业风增四大，<a id="a-Gj"></a> 出生如果熟。</p>
  <p id="aGk">五与五及五，<a id="a-Gl"></a> 疮窍有九种，</p>
  <p id="aGm">爪甲齿毛具，<a id="a-Gn"></a> 满足即便生。</p>
  <p id="aGo">初生犹粪虫，<a id="a-Gp"></a> 亦如人睡觉，</p>
  <p id="aGq">眼开见于色，<a id="a-Gr"></a> 分别渐增长。</p>
  <p id="aGs">分别决了已，<a id="a-Gt"></a> 唇齶等和合，</p>
  <p id="aGu">始发于语言，<a id="a-Gv"></a> 犹如鹦鹉等。</p>
  <p id="aGw">“随众生意乐，<a id="a-Gx"></a> 安立于大乘，</p>
  <p id="aGy">非恶见行处，<a id="a-Gz"></a> 外道不能受。</p>
  <p id="aH0">自内所证乘，<a id="a-H1"></a> 非计度所行，</p>
  <p id="aH2">愿说佛灭后，<a id="a-H3"></a> 谁能受持此？</p>
  <p id="aH4">大慧汝应知，<a id="a-H5"></a> 善逝涅槃后，</p>
  <p id="aH6">未来世当有，<a id="a-H7"></a> 持于我法者。</p>
  <p id="aH8">南天竺国中，<a id="a-H9"></a> 大名德比丘，</p>
  <p id="aHA">厥号为龙树，<a id="a-HB"></a> 能破有无宗。</p>
  <p id="aHC">世间中显我，<a id="a-HD"></a> 无上大乘法，</p>
  <p id="aHE">得初欢喜地，<a id="a-HF"></a> 往生安乐国。</p>
  <p id="aHG">“众缘所起义，<a id="a-HH"></a> 有无俱不可；</p>
  <p id="aHI">缘中妄计物，<a id="a-HJ"></a> 分别于有无，</p>
  <p id="aHK">如是外道见，<a id="a-HL"></a> 远离于我法。</p>
  <p id="aHM">一切法名字，<a id="a-HN"></a> 生处常随逐，</p>
  <p id="aHO">已习及现习，<a id="a-HP"></a> 展转共分别。</p>
  <p id="aHQ">若不说于名，<a id="a-HR"></a> 世间皆迷惑；</p>
  <p id="aHS">为除迷惑故，<a id="a-HT"></a> 是故立名言。</p>
  <p id="aHU">“愚分别诸法，<a id="a-HV"></a> 迷惑于名字，</p>
  <p id="aHW">及以诸缘生，<a id="a-HX"></a> 是三种分别。</p>
  <p id="aHY">以不生不灭，<a id="a-HZ"></a> 本性如虚空，</p>
  <p id="aHa">自性无所有，<a id="a-Hb"></a> 是名妄计相。</p>
  <p id="aHc">如幻影阳焰，<a id="a-Hd"></a> 镜像梦火轮，</p>
  <p id="aHe">如响及乾城，<a id="a-Hf"></a> 是则依他起。</p>
  <p id="aHg">真如空不二，<a id="a-Hh"></a> 实际及法性，</p>
  <p id="aHi">皆无有分别，<a id="a-Hj"></a> 我说是圆成。</p>
  <p id="aHk">“语言心所行，<a id="a-Hl"></a> 虚妄堕二边，</p>
  <p id="aHm">慧分别实谛，<a id="a-Hn"></a> 是慧无分别。</p>
  <p id="aHo">于智者所现，<a id="a-Hp"></a> 于愚则不现，</p>
  <p id="aHq">如是智所现，<a id="a-Hr"></a> 一切法无相。</p>
  <p id="aHs">如假金璎珞，<a id="a-Ht"></a> 非金愚谓金；</p>
  <p id="aHu">诸法亦如是，<a id="a-Hv"></a> 外道妄计度。</p>
  <p id="aHw">“诸法无始终，<a id="a-Hx"></a> 住于真实相，</p>
  <p id="aHy">世间皆无作，<a id="a-Hz"></a> 妄计不能了。</p>
  <p id="aI0">过去所有法，<a id="a-I1"></a> 未来及现在，</p>
  <p id="aI2">如是一切法，<a id="a-I3"></a> 皆悉是无生。</p>
  <p id="aI4">诸缘和合故，<a id="a-I5"></a> 是故说有法；</p>
  <p id="aI6">若离于和合，<a id="a-I7"></a> 不生亦不灭。</p>
  <p id="aI8">“而诸缘起法，<a id="a-I9"></a> 一异不可得，</p>
  <p id="aIA">略说以为生，<a id="a-IB"></a> 广说则为灭。</p>
  <p id="aIC">一是不生空，<a id="a-ID"></a> 一复是生空，</p>
  <p id="aIE">不生空为胜，<a id="a-IF"></a> 生空则灭坏。</p>
  <p id="aIG">真如空实际，<a id="a-IH"></a> 涅槃及法界，</p>
  <p id="aII">种种意生身，<a id="a-IJ"></a> 我说皆异名。</p>
  <p id="aIK">“于诸经律论，<a id="a-IL"></a> 而起净分别；</p>
  <p id="aIM">若不了无我，<a id="a-IN"></a> 依教不依义。</p>
  <p id="aIO">众生妄分别，<a id="a-IP"></a> 所见如兔角，</p>
  <p id="aIQ">分别即迷惑，<a id="a-IR"></a> 如渴兽逐焰。</p>
  <p id="aIS">由于妄执著，<a id="a-IT"></a> 而起于分别；</p>
  <p id="aIU">若离妄执因，<a id="a-IV"></a> 分别则不起。</p>
  <p id="aIW">“甚深大方广，<a id="a-IX"></a> 知诸刹自在，</p>
  <p id="aIY">我为佛子说，<a id="a-IZ"></a> 非为诸声闻。</p>
  <p id="aIa">三有空无常，<a id="a-Ib"></a> 远离我我所，</p>
  <p id="aIc">我为诸声闻，<a id="a-Id"></a> 如是总相说。</p>
  <p id="aIe">不著一切法，<a id="a-If"></a> 寂静独所行，</p>
  <p id="aIg">思念辟支果，<a id="a-Ih"></a> 我为彼人说。</p>
  <p id="aIi">“身是依他起，<a id="a-Ij"></a> 迷惑不自见，</p>
  <p id="aIk">分别外自性，<a id="a-Il"></a> 而令心妄起。</p>
  <p id="aIm">报得及加持，<a id="a-In"></a> 诸趣种类生，</p>
  <p id="aIo">及梦中所得，<a id="a-Ip"></a> 是神通四性。</p>
  <p id="aIq">梦中之所得，<a id="a-Ir"></a> 及以佛威力，</p>
  <p id="aIs">诸趣种类等，<a id="a-It"></a> 皆非报得通。</p>
  <p id="aIu">“习气熏于心，<a id="a-Iv"></a> 似物而影起，</p>
  <p id="aIw">凡愚未能悟，<a id="a-Ix"></a> 是故说为生。</p>
  <p id="aIy">随于妄分别，<a id="a-Iz"></a> 外相几时有，</p>
  <p id="aJ0">尔所时增妄，<a id="a-J1"></a> 不见自心迷。</p>
  <p id="aJ2">何以说有生，<a id="a-J3"></a> 而不说所见？</p>
  <p id="aJ4">无所见而见，<a id="a-J5"></a> 为谁云何说？</p>
  <p id="aJ6">心体自本净，<a id="a-J7"></a> 意及诸识俱，</p>
  <p id="aJ8">习气常熏故，<a id="a-J9"></a> 而作诸浊乱。</p>
  <p id="aJA">藏识舍于身，<a id="a-JB"></a> 意乃求诸趣，</p>
  <p id="aJC">识述似境界，<a id="a-JD"></a> 见已而贪取。</p>
  <p id="aJE">所见唯自心，<a id="a-JF"></a> 外境不可得；</p>
  <p id="aJG">若修如是观，<a id="a-JH"></a> 舍妄念真如。</p>
  <p id="aJI">“诸定者境界，<a id="a-JJ"></a> 业及佛威力，</p>
  <p id="aJK">此三不思议，<a id="a-JL"></a> 难思智所行。</p>
  <p id="aJM">过未补伽罗，<a id="a-JN"></a> 虚空及涅槃，</p>
  <p id="aJO">我随世俗事，<a id="a-JP"></a> 真谛离文字。</p>
  <p id="aJQ">二乘及外道，<a id="a-JR"></a> 同依止诸见，</p>
  <p id="aJS">迷惑于唯心，<a id="a-JT"></a> 妄分别外境。</p>
  <p id="aJU">罗汉辟支佛，<a id="a-JV"></a> 及以佛菩提，</p>
  <p id="aJW">种子坚成就，<a id="a-JX"></a> 梦佛灌其顶。</p>
  <p id="aJY">心幻趣寂静，<a id="a-JZ"></a> 何为说有无？</p>
  <p id="aJa">何处及为谁？<a id="a-Jb"></a> 何故愿为说。</p>
  <p id="aJc">“迷惑于唯心，<a id="a-Jd"></a> 故说幻有无，</p>
  <p id="aJe">生灭相相应，<a id="a-Jf"></a> 相所相平等，</p>
  <p id="aJg">分别名意识，<a id="a-Jh"></a> 及与五识俱，</p>
  <p id="aJi">如影像暴流，<a id="a-Jj"></a> 从心种子起。</p>
  <p id="aJk">若心及与意，<a id="a-Jl"></a> 诸识不起者，</p>
  <p id="aJm">即得意生身，<a id="a-Jn"></a> 亦得于佛地。</p>
  <p id="aJo">“诸缘及蕴界，<a id="a-Jp"></a> 人法之自相，</p>
  <p id="aJq">皆心假施设，<a id="a-Jr"></a> 如梦及毛轮。</p>
  <p id="aJs">观世如幻梦，<a id="a-Jt"></a> 依止于真实；</p>
  <p id="aJu">真实离诸相，<a id="a-Jv"></a> 亦离因相应。</p>
  <p id="aJw">圣者内所证，<a id="a-Jx"></a> 常住于无念；</p>
  <p id="aJy">迷惑因相应，<a id="a-Jz"></a> 执世间为实。</p>
  <p id="aK0">“一切戏论灭，<a id="a-K1"></a> 迷惑则不生；</p>
  <p id="aK2">随有迷分别，<a id="a-K3"></a> 痴心常现起。</p>
  <p id="aK4">诸法空无性，<a id="a-K5"></a> 而是常无常，</p>
  <p id="aK6">生论者所见，<a id="a-K7"></a> 非是无生论。</p>
  <p id="aK8">一异俱不俱，<a id="a-K9"></a> 自然及自在，</p>
  <p id="aKA">时微尘胜性，<a id="a-KB"></a> 缘分别世间。</p>
  <p id="aKC">“识为生死种，<a id="a-KD"></a> 有种故有生，</p>
  <p id="aKE">如画依于壁，<a id="a-KF"></a> 了知即便灭。</p>
  <p id="aKG">譬如见幻人，<a id="a-KH"></a> 而有幻生死；</p>
  <p id="aKI">凡愚亦如是，<a id="a-KJ"></a> 痴故起缚脱。</p>
  <p id="aKK">内外二种法，<a id="a-KL"></a> 及以彼因缘，</p>
  <p id="aKM">修行者观察，<a id="a-KN"></a> 皆住于无相。</p>
  <p id="aKO">“习气不离心，<a id="a-KP"></a> 亦不与心俱，</p>
  <p id="aKQ">虽为习所缠，<a id="a-KR"></a> 心相无差别。</p>
  <p id="aKS">心如白色衣，<a id="a-KT"></a> 意识习为垢，</p>
  <p id="aKU">垢习之所污，<a id="a-KV"></a> 令心不显现。</p>
  <p id="aKW">我说如虚空，<a id="a-KX"></a> 非有亦非无，</p>
  <p id="aKY">藏识亦如是，<a id="a-KZ"></a> 有无皆远离。</p>
  <p id="aKa">意识若转依，<a id="a-Kb"></a> 心则离浊乱，</p>
  <p id="aKc">我说心为佛，<a id="a-Kd"></a> 觉了一切法。</p>
  <p id="aKe">“永断三相续，<a id="a-Kf"></a> 亦离于四句，</p>
  <p id="aKg">有无皆舍离，<a id="a-Kh"></a> 诸有恒如幻。</p>
  <p id="aKi">前七地心起，<a id="a-Kj"></a> 故有二自性；</p>
  <p id="aKk">余地及佛地，<a id="a-Kl"></a> 悉是圆成实。</p>
  <p id="aKm">欲色无色界，<a id="a-Kn"></a> 及以于涅槃，</p>
  <p id="aKo">于彼一切身，<a id="a-Kp"></a> 皆是心境界。</p>
  <p id="aKq">随其有所得，<a id="a-Kr"></a> 是则迷惑起；</p>
  <p id="aKs">若觉自心已，<a id="a-Kt"></a> 迷惑则不生。</p>
  <p id="aKu">“我立二种法，<a id="a-Kv"></a> 诸相及以证，</p>
  <p id="aKw">以四种理趣，<a id="a-Kx"></a> 方便说成就。</p>
  <p id="aKy">见种种名相，<a id="a-Kz"></a> 是迷惑分别；</p>
  <p id="aL0">若离于名相，<a id="a-L1"></a> 性净圣所行。</p>
  <p id="aL2">随能所分别，<a id="a-L3"></a> 则有妄计相；</p>
  <p id="aL4">若离彼分别，<a id="a-L5"></a> 自性圣所行。</p>
  <p id="aL6">“心若解脱时，<a id="a-L7"></a> 则常恒真实；</p>
  <p id="aL8">种性及法性，<a id="a-L9"></a> 真如离分别。</p>
  <p id="aLA">以有清净心，<a id="a-LB"></a> 而有杂染现；</p>
  <p id="aLC">无净则无染，<a id="a-LD"></a> 真净圣所行。</p>
  <p id="aLE">世间从缘生，<a id="a-LF"></a> 增长于分别，</p>
  <p id="aLG">观彼如幻梦，<a id="a-LH"></a> 是时即解脱。</p>
  <p id="aLI">“种种恶习气，<a id="a-LJ"></a> 与心和合故，</p>
  <p id="aLK">众生见外境，<a id="a-LL"></a> 不睹心法性。</p>
  <p id="aLM">心性本清净，<a id="a-LN"></a> 不生诸迷惑，</p>
  <p id="aLO">迷从恶习起，<a id="a-LP"></a> 是故不见心。</p>
  <p id="aLQ">唯迷惑即真，<a id="a-LR"></a> 真实非余处，</p>
  <p id="aLS">以诸行非行，<a id="a-LT"></a> 非余处见故。</p>
  <p id="aLU">“若观诸有为，<a id="a-LV"></a> 远离相所相，</p>
  <p id="aLW">以离众相故，<a id="a-LX"></a> 见世唯自心。</p>
  <p id="aLY">安住于唯心，<a id="a-LZ"></a> 不分别外境，</p>
  <p id="aLa">住真如所缘，<a id="a-Lb"></a> 超过于心量。</p>
  <p id="aLc">若超过心量，<a id="a-Ld"></a> 亦超于无相，</p>
  <p id="aLe">以住无相者，<a id="a-Lf"></a> 不见于大乘。</p>
  <p id="aLg">行寂无功用，<a id="a-Lh"></a> 净修诸大愿，</p>
  <p id="aLi">及我最胜智，<a id="a-Lj"></a> 无相故不见。</p>
  <p id="aLk">“应观心所行，<a id="a-Ll"></a> 亦观智所行，</p>
  <p id="aLm">观见慧所行，<a id="a-Ln"></a> 于相无迷惑。</p>
  <p id="aLo">心所行苦谛，<a id="a-Lp"></a> 智所行是集，</p>
  <p id="aLq">余二及佛地，<a id="a-Lr"></a> 皆是慧所行。</p>
  <p id="aLs">得果与涅槃，<a id="a-Lt"></a> 及以八圣道，</p>
  <p id="aLu">觉了一切法，<a id="a-Lv"></a> 是佛清净智。</p>
  <p id="aLw">“眼根及色境，<a id="a-Lx"></a> 空明与作意，</p>
  <p id="aLy">故令从藏识，<a id="a-Lz"></a> 众生眼识生。</p>
  <p id="aM0">取者能所取，<a id="a-M1"></a> 名事俱无有，</p>
  <p id="aM2">无因妄分别，<a id="a-M3"></a> 是为无智者。</p>
  <p id="aM4">名义互不生，<a id="a-M5"></a> 名义别亦尔，</p>
  <p id="aM6">计因无因生，<a id="a-M7"></a> 不离于分别。</p>
  <p id="aM8">妄谓住实谛，<a id="a-M9"></a> 随见施设说，</p>
  <p id="aMA">一性五不成，<a id="a-MB"></a> 舍离于谛义。</p>
  <p id="aMC">“戏论于有无，<a id="a-MD"></a> 应超此等魔，</p>
  <p id="aME">以见无我故，<a id="a-MF"></a> 不妄求诸有。</p>
  <p id="aMG">计作者为常，<a id="a-MH"></a> 咒术与诤论，</p>
  <p id="aMI">实谛离言说，<a id="a-MJ"></a> 而见寂灭法。</p>
  <p id="aMK">依于藏识故，<a id="a-ML"></a> 而得有意转；</p>
  <p id="aMM">心意为依故，<a id="a-MN"></a> 而有诸识生。</p>
  <p id="aMO">虚妄所立法，<a id="a-MP"></a> 及心性真如，</p>
  <p id="aMQ">定者如是观，<a id="a-MR"></a> 通达唯心性。</p>
  <p id="aMS">“观意与相事，<a id="a-MT"></a> 不念常无常，</p>
  <p id="aMU">及以生不生，<a id="a-MV"></a> 不分别二义。</p>
  <p id="aMW">从于阿赖耶，<a id="a-MX"></a> 生起于诸识，</p>
  <p id="aMY">终不于一义，<a id="a-MZ"></a> 而生二种心。</p>
  <p id="aMa">由见自心故，<a id="a-Mb"></a> 非空非言说；</p>
  <p id="aMc">若不见自心，<a id="a-Md"></a> 为见网所缚。</p>
  <p id="aMe">“诸缘无有生，<a id="a-Mf"></a> 诸根无所有，</p>
  <p id="aMg">无贪无蕴界，<a id="a-Mh"></a> 悉无诸有为；</p>
  <p id="aMi">本无诸业报，<a id="a-Mj"></a> 无作无有为，</p>
  <p id="aMk">执著本来无，<a id="a-Ml"></a> 无缚亦无脱；</p>
  <p id="aMm">无有无记法，<a id="a-Mn"></a> 法非法皆无，</p>
  <p id="aMo">非时非涅槃，<a id="a-Mp"></a> 法性不可得；</p>
  <p id="aMq">非佛非真谛，<a id="a-Mr"></a> 非因亦非果，</p>
  <p id="aMs">非倒非涅槃，<a id="a-Mt"></a> 非生亦非灭；</p>
  <p id="aMu">亦无十二支，<a id="a-Mv"></a> 边无边非有，</p>
  <p id="aMw">一切见皆断，<a id="a-Mx"></a> 我说是唯心。</p>
  <p id="aMy">“烦恼业与身，<a id="a-Mz"></a> 及业所得果，</p>
  <p id="aN0">皆如焰如梦，<a id="a-N1"></a> 如乾闼婆城。</p>
  <p id="aN2">以住唯心故，<a id="a-N3"></a> 诸相皆舍离；</p>
  <p id="aN4">以住唯心故，<a id="a-N5"></a> 能见于断常。</p>
  <p id="aN6">涅槃无诸蕴，<a id="a-N7"></a> 无我亦无相，</p>
  <p id="aN8">以入于唯心，<a id="a-N9"></a> 转依得解脱。</p>
  <p id="aNA">“恶习为因故，<a id="a-NB"></a> 外现于大地，</p>
  <p id="aNC">及以诸众生，<a id="a-ND"></a> 唯心无所见。</p>
  <p id="aNE">身资土影像，<a id="a-NF"></a> 众生习所现，</p>
  <p id="aNG">心非是有无，<a id="a-NH"></a> 习气令不显。</p>
  <p id="aNI">垢现于净中，<a id="a-NJ"></a> 非净现于垢；</p>
  <p id="aNK">如云翳虚空，<a id="a-NL"></a> 心不现亦尔。</p>
  <p id="aNM">“妄计性为有，<a id="a-NN"></a> 于缘起则无，</p>
  <p id="aNO">以妄计迷执，<a id="a-NP"></a> 缘起无分别。</p>
  <p id="aNQ">非所造皆色，<a id="a-NR"></a> 有色非所造，</p>
  <p id="aNS">梦幻焰乾城，<a id="a-NT"></a> 此等非所造。</p>
  <p id="aNU">若于缘生法，<a id="a-NV"></a> 谓实及不实，</p>
  <p id="aNW">此人决定依，<a id="a-NX"></a> 一异等诸见。</p>
  <p id="aNY">“声闻有三种，<a id="a-NZ"></a> 愿生与变化，</p>
  <p id="aNa">及离贪瞋等，<a id="a-Nb"></a> 从于法所生。</p>
  <p id="aNc">菩萨亦三种，<a id="a-Nd"></a> 未有诸佛相，</p>
  <p id="aNe">思念于众生，<a id="a-Nf"></a> 而现于佛像。</p>
  <p id="aNg">众生心所现，<a id="a-Nh"></a> 皆从习气生，</p>
  <p id="aNi">种种诸影像，<a id="a-Nj"></a> 如星云日月。</p>
  <p id="aNk">“若大种是有，<a id="a-Nl"></a> 可有所造生；</p>
  <p id="aNm">大种无性故，<a id="a-Nn"></a> 无能相所相。</p>
  <p id="aNo">大种是能造，<a id="a-Np"></a> 地等是所造；</p>
  <p id="aNq">大种本无生，<a id="a-Nr"></a> 故无所造色。</p>
  <p id="aNs">假实等诸色，<a id="a-Nt"></a> 及幻所造色，</p>
  <p id="aNu">梦色乾城色，<a id="a-Nv"></a> 焰色为第五。</p>
  <p id="aNw">“一阐提五种，<a id="a-Nx"></a> 种性五亦然；</p>
  <p id="aNy">五乘及非乘，<a id="a-Nz"></a> 涅槃有六种。</p>
  <p id="aO0">诸蕴二十四，<a id="a-O1"></a> 诸色有八种；</p>
  <p id="aO2">佛有二十四，<a id="a-O3"></a> 佛子有二种；</p>
  <p id="aO4">法门有百八，<a id="a-O5"></a> 声闻有三种；</p>
  <p id="aO6">诸佛刹唯一，<a id="a-O7"></a> 佛一亦复然；</p>
  <p id="aO8">解脱有三种，<a id="a-O9"></a> 心流注有四；</p>
  <p id="aOA">无我有六种，<a id="a-OB"></a> 所知亦有四。</p>
  <p id="aOC">远离于作者，<a id="a-OD"></a> 及离诸见过，</p>
  <p id="aOE">内自证不动，<a id="a-OF"></a> 是无上大乘。</p>
  <p id="aOG">生及与不生，<a id="a-OH"></a> 有八种九种，</p>
  <p id="aOI">一念与渐次，<a id="a-OJ"></a> 证得宗唯一。</p>
  <p id="aOK">无色界八种，<a id="a-OL"></a> 禅差别有六，</p>
  <p id="aOM">辟支诸佛子，<a id="a-ON"></a> 出离有七种。</p>
  <p id="aOO">“三世悉无有，<a id="a-OP"></a> 常无常亦无，</p>
  <p id="aOQ">作业及果报，<a id="a-OR"></a> 皆如梦中事。</p>
  <p id="aOS">诸佛本不生，<a id="a-OT"></a> 为声闻佛子，</p>
  <p id="aOU">心恒不能见，<a id="a-OV"></a> 如幻等法故，</p>
  <p id="aOW">故于一切刹，<a id="a-OX"></a> 从兜率入胎，</p>
  <p id="aOY">初生及出家，<a id="a-OZ"></a> 不从生处生。</p>
  <p id="aOa">为流转众生，<a id="a-Ob"></a> 而说于涅槃，</p>
  <p id="aOc">诸谛及诸刹，<a id="a-Od"></a> 随机令觉悟。</p>
  <p id="aOe">“世间洲树林，<a id="a-Of"></a> 无我外道行，</p>
  <p id="aOg">禅乘阿赖耶，<a id="a-Oh"></a> 果境不思议。</p>
  <p id="aOi">星宿月种类，<a id="a-Oj"></a> 诸王诸天种，</p>
  <p id="aOk">乾闼夜叉种，<a id="a-Ol"></a> 皆因业爱生。</p>
  <p id="aOm">不思变易死，<a id="a-On"></a> 犹与习气俱；</p>
  <p id="aOo">若死永尽时，<a id="a-Op"></a> 烦恼网已断。</p>
  <p id="aOq">“财谷与金银，<a id="a-Or"></a> 田宅及僮仆，</p>
  <p id="aOs">象马牛羊等，<a id="a-Ot"></a> 皆悉不应畜。</p>
  <p id="aOu">不卧穿孔床，<a id="a-Ov"></a> 亦不泥涂地，</p>
  <p id="aOw">金银铜钵等，<a id="a-Ox"></a> 皆悉不应畜。</p>
  <p id="aOy">土石及与铁，<a id="a-Oz"></a> 螺及玻瓈器，</p>
  <p id="aP0">满于摩竭量，<a id="a-P1"></a> 随钵故听畜。</p>
  <p id="aP2">常以青等色，<a id="a-P3"></a> 牛粪泥果叶，</p>
  <p id="aP4">染白钦婆等，<a id="a-P5"></a> 令作袈裟色；</p>
  <p id="aP6">四指量刀子，<a id="a-P7"></a> 刀如半月形，</p>
  <p id="aP8">为以割截衣，<a id="a-P9"></a> 修行者听畜。</p>
  <p id="aPA">勿学工巧明，<a id="a-PB"></a> 亦不应卖买，</p>
  <p id="aPC">若须使净人，<a id="a-PD"></a> 此法我所说。</p>
  <p id="aPE">“常守护诸根，<a id="a-PF"></a> 善解经律义，</p>
  <p id="aPG">不狎诸俗人，<a id="a-PH"></a> 是名修行者。</p>
  <p id="aPI">树下及岩穴，<a id="a-PJ"></a> 野屋与冢间，</p>
  <p id="aPK">草窟及露地，<a id="a-PL"></a> 修行者应住。</p>
  <p id="aPM">冢间及余处，<a id="a-PN"></a> 三衣常随身；</p>
  <p id="aPO">若阙衣服时，<a id="a-PP"></a> 来施者应受。</p>
  <p id="aPQ">“乞食出游行，<a id="a-PR"></a> 前视一寻地，</p>
  <p id="aPS">摄念而行乞，<a id="a-PT"></a> 犹如蜂采华。</p>
  <p id="aPU">闹众所集处，<a id="a-PV"></a> 众杂比丘尼，</p>
  <p id="aPW">活命与俗交，<a id="a-PX"></a> 皆不应乞食。</p>
  <p id="aPY">诸王及王子，<a id="a-PZ"></a> 大臣与长者，</p>
  <p id="aPa">修行者乞食，<a id="a-Pb"></a> 皆不应亲近。</p>
  <p id="aPc">生家及死家，<a id="a-Pd"></a> 亲友所爱家，</p>
  <p id="aPe">僧尼和杂家，<a id="a-Pf"></a> 修行者不食。</p>
  <p id="aPg">寺中烟不断，<a id="a-Ph"></a> 常作种种食，</p>
  <p id="aPi">及故为所造，<a id="a-Pj"></a> 修行者不食。</p>
  <p id="aPk">“行者观世间，<a id="a-Pl"></a> 能相与所相，</p>
  <p id="aPm">皆悉离生灭，<a id="a-Pn"></a> 亦离于有无。</p>
 </body>
</html>