<!doctype html>
<html id="z3IBTlmOs" data-ver="1681">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">大乘入楞伽经卷第七</h1>
  <h2 id="a2">偈颂品第十之二</h2>
  <p id="a3">“若诸修行者，<a id="a-4"></a> 不起于分别，</p>
  <p id="a5">不久得三昧，<a id="a-6"></a> 力通及自在。</p>
  <p id="a7">“修行者不应，<a id="a-8"></a> 妄执从微尘，</p>
  <p id="a9">时胜性作者，<a id="a-A"></a> 缘生于世间。</p>
  <p id="aB">世从自分别，<a id="a-C"></a> 种种习气生，</p>
  <p id="aD">修行者应观，<a id="a-E"></a> 诸有如梦幻。</p>
  <p id="aF">恒常见远离，<a id="a-G"></a> 诽谤及建立，</p>
  <p id="aH">身资及所住，<a id="a-I"></a> 不分别三有。</p>
  <p id="aJ">不思想饮食，<a id="a-K"></a> 正念端身住，</p>
  <p id="aL">数数恭敬礼，<a id="a-M"></a> 诸佛及菩萨。</p>
  <p id="aN">善解经律中，<a id="a-O"></a> 真实理趣法，</p>
  <p id="aP">五法二无我，<a id="a-Q"></a> 亦思惟自心。</p>
  <p id="aR">内证净法性，<a id="a-S"></a> 诸地及佛地，</p>
  <p id="aT">行者修习此，<a id="a-U"></a> 处莲华灌顶。</p>
  <p id="aV">沉轮诸趣中，<a id="a-W"></a> 厌离于诸有，</p>
  <p id="aX">往冢间静处，<a id="a-Y"></a> 修习诸观行。</p>
  <p id="aZ">“有物无因生，<a id="a-a"></a> 妄谓离断常，</p>
  <p id="ab">亦谓离有无，<a id="a-c"></a> 妄计为中道。</p>
  <p id="ad">妄计无因论，<a id="a-e"></a> 无因是断见，</p>
  <p id="af">不了外物故，<a id="a-g"></a> 坏灭于中道。</p>
  <p id="ah">恐堕于断见，<a id="a-i"></a> 不舍所执法，</p>
  <p id="aj">以建立诽谤，<a id="a-k"></a> 妄说为中道。</p>
  <p id="al">以觉了唯心，<a id="a-m"></a> 舍离于外法，</p>
  <p id="an">亦离妄分别，<a id="a-o"></a> 此行契中道。</p>
  <p id="ap">唯心无有境，<a id="a-q"></a> 无境心不生，</p>
  <p id="ar">我及诸如来，<a id="a-s"></a> 说此为中道。</p>
  <p id="at">“若生若不生，<a id="a-u"></a> 自性无自性，</p>
  <p id="av">有无等皆空，<a id="a-w"></a> 不应分别二。</p>
  <p id="ax">不能起分别，<a id="a-y"></a> 愚夫谓解脱；</p>
  <p id="az">心无觉智生，<a id="a-10"></a> 岂能断二执？</p>
  <p id="a11">以觉自心故，<a id="a-12"></a> 能断二所执；</p>
  <p id="a13">了知故能断，<a id="a-14"></a> 非不能分别。</p>
  <p id="a15">了知心所现，<a id="a-16"></a> 分别即不起，</p>
  <p id="a17">分别不起故，<a id="a-18"></a> 真如心转依。</p>
  <p id="a19">若见所起法，<a id="a-1A"></a> 离诸外道过，</p>
  <p id="a1B">是智者所取，<a id="a-1C"></a> 涅槃非灭坏。</p>
  <p id="a1D">我及诸佛说，<a id="a-1E"></a> 觉此即成佛；</p>
  <p id="a1F">若更异分别，<a id="a-1G"></a> 是则外道论。</p>
  <p id="a1H">“不生而现生，<a id="a-1I"></a> 不灭而现灭，</p>
  <p id="a1J">普于诸亿刹，<a id="a-1K"></a> 顿现如水月。</p>
  <p id="a1L">一身为多身，<a id="a-1M"></a> 燃火及注雨，</p>
  <p id="a1N">随机心中现，<a id="a-1O"></a> 是故说唯心。</p>
  <p id="a1P">心亦是唯心，<a id="a-1Q"></a> 非心亦心起，</p>
  <p id="a1R">种种诸色相，<a id="a-1S"></a> 通达皆唯心。</p>
  <p id="a1T">诸佛与声闻，<a id="a-1U"></a> 缘觉等形像，</p>
  <p id="a1V">及余种种色，<a id="a-1W"></a> 皆说是唯心。</p>
  <p id="a1X">从于无色界，<a id="a-1Y"></a> 乃至地狱中，</p>
  <p id="a1Z">普现为众生，<a id="a-1a"></a> 皆是唯心作。</p>
  <p id="a1b">如幻诸三昧，<a id="a-1c"></a> 及以意生身，</p>
  <p id="a1d">十地与自在，<a id="a-1e"></a> 皆由转依得。</p>
  <p id="a1f">愚夫为相缚，<a id="a-1g"></a> 随见闻觉知，</p>
  <p id="a1h">自分别颠倒，<a id="a-1i"></a> 戏论之所动。</p>
  <p id="a1j">“一切空无生，<a id="a-1k"></a> 我实不涅槃，</p>
  <p id="a1l">化佛于诸刹，<a id="a-1m"></a> 演三乘一乘。</p>
  <p id="a1n">佛有三十六，<a id="a-1o"></a> 复各有十种，</p>
  <p id="a1p">随众生心器，<a id="a-1q"></a> 而现诸刹土。</p>
  <p id="a1r">法佛于世间，<a id="a-1s"></a> 犹如妄计性，</p>
  <p id="a1t">虽见有种种，<a id="a-1u"></a> 而实无所有。</p>
  <p id="a1v">“法佛是真佛，<a id="a-1w"></a> 余皆是化佛，</p>
  <p id="a1x">随众生种子，<a id="a-1y"></a> 见佛所现身。</p>
  <p id="a1z">以迷惑诸相，<a id="a-20"></a> 而起于分别，</p>
  <p id="a21">分别不异真，<a id="a-22"></a> 相不即分别。</p>
  <p id="a23">自性及受用，<a id="a-24"></a> 化身复现化，</p>
  <p id="a25">佛德三十六，<a id="a-26"></a> 皆自性所成。</p>
  <p id="a27">“由外熏习种，<a id="a-28"></a> 而生于分别，</p>
  <p id="a29">不取于真实，<a id="a-2A"></a> 而取妄所执。</p>
  <p id="a2B">迷惑依内心，<a id="a-2C"></a> 及缘于外境，</p>
  <p id="a2D">但由此二起，<a id="a-2E"></a> 更无第三缘。</p>
  <p id="a2F">迷惑依内外，<a id="a-2G"></a> 而得生起已，</p>
  <p id="a2H">六十二十八，<a id="a-2I"></a> 故我说为心。</p>
  <p id="a2J">“知但有根境，<a id="a-2K"></a> 则离于我执；</p>
  <p id="a2L">悟心无境界，<a id="a-2M"></a> 则离于法执。</p>
  <p id="a2N">由依本识故，<a id="a-2O"></a> 而有诸识生；</p>
  <p id="a2P">由依内处故，<a id="a-2Q"></a> 有似外影现。</p>
  <p id="a2R">无智恒分别，<a id="a-2S"></a> 有为及无为，</p>
  <p id="a2T">皆悉不可得，<a id="a-2U"></a> 如梦星毛轮。</p>
  <p id="a2V">“如乾闼婆城，<a id="a-2W"></a> 如幻如焰水，</p>
  <p id="a2X">非有而见有，<a id="a-2Y"></a> 缘起法亦然。</p>
  <p id="a2Z">我依三种心，<a id="a-2a"></a> 假说根境我，</p>
  <p id="a2b">而彼心意识，<a id="a-2c"></a> 自性无所有。</p>
  <p id="a2d">心意及与识，<a id="a-2e"></a> 无我有二种，</p>
  <p id="a2f">五法与自性，<a id="a-2g"></a> 是诸佛境界。</p>
  <p id="a2h">“习气因为一，<a id="a-2i"></a> 而成于三相；</p>
  <p id="a2j">如以一彩色，<a id="a-2k"></a> 画壁见种种。</p>
  <p id="a2l">五法二无我，<a id="a-2m"></a> 自性心意识，</p>
  <p id="a2n">于佛种性中，<a id="a-2o"></a> 皆悉不可得。</p>
  <p id="a2p">远离心意识，<a id="a-2q"></a> 亦离于五法，</p>
  <p id="a2r">复离于自性，<a id="a-2s"></a> 是为佛种性。</p>
  <p id="a2t">“若身语意业，<a id="a-2u"></a> 不修白净法，</p>
  <p id="a2v">如来净种性，<a id="a-2w"></a> 则离于现行。</p>
  <p id="a2x">神通力自在，<a id="a-2y"></a> 三昧净庄严，</p>
  <p id="a2z">种种意生身，<a id="a-30"></a> 是佛净种性。</p>
  <p id="a31">内自证无垢，<a id="a-32"></a> 远离于因相，</p>
  <p id="a33">八地及佛地，<a id="a-34"></a> 如来性所成。</p>
  <p id="a35">远行与善慧，<a id="a-36"></a> 法云及佛地，</p>
  <p id="a37">皆是佛种性，<a id="a-38"></a> 余悉二乘摄。</p>
  <p id="a39">“如来心自在，<a id="a-3A"></a> 而为诸愚夫，</p>
  <p id="a3B">心相差别故，<a id="a-3C"></a> 说于七种地。</p>
  <p id="a3D">第七地不起，<a id="a-3E"></a> 身语意过失；</p>
  <p id="a3F">第八地所依，<a id="a-3G"></a> 如梦渡河等。</p>
  <p id="a3H">八地及五地，<a id="a-3I"></a> 解了工巧明，</p>
  <p id="a3J">诸佛子能作，<a id="a-3K"></a> 诸有中之王。</p>
  <p id="a3L">“智者不分别，<a id="a-3M"></a> 若生若不生，</p>
  <p id="a3N">空及与不空，<a id="a-3O"></a> 自性无自性，</p>
  <p id="a3P">但唯是心量，<a id="a-3Q"></a> 而实不可得。</p>
  <p id="a3R">为诸二乘说，<a id="a-3S"></a> 此实此虚妄；</p>
  <p id="a3T">非为诸佛子，<a id="a-3U"></a> 故不应分别。</p>
  <p id="a3V">“有非有悉非，<a id="a-3W"></a> 亦无刹那相，</p>
  <p id="a3X">假实法亦无，<a id="a-3Y"></a> 唯心不可得。</p>
  <p id="a3Z">有法是俗谛，<a id="a-3a"></a> 无性第一义；</p>
  <p id="a3b">迷惑于无性，<a id="a-3c"></a> 是则为世俗。</p>
  <p id="a3d">一切法皆空，<a id="a-3e"></a> 我为诸凡愚，</p>
  <p id="a3f">随俗假施设，<a id="a-3g"></a> 而彼无真实。</p>
  <p id="a3h">“由言所起法，<a id="a-3i"></a> 则有所行义，</p>
  <p id="a3j">观见言所生，<a id="a-3k"></a> 皆悉不可得。</p>
  <p id="a3l">如离壁无画，<a id="a-3m"></a> 离质亦无影；</p>
  <p id="a3n">藏识若清净，<a id="a-3o"></a> 诸识浪不生。</p>
  <p id="a3p">依法身有报，<a id="a-3q"></a> 从报起化身，</p>
  <p id="a3r">此为根本佛，<a id="a-3s"></a> 余皆化所现。</p>
  <p id="a3t">“不应妄分别，<a id="a-3u"></a> 空及以不空；</p>
  <p id="a3v">妄计于有无，<a id="a-3w"></a> 言义不可得。</p>
  <p id="a3x">凡愚妄分别，<a id="a-3y"></a> 德实尘聚色；</p>
  <p id="a3z">一一尘皆无，<a id="a-40"></a> 是故无境界。</p>
  <p id="a41">众生见外相，<a id="a-42"></a> 皆由自心现，</p>
  <p id="a43">所见既非有，<a id="a-44"></a> 故无诸外境。</p>
  <p id="a45">“如象溺深泥，<a id="a-46"></a> 不能复移动，</p>
  <p id="a47">声闻住三昧，<a id="a-48"></a> 昏垫亦复然。</p>
  <p id="a49">若见诸世间，<a id="a-4A"></a> 习气以为因，</p>
  <p id="a4B">离有无俱非，<a id="a-4C"></a> 法无我解脱。</p>
  <p id="a4D">自性名妄计，<a id="a-4E"></a> 缘起是依他，</p>
  <p id="a4F">真如是圆成，<a id="a-4G"></a> 我经中常说。</p>
  <p id="a4H">“心意及与识，<a id="a-4I"></a> 分别与表示，</p>
  <p id="a4J">本识作三有，<a id="a-4K"></a> 皆心之异名。</p>
  <p id="a4L">寿及于暖识，<a id="a-4M"></a> 阿赖耶命根，</p>
  <p id="a4N">意及与意识，<a id="a-4O"></a> 皆分别异名。</p>
  <p id="a4P">心能持于身，<a id="a-4Q"></a> 意恒审思虑，</p>
  <p id="a4R">意识诸识俱，<a id="a-4S"></a> 了自心境界。</p>
  <p id="a4T">“若实有我体，<a id="a-4U"></a> 异蕴及蕴中，</p>
  <p id="a4V">于彼求我体，<a id="a-4W"></a> 毕竟不可得。</p>
  <p id="a4X">一一观世间，<a id="a-4Y"></a> 皆是自心现，</p>
  <p id="a4Z">于烦恼随眠，<a id="a-4a"></a> 离苦得解脱。</p>
  <p id="a4b">声闻为尽智，<a id="a-4c"></a> 缘觉寂静智，</p>
  <p id="a4d">如来之智慧，<a id="a-4e"></a> 生起无穷尽。</p>
  <p id="a4f">“外实无有色，<a id="a-4g"></a> 唯自心所现；</p>
  <p id="a4h">愚夫不觉知，<a id="a-4i"></a> 妄分别有为。</p>
  <p id="a4j">不知外境界，<a id="a-4k"></a> 种种皆自心；</p>
  <p id="a4l">愚夫以因喻，<a id="a-4m"></a> 四句而成立。</p>
  <p id="a4n">智者悉了知，<a id="a-4o"></a> 境界自心现，</p>
  <p id="a4p">不以宗因喻，<a id="a-4q"></a> 诸句而成立。</p>
  <p id="a4r">“分别所分别，<a id="a-4s"></a> 是为妄计相，</p>
  <p id="a4t">依止于妄计，<a id="a-4u"></a> 而复起分别。</p>
  <p id="a4v">展转互相依，<a id="a-4w"></a> 皆因一习气，</p>
  <p id="a4x">此二俱为客，<a id="a-4y"></a> 非众生心起。</p>
  <p id="a4z">安住三界中，<a id="a-50"></a> 心心所分别，</p>
  <p id="a51">所起似境界，<a id="a-52"></a> 是妄计自性。</p>
  <p id="a53">“影像与种子，<a id="a-54"></a> 合为十二处，</p>
  <p id="a55">所依所缘合，<a id="a-56"></a> 说有所作事。</p>
  <p id="a57">犹如镜中像，<a id="a-58"></a> 翳眼见毛轮；</p>
  <p id="a59">习气覆亦然，<a id="a-5A"></a> 凡夫起妄见。</p>
  <p id="a5B">于自分别境，<a id="a-5C"></a> 而起于分别，</p>
  <p id="a5D">如外道分别，<a id="a-5E"></a> 外境不可得。</p>
  <p id="a5F">“如愚不了绳，<a id="a-5G"></a> 妄取以为蛇；</p>
  <p id="a5H">不了自心现，<a id="a-5I"></a> 妄分别外境。</p>
  <p id="a5J">如是绳自体，<a id="a-5K"></a> 一异性皆离；</p>
  <p id="a5L">但自心倒惑，<a id="a-5M"></a> 妄起绳分别。</p>
  <p id="a5N">妄计分别时，<a id="a-5O"></a> 而彼性非有，</p>
  <p id="a5P">云何见非有，<a id="a-5Q"></a> 而起于分别？</p>
  <p id="a5R">“色性无所有，<a id="a-5S"></a> 瓶衣等亦然；</p>
  <p id="a5T">但由分别生，<a id="a-5U"></a> 所见终无有。</p>
  <p id="a5V">无始有为中，<a id="a-5W"></a> 迷惑起分别，</p>
  <p id="a5X">何法令迷惑？<a id="a-5Y"></a> 愿佛为我说。</p>
  <p id="a5Z">诸法无自性，<a id="a-5a"></a> 但唯心所现，</p>
  <p id="a5b">不了于自心，<a id="a-5c"></a> 是故生分别。</p>
  <p id="a5d">“如愚所分别，<a id="a-5e"></a> 妄计实非有，</p>
  <p id="a5f">异此之所有，<a id="a-5g"></a> 而彼不能知。</p>
  <p id="a5h">诸圣者所有，<a id="a-5i"></a> 非愚所分别，</p>
  <p id="a5j">若圣同于凡，<a id="a-5k"></a> 圣应有虚妄。</p>
  <p id="a5l">以圣治心净，<a id="a-5m"></a> 是故无迷惑；</p>
  <p id="a5n">凡愚心不净，<a id="a-5o"></a> 故有妄分别。</p>
  <p id="a5p">“如母语婴儿，<a id="a-5q"></a> 汝勿须啼泣，</p>
  <p id="a5r">空中有果来，<a id="a-5s"></a> 种种任汝取。</p>
  <p id="a5t">我为众生说，<a id="a-5u"></a> 种种妄计果，</p>
  <p id="a5v">令彼爱乐已，<a id="a-5w"></a> 法实离有无。</p>
  <p id="a5x">诸法先非有，<a id="a-5y"></a> 诸缘不和合，</p>
  <p id="a5z">本不生而生，<a id="a-60"></a> 自性无所有。</p>
  <p id="a61">“未生法不生，<a id="a-62"></a> 离缘无生处；</p>
  <p id="a63">现生法亦尔，<a id="a-64"></a> 离缘不可得。</p>
  <p id="a65">观实缘起要，<a id="a-66"></a> 非有亦非无，</p>
  <p id="a67">非有无俱非，<a id="a-68"></a> 智者不分别。</p>
  <p id="a69">外道诸愚夫，<a id="a-6A"></a> 妄说一异性，</p>
  <p id="a6B">不了诸缘起，<a id="a-6C"></a> 世间如幻梦。</p>
  <p id="a6D">“我无上大乘，<a id="a-6E"></a> 超越于名言，</p>
  <p id="a6F">其义甚明了，<a id="a-6G"></a> 愚夫不觉知。</p>
  <p id="a6H">声闻及外道，<a id="a-6I"></a> 所说皆悭吝，</p>
  <p id="a6J">令义悉改变，<a id="a-6K"></a> 皆由妄计起。</p>
  <p id="a6L">诸相及自体，<a id="a-6M"></a> 形状及与名，</p>
  <p id="a6N">攀缘此四种，<a id="a-6O"></a> 而起诸分别。</p>
  <p id="a6P">“计梵自在作，<a id="a-6Q"></a> 一身与多身，</p>
  <p id="a6R">及日月运行，<a id="a-6S"></a> 彼非是我子。</p>
  <p id="a6T">具足于圣见，<a id="a-6U"></a> 通达如实法，</p>
  <p id="a6V">善巧转诸想，<a id="a-6W"></a> 到于识彼岸。</p>
  <p id="a6X">以此解脱印，<a id="a-6Y"></a> 永离于有无，</p>
  <p id="a6Z">及离于去来，<a id="a-6a"></a> 是我法中子。</p>
  <p id="a6b">“若色识转灭，<a id="a-6c"></a> 诸业失坏者，</p>
  <p id="a6d">是则无生死，<a id="a-6e"></a> 亦无常无常。</p>
  <p id="a6f">而彼转灭时，<a id="a-6g"></a> 色处虽舍离，</p>
  <p id="a6h">业住阿赖耶，<a id="a-6i"></a> 离有无过失。</p>
  <p id="a6j">色识虽转灭，<a id="a-6k"></a> 而业不失坏，</p>
  <p id="a6l">令于诸有中，<a id="a-6m"></a> 色识复相续。</p>
  <p id="a6n">“若彼诸众生，<a id="a-6o"></a> 所起业失坏，</p>
  <p id="a6p">是则无生死，<a id="a-6q"></a> 亦无有涅槃。</p>
  <p id="a6r">若业与色识，<a id="a-6s"></a> 俱时而灭坏，</p>
  <p id="a6t">生死中若生，<a id="a-6u"></a> 色业应无别。</p>
  <p id="a6v">色心与分别，<a id="a-6w"></a> 非异非不异，</p>
  <p id="a6x">愚夫谓灭坏，<a id="a-6y"></a> 而实离有无。</p>
  <p id="a6z">“缘起与妄计，<a id="a-70"></a> 展转无别相，</p>
  <p id="a71">如色与无常，<a id="a-72"></a> 展转生亦尔。</p>
  <p id="a73">既离异非异，<a id="a-74"></a> 妄计不可知，</p>
  <p id="a75">如色无常性，<a id="a-76"></a> 云何说有无？</p>
  <p id="a77">善达于妄计，<a id="a-78"></a> 缘起则不生；</p>
  <p id="a79">由见于缘起，<a id="a-7A"></a> 妄计则真如。</p>
  <p id="a7B">“若灭妄计性，<a id="a-7C"></a> 是则坏法眼，</p>
  <p id="a7D">便于我法中，<a id="a-7E"></a> 建立及诽谤。</p>
  <p id="a7F">如是色类人，<a id="a-7G"></a> 当毁谤正法，</p>
  <p id="a7H">彼皆以非法，<a id="a-7I"></a> 灭坏我法眼。</p>
  <p id="a7J">智者勿共语，<a id="a-7K"></a> 比丘事亦弃，</p>
  <p id="a7L">以灭坏妄计，<a id="a-7M"></a> 建立诽谤故。</p>
  <p id="a7N">“若随于分别，<a id="a-7O"></a> 起于有无见，</p>
  <p id="a7P">彼如幻毛轮，<a id="a-7Q"></a> 梦焰与乾城。</p>
  <p id="a7R">彼非学佛法，<a id="a-7S"></a> 不应与同住，</p>
  <p id="a7T">以自堕二边，<a id="a-7U"></a> 亦坏他人故。</p>
  <p id="a7V">若有修行者，<a id="a-7W"></a> 观于妄计性，</p>
  <p id="a7X">寂静离有无，<a id="a-7Y"></a> 摄取与同住。</p>
  <p id="a7Z">“如世间有处，<a id="a-7a"></a> 出金摩尼珠，</p>
  <p id="a7b">彼虽无造作，<a id="a-7c"></a> 而众生受用。</p>
  <p id="a7d">业性亦如是，<a id="a-7e"></a> 远离种种性，</p>
  <p id="a7f">所见业非有，<a id="a-7g"></a> 非不生诸趣。</p>
  <p id="a7h">如圣所了知，<a id="a-7i"></a> 法皆无所有；</p>
  <p id="a7j">愚夫所分别，<a id="a-7k"></a> 妄计法非无。</p>
  <p id="a7l">“若愚所分别，<a id="a-7m"></a> 彼法非有者，</p>
  <p id="a7n">既无一切法，<a id="a-7o"></a> 众生无杂染。</p>
  <p id="a7p">以有杂染法，<a id="a-7q"></a> 无明爱所系，</p>
  <p id="a7r">能起生死身，<a id="a-7s"></a> 诸根悉具足。</p>
  <p id="a7t">若谓愚分别，<a id="a-7u"></a> 此法皆无者，</p>
  <p id="a7v">则无诸根生，<a id="a-7w"></a> 彼非正修行。</p>
  <p id="a7x">若无有此法，<a id="a-7y"></a> 而为生死因，</p>
  <p id="a7z">愚夫不待修，<a id="a-80"></a> 自然而解脱。</p>
  <p id="a81">若无有彼法，<a id="a-82"></a> 凡圣云何别？</p>
  <p id="a83">亦则无圣人，<a id="a-84"></a> 修行三解脱。</p>
  <p id="a85">“诸蕴及人法，<a id="a-86"></a> 自共相无相，</p>
  <p id="a87">诸缘及诸根，<a id="a-88"></a> 我为声闻说。</p>
  <p id="a89">唯心及非因，<a id="a-8A"></a> 诸地与自在，</p>
  <p id="a8B">内证净真如，<a id="a-8C"></a> 我为佛子说。</p>
  <p id="a8D">“未来世当有，<a id="a-8E"></a> 身著于袈裟，</p>
  <p id="a8F">妄说于有无，<a id="a-8G"></a> 毁坏我正法。</p>
  <p id="a8H">缘起法无性，<a id="a-8I"></a> 是诸圣所行；</p>
  <p id="a8J">妄计性无物，<a id="a-8K"></a> 计度者分别。</p>
  <p id="a8L">“未来有愚痴，<a id="a-8M"></a> 揭那诸外道，</p>
  <p id="a8N">说于无因论，<a id="a-8O"></a> 恶见坏世间。</p>
  <p id="a8P">妄说诸世间，<a id="a-8Q"></a> 从于微尘生，</p>
  <p id="a8R">而彼尘无因，<a id="a-8S"></a> 九种实物常。</p>
  <p id="a8T">从实而成实，<a id="a-8U"></a> 从德能生德；</p>
  <p id="a8V">真法性异此，<a id="a-8W"></a> 毁谤说言无。</p>
  <p id="a8X">“若本无而生，<a id="a-8Y"></a> 世间则有始；</p>
  <p id="a8Z">生死无前际，<a id="a-8a"></a> 是我之所说。</p>
  <p id="a8b">三界一切物，<a id="a-8c"></a> 本无而生者，</p>
  <p id="a8d">驼驴狗生角，<a id="a-8e"></a> 亦应无有疑。</p>
  <p id="a8f">眼色识本无，<a id="a-8g"></a> 而今有生者；</p>
  <p id="a8h">衣冠及席等，<a id="a-8i"></a> 应从泥团生。</p>
  <p id="a8j">如叠中无席，<a id="a-8k"></a> 蒲中亦无席，</p>
  <p id="a8l">何不诸缘中，<a id="a-8m"></a> 一一皆生席？</p>
  <p id="a8n">彼命者与身，<a id="a-8o"></a> 若本无而生，</p>
  <p id="a8p">我先已说彼，<a id="a-8q"></a> 皆是外道论。</p>
  <p id="a8r">我先所说宗，<a id="a-8s"></a> 为遮于彼意，</p>
  <p id="a8t">既遮于彼已，<a id="a-8u"></a> 然后说自宗。</p>
  <p id="a8v">恐诸弟子众，<a id="a-8w"></a> 迷著有无宗，</p>
  <p id="a8x">是故我为其，<a id="a-8y"></a> 先说外道论。</p>
  <p id="a8z">“迦毗罗恶慧，<a id="a-90"></a> 为诸弟子说，</p>
  <p id="a91">胜性生世间，<a id="a-92"></a> 求那所转变。</p>
  <p id="a93">诸缘无有故，<a id="a-94"></a> 非已生现生，</p>
  <p id="a95">诸缘既非缘，<a id="a-96"></a> 非生非不生。</p>
  <p id="a97">我宗离有无，<a id="a-98"></a> 亦离诸因缘，</p>
  <p id="a99">生灭及所相，<a id="a-9A"></a> 一切皆远离。</p>
  <p id="a9B">世间如幻梦，<a id="a-9C"></a> 因缘皆无性，</p>
  <p id="a9D">常作如是观，<a id="a-9E"></a> 分别永不起。</p>
  <p id="a9F">若能观诸有，<a id="a-9G"></a> 如焰及毛轮，</p>
  <p id="a9H">亦如寻香城，<a id="a-9I"></a> 常离于有无，</p>
  <p id="a9J">因缘俱舍离，<a id="a-9K"></a> 令心悉清净。</p>
  <p id="a9L">“若言无外境，<a id="a-9M"></a> 而唯有心者，</p>
  <p id="a9N">无境则无心，<a id="a-9O"></a> 云何成唯识？</p>
  <p id="a9P">以有所缘境，<a id="a-9Q"></a> 众生心得起，</p>
  <p id="a9R">无因心不生，<a id="a-9S"></a> 云何成唯识？</p>
  <p id="a9T">真如及唯识，<a id="a-9U"></a> 是众圣所行，</p>
  <p id="a9V">此有言非有，<a id="a-9W"></a> 彼非解我法。</p>
  <p id="a9X">由能取所取，<a id="a-9Y"></a> 而心得生起，</p>
  <p id="a9Z">世间心如是，<a id="a-9a"></a> 故非是唯心。</p>
  <p id="a9b">身资土影像，<a id="a-9c"></a> 如梦从心生，</p>
  <p id="a9d">心虽成二分，<a id="a-9e"></a> 而心无二相。</p>
  <p id="a9f">如刀不自割，<a id="a-9g"></a> 如指不自触，</p>
  <p id="a9h">而心不自见，<a id="a-9i"></a> 其事亦如是。</p>
  <p id="a9j">无有影像处，<a id="a-9k"></a> 则无依他起，</p>
  <p id="a9l">妄计性亦无，<a id="a-9m"></a> 五法二心尽。</p>
  <p id="a9n">能生及所生，<a id="a-9o"></a> 皆是自心相，</p>
  <p id="a9p">密意说能生，<a id="a-9q"></a> 而实无自生。</p>
  <p id="a9r">种种境形状，<a id="a-9s"></a> 若由妄计生，</p>
  <p id="a9t">虚空与兔角，<a id="a-9u"></a> 亦应成境相。</p>
  <p id="a9v">以境从心起，<a id="a-9w"></a> 此境非妄计，</p>
  <p id="a9x">然彼妄计境，<a id="a-9y"></a> 离心不可得。</p>
  <p id="a9z">无始生死中，<a id="a-A0"></a> 境界悉非有，</p>
  <p id="aA1">心无有起处，<a id="a-A2"></a> 云何成影像？</p>
  <p id="aA3">若无物有生，<a id="a-A4"></a> 兔角亦应生，</p>
  <p id="aA5">不可无物生，<a id="a-A6"></a> 而起于分别。</p>
  <p id="aA7">如境现非有，<a id="a-A8"></a> 彼则先亦无，</p>
  <p id="aA9">云何无境中，<a id="a-AA"></a> 而心缘境起？</p>
  <p id="aAB">真如空实际，<a id="a-AC"></a> 涅槃及法界，</p>
  <p id="aAD">一切法不生，<a id="a-AE"></a> 是第一义性。</p>
  <p id="aAF">愚夫堕有无，<a id="a-AG"></a> 分别诸因缘，</p>
  <p id="aAH">不能知诸有，<a id="a-AI"></a> 无生无作者。</p>
  <p id="aAJ">“无始心所因，<a id="a-AK"></a> 唯心无所见，</p>
  <p id="aAL">既无无始境，<a id="a-AM"></a> 心从何所生？</p>
  <p id="aAN">无物而得生，<a id="a-AO"></a> 如贫应是富，</p>
  <p id="aAP">无境而生心，<a id="a-AQ"></a> 愿佛为我说。</p>
  <p id="aAR">一切若无因，<a id="a-AS"></a> 无心亦无境，</p>
  <p id="aAT">心既无所生，<a id="a-AU"></a> 离三有所作。</p>
  <p id="aAV">因瓶衣角等，<a id="a-AW"></a> 而说兔角无，</p>
  <p id="aAX">是故不应言，<a id="a-AY"></a> 无彼相因法。</p>
  <p id="aAZ">无因有故无，<a id="a-Aa"></a> 是无不成无，</p>
  <p id="aAb">有待无亦尔，<a id="a-Ac"></a> 展转相因起。</p>
  <p id="aAd">若依止少法，<a id="a-Ae"></a> 而有少法起，</p>
  <p id="aAf">是则前所依，<a id="a-Ag"></a> 无因而自有。</p>
  <p id="aAh">若彼别有依，<a id="a-Ai"></a> 彼依复有依，</p>
  <p id="aAj">如是则无穷，<a id="a-Ak"></a> 亦无有少法。</p>
  <p id="aAl">如依木叶等，<a id="a-Am"></a> 现种种幻相；</p>
  <p id="aAn">众生亦如是，<a id="a-Ao"></a> 依事种种现。</p>
  <p id="aAp">依于幻师力，<a id="a-Aq"></a> 令愚见幻相，</p>
  <p id="aAr">而于木叶等，<a id="a-As"></a> 实无幻可得。</p>
  <p id="aAt">若依止于事，<a id="a-Au"></a> 此法则便坏，</p>
  <p id="aAv">所见既无二，<a id="a-Aw"></a> 何有少分别？</p>
  <p id="aAx">分别无妄计，<a id="a-Ay"></a> 分别亦无有，</p>
  <p id="aAz">以分别无故，<a id="a-B0"></a> 无生死涅槃。</p>
  <p id="aB1">“由无所分别，<a id="a-B2"></a> 分别则不起，</p>
  <p id="aB3">云何心不起，<a id="a-B4"></a> 而得有唯心？</p>
  <p id="aB5">意差别无量，<a id="a-B6"></a> 皆无真实法，</p>
  <p id="aB7">无实无解脱，<a id="a-B8"></a> 亦无诸世间。</p>
  <p id="aB9">如愚所分别，<a id="a-BA"></a> 外所见皆无，</p>
  <p id="aBB">习气扰浊心，<a id="a-BC"></a> 似影像而现。</p>
  <p id="aBD">有无等诸法，<a id="a-BE"></a> 一切皆不生，</p>
  <p id="aBF">但唯自心现，<a id="a-BG"></a> 远离于分别。</p>
  <p id="aBH">说诸法从缘，<a id="a-BI"></a> 为愚非智者，</p>
  <p id="aBJ">心自性解脱，<a id="a-BK"></a> 净心圣所住。</p>
  <p id="aBL">数胜及露形，<a id="a-BM"></a> 梵志与自在，</p>
  <p id="aBN">皆堕于无见，<a id="a-BO"></a> 远离寂静义。</p>
  <p id="aBP">“无生无自性，<a id="a-BQ"></a> 离垢空如幻，</p>
  <p id="aBR">诸佛及今佛，<a id="a-BS"></a> 为谁如是说？</p>
  <p id="aBT">净心修行者，<a id="a-BU"></a> 离诸见计度，</p>
  <p id="aBV">诸佛为彼说，<a id="a-BW"></a> 我亦如是说。</p>
  <p id="aBX">“若一切皆心，<a id="a-BY"></a> 世间何处住？</p>
  <p id="aBZ">何因见大地，<a id="a-Ba"></a> 众生有去来？</p>
  <p id="aBb">如鸟游虚空，<a id="a-Bc"></a> 随分别而去，</p>
  <p id="aBd">无依亦无住，<a id="a-Be"></a> 如履地而行。</p>
  <p id="aBf">众生亦如是，<a id="a-Bg"></a> 随于妄分别，</p>
  <p id="aBh">游履于自心，<a id="a-Bi"></a> 如鸟在虚空。</p>
  <p id="aBj">“身资国土影，<a id="a-Bk"></a> 佛说唯心起，</p>
  <p id="aBl">愿说影唯心，<a id="a-Bm"></a> 何因云何起？</p>
  <p id="aBn">身资国土影，<a id="a-Bo"></a> 皆由习气转，</p>
  <p id="aBp">亦因不如理，<a id="a-Bq"></a> 分别之所生。</p>
  <p id="aBr">外境是妄计，<a id="a-Bs"></a> 心缘彼境生，</p>
  <p id="aBt">了境是唯心，<a id="a-Bu"></a> 分别则不起。</p>
  <p id="aBv">若见妄计性，<a id="a-Bw"></a> 名义不和合，</p>
  <p id="aBx">远离觉所觉，<a id="a-By"></a> 解脱诸有为。</p>
  <p id="aBz">名义皆舍离，<a id="a-C0"></a> 此是诸佛法；</p>
  <p id="aC1">若离此求悟，<a id="a-C2"></a> 彼无觉自他。</p>
  <p id="aC3">若能见世间，<a id="a-C4"></a> 离能觉所觉，</p>
  <p id="aC5">是时则不起，<a id="a-C6"></a> 名所名分别。</p>
  <p id="aC7">由见自心故，<a id="a-C8"></a> 妄作名字灭；</p>
  <p id="aC9">不见于自心，<a id="a-CA"></a> 则起彼分别。</p>
  <p id="aCB">“四蕴无色相，<a id="a-CC"></a> 彼数不可得，</p>
  <p id="aCD">大种性各异，<a id="a-CE"></a> 云何共生色？</p>
  <p id="aCF">由离诸相故，<a id="a-CG"></a> 能所造非有，</p>
  <p id="aCH">异色别有相，<a id="a-CI"></a> 诸蕴何不生？</p>
  <p id="aCJ">若见于无相，<a id="a-CK"></a> 蕴处皆舍离，</p>
  <p id="aCL">是时心亦离，<a id="a-CM"></a> 见法无我故。</p>
  <p id="aCN">由根境差别，<a id="a-CO"></a> 生于八种识，</p>
  <p id="aCP">于彼无相中，<a id="a-CQ"></a> 是三相皆离。</p>
  <p id="aCR">意缘阿赖耶，<a id="a-CS"></a> 起我我所执，</p>
  <p id="aCT">及识二执取，<a id="a-CU"></a> 了知皆远离。</p>
  <p id="aCV">观见离一异，<a id="a-CW"></a> 是则无所动，</p>
  <p id="aCX">离于我我所，<a id="a-CY"></a> 二种妄分别。</p>
  <p id="aCZ">无生无增长，<a id="a-Ca"></a> 亦不为识因，</p>
  <p id="aCb">既离能所作，<a id="a-Cc"></a> 灭已不复生。</p>
  <p id="aCd">“世间无能作，<a id="a-Ce"></a> 及离能所相，</p>
  <p id="aCf">妄计及唯心，<a id="a-Cg"></a> 云何愿为说？</p>
  <p id="aCh">自心现种种，<a id="a-Ci"></a> 分别诸形相，</p>
  <p id="aCj">不了心所现，<a id="a-Ck"></a> 妄取谓心外。</p>
  <p id="aCl">由无智觉故，<a id="a-Cm"></a> 而起于无见，</p>
  <p id="aCn">云何于有性，<a id="a-Co"></a> 而心不生著？</p>
  <p id="aCp">分别非有无，<a id="a-Cq"></a> 故于有不生，</p>
  <p id="aCr">了所见唯心，<a id="a-Cs"></a> 分别则不起。</p>
  <p id="aCt">分别不起故，<a id="a-Cu"></a> 转依无所著，</p>
  <p id="aCv">则遮于四宗，<a id="a-Cw"></a> 谓法有因等。</p>
  <p id="aCx">此但异名别，<a id="a-Cy"></a> 所立皆不成，</p>
  <p id="aCz">应知能作因，<a id="a-D0"></a> 亦复不成立。</p>
  <p id="aD1">为遮于能作，<a id="a-D2"></a> 说因缘和合；</p>
  <p id="aD3">为遮于常过，<a id="a-D4"></a> 说缘是无常。</p>
  <p id="aD5">愚夫谓无常，<a id="a-D6"></a> 而实不生灭，</p>
  <p id="aD7">不见灭坏法，<a id="a-D8"></a> 而能有所作。</p>
  <p id="aD9">何有无常法，<a id="a-DA"></a> 而能有所生？</p>
  <p id="aDB">天人阿修罗，<a id="a-DC"></a> 鬼畜阎罗等，</p>
  <p id="aDD">众生在中生，<a id="a-DE"></a> 我说为六道。</p>
  <p id="aDF">由业上中下，<a id="a-DG"></a> 于中而受生，</p>
  <p id="aDH">守护诸善法，<a id="a-DI"></a> 而得胜解脱。</p>
  <p id="aDJ">“佛为诸比丘，<a id="a-DK"></a> 说于所受生，</p>
  <p id="aDL">念念皆生灭，<a id="a-DM"></a> 请为我宣说。</p>
  <p id="aDN">色色不暂停，<a id="a-DO"></a> 心心亦生灭，</p>
  <p id="aDP">我为弟子说，<a id="a-DQ"></a> 受生念迁谢。</p>
  <p id="aDR">色色中分别，<a id="a-DS"></a> 生灭亦复然，</p>
  <p id="aDT">分别是众生，<a id="a-DU"></a> 离分别非有。</p>
  <p id="aDV">我为此缘故，<a id="a-DW"></a> 说于念念生；</p>
  <p id="aDX">若离取著色，<a id="a-DY"></a> 不生亦不灭。</p>
  <p id="aDZ">缘生非缘生，<a id="a-Da"></a> 无明真如等，</p>
  <p id="aDb">二法故有起，<a id="a-Dc"></a> 无二即真如。</p>
  <p id="aDd">若彼缘非缘，<a id="a-De"></a> 生法有差别，</p>
  <p id="aDf">常等与诸缘，<a id="a-Dg"></a> 有能作所作。</p>
  <p id="aDh">是则大牟尼，<a id="a-Di"></a> 及诸佛所说；</p>
  <p id="aDj">有能作所作，<a id="a-Dk"></a> 与外道无异。</p>
  <p id="aDl">我为弟子说，<a id="a-Dm"></a> 身是苦世间，</p>
  <p id="aDn">亦是世间集，<a id="a-Do"></a> 灭道皆悉具。</p>
  <p id="aDp">凡夫妄分别，<a id="a-Dq"></a> 取三自性故，</p>
  <p id="aDr">见有能所取，<a id="a-Ds"></a> 世及出世法。</p>
  <p id="aDt">我先观待故，<a id="a-Du"></a> 说取于自性，</p>
  <p id="aDv">今为遮诸见，<a id="a-Dw"></a> 不应妄分别。</p>
  <p id="aDx">求过为非法，<a id="a-Dy"></a> 亦令心不定，</p>
  <p id="aDz">皆由二取起，<a id="a-E0"></a> 无二即真如。</p>
  <p id="aE1">若无明爱业，<a id="a-E2"></a> 而生于识等，</p>
  <p id="aE3">邪念复有因，<a id="a-E4"></a> 是则无穷过。</p>
  <p id="aE5">无智说诸法，<a id="a-E6"></a> 有四种灭坏，</p>
  <p id="aE7">妄起二分别，<a id="a-E8"></a> 法实离有无。</p>
  <p id="aE9">远离于四句，<a id="a-EA"></a> 亦离于二见，</p>
  <p id="aEB">分别所起二，<a id="a-EC"></a> 了已不复生。</p>
  <p id="aED">不生中知生，<a id="a-EE"></a> 生中知不生，</p>
  <p id="aEF">彼法同等故，<a id="a-EG"></a> 不应起分别。</p>
  <p id="aEH">“愿佛为我说，<a id="a-EI"></a> 遮二见之理，</p>
  <p id="aEJ">令我及余众，<a id="a-EK"></a> 恒不堕有无，</p>
  <p id="aEL">不杂诸外道，<a id="a-EM"></a> 亦离于二乘，</p>
  <p id="aEN">诸佛证所行，<a id="a-EO"></a> 佛子不退处。</p>
  <p id="aEP">解脱因非因，<a id="a-EQ"></a> 同一无生相，</p>
  <p id="aER">迷故执异名，<a id="a-ES"></a> 智者应常离。</p>
  <p id="aET">法从分别生，<a id="a-EU"></a> 如毛轮幻焰，</p>
  <p id="aEV">外道妄分别，<a id="a-EW"></a> 世从自性生。</p>
  <p id="aEX">无生及真如，<a id="a-EY"></a> 性空与真际，</p>
  <p id="aEZ">此等异名说，<a id="a-Ea"></a> 不应执为无。</p>
  <p id="aEb">如手有多名，<a id="a-Ec"></a> 帝释名亦尔，</p>
  <p id="aEd">诸法亦如是，<a id="a-Ee"></a> 不应执为无。</p>
  <p id="aEf">色与空无异，<a id="a-Eg"></a> 无生亦复然，</p>
  <p id="aEh">不应执为异，<a id="a-Ei"></a> 成诸见过失。</p>
  <p id="aEj">以总别分别，<a id="a-Ek"></a> 及遍分别故，</p>
  <p id="aEl">执著诸事相，<a id="a-Em"></a> 长短方圆等。</p>
  <p id="aEn">总分别是心，<a id="a-Eo"></a> 遍分别为意，</p>
  <p id="aEp">别分别是识，<a id="a-Eq"></a> 皆离能所相。</p>
  <p id="aEr">我法中起见，<a id="a-Es"></a> 及外道无生，</p>
  <p id="aEt">皆是妄分别，<a id="a-Eu"></a> 过失等无异。</p>
  <p id="aEv">若有能解了，<a id="a-Ew"></a> 我所说无生，</p>
  <p id="aEx">及无生所为，<a id="a-Ey"></a> 是人解我法。</p>
  <p id="aEz">为破于诸见，<a id="a-F0"></a> 无生无住处，</p>
  <p id="aF1">令知此二义，<a id="a-F2"></a> 故我说无生。</p>
  <p id="aF3">佛说无生法，<a id="a-F4"></a> 若是有是无，</p>
  <p id="aF5">则同诸外道，<a id="a-F6"></a> 无因不生论。</p>
  <p id="aF7">我说唯心量，<a id="a-F8"></a> 远离于有无，</p>
  <p id="aF9">若生若不生，<a id="a-FA"></a> 是见应皆离。</p>
  <p id="aFB">无因论不生，<a id="a-FC"></a> 生则著作者，</p>
  <p id="aFD">作则杂诸见，<a id="a-FE"></a> 无则自然生。</p>
  <p id="aFF">“佛说诸方便，<a id="a-FG"></a> 正见大愿等，</p>
  <p id="aFH">一切法若无，<a id="a-FI"></a> 道场何所成？</p>
  <p id="aFJ">离能取所取，<a id="a-FK"></a> 非生亦非灭，</p>
  <p id="aFL">所见法非法，<a id="a-FM"></a> 皆从自心起。</p>
  <p id="aFN">牟尼之所说，<a id="a-FO"></a> 前后自相违，</p>
  <p id="aFP">云何说诸法？<a id="a-FQ"></a> 而复言不生？</p>
  <p id="aFR">众生不能知，<a id="a-FS"></a> 愿佛为我说，</p>
  <p id="aFT">得离外道过，<a id="a-FU"></a> 及彼颠倒因。</p>
  <p id="aFV">惟愿胜说者，<a id="a-FW"></a> 说生及与灭，</p>
  <p id="aFX">皆离于有无，<a id="a-FY"></a> 而不坏因果。</p>
  <p id="aFZ">世间堕二边，<a id="a-Fa"></a> 诸见所迷惑，</p>
  <p id="aFb">惟愿青莲眼，<a id="a-Fc"></a> 说诸地次第。</p>
  <p id="aFd">取生不生等，<a id="a-Fe"></a> 不了寂灭因，</p>
  <p id="aFf">道场无所得，<a id="a-Fg"></a> 我亦无所说。</p>
  <p id="aFh">刹那法皆空，<a id="a-Fi"></a> 无生无自性，</p>
  <p id="aFj">诸佛已净二，<a id="a-Fk"></a> 有二即成过。</p>
  <p id="aFl">恶见之所覆，<a id="a-Fm"></a> 分别非如来，</p>
  <p id="aFn">妄计于生灭，<a id="a-Fo"></a> 愿为我等说。</p>
  <p id="aFp">积集於戏论，<a id="a-Fq"></a> 和合之所生，</p>
  <p id="aFr">随其类现前，<a id="a-Fs"></a> 色境皆具足。</p>
  <p id="aFt">见于外色已，<a id="a-Fu"></a> 而起于分别，</p>
  <p id="aFv">若能了知此，<a id="a-Fw"></a> 则见真实义。</p>
  <p id="aFx">若离于大种，<a id="a-Fy"></a> 诸物皆不成，</p>
  <p id="aFz">大种既唯心，<a id="a-G0"></a> 当知无所生，</p>
  <p id="aG1">此心亦不生，<a id="a-G2"></a> 则顺圣种性。</p>
  <p id="aG3">勿分别分别，<a id="a-G4"></a> 无分别是智，</p>
  <p id="aG5">分别于分别，<a id="a-G6"></a> 是二非涅槃。</p>
  <p id="aG7">若立无生宗，<a id="a-G8"></a> 则坏于幻法，</p>
  <p id="aG9">亦无因起幻，<a id="a-GA"></a> 损减于自宗。</p>
  <p id="aGB">犹如镜中像，<a id="a-GC"></a> 虽离一异性，</p>
  <p id="aGD">所见非是无，<a id="a-GE"></a> 生相亦如是。</p>
  <p id="aGF">如乾城幻等，<a id="a-GG"></a> 悉待因缘有，</p>
  <p id="aGH">诸法亦如是，<a id="a-GI"></a> 是生非不生。</p>
  <p id="aGJ">分别于人法，<a id="a-GK"></a> 而起二种我，</p>
  <p id="aGL">此但世俗说，<a id="a-GM"></a> 愚夫不觉知。</p>
  <p id="aGN">由愿与缘集，<a id="a-GO"></a> 自力及最胜，</p>
  <p id="aGP">声闻法第五，<a id="a-GQ"></a> 而有罗汉等。</p>
  <p id="aGR">时隔及灭坏，<a id="a-GS"></a> 胜义与递迁，</p>
  <p id="aGT">是四种无常，<a id="a-GU"></a> 愚分别非智。</p>
  <p id="aGV">愚夫堕二边，<a id="a-GW"></a> 德尘自性作，</p>
  <p id="aGX">以取有无宗，<a id="a-GY"></a> 不知解脱因。</p>
  <p id="aGZ">大种互相违，<a id="a-Ga"></a> 安能起于色？</p>
  <p id="aGb">但是大种性，<a id="a-Gc"></a> 无大所造色。</p>
  <p id="aGd">火乃烧于色，<a id="a-Ge"></a> 水复为烂坏，</p>
  <p id="aGf">风能令散灭，<a id="a-Gg"></a> 云何色得生？</p>
  <p id="aGh">色蕴及识蕴，<a id="a-Gi"></a> 唯此二非五，</p>
  <p id="aGj">余但是异名，<a id="a-Gk"></a> 我说彼如怨。</p>
  <p id="aGl">心心所差别，<a id="a-Gm"></a> 而起于现法，</p>
  <p id="aGn">分析于诸色，<a id="a-Go"></a> 唯心无所造。</p>
  <p id="aGp">青白等相待，<a id="a-Gq"></a> 作所作亦然，</p>
  <p id="aGr">所生及性空，<a id="a-Gs"></a> 冷热相所相，</p>
  <p id="aGt">有无等一切，<a id="a-Gu"></a> 妄计不成立。</p>
  <p id="aGv">心意及余六，<a id="a-Gw"></a> 诸识共相应，</p>
  <p id="aGx">皆因藏识生，<a id="a-Gy"></a> 非一亦非异。</p>
  <p id="aGz">数胜及露形，<a id="a-H0"></a> 计自在能生，</p>
  <p id="aH1">皆堕有无宗，<a id="a-H2"></a> 远离寂静义。</p>
  <p id="aH3">大种生形相，<a id="a-H4"></a> 非生于大种，</p>
  <p id="aH5">外道说大种，<a id="a-H6"></a> 生大种及色，</p>
  <p id="aH7">于无生法外，<a id="a-H8"></a> 外道计作者。</p>
  <p id="aH9">依止有无宗，<a id="a-HA"></a> 愚夫不觉知，</p>
  <p id="aHB">清净真实相，<a id="a-HC"></a> 而与大智俱，</p>
  <p id="aHD">但共心相应，<a id="a-HE"></a> 非意等和合。</p>
  <p id="aHF">若业皆生色，<a id="a-HG"></a> 则违诸蕴因，</p>
  <p id="aHH">众生应无取，<a id="a-HI"></a> 无有住无色。</p>
  <p id="aHJ">说名为无者，<a id="a-HK"></a> 众生亦应无，</p>
  <p id="aHL">无色论是断，<a id="a-HM"></a> 诸识不应生。</p>
  <p id="aHN">识依四种住，<a id="a-HO"></a> 无色云何成？</p>
  <p id="aHP">内外既不成，<a id="a-HQ"></a> 识亦不应起。</p>
  <p id="aHR">众生识若无，<a id="a-HS"></a> 自然得解脱；</p>
  <p id="aHT">必是外道论，<a id="a-HU"></a> 妄计者不知。</p>
  <p id="aHV">或有随乐执，<a id="a-HW"></a> 中有中诸蕴，</p>
  <p id="aHX">如生于无色，<a id="a-HY"></a> 无色云何有？</p>
  <p id="aHZ">无色中之色，<a id="a-Ha"></a> 彼非是可见；</p>
  <p id="aHb">无色则违宗，<a id="a-Hc"></a> 非乘及乘者。</p>
  <p id="aHd">识从习气生，<a id="a-He"></a> 与诸根和合，</p>
  <p id="aHf">八种于刹那，<a id="a-Hg"></a> 取皆不可得。</p>
  <p id="aHh">若诸色不起，<a id="a-Hi"></a> 诸根则非根；</p>
  <p id="aHj">是故世尊说，<a id="a-Hk"></a> 根色刹腻迦。</p>
  <p id="aHl">云何不了色，<a id="a-Hm"></a> 而得有识生？</p>
  <p id="aHn">云何识不生，<a id="a-Ho"></a> 而得受生死？</p>
  <p id="aHp">诸根及根境，<a id="a-Hq"></a> 圣者了其义；</p>
  <p id="aHr">愚痴无智者，<a id="a-Hs"></a> 妄执取其名。</p>
  <p id="aHt">不应执第六，<a id="a-Hu"></a> 有取及无取；</p>
  <p id="aHv">为离诸过失，<a id="a-Hw"></a> 圣者无定说。</p>
  <p id="aHx">诸外道无智，<a id="a-Hy"></a> 怖畏于断常，</p>
  <p id="aHz">计有为无为，<a id="a-I0"></a> 与我无差别。</p>
  <p id="aI1">或计与心一，<a id="a-I2"></a> 或与意等异，</p>
  <p id="aI3">一性有可取，<a id="a-I4"></a> 异性有亦然。</p>
  <p id="aI5">若取是决了，<a id="a-I6"></a> 名为心心所；</p>
  <p id="aI7">此取何不能，<a id="a-I8"></a> 决了于一性。</p>
  <p id="aI9">有取及作业，<a id="a-IA"></a> 可得而受生，</p>
  <p id="aIB">犹如火所成，<a id="a-IC"></a> 理趣似非似。</p>
  <p id="aID">如火顿烧时，<a id="a-IE"></a> 燃可燃皆具；</p>
  <p id="aIF">妄取我亦然，<a id="a-IG"></a> 云何无所取？</p>
  <p id="aIH">若生若不生，<a id="a-II"></a> 心性常清净。</p>
  <p id="aIJ">外道所立我，<a id="a-IK"></a> 何不以为喻？</p>
  <p id="aIL">迷惑识稠林，<a id="a-IM"></a> 妄计离真法，</p>
  <p id="aIN">乐于我论故，<a id="a-IO"></a> 驰求于彼此。</p>
  <p id="aIP">内证智所行，<a id="a-IQ"></a> 清净真我相，</p>
  <p id="aIR">此即如来藏，<a id="a-IS"></a> 非外道所知。</p>
  <p id="aIT">分别于诸蕴，<a id="a-IU"></a> 能取及所取；</p>
  <p id="aIV">若能了此相，<a id="a-IW"></a> 则生真实智。</p>
  <p id="aIX">是诸外道等，<a id="a-IY"></a> 于赖耶藏处，</p>
  <p id="aIZ">计意与我俱，<a id="a-Ia"></a> 此非佛所说。</p>
  <p id="aIb">若能辩了此，<a id="a-Ic"></a> 解脱见真谛，</p>
  <p id="aId">见修诸烦恼，<a id="a-Ie"></a> 断除悉清净。</p>
  <p id="aIf">“本性清净心，<a id="a-Ig"></a> 众生所迷取，</p>
  <p id="aIh">无垢如来藏，<a id="a-Ii"></a> 远离边无边。</p>
  <p id="aIj">本识在蕴中，<a id="a-Ik"></a> 如金银在矿，</p>
  <p id="aIl">陶冶炼治已，<a id="a-Im"></a> 金银皆显现。</p>
  <p id="aIn">佛非人非蕴，<a id="a-Io"></a> 但是无漏智，</p>
  <p id="aIp">了知常寂静，<a id="a-Iq"></a> 是我之所归。</p>
  <p id="aIr">本性清净心，<a id="a-Is"></a> 随烦恼意等，</p>
  <p id="aIt">及与我相应，<a id="a-Iu"></a> 愿佛为解说。</p>
  <p id="aIv">自性清净心，<a id="a-Iw"></a> 意等以为他，</p>
  <p id="aIx">彼所积集业，<a id="a-Iy"></a> 杂染故为二。</p>
  <p id="aIz">意等我烦恼，<a id="a-J0"></a> 染污于净心；</p>
  <p id="aJ1">犹如彼净衣，<a id="a-J2"></a> 而有诸垢染。</p>
  <p id="aJ3">如衣得离垢，<a id="a-J4"></a> 亦如金出矿，</p>
  <p id="aJ5">衣金俱不坏，<a id="a-J6"></a> 心离过亦然。</p>
  <p id="aJ7">无智者推求，<a id="a-J8"></a> 箜篌蠡鼓等，</p>
  <p id="aJ9">而觅妙音声，<a id="a-JA"></a> 蕴中我亦尔。</p>
  <p id="aJB">犹如伏藏宝，<a id="a-JC"></a> 亦如地下水，</p>
  <p id="aJD">虽有不可见，<a id="a-JE"></a> 蕴真我亦然。</p>
  <p id="aJF">心心所功能，<a id="a-JG"></a> 聚集蕴相应，</p>
  <p id="aJH">无智不能取，<a id="a-JI"></a> 蕴中我亦尔。</p>
  <p id="aJJ">如女怀胎藏，<a id="a-JK"></a> 虽有不可见，</p>
  <p id="aJL">蕴中真实我，<a id="a-JM"></a> 无智不能知。</p>
  <p id="aJN">如药中胜力，<a id="a-JO"></a> 亦如木中火，</p>
  <p id="aJP">蕴中真实我，<a id="a-JQ"></a> 无智不能知。</p>
  <p id="aJR">诸法中空性，<a id="a-JS"></a> 及以无常性，</p>
  <p id="aJT">蕴中真实我，<a id="a-JU"></a> 无智不能知。</p>
  <p id="aJV">诸地自在通，<a id="a-JW"></a> 灌顶胜三昧，</p>
  <p id="aJX">若无此真我，<a id="a-JY"></a> 是等悉皆无。</p>
  <p id="aJZ">有人破坏言，<a id="a-Ja"></a> 若有应示我；</p>
  <p id="aJb">智者应答言，<a id="a-Jc"></a> 汝分别示我。</p>
  <p id="aJd">说无真我者，<a id="a-Je"></a> 谤法著有无；</p>
  <p id="aJf">比丘应羯磨，<a id="a-Jg"></a> 摈弃不共语。</p>
  <p id="aJh">说真我炽然，<a id="a-Ji"></a> 犹如劫火起，</p>
  <p id="aJj">烧无我稠林，<a id="a-Jk"></a> 离诸外道过。</p>
  <p id="aJl">如酥酪石蜜，<a id="a-Jm"></a> 及以麻油等，</p>
  <p id="aJn">彼皆悉有味，<a id="a-Jo"></a> 未尝者不知。</p>
  <p id="aJp">于诸蕴身中，<a id="a-Jq"></a> 五种推求我，</p>
  <p id="aJr">愚者不能了，<a id="a-Js"></a> 智见即解脱。</p>
  <p id="aJt">明智所立喻，<a id="a-Ju"></a> 犹未显于心，</p>
  <p id="aJv">其中所集义，<a id="a-Jw"></a> 岂能使明了？</p>
  <p id="aJx">诸法别异相，<a id="a-Jy"></a> 不了唯一心，</p>
  <p id="aJz">计度者妄执，<a id="a-K0"></a> 无因及无起。</p>
  <p id="aK1">定者观于心，<a id="a-K2"></a> 心不见于心，</p>
  <p id="aK3">见从所见生，<a id="a-K4"></a> 所见何因起？</p>
  <p id="aK5">“我姓迦旃延，<a id="a-K6"></a> 净居天中出，</p>
  <p id="aK7">为众生说法，<a id="a-K8"></a> 令入涅槃城。</p>
  <p id="aK9">缘于本住法，<a id="a-KA"></a> 我及诸如来，</p>
  <p id="aKB">于三千经中，<a id="a-KC"></a> 广说涅槃法。</p>
  <p id="aKD">欲界及无色，<a id="a-KE"></a> 不于彼成佛；</p>
  <p id="aKF">色界究竟天，<a id="a-KG"></a> 离欲得菩提。</p>
  <p id="aKH">境界非缚因，<a id="a-KI"></a> 因缚于境界，</p>
  <p id="aKJ">修行利智剑，<a id="a-KK"></a> 割断彼烦恼。</p>
  <p id="aKL">无我云何有，<a id="a-KM"></a> 幻等法有无，</p>
  <p id="aKN">愚应显真如，<a id="a-KO"></a> 云何无真我？</p>
  <p id="aKP">已作未作法，<a id="a-KQ"></a> 皆非因所起，</p>
  <p id="aKR">一切悉无生，<a id="a-KS"></a> 愚夫不能了。</p>
  <p id="aKT">能作者不生，<a id="a-KU"></a> 所作及诸缘，</p>
  <p id="aKV">此二皆无生，<a id="a-KW"></a> 云何计能作？</p>
  <p id="aKX">妄计者说有，<a id="a-KY"></a> 先后一时因，</p>
  <p id="aKZ">显瓶弟子等，<a id="a-Ka"></a> 说诸物生起。</p>
  <p id="aKb">佛非是有为，<a id="a-Kc"></a> 所具诸相好，</p>
  <p id="aKd">是轮王功德，<a id="a-Ke"></a> 非此名如来。</p>
  <p id="aKf">佛以智为相，<a id="a-Kg"></a> 远离于诸见，</p>
  <p id="aKh">自内证所行，<a id="a-Ki"></a> 一切过皆断。</p>
  <p id="aKj">聋盲喑哑等，<a id="a-Kk"></a> 老小及怀怨，</p>
  <p id="aKl">是等尤重者，<a id="a-Km"></a> 皆无梵行分。</p>
  <p id="aKn">随好隐为天，<a id="a-Ko"></a> 相隐为轮王，</p>
  <p id="aKp">此二著放逸，<a id="a-Kq"></a> 唯显者出家。</p>
  <p id="aKr">“我释迦灭后，<a id="a-Ks"></a> 当有毗耶娑，</p>
  <p id="aKt">迦那梨沙婆，<a id="a-Ku"></a> 劫比罗等出。</p>
  <p id="aKv">我灭百年后，<a id="a-Kw"></a> 毗耶娑所说，</p>
  <p id="aKx">婆罗多等论，<a id="a-Ky"></a> 次有半择娑，</p>
  <p id="aKz">憍拉婆啰摩，<a id="a-L0"></a> 次有冒狸王，</p>
  <p id="aL1">难陀及鞠多，<a id="a-L2"></a> 次篾利车王，</p>
  <p id="aL3">于后刀兵起，<a id="a-L4"></a> 次有极恶时，</p>
  <p id="aL5">彼时诸世间，<a id="a-L6"></a> 不修行正法。</p>
  <p id="aL7">“如是等过后，<a id="a-L8"></a> 世间如轮转，</p>
  <p id="aL9">日火共和合，<a id="a-LA"></a> 焚烧于欲界，</p>
  <p id="aLB">复立于诸天，<a id="a-LC"></a> 世间还成就。</p>
  <p id="aLD">诸王及四姓，<a id="a-LE"></a> 诸仙垂法化，</p>
  <p id="aLF">韦陀祠施等，<a id="a-LG"></a> 当有此法兴。</p>
  <p id="aLH">谈论戏笑法，<a id="a-LI"></a> 长行与解释，</p>
  <p id="aLJ">我闻如是等，<a id="a-LK"></a> 迷惑于世间。</p>
  <p id="aLL">“所受种种衣，<a id="a-LM"></a> 若有正色者，</p>
  <p id="aLN">青泥牛粪等，<a id="a-LO"></a> 染之令坏色。</p>
  <p id="aLP">所服一切衣，<a id="a-LQ"></a> 令离外道相，</p>
  <p id="aLR">现于修行者，<a id="a-LS"></a> 诸佛之憧相。</p>
  <p id="aLT">亦系于腰绦，<a id="a-LU"></a> 漉水而饮用，</p>
  <p id="aLV">次第而乞食，<a id="a-LW"></a> 不至于非处。</p>
  <p id="aLX">生于胜妙天，<a id="a-LY"></a> 及生于人中，</p>
  <p id="aLZ">宝相具足者，<a id="a-La"></a> 生天及人王。</p>
  <p id="aLb">王有四天下，<a id="a-Lc"></a> 法教久临御，</p>
  <p id="aLd">上升于天宫，<a id="a-Le"></a> 由贪皆退失。</p>
  <p id="aLf">“纯善及三时，<a id="a-Lg"></a> 二时并极恶，</p>
  <p id="aLh">余佛出善时，<a id="a-Li"></a> 释迦出恶世。</p>
  <p id="aLj">于我涅槃后，<a id="a-Lk"></a> 释种悉达多，</p>
  <p id="aLl">毗纽大自生，<a id="a-Lm"></a> 外道等俱出。</p>
  <p id="aLn">如是我闻等，<a id="a-Lo"></a> 释师子所说；</p>
  <p id="aLp">谈古及笑语，<a id="a-Lq"></a> 毗夜娑仙说。</p>
  <p id="aLr">于我涅槃后，<a id="a-Ls"></a> 毗纽大自在，</p>
  <p id="aLt">彼说如是言，<a id="a-Lu"></a> 我能作世间。</p>
  <p id="aLv">“我名离尘佛，<a id="a-Lw"></a> 姓迦多衍那</p>
  <p id="aLx">父名世间主，<a id="a-Ly"></a> 母号为具财。</p>
  <p id="aLz">我生瞻婆国，<a id="a-M0"></a> 我之先祖父，</p>
  <p id="aM1">从于月种生，<a id="a-M2"></a> 故号为月藏。</p>
  <p id="aM3">出家修苦行，<a id="a-M4"></a> 演说千法门，</p>
  <p id="aM5">与大慧授记，<a id="a-M6"></a> 然后当灭度。</p>
  <p id="aM7">大慧付达摩，<a id="a-M8"></a> 次付弥佉梨，</p>
  <p id="aM9">弥佉梨恶时，<a id="a-MA"></a> 劫尽法当灭。</p>
  <p id="aMB">“迦葉拘留孙，<a id="a-MC"></a> 拘那含牟尼，</p>
  <p id="aMD">及我离尘垢，<a id="a-ME"></a> 皆出纯善时。</p>
  <p id="aMF">纯善渐减时，<a id="a-MG"></a> 有导师名慧，</p>
  <p id="aMH">成就大勇猛，<a id="a-MI"></a> 觉悟于五法。</p>
  <p id="aMJ">非二时三时，<a id="a-MK"></a> 亦非极恶时，</p>
  <p id="aML">于彼纯善时，<a id="a-MM"></a> 现成等正觉。</p>
  <p id="aMN">“衣虽不割缕，<a id="a-MO"></a> 杂碎而补成；</p>
  <p id="aMP">如孔雀尾目，<a id="a-MQ"></a> 无有人侵夺。</p>
  <p id="aMR">或二指三指，<a id="a-MS"></a> 间错而补成；</p>
  <p id="aMT">异此之所作，<a id="a-MU"></a> 愚夫生贪著。</p>
  <p id="aMV">唯畜于三衣，<a id="a-MW"></a> 恒灭贪欲火；</p>
  <p id="aMX">沐以智慧水，<a id="a-MY"></a> 日夜三时修。</p>
  <p id="aMZ">“如放箭势极，<a id="a-Ma"></a> 一坠还放一，</p>
  <p id="aMb">亦如抨酪木，<a id="a-Mc"></a> 善不善亦然。</p>
  <p id="aMd">若一能生多，<a id="a-Me"></a> 则有别异相，</p>
  <p id="aMf">施者应如田，<a id="a-Mg"></a> 受者应如风。</p>
  <p id="aMh">若一能生多，<a id="a-Mi"></a> 一切无因有，</p>
  <p id="aMj">所作因灭坏，<a id="a-Mk"></a> 是妄计所立。</p>
  <p id="aMl">若妄计所立，<a id="a-Mm"></a> 如灯及种子，</p>
  <p id="aMn">一能生多者，<a id="a-Mo"></a> 但相似非多。</p>
  <p id="aMp">胡麻不生豆，<a id="a-Mq"></a> 稻非[麩-夫+廣]麦因，</p>
  <p id="aMr">小豆非谷种，<a id="a-Ms"></a> 云何一生多？</p>
  <p id="aMt">“名手作声论，<a id="a-Mu"></a> 广主造王论，</p>
  <p id="aMv">顺世论妄说，<a id="a-Mw"></a> 当生梵藏中。</p>
  <p id="aMx">迦多延造经，<a id="a-My"></a> 树皮仙说祀，</p>
  <p id="aMz">鸺鹠出天文，<a id="a-N0"></a> 恶世时当有。</p>
  <p id="aN1">“世间诸众生，<a id="a-N2"></a> 福力感于王，</p>
  <p id="aN3">如法御一切，<a id="a-N4"></a> 守护于国土。</p>
  <p id="aN5">“青蚁及赤豆，<a id="a-N6"></a> 侧僻与马行，</p>
  <p id="aN7">此等大福仙，<a id="a-N8"></a> 未来世当出。</p>
  <p id="aN9">“释子悉达多，<a id="a-NA"></a> 步多五髻者，</p>
  <p id="aNB">口力及聪慧，<a id="a-NC"></a> 亦于未来出。</p>
  <p id="aND">“我在于林野，<a id="a-NE"></a> 梵王来惠我，</p>
  <p id="aNF">鹿皮三岐杖，<a id="a-NG"></a> 膊绦及军持。</p>
  <p id="aNH">此大修行者，<a id="a-NI"></a> 当成离垢尊，</p>
  <p id="aNJ">说于真解脱，<a id="a-NK"></a> 牟尼之幢相。</p>
  <p id="aNL">梵王与梵众，<a id="a-NM"></a> 诸天及天众，</p>
  <p id="aNN">施我鹿皮衣，<a id="a-NO"></a> 还归自在宫。</p>
  <p id="aNP">我在林树间，<a id="a-NQ"></a> 帝释四天王，</p>
  <p id="aNR">施我妙衣服，<a id="a-NS"></a> 及以乞食钵。</p>
  <p id="aNT">“若立不生论，<a id="a-NU"></a> 是因生复生，</p>
  <p id="aNV">如是立无生，<a id="a-NW"></a> 唯是虚言说。</p>
  <p id="aNX">无始所积集，<a id="a-NY"></a> 无明为心因，</p>
  <p id="aNZ">生灭而相续，<a id="a-Na"></a> 妄计所分别。</p>
  <p id="aNb">僧佉论有二，<a id="a-Nc"></a> 胜性及变异，</p>
  <p id="aNd">胜中有所作，<a id="a-Ne"></a> 所作应自成。</p>
  <p id="aNf">胜性与物俱，<a id="a-Ng"></a> 求那说差别，</p>
  <p id="aNh">作所作种种，<a id="a-Ni"></a> 变异不可得。</p>
  <p id="aNj">如水银清净，<a id="a-Nk"></a> 尘垢不能染；</p>
  <p id="aNl">藏识净亦然，<a id="a-Nm"></a> 众生所依止。</p>
  <p id="aNn">如兴渠葱气，<a id="a-No"></a> 盐味及胎藏；</p>
  <p id="aNp">种子亦如是，<a id="a-Nq"></a> 云何而不生？</p>
  <p id="aNr">“一性及异性，<a id="a-Ns"></a> 俱不俱亦然，</p>
  <p id="aNt">非所取之有，<a id="a-Nu"></a> 非无非有为。</p>
  <p id="aNv">马中牛性离，<a id="a-Nw"></a> 蕴中我亦然，</p>
  <p id="aNx">所说为无为，<a id="a-Ny"></a> 悉皆无自性。</p>
  <p id="aNz">理教等求我，<a id="a-O0"></a> 是妄垢恶见，</p>
  <p id="aO1">不了故说有，<a id="a-O2"></a> 唯妄取无余。</p>
  <p id="aO3">诸蕴中之我，<a id="a-O4"></a> 一异皆不成，</p>
  <p id="aO5">彼过失显然，<a id="a-O6"></a> 妄计者不觉。</p>
  <p id="aO7">如水镜及眼，<a id="a-O8"></a> 现于种种影，</p>
  <p id="aO9">远离一异性，<a id="a-OA"></a> 蕴中我亦然。</p>
  <p id="aOB">“行者修于定，<a id="a-OC"></a> 见谛及以道，</p>
  <p id="aOD">勤修此三种，<a id="a-OE"></a> 解脱诸恶见。</p>
  <p id="aOF">犹如孔隙中，<a id="a-OG"></a> 见电光速灭，</p>
  <p id="aOH">法迁变亦然，<a id="a-OI"></a> 不应起分别。</p>
  <p id="aOJ">愚夫心迷惑，<a id="a-OK"></a> 取涅槃有无，</p>
  <p id="aOL">若得圣见者，<a id="a-OM"></a> 如实而能了。</p>
  <p id="aON">应知变异法，<a id="a-OO"></a> 远离于生灭，</p>
  <p id="aOP">亦离于有无，<a id="a-OQ"></a> 及以能所相。</p>
  <p id="aOR">应知变异法，<a id="a-OS"></a> 远离外道论，</p>
  <p id="aOT">亦离于名相，<a id="a-OU"></a> 内我见亦灭。</p>
  <p id="aOV">“诸天乐触身，<a id="a-OW"></a> 地狱苦逼体，</p>
  <p id="aOX">若无彼中有，<a id="a-OY"></a> 诸识不得生。</p>
  <p id="aOZ">应知诸趣中，<a id="a-Oa"></a> 众生种种身，</p>
  <p id="aOb">胎卵湿生等，<a id="a-Oc"></a> 皆随中有生。</p>
  <p id="aOd">离圣教正理，<a id="a-Oe"></a> 欲灭惑反增，</p>
  <p id="aOf">是外道狂言，<a id="a-Og"></a> 智者不应说。</p>
  <p id="aOh">先应决了我，<a id="a-Oi"></a> 及分别诸取，</p>
  <p id="aOj">以如石女儿，<a id="a-Ok"></a> 无决了分别。</p>
  <p id="aOl">我离于肉眼，<a id="a-Om"></a> 以天眼慧眼，</p>
  <p id="aOn">见诸众生身，<a id="a-Oo"></a> 离诸行诸蕴。</p>
  <p id="aOp">观见诸行中，<a id="a-Oq"></a> 有好色恶色，</p>
  <p id="aOr">解脱非解脱，<a id="a-Os"></a> 有住天中者。</p>
  <p id="aOt">诸趣所受身，<a id="a-Ou"></a> 唯我能了达，</p>
  <p id="aOv">超过世所知，<a id="a-Ow"></a> 非计度境界。</p>
  <p id="aOx">“无我而生心，<a id="a-Oy"></a> 此心云何生？</p>
  <p id="aOz">岂不说心生，<a id="a-P0"></a> 如河灯种子？</p>
  <p id="aP1">若无无明等，<a id="a-P2"></a> 心识则不生；</p>
  <p id="aP3">离无明无识，<a id="a-P4"></a> 云何生相续？</p>
  <p id="aP5">妄计者所说，<a id="a-P6"></a> 三世及非世；</p>
  <p id="aP7">第五不可说，<a id="a-P8"></a> 诸佛之所知。</p>
  <p id="aP9">诸行取所住，<a id="a-PA"></a> 彼亦为智因，</p>
  <p id="aPB">不应说智慧，<a id="a-PC"></a> 而名为诸行。</p>
  <p id="aPD">有此因缘故，<a id="a-PE"></a> 则有此法生，</p>
  <p id="aPF">无别有作者，<a id="a-PG"></a> 是我之所说。</p>
  <p id="aPH">“风不能生火，<a id="a-PI"></a> 而令火炽然，</p>
  <p id="aPJ">亦由风故灭，<a id="a-PK"></a> 云何喻于我？</p>
  <p id="aPL">所说为无为，<a id="a-PM"></a> 皆离于诸取，</p>
  <p id="aPN">云何愚分别，<a id="a-PO"></a> 以火成立我？</p>
  <p id="aPP">诸缘展转力，<a id="a-PQ"></a> 是故能生火，</p>
  <p id="aPR">若分别如火，<a id="a-PS"></a> 是我从谁生？</p>
  <p id="aPT">意等为因故，<a id="a-PU"></a> 诸蕴处积集，</p>
  <p id="aPV">无我之商主，<a id="a-PW"></a> 常与心俱起。</p>
  <p id="aPX">此二常如日，<a id="a-PY"></a> 远离能所作，</p>
  <p id="aPZ">非火能成立，<a id="a-Pa"></a> 妄计者不知。</p>
  <p id="aPb">众生心涅槃，<a id="a-Pc"></a> 本性常清净，</p>
  <p id="aPd">无始过习染，<a id="a-Pe"></a> 无异如虚空。</p>
  <p id="aPf">象卧等外道，<a id="a-Pg"></a> 诸见所杂染，</p>
  <p id="aPh">意识之所覆，<a id="a-Pi"></a> 计火等为净。</p>
  <p id="aPj">若得如实见，<a id="a-Pk"></a> 便能断烦恼，</p>
  <p id="aPl">舍邪喻稠林，<a id="a-Pm"></a> 到圣所行处。</p>
  <p id="aPn">智所知差别，<a id="a-Po"></a> 各异而分别，</p>
  <p id="aPp">无智者不知，<a id="a-Pq"></a> 说所不应说。</p>
  <p id="aPr">如愚执异材，<a id="a-Ps"></a> 作栴檀沉水；</p>
  <p id="aPt">妄计与真智，<a id="a-Pu"></a> 当知亦复然。</p>
  <p id="aPv">食讫持钵归，<a id="a-Pw"></a> 洗濯令清净，</p>
  <p id="aPx">澡漱口余味，<a id="a-Py"></a> 应当如是修。</p>
  <p id="aPz">若于此法门，<a id="a-Q0"></a> 如理正思惟，</p>
  <p id="aQ1">净信离分别，<a id="a-Q2"></a> 成就最胜定，</p>
  <p id="aQ3">离著处于义，<a id="a-Q4"></a> 成金光法灯。</p>
  <p id="aQ5">分别于有无，<a id="a-Q6"></a> 及诸恶见网，</p>
  <p id="aQ7">三毒等皆离，<a id="a-Q8"></a> 得佛手灌顶。</p>
  <p id="aQ9">“外道执能作，<a id="a-QA"></a> 迷方及无因，</p>
  <p id="aQB">于缘起惊怖，<a id="a-QC"></a> 断灭无圣性。</p>
  <p id="aQD">变起诸果报，<a id="a-QE"></a> 谓诸识及意，</p>
  <p id="aQF">意从赖耶生，<a id="a-QG"></a> 识依末那起。</p>
  <p id="aQH">赖耶起诸心，<a id="a-QI"></a> 如海起波浪；</p>
  <p id="aQJ">习气以为因，<a id="a-QK"></a> 随缘而生起。</p>
  <p id="aQL">刹那相钩锁，<a id="a-QM"></a> 取自心境界，</p>
  <p id="aQN">种种诸形相，<a id="a-QO"></a> 意根等识生。</p>
  <p id="aQP">由无始恶习，<a id="a-QQ"></a> 似外境而生；</p>
  <p id="aQR">所见唯自心，<a id="a-QS"></a> 非外道所了。</p>
  <p id="aQT">因彼而缘彼，<a id="a-QU"></a> 而生于余识，</p>
  <p id="aQV">是故起诸见，<a id="a-QW"></a> 流转于生死。</p>
  <p id="aQX">“诸法如幻梦，<a id="a-QY"></a> 水月焰乾城，</p>
  <p id="aQZ">当知一切法，<a id="a-Qa"></a> 唯是自分别。</p>
  <p id="aQb">正智依真如，<a id="a-Qc"></a> 而起诸三昧，</p>
  <p id="aQd">如幻首楞严，<a id="a-Qe"></a> 如是等差别。</p>
  <p id="aQf">得入于诸地，<a id="a-Qg"></a> 自在及神通，</p>
  <p id="aQh">成就如幻智，<a id="a-Qi"></a> 诸佛灌其顶。</p>
  <p id="aQj">见世间虚妄，<a id="a-Qk"></a> 是时心转依，</p>
  <p id="aQl">获得欢喜地，<a id="a-Qm"></a> 诸地及佛地。</p>
  <p id="aQn">既得转依已，<a id="a-Qo"></a> 如众色摩尼，</p>
  <p id="aQp">利益诸众生，<a id="a-Qq"></a> 应现如水月。</p>
  <p id="aQr">舍离有无见，<a id="a-Qs"></a> 及以俱不俱，</p>
  <p id="aQt">过于二乘行，<a id="a-Qu"></a> 亦超第七地。</p>
  <p id="aQv">自内现证法，<a id="a-Qw"></a> 地地而修治，</p>
  <p id="aQx">远离诸外道，<a id="a-Qy"></a> 应说是大乘。</p>
  <p id="aQz">说解脱法门，<a id="a-R0"></a> 如兔角摩尼，</p>
  <p id="aR1">舍离于分别，<a id="a-R2"></a> 离死及迁灭。</p>
  <p id="aR3">教由理故成，<a id="a-R4"></a> 理由教故显，</p>
  <p id="aR5">当依此教理，<a id="a-R6"></a> 勿更余分别。</p>
 </body>
</html>