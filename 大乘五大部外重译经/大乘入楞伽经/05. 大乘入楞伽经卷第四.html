<!doctype html>
<html id="z3IBTlhOp" data-ver="1748">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">大乘入楞伽经卷第四</h1>
  <h2 id="a2">无常品第三之一</h2>
  <p id="a3">尔时，<a id="a-4"></a>佛告大慧菩萨摩诃萨言：<a id="a-5"></a>“今当为汝说意成身差别相。<a id="a-6"></a>谛听！<a id="a-7"></a>谛听！<a id="a-8"></a>善思念之。<a id="a-9"></a>”</p>
  <p id="aA">大慧言：<a id="a-B"></a>“唯。<a id="a-C"></a>”</p>
  <p id="aD">佛言：<a id="a-E"></a>“大慧，<a id="a-F"></a>意成身有三种。<a id="a-G"></a>何者为三？<a id="a-H"></a>谓入三昧乐意成身、<a id="a-I"></a>觉法自性意成身、<a id="a-J"></a>种类俱生无作行意成身。<a id="a-K"></a>诸修行者入初地已，<a id="a-L"></a>渐次证得。</p>
  <p id="aM">“大慧，<a id="a-N"></a>云何入三昧乐意成身？<a id="a-O"></a>谓三、<a id="a-P"></a>四、<a id="a-Q"></a>五地入于三昧，<a id="a-R"></a>离种种心寂然不动，<a id="a-S"></a>心海不起转识波浪，<a id="a-T"></a>了境心现皆无所有，<a id="a-U"></a>是名入三昧乐意成身。</p>
  <p id="aV">“云何觉法自性意成身？<a id="a-W"></a>谓八地中，<a id="a-X"></a>了法如幻皆无有相，<a id="a-Y"></a>心转所依，<a id="a-Z"></a>住如幻定及余三昧；<a id="a-a"></a>能现无量自在神通，<a id="a-b"></a>如华开敷速疾如意，<a id="a-c"></a>如幻、<a id="a-d"></a>如梦、<a id="a-e"></a>如影、<a id="a-f"></a>如像，<a id="a-g"></a>非四大造与造相似，<a id="a-h"></a>一切色相具足庄严，<a id="a-i"></a>普入佛刹了诸法性，<a id="a-j"></a>是名觉法自性意成身。</p>
  <p id="ak">“云何种类俱生无作行意成身？<a id="a-l"></a>谓了达诸佛自证法相，<a id="a-m"></a>是名种类俱生无作行意成身。</p>
  <p id="an">“大慧，<a id="a-o"></a>三种身相，<a id="a-p"></a>当勤观察。<a id="a-q"></a>”</p>
  <p id="ar">尔时，<a id="a-s"></a>世尊重说颂言：</p>
  <p id="at">“我大乘非乘，<a id="a-u"></a> 非声亦非字，</p>
  <p id="av">非谛非解脱，<a id="a-w"></a> 亦非无相境。</p>
  <p id="ax">然乘摩诃衍，<a id="a-y"></a> 三摩提自在，</p>
  <p id="az">种种意成身，<a id="a-10"></a> 自在华庄严。<a id="a-11"></a>”</p>
  <p id="a12">尔时，<a id="a-13"></a>大慧菩萨摩诃萨，<a id="a-14"></a>复白佛言：<a id="a-15"></a>“世尊，<a id="a-16"></a>如世尊说五无间业。<a id="a-17"></a>何者为五，<a id="a-18"></a>若人作已堕阿鼻狱？<a id="a-19"></a>”</p>
  <p id="a1A">佛言：<a id="a-1B"></a>“谛听！<a id="a-1C"></a>当为汝说。<a id="a-1D"></a>”</p>
  <p id="a1E">大慧言：<a id="a-1F"></a>“唯。<a id="a-1G"></a>”</p>
  <p id="a1H">佛告大慧：<a id="a-1I"></a>“五无间者，<a id="a-1J"></a>所谓杀母、<a id="a-1K"></a>杀父、<a id="a-1L"></a>杀阿罗汉、<a id="a-1M"></a>破和合僧、<a id="a-1N"></a>怀恶逆心出佛身血。</p>
  <p id="a1O">“大慧，<a id="a-1P"></a>何者为众生母？<a id="a-1Q"></a>谓引生爱，<a id="a-1R"></a>与贪喜俱，<a id="a-1S"></a>如母养育。<a id="a-1T"></a>何者为父？<a id="a-1U"></a>所谓无明，<a id="a-1V"></a>令生六处聚落中故。<a id="a-1W"></a>断二根本，<a id="a-1X"></a>名杀父、<a id="a-1Y"></a>母。<a id="a-1Z"></a>云何杀阿罗汉？<a id="a-1a"></a>谓随眠为怨如鼠毒发，<a id="a-1b"></a>究竟断彼，<a id="a-1c"></a>是故说名杀阿罗汉。<a id="a-1d"></a>云何破和合僧？<a id="a-1e"></a>谓诸蕴异相和合积聚，<a id="a-1f"></a>究竟断彼，<a id="a-1g"></a>名为破僧。<a id="a-1h"></a>云何恶心出佛身血？<a id="a-1i"></a>谓八识身妄生思觉，<a id="a-1j"></a>见自心外自相共相，<a id="a-1k"></a>以三解脱无漏恶心，<a id="a-1l"></a>究竟断彼八识身佛，<a id="a-1m"></a>名为恶心出佛身血。<a id="a-1n"></a>大慧，<a id="a-1o"></a>是为内五无间。<a id="a-1p"></a>若有作者，<a id="a-1q"></a>无间即得现证实法。</p>
  <p id="a1r">“复次，<a id="a-1s"></a>大慧，<a id="a-1t"></a>今为汝说外五无间，<a id="a-1u"></a>令汝及余菩萨闻是义已，<a id="a-1v"></a>于未来世不生疑惑。<a id="a-1w"></a>云何外五无间？<a id="a-1x"></a>谓余教中所说无间。<a id="a-1y"></a>若有作者，<a id="a-1z"></a>于三解脱不能现证。<a id="a-20"></a>唯除如来、<a id="a-21"></a>诸大菩萨及大声闻，<a id="a-22"></a>见其有造无间业者，<a id="a-23"></a>为欲劝发令其改过，<a id="a-24"></a>以神通力示同其事，<a id="a-25"></a>寻即悔除证于解脱。<a id="a-26"></a>此皆化现，<a id="a-27"></a>非是实造。<a id="a-28"></a>若有实造无间业者，<a id="a-29"></a>终无现身而得解脱。<a id="a-2A"></a>唯除觉了自心所现身资所住，<a id="a-2B"></a>离我、<a id="a-2C"></a>我所分别执见，<a id="a-2D"></a>或于来世余处受生，<a id="a-2E"></a>遇善知识，<a id="a-2F"></a>离分别过，<a id="a-2G"></a>方证解脱。<a id="a-2H"></a>”</p>
  <p id="a2I">尔时，<a id="a-2J"></a>世尊重说颂言：</p>
  <p id="a2K">“贪爱名为母，<a id="a-2L"></a> 无明则是父，</p>
  <p id="a2M">识了于境界，<a id="a-2N"></a> 此则名为佛，</p>
  <p id="a2O">随眠阿罗汉，<a id="a-2P"></a> 蕴聚和合僧，</p>
  <p id="a2Q">断彼无余间，<a id="a-2R"></a> 是名无间业。<a id="a-2S"></a>”</p>
  <p id="a2T">尔时，<a id="a-2U"></a>大慧菩萨摩诃萨，<a id="a-2V"></a>复白佛言：<a id="a-2W"></a>“世尊，<a id="a-2X"></a>愿为我说诸佛体性。<a id="a-2Y"></a>”</p>
  <p id="a2Z">佛言：<a id="a-2a"></a>“大慧，<a id="a-2b"></a>觉二无我，<a id="a-2c"></a>除二种障，<a id="a-2d"></a>离二种死，<a id="a-2e"></a>断二烦恼，<a id="a-2f"></a>是佛体性。<a id="a-2g"></a>大慧，<a id="a-2h"></a>声闻、<a id="a-2i"></a>缘觉得此法已，<a id="a-2j"></a>亦名为佛。<a id="a-2k"></a>我以是义，<a id="a-2l"></a>但说一乘。<a id="a-2m"></a>”</p>
  <p id="a2n">尔时，<a id="a-2o"></a>世尊重说颂言：</p>
  <p id="a2p">“善知二无我，<a id="a-2q"></a> 除二障二恼，</p>
  <p id="a2r">及不思议死，<a id="a-2s"></a> 是故名如来。<a id="a-2t"></a>”</p>
  <p id="a2u">尔时，<a id="a-2v"></a>大慧菩萨摩诃萨，<a id="a-2w"></a>复白佛言：<a id="a-2x"></a>“世尊，<a id="a-2y"></a>如来以何密意，<a id="a-2z"></a>于大众中唱如是言：<a id="a-30"></a>‘我是过去一切诸佛’？<a id="a-31"></a>及说百千本生之事：<a id="a-32"></a>‘我于尔时作顶生王、<a id="a-33"></a>大象、<a id="a-34"></a>鹦鹉、<a id="a-35"></a>月光、<a id="a-36"></a>妙眼’，<a id="a-37"></a>如是等？<a id="a-38"></a>”</p>
  <p id="a39">佛言：<a id="a-3A"></a>“大慧，<a id="a-3B"></a>如来应正等觉，<a id="a-3C"></a>依四平等秘密意故，<a id="a-3D"></a>于大众中作如是言：<a id="a-3E"></a>‘我于昔时作拘留孙佛、<a id="a-3F"></a>拘那含牟尼佛、<a id="a-3G"></a>迦葉佛。<a id="a-3H"></a>’</p>
  <p id="a3I">“云何为四？<a id="a-3J"></a>所谓字平等、<a id="a-3K"></a>语平等、<a id="a-3L"></a>身平等、<a id="a-3M"></a>法平等。</p>
  <p id="a3N">“云何字平等？<a id="a-3O"></a>谓我名佛，<a id="a-3P"></a>一切如来亦名为佛，<a id="a-3Q"></a>佛名无别，<a id="a-3R"></a>是谓字等。</p>
  <p id="a3S">“云何语平等？<a id="a-3T"></a>谓我作六十四种梵音声语，<a id="a-3U"></a>一切如来亦作此语，<a id="a-3V"></a>迦陵频伽梵音声性，<a id="a-3W"></a>不增不减，<a id="a-3X"></a>无有差别，<a id="a-3Y"></a>是名语等。</p>
  <p id="a3Z">“云何身平等？<a id="a-3a"></a>谓我与诸佛，<a id="a-3b"></a>法身、<a id="a-3c"></a>色相及随形好等无差别，<a id="a-3d"></a>除为调伏种种众生现随类身，<a id="a-3e"></a>是谓身等。</p>
  <p id="a3f">“云何法平等？<a id="a-3g"></a>谓我与诸佛皆同证得三十七种菩提分法，<a id="a-3h"></a>是谓法等。</p>
  <p id="a3i">“是故如来应正等觉，<a id="a-3j"></a>于大众中作如是说。<a id="a-3k"></a>”</p>
  <p id="a3l">尔时，<a id="a-3m"></a>世尊重说颂言：</p>
  <p id="a3n">“迦葉拘留孙，<a id="a-3o"></a> 拘那含是我，</p>
  <p id="a3p">依四平等故，<a id="a-3q"></a> 为诸佛子说。<a id="a-3r"></a>”</p>
  <p id="a3s">尔时，<a id="a-3t"></a>大慧菩萨摩诃萨，<a id="a-3u"></a>复白佛言：<a id="a-3v"></a>“世尊，<a id="a-3w"></a>如世尊说：<a id="a-3x"></a>‘我于某夜成最正觉，<a id="a-3y"></a>乃至某夜当入涅槃，<a id="a-3z"></a>于其中间不说一字，<a id="a-40"></a>亦不已说，<a id="a-41"></a>亦不当说，<a id="a-42"></a>’不说是佛说。<a id="a-43"></a>世尊，<a id="a-44"></a>依何密意作如是语？<a id="a-45"></a>”</p>
  <p id="a46">佛言：<a id="a-47"></a>“大慧，<a id="a-48"></a>依二密法故作如是说。<a id="a-49"></a>云何二法？<a id="a-4A"></a>谓自证法，<a id="a-4B"></a>及本住法。</p>
  <p id="a4C">“云何自证法？<a id="a-4D"></a>谓诸佛所证，<a id="a-4E"></a>我亦同证，<a id="a-4F"></a>不增不减；<a id="a-4G"></a>证智所行，<a id="a-4H"></a>离言说相，<a id="a-4I"></a>离分别相，<a id="a-4J"></a>离名字相。</p>
  <p id="a4K">“云何本住法？<a id="a-4L"></a>谓法本性，<a id="a-4M"></a>如金等在矿，<a id="a-4N"></a>若佛出世、<a id="a-4O"></a>若不出世，<a id="a-4P"></a>法住、<a id="a-4Q"></a>法位、<a id="a-4R"></a>法界、<a id="a-4S"></a>法性皆悉常住。<a id="a-4T"></a>大慧，<a id="a-4U"></a>譬如有人行旷野中，<a id="a-4V"></a>见向古城平坦旧道，<a id="a-4W"></a>即便随入止息游戏。<a id="a-4X"></a>大慧，<a id="a-4Y"></a>于汝意云何？<a id="a-4Z"></a>彼作是道及以城中种种物耶？<a id="a-4a"></a>”</p>
  <p id="a4b">白言：<a id="a-4c"></a>“不也。<a id="a-4d"></a>”</p>
  <p id="a4e">佛言：<a id="a-4f"></a>“大慧，<a id="a-4g"></a>我及诸佛所证真如，<a id="a-4h"></a>常住法性亦复如是。<a id="a-4i"></a>是故说言：<a id="a-4j"></a>‘始从成佛乃至涅槃，<a id="a-4k"></a>于其中间不说一字，<a id="a-4l"></a>亦不已说，<a id="a-4m"></a>亦不当说。<a id="a-4n"></a>’”</p>
  <p id="a4o">尔时，<a id="a-4p"></a>世尊重说颂言：</p>
  <p id="a4q">“某夜成正觉，<a id="a-4r"></a> 某夜般涅槃，</p>
  <p id="a4s">于此二中间，<a id="a-4t"></a> 我都无所说。</p>
  <p id="a4u">自证本住法，<a id="a-4v"></a> 故作是密语，</p>
  <p id="a4w">我及诸如来，<a id="a-4x"></a> 无有少差别。<a id="a-4y"></a>”</p>
  <p id="a4z">尔时，<a id="a-50"></a>大慧菩萨摩诃萨，<a id="a-51"></a>复白佛言：<a id="a-52"></a>“世尊，<a id="a-53"></a>愿说一切法有无相。<a id="a-54"></a>令我及诸菩萨摩诃萨离此相，<a id="a-55"></a>疾得阿耨多罗三藐三菩提。<a id="a-56"></a>”</p>
  <p id="a57">佛言：<a id="a-58"></a>“谛听！<a id="a-59"></a>当为汝说。<a id="a-5A"></a>”</p>
  <p id="a5B">大慧言：<a id="a-5C"></a>“唯。<a id="a-5D"></a>”</p>
  <p id="a5E">佛言：<a id="a-5F"></a>“大慧，<a id="a-5G"></a>世间众生多堕二见，<a id="a-5H"></a>谓有见、<a id="a-5I"></a>无见；<a id="a-5J"></a>堕二见故，<a id="a-5K"></a>非出出想。</p>
  <p id="a5L">“云何有见？<a id="a-5M"></a>谓实有因缘而生诸法，<a id="a-5N"></a>非不实有；<a id="a-5O"></a>实有诸法从因缘生，<a id="a-5P"></a>非无法生。<a id="a-5Q"></a>大慧，<a id="a-5R"></a>如是说者，<a id="a-5S"></a>则说无因。</p>
  <p id="a5T">“云何无见？<a id="a-5U"></a>谓知受贪瞋痴已，<a id="a-5V"></a>而妄计言无。<a id="a-5W"></a>大慧，<a id="a-5X"></a>及彼分别有相，<a id="a-5Y"></a>而不受诸法有；<a id="a-5Z"></a>复有知诸如来、<a id="a-5a"></a>声闻、<a id="a-5b"></a>缘觉无贪瞋痴性，<a id="a-5c"></a>而计为非有。<a id="a-5d"></a>此中谁为坏者？<a id="a-5e"></a>”</p>
  <p id="a5f">大慧白言：<a id="a-5g"></a>“谓有贪瞋痴性，<a id="a-5h"></a>后取于无，<a id="a-5i"></a>名为坏者。<a id="a-5j"></a>”</p>
  <p id="a5k">佛言：<a id="a-5l"></a>“善哉！<a id="a-5m"></a>汝解我问。<a id="a-5n"></a>此人非止无贪瞋痴名为坏者，<a id="a-5o"></a>亦坏如来、<a id="a-5p"></a>声闻、<a id="a-5q"></a>缘觉。<a id="a-5r"></a>何以故？<a id="a-5s"></a>烦恼内外不可得故，<a id="a-5t"></a>体性非异非不异故。<a id="a-5u"></a>大慧，<a id="a-5v"></a>贪瞋痴性，<a id="a-5w"></a>若内若外皆不可得，<a id="a-5x"></a>无体性故，<a id="a-5y"></a>无可取故；<a id="a-5z"></a>声闻、<a id="a-60"></a>缘觉及以如来本性解脱，<a id="a-61"></a>无有能缚及缚因故。<a id="a-62"></a>大慧，<a id="a-63"></a>若有能缚及以缚因，<a id="a-64"></a>则有所缚；<a id="a-65"></a>作如是说，<a id="a-66"></a>名为坏者。<a id="a-67"></a>是为无有相。</p>
  <p id="a68">“我依此义密意而说：<a id="a-69"></a>宁起我见如须弥山，<a id="a-6A"></a>不起空见怀增上慢。<a id="a-6B"></a>若起此见名为坏者，<a id="a-6C"></a>堕自共见乐欲之中，<a id="a-6D"></a>不了诸法唯心所现，<a id="a-6E"></a>以不了故见有外法刹那无常展转差别蕴界处相，<a id="a-6F"></a>相续流转起已还灭，<a id="a-6G"></a>虚妄分别离文字相，<a id="a-6H"></a>亦成坏者。<a id="a-6I"></a>”</p>
  <p id="a6J">尔时，<a id="a-6K"></a>世尊重说颂言：</p>
  <p id="a6L">“有无是二边，<a id="a-6M"></a> 乃至心所行，</p>
  <p id="a6N">净除彼所行，<a id="a-6O"></a> 平等心寂灭。</p>
  <p id="a6P">不取于境界，<a id="a-6Q"></a> 非灭无所有，</p>
  <p id="a6R">有真如妙物，<a id="a-6S"></a> 如诸圣所行。</p>
  <p id="a6T">本无而有生，<a id="a-6U"></a> 生已而复灭，</p>
  <p id="a6V">因缘有及无，<a id="a-6W"></a> 彼非住我法。</p>
  <p id="a6X">非外道非佛，<a id="a-6Y"></a> 非我非余众，</p>
  <p id="a6Z">能以缘成有，<a id="a-6a"></a> 云何而得无？</p>
  <p id="a6b">谁以缘成有，<a id="a-6c"></a> 而复得言无？</p>
  <p id="a6d">恶见说为生，<a id="a-6e"></a> 妄想计有无。</p>
  <p id="a6f">若知无所生，<a id="a-6g"></a> 亦复无所灭，</p>
  <p id="a6h">观世悉空寂，<a id="a-6i"></a> 有无二俱离。<a id="a-6j"></a>”</p>
  <p id="a6k">尔时，<a id="a-6l"></a>大慧菩萨摩诃萨，<a id="a-6m"></a>复请佛言：<a id="a-6n"></a>“世尊，<a id="a-6o"></a>惟愿为说宗趣之相。<a id="a-6p"></a>令我及诸菩萨摩诃萨善达此义，<a id="a-6q"></a>不随一切众邪妄解，<a id="a-6r"></a>疾得阿耨多罗三藐三菩提。<a id="a-6s"></a>”</p>
  <p id="a6t">佛言：<a id="a-6u"></a>“谛听！<a id="a-6v"></a>当为汝说。<a id="a-6w"></a>”</p>
  <p id="a6x">大慧言：<a id="a-6y"></a>“唯。<a id="a-6z"></a>”</p>
  <p id="a70">佛言：<a id="a-71"></a>“大慧，<a id="a-72"></a>一切二乘及诸菩萨，<a id="a-73"></a>有二种宗法相。<a id="a-74"></a>何等为二？<a id="a-75"></a>谓宗趣法相、<a id="a-76"></a>言说法相。</p>
  <p id="a77">“宗趣法相者，<a id="a-78"></a>谓自所证殊胜之相，<a id="a-79"></a>离于文字语言分别，<a id="a-7A"></a>入无漏界成自地行，<a id="a-7B"></a>超过一切不正思觉，<a id="a-7C"></a>伏魔外道，<a id="a-7D"></a>生智慧光，<a id="a-7E"></a>是名宗趣法相。</p>
  <p id="a7F">“言说法相者，<a id="a-7G"></a>谓说九部种种教法，<a id="a-7H"></a>离于一异、<a id="a-7I"></a>有无等相，<a id="a-7J"></a>以巧方便随众生心令入此法，<a id="a-7K"></a>是名言说法相。</p>
  <p id="a7L">“汝及诸菩萨，<a id="a-7M"></a>当勤修学。<a id="a-7N"></a>”</p>
  <p id="a7O">尔时，<a id="a-7P"></a>世尊重说颂言：</p>
  <p id="a7Q">“宗趣与言说，<a id="a-7R"></a> 自证及教法，</p>
  <p id="a7S">若能善知见，<a id="a-7T"></a> 不随他妄解。</p>
  <p id="a7U">如愚所分别，<a id="a-7V"></a> 非是真实相，</p>
  <p id="a7W">彼岂不求度，<a id="a-7X"></a> 无法而可得！</p>
  <p id="a7Y">观察诸有为，<a id="a-7Z"></a> 生灭等相续，</p>
  <p id="a7a">增长于二见，<a id="a-7b"></a> 颠倒无所知。</p>
  <p id="a7c">涅槃离心意，<a id="a-7d"></a> 唯此一法实，</p>
  <p id="a7e">观世悉虚妄，<a id="a-7f"></a> 如幻梦芭蕉。</p>
  <p id="a7g">无有贪恚痴，<a id="a-7h"></a> 亦复无有人，</p>
  <p id="a7i">从爱生诸蕴，<a id="a-7j"></a> 如梦之所见。<a id="a-7k"></a>”</p>
  <p id="a7l">尔时，<a id="a-7m"></a>大慧菩萨摩诃萨，<a id="a-7n"></a>复白佛言：<a id="a-7o"></a>“世尊，<a id="a-7p"></a>愿为我说虚妄分别相。<a id="a-7q"></a>此虚妄分别，<a id="a-7r"></a>云何而生？<a id="a-7s"></a>是何而生？<a id="a-7t"></a>因何而生？<a id="a-7u"></a>谁之所生？<a id="a-7v"></a>何故名为虚妄分别？<a id="a-7w"></a>”</p>
  <p id="a7x">佛言：<a id="a-7y"></a>“大慧，<a id="a-7z"></a>善哉！<a id="a-80"></a>善哉！<a id="a-81"></a>汝为哀愍世间天人而问此义，<a id="a-82"></a>多所利益，<a id="a-83"></a>多所安乐。<a id="a-84"></a>谛听！<a id="a-85"></a>谛听！<a id="a-86"></a>善思念之，<a id="a-87"></a>当为汝说。<a id="a-88"></a>”</p>
  <p id="a89">大慧言：<a id="a-8A"></a>“唯。<a id="a-8B"></a>”</p>
  <p id="a8C">佛言：<a id="a-8D"></a>“大慧，<a id="a-8E"></a>一切众生于种种境，<a id="a-8F"></a>不能了达自心所现，<a id="a-8G"></a>计能所取虚妄执著，<a id="a-8H"></a>起诸分别堕有无见，<a id="a-8I"></a>增长外道妄见习气，<a id="a-8J"></a>心心所法相应起时，<a id="a-8K"></a>执有外义种种可得，<a id="a-8L"></a>计著于我及以我所，<a id="a-8M"></a>是故名为虚妄分别。<a id="a-8N"></a>”</p>
  <p id="a8O">大慧白言：<a id="a-8P"></a>“若如是者，<a id="a-8Q"></a>外种种义，<a id="a-8R"></a>性离有无，<a id="a-8S"></a>起诸见相。<a id="a-8T"></a>世尊，<a id="a-8U"></a>第一义谛亦复如是，<a id="a-8V"></a>离诸根量宗因譬喻。<a id="a-8W"></a>世尊，<a id="a-8X"></a>何故于种种义言起分别，<a id="a-8Y"></a>第一义中不言起耶？<a id="a-8Z"></a>将无世尊所言乖理，<a id="a-8a"></a>一处言起，<a id="a-8b"></a>一不言故？<a id="a-8c"></a>世尊又说虚妄分别堕有无见。<a id="a-8d"></a>譬如幻事种种非实，<a id="a-8e"></a>分别亦尔有无相离，<a id="a-8f"></a>云何而说堕二见耶？<a id="a-8g"></a>此说岂不堕于世见？<a id="a-8h"></a>”</p>
  <p id="a8i">佛言：<a id="a-8j"></a>“大慧，<a id="a-8k"></a>分别不生不灭。<a id="a-8l"></a>何以故？<a id="a-8m"></a>不起有无分别相故，<a id="a-8n"></a>所见外法皆无有故，<a id="a-8o"></a>了唯自心之所现故。<a id="a-8p"></a>但以愚夫分别自心种种诸法，<a id="a-8q"></a>著种种相，<a id="a-8r"></a>而作是说。<a id="a-8s"></a>令知所见皆是自心，<a id="a-8t"></a>断我、<a id="a-8u"></a>我所一切见著，<a id="a-8v"></a>离作所作诸恶因缘，<a id="a-8w"></a>觉唯心故转其意乐，<a id="a-8x"></a>善明诸地，<a id="a-8y"></a>入佛境界，<a id="a-8z"></a>舍五法、<a id="a-90"></a>自性诸分别见。<a id="a-91"></a>是故我说虚妄分别，<a id="a-92"></a>执著种种自心所现，<a id="a-93"></a>诸境界生；<a id="a-94"></a>如实了知，<a id="a-95"></a>则得解脱。<a id="a-96"></a>”</p>
  <p id="a97">尔时，<a id="a-98"></a>世尊重说颂言：</p>
  <p id="a99">“诸因及与缘，<a id="a-9A"></a> 从此生世间，</p>
  <p id="a9B">与四句相应，<a id="a-9C"></a> 不知于我法。</p>
  <p id="a9D">世非有无生，<a id="a-9E"></a> 亦非俱不俱，</p>
  <p id="a9F">云何诸愚夫，<a id="a-9G"></a> 分别因缘起？</p>
  <p id="a9H">非有亦非无，<a id="a-9I"></a> 亦复非有无，</p>
  <p id="a9J">如是观世间，<a id="a-9K"></a> 心转证无我。</p>
  <p id="a9L">一切法不生，<a id="a-9M"></a> 以从缘生故，</p>
  <p id="a9N">诸缘之所作，<a id="a-9O"></a> 所作法非生。</p>
  <p id="a9P">果不自生果，<a id="a-9Q"></a> 有二果失故，</p>
  <p id="a9R">无有二果故，<a id="a-9S"></a> 非有性可得。</p>
  <p id="a9T">观诸有为法，<a id="a-9U"></a> 离能缘所缘，</p>
  <p id="a9V">决定唯是心，<a id="a-9W"></a> 故我说心量。</p>
  <p id="a9X">量之自性处，<a id="a-9Y"></a> 缘法二俱离，</p>
  <p id="a9Z">究竟妙净事，<a id="a-9a"></a> 我说名心量。</p>
  <p id="a9b">施设假名我，<a id="a-9c"></a> 而实不可得，</p>
  <p id="a9d">诸蕴蕴假名，<a id="a-9e"></a> 亦皆无实事。</p>
  <p id="a9f">有四种平等，<a id="a-9g"></a> 相因及所生，</p>
  <p id="a9h">无我为第四，<a id="a-9i"></a> 修行者观察。</p>
  <p id="a9j">离一切诸见，<a id="a-9k"></a> 及能所分别，</p>
  <p id="a9l">无得亦无生，<a id="a-9m"></a> 我说是心量。</p>
  <p id="a9n">非有亦非无，<a id="a-9o"></a> 有无二俱离，</p>
  <p id="a9p">如是心亦离，<a id="a-9q"></a> 我说是心量。</p>
  <p id="a9r">真如空实际，<a id="a-9s"></a> 涅槃及法界，</p>
  <p id="a9t">种种意成身，<a id="a-9u"></a> 我说是心量。</p>
  <p id="a9v">妄想习气缚，<a id="a-9w"></a> 种种从心生，</p>
  <p id="a9x">众生见为外，<a id="a-9y"></a> 我说是心量。</p>
  <p id="a9z">外所见非有，<a id="a-A0"></a> 而心种种现，</p>
  <p id="aA1">身资及所住，<a id="a-A2"></a> 我说是心量。<a id="a-A3"></a>”</p>
  <p id="aA4">尔时，<a id="a-A5"></a>大慧菩萨摩诃萨，<a id="a-A6"></a>复白佛言：<a id="a-A7"></a>“世尊，<a id="a-A8"></a>如来说言：<a id="a-A9"></a>‘如我所说，<a id="a-AA"></a>汝及诸菩萨，<a id="a-AB"></a>不应依语而取其义。<a id="a-AC"></a>’世尊，<a id="a-AD"></a>何故不应依语取义？<a id="a-AE"></a>云何为语？<a id="a-AF"></a>云何为义？<a id="a-AG"></a>”</p>
  <p id="aAH">佛言：<a id="a-AI"></a>“谛听！<a id="a-AJ"></a>当为汝说。<a id="a-AK"></a>”</p>
  <p id="aAL">大慧言：<a id="a-AM"></a>“唯。<a id="a-AN"></a>”</p>
  <p id="aAO">佛言：<a id="a-AP"></a>“大慧，<a id="a-AQ"></a>语者，<a id="a-AR"></a>所谓分别习气而为其因，<a id="a-AS"></a>依于喉、<a id="a-AT"></a>舌、<a id="a-AU"></a>唇、<a id="a-AV"></a>齶、<a id="a-AW"></a>齿、<a id="a-AX"></a>辅而出种种音声文字，<a id="a-AY"></a>相对谈说，<a id="a-AZ"></a>是名为语。</p>
  <p id="aAa">“云何为义？<a id="a-Ab"></a>菩萨摩诃萨住独一静处，<a id="a-Ac"></a>以闻思修慧，<a id="a-Ad"></a>思惟观察向涅槃道自智境界，<a id="a-Ae"></a>转诸习气，<a id="a-Af"></a>行于诸地种种行相，<a id="a-Ag"></a>是名为义。</p>
  <p id="aAh">“复次，<a id="a-Ai"></a>大慧，<a id="a-Aj"></a>菩萨摩诃萨善于语义，<a id="a-Ak"></a>知语与义不一不异，<a id="a-Al"></a>义之与语亦复如是。<a id="a-Am"></a>若义异语，<a id="a-An"></a>则不应因语而显于义；<a id="a-Ao"></a>而因语见义，<a id="a-Ap"></a>如灯照色。<a id="a-Aq"></a>大慧，<a id="a-Ar"></a>譬如有人持灯照物，<a id="a-As"></a>知此物如是，<a id="a-At"></a>在如是处；<a id="a-Au"></a>菩萨摩诃萨亦复如是，<a id="a-Av"></a>因语言灯，<a id="a-Aw"></a>入离言说自证境界。</p>
  <p id="aAx">“复次，<a id="a-Ay"></a>大慧，<a id="a-Az"></a>若有于不生不灭、<a id="a-B0"></a>自性涅槃，<a id="a-B1"></a>三乘、<a id="a-B2"></a>一乘，<a id="a-B3"></a>五法、<a id="a-B4"></a>诸心自性等中，<a id="a-B5"></a>如言取义，<a id="a-B6"></a>则堕建立及诽谤见，<a id="a-B7"></a>以异于彼起分别故。<a id="a-B8"></a>如见幻事计以为实，<a id="a-B9"></a>是愚夫见，<a id="a-BA"></a>非贤圣也。<a id="a-BB"></a>”</p>
  <p id="aBC">尔时，<a id="a-BD"></a>世尊重说颂言：</p>
  <p id="aBE">“若随言取义，<a id="a-BF"></a> 建立于诸法，</p>
  <p id="aBG">以彼建立故，<a id="a-BH"></a> 死堕地狱中。</p>
  <p id="aBI">蕴中无有我，<a id="a-BJ"></a> 非蕴即是我，</p>
  <p id="aBK">不如彼分别，<a id="a-BL"></a> 亦复非无有。</p>
  <p id="aBM">如愚所分别，<a id="a-BN"></a> 一切皆有性，</p>
  <p id="aBO">若如彼所见，<a id="a-BP"></a> 皆应见真实。</p>
  <p id="aBQ">一切染净法，<a id="a-BR"></a> 悉皆无体性，</p>
  <p id="aBS">不如彼所见，<a id="a-BT"></a> 亦非无所有。</p>
  <p id="aBU">“复次，<a id="a-BV"></a>大慧，<a id="a-BW"></a>我当为汝说智、<a id="a-BX"></a>识相。<a id="a-BY"></a>汝及诸菩萨摩诃萨，<a id="a-BZ"></a>若善了知智、<a id="a-Ba"></a>识之相，<a id="a-Bb"></a>则能疾得阿耨多罗三藐三菩提。</p>
  <p id="aBc">“大慧，<a id="a-Bd"></a>智有三种，<a id="a-Be"></a>谓世间智、<a id="a-Bf"></a>出世间智、<a id="a-Bg"></a>出世间上上智。<a id="a-Bh"></a>云何世间智？<a id="a-Bi"></a>谓一切外道凡愚计有无法。<a id="a-Bj"></a>云何出世间智？<a id="a-Bk"></a>谓一切二乘著自共相。<a id="a-Bl"></a>云何出世间上上智？<a id="a-Bm"></a>谓诸佛、<a id="a-Bn"></a>菩萨观一切法皆无有相，<a id="a-Bo"></a>不生不灭，<a id="a-Bp"></a>非有非无，<a id="a-Bq"></a>证法无我，<a id="a-Br"></a>入如来地。</p>
  <p id="aBs">“大慧，<a id="a-Bt"></a>复有三种智，<a id="a-Bu"></a>谓知自相共相智、<a id="a-Bv"></a>知生灭智、<a id="a-Bw"></a>知不生不灭智。<a id="a-Bx"></a>复次，<a id="a-By"></a>大慧，<a id="a-Bz"></a>生灭是识，<a id="a-C0"></a>不生灭是智；<a id="a-C1"></a>堕相无相及以有无种种相因是识，<a id="a-C2"></a>离相无相及有无因是智；<a id="a-C3"></a>有积集相是识，<a id="a-C4"></a>无积集相是智；<a id="a-C5"></a>著境界相是识，<a id="a-C6"></a>不著境界相是智；<a id="a-C7"></a>三和合相应生是识，<a id="a-C8"></a>无碍相应自性相是智；<a id="a-C9"></a>有得相是识，<a id="a-CA"></a>无得相是智。<a id="a-CB"></a>证自圣智所行境界，<a id="a-CC"></a>如水中月，<a id="a-CD"></a>不入不出故。<a id="a-CE"></a>”</p>
  <p id="aCF">尔时，<a id="a-CG"></a>世尊重说颂言：</p>
  <p id="aCH">“采集业为心，<a id="a-CI"></a> 观察法为智，</p>
  <p id="aCJ">慧能证无相，<a id="a-CK"></a> 逮自在威光。</p>
  <p id="aCL">境界缚为心，<a id="a-CM"></a> 觉想生为智，</p>
  <p id="aCN">无相及增胜，<a id="a-CO"></a> 智慧于中起。</p>
  <p id="aCP">心意及与识，<a id="a-CQ"></a> 离诸分别想，</p>
  <p id="aCR">得无分别法，<a id="a-CS"></a> 佛子非声闻。</p>
  <p id="aCT">寂灭殊胜忍，<a id="a-CU"></a> 如来清净智，</p>
  <p id="aCV">生于善胜义，<a id="a-CW"></a> 远离诸所行。</p>
  <p id="aCX">我有三种智，<a id="a-CY"></a> 圣者能明照，</p>
  <p id="aCZ">分别于诸相，<a id="a-Ca"></a> 开示一切法。</p>
  <p id="aCb">我智离诸相，<a id="a-Cc"></a> 超过于二乘，</p>
  <p id="aCd">以诸声闻等，<a id="a-Ce"></a> 执著诸法有。</p>
  <p id="aCf">如来智无垢，<a id="a-Cg"></a> 了达唯心故。<a id="a-Ch"></a>”</p>
  <p id="aCi">“复次，<a id="a-Cj"></a>大慧，<a id="a-Ck"></a>诸外道有九种转变见，<a id="a-Cl"></a>所谓形转变、<a id="a-Cm"></a>相转变、<a id="a-Cn"></a>因转变、<a id="a-Co"></a>相应转变、<a id="a-Cp"></a>见转变、<a id="a-Cq"></a>生转变、<a id="a-Cr"></a>物转变、<a id="a-Cs"></a>缘明了转变、<a id="a-Ct"></a>所作明了转变，<a id="a-Cu"></a>是为九。<a id="a-Cv"></a>一切外道因是见故，<a id="a-Cw"></a>起有无转变论。<a id="a-Cx"></a>此中形转变者，<a id="a-Cy"></a>谓形别异见。<a id="a-Cz"></a>譬如以金作庄严具，<a id="a-D0"></a>环钏璎珞种种不同，<a id="a-D1"></a>形状有殊，<a id="a-D2"></a>金体无易；<a id="a-D3"></a>一切法变亦复如是。<a id="a-D4"></a>诸余外道种种计著，<a id="a-D5"></a>皆非如是亦非别异，<a id="a-D6"></a>但分别故。<a id="a-D7"></a>一切转变如是应知，<a id="a-D8"></a>譬如乳酪酒果等熟。<a id="a-D9"></a>外道言此皆有转变，<a id="a-DA"></a>而实无有。<a id="a-DB"></a>若有若无，<a id="a-DC"></a>自心所见，<a id="a-DD"></a>无外物故。<a id="a-DE"></a>如此皆是愚迷凡夫，<a id="a-DF"></a>从自分别习气而起，<a id="a-DG"></a>实无一法若生若灭；<a id="a-DH"></a>如因幻梦所见诸色，<a id="a-DI"></a>如石女儿说有生死。<a id="a-DJ"></a>”</p>
  <p id="aDK">尔时，<a id="a-DL"></a>世尊重说颂言：</p>
  <p id="aDM">“形处时转变，<a id="a-DN"></a> 大种及诸根，</p>
  <p id="aDO">中有渐次生，<a id="a-DP"></a> 妄想非明智。</p>
  <p id="aDQ">诸佛不分别，<a id="a-DR"></a> 缘起及世间，</p>
  <p id="aDS">但诸缘世间，<a id="a-DT"></a> 如乾闼婆城。<a id="a-DU"></a>”</p>
  <p id="aDV">尔时，<a id="a-DW"></a>大慧菩萨摩诃萨，<a id="a-DX"></a>复白佛言：<a id="a-DY"></a>“世尊，<a id="a-DZ"></a>惟愿如来，<a id="a-Da"></a>为我解说于一切法深密义及解义相。<a id="a-Db"></a>令我及诸菩萨摩诃萨善知此法，<a id="a-Dc"></a>不堕如言取义深密执著，<a id="a-Dd"></a>离文字语言虚妄分别；<a id="a-De"></a>普入一切诸佛国土，<a id="a-Df"></a>力通自在，<a id="a-Dg"></a>总持所印，<a id="a-Dh"></a>觉慧善住十无尽愿，<a id="a-Di"></a>以无功用种种变现，<a id="a-Dj"></a>光明照曜。<a id="a-Dk"></a>如日月、<a id="a-Dl"></a>摩尼、<a id="a-Dm"></a>地水火风，<a id="a-Dn"></a>住于诸地离分别见，<a id="a-Do"></a>知一切法如幻如梦，<a id="a-Dp"></a>入如来位；<a id="a-Dq"></a>普化众生，<a id="a-Dr"></a>令知诸法虚妄不实，<a id="a-Ds"></a>离有无品，<a id="a-Dt"></a>断生灭执，<a id="a-Du"></a>不著言说，<a id="a-Dv"></a>令转所依。<a id="a-Dw"></a>”</p>
  <p id="aDx">佛言：<a id="a-Dy"></a>“谛听！<a id="a-Dz"></a>当为汝说。<a id="a-E0"></a>大慧，<a id="a-E1"></a>于一切法，<a id="a-E2"></a>如言取义，<a id="a-E3"></a>执著深密，<a id="a-E4"></a>其数无量。<a id="a-E5"></a>所谓相执著、<a id="a-E6"></a>缘执著、<a id="a-E7"></a>有非有执著、<a id="a-E8"></a>生非生执著、<a id="a-E9"></a>灭非灭执著、<a id="a-EA"></a>乘非乘执著、<a id="a-EB"></a>为无为执著、<a id="a-EC"></a>地地自相执著、<a id="a-ED"></a>自分别现证执著、<a id="a-EE"></a>外道宗有无品执著、<a id="a-EF"></a>三乘一乘执著。</p>
  <p id="aEG">“大慧，<a id="a-EH"></a>此等密执有无量种，<a id="a-EI"></a>皆是凡愚自分别执而密执著。<a id="a-EJ"></a>此诸分别如蚕作茧，<a id="a-EK"></a>以妄想丝自缠缠他，<a id="a-EL"></a>执著有无欲乐坚密。<a id="a-EM"></a>大慧，<a id="a-EN"></a>此中实无密非密相。<a id="a-EO"></a>以菩萨摩诃萨见一切法住寂静故，<a id="a-EP"></a>无分别故。<a id="a-EQ"></a>若了诸法唯心所见，<a id="a-ER"></a>无有外物，<a id="a-ES"></a>皆同无相；<a id="a-ET"></a>随顺观察，<a id="a-EU"></a>于若有若无分别密执悉见寂静，<a id="a-EV"></a>是故无有密非密相。<a id="a-EW"></a>大慧，<a id="a-EX"></a>此中无缚，<a id="a-EY"></a>亦无有解；<a id="a-EZ"></a>不了实者，<a id="a-Ea"></a>见缚解耳！<a id="a-Eb"></a>何以故？<a id="a-Ec"></a>一切诸法若有若无，<a id="a-Ed"></a>求其体性不可得故。</p>
  <p id="aEe">“复次，<a id="a-Ef"></a>大慧，<a id="a-Eg"></a>愚痴凡夫有三种密缚，<a id="a-Eh"></a>谓贪恚痴，<a id="a-Ei"></a>及爱来生，<a id="a-Ej"></a>与贪喜俱。<a id="a-Ek"></a>以此密缚，<a id="a-El"></a>令诸众生续生五趣；<a id="a-Em"></a>密缚若断，<a id="a-En"></a>是则无有密非密相。</p>
  <p id="aEo">“复次，<a id="a-Ep"></a>大慧，<a id="a-Eq"></a>若有执著三和合缘，<a id="a-Er"></a>诸识密缚次第而起，<a id="a-Es"></a>有执著故则有密缚。<a id="a-Et"></a>若见三解脱，<a id="a-Eu"></a>离三和合识，<a id="a-Ev"></a>一切诸密皆悉不生。<a id="a-Ew"></a>”</p>
  <p id="aEx">尔时，<a id="a-Ey"></a>世尊重说颂言：</p>
  <p id="aEz">“不实妄分别，<a id="a-F0"></a> 是名为密相，</p>
  <p id="aF1">若能如实知，<a id="a-F2"></a> 诸密网皆断。</p>
  <p id="aF3">凡愚不能了，<a id="a-F4"></a> 随言而取义，</p>
  <p id="aF5">譬如蚕处茧，<a id="a-F6"></a> 妄想自缠缚。<a id="a-F7"></a>”</p>
  <p id="aF8">尔时，<a id="a-F9"></a>大慧菩萨摩诃萨，<a id="a-FA"></a>复白佛言：<a id="a-FB"></a>“世尊，<a id="a-FC"></a>如世尊说：<a id="a-FD"></a>‘由种种心分别诸法，<a id="a-FE"></a>非诸法有自性，<a id="a-FF"></a>此但妄计耳！<a id="a-FG"></a>’世尊，<a id="a-FH"></a>若但妄计，<a id="a-FI"></a>无诸法者，<a id="a-FJ"></a>染净诸法将无悉坏？<a id="a-FK"></a>”</p>
  <p id="aFL">佛言：<a id="a-FM"></a>“大慧，<a id="a-FN"></a>如是，<a id="a-FO"></a>如是，<a id="a-FP"></a>如汝所说。<a id="a-FQ"></a>一切凡愚分别诸法，<a id="a-FR"></a>而诸法性非如是有，<a id="a-FS"></a>此但妄执无有性相。<a id="a-FT"></a>然诸圣者以圣慧眼，<a id="a-FU"></a>如实知见有诸法自性。<a id="a-FV"></a>”</p>
  <p id="aFW">大慧白言：<a id="a-FX"></a>“若诸圣人以圣慧眼见有诸法性，<a id="a-FY"></a>非天眼、<a id="a-FZ"></a>肉眼，<a id="a-Fa"></a>不同凡愚之所分别。<a id="a-Fb"></a>云何凡愚得离分别，<a id="a-Fc"></a>不能觉了诸圣法故？<a id="a-Fd"></a>世尊，<a id="a-Fe"></a>彼非颠倒、<a id="a-Ff"></a>非不颠倒。<a id="a-Fg"></a>何以故？<a id="a-Fh"></a>不见圣人所见法故，<a id="a-Fi"></a>圣见远离有无相故，<a id="a-Fj"></a>圣亦不如凡所分别如是得故，<a id="a-Fk"></a>非自所行境界相故，<a id="a-Fl"></a>彼亦见有诸法性相如妄执性而显现故，<a id="a-Fm"></a>不说有因及无因故，<a id="a-Fn"></a>堕于诸法性相见故。<a id="a-Fo"></a>世尊，<a id="a-Fp"></a>其余境界既不同此，<a id="a-Fq"></a>如是则成无穷之失，<a id="a-Fr"></a>孰能于法了知性相？<a id="a-Fs"></a>世尊，<a id="a-Ft"></a>诸法性相不因分别，<a id="a-Fu"></a>云何而言以分别故而有诸法？<a id="a-Fv"></a>世尊，<a id="a-Fw"></a>分别相异，<a id="a-Fx"></a>诸法相异，<a id="a-Fy"></a>因不相似，<a id="a-Fz"></a>云何诸法而由分别？<a id="a-G0"></a>复以何故凡愚分别不如是有，<a id="a-G1"></a>而作是言‘为令众生舍分别故，<a id="a-G2"></a>说如分别所见法相，<a id="a-G3"></a>无如是法’？<a id="a-G4"></a>世尊，<a id="a-G5"></a>何故令诸众生离有无见所执著法，<a id="a-G6"></a>而复执著圣智境界堕于有见？<a id="a-G7"></a>何以故不说寂静空无之法，<a id="a-G8"></a>而说圣智自性事故？<a id="a-G9"></a>”</p>
  <p id="aGA">佛言：<a id="a-GB"></a>“大慧，<a id="a-GC"></a>我非不说寂静空法，<a id="a-GD"></a>堕于有见。<a id="a-GE"></a>何以故？<a id="a-GF"></a>已说圣智自性事故。<a id="a-GG"></a>我为众生无始时来计著于有，<a id="a-GH"></a>于寂静法以圣事说，<a id="a-GI"></a>今其闻已不生恐怖，<a id="a-GJ"></a>能如实证寂静空法，<a id="a-GK"></a>离惑乱相，<a id="a-GL"></a>入唯识理，<a id="a-GM"></a>知其所见无有外法，<a id="a-GN"></a>悟三脱门，<a id="a-GO"></a>获如实印，<a id="a-GP"></a>见法自性，<a id="a-GQ"></a>了圣境界，<a id="a-GR"></a>远离有无一切诸著。</p>
  <p id="aGS">“复次，<a id="a-GT"></a>大慧，<a id="a-GU"></a>菩萨摩诃萨不应成立一切诸法皆悉不生。<a id="a-GV"></a>何以故？<a id="a-GW"></a>一切法本无有故，<a id="a-GX"></a>及彼宗因生相故。<a id="a-GY"></a>复次，<a id="a-GZ"></a>大慧，<a id="a-Ga"></a>一切法不生，<a id="a-Gb"></a>此言自坏。<a id="a-Gc"></a>何以故？<a id="a-Gd"></a>彼宗有待而生故。<a id="a-Ge"></a>又彼宗即入一切法中，<a id="a-Gf"></a>不生相亦不生故。<a id="a-Gg"></a>又彼宗诸分而成故。<a id="a-Gh"></a>又彼宗有无法皆不生，<a id="a-Gi"></a>此宗即入一切法中，<a id="a-Gj"></a>有无相亦不生故。<a id="a-Gk"></a>是故一切法不生，<a id="a-Gl"></a>此宗自坏。<a id="a-Gm"></a>不应如是立，<a id="a-Gn"></a>诸分多过故，<a id="a-Go"></a>展转因异相故。<a id="a-Gp"></a>如不生，<a id="a-Gq"></a>一切法空、<a id="a-Gr"></a>无自性亦如是。</p>
  <p id="aGs">“大慧，<a id="a-Gt"></a>菩萨摩诃萨应说一切法如幻如梦，<a id="a-Gu"></a>见不见故，<a id="a-Gv"></a>一切皆是惑乱相故，<a id="a-Gw"></a>除为愚夫而生恐怖。<a id="a-Gx"></a>大慧，<a id="a-Gy"></a>凡夫愚痴堕有无见，<a id="a-Gz"></a>莫令于彼而生惊恐，<a id="a-H0"></a>远离大乘。<a id="a-H1"></a>”</p>
  <p id="aH2">尔时，<a id="a-H3"></a>世尊重说颂言：</p>
  <p id="aH4">“无自性无说，<a id="a-H5"></a> 无事无依处，</p>
  <p id="aH6">凡愚妄分别，<a id="a-H7"></a> 恶觉如死尸。</p>
  <p id="aH8">一切法不生，<a id="a-H9"></a> 外道所成立，</p>
  <p id="aHA">以彼所有生，<a id="a-HB"></a> 非缘所成故。</p>
  <p id="aHC">一切法不生，<a id="a-HD"></a> 智者不分别，</p>
  <p id="aHE">彼宗因生故，<a id="a-HF"></a> 此觉则便坏。</p>
  <p id="aHG">譬如目有翳，<a id="a-HH"></a> 妄想见毛轮，</p>
  <p id="aHI">诸法亦如是，<a id="a-HJ"></a> 凡愚妄分别。</p>
  <p id="aHK">三有唯假名，<a id="a-HL"></a> 无有实法体，</p>
  <p id="aHM">由此假施设，<a id="a-HN"></a> 分别妄计度。</p>
  <p id="aHO">假名诸事相，<a id="a-HP"></a> 动乱于心识，</p>
  <p id="aHQ">佛子悉超过，<a id="a-HR"></a> 游行无分别。</p>
  <p id="aHS">无水取水相，<a id="a-HT"></a> 斯由渴爱起，</p>
  <p id="aHU">凡愚见法尔，<a id="a-HV"></a> 诸圣则不然。</p>
  <p id="aHW">圣人见清净，<a id="a-HX"></a> 生于三解脱，</p>
  <p id="aHY">远离于生灭，<a id="a-HZ"></a> 常行无相境。</p>
  <p id="aHa">修行无相境，<a id="a-Hb"></a> 亦复无有无，</p>
  <p id="aHc">有无悉平等，<a id="a-Hd"></a> 是故生圣果。</p>
  <p id="aHe">云何法有无？<a id="a-Hf"></a> 云何成平等？</p>
  <p id="aHg">若心不了法，<a id="a-Hh"></a> 内外斯动乱，</p>
  <p id="aHi">了已则平等，<a id="a-Hj"></a> 乱相尔时灭。<a id="a-Hk"></a>”</p>
  <p id="aHl">尔时，<a id="a-Hm"></a>大慧菩萨摩诃萨，<a id="a-Hn"></a>复白佛言：<a id="a-Ho"></a>“世尊，<a id="a-Hp"></a>如佛所说：<a id="a-Hq"></a>‘若知境界但是假名，<a id="a-Hr"></a>都不可得，<a id="a-Hs"></a>则无所取；<a id="a-Ht"></a>无所取故，<a id="a-Hu"></a>亦无能取；<a id="a-Hv"></a>能取、<a id="a-Hw"></a>所取二俱无故，<a id="a-Hx"></a>不起分别，<a id="a-Hy"></a>说名为智。<a id="a-Hz"></a>’世尊，<a id="a-I0"></a>何故彼智不得于境？<a id="a-I1"></a>为不能了一切诸法自相共相、<a id="a-I2"></a>一异义故，<a id="a-I3"></a>言不得耶？<a id="a-I4"></a>为以诸法自相共相种种不同更相隐蔽而不得耶？<a id="a-I5"></a>为山岩石壁、<a id="a-I6"></a>帘幔帷障之所覆隔而不得耶？<a id="a-I7"></a>为极远极近、<a id="a-I8"></a>老小盲冥、<a id="a-I9"></a>诸根不具而不得耶？<a id="a-IA"></a>若不了诸法自相共相、<a id="a-IB"></a>一异义故言不得者，<a id="a-IC"></a>此不名智，<a id="a-ID"></a>应是无智；<a id="a-IE"></a>以有境界而不知故。<a id="a-IF"></a>若以诸法自相共相种种不同，<a id="a-IG"></a>更相隐蔽而不得者，<a id="a-IH"></a>此亦非智；<a id="a-II"></a>以知于境说名为智，<a id="a-IJ"></a>非不知故。<a id="a-IK"></a>若山岩石壁、<a id="a-IL"></a>帘幔帷障之所覆隔，<a id="a-IM"></a>极远极近、<a id="a-IN"></a>老小盲冥而不知者，<a id="a-IO"></a>彼亦非智；<a id="a-IP"></a>以有境界，<a id="a-IQ"></a>智不具足而不知故。<a id="a-IR"></a>”</p>
  <p id="aIS">佛言：<a id="a-IT"></a>“大慧，<a id="a-IU"></a>此实是智，<a id="a-IV"></a>非如汝说。<a id="a-IW"></a>我之所说，<a id="a-IX"></a>非隐覆说。<a id="a-IY"></a>我言境界唯是假名不可得者，<a id="a-IZ"></a>以了但是自心所见外法有无，<a id="a-Ia"></a>智慧于中毕竟无得；<a id="a-Ib"></a>以无得故，<a id="a-Ic"></a>尔焰不起。<a id="a-Id"></a>入三脱门，<a id="a-Ie"></a>智体亦忘。<a id="a-If"></a>非如一切觉想凡夫，<a id="a-Ig"></a>无始已来戏论熏习，<a id="a-Ih"></a>计著外法若有若无种种形相；<a id="a-Ii"></a>如是而知，<a id="a-Ij"></a>名为不知，<a id="a-Ik"></a>不了诸法唯心所见，<a id="a-Il"></a>著我、<a id="a-Im"></a>我所分别境智，<a id="a-In"></a>不知外法是有是无，<a id="a-Io"></a>其心住于断见中故。<a id="a-Ip"></a>为令舍离如是分别，<a id="a-Iq"></a>说一切法唯心建立。<a id="a-Ir"></a>”</p>
  <p id="aIs">尔时，<a id="a-It"></a>世尊重说颂言：</p>
  <p id="aIu">“若有于所缘，<a id="a-Iv"></a> 智慧不观见，</p>
  <p id="aIw">彼无智非智，<a id="a-Ix"></a> 是名妄计者。</p>
  <p id="aIy">无边相互隐，<a id="a-Iz"></a> 障碍及远近，</p>
  <p id="aJ0">智慧不能见，<a id="a-J1"></a> 是名为邪智。</p>
  <p id="aJ2">老小诸根冥，<a id="a-J3"></a> 而实有境界，</p>
  <p id="aJ4">不能生智慧，<a id="a-J5"></a> 是名为邪智。</p>
  <p id="aJ6">“复次，<a id="a-J7"></a>大慧，<a id="a-J8"></a>愚痴凡夫，<a id="a-J9"></a>无始虚伪，<a id="a-JA"></a>恶邪分别之所幻惑，<a id="a-JB"></a>不了如实及言说法，<a id="a-JC"></a>计心外相，<a id="a-JD"></a>著方便说，<a id="a-JE"></a>不能修习清净真实离四句法。<a id="a-JF"></a>”</p>
  <p id="aJG">大慧白言：<a id="a-JH"></a>“如是，<a id="a-JI"></a>如是，<a id="a-JJ"></a>诚如尊教，<a id="a-JK"></a>愿为我说如实之法及言说法。<a id="a-JL"></a>令我及诸菩萨摩诃萨于此二法而得善巧，<a id="a-JM"></a>非外道、<a id="a-JN"></a>二乘之所能入。<a id="a-JO"></a>”</p>
  <p id="aJP">佛言：<a id="a-JQ"></a>“谛听！<a id="a-JR"></a>当为汝说。<a id="a-JS"></a>大慧，<a id="a-JT"></a>三世如来有二种法，<a id="a-JU"></a>谓言说法及如实法。<a id="a-JV"></a>言说法者，<a id="a-JW"></a>谓随众生心为说种种诸方便教。<a id="a-JX"></a>如实法者，<a id="a-JY"></a>谓修行者于心所现离诸分别，<a id="a-JZ"></a>不堕一异、<a id="a-Ja"></a>俱不俱品，<a id="a-Jb"></a>超度一切心意意识，<a id="a-Jc"></a>于自觉圣智所行境界，<a id="a-Jd"></a>离诸因缘相应见相，<a id="a-Je"></a>一切外道、<a id="a-Jf"></a>声闻、<a id="a-Jg"></a>缘觉堕二边者所不能知，<a id="a-Jh"></a>是名如实法。<a id="a-Ji"></a>此二种法，<a id="a-Jj"></a>汝及诸菩萨摩诃萨，<a id="a-Jk"></a>当善修学。<a id="a-Jl"></a>”</p>
  <p id="aJm">尔时，<a id="a-Jn"></a>世尊复说颂言：</p>
  <p id="aJo">“我说二种法，<a id="a-Jp"></a> 言教及如实，</p>
  <p id="aJq">教法示凡夫，<a id="a-Jr"></a> 实为修行者。<a id="a-Js"></a>”</p>
  <p id="aJt">尔时，<a id="a-Ju"></a>大慧菩萨摩诃萨，<a id="a-Jv"></a>复白佛言：<a id="a-Jw"></a>“世尊，<a id="a-Jx"></a>如来一时说：<a id="a-Jy"></a>‘卢迦耶陀咒术词论，<a id="a-Jz"></a>但能摄取世间财利，<a id="a-K0"></a>不得法利；<a id="a-K1"></a>不得法利，<a id="a-K2"></a>不应亲近承事供养。<a id="a-K3"></a>’世尊何故作如是说？<a id="a-K4"></a>”</p>
  <p id="aK5">佛言：<a id="a-K6"></a>“大慧，<a id="a-K7"></a>卢迦耶陀所有词论，<a id="a-K8"></a>但饰文句，<a id="a-K9"></a>诳惑凡愚，<a id="a-KA"></a>随顺世间虚妄言说，<a id="a-KB"></a>不如于义，<a id="a-KC"></a>不称于理，<a id="a-KD"></a>不能证入真实境界，<a id="a-KE"></a>不能觉了一切诸法，<a id="a-KF"></a>恒堕二边，<a id="a-KG"></a>自失正道亦令他失，<a id="a-KH"></a>轮回诸趣永不出离。<a id="a-KI"></a>何以故？<a id="a-KJ"></a>不了诸法唯心所见，<a id="a-KK"></a>执著外境增分别故。<a id="a-KL"></a>是故我说世论文句，<a id="a-KM"></a>因喻庄严，<a id="a-KN"></a>但诳愚夫，<a id="a-KO"></a>不能解脱生老病死忧悲等患。</p>
  <p id="aKP">“大慧，<a id="a-KQ"></a>释提桓因广解众论，<a id="a-KR"></a>自造诸论。<a id="a-KS"></a>彼世论者有一弟子，<a id="a-KT"></a>现作龙身，<a id="a-KU"></a>诣释天宫，<a id="a-KV"></a>而立论宗，<a id="a-KW"></a>作是要言：<a id="a-KX"></a>‘憍尸迦，<a id="a-KY"></a>我共汝论。<a id="a-KZ"></a>汝若不如，<a id="a-Ka"></a>我当破汝千辐之轮。<a id="a-Kb"></a>我若不如，<a id="a-Kc"></a>断一一头以谢所屈。<a id="a-Kd"></a>’说是语已，<a id="a-Ke"></a>即以论法摧伏帝释，<a id="a-Kf"></a>坏千辐轮，<a id="a-Kg"></a>还来人间。<a id="a-Kh"></a>大慧，<a id="a-Ki"></a>世间言论，<a id="a-Kj"></a>因喻庄严，<a id="a-Kk"></a>乃至能现龙形，<a id="a-Kl"></a>以妙文词迷惑诸天及阿修罗，<a id="a-Km"></a>令其执著生灭等见，<a id="a-Kn"></a>而况于人！<a id="a-Ko"></a>是故，<a id="a-Kp"></a>大慧，<a id="a-Kq"></a>不应亲近承事供养，<a id="a-Kr"></a>以彼能作生苦因故。</p>
  <p id="aKs">“大慧，<a id="a-Kt"></a>世论唯说身觉境界。<a id="a-Ku"></a>大慧，<a id="a-Kv"></a>彼世论有百千字句，<a id="a-Kw"></a>后末世中，<a id="a-Kx"></a>恶见乖离，<a id="a-Ky"></a>邪众崩散，<a id="a-Kz"></a>分成多部各执自因。<a id="a-L0"></a>大慧，<a id="a-L1"></a>非余外道能立教法，<a id="a-L2"></a>唯卢迦耶以百千句，<a id="a-L3"></a>广说无量差别因相，<a id="a-L4"></a>非如实理，<a id="a-L5"></a>亦不自知是惑世法。<a id="a-L6"></a>”</p>
  <p id="aL7">尔时，<a id="a-L8"></a>大慧白言：<a id="a-L9"></a>“世尊，<a id="a-LA"></a>若卢迦耶所造之论，<a id="a-LB"></a>种种文字因喻庄严，<a id="a-LC"></a>执著自宗，<a id="a-LD"></a>非如实法，<a id="a-LE"></a>名外道者。<a id="a-LF"></a>世尊，<a id="a-LG"></a>亦说世间之事，<a id="a-LH"></a>谓以种种文句言词，<a id="a-LI"></a>广说十方一切国土天人等众而来集会，<a id="a-LJ"></a>非是自智所证之法。<a id="a-LK"></a>世尊亦同外道说耶？<a id="a-LL"></a>”</p>
  <p id="aLM">佛言：<a id="a-LN"></a>“大慧，<a id="a-LO"></a>我非世说，<a id="a-LP"></a>亦无来去；<a id="a-LQ"></a>我说诸法不来不去。</p>
  <p id="aLR">“大慧，<a id="a-LS"></a>来者，<a id="a-LT"></a>集生；<a id="a-LU"></a>去者，<a id="a-LV"></a>坏灭；<a id="a-LW"></a>不来不去，<a id="a-LX"></a>此则名为不生不灭。<a id="a-LY"></a>大慧，<a id="a-LZ"></a>我之所说，<a id="a-La"></a>不同外道堕分别中。<a id="a-Lb"></a>何以故？<a id="a-Lc"></a>外法有无无所著故；<a id="a-Ld"></a>了唯自心，<a id="a-Le"></a>不见二取，<a id="a-Lf"></a>不行相境，<a id="a-Lg"></a>不生分别，<a id="a-Lh"></a>入空、<a id="a-Li"></a>无相、<a id="a-Lj"></a>无愿之门而解脱故。</p>
  <p id="aLk">“大慧，<a id="a-Ll"></a>我忆有时，<a id="a-Lm"></a>于一处住。<a id="a-Ln"></a>有世论婆罗门来至我所，<a id="a-Lo"></a>遽问我言：<a id="a-Lp"></a>‘瞿昙，<a id="a-Lq"></a>一切是所作耶？<a id="a-Lr"></a>’我时报言：<a id="a-Ls"></a>‘婆罗门，<a id="a-Lt"></a>一切所作，<a id="a-Lu"></a>是初世论。<a id="a-Lv"></a>’又问我言：<a id="a-Lw"></a>‘一切非所作耶？<a id="a-Lx"></a>’我时报言：<a id="a-Ly"></a>‘一切非所作，<a id="a-Lz"></a>是第二世论。<a id="a-M0"></a>’彼复问言：<a id="a-M1"></a>‘一切常耶？<a id="a-M2"></a>一切无常耶？<a id="a-M3"></a>一切生耶？<a id="a-M4"></a>一切不生耶？<a id="a-M5"></a>’我时报言：<a id="a-M6"></a>‘是第六世论。<a id="a-M7"></a>’彼复问言：<a id="a-M8"></a>‘一切一耶？<a id="a-M9"></a>一切异耶？<a id="a-MA"></a>一切俱耶？<a id="a-MB"></a>一切不俱耶？<a id="a-MC"></a>一切皆由种种因缘而受生耶？<a id="a-MD"></a>’我时报言：<a id="a-ME"></a>‘是第十一世论。<a id="a-MF"></a>’彼复问言：<a id="a-MG"></a>‘一切有记耶？<a id="a-MH"></a>一切无记耶？<a id="a-MI"></a>有我耶？<a id="a-MJ"></a>无我耶？<a id="a-MK"></a>有此世耶？<a id="a-ML"></a>无此世耶？<a id="a-MM"></a>有他世耶？<a id="a-MN"></a>无他世耶？<a id="a-MO"></a>有解脱耶？<a id="a-MP"></a>无解脱耶？<a id="a-MQ"></a>是刹那耶？<a id="a-MR"></a>非刹那耶？<a id="a-MS"></a>虚空、<a id="a-MT"></a>涅槃及非择灭，<a id="a-MU"></a>是所作耶？<a id="a-MV"></a>非所作耶？<a id="a-MW"></a>有中有耶？<a id="a-MX"></a>无中有耶？<a id="a-MY"></a>’我时报言：<a id="a-MZ"></a>‘婆罗门，<a id="a-Ma"></a>如是皆是汝之世论，<a id="a-Mb"></a>非我所说。<a id="a-Mc"></a>婆罗门，<a id="a-Md"></a>我说因于无始戏论诸恶习气而生三有，<a id="a-Me"></a>不了唯是自心所见，<a id="a-Mf"></a>而取外法，<a id="a-Mg"></a>实无可得。<a id="a-Mh"></a>如外道说，<a id="a-Mi"></a>我及根、<a id="a-Mj"></a>境，<a id="a-Mk"></a>三合知生；<a id="a-Ml"></a>我不如是。<a id="a-Mm"></a>我不说因，<a id="a-Mn"></a>不说无因，<a id="a-Mo"></a>唯缘妄心似能所取而说缘起，<a id="a-Mp"></a>非汝及余取著我者之所能测。<a id="a-Mq"></a>’大慧，<a id="a-Mr"></a>虚空、<a id="a-Ms"></a>涅槃及非择灭，<a id="a-Mt"></a>但有三数，<a id="a-Mu"></a>本无体性，<a id="a-Mv"></a>何况而说作与非作？</p>
  <p id="aMw">“大慧，<a id="a-Mx"></a>尔时世论婆罗门，<a id="a-My"></a>复问我言：<a id="a-Mz"></a>‘无明、<a id="a-N0"></a>爱、<a id="a-N1"></a>业为因缘故，<a id="a-N2"></a>有三有耶？<a id="a-N3"></a>为无因耶？<a id="a-N4"></a>’我言：<a id="a-N5"></a>‘此二亦是世论。<a id="a-N6"></a>’又问我言：<a id="a-N7"></a>‘一切诸法皆入自相及共相耶？<a id="a-N8"></a>’我时报言：<a id="a-N9"></a>‘此亦世论。<a id="a-NA"></a>婆罗门，<a id="a-NB"></a>乃至少有心识流动分别外境，<a id="a-NC"></a>皆是世论。<a id="a-ND"></a>’大慧，<a id="a-NE"></a>尔时彼婆罗门复问我言：<a id="a-NF"></a>‘颇有非是世论者不？<a id="a-NG"></a>一切外道所有词论，<a id="a-NH"></a>种种文句因喻庄严，<a id="a-NI"></a>莫不皆从我法中出。<a id="a-NJ"></a>’我报言：<a id="a-NK"></a>‘有。<a id="a-NL"></a>非汝所许，<a id="a-NM"></a>非世不许，<a id="a-NN"></a>非不说种种文句义理相应，<a id="a-NO"></a>非不相应。<a id="a-NP"></a>’彼复问言：<a id="a-NQ"></a>‘岂有世许非世论耶？<a id="a-NR"></a>’我答言：<a id="a-NS"></a>‘有。<a id="a-NT"></a>但非于汝及以一切外道能知。<a id="a-NU"></a>何以故？<a id="a-NV"></a>以于外法虚妄分别，<a id="a-NW"></a>生执著故。<a id="a-NX"></a>若能了达有无等法，<a id="a-NY"></a>一切皆是自心所见，<a id="a-NZ"></a>不生分别，<a id="a-Na"></a>不取外境，<a id="a-Nb"></a>于自处住。<a id="a-Nc"></a>自处住者，<a id="a-Nd"></a>是不起义。<a id="a-Ne"></a>不起于何？<a id="a-Nf"></a>不起分别。<a id="a-Ng"></a>此是我法，<a id="a-Nh"></a>非汝有也。<a id="a-Ni"></a>婆罗门，<a id="a-Nj"></a>略而言之，<a id="a-Nk"></a>随何处中，<a id="a-Nl"></a>心识往来死生求恋，<a id="a-Nm"></a>若受、<a id="a-Nn"></a>若见、<a id="a-No"></a>若触、<a id="a-Np"></a>若住，<a id="a-Nq"></a>取种种相和合相续，<a id="a-Nr"></a>于爱于因而生计著，<a id="a-Ns"></a>皆汝世论，<a id="a-Nt"></a>非是我法。<a id="a-Nu"></a>’大慧，<a id="a-Nv"></a>世论婆罗门作如是问，<a id="a-Nw"></a>我如是答，<a id="a-Nx"></a>不问于我自宗实法，<a id="a-Ny"></a>默然而去，<a id="a-Nz"></a>作是念言：<a id="a-O0"></a>‘沙门瞿昙无可尊重，<a id="a-O1"></a>说一切法无生无相、<a id="a-O2"></a>无因无缘，<a id="a-O3"></a>唯是自心分别所见，<a id="a-O4"></a>若能了此，<a id="a-O5"></a>分别不生。<a id="a-O6"></a>’</p>
  <p id="aO7">“大慧，<a id="a-O8"></a>汝今亦复问我是义，<a id="a-O9"></a>何故亲近诸世论者，<a id="a-OA"></a>唯得财利，<a id="a-OB"></a>不得法利。<a id="a-OC"></a>”</p>
  <p id="aOD">大慧白言：<a id="a-OE"></a>“所言财、<a id="a-OF"></a>法，<a id="a-OG"></a>是何等义？<a id="a-OH"></a>”</p>
  <p id="aOI">佛言：<a id="a-OJ"></a>“善哉！<a id="a-OK"></a>汝乃能为未来众生思惟是义。<a id="a-OL"></a>谛听！<a id="a-OM"></a>谛听！<a id="a-ON"></a>当为汝说。</p>
  <p id="aOO">“大慧，<a id="a-OP"></a>所言财者，<a id="a-OQ"></a>可触、<a id="a-OR"></a>可受、<a id="a-OS"></a>可取、<a id="a-OT"></a>可味，<a id="a-OU"></a>令著外境堕在二边，<a id="a-OV"></a>增长贪爱、<a id="a-OW"></a>生老病死、<a id="a-OX"></a>忧悲苦恼；<a id="a-OY"></a>我及诸佛说名财利，<a id="a-OZ"></a>亲近世论之所获得。</p>
  <p id="aOa">“云何法利？<a id="a-Ob"></a>谓了法是心，<a id="a-Oc"></a>见二无我，<a id="a-Od"></a>不取于相，<a id="a-Oe"></a>无有分别，<a id="a-Of"></a>善知诸地，<a id="a-Og"></a>离心意识，<a id="a-Oh"></a>一切诸佛所共灌顶，<a id="a-Oi"></a>具足受行十无尽愿，<a id="a-Oj"></a>于一切法悉得自在，<a id="a-Ok"></a>是名法利；<a id="a-Ol"></a>以是不堕一切诸见戏论分别常断二边。</p>
  <p id="aOm">“大慧，<a id="a-On"></a>外道世论，<a id="a-Oo"></a>令诸痴人堕在二边，<a id="a-Op"></a>谓常及断：<a id="a-Oq"></a>受无因论则起常见，<a id="a-Or"></a>以因坏灭则生断见。<a id="a-Os"></a>我说不见生住灭者，<a id="a-Ot"></a>名得法利。</p>
  <p id="aOu">“是名财、<a id="a-Ov"></a>法二差别相。<a id="a-Ow"></a>汝及诸菩萨摩诃萨，<a id="a-Ox"></a>应勤观察。<a id="a-Oy"></a>”</p>
  <p id="aOz">尔时，<a id="a-P0"></a>世尊重说颂言：</p>
  <p id="aP1">“调伏摄众生，<a id="a-P2"></a> 以戒降诸恶，</p>
  <p id="aP3">智慧灭诸见，<a id="a-P4"></a> 解脱得增长。</p>
  <p id="aP5">外道虚妄说，<a id="a-P6"></a> 皆是世俗论，</p>
  <p id="aP7">横计作所作，<a id="a-P8"></a> 不能自成立。</p>
  <p id="aP9">唯我一自宗，<a id="a-PA"></a> 不著于能所，</p>
  <p id="aPB">为诸弟子说，<a id="a-PC"></a> 令离于世论。</p>
  <p id="aPD">能取所取法，<a id="a-PE"></a> 唯心无所有，</p>
  <p id="aPF">二种皆心现，<a id="a-PG"></a> 断常不可得。</p>
  <p id="aPH">乃至心流动，<a id="a-PI"></a> 是则为世论，</p>
  <p id="aPJ">分别不起者，<a id="a-PK"></a> 是人见自心。</p>
  <p id="aPL">来者见事生，<a id="a-PM"></a> 去者事不现，</p>
  <p id="aPN">明了知来去，<a id="a-PO"></a> 不起于分别。</p>
  <p id="aPP">有常及无常，<a id="a-PQ"></a> 所作无所作，</p>
  <p id="aPR">此世他世等，<a id="a-PS"></a> 皆是世论法。<a id="a-PT"></a>”</p>
  <p id="aPU">尔时，<a id="a-PV"></a>大慧菩萨摩诃萨，<a id="a-PW"></a>复白佛言：<a id="a-PX"></a>“世尊，<a id="a-PY"></a>佛说涅槃，<a id="a-PZ"></a>说何等法以为涅槃？<a id="a-Pa"></a>而诸外道种种分别！<a id="a-Pb"></a>”</p>
  <p id="aPc">佛言：<a id="a-Pd"></a>“大慧，<a id="a-Pe"></a>如诸外道分别涅槃，<a id="a-Pf"></a>皆不随顺涅槃之相。<a id="a-Pg"></a>谛听！<a id="a-Ph"></a>谛听！<a id="a-Pi"></a>当为汝说。</p>
  <p id="aPj">“大慧，<a id="a-Pk"></a>或有外道言，<a id="a-Pl"></a>见法无常不贪境界，<a id="a-Pm"></a>蕴界处灭，<a id="a-Pn"></a>心心所法不现在前，<a id="a-Po"></a>不念过现未来境界，<a id="a-Pp"></a>如灯尽、<a id="a-Pq"></a>如种败、<a id="a-Pr"></a>如火灭，<a id="a-Ps"></a>诸取不起，<a id="a-Pt"></a>分别不生，<a id="a-Pu"></a>起涅槃想。<a id="a-Pv"></a>大慧，<a id="a-Pw"></a>非以见坏，<a id="a-Px"></a>名为涅槃。<a id="a-Py"></a>或谓至方名得涅槃，<a id="a-Pz"></a>境界想离犹如风止。<a id="a-Q0"></a>或谓不见能觉所觉，<a id="a-Q1"></a>名为涅槃。<a id="a-Q2"></a>或谓不起分别常无常见，<a id="a-Q3"></a>名得涅槃。<a id="a-Q4"></a>或有说言，<a id="a-Q5"></a>分别诸相发生于苦，<a id="a-Q6"></a>而不能知自心所现，<a id="a-Q7"></a>以不知故怖畏于相，<a id="a-Q8"></a>以求无相，<a id="a-Q9"></a>深生爱乐，<a id="a-QA"></a>执为涅槃。<a id="a-QB"></a>或谓觉知内外诸法，<a id="a-QC"></a>自相共相、<a id="a-QD"></a>去来现在，<a id="a-QE"></a>有性不坏，<a id="a-QF"></a>作涅槃想。<a id="a-QG"></a>或计我、<a id="a-QH"></a>人、<a id="a-QI"></a>众生、<a id="a-QJ"></a>寿命，<a id="a-QK"></a>及一切法无有坏灭，<a id="a-QL"></a>作涅槃想。<a id="a-QM"></a>复有外道无有智慧，<a id="a-QN"></a>计有自性及以士夫，<a id="a-QO"></a>求那转变作一切物，<a id="a-QP"></a>以为涅槃。<a id="a-QQ"></a>或有外道计福非福尽，<a id="a-QR"></a>或计不由智慧诸烦恼尽，<a id="a-QS"></a>或计自在是实作者，<a id="a-QT"></a>以为涅槃。<a id="a-QU"></a>或谓众生展转相生，<a id="a-QV"></a>以此为因，<a id="a-QW"></a>更无异因，<a id="a-QX"></a>彼无智故不能觉了，<a id="a-QY"></a>以不了故执为涅槃。<a id="a-QZ"></a>或计证于谛道虚妄分别，<a id="a-Qa"></a>以为涅槃。<a id="a-Qb"></a>或计求那与求那者，<a id="a-Qc"></a>而共和合一性异性、<a id="a-Qd"></a>俱及不俱，<a id="a-Qe"></a>执为涅槃。<a id="a-Qf"></a>或计诸物从自然生，<a id="a-Qg"></a>孔雀文彩、<a id="a-Qh"></a>棘针铦利，<a id="a-Qi"></a>生宝之处出种种宝，<a id="a-Qj"></a>如此等事是谁能作，<a id="a-Qk"></a>即执自然以为涅槃。<a id="a-Ql"></a>或谓能解二十五谛，<a id="a-Qm"></a>即得涅槃。<a id="a-Qn"></a>或有说言，<a id="a-Qo"></a>能受六分守护众生，<a id="a-Qp"></a>斯得涅槃。<a id="a-Qq"></a>或有说言，<a id="a-Qr"></a>时生世间，<a id="a-Qs"></a>时即涅槃。<a id="a-Qt"></a>或执有物以为涅槃。<a id="a-Qu"></a>或计无物以为涅槃。<a id="a-Qv"></a>或有计著有物无物为涅槃者。<a id="a-Qw"></a>或计诸物与涅槃无别，<a id="a-Qx"></a>作涅槃想。</p>
  <p id="aQy">“大慧，<a id="a-Qz"></a>复有异彼外道所说，<a id="a-R0"></a>以一切智大师子吼说，<a id="a-R1"></a>能了达唯心所现，<a id="a-R2"></a>不取外境，<a id="a-R3"></a>远离四句，<a id="a-R4"></a>住如实见，<a id="a-R5"></a>不堕二边，<a id="a-R6"></a>离能所取，<a id="a-R7"></a>不入诸量，<a id="a-R8"></a>不著真实，<a id="a-R9"></a>住于圣智所现证法，<a id="a-RA"></a>悟二无我，<a id="a-RB"></a>离二烦恼，<a id="a-RC"></a>净二种障，<a id="a-RD"></a>转修诸地入于佛地，<a id="a-RE"></a>得如幻等诸大三昧，<a id="a-RF"></a>永超心意及以意识，<a id="a-RG"></a>名得涅槃。</p>
  <p id="aRH">“大慧，<a id="a-RI"></a>彼诸外道虚妄计度，<a id="a-RJ"></a>不如于理，<a id="a-RK"></a>智者所弃，<a id="a-RL"></a>皆堕二边作涅槃想，<a id="a-RM"></a>于此无有若住若出。<a id="a-RN"></a>彼诸外道皆依自宗而生妄觉，<a id="a-RO"></a>违背于理，<a id="a-RP"></a>无所成就；<a id="a-RQ"></a>唯令心意驰散往来，<a id="a-RR"></a>一切无有得涅槃者。<a id="a-RS"></a>汝及诸菩萨，<a id="a-RT"></a>宜应远离。<a id="a-RU"></a>”</p>
  <p id="aRV">尔时，<a id="a-RW"></a>世尊重说颂言：</p>
  <p id="aRX">“外道涅槃见，<a id="a-RY"></a> 各各异分别，</p>
  <p id="aRZ">彼唯是妄想，<a id="a-Ra"></a> 无解脱方便。</p>
  <p id="aRb">远离诸方便，<a id="a-Rc"></a> 不至无缚处，</p>
  <p id="aRd">妄生解脱想，<a id="a-Re"></a> 而实无解脱。</p>
  <p id="aRf">外道所成立，<a id="a-Rg"></a> 众智各异取，</p>
  <p id="aRh">彼悉无解脱，<a id="a-Ri"></a> 愚痴妄分别。</p>
  <p id="aRj">一切痴外道，<a id="a-Rk"></a> 妄见作所作，</p>
  <p id="aRl">悉著有无论，<a id="a-Rm"></a> 是故无解脱。</p>
  <p id="aRn">凡愚乐分别，<a id="a-Ro"></a> 不生真实慧，</p>
  <p id="aRp">言说三界本，<a id="a-Rq"></a> 真实灭苦因。</p>
  <p id="aRr">譬如镜中像，<a id="a-Rs"></a> 虽现而非实，</p>
  <p id="aRt">习气心镜中，<a id="a-Ru"></a> 凡愚见有二。</p>
  <p id="aRv">不了唯心现，<a id="a-Rw"></a> 故起二分别，</p>
  <p id="aRx">若知但是心，<a id="a-Ry"></a> 分别则不生。</p>
  <p id="aRz">心即是种种，<a id="a-S0"></a> 远离想所相，</p>
  <p id="aS1">如愚所分别，<a id="a-S2"></a> 虽见而无见。</p>
  <p id="aS3">三有唯分别，<a id="a-S4"></a> 外境悉无有，</p>
  <p id="aS5">妄想种种现，<a id="a-S6"></a> 凡愚不能觉。</p>
  <p id="aS7">经经说分别，<a id="a-S8"></a> 但是异名字，</p>
  <p id="aS9">若离于语言，<a id="a-SA"></a> 其义不可得。<a id="a-SB"></a>”</p>
 </body>
</html>