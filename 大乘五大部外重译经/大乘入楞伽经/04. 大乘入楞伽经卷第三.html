<!doctype html>
<html id="z3IBTlKOo" data-ver="1756">
 <head>
  <meta charset="utf-8">
  <meta author="实叉难陀">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">大乘入楞伽经卷第三</h1>
  <h2 id="a2">集一切法品第二之三</h2>
  <p id="a3">尔时，<a id="a-4"></a>大慧菩萨摩诃萨，<a id="a-5"></a>复白佛言：<a id="a-6"></a>“世尊，<a id="a-7"></a>愿为我说言说分别相心法门。<a id="a-8"></a>我及诸菩萨摩诃萨善知此故，<a id="a-9"></a>通达能说、<a id="a-A"></a>所说二义，<a id="a-B"></a>疾得阿耨多罗三藐三菩提，<a id="a-C"></a>令一切众生于二义中而得清净。<a id="a-D"></a>”</p>
  <p id="aE">佛言：<a id="a-F"></a>“大慧，<a id="a-G"></a>有四种言说分别相，<a id="a-H"></a>所谓相言说、<a id="a-I"></a>梦言说、<a id="a-J"></a>计著过恶言说、<a id="a-K"></a>无始妄想言说。<a id="a-L"></a>大慧，<a id="a-M"></a>相言说者，<a id="a-N"></a>所谓执著自分别色相生；<a id="a-O"></a>梦言说者，<a id="a-P"></a>谓梦先所经境界，<a id="a-Q"></a>觉已忆念，<a id="a-R"></a>依不实境生；<a id="a-S"></a>计著过恶言说者，<a id="a-T"></a>谓忆念怨仇先所作业生；<a id="a-U"></a>无始妄想言说者，<a id="a-V"></a>以无始戏论妄执习气生。<a id="a-W"></a>是为四。<a id="a-X"></a>”</p>
  <p id="aY">大慧复言：<a id="a-Z"></a>“世尊，<a id="a-a"></a>愿更为说言语分别所行之相，<a id="a-b"></a>何处、<a id="a-c"></a>何因、<a id="a-d"></a>云何而起？<a id="a-e"></a>”</p>
  <p id="af">佛言：<a id="a-g"></a>“大慧，<a id="a-h"></a>依头、<a id="a-i"></a>胸、<a id="a-j"></a>喉、<a id="a-k"></a>鼻、<a id="a-l"></a>唇、<a id="a-m"></a>齶、<a id="a-n"></a>齿舌和合而起。<a id="a-o"></a>”</p>
  <p id="ap">大慧复言：<a id="a-q"></a>“世尊，<a id="a-r"></a>言语、<a id="a-s"></a>分别，<a id="a-t"></a>为异、<a id="a-u"></a>不异？<a id="a-v"></a>”</p>
  <p id="aw">佛言：<a id="a-x"></a>“大慧，<a id="a-y"></a>非异、<a id="a-z"></a>非不异。<a id="a-10"></a>何以故？<a id="a-11"></a>分别为因，<a id="a-12"></a>起言语故。<a id="a-13"></a>若异者，<a id="a-14"></a>分别不应为因；<a id="a-15"></a>若不异者，<a id="a-16"></a>语言不应显义。<a id="a-17"></a>是故非异，<a id="a-18"></a>亦非不异。<a id="a-19"></a>”</p>
  <p id="a1A">大慧复言：<a id="a-1B"></a>“世尊，<a id="a-1C"></a>为言语是第一义？<a id="a-1D"></a>为所说是第一义？<a id="a-1E"></a>”</p>
  <p id="a1F">佛告大慧：<a id="a-1G"></a>“非言语是，<a id="a-1H"></a>亦非所说。<a id="a-1I"></a>何以故？<a id="a-1J"></a>第一义者，<a id="a-1K"></a>是圣乐处，<a id="a-1L"></a>因言而入，<a id="a-1M"></a>非即是言。<a id="a-1N"></a>第一义者，<a id="a-1O"></a>是圣智内自证境，<a id="a-1P"></a>非言语分别智境，<a id="a-1Q"></a>言语分别不能显示。<a id="a-1R"></a>大慧，<a id="a-1S"></a>言语者，<a id="a-1T"></a>起灭、<a id="a-1U"></a>动摇展转因缘生；<a id="a-1V"></a>若展转缘生，<a id="a-1W"></a>于第一义不能显示。<a id="a-1X"></a>第一义者，<a id="a-1Y"></a>无自他相；<a id="a-1Z"></a>言语有相，<a id="a-1a"></a>不能显示。<a id="a-1b"></a>第一义者，<a id="a-1c"></a>但唯自心，<a id="a-1d"></a>种种外想悉皆无有，<a id="a-1e"></a>言语分别不能显示。<a id="a-1f"></a>是故，<a id="a-1g"></a>大慧，<a id="a-1h"></a>应当远离言语分别。<a id="a-1i"></a>”</p>
  <p id="a1j">尔时，<a id="a-1k"></a>世尊重说颂言：</p>
  <p id="a1l">“诸法无自性，<a id="a-1m"></a> 亦复无言说，</p>
  <p id="a1n">不见空空义，<a id="a-1o"></a> 愚夫故流转。</p>
  <p id="a1p">一切法无性，<a id="a-1q"></a> 离语言分别，</p>
  <p id="a1r">诸有如梦化，<a id="a-1s"></a> 非生死涅槃。</p>
  <p id="a1t">如王及长者，<a id="a-1u"></a> 为令诸子喜，</p>
  <p id="a1v">先示相似物，<a id="a-1w"></a> 后赐真实者。</p>
  <p id="a1x">我今亦复然，<a id="a-1y"></a> 先说相似法，</p>
  <p id="a1z">后乃为其演，<a id="a-20"></a> 自证实际法。<a id="a-21"></a>”</p>
  <p id="a22">尔时，<a id="a-23"></a>大慧菩萨摩诃萨，<a id="a-24"></a>复白佛言：<a id="a-25"></a>“世尊，<a id="a-26"></a>愿为我说离一异、<a id="a-27"></a>俱不俱、<a id="a-28"></a>有无非有无、<a id="a-29"></a>常无常等，<a id="a-2A"></a>一切外道所不能行，<a id="a-2B"></a>自证圣智所行境界，<a id="a-2C"></a>远离妄计自相共相，<a id="a-2D"></a>入于真实第一义境，<a id="a-2E"></a>渐净诸地入如来位，<a id="a-2F"></a>以无功用本愿力故，<a id="a-2G"></a>如如意宝普现一切无边境界，<a id="a-2H"></a>一切诸法皆是自心所见差别。<a id="a-2I"></a>令我及余诸菩萨等于如是等法，<a id="a-2J"></a>离妄计自性、<a id="a-2K"></a>自共相见，<a id="a-2L"></a>速证阿耨多罗三藐三菩提，<a id="a-2M"></a>普令众生具足圆满一切功德。<a id="a-2N"></a>”</p>
  <p id="a2O">佛言：<a id="a-2P"></a>“大慧，<a id="a-2Q"></a>善哉！<a id="a-2R"></a>善哉！<a id="a-2S"></a>汝哀愍世间，<a id="a-2T"></a>请我此义，<a id="a-2U"></a>多所利益，<a id="a-2V"></a>多所安乐。<a id="a-2W"></a>大慧，<a id="a-2X"></a>凡夫无智不知心量，<a id="a-2Y"></a>妄习为因，<a id="a-2Z"></a>执著外物，<a id="a-2a"></a>分别一异、<a id="a-2b"></a>俱不俱、<a id="a-2c"></a>有无非有无、<a id="a-2d"></a>常无常等一切自性。</p>
  <p id="a2e">“大慧，<a id="a-2f"></a>譬如群兽为渴所逼，<a id="a-2g"></a>于热时焰而生水想，<a id="a-2h"></a>迷惑驰趣，<a id="a-2i"></a>不知非水；<a id="a-2j"></a>愚痴凡夫亦复如是，<a id="a-2k"></a>无始戏论分别所熏，<a id="a-2l"></a>三毒烧心，<a id="a-2m"></a>乐色境界，<a id="a-2n"></a>见生住灭，<a id="a-2o"></a>取内外法，<a id="a-2p"></a>堕一异等执著之中。</p>
  <p id="a2q">“大慧，<a id="a-2r"></a>如乾闼婆城非城非非城，<a id="a-2s"></a>无智之人无始时来，<a id="a-2t"></a>执著城种妄习熏故，<a id="a-2u"></a>而作城想；<a id="a-2v"></a>外道亦尔，<a id="a-2w"></a>以无始来妄习熏故，<a id="a-2x"></a>不能了达自心所现，<a id="a-2y"></a>著一异等种种言说。</p>
  <p id="a2z">“大慧，<a id="a-30"></a>譬如有人梦见男女、<a id="a-31"></a>象马、<a id="a-32"></a>车步、<a id="a-33"></a>城邑、<a id="a-34"></a>园林种种严饰，<a id="a-35"></a>觉已忆念彼不实事。<a id="a-36"></a>大慧，<a id="a-37"></a>汝意云何？<a id="a-38"></a>如是之人，<a id="a-39"></a>是黠慧不？<a id="a-3A"></a>”</p>
  <p id="a3B">答言：<a id="a-3C"></a>“不也。<a id="a-3D"></a>”</p>
  <p id="a3E">“大慧，<a id="a-3F"></a>外道亦尔，<a id="a-3G"></a>恶见所噬，<a id="a-3H"></a>不了唯心，<a id="a-3I"></a>执著一异、<a id="a-3J"></a>有无等见。</p>
  <p id="a3K">“大慧，<a id="a-3L"></a>譬如画像无高无下，<a id="a-3M"></a>愚夫妄见作高下想；<a id="a-3N"></a>未来外道亦复如是，<a id="a-3O"></a>恶见熏习，<a id="a-3P"></a>妄心增长，<a id="a-3Q"></a>执一异等自坏坏他。<a id="a-3R"></a>于离有无无生之论亦说为无，<a id="a-3S"></a>此谤因果，<a id="a-3T"></a>拔善根本，<a id="a-3U"></a>应知此人分别有无起自他见，<a id="a-3V"></a>当堕地狱。<a id="a-3W"></a>欲求胜法，<a id="a-3X"></a>宜速远离。</p>
  <p id="a3Y">“大慧，<a id="a-3Z"></a>譬如翳目见有毛轮，<a id="a-3a"></a>互相谓言此事希有，<a id="a-3b"></a>而此毛轮非有非无，<a id="a-3c"></a>见不见故；<a id="a-3d"></a>外道亦尔，<a id="a-3e"></a>恶见分别，<a id="a-3f"></a>执著一异、<a id="a-3g"></a>俱不俱等，<a id="a-3h"></a>诽谤正法，<a id="a-3i"></a>自陷陷他。</p>
  <p id="a3j">“大慧，<a id="a-3k"></a>譬如火轮实非是轮，<a id="a-3l"></a>愚夫取著，<a id="a-3m"></a>非诸智者；<a id="a-3n"></a>外道亦尔，<a id="a-3o"></a>恶见乐欲，<a id="a-3p"></a>执著一异、<a id="a-3q"></a>俱不俱等，<a id="a-3r"></a>一切法生。</p>
  <p id="a3s">“大慧，<a id="a-3t"></a>譬如水泡似玻瓈珠，<a id="a-3u"></a>愚夫执实，<a id="a-3v"></a>奔驰而取，<a id="a-3w"></a>然彼水泡非珠非非珠，<a id="a-3x"></a>取不取故；<a id="a-3y"></a>外道亦尔，<a id="a-3z"></a>恶见分别，<a id="a-40"></a>习气所熏，<a id="a-41"></a>说非有为生，<a id="a-42"></a>坏于缘有。</p>
  <p id="a43">“复次，<a id="a-44"></a>大慧，<a id="a-45"></a>立三种量已，<a id="a-46"></a>于圣智内证，<a id="a-47"></a>离二自性法，<a id="a-48"></a>起有性分别。<a id="a-49"></a>大慧，<a id="a-4A"></a>诸修行者，<a id="a-4B"></a>转心意识，<a id="a-4C"></a>离能所取，<a id="a-4D"></a>住如来地自证圣法，<a id="a-4E"></a>于有及无，<a id="a-4F"></a>不起于想。<a id="a-4G"></a>大慧，<a id="a-4H"></a>诸修行者，<a id="a-4I"></a>若于境界起有无执，<a id="a-4J"></a>则著我、<a id="a-4K"></a>人、<a id="a-4L"></a>众生、<a id="a-4M"></a>寿者。</p>
  <p id="a4N">“大慧，<a id="a-4O"></a>一切诸法自相共相，<a id="a-4P"></a>是化佛说，<a id="a-4Q"></a>非法佛说。<a id="a-4R"></a>大慧，<a id="a-4S"></a>化佛说法，<a id="a-4T"></a>但顺愚夫所起之见，<a id="a-4U"></a>不为显示自证圣智三昧乐境。</p>
  <p id="a4V">“大慧，<a id="a-4W"></a>譬如水中有树影现，<a id="a-4X"></a>彼非影非非影、<a id="a-4Y"></a>非树形非非树形；<a id="a-4Z"></a>外道亦尔，<a id="a-4a"></a>诸见所熏不了自心，<a id="a-4b"></a>于一异等而生分别。</p>
  <p id="a4c">“大慧，<a id="a-4d"></a>譬如明镜无有分别，<a id="a-4e"></a>随顺众缘现诸色像，<a id="a-4f"></a>彼非像非非像而见像非像，<a id="a-4g"></a>愚夫分别而作像想；<a id="a-4h"></a>外道亦尔，<a id="a-4i"></a>于自心所现种种形像，<a id="a-4j"></a>而执一异、<a id="a-4k"></a>俱不俱相。</p>
  <p id="a4l">“大慧，<a id="a-4m"></a>譬如谷响，<a id="a-4n"></a>依于风、<a id="a-4o"></a>水、<a id="a-4p"></a>人等音声和合而起，<a id="a-4q"></a>彼非有非无，<a id="a-4r"></a>以闻声非声故；<a id="a-4s"></a>外道亦尔，<a id="a-4t"></a>自心分别熏习力故，<a id="a-4u"></a>起于一异、<a id="a-4v"></a>俱不俱见。</p>
  <p id="a4w">“大慧，<a id="a-4x"></a>譬如大地无草木处，<a id="a-4y"></a>日光照触焰水波动，<a id="a-4z"></a>彼非有非无，<a id="a-50"></a>以倒想非想故；<a id="a-51"></a>愚痴凡夫亦复如是，<a id="a-52"></a>无始戏论恶习所熏，<a id="a-53"></a>于圣智自证法性门中，<a id="a-54"></a>见生住灭、<a id="a-55"></a>一异、<a id="a-56"></a>有无、<a id="a-57"></a>俱不俱性。</p>
  <p id="a58">“大慧，<a id="a-59"></a>譬如木人及以起尸，<a id="a-5A"></a>以毗舍阇机关力故，<a id="a-5B"></a>动摇运转云为不绝，<a id="a-5C"></a>无智之人取以为实；<a id="a-5D"></a>愚痴凡夫亦复如是，<a id="a-5E"></a>随逐外道起诸恶见，<a id="a-5F"></a>著一异等虚妄言说。</p>
  <p id="a5G">“是故，<a id="a-5H"></a>大慧，<a id="a-5I"></a>当于圣智所证法中，<a id="a-5J"></a>离生住灭、<a id="a-5K"></a>一异、<a id="a-5L"></a>有无、<a id="a-5M"></a>俱不俱等一切分别。<a id="a-5N"></a>”</p>
  <p id="a5O">尔时，<a id="a-5P"></a>世尊重说颂言：</p>
  <p id="a5Q">“诸识蕴有五，<a id="a-5R"></a> 犹如水树影，</p>
  <p id="a5S">所见如幻梦，<a id="a-5T"></a> 不应妄分别。</p>
  <p id="a5U">三有如阳焰，<a id="a-5V"></a> 幻梦及毛轮，</p>
  <p id="a5W">若能如是观，<a id="a-5X"></a> 究竟得解脱。</p>
  <p id="a5Y">譬如热时焰，<a id="a-5Z"></a> 动转迷乱心，</p>
  <p id="a5a">渴兽取为水，<a id="a-5b"></a> 而实无水事。</p>
  <p id="a5c">如是识种子，<a id="a-5d"></a> 动转见境界，</p>
  <p id="a5e">如翳者所见，<a id="a-5f"></a> 愚夫生执著。</p>
  <p id="a5g">无始生死中，<a id="a-5h"></a> 执著所缘覆，</p>
  <p id="a5i">退舍令出离，<a id="a-5j"></a> 如因榍出榍。</p>
  <p id="a5k">幻咒机所作，<a id="a-5l"></a> 浮云梦电光，</p>
  <p id="a5m">观世恒如是，<a id="a-5n"></a> 永断三相续。</p>
  <p id="a5o">此中无所有，<a id="a-5p"></a> 如空中阳焰，</p>
  <p id="a5q">如是知诸法，<a id="a-5r"></a> 则为无所知。</p>
  <p id="a5s">诸蕴如毛轮，<a id="a-5t"></a> 于中妄分别，</p>
  <p id="a5u">唯假施设名，<a id="a-5v"></a> 求相不可得。</p>
  <p id="a5w">如画垂发幻，<a id="a-5x"></a> 梦乾闼婆城，</p>
  <p id="a5y">火轮热时焰，<a id="a-5z"></a> 实无而见有。</p>
  <p id="a60">如是常无常，<a id="a-61"></a> 一异俱不俱，</p>
  <p id="a62">无始系缚故，<a id="a-63"></a> 愚夫妄分别。</p>
  <p id="a64">明镜水净眼，<a id="a-65"></a> 摩尼妙宝珠，</p>
  <p id="a66">于中现色像，<a id="a-67"></a> 而实无所有。</p>
  <p id="a68">心识亦如是，<a id="a-69"></a> 普现众色相，</p>
  <p id="a6A">如梦空中焰，<a id="a-6B"></a> 亦如石女儿。</p>
  <p id="a6C">“复次，<a id="a-6D"></a>大慧，<a id="a-6E"></a>诸佛说法离于四句，<a id="a-6F"></a>谓离一异、<a id="a-6G"></a>俱不俱及有无等建立诽谤。<a id="a-6H"></a>大慧，<a id="a-6I"></a>诸佛说法，<a id="a-6J"></a>以谛、<a id="a-6K"></a>缘起、<a id="a-6L"></a>灭道、<a id="a-6M"></a>解脱而为其首，<a id="a-6N"></a>非与胜性、<a id="a-6O"></a>自在、<a id="a-6P"></a>宿作、<a id="a-6Q"></a>自然、<a id="a-6R"></a>时、<a id="a-6S"></a>微尘等而共相应。<a id="a-6T"></a>大慧，<a id="a-6U"></a>诸佛说法，<a id="a-6V"></a>为净惑、<a id="a-6W"></a>智二种障故，<a id="a-6X"></a>次第令住一百八句无相法中，<a id="a-6Y"></a>而善分别诸乘地相，<a id="a-6Z"></a>犹如商主善导众人。</p>
  <p id="a6a">“复次，<a id="a-6b"></a>大慧，<a id="a-6c"></a>有四种禅。<a id="a-6d"></a>何等为四？<a id="a-6e"></a>谓愚夫所行禅、<a id="a-6f"></a>观察义禅、<a id="a-6g"></a>攀缘真如禅、<a id="a-6h"></a>诸如来禅。</p>
  <p id="a6i">“大慧，<a id="a-6j"></a>云何愚夫所行禅？<a id="a-6k"></a>谓声闻、<a id="a-6l"></a>缘觉诸修行者，<a id="a-6m"></a>知人无我，<a id="a-6n"></a>见自他身骨锁相连，<a id="a-6o"></a>皆是无常、<a id="a-6p"></a>苦、<a id="a-6q"></a>不净相；<a id="a-6r"></a>如是观察坚著不舍，<a id="a-6s"></a>渐次增胜至无想灭定，<a id="a-6t"></a>是名愚夫所行禅。</p>
  <p id="a6u">“云何观察义禅？<a id="a-6v"></a>谓知自共相人无我已，<a id="a-6w"></a>亦离外道自他俱作，<a id="a-6x"></a>于法无我诸地相义随顺观察，<a id="a-6y"></a>是名观察义禅。</p>
  <p id="a6z">“云何攀缘真如禅？<a id="a-70"></a>谓若分别无我有二是虚妄念，<a id="a-71"></a>若如实知，<a id="a-72"></a>彼念不起，<a id="a-73"></a>是名攀缘真如禅。</p>
  <p id="a74">“云何诸如来禅？<a id="a-75"></a>谓入佛地，<a id="a-76"></a>住自证圣智三种乐，<a id="a-77"></a>为诸众生作不思议事，<a id="a-78"></a>是名诸如来禅。<a id="a-79"></a>”</p>
  <p id="a7A">尔时，<a id="a-7B"></a>世尊重说颂言：</p>
  <p id="a7C">“愚夫所行禅，<a id="a-7D"></a> 观察义相禅，</p>
  <p id="a7E">攀缘真如禅，<a id="a-7F"></a> 如来清净禅。</p>
  <p id="a7G">修行者在定，<a id="a-7H"></a> 观见日月形，</p>
  <p id="a7I">波头摩深险，<a id="a-7J"></a> 虚空火及画，</p>
  <p id="a7K">如是种种相，<a id="a-7L"></a> 堕于外道法，</p>
  <p id="a7M">亦堕于声闻，<a id="a-7N"></a> 辟支佛境界。</p>
  <p id="a7O">舍离此一切，<a id="a-7P"></a> 住于无所缘，</p>
  <p id="a7Q">是则能随入，<a id="a-7R"></a> 如如真实相。</p>
  <p id="a7S">十方诸国土，<a id="a-7T"></a> 所有无量佛，</p>
  <p id="a7U">悉引光明手，<a id="a-7V"></a> 而摩是人顶。<a id="a-7W"></a>”</p>
  <p id="a7X">尔时，<a id="a-7Y"></a>大慧菩萨摩诃萨，<a id="a-7Z"></a>复白佛言：<a id="a-7a"></a>“世尊，<a id="a-7b"></a>诸佛如来所说涅槃，<a id="a-7c"></a>说何等法名为涅槃？<a id="a-7d"></a>”</p>
  <p id="a7e">佛告大慧：<a id="a-7f"></a>“一切识自性习气，<a id="a-7g"></a>及藏识意、<a id="a-7h"></a>意识见习转已，<a id="a-7i"></a>我及诸佛说名涅槃，<a id="a-7j"></a>即是诸法性空境界。</p>
  <p id="a7k">“复次，<a id="a-7l"></a>大慧，<a id="a-7m"></a>涅槃者，<a id="a-7n"></a>自证圣智所行境界，<a id="a-7o"></a>远离断常及以有无。<a id="a-7p"></a>云何非常？<a id="a-7q"></a>谓离自相共相诸分别故。<a id="a-7r"></a>云何非断？<a id="a-7s"></a>谓去来现在一切圣者自证智所行故。</p>
  <p id="a7t">“复次，<a id="a-7u"></a>大慧，<a id="a-7v"></a>大般涅槃不坏不死。<a id="a-7w"></a>若死者，<a id="a-7x"></a>应更受生；<a id="a-7y"></a>若坏者，<a id="a-7z"></a>应是有为。<a id="a-80"></a>是故涅槃不坏不死，<a id="a-81"></a>诸修行者之所归趣。</p>
  <p id="a82">“复次，<a id="a-83"></a>大慧，<a id="a-84"></a>无舍无得故，<a id="a-85"></a>非断非常故，<a id="a-86"></a>不一不异故，<a id="a-87"></a>说名涅槃。</p>
  <p id="a88">“复次，<a id="a-89"></a>大慧，<a id="a-8A"></a>声闻、<a id="a-8B"></a>缘觉知自共相，<a id="a-8C"></a>舍离愦闹，<a id="a-8D"></a>不生颠倒，<a id="a-8E"></a>不起分别，<a id="a-8F"></a>彼于其中生涅槃想。</p>
  <p id="a8G">“复次，<a id="a-8H"></a>大慧，<a id="a-8I"></a>有二种自性相。<a id="a-8J"></a>何者为二？<a id="a-8K"></a>谓执著言说自性相、<a id="a-8L"></a>执著诸法自性相。<a id="a-8M"></a>执著言说自性相者，<a id="a-8N"></a>以无始戏论执著言说习气故起；<a id="a-8O"></a>执著诸法自性相著，<a id="a-8P"></a>以不觉自心所现故起。</p>
  <p id="a8Q">“复次，<a id="a-8R"></a>大慧，<a id="a-8S"></a>诸佛有二种加持持诸菩萨，<a id="a-8T"></a>令顶礼佛足，<a id="a-8U"></a>请问众义。<a id="a-8V"></a>云何为二？<a id="a-8W"></a>谓令入三昧，<a id="a-8X"></a>及身现其前，<a id="a-8Y"></a>手灌其顶。<a id="a-8Z"></a>大慧，<a id="a-8a"></a>初地菩萨摩诃萨蒙诸佛持力故，<a id="a-8b"></a>入菩萨大乘光明定；<a id="a-8c"></a>入已，<a id="a-8d"></a>十方诸佛普现其前身语加持，<a id="a-8e"></a>如金刚藏及余成就如是功德相菩萨摩诃萨者是。<a id="a-8f"></a>大慧，<a id="a-8g"></a>此菩萨摩诃萨蒙佛持力入三昧已，<a id="a-8h"></a>于百千劫集诸善根，<a id="a-8i"></a>渐入诸地，<a id="a-8j"></a>善能通达治所治相；<a id="a-8k"></a>至法云地，<a id="a-8l"></a>处大莲华微妙宫殿，<a id="a-8m"></a>坐于宝座，<a id="a-8n"></a>同类菩萨所共围绕，<a id="a-8o"></a>首戴宝冠，<a id="a-8p"></a>身如黄金瞻葡，<a id="a-8q"></a>华色如盛满月，<a id="a-8r"></a>放大光明；<a id="a-8s"></a>十方诸佛舒莲华手，<a id="a-8t"></a>于其座上而灌其顶，<a id="a-8u"></a>如转轮王太子受灌顶已而得自在。<a id="a-8v"></a>此诸菩萨亦复如是，<a id="a-8w"></a>是名为二。<a id="a-8x"></a>诸菩萨摩诃萨为二种持之所持故，<a id="a-8y"></a>即能亲见一切诸佛，<a id="a-8z"></a>异则不能。</p>
  <p id="a90">“复次，<a id="a-91"></a>大慧，<a id="a-92"></a>诸菩萨摩诃萨，<a id="a-93"></a>入于三昧现通说法，<a id="a-94"></a>如是一切皆由诸佛二种持力。<a id="a-95"></a>大慧，<a id="a-96"></a>若诸菩萨离佛加持能说法者，<a id="a-97"></a>则诸凡夫亦应能说。<a id="a-98"></a>大慧，<a id="a-99"></a>山林草树、<a id="a-9A"></a>城郭宫殿及诸乐器如来至处，<a id="a-9B"></a>以佛持力尚演法音，<a id="a-9C"></a>况有心者！<a id="a-9D"></a>聋盲喑哑，<a id="a-9E"></a>离苦解脱。<a id="a-9F"></a>大慧，<a id="a-9G"></a>如来持力有如是等广大作用。<a id="a-9H"></a>”</p>
  <p id="a9I">大慧菩萨复白佛言：<a id="a-9J"></a>“何故如来以其持力，<a id="a-9K"></a>令诸菩萨入于三昧，<a id="a-9L"></a>及殊胜地中手灌其顶？<a id="a-9M"></a>”</p>
  <p id="a9N">佛言：<a id="a-9O"></a>“大慧，<a id="a-9P"></a>为欲令其远离魔业诸烦恼故，<a id="a-9Q"></a>为令不堕声闻地故，<a id="a-9R"></a>为令速入如来地故，<a id="a-9S"></a>令所得法倍增长故，<a id="a-9T"></a>是故诸佛以加持力持诸菩萨。<a id="a-9U"></a>大慧，<a id="a-9V"></a>若不如是，<a id="a-9W"></a>彼菩萨便堕外道及以声闻、<a id="a-9X"></a>魔境之中，<a id="a-9Y"></a>则不能得无上菩提，<a id="a-9Z"></a>是故如来以加持力摄诸菩萨。<a id="a-9a"></a>”</p>
  <p id="a9b">尔时，<a id="a-9c"></a>世尊重说颂言：</p>
  <p id="a9d">“世尊清净愿，<a id="a-9e"></a> 有大加持力，</p>
  <p id="a9f">初地十地中，<a id="a-9g"></a> 三昧及灌顶。<a id="a-9h"></a>”</p>
  <p id="a9i">尔时，<a id="a-9j"></a>大慧菩萨摩诃萨，<a id="a-9k"></a>复白佛言：<a id="a-9l"></a>“世尊，<a id="a-9m"></a>佛说缘起，<a id="a-9n"></a>是由作起，<a id="a-9o"></a>非自体起；<a id="a-9p"></a>外道亦说：<a id="a-9q"></a>‘胜性、<a id="a-9r"></a>自在、<a id="a-9s"></a>时、<a id="a-9t"></a>我、<a id="a-9u"></a>微尘，<a id="a-9v"></a>生于诸法。<a id="a-9w"></a>’今佛世尊，<a id="a-9x"></a>但以异名说作缘起，<a id="a-9y"></a>非义有别。<a id="a-9z"></a>世尊，<a id="a-A0"></a>外道亦说：<a id="a-A1"></a>‘以作者故，<a id="a-A2"></a>从无生有。<a id="a-A3"></a>’世尊亦说：<a id="a-A4"></a>‘以因缘故，<a id="a-A5"></a>一切诸法本无而生，<a id="a-A6"></a>生已归灭。<a id="a-A7"></a>’如佛所说：<a id="a-A8"></a>‘无明缘行，<a id="a-A9"></a>乃至老死。<a id="a-AA"></a>’此说无因，<a id="a-AB"></a>非说有因。<a id="a-AC"></a>世尊说言：<a id="a-AD"></a>‘此有故彼有。<a id="a-AE"></a>’若一时建立，<a id="a-AF"></a>非次第相待者，<a id="a-AG"></a>其义不成。<a id="a-AH"></a>是故外道说胜，<a id="a-AI"></a>非如来也。<a id="a-AJ"></a>何以故？<a id="a-AK"></a>外道说因，<a id="a-AL"></a>不从缘生而有所生；<a id="a-AM"></a>世尊所说，<a id="a-AN"></a>果待于因，<a id="a-AO"></a>因复待因，<a id="a-AP"></a>如是展转成无穷过。<a id="a-AQ"></a>又此有故彼有者，<a id="a-AR"></a>则无有因。<a id="a-AS"></a>”</p>
  <p id="aAT">佛言：<a id="a-AU"></a>“大慧，<a id="a-AV"></a>我了诸法唯心所现，<a id="a-AW"></a>无能取所取，<a id="a-AX"></a>说此有故彼有，<a id="a-AY"></a>非是无因及因缘过失。<a id="a-AZ"></a>大慧，<a id="a-Aa"></a>若不了诸法唯心所现，<a id="a-Ab"></a>计有能取及以所取，<a id="a-Ac"></a>执著外境若有若无，<a id="a-Ad"></a>彼有是过，<a id="a-Ae"></a>非我所说。<a id="a-Af"></a>”</p>
  <p id="aAg">大慧菩萨复白佛言：<a id="a-Ah"></a>“世尊，<a id="a-Ai"></a>有言说故，<a id="a-Aj"></a>必有诸法。<a id="a-Ak"></a>若无诸法，<a id="a-Al"></a>言依何起？<a id="a-Am"></a>”</p>
  <p id="aAn">佛言：<a id="a-Ao"></a>“大慧，<a id="a-Ap"></a>虽无诸法，<a id="a-Aq"></a>亦有言说。<a id="a-Ar"></a>岂不现见龟毛、<a id="a-As"></a>兔角、<a id="a-At"></a>石女儿等，<a id="a-Au"></a>世人于中皆起言说！<a id="a-Av"></a>大慧，<a id="a-Aw"></a>彼非有非非有，<a id="a-Ax"></a>而有言说耳！<a id="a-Ay"></a>大慧，<a id="a-Az"></a>如汝所说，<a id="a-B0"></a>有言说故有诸法者，<a id="a-B1"></a>此论则坏。</p>
  <p id="aB2">“大慧，<a id="a-B3"></a>非一切佛土皆有言说。<a id="a-B4"></a>言说者，<a id="a-B5"></a>假安立耳！<a id="a-B6"></a>大慧，<a id="a-B7"></a>或有佛土瞪视显法，<a id="a-B8"></a>或现异相，<a id="a-B9"></a>或复扬眉，<a id="a-BA"></a>或动目睛，<a id="a-BB"></a>或示微笑、<a id="a-BC"></a>嚬呻、<a id="a-BD"></a>謦欬、<a id="a-BE"></a>忆念、<a id="a-BF"></a>动摇，<a id="a-BG"></a>以如是等而显于法。<a id="a-BH"></a>大慧，<a id="a-BI"></a>如不瞬世界、<a id="a-BJ"></a>妙香世界及普贤如来佛土之中，<a id="a-BK"></a>但瞪视不瞬，<a id="a-BL"></a>令诸菩萨获无生法忍，<a id="a-BM"></a>及诸胜三昧。</p>
  <p id="aBN">“大慧，<a id="a-BO"></a>非由言说而有诸法。<a id="a-BP"></a>此世界中蝇蚁等虫，<a id="a-BQ"></a>虽无言说，<a id="a-BR"></a>成自事故。<a id="a-BS"></a>”</p>
  <p id="aBT">尔时，<a id="a-BU"></a>世尊重说颂言：</p>
  <p id="aBV">“如虚空兔角，<a id="a-BW"></a> 及与石女儿，</p>
  <p id="aBX">无而有言说，<a id="a-BY"></a> 妄计法如是。</p>
  <p id="aBZ">因缘和合中，<a id="a-Ba"></a> 愚夫妄谓生，</p>
  <p id="aBb">不能如实解，<a id="a-Bc"></a> 流转于三有。<a id="a-Bd"></a>”</p>
  <p id="aBe">尔时，<a id="a-Bf"></a>大慧菩萨摩诃萨，<a id="a-Bg"></a>复白佛言：<a id="a-Bh"></a>“世尊，<a id="a-Bi"></a>所说常声，<a id="a-Bj"></a>依何处说？<a id="a-Bk"></a>”</p>
  <p id="aBl">佛言：<a id="a-Bm"></a>“大慧，<a id="a-Bn"></a>依妄法说；<a id="a-Bo"></a>以诸妄法，<a id="a-Bp"></a>圣人亦现，<a id="a-Bq"></a>然不颠倒。<a id="a-Br"></a>大慧，<a id="a-Bs"></a>譬如阳焰、<a id="a-Bt"></a>火轮、<a id="a-Bu"></a>垂发、<a id="a-Bv"></a>乾闼婆城、<a id="a-Bw"></a>梦幻、<a id="a-Bx"></a>镜像，<a id="a-By"></a>世无智者生颠倒解，<a id="a-Bz"></a>有智不然，<a id="a-C0"></a>然非不现。<a id="a-C1"></a>大慧，<a id="a-C2"></a>妄法现时，<a id="a-C3"></a>无量差别，<a id="a-C4"></a>然非无常。<a id="a-C5"></a>何以故？<a id="a-C6"></a>离有无故。<a id="a-C7"></a>云何离有无？<a id="a-C8"></a>一切愚夫种种解故。<a id="a-C9"></a>如恒河水有见不见，<a id="a-CA"></a>饿鬼不见，<a id="a-CB"></a>不可言有；<a id="a-CC"></a>余所见故，<a id="a-CD"></a>不可言无。<a id="a-CE"></a>圣于妄法，<a id="a-CF"></a>离颠倒见。<a id="a-CG"></a>大慧，<a id="a-CH"></a>妄法是常，<a id="a-CI"></a>相不异故。<a id="a-CJ"></a>非诸妄法有差别相，<a id="a-CK"></a>以分别故而有别异，<a id="a-CL"></a>是故妄法其体是常。<a id="a-CM"></a>大慧，<a id="a-CN"></a>云何而得妄法真实？<a id="a-CO"></a>谓诸圣者，<a id="a-CP"></a>于妄法中不起颠倒，<a id="a-CQ"></a>非颠倒觉。<a id="a-CR"></a>若于妄法有少分想，<a id="a-CS"></a>则非圣智；<a id="a-CT"></a>有少想者，<a id="a-CU"></a>当知则是愚夫戏论，<a id="a-CV"></a>非圣言说。</p>
  <p id="aCW">“大慧，<a id="a-CX"></a>若分别妄法是倒非倒，<a id="a-CY"></a>彼则成就二种种性，<a id="a-CZ"></a>谓圣种性、<a id="a-Ca"></a>凡夫种性。<a id="a-Cb"></a>大慧，<a id="a-Cc"></a>圣种性者，<a id="a-Cd"></a>彼复三种，<a id="a-Ce"></a>谓声闻、<a id="a-Cf"></a>缘觉、<a id="a-Cg"></a>佛乘别故。<a id="a-Ch"></a>大慧，<a id="a-Ci"></a>云何愚夫分别妄法生声闻乘种性？<a id="a-Cj"></a>所谓计著自相共相。<a id="a-Ck"></a>大慧，<a id="a-Cl"></a>何谓复有愚夫分别妄法成缘觉乘种性？<a id="a-Cm"></a>谓即执著自共相时，<a id="a-Cn"></a>离于愦闹。<a id="a-Co"></a>大慧，<a id="a-Cp"></a>何谓智人分别妄法而得成就佛乘种性？<a id="a-Cq"></a>所谓了达一切唯是自心分别所见，<a id="a-Cr"></a>无有外法。<a id="a-Cs"></a>大慧，<a id="a-Ct"></a>有诸愚夫分别妄法种种事物，<a id="a-Cu"></a>决定如是，<a id="a-Cv"></a>决定不异，<a id="a-Cw"></a>此则成就生死乘性。<a id="a-Cx"></a>大慧，<a id="a-Cy"></a>彼妄法中种种事物，<a id="a-Cz"></a>非即是物，<a id="a-D0"></a>亦非非物。</p>
  <p id="aD1">“大慧，<a id="a-D2"></a>即彼妄法，<a id="a-D3"></a>诸圣智者心意意识、<a id="a-D4"></a>诸恶习气、<a id="a-D5"></a>自性法转依故，<a id="a-D6"></a>即说此妄名为真如。<a id="a-D7"></a>是故真如离于心识，<a id="a-D8"></a>我今明了显示此句。<a id="a-D9"></a>离分别者，<a id="a-DA"></a>悉离一切诸分别故。<a id="a-DB"></a>”</p>
  <p id="aDC">大慧菩萨白言：<a id="a-DD"></a>“世尊，<a id="a-DE"></a>所说妄法为有、<a id="a-DF"></a>为无？<a id="a-DG"></a>”</p>
  <p id="aDH">佛言：<a id="a-DI"></a>“如幻，<a id="a-DJ"></a>无执著相故。<a id="a-DK"></a>若执著相体是有者，<a id="a-DL"></a>应不可转，<a id="a-DM"></a>则诸缘起应如外道说作者生。<a id="a-DN"></a>”</p>
  <p id="aDO">大慧又言：<a id="a-DP"></a>“若诸妄法同于幻者，<a id="a-DQ"></a>此则当与余妄作因。<a id="a-DR"></a>”</p>
  <p id="aDS">佛言：<a id="a-DT"></a>“大慧，<a id="a-DU"></a>非诸幻事为妄惑因，<a id="a-DV"></a>以幻不生诸过恶故，<a id="a-DW"></a>以诸幻事无分别故。<a id="a-DX"></a>大慧，<a id="a-DY"></a>夫幻事者，<a id="a-DZ"></a>从他明咒而得生起，<a id="a-Da"></a>非自分别过习力起，<a id="a-Db"></a>是故幻事不生过恶。<a id="a-Dc"></a>大慧，<a id="a-Dd"></a>此妄惑法，<a id="a-De"></a>唯是愚夫心所执著，<a id="a-Df"></a>非诸圣者。<a id="a-Dg"></a>”</p>
  <p id="aDh">尔时，<a id="a-Di"></a>世尊重说颂言：</p>
  <p id="aDj">“圣不见妄法，<a id="a-Dk"></a> 中间亦非实，</p>
  <p id="aDl">以妄即真故，<a id="a-Dm"></a> 中间亦真实。</p>
  <p id="aDn">若离于妄法，<a id="a-Do"></a> 而有相生者，</p>
  <p id="aDp">此还即是妄，<a id="a-Dq"></a> 如翳未清净。</p>
  <p id="aDr">“复次，<a id="a-Ds"></a>大慧，<a id="a-Dt"></a>见诸法非幻无有相似，<a id="a-Du"></a>故说一切法如幻。<a id="a-Dv"></a>”</p>
  <p id="aDw">大慧言：<a id="a-Dx"></a>“世尊，<a id="a-Dy"></a>为依执著种种幻相，<a id="a-Dz"></a>言一切法犹如幻耶？<a id="a-E0"></a>为异依此执著颠倒相耶？<a id="a-E1"></a>若依执著种种幻相，<a id="a-E2"></a>言一切法犹如幻者，<a id="a-E3"></a>世尊，<a id="a-E4"></a>非一切法悉皆如幻。<a id="a-E5"></a>何以故？<a id="a-E6"></a>见种种色相不无因故。<a id="a-E7"></a>世尊，<a id="a-E8"></a>都无有因令种种色相显现，<a id="a-E9"></a>如幻。<a id="a-EA"></a>是故，<a id="a-EB"></a>世尊，<a id="a-EC"></a>不可说言依于执著种种幻相，<a id="a-ED"></a>言一切法与幻相似。<a id="a-EE"></a>”</p>
  <p id="aEF">佛言：<a id="a-EG"></a>“大慧，<a id="a-EH"></a>不依执著种种幻相，<a id="a-EI"></a>言一切法如幻。<a id="a-EJ"></a>大慧，<a id="a-EK"></a>以一切法不实，<a id="a-EL"></a>速灭如电，<a id="a-EM"></a>故说如幻。<a id="a-EN"></a>大慧，<a id="a-EO"></a>譬如电光，<a id="a-EP"></a>见已即灭；<a id="a-EQ"></a>世间凡愚悉皆现见一切诸法，<a id="a-ER"></a>依自分别自共相现亦复如是，<a id="a-ES"></a>以不能观察无所有故，<a id="a-ET"></a>而妄计著种种色相。<a id="a-EU"></a>”</p>
  <p id="aEV">尔时，<a id="a-EW"></a>世尊重说颂言：</p>
  <p id="aEX">“非幻无相似，<a id="a-EY"></a> 亦非有诸法，</p>
  <p id="aEZ">不实速如电，<a id="a-Ea"></a> 如幻应当知。<a id="a-Eb"></a>”</p>
  <p id="aEc">尔时，<a id="a-Ed"></a>大慧菩萨摩诃萨，<a id="a-Ee"></a>复白佛言：<a id="a-Ef"></a>“世尊，<a id="a-Eg"></a>如佛先说，<a id="a-Eh"></a>一切诸法皆悉无生，<a id="a-Ei"></a>又言如幻，<a id="a-Ej"></a>将非所说前后相违？<a id="a-Ek"></a>”</p>
  <p id="aEl">佛言：<a id="a-Em"></a>“大慧，<a id="a-En"></a>无有相违。<a id="a-Eo"></a>何以故？<a id="a-Ep"></a>我了于生即是无生，<a id="a-Eq"></a>唯是自心之所见故；<a id="a-Er"></a>若有、<a id="a-Es"></a>若无一切外法，<a id="a-Et"></a>见其无性本不生故。<a id="a-Eu"></a>大慧，<a id="a-Ev"></a>为离外道因生义故，<a id="a-Ew"></a>我说诸法皆悉不生。<a id="a-Ex"></a>大慧，<a id="a-Ey"></a>外道群聚共兴恶见，<a id="a-Ez"></a>言从有无生一切法，<a id="a-F0"></a>非自执著分别为缘。<a id="a-F1"></a>大慧，<a id="a-F2"></a>我说诸法非有无生，<a id="a-F3"></a>故名无生。</p>
  <p id="aF4">“大慧，<a id="a-F5"></a>说诸法者，<a id="a-F6"></a>为令弟子知依诸业摄受生死，<a id="a-F7"></a>遮其无有断灭见故。<a id="a-F8"></a>大慧，<a id="a-F9"></a>说诸法相犹如幻者，<a id="a-FA"></a>令离诸法自性相故。<a id="a-FB"></a>为诸凡愚堕恶见欲，<a id="a-FC"></a>不知诸法唯心所现，<a id="a-FD"></a>为令远离执著因缘生起之相，<a id="a-FE"></a>说一切法如幻如梦。<a id="a-FF"></a>彼诸愚夫执著恶见欺诳自他，<a id="a-FG"></a>不能明见一切诸法如实住处。</p>
  <p id="aFH">“大慧，<a id="a-FI"></a>见一切法如实处者，<a id="a-FJ"></a>谓能了达唯心所现。<a id="a-FK"></a>”</p>
  <p id="aFL">尔时，<a id="a-FM"></a>世尊重说颂言：</p>
  <p id="aFN">“无作故无生，<a id="a-FO"></a> 有法摄生死，</p>
  <p id="aFP">了达如幻等，<a id="a-FQ"></a> 于相不分别。</p>
  <p id="aFR">“复次，<a id="a-FS"></a>大慧，<a id="a-FT"></a>我当说名、<a id="a-FU"></a>句、<a id="a-FV"></a>文身相。<a id="a-FW"></a>诸菩萨摩诃萨善观此相，<a id="a-FX"></a>了达其义，<a id="a-FY"></a>疾得阿耨多罗三藐三菩提，<a id="a-FZ"></a>复能开悟一切众生。</p>
  <p id="aFa">“大慧，<a id="a-Fb"></a>名身者，<a id="a-Fc"></a>谓依事立名，<a id="a-Fd"></a>名即是身，<a id="a-Fe"></a>是名名身。<a id="a-Ff"></a>句身者，<a id="a-Fg"></a>谓能显义决定究竟，<a id="a-Fh"></a>是名句身。<a id="a-Fi"></a>文身者，<a id="a-Fj"></a>谓由于此能成名句，<a id="a-Fk"></a>是名文身。<a id="a-Fl"></a>复次，<a id="a-Fm"></a>大慧，<a id="a-Fn"></a>句身者，<a id="a-Fo"></a>谓句事究竟。<a id="a-Fp"></a>名身者，<a id="a-Fq"></a>谓诸字名各各差别，<a id="a-Fr"></a>如从阿字乃至呵字。<a id="a-Fs"></a>文身者，<a id="a-Ft"></a>谓长短高下。<a id="a-Fu"></a>复次，<a id="a-Fv"></a>句身者，<a id="a-Fw"></a>如足迹，<a id="a-Fx"></a>如衢巷中人畜等迹；<a id="a-Fy"></a>名谓非色四蕴，<a id="a-Fz"></a>以名说故；<a id="a-G0"></a>文谓名之自相，<a id="a-G1"></a>由文显故。<a id="a-G2"></a>是名名、<a id="a-G3"></a>句、<a id="a-G4"></a>文身。<a id="a-G5"></a>此名、<a id="a-G6"></a>句、<a id="a-G7"></a>文身相，<a id="a-G8"></a>汝应修学。<a id="a-G9"></a>”</p>
  <p id="aGA">尔时，<a id="a-GB"></a>世尊重说颂言：</p>
  <p id="aGC">“名身与句身，<a id="a-GD"></a> 及字身差别，</p>
  <p id="aGE">凡愚所计著，<a id="a-GF"></a> 如象溺深泥。</p>
  <p id="aGG">“复次，<a id="a-GH"></a>大慧，<a id="a-GI"></a>未来世中有诸邪智恶思觉者，<a id="a-GJ"></a>离如实法，<a id="a-GK"></a>以见一异、<a id="a-GL"></a>俱不俱相，<a id="a-GM"></a>问诸智者。<a id="a-GN"></a>彼即答言：<a id="a-GO"></a>‘此非正问。<a id="a-GP"></a>’谓色与无常，<a id="a-GQ"></a>为异为不异；<a id="a-GR"></a>如是涅槃诸行，<a id="a-GS"></a>相所相、<a id="a-GT"></a>依所依、<a id="a-GU"></a>造所造、<a id="a-GV"></a>见所见、<a id="a-GW"></a>地与微尘、<a id="a-GX"></a>智与智者，<a id="a-GY"></a>为异为不异，<a id="a-GZ"></a>如是等不可记事次第而问。<a id="a-Ga"></a>世尊说此当止记答。<a id="a-Gb"></a>愚夫无智非所能知，<a id="a-Gc"></a>佛欲令其离惊怖处，<a id="a-Gd"></a>不为记说。<a id="a-Ge"></a>大慧，<a id="a-Gf"></a>不记说者，<a id="a-Gg"></a>欲令外道永得出离作者见故。</p>
  <p id="aGh">“大慧，<a id="a-Gi"></a>诸外道众计有作者，<a id="a-Gj"></a>作如是说：<a id="a-Gk"></a>‘命即是身，<a id="a-Gl"></a>命异身异。<a id="a-Gm"></a>’如是等说名无记论。<a id="a-Gn"></a>大慧，<a id="a-Go"></a>外道痴惑说无记论，<a id="a-Gp"></a>非我教中说离能所取不起分别。<a id="a-Gq"></a>云何可止？<a id="a-Gr"></a>大慧，<a id="a-Gs"></a>若有执著能取所取，<a id="a-Gt"></a>不了唯是自心所见，<a id="a-Gu"></a>彼应可止。<a id="a-Gv"></a>大慧，<a id="a-Gw"></a>诸佛如来以四种记论为众生说法。<a id="a-Gx"></a>大慧，<a id="a-Gy"></a>止记论者，<a id="a-Gz"></a>我别时说，<a id="a-H0"></a>以根未熟且止说故。</p>
  <p id="aH1">“复次，<a id="a-H2"></a>大慧，<a id="a-H3"></a>何故一切法不生？<a id="a-H4"></a>以离能作所作，<a id="a-H5"></a>无作者故。<a id="a-H6"></a>何以一切法无自性？<a id="a-H7"></a>以证智观自相共相不可得故。<a id="a-H8"></a>何故一切法无来去？<a id="a-H9"></a>以自共相来无所从、<a id="a-HA"></a>去无所至故。<a id="a-HB"></a>何故一切法不灭？<a id="a-HC"></a>谓一切法无性相故，<a id="a-HD"></a>不可得故。<a id="a-HE"></a>何故一切法无常？<a id="a-HF"></a>谓诸相起无常性故。<a id="a-HG"></a>何故一切法常？<a id="a-HH"></a>谓诸相起即是不起，<a id="a-HI"></a>无所有故，<a id="a-HJ"></a>无常性常，<a id="a-HK"></a>是故我说一切法常。<a id="a-HL"></a>”</p>
  <p id="aHM">尔时，<a id="a-HN"></a>世尊重说颂言：</p>
  <p id="aHO">“一向及返问，<a id="a-HP"></a> 分别与置答，</p>
  <p id="aHQ">如是四种说，<a id="a-HR"></a> 摧伏诸外道。</p>
  <p id="aHS">数论与胜论，<a id="a-HT"></a> 言有非有生，</p>
  <p id="aHU">如是等诸说，<a id="a-HV"></a> 一切皆无记。</p>
  <p id="aHW">以智观察时，<a id="a-HX"></a> 体性不可得，</p>
  <p id="aHY">以彼无可说，<a id="a-HZ"></a> 故说无自性。<a id="a-Ha"></a>”</p>
  <p id="aHb">尔时，<a id="a-Hc"></a>大慧菩萨摩诃萨，<a id="a-Hd"></a>复白佛言：<a id="a-He"></a>“世尊，<a id="a-Hf"></a>愿为我说诸须陀洹、<a id="a-Hg"></a>须陀洹果行差别相。<a id="a-Hh"></a>我及诸菩萨摩诃萨闻是义故，<a id="a-Hi"></a>于须陀洹、<a id="a-Hj"></a>斯陀含、<a id="a-Hk"></a>阿那含、<a id="a-Hl"></a>阿罗汉方便相，<a id="a-Hm"></a>皆得善巧，<a id="a-Hn"></a>如是而为众生演说，<a id="a-Ho"></a>令其证得二无我法，<a id="a-Hp"></a>净除二障，<a id="a-Hq"></a>于诸地相渐次通达，<a id="a-Hr"></a>获于如来不可思议智慧境界；<a id="a-Hs"></a>如众色摩尼，<a id="a-Ht"></a>普令众生悉得饶益。<a id="a-Hu"></a>”</p>
  <p id="aHv">佛言：<a id="a-Hw"></a>“谛听！<a id="a-Hx"></a>当为汝说。<a id="a-Hy"></a>”</p>
  <p id="aHz">大慧言：<a id="a-I0"></a>“唯。<a id="a-I1"></a>”</p>
  <p id="aI2">佛言：<a id="a-I3"></a>“大慧，<a id="a-I4"></a>诸须陀洹、<a id="a-I5"></a>须陀洹果差别有三，<a id="a-I6"></a>谓下、<a id="a-I7"></a>中、<a id="a-I8"></a>上。<a id="a-I9"></a>大慧，<a id="a-IA"></a>下者，<a id="a-IB"></a>于诸有中极七返生；<a id="a-IC"></a>中者，<a id="a-ID"></a>三生、<a id="a-IE"></a>五生；<a id="a-IF"></a>上者，<a id="a-IG"></a>即于此生而入涅槃。<a id="a-IH"></a>大慧，<a id="a-II"></a>此三种人断三种结，<a id="a-IJ"></a>谓身见、<a id="a-IK"></a>疑、<a id="a-IL"></a>戒禁取，<a id="a-IM"></a>上上胜进得阿罗汉果。</p>
  <p id="aIN">“大慧，<a id="a-IO"></a>身见有二种，<a id="a-IP"></a>谓俱生及分别，<a id="a-IQ"></a>如依缘起有妄计性。<a id="a-IR"></a>大慧，<a id="a-IS"></a>譬如依止缘起性故，<a id="a-IT"></a>种种妄计执著性生。<a id="a-IU"></a>彼法但是妄分别相，<a id="a-IV"></a>非有非无，<a id="a-IW"></a>非亦有亦无。<a id="a-IX"></a>凡夫愚痴而横执著，<a id="a-IY"></a>犹如渴兽妄生水想。<a id="a-IZ"></a>此分别身见，<a id="a-Ia"></a>无智慧故久远相应，<a id="a-Ib"></a>见人无我即时舍离。<a id="a-Ic"></a>大慧，<a id="a-Id"></a>俱生身见，<a id="a-Ie"></a>以普观察自他之身，<a id="a-If"></a>受等四蕴无色相故，<a id="a-Ig"></a>色由大种而得生故，<a id="a-Ih"></a>是诸大种互相因故，<a id="a-Ii"></a>色不集故。<a id="a-Ij"></a>如是观已，<a id="a-Ik"></a>明见有无即时舍离；<a id="a-Il"></a>舍身见故，<a id="a-Im"></a>贪则不生。<a id="a-In"></a>是名身见相。</p>
  <p id="aIo">“大慧，<a id="a-Ip"></a>疑相者，<a id="a-Iq"></a>于所证法善见相故，<a id="a-Ir"></a>及先二种身见分别断故，<a id="a-Is"></a>于诸法中疑不得生，<a id="a-It"></a>亦不于余生大师想，<a id="a-Iu"></a>为净不净，<a id="a-Iv"></a>是名疑相。</p>
  <p id="aIw">“大慧，<a id="a-Ix"></a>何故须陀洹不取戒禁？<a id="a-Iy"></a>谓以明见生处苦相，<a id="a-Iz"></a>是故不取。<a id="a-J0"></a>夫其取者，<a id="a-J1"></a>谓诸凡愚于诸有中贪著世乐，<a id="a-J2"></a>苦行持戒愿生于彼。<a id="a-J3"></a>须陀洹人不取是相，<a id="a-J4"></a>唯求所证最胜无漏无分别法，<a id="a-J5"></a>修行戒品。<a id="a-J6"></a>是名戒禁取相。</p>
  <p id="aJ7">“大慧，<a id="a-J8"></a>须陀洹人舍三结故，<a id="a-J9"></a>离贪瞋痴。<a id="a-JA"></a>”</p>
  <p id="aJB">大慧白言：<a id="a-JC"></a>“贪有多种，<a id="a-JD"></a>舍何等贪？<a id="a-JE"></a>”</p>
  <p id="aJF">佛言：<a id="a-JG"></a>“大慧，<a id="a-JH"></a>舍于女色缠绵贪欲，<a id="a-JI"></a>见此现乐生来苦故，<a id="a-JJ"></a>又得三昧殊胜乐故，<a id="a-JK"></a>是故舍彼非涅槃贪。</p>
  <p id="aJL">“大慧，<a id="a-JM"></a>云何斯陀含果？<a id="a-JN"></a>谓不了色相起色分别，<a id="a-JO"></a>一往来已，<a id="a-JP"></a>善修禅行，<a id="a-JQ"></a>尽苦边际而般涅槃，<a id="a-JR"></a>是名斯陀含。</p>
  <p id="aJS">“大慧，<a id="a-JT"></a>云何阿那含果？<a id="a-JU"></a>谓于过未现在色相，<a id="a-JV"></a>起有无见，<a id="a-JW"></a>分别过恶，<a id="a-JX"></a>随眠不起，<a id="a-JY"></a>永舍诸结，<a id="a-JZ"></a>更不还来，<a id="a-Ja"></a>是名阿那含。</p>
  <p id="aJb">“大慧，<a id="a-Jc"></a>阿罗汉者，<a id="a-Jd"></a>谓诸禅三昧解脱力通悉已成就，<a id="a-Je"></a>烦恼诸苦分别永尽，<a id="a-Jf"></a>是名阿罗汉。<a id="a-Jg"></a>”</p>
  <p id="aJh">大慧言：<a id="a-Ji"></a>“世尊，<a id="a-Jj"></a>阿罗汉有三种，<a id="a-Jk"></a>谓一向趣寂、<a id="a-Jl"></a>退菩提愿、<a id="a-Jm"></a>佛所变化，<a id="a-Jn"></a>此说何者？<a id="a-Jo"></a>”</p>
  <p id="aJp">佛言：<a id="a-Jq"></a>“大慧，<a id="a-Jr"></a>此说趣寂，<a id="a-Js"></a>非是其余。<a id="a-Jt"></a>大慧，<a id="a-Ju"></a>余二种人，<a id="a-Jv"></a>谓已曾发巧方便愿，<a id="a-Jw"></a>及为庄严诸佛众会，<a id="a-Jx"></a>于彼示生。<a id="a-Jy"></a>大慧，<a id="a-Jz"></a>于虚妄处说种种法，<a id="a-K0"></a>所谓证果、<a id="a-K1"></a>禅者及禅皆性离故，<a id="a-K2"></a>自心所见得果相故。<a id="a-K3"></a>大慧，<a id="a-K4"></a>若须陀洹作如是念‘我离诸结’则有二过，<a id="a-K5"></a>谓堕我见及诸结不断。</p>
  <p id="aK6">“复次，<a id="a-K7"></a>大慧，<a id="a-K8"></a>若欲超过诸禅、<a id="a-K9"></a>无量、<a id="a-KA"></a>无色界者，<a id="a-KB"></a>应离自心所见诸相。<a id="a-KC"></a>大慧，<a id="a-KD"></a>想受灭三昧，<a id="a-KE"></a>超自心所见境者，<a id="a-KF"></a>不然！<a id="a-KG"></a>不离心故。<a id="a-KH"></a>”</p>
  <p id="aKI">尔时，<a id="a-KJ"></a>世尊重说颂言：</p>
  <p id="aKK">“诸禅与无量，<a id="a-KL"></a> 无色四摩提，</p>
  <p id="aKM">及以想受灭，<a id="a-KN"></a> 唯心不可得。</p>
  <p id="aKO">预流一来果，<a id="a-KP"></a> 不还阿罗汉，</p>
  <p id="aKQ">如是诸圣人，<a id="a-KR"></a> 悉依心妄有。</p>
  <p id="aKS">禅者禅所缘，<a id="a-KT"></a> 断惑见真谛，</p>
  <p id="aKU">此皆是妄想，<a id="a-KV"></a> 了知即解脱。</p>
  <p id="aKW">“复次，<a id="a-KX"></a>大慧，<a id="a-KY"></a>有二种觉智，<a id="a-KZ"></a>谓观察智，<a id="a-Ka"></a>及取相分别执著建立智。<a id="a-Kb"></a>观察智者，<a id="a-Kc"></a>谓观一切法，<a id="a-Kd"></a>离四句不可得。<a id="a-Ke"></a>四句者，<a id="a-Kf"></a>谓一异、<a id="a-Kg"></a>俱不俱、<a id="a-Kh"></a>有非有、<a id="a-Ki"></a>常无常等。<a id="a-Kj"></a>我以诸法离此四句，<a id="a-Kk"></a>是故说言一切法离。<a id="a-Kl"></a>大慧，<a id="a-Km"></a>如是观法，<a id="a-Kn"></a>汝应修学。<a id="a-Ko"></a>云何取相分别执著建立智？<a id="a-Kp"></a>谓于坚湿暖动诸大种性，<a id="a-Kq"></a>取相执著虚妄分别，<a id="a-Kr"></a>以宗、<a id="a-Ks"></a>因、<a id="a-Kt"></a>喻而妄建立，<a id="a-Ku"></a>是名取相分别执著建立智。<a id="a-Kv"></a>是名二种觉智相。<a id="a-Kw"></a>菩萨摩诃萨知此智相，<a id="a-Kx"></a>即能通达人法无我，<a id="a-Ky"></a>以无相智于解行地善巧观察，<a id="a-Kz"></a>入于初地，<a id="a-L0"></a>得百三昧，<a id="a-L1"></a>以胜三昧力见百佛、<a id="a-L2"></a>百菩萨，<a id="a-L3"></a>知前后际各百劫事，<a id="a-L4"></a>光明照曜百佛世界；<a id="a-L5"></a>善能了知上上地相，<a id="a-L6"></a>以胜愿力变现自在，<a id="a-L7"></a>至法云地而受灌顶，<a id="a-L8"></a>入于佛地；<a id="a-L9"></a>十无尽愿成就众生，<a id="a-LA"></a>种种应现无有休息，<a id="a-LB"></a>而恒安住自觉境界三昧胜乐。</p>
  <p id="aLC">“复次，<a id="a-LD"></a>大慧，<a id="a-LE"></a>菩萨摩诃萨当善了知大种造色。<a id="a-LF"></a>云何了知？<a id="a-LG"></a>大慧，<a id="a-LH"></a>菩萨摩诃萨应如是观，<a id="a-LI"></a>彼诸大种，<a id="a-LJ"></a>真实不生；<a id="a-LK"></a>以诸三界但是分别，<a id="a-LL"></a>唯心所现，<a id="a-LM"></a>无有外物。<a id="a-LN"></a>如是观时，<a id="a-LO"></a>大种所造悉皆性离，<a id="a-LP"></a>超过四句，<a id="a-LQ"></a>无我、<a id="a-LR"></a>我所，<a id="a-LS"></a>住如实处，<a id="a-LT"></a>成无生相。</p>
  <p id="aLU">“大慧，<a id="a-LV"></a>彼诸大种云何造色？<a id="a-LW"></a>大慧，<a id="a-LX"></a>谓虚妄分别津润大种，<a id="a-LY"></a>成内外水界；<a id="a-LZ"></a>焰盛大种，<a id="a-La"></a>成内外火界；<a id="a-Lb"></a>飘动大种，<a id="a-Lc"></a>成内外风界；<a id="a-Ld"></a>色分段大种，<a id="a-Le"></a>成内外地界。<a id="a-Lf"></a>离于虚空，<a id="a-Lg"></a>由执著邪谛，<a id="a-Lh"></a>五蕴聚集大种造色生。</p>
  <p id="aLi">“大慧，<a id="a-Lj"></a>识者，<a id="a-Lk"></a>以执著种种言说境界，<a id="a-Ll"></a>为因起故，<a id="a-Lm"></a>于余趣中相续受生。<a id="a-Ln"></a>大慧，<a id="a-Lo"></a>地等造色有大种因，<a id="a-Lp"></a>非四大种为大种因。<a id="a-Lq"></a>何以故？<a id="a-Lr"></a>谓若有法有形相者，<a id="a-Ls"></a>则是所作非无形者。<a id="a-Lt"></a>大慧，<a id="a-Lu"></a>此大种造色相，<a id="a-Lv"></a>外道分别，<a id="a-Lw"></a>非是我说。</p>
  <p id="aLx">“复次，<a id="a-Ly"></a>大慧，<a id="a-Lz"></a>我今当说五蕴体相，<a id="a-M0"></a>谓色、<a id="a-M1"></a>受、<a id="a-M2"></a>想、<a id="a-M3"></a>行、<a id="a-M4"></a>识。<a id="a-M5"></a>大慧，<a id="a-M6"></a>色谓四大及所造色，<a id="a-M7"></a>此各异相。<a id="a-M8"></a>受等非色，<a id="a-M9"></a>大慧，<a id="a-MA"></a>非色诸蕴，<a id="a-MB"></a>犹如虚空无有四数。<a id="a-MC"></a>大慧，<a id="a-MD"></a>譬如虚空超过数相，<a id="a-ME"></a>然分别言此是虚空；<a id="a-MF"></a>非色诸蕴亦复如是，<a id="a-MG"></a>离诸数相，<a id="a-MH"></a>离有无等四种句故。<a id="a-MI"></a>数相者，<a id="a-MJ"></a>愚夫所说，<a id="a-MK"></a>非诸圣者。<a id="a-ML"></a>诸圣但说如幻所作，<a id="a-MM"></a>唯假施设离异不异，<a id="a-MN"></a>如梦如像无别所有；<a id="a-MO"></a>不了圣智所行境故，<a id="a-MP"></a>见有诸蕴分别现前。<a id="a-MQ"></a>是名诸蕴自性相。<a id="a-MR"></a>大慧，<a id="a-MS"></a>如是分别，<a id="a-MT"></a>汝应舍离；<a id="a-MU"></a>舍离此已，<a id="a-MV"></a>说寂静法，<a id="a-MW"></a>断一切刹诸外道见，<a id="a-MX"></a>净法无我入远行地，<a id="a-MY"></a>成就无量自在三昧，<a id="a-MZ"></a>获意生身，<a id="a-Ma"></a>如幻三昧力通自在皆悉具足，<a id="a-Mb"></a>犹如大地普益群生。</p>
  <p id="aMc">“复次，<a id="a-Md"></a>大慧，<a id="a-Me"></a>涅槃有四种。<a id="a-Mf"></a>何等为四？<a id="a-Mg"></a>谓诸法自性无性涅槃、<a id="a-Mh"></a>种种相性无性涅槃、<a id="a-Mi"></a>觉自相性无性涅槃、<a id="a-Mj"></a>断诸蕴自共相流注涅槃。<a id="a-Mk"></a>大慧，<a id="a-Ml"></a>此四涅槃是外道义，<a id="a-Mm"></a>非我所说。<a id="a-Mn"></a>大慧，<a id="a-Mo"></a>我所说者，<a id="a-Mp"></a>分别尔焰识灭，<a id="a-Mq"></a>名为涅槃。<a id="a-Mr"></a>”</p>
  <p id="aMs">大慧言：<a id="a-Mt"></a>“世尊，<a id="a-Mu"></a>岂不建立八种识耶？<a id="a-Mv"></a>”</p>
  <p id="aMw">佛言：<a id="a-Mx"></a>“建立。<a id="a-My"></a>”</p>
  <p id="aMz">大慧言：<a id="a-N0"></a>“若建立者，<a id="a-N1"></a>云何但说意识灭，<a id="a-N2"></a>非七识灭？<a id="a-N3"></a>”</p>
  <p id="aN4">佛言：<a id="a-N5"></a>“大慧，<a id="a-N6"></a>以彼为因及所缘故，<a id="a-N7"></a>七识得生。<a id="a-N8"></a>大慧，<a id="a-N9"></a>意识分别境界起执著时，<a id="a-NA"></a>生诸习气，<a id="a-NB"></a>长养藏识，<a id="a-NC"></a>由是意俱，<a id="a-ND"></a>我、<a id="a-NE"></a>我所执，<a id="a-NF"></a>思量随转；<a id="a-NG"></a>无别体相，<a id="a-NH"></a>藏识为因、<a id="a-NI"></a>为所缘故，<a id="a-NJ"></a>执著自心所现境界，<a id="a-NK"></a>心聚生起，<a id="a-NL"></a>展转为因。<a id="a-NM"></a>大慧，<a id="a-NN"></a>譬如海浪，<a id="a-NO"></a>自心所现境界风吹而有起灭。<a id="a-NP"></a>是故意识灭时，<a id="a-NQ"></a>七识亦灭。<a id="a-NR"></a>”</p>
  <p id="aNS">尔时，<a id="a-NT"></a>世尊重说颂曰：</p>
  <p id="aNU">“我不以自性，<a id="a-NV"></a> 及以于作相，</p>
  <p id="aNW">分别境识灭，<a id="a-NX"></a> 如是说涅槃。</p>
  <p id="aNY">意识为心因，<a id="a-NZ"></a> 心为意境界，</p>
  <p id="aNa">因及所缘故，<a id="a-Nb"></a> 诸识依止生。</p>
  <p id="aNc">如大瀑流尽，<a id="a-Nd"></a> 波浪则不起，</p>
  <p id="aNe">如是意识灭，<a id="a-Nf"></a> 种种识不生。</p>
  <p id="aNg">“复次，<a id="a-Nh"></a>大慧，<a id="a-Ni"></a>我今当说妄计自性差别相。<a id="a-Nj"></a>令汝及诸菩萨摩诃萨善知此义，<a id="a-Nk"></a>超诸妄想，<a id="a-Nl"></a>证圣智境；<a id="a-Nm"></a>知外道法，<a id="a-Nn"></a>远离能取所取分别；<a id="a-No"></a>于依他起种种相中，<a id="a-Np"></a>不更取著妄所计相。</p>
  <p id="aNq">“大慧，<a id="a-Nr"></a>云何妄计自性差别相？<a id="a-Ns"></a>所谓言说分别、<a id="a-Nt"></a>所说分别、<a id="a-Nu"></a>相分别、<a id="a-Nv"></a>财分别、<a id="a-Nw"></a>自性分别、<a id="a-Nx"></a>因分别、<a id="a-Ny"></a>见分别、<a id="a-Nz"></a>理分别、<a id="a-O0"></a>生分别、<a id="a-O1"></a>不生分别、<a id="a-O2"></a>相属分别、<a id="a-O3"></a>缚解分别。<a id="a-O4"></a>大慧，<a id="a-O5"></a>此是妄计自性差别相。</p>
  <p id="aO6">“云何言说分别？<a id="a-O7"></a>谓执著种种美妙音词，<a id="a-O8"></a>是名言说分别。</p>
  <p id="aO9">“云何所说分别？<a id="a-OA"></a>谓执有所说事是圣智所证境，<a id="a-OB"></a>依此起说，<a id="a-OC"></a>是名所说分别。</p>
  <p id="aOD">“云何相分别？<a id="a-OE"></a>谓即于彼所说事中，<a id="a-OF"></a>如渴兽想，<a id="a-OG"></a>分别执著坚湿暖动等一切诸相，<a id="a-OH"></a>是名相分别。</p>
  <p id="aOI">“云何财分别？<a id="a-OJ"></a>谓取著种种金银等宝，<a id="a-OK"></a>而起言说，<a id="a-OL"></a>是名财分别。</p>
  <p id="aOM">“云何自性分别？<a id="a-ON"></a>谓以恶见如是分别此自性，<a id="a-OO"></a>决定非余，<a id="a-OP"></a>是名自性分别。</p>
  <p id="aOQ">“云何因分别？<a id="a-OR"></a>谓于因缘分别有无，<a id="a-OS"></a>以此因相而能生故，<a id="a-OT"></a>是名因分别。</p>
  <p id="aOU">“云何见分别？<a id="a-OV"></a>谓诸外道恶见，<a id="a-OW"></a>执著有无、<a id="a-OX"></a>一异、<a id="a-OY"></a>俱不俱等，<a id="a-OZ"></a>是名见分别。</p>
  <p id="aOa">“云何理分别？<a id="a-Ob"></a>谓有执著我、<a id="a-Oc"></a>我所相，<a id="a-Od"></a>而起言说，<a id="a-Oe"></a>是名理分别。</p>
  <p id="aOf">“云何生分别？<a id="a-Og"></a>谓计诸法若有若无，<a id="a-Oh"></a>从缘而生，<a id="a-Oi"></a>是名生分别。</p>
  <p id="aOj">“云何不生分别？<a id="a-Ok"></a>谓计一切法本来不生，<a id="a-Ol"></a>未有诸缘而先有体，<a id="a-Om"></a>不从因起，<a id="a-On"></a>是名不生分别。</p>
  <p id="aOo">“云何相属分别？<a id="a-Op"></a>谓此与彼递相系属，<a id="a-Oq"></a>如针与线，<a id="a-Or"></a>是名相属分别。</p>
  <p id="aOs">“云何缚解分别？<a id="a-Ot"></a>谓执因能缚而有所缚，<a id="a-Ou"></a>如人以绳方便力故缚已复解，<a id="a-Ov"></a>是名缚解分别。</p>
  <p id="aOw">“大慧，<a id="a-Ox"></a>此是妄计性差别相，<a id="a-Oy"></a>一切凡愚于中执著若有若无。<a id="a-Oz"></a>大慧，<a id="a-P0"></a>于缘起中，<a id="a-P1"></a>执著种种妄计自性；<a id="a-P2"></a>如依于幻见种种物，<a id="a-P3"></a>凡愚分别见异于幻。<a id="a-P4"></a>大慧，<a id="a-P5"></a>幻与种种，<a id="a-P6"></a>非异非不异。<a id="a-P7"></a>若异者，<a id="a-P8"></a>应幻非种种因；<a id="a-P9"></a>若一者，<a id="a-PA"></a>幻与种种应无差别，<a id="a-PB"></a>然见差别。<a id="a-PC"></a>是故非异、<a id="a-PD"></a>非不异。<a id="a-PE"></a>大慧，<a id="a-PF"></a>汝及诸菩萨摩诃萨，<a id="a-PG"></a>于幻有无，<a id="a-PH"></a>不应生著。<a id="a-PI"></a>”</p>
  <p id="aPJ">尔时，<a id="a-PK"></a>世尊重说颂言：</p>
  <p id="aPL">“心为境所缚，<a id="a-PM"></a> 觉想智随转，</p>
  <p id="aPN">无相最胜处，<a id="a-PO"></a> 平等智慧生。</p>
  <p id="aPP">在妄计是有，<a id="a-PQ"></a> 于缘起则无，</p>
  <p id="aPR">妄计迷惑取，<a id="a-PS"></a> 缘起离分别。</p>
  <p id="aPT">种种支分生，<a id="a-PU"></a> 如幻不成就，</p>
  <p id="aPV">虽现种种相，<a id="a-PW"></a> 妄分别则无。</p>
  <p id="aPX">彼相即是过，<a id="a-PY"></a> 皆从心缚生，</p>
  <p id="aPZ">妄计者不了，<a id="a-Pa"></a> 分别缘起法。</p>
  <p id="aPb">此诸妄计性，<a id="a-Pc"></a> 皆即是缘起，</p>
  <p id="aPd">妄计有种种，<a id="a-Pe"></a> 缘起中分别。</p>
  <p id="aPf">世俗第一义，<a id="a-Pg"></a> 第三无因生，</p>
  <p id="aPh">妄计是世俗，<a id="a-Pi"></a> 断则圣境界。</p>
  <p id="aPj">如修观行者，<a id="a-Pk"></a> 于一种种现，</p>
  <p id="aPl">于彼无种种，<a id="a-Pm"></a> 妄计相如是。</p>
  <p id="aPn">如目种种翳，<a id="a-Po"></a> 妄想见众色，</p>
  <p id="aPp">彼无色非色，<a id="a-Pq"></a> 不了缘起然。</p>
  <p id="aPr">如金离尘垢，<a id="a-Ps"></a> 如水离泥浊，</p>
  <p id="aPt">如虚空无云，<a id="a-Pu"></a> 妄想净如是。</p>
  <p id="aPv">无有妄计性，<a id="a-Pw"></a> 而有于缘起，</p>
  <p id="aPx">建立及诽谤，<a id="a-Py"></a> 斯由分别坏。</p>
  <p id="aPz">若无妄计性，<a id="a-Q0"></a> 而有缘起者，</p>
  <p id="aQ1">无法而有法，<a id="a-Q2"></a> 有法从无生。</p>
  <p id="aQ3">依因于妄计，<a id="a-Q4"></a> 而得有缘起，</p>
  <p id="aQ5">相名常相随，<a id="a-Q6"></a> 而生于妄计。</p>
  <p id="aQ7">以缘起依妄，<a id="a-Q8"></a> 究竟不成就，</p>
  <p id="aQ9">是时现清净，<a id="a-QA"></a> 名为第一义。</p>
  <p id="aQB">妄计有十二，<a id="a-QC"></a> 缘起有六种，</p>
  <p id="aQD">自证真如境，<a id="a-QE"></a> 彼无有差别。</p>
  <p id="aQF">五法为真实，<a id="a-QG"></a> 三自性亦尔，</p>
  <p id="aQH">修行者观此，<a id="a-QI"></a> 不越于真如。</p>
  <p id="aQJ">依于缘起相，<a id="a-QK"></a> 妄计种种名，</p>
  <p id="aQL">彼诸妄计相，<a id="a-QM"></a> 皆因缘起有。</p>
  <p id="aQN">智慧善观察，<a id="a-QO"></a> 无缘无妄计，</p>
  <p id="aQP">真实中无物，<a id="a-QQ"></a> 云何起分别？</p>
  <p id="aQR">圆成若是有，<a id="a-QS"></a> 此则离有无，</p>
  <p id="aQT">既已离有无，<a id="a-QU"></a> 云何有二性？</p>
  <p id="aQV">妄计有二性，<a id="a-QW"></a> 二性是安立，</p>
  <p id="aQX">分别见种种，<a id="a-QY"></a> 清净圣所行。</p>
  <p id="aQZ">妄计种种相，<a id="a-Qa"></a> 缘起中分别，</p>
  <p id="aQb">若异此分别，<a id="a-Qc"></a> 则堕外道论。</p>
  <p id="aQd">以诸妄见故，<a id="a-Qe"></a> 妄计于妄计，</p>
  <p id="aQf">离此二计者，<a id="a-Qg"></a> 则为真实法。<a id="a-Qh"></a>”</p>
  <p id="aQi">大慧菩萨摩诃萨，<a id="a-Qj"></a>复白佛言：<a id="a-Qk"></a>“世尊，<a id="a-Ql"></a>惟愿为说，<a id="a-Qm"></a>自证圣智行相，<a id="a-Qn"></a>及一乘行相。<a id="a-Qo"></a>我及诸菩萨摩诃萨得此善巧，<a id="a-Qp"></a>于佛法中不由他悟。<a id="a-Qq"></a>”</p>
  <p id="aQr">佛言：<a id="a-Qs"></a>“谛听！<a id="a-Qt"></a>当为汝说。<a id="a-Qu"></a>”</p>
  <p id="aQv">大慧言：<a id="a-Qw"></a>“唯。<a id="a-Qx"></a>”</p>
  <p id="aQy">佛言：<a id="a-Qz"></a>“大慧，<a id="a-R0"></a>菩萨摩诃萨，<a id="a-R1"></a>依诸圣教无有分别，<a id="a-R2"></a>独处闲静观察自觉，<a id="a-R3"></a>不由他悟离分别见，<a id="a-R4"></a>上上升进，<a id="a-R5"></a>入如来地。<a id="a-R6"></a>如是修行，<a id="a-R7"></a>名自证圣智行相。</p>
  <p id="aR8">“云何名一乘行相？<a id="a-R9"></a>谓得证知一乘道故。<a id="a-RA"></a>云何名为知一乘道？<a id="a-RB"></a>谓离能取、<a id="a-RC"></a>所取分别，<a id="a-RD"></a>如实而住。<a id="a-RE"></a>大慧，<a id="a-RF"></a>此一乘道，<a id="a-RG"></a>唯除如来，<a id="a-RH"></a>非外道、<a id="a-RI"></a>二乘、<a id="a-RJ"></a>梵天王等之所能得。<a id="a-RK"></a>”</p>
  <p id="aRL">大慧白佛言：<a id="a-RM"></a>“世尊，<a id="a-RN"></a>何故说有三乘，<a id="a-RO"></a>不说一乘？<a id="a-RP"></a>”</p>
  <p id="aRQ">佛言：<a id="a-RR"></a>“大慧，<a id="a-RS"></a>声闻、<a id="a-RT"></a>缘觉，<a id="a-RU"></a>无自般涅槃法故，<a id="a-RV"></a>我说一乘。<a id="a-RW"></a>以彼但依如来所说调伏远离，<a id="a-RX"></a>如是修行而得解脱，<a id="a-RY"></a>非自所得；<a id="a-RZ"></a>又彼未能除灭智障及业习气，<a id="a-Ra"></a>未觉法无我，<a id="a-Rb"></a>未名不思议变易死，<a id="a-Rc"></a>是故我说以为三乘。<a id="a-Rd"></a>若彼能除一切过习，<a id="a-Re"></a>觉法无我，<a id="a-Rf"></a>是时乃离三昧所醉，<a id="a-Rg"></a>于无漏界而得觉悟已，<a id="a-Rh"></a>于出世上上无漏界中修诸功德，<a id="a-Ri"></a>普使满足，<a id="a-Rj"></a>获不思议自在法身。<a id="a-Rk"></a>”</p>
  <p id="aRl">尔时，<a id="a-Rm"></a>世尊重说颂言：</p>
  <p id="aRn">“天乘及梵乘，<a id="a-Ro"></a> 声闻缘觉乘，</p>
  <p id="aRp">诸佛如来乘，<a id="a-Rq"></a> 诸乘我所说。</p>
  <p id="aRr">乃至有心起，<a id="a-Rs"></a> 诸乘未究竟，</p>
  <p id="aRt">彼心转灭已，<a id="a-Ru"></a> 无乘及乘者。</p>
  <p id="aRv">无有乘建立，<a id="a-Rw"></a> 我说为一乘，</p>
  <p id="aRx">为摄愚夫故，<a id="a-Ry"></a> 说诸乘差别。</p>
  <p id="aRz">解脱有三种，<a id="a-S0"></a> 谓离诸烦恼，</p>
  <p id="aS1">及以法无我，<a id="a-S2"></a> 平等智解脱。</p>
  <p id="aS3">譬如海中木，<a id="a-S4"></a> 常随波浪转，</p>
  <p id="aS5">声闻心亦然，<a id="a-S6"></a> 相风所漂激。</p>
  <p id="aS7">虽灭起烦恼，<a id="a-S8"></a> 犹被习气缚，</p>
  <p id="aS9">三昧酒所醉，<a id="a-SA"></a> 住于无漏界。</p>
  <p id="aSB">彼非究竟趣，<a id="a-SC"></a> 亦复不退转，</p>
  <p id="aSD">以得三昧身，<a id="a-SE"></a> 乃至劫不觉。</p>
  <p id="aSF">譬如昏醉人，<a id="a-SG"></a> 酒消然后悟，</p>
  <p id="aSH">声闻亦如是，<a id="a-SI"></a> 觉后当成佛。<a id="a-SJ"></a>”</p>
 </body>
</html>