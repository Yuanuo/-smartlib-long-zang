<!doctype html>
<html id="z3IBTodPv" data-ver="88">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="大乘五大部外重译经">
  <meta period="刘宋">
 </head>
 <body>
  <h1 id="a1">阿弥陀经不思议神力传</h1>
  <h2 id="a2">隋录未详作者</h2>
  <p id="a3">昔长安僧睿法师、<a id="a-4"></a>慧崇、<a id="a-5"></a>僧显、<a id="a-6"></a>慧通，<a id="a-7"></a>近至后周，<a id="a-8"></a>实禅师、<a id="a-9"></a>景禅师、<a id="a-A"></a>西河鸾法师等数百余人，<a id="a-B"></a>并生西方。<a id="a-C"></a>西河绰禅师等，<a id="a-D"></a>因见鸾法师得生净土，<a id="a-E"></a>各率有缘，<a id="a-F"></a>专修净土之业。<a id="a-G"></a>绰师又撰西方记验，<a id="a-H"></a>名《安乐集》流行。<a id="a-I"></a>又晋朝远法师，<a id="a-J"></a>入庐山三十年不出，<a id="a-K"></a>乃命同志，<a id="a-L"></a>白黑有一百二十三人，<a id="a-M"></a>立誓期于西方，<a id="a-N"></a>凿山铭愿。</p>
  <p id="aO">至陈天嘉年，<a id="a-P"></a>庐山珍禅师，<a id="a-Q"></a>于坐时见有数百余人，<a id="a-R"></a>共乘七宝华舫往西方。<a id="a-S"></a>珍禅师遂求附载，<a id="a-T"></a>其船上人报云：<a id="a-U"></a>“法师虽讲得《涅槃经》，<a id="a-V"></a>亦大不可思议缘。<a id="a-W"></a>法师未诵得阿弥陀经及咒，<a id="a-X"></a>所以不得同去。<a id="a-Y"></a>”法师遂废讲业，<a id="a-Z"></a>日夜专诵弥陀经及咒，<a id="a-a"></a>计应满二万遍。<a id="a-b"></a>未终四七日前，<a id="a-c"></a>夜向四更有神人，<a id="a-d"></a>从西方送一白银台来空中，<a id="a-e"></a>明过于日，<a id="a-f"></a>告云：<a id="a-g"></a>“法师寿终，<a id="a-h"></a>当乘此台往生阿弥陀国，<a id="a-i"></a>故来相示令知定生。<a id="a-j"></a>”终时，<a id="a-k"></a>白黑咸闻空中如奏音乐，<a id="a-l"></a>并闻异香，<a id="a-m"></a>数月闻香气不歇。<a id="a-n"></a>其夜峰顶寺僧众，<a id="a-o"></a>咸见一谷内有数十炬火大如车轮。<a id="a-p"></a>寻验古今，<a id="a-q"></a>得生安乐世界者非一，<a id="a-r"></a>多见化佛徒众来迎灵瑞。<a id="a-s"></a>如传广明不可繁录，<a id="a-t"></a>因珍禅师于此经有验故，<a id="a-u"></a>略述此一条以悟来哲，<a id="a-v"></a>助成往生之志。</p>
  <p id="aw">拔一切业障根本得生净土神咒者，<a id="a-x"></a>乃宋元嘉末年，<a id="a-y"></a>求那跋陀重奉制译，<a id="a-z"></a>合计五十九字一十五句。<a id="a-10"></a>龙树菩萨愿生安养，<a id="a-11"></a>梦感此咒。<a id="a-12"></a>耶舍三藏诵此咒，<a id="a-13"></a>天平寺锈法师，<a id="a-14"></a>从耶舍三藏口受此咒。<a id="a-15"></a>其人云：<a id="a-16"></a>“经本外国不来。<a id="a-17"></a>若欲受持咒法，<a id="a-18"></a>嚼杨枝、<a id="a-19"></a>澡豆、<a id="a-1A"></a>漱口、<a id="a-1B"></a>然香，<a id="a-1C"></a>于佛像前胡跪合掌，<a id="a-1D"></a>日夜六时各诵三七遍，<a id="a-1E"></a>即灭四重、<a id="a-1F"></a>五逆、<a id="a-1G"></a>十恶、<a id="a-1H"></a>谤方等罪，<a id="a-1I"></a>悉得灭除。<a id="a-1J"></a>现世所求皆得，<a id="a-1K"></a>不为恶鬼神所惑乱。<a id="a-1L"></a>若数满二十万遍，<a id="a-1M"></a>即感得菩提牙生。<a id="a-1N"></a>若至三十万遍，<a id="a-1O"></a>即面见阿弥陀佛。<a id="a-1P"></a>”</p>
 </body>
</html>