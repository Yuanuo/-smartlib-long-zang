<!doctype html>
<html id="z3IBTqPQS" data-ver="530">
 <head>
  <meta charset="utf-8">
  <meta author="提昙般若">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">大乘造像功德经卷上</h1>
  <p id="a2">如是我闻。<a id="a-3"></a>一时佛在三十三天波利质多罗树下。<a id="a-4"></a>与无量大比丘众及无量大菩萨众俱。<a id="a-5"></a>弥勒菩萨摩诃萨而为上首。</p>
  <p id="a6">尔时世尊在彼天上。<a id="a-7"></a>三月安居为母说法。<a id="a-8"></a>于诸天众多所利益。<a id="a-9"></a>令无量诸天离苦解脱。<a id="a-A"></a>无量诸天皆蒙法利获大福果。<a id="a-B"></a>时彼众中有一天子。<a id="a-C"></a>寿将欲尽五衰相现。<a id="a-D"></a>以闻法力命终之后还生此天永离恶道。</p>
  <p id="aE">尔时阎浮提中无有如来。<a id="a-F"></a>譬如暗夜星中无月。<a id="a-G"></a>如国无君如家无主。<a id="a-H"></a>欢娱戏乐一切都息。<a id="a-I"></a>是时众生孤独无依。<a id="a-J"></a>皆于如来心怀恋慕生大忧恼。<a id="a-K"></a>如丧父母如箭入心。<a id="a-L"></a>共往世尊曾所住处。<a id="a-M"></a>园林庭宇悉空无佛。<a id="a-N"></a>倍加悲恋不能自止。</p>
  <p id="aO">尔时优陀延王住在宫中。<a id="a-P"></a>常怀悲感渴仰于佛。<a id="a-Q"></a>夫人婇女诸欢乐事皆不涉心。<a id="a-R"></a>作是念言。<a id="a-S"></a>我今忧悲不久当死。<a id="a-T"></a>云何令我未舍命间得见于佛。<a id="a-U"></a>寻复思惟。<a id="a-V"></a>譬若有人心有所爱而不得见。<a id="a-W"></a>见其住处及相似人或除忧恼。<a id="a-X"></a>复更思惟。<a id="a-Y"></a>我今若诣佛先住处不见于佛。<a id="a-Z"></a>哀号感切或致于死。<a id="a-a"></a>我观世间无有一人能与如来色相福德智慧等者。<a id="a-b"></a>云何令我得见是人除其忧恼。<a id="a-c"></a>作是念已。<a id="a-d"></a>即更思惟。<a id="a-e"></a>我今应当造佛形像礼拜供养。<a id="a-f"></a>复生是念。<a id="a-g"></a>若我造像不似于佛。<a id="a-h"></a>恐当令我获无量罪。<a id="a-i"></a>复作念言。<a id="a-j"></a>假使世间有智之人。<a id="a-k"></a>咸共称扬如来功德犹不能尽。<a id="a-l"></a>若有一人随分赞美获福无量。<a id="a-m"></a>我今亦然当随分造。<a id="a-n"></a>即时告敕国内所有工巧之人并令来集。<a id="a-o"></a>人既集已而语之言。<a id="a-p"></a>谁能为我造佛形像。<a id="a-q"></a>当以珍宝重相酬偿。<a id="a-r"></a>诸工巧人共白王言。<a id="a-s"></a>王今所敕甚为难事。<a id="a-t"></a>如来相好世间无匹。<a id="a-u"></a>我今何能造佛形像。<a id="a-v"></a>假使毗首羯磨天而有所作。<a id="a-w"></a>亦不能得似于如来。<a id="a-x"></a>我若受命造佛形像。<a id="a-y"></a>但可摸拟螺髻玉毫少分之相。<a id="a-z"></a>诸余相好光明威德谁能作耶。<a id="a-10"></a>世尊会当从天来下。<a id="a-11"></a>所造形像若有亏误。<a id="a-12"></a>我等名称并皆退失。<a id="a-13"></a>窃共筹量无能敢作。<a id="a-14"></a>其王尔时复告之曰。<a id="a-15"></a>我心决定勿有所辞。<a id="a-16"></a>如人患渴欲饮河水。<a id="a-17"></a>岂以饮不能尽而不饮耶。<a id="a-18"></a>是时诸人闻王此语。<a id="a-19"></a>皆前拜跪共白王言。<a id="a-1A"></a>当依所敕。<a id="a-1B"></a>然请大王垂许我等。<a id="a-1C"></a>今夜思审明晨就作。<a id="a-1D"></a>复白王言。<a id="a-1E"></a>王今造像应用纯紫栴檀之木文理体质坚密之者。<a id="a-1F"></a>但其形相为坐为立高下若何。<a id="a-1G"></a>王以此语问诸臣众。<a id="a-1H"></a>有一智臣前白王言。<a id="a-1I"></a>大王当作如来坐像。<a id="a-1J"></a>何以故。<a id="a-1K"></a>一切诸佛得大菩提。<a id="a-1L"></a>转正法轮。<a id="a-1M"></a>现大神通。<a id="a-1N"></a>降伏外道。<a id="a-1O"></a>作大佛事。<a id="a-1P"></a>皆悉坐故。<a id="a-1Q"></a>是以应作坐师子座结加之像。</p>
  <p id="a1R">尔时毗首羯磨天遥见其事。<a id="a-1S"></a>审知王意欲造佛像。<a id="a-1T"></a>于其夜中作是思惟。<a id="a-1U"></a>我身所解最为巧妙。<a id="a-1V"></a>世间之中无如我者。<a id="a-1W"></a>我若为作应少似佛。<a id="a-1X"></a>即变其身而为匠者。<a id="a-1Y"></a>持诸利器至明清旦住王门侧。<a id="a-1Z"></a>令守门人具白王言。<a id="a-1a"></a>我今欲为大王造像。<a id="a-1b"></a>我之工巧世中无匹。<a id="a-1c"></a>唯愿大王莫使余人。<a id="a-1d"></a>王闻此语心大欣庆。<a id="a-1e"></a>命之令入观其容止知是巧匠。<a id="a-1f"></a>便生念言。<a id="a-1g"></a>世间之中何有此人。<a id="a-1h"></a>将非毗首羯磨天。<a id="a-1i"></a>或其弟子而来此耶。<a id="a-1j"></a>王于尔时即脱身上所著璎珞。<a id="a-1k"></a>手自捧持以挂其颈。<a id="a-1l"></a>仍更许以种种无量诸珍宝物。<a id="a-1m"></a>时王即与主藏大臣。<a id="a-1n"></a>于内藏中选择香木。<a id="a-1o"></a>肩自荷负持与天匠。<a id="a-1p"></a>而谓之言。<a id="a-1q"></a>善哉仁者。<a id="a-1r"></a>当用此木为我造像。<a id="a-1s"></a>令与如来形相相似。<a id="a-1t"></a>尔时天匠即白王言。<a id="a-1u"></a>我之工巧虽云第一。<a id="a-1v"></a>然造佛形相终不能尽。<a id="a-1w"></a>譬如有人以炭画日言相似者无有是处。<a id="a-1x"></a>设以真金而作佛像亦复如是。<a id="a-1y"></a>有外道言。<a id="a-1z"></a>梵王能作一切世间。<a id="a-20"></a>然亦不能造佛形像尽诸相好。<a id="a-21"></a>但我工巧世中为上。<a id="a-22"></a>是故我今为王作耳。<a id="a-23"></a>今晨即是月初八日。<a id="a-24"></a>弗沙宿合毗婆诃底出现之时。<a id="a-25"></a>佛初诞生还有此应。<a id="a-26"></a>此日祥庆宜应起作。<a id="a-27"></a>发是语已操斧斫木。<a id="a-28"></a>其声上彻三十三天至佛会所。<a id="a-29"></a>以佛神力声所及处。<a id="a-2A"></a>众生闻者罪垢烦恼皆得销除。<a id="a-2B"></a>尔时如来即便微笑。<a id="a-2C"></a>种种叹美其王功德。<a id="a-2D"></a>乃至遥授阿耨多罗三藐三菩提记。</p>
  <p id="a2E">尔时三十三天主白佛言。<a id="a-2F"></a>世尊。<a id="a-2G"></a>今在人间颇亦有人。<a id="a-2H"></a>曾于曩生作佛像不。<a id="a-2I"></a>佛言。<a id="a-2J"></a>天主。<a id="a-2K"></a>诸有曾经作佛像者。<a id="a-2L"></a>皆于过去先已解脱。<a id="a-2M"></a>在天众中尚复无有。<a id="a-2N"></a>况于余处。<a id="a-2O"></a>唯有北方毗沙门子那履沙婆。<a id="a-2P"></a>曾于往昔造菩萨像。<a id="a-2Q"></a>以斯福故后得为王。<a id="a-2R"></a>名频婆娑罗。<a id="a-2S"></a>复因见我今得生天。<a id="a-2T"></a>有大势力永离恶道。<a id="a-2U"></a>优楼频螺迦葉。<a id="a-2V"></a>伽耶迦葉。<a id="a-2W"></a>那提迦葉。<a id="a-2X"></a>并曾于往世修故佛堂。<a id="a-2Y"></a>由此因缘永得解脱。<a id="a-2Z"></a>憍梵波提昔作牛身追求水草。<a id="a-2a"></a>右绕精舍食诸草竹。<a id="a-2b"></a>因见尊容发欢喜心。<a id="a-2c"></a>乘兹福故今得解脱。<a id="a-2d"></a>尸毗罗曾持宝盖供养佛像。<a id="a-2e"></a>阿[少/兔]楼[馬*犬]然一支灯亦以供养。<a id="a-2f"></a>输鞞那曾扫佛堂。<a id="a-2g"></a>阿婆摩那于佛像前燃灯施明。<a id="a-2h"></a>难陀比丘爱重尊仪香水洗沐。<a id="a-2i"></a>有如是等无量诸阿罗汉。<a id="a-2j"></a>皆悉曾于佛像之所薄申供养。<a id="a-2k"></a>乃至极下如那伽波罗。<a id="a-2l"></a>于像座前以少许黄丹画一像身而为供养。<a id="a-2m"></a>由此福故皆永离苦而得解脱。<a id="a-2n"></a>天主。<a id="a-2o"></a>若复有人能于我法未灭。<a id="a-2p"></a>尽来造佛像者。<a id="a-2q"></a>于弥勒初会皆得解脱。<a id="a-2r"></a>若有众生非但为已而求出离。<a id="a-2s"></a>乃为欲得无上菩提造佛像者。<a id="a-2t"></a>当知此则为三十二相之因。<a id="a-2u"></a>能令其人速致成佛。</p>
  <p id="a2v">尔时优陀延王心自思惟。<a id="a-2w"></a>云何令我所造之像速得成就。<a id="a-2x"></a>作是念已语彼匠言。<a id="a-2y"></a>汝可勤心令功速毕。<a id="a-2z"></a>使我早得瞻仰礼敬。<a id="a-30"></a>是时天匠运其工巧。<a id="a-31"></a>专精匪懈不日而成。<a id="a-32"></a>其像加趺坐高七尺。<a id="a-33"></a>面及手足皆紫金色。<a id="a-34"></a>时优陀延王见像得成相好端严。<a id="a-35"></a>心生净信获柔顺忍。<a id="a-36"></a>既得忍已益加欣庆。<a id="a-37"></a>所有业障及诸忧恼并得销除。<a id="a-38"></a>譬如日出雾露皆尽。<a id="a-39"></a>唯除一业现身受者。<a id="a-3A"></a>以曾于圣人起恶语故。<a id="a-3B"></a>其王尔时即以种种殊珍异物赏彼天匠。<a id="a-3C"></a>是时天匠敬白王言。<a id="a-3D"></a>王今造像我心随喜。<a id="a-3E"></a>愿与大王同修此福。<a id="a-3F"></a>今王所赐非我敢受。<a id="a-3G"></a>若要相与待余吉日。<a id="a-3H"></a>作是语已即于其夜还升本天。</p>
  <p id="a3I">尔时诸大国王阿阇世等。<a id="a-3J"></a>并先于佛心怀渴慕。<a id="a-3K"></a>闻王造像功已获成。<a id="a-3L"></a>皆生喜庆共至王所。<a id="a-3M"></a>各以无量花香音乐供养佛像。<a id="a-3N"></a>复以种种诸珍宝物赠奉于王。<a id="a-3O"></a>咸作是言。<a id="a-3P"></a>大王所作甚为希有。<a id="a-3Q"></a>能拔我等愁忧毒箭。</p>
  <p id="a3R">尔时如来在彼天中为母说法。<a id="a-3S"></a>及诸天众咸得利喜。<a id="a-3T"></a>所应作事皆已作讫。<a id="a-3U"></a>复告众言。<a id="a-3V"></a>诸天子。<a id="a-3W"></a>诸佛世尊是常住身。<a id="a-3X"></a>若诸众生有可度者。<a id="a-3Y"></a>即为出现教化说法。<a id="a-3Z"></a>若所作事毕。<a id="a-3a"></a>更无有能受法化者。<a id="a-3b"></a>如来于此即便不现。<a id="a-3c"></a>无智之人谓佛实灭。<a id="a-3d"></a>如来身者法身常身实不灭度。<a id="a-3e"></a>诸天子。<a id="a-3f"></a>一切诸佛法皆如是。<a id="a-3g"></a>为化众生有现不现。</p>
  <p id="a3h">尔时如来复作是言。<a id="a-3i"></a>汝等当知。<a id="a-3j"></a>此诸天众所应度者皆已度讫。<a id="a-3k"></a>吾今将欲下阎浮提。<a id="a-3l"></a>汝等诸天若念我者。<a id="a-3m"></a>当勤精进勿复放逸。<a id="a-3n"></a>所以者何。<a id="a-3o"></a>放逸过失故。<a id="a-3p"></a>令汝等不得阿耨多罗三藐三菩提。<a id="a-3q"></a>然汝等以于往昔曾种善根。<a id="a-3r"></a>今得在此受天快乐。<a id="a-3s"></a>便着放逸不修福行。<a id="a-3t"></a>此诸快乐无常所随。<a id="a-3u"></a>一从陨坠长沦恶道。<a id="a-3v"></a>又汝等诸天烦恼尤重。<a id="a-3w"></a>见有胜己便生嫉妒。<a id="a-3x"></a>曾不念言彼天胜乐由多福业之所感致。<a id="a-3y"></a>我若勤修必亦当得。<a id="a-3z"></a>又今汝等身色光泽如日初辉。<a id="a-40"></a>若怀嫉妒心黯如死炭。<a id="a-41"></a>复当令堕大黑闇中。<a id="a-42"></a>乃至不能自见手掌。<a id="a-43"></a>后复当作食吐之鬼。<a id="a-44"></a>又汝等诸天受众福报。<a id="a-45"></a>身相严洁威势勇猛。<a id="a-46"></a>由嫉妒故当受女身。<a id="a-47"></a>永失丈夫威猛之力诸天子。<a id="a-48"></a>我念昔者有无量诸王。<a id="a-49"></a>皆为汝等嫉妒之心非理所害。<a id="a-4A"></a>诸天子。<a id="a-4B"></a>昔有阿修罗王名曰邬罗。<a id="a-4C"></a>修行苦行戒品清洁。<a id="a-4D"></a>而汝诸天等遣一天女名邬婆尸。<a id="a-4E"></a>惑彼王心令亏净行。<a id="a-4F"></a>其王染着威德损减。<a id="a-4G"></a>被那罗延天之所杀害。<a id="a-4H"></a>并无量阿修罗众同时败灭。<a id="a-4I"></a>其那罗延天既杀此王又诛其众。<a id="a-4J"></a>困即收取邬婆尸女而往天宫。<a id="a-4K"></a>复有一王名曰那诃受。<a id="a-4L"></a>汝等诸天诳惑之语。<a id="a-4M"></a>助诸天众伐阿修罗。<a id="a-4N"></a>修罗破已。<a id="a-4O"></a>汝等诸天反加其害。<a id="a-4P"></a>又汝等诸天以舍支夫人故心生忿妒构行谗毁。<a id="a-4Q"></a>令阿伽娑仙人无故被嫌而兴恶愿。<a id="a-4R"></a>又汝等诸天曾为诳惑。<a id="a-4S"></a>谓曀荼王曰。<a id="a-4T"></a>仙人之处多有真金。<a id="a-4U"></a>王信此言。<a id="a-4V"></a>逼之令出。<a id="a-4W"></a>仙人由是心生愤恚。<a id="a-4X"></a>即时猛火烧杀其王。<a id="a-4Y"></a>昔复有王名曰提婆。<a id="a-4Z"></a>尝设大会。<a id="a-4a"></a>以为供养。<a id="a-4b"></a>以斯福业威力自在。<a id="a-4c"></a>上此天中受天快乐。<a id="a-4d"></a>汝诸天等心怀嫉妒。<a id="a-4e"></a>令从忉利退堕阎浮。<a id="a-4f"></a>所有威势并皆丧失。<a id="a-4g"></a>如月无光。<a id="a-4h"></a>如河无水。<a id="a-4i"></a>诸天子。<a id="a-4j"></a>世中有人威德自在。<a id="a-4k"></a>或得诸定。<a id="a-4l"></a>或得神通。<a id="a-4m"></a>或有成就四神足等。<a id="a-4n"></a>若起一念嫉妒之心。<a id="a-4o"></a>如是功德一时退失。<a id="a-4p"></a>如提婆达多愚痴厚重。<a id="a-4q"></a>乃于我所生嫉妒意。<a id="a-4r"></a>即时自失五种神通。</p>
  <p id="a4s">尔时天帝释白佛言。<a id="a-4t"></a>世尊。<a id="a-4u"></a>我今有疑欲有所问。<a id="a-4v"></a>言嫉妒者云何是耶。<a id="a-4w"></a>复作是言。<a id="a-4x"></a>世尊。<a id="a-4y"></a>若有众生见他胜己生如是念。<a id="a-4z"></a>云何令我获彼所得。<a id="a-50"></a>如是之心。<a id="a-51"></a>是嫉妒不。<a id="a-52"></a>佛言不也。<a id="a-53"></a>此是贪心非为嫉妒。<a id="a-54"></a>天主其嫉妒者。<a id="a-55"></a>自求名利不欲他有。<a id="a-56"></a>于有之人而生憎恚是为嫉妒。<a id="a-57"></a>尔时诸天众皆从座起。<a id="a-58"></a>右膝着地合掌向佛而作是言。<a id="a-59"></a>如佛所诲我诸天众皆当奉行。<a id="a-5A"></a>如来世尊为父为主。<a id="a-5B"></a>为尊重者为最胜者。<a id="a-5C"></a>能于我等起大慈悲而来至此。<a id="a-5D"></a>令诸天众皆得利益。<a id="a-5E"></a>我等所愿犹为未满。<a id="a-5F"></a>欲于如来重请一事。<a id="a-5G"></a>世尊。<a id="a-5H"></a>世间之人于我等诸天多生轻慢。<a id="a-5I"></a>何以故。<a id="a-5J"></a>以诸佛如来人中生故。<a id="a-5K"></a>复于人中成正觉故。<a id="a-5L"></a>人中多有诸阿罗汉而得果故。<a id="a-5M"></a>诸大威德辟支佛。<a id="a-5N"></a>复于人间而出现故。<a id="a-5O"></a>如来今者。<a id="a-5P"></a>若不住此下阎浮提。<a id="a-5Q"></a>世间之人谓我等诸天。<a id="a-5R"></a>不知如来有大威德。<a id="a-5S"></a>应受诸天如法供养。<a id="a-5T"></a>复谓我等不能供养诸佛世尊。<a id="a-5U"></a>唯愿如来少住于此受我微供。<a id="a-5V"></a>令彼人间知我等诸天供养于佛。<a id="a-5W"></a>于时世尊默然许可。</p>
  <p id="a5X">尔时佛告大目揵连。<a id="a-5Y"></a>汝可先往阎浮提。<a id="a-5Z"></a>问讯四众作如是言。<a id="a-5a"></a>一切众生忆念我者。<a id="a-5b"></a>咸应集会僧伽尸国。<a id="a-5c"></a>却后七日皆当见我。</p>
  <p id="a5d">尔时大目揵连顶礼佛足。<a id="a-5e"></a>礼佛足已。<a id="a-5f"></a>如一瞬顷到阎浮提。<a id="a-5g"></a>以佛所敕告诸四众。<a id="a-5h"></a>时优陀延王等及一切众生。<a id="a-5i"></a>闻佛此言若身若心欢喜踊跃。<a id="a-5j"></a>皆除忧恼普得清凉。</p>
  <p id="a5k">尔时四众比丘比丘尼优婆塞优婆夷。<a id="a-5l"></a>欲共往诣僧伽尸国。<a id="a-5m"></a>并先来集王舍城中。<a id="a-5n"></a>互相谓言如来世尊下阎浮提。<a id="a-5o"></a>谁能先得恭敬礼拜。<a id="a-5p"></a>法未尽来恒为上首。<a id="a-5q"></a>尔时摩诃迦旃延闻此语已。<a id="a-5r"></a>心怀不悦恐比丘尼得为上首。<a id="a-5s"></a>何以故。<a id="a-5t"></a>彼众之中。<a id="a-5u"></a>有优波难陀莲花色二比丘尼。<a id="a-5v"></a>善能通达诸佛法藏。<a id="a-5w"></a>所得神通唯除目连更无等故。<a id="a-5x"></a>作是念已。<a id="a-5y"></a>种种诃责比丘尼众。<a id="a-5z"></a>时莲花色比丘尼告诸尼言。<a id="a-60"></a>我等女人在于俗间常被尊贵。<a id="a-61"></a>纵使种族卑贱之者。<a id="a-62"></a>仍得丈夫恭敬礼重承事供养。<a id="a-63"></a>又佛法中诸比丘尼。<a id="a-64"></a>父母眷属多是王种。<a id="a-65"></a>精进持戒不犯威仪具诸德业。<a id="a-66"></a>仍令礼敬初戒比丘。<a id="a-67"></a>又尊者迦旃延。<a id="a-68"></a>今复作此种种呵责。<a id="a-69"></a>我为汝等设诸方便。<a id="a-6A"></a>令比丘尼出过于彼。<a id="a-6B"></a>作是语已。<a id="a-6C"></a>与诸四众即时往赴僧伽尸城。</p>
  <p id="a6D">尔时波斯匿王阿阇世王。<a id="a-6E"></a>及毗舍离国严炽王等。<a id="a-6F"></a>各将四兵前后导从。<a id="a-6G"></a>有大势力所乘象马。<a id="a-6H"></a>皆以种种宝物庄严。<a id="a-6I"></a>幡盖香花并众妓乐。<a id="a-6J"></a>威容肃穆状若诸天。<a id="a-6K"></a>皆亦往诣僧伽城所。</p>
  <p id="a6L">尔时优陀延王严整四兵以为侍从。<a id="a-6M"></a>乘大白象珍宝绮饰。<a id="a-6N"></a>躬自荷戴所造之像。<a id="a-6O"></a>花幡音乐随逐供养。<a id="a-6P"></a>从其本国向僧伽尸城。</p>
  <p id="a6Q">尔时毗首羯磨天并诸天众。<a id="a-6R"></a>知佛将欲下阎浮提。<a id="a-6S"></a>作三道宝阶。<a id="a-6T"></a>从僧伽尸城至忉利天。<a id="a-6U"></a>其阶中道琉璃所成。<a id="a-6V"></a>两边阶道悉用黄金。<a id="a-6W"></a>足所践处布以白银。<a id="a-6X"></a>诸天七宝而为间饰。</p>
  <p id="a6Y">尔时帝释遣使往诣夜摩天。<a id="a-6Z"></a>兜率陀天。<a id="a-6a"></a>化乐天。<a id="a-6b"></a>他化自在天。<a id="a-6c"></a>及于梵世而告之曰。<a id="a-6d"></a>如来不久下阎浮提。<a id="a-6e"></a>欲有供养愿来至此。<a id="a-6f"></a>复遣使往四天王天。<a id="a-6g"></a>大海龙王揵闼婆紧那罗夜叉等众。<a id="a-6h"></a>而谓之言。<a id="a-6i"></a>世尊今欲下阎浮提。<a id="a-6j"></a>可持所有来此供养。<a id="a-6k"></a>时彼诸天及龙神等闻此语已。<a id="a-6l"></a>靡不云集忉利天中。</p>
  <p id="a6m">尔时世尊在须弥山顶。<a id="a-6n"></a>与诸天众将欲下时。<a id="a-6o"></a>一切诸天前后翼从。<a id="a-6p"></a>威德炽盛光明赫奕。<a id="a-6q"></a>如满月在空众星共绕。<a id="a-6r"></a>如旭日初出彩霞纷映。<a id="a-6s"></a>时佛众会其状如是。</p>
  <p id="a6t">尔时阎浮提中。<a id="a-6u"></a>以佛威神有五种希有之事。<a id="a-6v"></a>一者令彼诸天不见人间不净之物。<a id="a-6w"></a>二者令诸女人见彼天男而无欲想。<a id="a-6x"></a>三者亦令丈夫见诸天女不生染意。<a id="a-6y"></a>四者令于人间遥见诸天种种供养。<a id="a-6z"></a>五者诸天之身光洁细妙非人所睹。<a id="a-70"></a>以佛神力显然明着皆可得见。<a id="a-71"></a>尔时世尊从天初下足蹈宝阶。<a id="a-72"></a>梵王在右手执白盖。<a id="a-73"></a>帝释在左手持白拂。<a id="a-74"></a>其余诸天皆乘虚空随佛而下。<a id="a-75"></a>一时同奏种种音乐。<a id="a-76"></a>各自捧持幢幡宝盖散花供养。<a id="a-77"></a>净居天众侧塞虚空。<a id="a-78"></a>无量百千诸天婇女。<a id="a-79"></a>持宝珠璎珞歌赞佛德。<a id="a-7A"></a>复有诸天。<a id="a-7B"></a>于虚空中雨种种香及种种花。<a id="a-7C"></a>诸龙雨于微细香雨。<a id="a-7D"></a>于时空中净无云曀。<a id="a-7E"></a>雷声美妙闻者喜悦。<a id="a-7F"></a>揵闼婆神。<a id="a-7G"></a>紧那罗神。<a id="a-7H"></a>奏提婆那伽微妙之曲。<a id="a-7I"></a>歌赞如来本生之事。<a id="a-7J"></a>于时阎浮提内。<a id="a-7K"></a>王及臣人并四众等。<a id="a-7L"></a>周匝遍满僧伽尸城。<a id="a-7M"></a>或散香花或持幡盖。<a id="a-7N"></a>吹螺击鼓种种音乐向空供养。<a id="a-7O"></a>举手合掌瞻仰于佛。<a id="a-7P"></a>人天名花上下交散。<a id="a-7Q"></a>缤纷而下积至于膝。<a id="a-7R"></a>诸外道众见斯事者。<a id="a-7S"></a>咸亦发心归依礼敬。</p>
  <p id="a7T">尔时世尊足蹈宝阶。<a id="a-7U"></a>次第而下至于半路。<a id="a-7V"></a>四天王天即于其所广设供养。<a id="a-7W"></a>此供殊妙劫初已来未曾有也。</p>
  <p id="a7X">尔时如来受天供毕。<a id="a-7Y"></a>复与大众巡阶而下。<a id="a-7Z"></a>至最下级欲践地时。<a id="a-7a"></a>其莲花色比丘尼。<a id="a-7b"></a>即变其身作转轮王。<a id="a-7c"></a>领四种兵七宝前导。<a id="a-7d"></a>从空来下疾至佛所。<a id="a-7e"></a>诸国王等各兴是念。<a id="a-7f"></a>此转轮王从何所来。<a id="a-7g"></a>干时尊者须菩提在自房中见佛下来。<a id="a-7h"></a>即整衣服遥申礼敬。<a id="a-7i"></a>时莲花色比丘尼。<a id="a-7j"></a>舍轮王身还复本形。<a id="a-7k"></a>遽即顶礼佛世尊足。<a id="a-7l"></a>尔时世尊种种呵责彼比丘尼。<a id="a-7m"></a>而谓之曰。<a id="a-7n"></a>汝今知不。<a id="a-7o"></a>须菩提已先礼我。<a id="a-7p"></a>汝得谁教变作轮王。<a id="a-7q"></a>汝得预出家受具足戒已过其分。<a id="a-7r"></a>汝智慧微少谄诈无边。<a id="a-7s"></a>慈悲报恩如露一滴。<a id="a-7t"></a>岂能于我法中而为上首。<a id="a-7u"></a>时莲花色比丘尼。<a id="a-7v"></a>闻佛教诲深生愧耻。<a id="a-7w"></a>即白佛言。<a id="a-7x"></a>世尊。<a id="a-7y"></a>我今自知为过不少。<a id="a-7z"></a>从今以往不敢复更变现神通。</p>
  <p id="a80">尔时阎浮提内国王大臣并四部众。<a id="a-81"></a>皆以所持种种供具供养于佛。<a id="a-82"></a>时优陀延王顶戴佛像并诸上供珍异之物。<a id="a-83"></a>至如来所而以奉献。<a id="a-84"></a>佛身相好具足端严。<a id="a-85"></a>在诸天中殊特明显。<a id="a-86"></a>譬如满月离众云曀。<a id="a-87"></a>所造之像而对于佛。<a id="a-88"></a>犹如堆阜比须弥山不可为喻。<a id="a-89"></a>但有螺髻及以玉毫少似于佛。<a id="a-8A"></a>而令四众知是佛像。</p>
  <p id="a8B">尔时优陀延王白佛言。<a id="a-8C"></a>世尊。<a id="a-8D"></a>如来过去于生死中为求菩提。<a id="a-8E"></a>行无量无边难行苦行。<a id="a-8F"></a>获是最上微妙之身无与等者。<a id="a-8G"></a>我所造像不似于佛。<a id="a-8H"></a>窃自思惟深为过咎。</p>
  <p id="a8I">尔时世尊告彼王言。<a id="a-8J"></a>非为过咎。<a id="a-8K"></a>汝今已作无量利益。<a id="a-8L"></a>更无有人与汝等者。<a id="a-8M"></a>汝今于我佛法之中初为轨则。<a id="a-8N"></a>以是因缘故。<a id="a-8O"></a>令无量众生得大信利。<a id="a-8P"></a>汝今已获无量福德广大善根。<a id="a-8Q"></a>时天帝释复告王言。<a id="a-8R"></a>王今于此勿怀忧惧。<a id="a-8S"></a>如来先在天上及此人间。<a id="a-8T"></a>皆称赞于王造像功德。<a id="a-8U"></a>凡诸天众悉亦随喜。<a id="a-8V"></a>未来世中有信之人。<a id="a-8W"></a>皆因王故造佛形像而获胜福。<a id="a-8X"></a>王今宜应欢喜自庆。</p>
 </body>
</html>