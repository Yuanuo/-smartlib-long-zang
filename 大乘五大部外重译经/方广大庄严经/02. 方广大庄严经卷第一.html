<!doctype html>
<html id="z3IBTiGNX" data-ver="1036">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘五大部外重译经">
  <meta period="unknown">
 </head>
 <body>
  <h1 id="a1">方广大庄严经卷第一</h1>
  <h2 id="a2">亦名神通游戏</h2>
  <h2 id="a3">序品第一</h2>
  <p id="a4">如是我闻。<a id="a-5"></a>一时佛在舍卫国。<a id="a-6"></a>祇树给孤独园。<a id="a-7"></a>与大比丘众万二千人俱。<a id="a-8"></a>皆是大阿罗汉。<a id="a-9"></a>其名曰阿若憍陈如。<a id="a-A"></a>摩诃迦葉。<a id="a-B"></a>舍利弗。<a id="a-C"></a>摩诃目干连。<a id="a-D"></a>摩诃迦旃延。<a id="a-E"></a>富娄那弥多罗尼子。<a id="a-F"></a>摩诃南阿[少/兔]娄驮。<a id="a-G"></a>劫宾那。<a id="a-H"></a>跋提罗。<a id="a-I"></a>优波离。<a id="a-J"></a>难陀。<a id="a-K"></a>娑伽陀。<a id="a-L"></a>阿难。<a id="a-M"></a>罗睺罗。<a id="a-N"></a>如是众所知识大阿罗汉等。<a id="a-O"></a>菩萨摩诃萨三万二千人。<a id="a-P"></a>皆是一生补处。<a id="a-Q"></a>游戏神通三昧自在。<a id="a-R"></a>大愿满足入无碍慧获诸法忍。<a id="a-S"></a>具陀罗尼辩才无滞。<a id="a-T"></a>一切皆从波罗蜜生。<a id="a-U"></a>已能圆满菩萨诸地。<a id="a-V"></a>已得一切菩萨自在。<a id="a-W"></a>其名曰弥勒菩萨。<a id="a-X"></a>陀罗尼自在菩萨。<a id="a-Y"></a>师子王菩萨。<a id="a-Z"></a>成就义菩萨。<a id="a-a"></a>寂戒慧菩萨。<a id="a-b"></a>常精进菩萨。<a id="a-c"></a>无碍慧菩萨。<a id="a-d"></a>大悲思惟菩萨。<a id="a-e"></a>与如是等菩萨众俱。</p>
  <p id="af">尔时世尊为诸四众比丘比丘尼优婆塞优婆夷。<a id="a-g"></a>国王王子大臣官属刹利婆罗门长者居士。<a id="a-h"></a>及诸外道无央数众常以四事恭敬施安。<a id="a-i"></a>于供养中最为殊胜。<a id="a-j"></a>佛心无染。<a id="a-k"></a>犹如莲华不着于水。<a id="a-l"></a>名称高远遍于十方。<a id="a-m"></a>所谓如来应供正遍知明行足善逝世间解无上士调御丈夫天人师佛世尊。<a id="a-n"></a>成就五眼具足六通。<a id="a-o"></a>于此世间及余国土。<a id="a-p"></a>为诸天人演说正法。<a id="a-q"></a>初中后善其义深远。<a id="a-r"></a>其言巧妙纯一圆满。<a id="a-s"></a>具足清白梵行之相。</p>
  <p id="at">尔时如来于中夜分。<a id="a-u"></a>入佛庄严三昧。<a id="a-v"></a>从于顶髻放大光明。<a id="a-w"></a>其光名为忆念过去诸佛无著智。<a id="a-x"></a>上照净居天宫。<a id="a-y"></a>为欲开发诸天子。</p>
  <p id="az">故光明网中而说偈言。</p>
  <p id="a10">牟尼身口意清净　　智慧光明照世间</p>
  <p id="a11">此光最胜除冥暗　　于释师子应归命</p>
  <p id="a12">智慧大海胜威德　　知法自在为法王</p>
  <p id="a13">世间应供天中天　　觉悟自在应归命</p>
  <p id="a14">所有难调心已调　　意净超出诸魔网</p>
  <p id="a15">其所见闻不空过　　解脱彼岸应归命</p>
  <p id="a16">佛无体性无与等　　所作无边常寂然</p>
  <p id="a17">知净妙理除疑惑　　一切深信应归命</p>
  <p id="a18">施甘露药大医王　　辩才雄猛摧邪道</p>
  <p id="a19">法为眷属知胜义　　导师演说无上法</p>
  <p id="a1A">尔时净居天子。<a id="a-1B"></a>闻如是偈从禅定起。<a id="a-1C"></a>即时忆念过去无量无边阿僧祇劫诸佛如来。<a id="a-1D"></a>及佛国土功德庄严。<a id="a-1E"></a>说法众会皆悉明了。<a id="a-1F"></a>时摩醯首罗难陀苏难陀等。<a id="a-1G"></a>无数净居天众。<a id="a-1H"></a>光明赫弈威神巍巍。<a id="a-1I"></a>照祇树给孤独园。<a id="a-1J"></a>来诣佛所顶礼佛足。<a id="a-1K"></a>一心合掌恭敬而立白佛言。<a id="a-1L"></a>世尊。<a id="a-1M"></a>有经名为方广神通游戏大庄严法门。<a id="a-1N"></a>显示菩萨众德之本。<a id="a-1O"></a>处于兜率微妙天宫。<a id="a-1P"></a>思惟降生示现胜种。<a id="a-1Q"></a>具诸功德行童子事。<a id="a-1R"></a>艺业伎术工巧书算捔力骋武。<a id="a-1S"></a>而于世间皆悉最胜。<a id="a-1T"></a>示受五欲具菩萨道降伏魔军。<a id="a-1U"></a>出生如来力无畏等一切佛法。<a id="a-1V"></a>此经如是过去无量诸佛世尊皆已宣说。<a id="a-1W"></a>所谓波头摩胜佛。<a id="a-1X"></a>法幢佛。<a id="a-1Y"></a>为照明佛。<a id="a-1Z"></a>功德幢佛。<a id="a-1a"></a>功德性佛。<a id="a-1b"></a>大性佛。<a id="a-1c"></a>仙天佛。<a id="a-1d"></a>胜光明佛。<a id="a-1e"></a>真幢佛。<a id="a-1f"></a>金刚坚固佛。<a id="a-1g"></a>降伏一切佛。<a id="a-1h"></a>真金色佛。<a id="a-1i"></a>极高行佛。<a id="a-1j"></a>珊瑚海佛。<a id="a-1k"></a>花幢佛。<a id="a-1l"></a>最胜色佛。<a id="a-1m"></a>善明佛。<a id="a-1n"></a>仙护佛。<a id="a-1o"></a>胜轮佛。<a id="a-1p"></a>高胜佛。<a id="a-1q"></a>开敷莲花佛。<a id="a-1r"></a>眉间光明佛。<a id="a-1s"></a>莲花台佛。<a id="a-1t"></a>善光明佛。<a id="a-1u"></a>吉祥佛。<a id="a-1v"></a>善见佛师子光佛。<a id="a-1w"></a>坚牢惠施佛。<a id="a-1x"></a>香春佛。<a id="a-1y"></a>广大名称佛。<a id="a-1z"></a>底沙佛。<a id="a-20"></a>弗沙佛。<a id="a-21"></a>世间端严佛。<a id="a-22"></a>普光明佛。<a id="a-23"></a>宝称佛。<a id="a-24"></a>最胜光明佛。<a id="a-25"></a>梵光佛。<a id="a-26"></a>善声佛。<a id="a-27"></a>妙花佛。<a id="a-28"></a>美音佛。<a id="a-29"></a>上色行佛。<a id="a-2A"></a>微笑目佛。<a id="a-2B"></a>功德聚佛。<a id="a-2C"></a>大云声佛。<a id="a-2D"></a>善色佛。<a id="a-2E"></a>寿光佛。<a id="a-2F"></a>象王游步佛。<a id="a-2G"></a>世间欣乐佛。<a id="a-2H"></a>降伏魔怨佛。<a id="a-2I"></a>正应供佛。<a id="a-2J"></a>毗婆尸佛。<a id="a-2K"></a>尸弃佛。<a id="a-2L"></a>毗叶浮佛。<a id="a-2M"></a>迦罗孙佛。<a id="a-2N"></a>俱那含牟尼佛。<a id="a-2O"></a>迦葉佛。<a id="a-2P"></a>如是等过去无量诸佛如来皆说此经。<a id="a-2Q"></a>唯愿世尊。<a id="a-2R"></a>还如过去诸佛。<a id="a-2S"></a>利益安乐无量众生。<a id="a-2T"></a>悲愍世间令得义利。<a id="a-2U"></a>令诸天人于大乘中而得增益。<a id="a-2V"></a>降伏异道摧灭魔怨。<a id="a-2W"></a>显发菩萨所行功德。<a id="a-2X"></a>而于上乘劝勉精进。<a id="a-2Y"></a>摄受正法绍三宝种使不断绝。<a id="a-2Z"></a>示现成佛事业圆满故。<a id="a-2a"></a>亦说是经。<a id="a-2b"></a>如来尔时哀愍诸天默然受请。<a id="a-2c"></a>是时诸天蒙佛垂许。<a id="a-2d"></a>欢喜踊跃生清净心。<a id="a-2e"></a>稽首作礼右绕三匝。<a id="a-2f"></a>散天曼陀罗花。<a id="a-2g"></a>供养于佛忽然不现。</p>
  <p id="a2h">尔时世尊于晨朝时。<a id="a-2i"></a>诣迦罗道场敷座而坐。<a id="a-2j"></a>诸大菩萨及声闻众恭敬围绕。<a id="a-2k"></a>告诸比丘。<a id="a-2l"></a>昨于中夜摩醯首罗及难陀苏难陀等。<a id="a-2m"></a>无数净居天众。<a id="a-2n"></a>稽首我足合掌恭敬。<a id="a-2o"></a>而白我言。<a id="a-2p"></a>唯愿如来演说神通游戏大严经典。<a id="a-2q"></a>怜愍一切世间天人。<a id="a-2r"></a>令诸菩萨现在未来而得增益。<a id="a-2s"></a>我时默然可其所请。<a id="a-2t"></a>汝等谛听。<a id="a-2u"></a>我今宣说。</p>
  <p data-pb></p>
  <h2 id="a2v">兜率天宫品第二</h2>
  <p id="a2w">尔时佛告诸比丘。<a id="a-2x"></a>何等名为方广神通游戏大严经典。<a id="a-2y"></a>所谓显于菩萨住兜率宫。<a id="a-2z"></a>常为无量威德诸天之所供养。<a id="a-30"></a>逮得灌顶。<a id="a-31"></a>百千梵众之所称扬。<a id="a-32"></a>愿力圆满。<a id="a-33"></a>能正了知诸佛法藏。<a id="a-34"></a>慧眼清净其心普洽。<a id="a-35"></a>惭愧知足正念慧行炽然修行。<a id="a-36"></a>布施持戒忍辱精进禅定智慧。<a id="a-37"></a>方便善巧胜波罗蜜。<a id="a-38"></a>大慈大悲大喜大舍。<a id="a-39"></a>梵行明达得大神通。<a id="a-3A"></a>知见现前无著无碍。<a id="a-3B"></a>念处正勤。<a id="a-3C"></a>神足根力觉支正道。<a id="a-3D"></a>菩提分法皆尽边际。<a id="a-3E"></a>具足相好庄严其身。<a id="a-3F"></a>利益众生无时暂替。<a id="a-3G"></a>如说而作无虚妄语。<a id="a-3H"></a>演说正法无所贪求。<a id="a-3I"></a>心净质直离诸邪谄。<a id="a-3J"></a>无有怖畏亦无憍慢。<a id="a-3K"></a>于一切众生其心平等。<a id="a-3L"></a>供养无量百千万亿诸佛如来。<a id="a-3M"></a>恒为无量百千那由他诸大菩萨。<a id="a-3N"></a>恭敬尊重。<a id="a-3O"></a>又为梵释四王摩醯首罗。<a id="a-3P"></a>天龙夜叉乾闼婆阿修罗迦娄罗紧那罗摩睺罗伽等。<a id="a-3Q"></a>闻名称赞生欢喜心。<a id="a-3R"></a>入无碍解方便善巧。<a id="a-3S"></a>一切文句差别之相。<a id="a-3T"></a>皆悉能知。<a id="a-3U"></a>凡有宣说曾无所著。<a id="a-3V"></a>如大商主乘大法船游生死海。<a id="a-3W"></a>得三十七菩提之分无量珍宝。<a id="a-3X"></a>而于佛法得陀罗尼。<a id="a-3Y"></a>忆念修行终不错谬。<a id="a-3Z"></a>如大导师越四瀑流誓愿满足。<a id="a-3a"></a>降伏魔怨摧诸异学。<a id="a-3b"></a>以金刚慧及大悲军能破烦恼。<a id="a-3c"></a>譬如莲华出于功德广大池中。<a id="a-3d"></a>增上愿力之所生起。<a id="a-3e"></a>大菩提心而为其根。<a id="a-3f"></a>润以甚深清净法水方便。<a id="a-3g"></a>善巧以为其台。<a id="a-3h"></a>菩提为茎。<a id="a-3i"></a>禅定为蕊。<a id="a-3j"></a>离诸热恼清净广大以为其叶。<a id="a-3k"></a>多闻持戒及不放逸无所挂碍以为其香。<a id="a-3l"></a>非世八法之所能染。<a id="a-3m"></a>如师子王福智为体。<a id="a-3n"></a>神通为足。<a id="a-3o"></a>圣谛为爪。<a id="a-3p"></a>梵住为牙。<a id="a-3q"></a>四摄为头。<a id="a-3r"></a>觉十二缘以生其躯。<a id="a-3s"></a>三十七品菩提分法明了之智以为其顶。<a id="a-3t"></a>三解脱门以为频申。<a id="a-3u"></a>禅定智慧以为其目。<a id="a-3v"></a>以诸三昧为其岩穴。<a id="a-3w"></a>毗奈耶林四威仪路怡悦其身。<a id="a-3x"></a>十力四无所畏惯习所成而为其力。<a id="a-3y"></a>离诸贪欲为其行步。<a id="a-3z"></a>自在无畏无我无法以为其吼。<a id="a-40"></a>摧伏外道如制群鹿。<a id="a-41"></a>无上丈夫人中之日。<a id="a-42"></a>禅定解脱智慧为光。<a id="a-43"></a>外道萤烛皆悉掩蔽。<a id="a-44"></a>无明昏翳破之无余。<a id="a-45"></a>于天人中廓然大照。<a id="a-46"></a>譬如明月白分圆满。<a id="a-47"></a>世间乐见清凉无云。<a id="a-48"></a>众星之中皎然最胜。<a id="a-49"></a>示解脱路照菩提道。<a id="a-4A"></a>开敷天人拘物头花。<a id="a-4B"></a>譬如轮王于四天下法化平等。<a id="a-4C"></a>七菩提分以为其宝。<a id="a-4D"></a>于一切众生心行平等以为十善。<a id="a-4E"></a>大愿成就无碍之法以为其轮。<a id="a-4F"></a>譬如巨海深广难入无量众宝充满其中潮不过限。<a id="a-4G"></a>缘起智慧深广难入。<a id="a-4H"></a>一切法宝充满其中。<a id="a-4I"></a>应众生机为不过限。<a id="a-4J"></a>其心平等离诸憎爱如地水火风。<a id="a-4K"></a>其量高妙坚固难动如须弥山。<a id="a-4L"></a>智慧广大。<a id="a-4M"></a>不为诸垢之所染着犹如虚空。<a id="a-4N"></a>意乐清净能行惠施。<a id="a-4O"></a>久积净业无虚妄语。<a id="a-4P"></a>已能具足一切善根。<a id="a-4Q"></a>自在熏修七阿僧祇。<a id="a-4R"></a>所习善根皆已回向。<a id="a-4S"></a>弘五福德施七净财。<a id="a-4T"></a>行十善道增长五十二种善根。<a id="a-4U"></a>已能修习正行。<a id="a-4V"></a>相应四十分位。<a id="a-4W"></a>已能修习誓愿相应四十分位。<a id="a-4X"></a>已能修习意乐相应四十分位。<a id="a-4Y"></a>已能修习正直解脱四十分位。<a id="a-4Z"></a>曾于四百亿那由他拘胝佛所。<a id="a-4a"></a>随佛出家。<a id="a-4b"></a>曾于五十百亿那由他拘胝佛所。<a id="a-4c"></a>而行大施。<a id="a-4d"></a>已曾亲近三百五十拘胝诸辟支佛。<a id="a-4e"></a>已曾教化无量阿僧祇诸声闻众。<a id="a-4f"></a>皆令住于正方便中。<a id="a-4g"></a>为欲证阿耨多罗三藐三菩提乃趣一生补处。<a id="a-4h"></a>从此命终生兜率天。<a id="a-4i"></a>为彼天子名曰净幢。<a id="a-4j"></a>恒为诸天之所供养。<a id="a-4k"></a>当于彼没后生人中。<a id="a-4l"></a>证阿耨多罗三藐三菩提。</p>
  <p id="a4m">佛告诸比丘。<a id="a-4n"></a>彼天宫中有三万二千微妙安乐所住之处。<a id="a-4o"></a>高阁重门层楼大殿。<a id="a-4p"></a>轩槛窗牖花盖缯幡。<a id="a-4q"></a>宝铃垂饰珠网交络。<a id="a-4r"></a>散以曼陀罗花摩诃曼陀罗花。<a id="a-4s"></a>处处盈满。<a id="a-4t"></a>诸天婇女百千拘胝那由他。<a id="a-4u"></a>奏天伎乐。<a id="a-4v"></a>其诸宝树生众天花。<a id="a-4w"></a>所谓阿提目多花。<a id="a-4x"></a>俱毗罗花。<a id="a-4y"></a>詹波迦花。<a id="a-4z"></a>波吒罗花。<a id="a-50"></a>目真邻陀花。<a id="a-51"></a>阿输迦花。<a id="a-52"></a>镇头迦花。<a id="a-53"></a>阿娑那花。<a id="a-54"></a>建尼迦花。<a id="a-55"></a>坚固花。<a id="a-56"></a>大坚固花。<a id="a-57"></a>处处开敷以为严饰。<a id="a-58"></a>真金线网弥覆其上。<a id="a-59"></a>周匝间厕种种庄严。<a id="a-5A"></a>诸宝池中生摩利迦花苏曼那花。<a id="a-5B"></a>跋罗花。<a id="a-5C"></a>婆利师迦花。<a id="a-5D"></a>拘旦罗花。<a id="a-5E"></a>苏建提花。<a id="a-5F"></a>天妙意花。<a id="a-5G"></a>优钵罗花。<a id="a-5H"></a>波头摩花。<a id="a-5I"></a>拘物头花。<a id="a-5J"></a>芬陀利花。<a id="a-5K"></a>妙香花。<a id="a-5L"></a>如是等花。<a id="a-5M"></a>成大花帐处处庄严。<a id="a-5N"></a>无量羽族鹦鹉舍利。<a id="a-5O"></a>拘抧罗鸟鹅雁鸳鸯。<a id="a-5P"></a>孔雀翡翠迦陵频伽命命等鸟。<a id="a-5Q"></a>杂类形色出微妙音。<a id="a-5R"></a>诸天子等百千拘胝那由他数。<a id="a-5S"></a>大集法堂围绕菩萨。<a id="a-5T"></a>听受所说无上大法。<a id="a-5U"></a>除断贪嗔憍慢结使一切烦恼。<a id="a-5V"></a>生广大心踊跃欢喜住安隐乐。<a id="a-5W"></a>菩萨久修净业所感。<a id="a-5X"></a>诸天伎乐八万四千皆出种种微妙音声。<a id="a-5Y"></a>其音声中。<a id="a-5Z"></a>而说颂曰。</p>
  <p id="a5a">尊忆然灯记　　积集无边福</p>
  <p id="a5b">超越于生死　　智慧发光明</p>
  <p id="a5c">长时修惠施　　其心常离染</p>
  <p id="a5d">三垢憍慢尽　　语业无诸过</p>
  <p id="a5e">忆昔无边劫　　种姓恒处尊</p>
  <p id="a5f">戒忍及精进　　定慧久修习</p>
  <p id="a5g">又念无边劫　　供养诸如来</p>
  <p id="a5h">既超生老死　　当度所应度</p>
  <p id="a5i">众生可悲愍　　惟尊勿舍之</p>
  <p id="a5j">诸天龙鬼神　　皆悉共瞻待</p>
  <p id="a5k">众生久渴欲　　如海纳群流</p>
  <p id="a5l">惟尊智充足　　当救诸渴者</p>
  <p id="a5m">远于世讥嫌　　乐法舍贪欲</p>
  <p id="a5n">离垢清净眠　　哀愍诸世间</p>
  <p id="a5o">菩萨宿福德　　处于兜率宫</p>
  <p id="a5p">天众百千亿　　闻法曾无倦</p>
  <p id="a5q">当下阎浮提　　垂慈洒甘露</p>
  <p id="a5r">已过于欲界　　无数亿诸天</p>
  <p id="a5s">亦复共希望　　菩萨当下生</p>
  <p id="a5t">必坏于魔业　　能摧诸异学</p>
  <p id="a5u">佛道如观掌　　至时宜勿住</p>
  <p id="a5v">烦恼火增盛　　愿为布慈云</p>
  <p id="a5w">普雨于法雨　　灭除诸猛焰</p>
  <p id="a5x">前佛已过去　　今佛作医王</p>
  <p id="a5y">当以三脱门　　为药除众病</p>
  <p id="a5z">令彼诸含识　　得至于涅槃</p>
  <p id="a60">如来大法音　　外道悉摧伏</p>
  <p id="a61">譬如师子吼　　百兽咸惊怖</p>
  <p id="a62">智慧以为手　　从于精进生</p>
  <p id="a63">无量诸魔军　　自在能摧伏</p>
  <p id="a64">梵释百千数　　敬心祈见佛</p>
  <p id="a65">四王当奉钵　　唯悕速下生</p>
  <p id="a66">尊今应豫观　　欲依何种族</p>
  <p id="a67">当往阎浮界　　示行菩萨道</p>
  <p id="a68">如器成珍宝　　其器自严洁</p>
  <p id="a69">智慧净摩尼　　于彼雨甘露</p>
  <p id="a6A">诸天乐器中　　演出如是偈</p>
  <p id="a6B">劝请于菩萨　　大悲救众生</p>
  <p data-pb></p>
  <h2 id="a6C">胜族品第三</h2>
  <p id="a6D">佛告诸比丘。<a id="a-6E"></a>尔时菩萨闻如是偈即从座起。<a id="a-6F"></a>出于自宫诣法集堂坐师子座。<a id="a-6G"></a>复有无量无边同乘同行大菩萨众。<a id="a-6H"></a>皆升法堂坐师子座。<a id="a-6I"></a>各有六十八拘胝眷属前后围绕。<a id="a-6J"></a>菩萨将欲降生。<a id="a-6K"></a>十二年前有净居天。<a id="a-6L"></a>下阎浮地作婆罗门。<a id="a-6M"></a>说围陀论。<a id="a-6N"></a>彼论所载。<a id="a-6O"></a>十二年后。<a id="a-6P"></a>有一胜人现白象形入于母胎。<a id="a-6Q"></a>其人具足三十二种大人之相。<a id="a-6R"></a>有二决定。<a id="a-6S"></a>若在家者当为转轮圣王。<a id="a-6T"></a>若出家者当得成佛。<a id="a-6U"></a>复有天子。<a id="a-6V"></a>下阎浮提。<a id="a-6W"></a>告辟支佛作如是言。<a id="a-6X"></a>仁者。<a id="a-6Y"></a>应舍此土。<a id="a-6Z"></a>何以故。<a id="a-6a"></a>十二年后当有菩萨降神入胎。<a id="a-6b"></a>是时王舍城尾盘山中。<a id="a-6c"></a>有辟支佛名曰摩灯。<a id="a-6d"></a>闻是语已。<a id="a-6e"></a>自见其身犹如委土。<a id="a-6f"></a>从座而起。<a id="a-6g"></a>踊在虚空高七多罗树。<a id="a-6h"></a>化火焚身入于涅槃。<a id="a-6i"></a>唯余舍利从空而下。<a id="a-6j"></a>是故此地名仙人堕处。<a id="a-6k"></a>诸比丘是时波罗奈国五百辟支闻天语已。<a id="a-6l"></a>亦复如是。<a id="a-6m"></a>化火焚身入于涅槃。<a id="a-6n"></a>唯余舍利从空而下。<a id="a-6o"></a>复以过去有仁慈王。<a id="a-6p"></a>施于群鹿无畏之处。<a id="a-6q"></a>是故彼地亦名仙人鹿苑。</p>
  <p id="a6r">尔时菩萨处于天宫。<a id="a-6s"></a>以四种心而遍观察。<a id="a-6t"></a>一者观时。<a id="a-6u"></a>二者观方。<a id="a-6v"></a>三者观国。<a id="a-6w"></a>四者观族。<a id="a-6x"></a>比丘。<a id="a-6y"></a>何故观时。<a id="a-6z"></a>菩萨不于劫初而入母胎。<a id="a-70"></a>唯于劫减。<a id="a-71"></a>世间众生明了知有老病死苦。<a id="a-72"></a>菩萨是时方入母胎。<a id="a-73"></a>何故观方。<a id="a-74"></a>菩萨不于东弗婆提西瞿耶尼北郁单越及余边地。<a id="a-75"></a>唯现阎浮。<a id="a-76"></a>所以者何。<a id="a-77"></a>阎浮提人有智慧故。<a id="a-78"></a>何故观国。<a id="a-79"></a>菩萨不生边地。<a id="a-7A"></a>以其边地人多顽钝无有根器。<a id="a-7B"></a>犹如哑羊而不能知。<a id="a-7C"></a>善与不善言说之义。<a id="a-7D"></a>是故菩萨但生中国。<a id="a-7E"></a>何故观族。<a id="a-7F"></a>菩萨不生旃陀罗毗舍首陀家。<a id="a-7G"></a>四姓之中唯于二族。<a id="a-7H"></a>刹帝利种及婆罗门。<a id="a-7I"></a>于今世间重刹帝利。<a id="a-7J"></a>是故菩萨生刹利家。<a id="a-7K"></a>如是观已默然而住。<a id="a-7L"></a>尔时会中诸菩萨众。<a id="a-7M"></a>及诸天子各相谓言。<a id="a-7N"></a>菩萨今者当于何国依何种姓而托生耶。</p>
  <p id="a7O">或有天言。<a id="a-7P"></a>摩伽陀国毗提诃王。<a id="a-7Q"></a>豪贵甚盛可生于彼。<a id="a-7R"></a>复有说言。<a id="a-7S"></a>菩萨不生于彼。<a id="a-7T"></a>何以故。<a id="a-7U"></a>其王父母俱不真正。<a id="a-7V"></a>憍慢卒暴善根微鲜。<a id="a-7W"></a>无大福德不宜生彼。</p>
  <p id="a7X">或有天言。<a id="a-7Y"></a>憍萨罗王种望殊胜。<a id="a-7Z"></a>多有财宝象马车乘吏民僮仆。<a id="a-7a"></a>可生于彼。<a id="a-7b"></a>复有说言。<a id="a-7c"></a>菩萨不生于彼。<a id="a-7d"></a>何以故。<a id="a-7e"></a>其王本是摩灯伽种。<a id="a-7f"></a>父母宗亲悉皆鄙劣少信薄福。<a id="a-7g"></a>不宜生彼。</p>
  <p id="a7h">或有天言。<a id="a-7i"></a>彼犊子王种姓豪强。<a id="a-7j"></a>富乐炽盛好行惠施。<a id="a-7k"></a>可生于彼。<a id="a-7l"></a>复有说言。<a id="a-7m"></a>菩萨不生于彼。<a id="a-7n"></a>何以故。<a id="a-7o"></a>其王凡劣无大威德。<a id="a-7p"></a>暴戾可畏。<a id="a-7q"></a>母族卑下篡窃君位。<a id="a-7r"></a>不宜生彼。</p>
  <p id="a7s">或有天言。<a id="a-7t"></a>毗耶离王尊贵富盛安隐快乐。<a id="a-7u"></a>无诸怨敌人民众多。<a id="a-7v"></a>宫室苑园林泉花果。<a id="a-7w"></a>庄严绮丽犹若天宫。<a id="a-7x"></a>可生于彼。<a id="a-7y"></a>复有说言。<a id="a-7z"></a>菩萨不生于彼。<a id="a-80"></a>何以故。<a id="a-81"></a>其国土中诸离车子。<a id="a-82"></a>不相敬顺。<a id="a-83"></a>各自称尊。<a id="a-84"></a>是故菩萨不宜生彼。</p>
  <p id="a85">或有天言。<a id="a-86"></a>胜光王有大威力。<a id="a-87"></a>统御兵众能破怨敌。<a id="a-88"></a>可生于彼。<a id="a-89"></a>复有说言菩萨不生于彼。<a id="a-8A"></a>何以故。<a id="a-8B"></a>其王刚强不修善业。<a id="a-8C"></a>是故菩萨不宜生彼。</p>
  <p id="a8D">或有天言。<a id="a-8E"></a>摩偷罗城王名善臂。<a id="a-8F"></a>勇猛安乐富贵自在。<a id="a-8G"></a>可生于彼。<a id="a-8H"></a>复有说言。<a id="a-8I"></a>菩萨不生于彼。<a id="a-8J"></a>何以故。<a id="a-8K"></a>其王本是邪见种族残害无道。<a id="a-8L"></a>不宜生彼。</p>
  <p id="a8M">或有天言。<a id="a-8N"></a>般茶婆王都在象城。<a id="a-8O"></a>勤事勇健支体圆满。<a id="a-8P"></a>人相具足能制怨敌。<a id="a-8Q"></a>可生于彼。<a id="a-8R"></a>复有说言。<a id="a-8S"></a>菩萨不生于彼。<a id="a-8T"></a>何以故。<a id="a-8U"></a>其王阉官之人室家坏乱。<a id="a-8V"></a>虽有五男皆非其胤。<a id="a-8W"></a>不宜生彼。</p>
  <p id="a8X">或有天言。<a id="a-8Y"></a>弥梯罗城庄严绮丽。<a id="a-8Z"></a>王名善友。<a id="a-8a"></a>威伏诸王象马四兵皆悉具足。<a id="a-8b"></a>珍宝无量乐闻正法。<a id="a-8c"></a>可生于彼。<a id="a-8d"></a>复有说言。<a id="a-8e"></a>菩萨不生于彼。<a id="a-8f"></a>何以故。<a id="a-8g"></a>其王虽有如是美事。<a id="a-8h"></a>年时衰暮无有力势。<a id="a-8i"></a>复多子息。<a id="a-8j"></a>不宜生彼。</p>
  <p id="a8k">佛告诸比丘。<a id="a-8l"></a>无量菩萨及诸天子。<a id="a-8m"></a>于阎浮提十六大国。<a id="a-8n"></a>所有威德胜望王种周遍观察。<a id="a-8o"></a>皆悉不堪菩萨往生。<a id="a-8p"></a>相与筹议。<a id="a-8q"></a>竟不能知菩萨生处。<a id="a-8r"></a>尔时会中有一天子。<a id="a-8s"></a>名曰智幢。<a id="a-8t"></a>善入大乘心不退转。<a id="a-8u"></a>告众天子言。<a id="a-8v"></a>汝等宜应往问菩萨。<a id="a-8w"></a>当生何处。<a id="a-8x"></a>诸天子等咸共合掌。<a id="a-8y"></a>诣菩萨所而前问言。<a id="a-8z"></a>阎浮提中何等种姓。<a id="a-90"></a>具何功德。<a id="a-91"></a>补处菩萨当生其家。</p>
  <p id="a92">尔时菩萨告诸天子。<a id="a-93"></a>阎浮提中若有胜望种族。<a id="a-94"></a>成就六十四种功德者。<a id="a-95"></a>最后身菩萨当生其家。<a id="a-96"></a>何等名为六十四德。<a id="a-97"></a>一者国土宽广种姓真正。<a id="a-98"></a>二者众所宗仰。<a id="a-99"></a>三者不生杂姓。<a id="a-9A"></a>四者人相端严。<a id="a-9B"></a>五者族类圆满。<a id="a-9C"></a>六者内外无嫌。<a id="a-9D"></a>七者心无下劣。<a id="a-9E"></a>八者族高贵。<a id="a-9F"></a>九者二族可敬。<a id="a-9G"></a>十者二族有望。<a id="a-9H"></a>十一者二族有德。<a id="a-9I"></a>十二者其家多男。<a id="a-9J"></a>十三者所生无畏。<a id="a-9K"></a>十四者无有瑕疵。<a id="a-9L"></a>十五者贪爱微薄。<a id="a-9M"></a>十六者遵奉禁戒。<a id="a-9N"></a>十七者皆有智慧。<a id="a-9O"></a>十八者凡是所用要令群下先观试之。<a id="a-9P"></a>十九者人皆工巧。<a id="a-9Q"></a>二十者与朋友善终始如一。<a id="a-9R"></a>二十一者不害众生。<a id="a-9S"></a>二十二者不忘恩义。<a id="a-9T"></a>二十三者知行仪式。<a id="a-9U"></a>二十四者依教行事。<a id="a-9V"></a>二十五者疑即无成。<a id="a-9W"></a>二十六者不愚于业。<a id="a-9X"></a>二十七者不吝于物。<a id="a-9Y"></a>二十八者不作罪恶。<a id="a-9Z"></a>二十九者功不唐捐。<a id="a-9a"></a>三十者施心殷重。<a id="a-9b"></a>三十一者志性决定。<a id="a-9c"></a>三十二者善于取舍。<a id="a-9d"></a>三十三者于施信乐。<a id="a-9e"></a>三十四者丈夫作用。<a id="a-9f"></a>三十五者所为成办。<a id="a-9g"></a>三十六者勤勇自在。<a id="a-9h"></a>三十七者勇猛增上。<a id="a-9i"></a>三十八者供养仙人。<a id="a-9j"></a>三十九者供养诸天。<a id="a-9k"></a>四十者供养论师。<a id="a-9l"></a>四十一者供养先灵。<a id="a-9m"></a>四十二者常无怨恨。<a id="a-9n"></a>四十三者名振十方。<a id="a-9o"></a>四十四者有大眷属。<a id="a-9p"></a>四十五者不阻善友。<a id="a-9q"></a>四十六者有多眷属。<a id="a-9r"></a>四十七者有强眷属。<a id="a-9s"></a>四十八者无乱眷属。<a id="a-9t"></a>四十九者威德自在。<a id="a-9u"></a>五十者孝顺父母。<a id="a-9v"></a>五十一者敬事沙门。<a id="a-9w"></a>五十二者遵婆罗门。<a id="a-9x"></a>五十三者七珍具足。<a id="a-9y"></a>五十四者五谷丰盈。<a id="a-9z"></a>五十五者象马无数。<a id="a-A0"></a>五十六者多诸仆从。<a id="a-A1"></a>五十七者不为他侵。<a id="a-A2"></a>五十八者所作成就。<a id="a-A3"></a>五十九者转轮王种。<a id="a-A4"></a>六十者宿世善根而为资粮。<a id="a-A5"></a>六十一者其家一切所有皆由菩萨善根增长。<a id="a-A6"></a>六十二者无诸过失。<a id="a-A7"></a>六十三者无诸讥嫌。<a id="a-A8"></a>六十四者家法和顺。<a id="a-A9"></a>如是名为六十四德。<a id="a-AA"></a>若有成就如上功德。<a id="a-AB"></a>补处菩萨当生其家。</p>
  <p id="aAC">若有女人成就三十二种功德。<a id="a-AD"></a>当为菩萨之母。<a id="a-AE"></a>何等名为三十二德。<a id="a-AF"></a>一者名称高远。<a id="a-AG"></a>二者众所咨嗟。<a id="a-AH"></a>三者威仪无失。<a id="a-AI"></a>四者诸相具足。<a id="a-AJ"></a>五者种姓高贵。<a id="a-AK"></a>六者端正绝伦。<a id="a-AL"></a>七者名德相称。<a id="a-AM"></a>八者不长不短不粗不细。<a id="a-AN"></a>九者未曾孕育。<a id="a-AO"></a>十者性戒成就。<a id="a-AP"></a>十一者心无执着。<a id="a-AQ"></a>十二颜色和悦。<a id="a-AR"></a>十三者运动顺右。<a id="a-AS"></a>十四者识用明悟。<a id="a-AT"></a>十五者姿性柔和。<a id="a-AU"></a>十六者常无怖惧。<a id="a-AV"></a>十七者多闻不忘。<a id="a-AW"></a>十八者智慧庄严。<a id="a-AX"></a>十九者心无谄曲。<a id="a-AY"></a>二十者无所欺诳。<a id="a-AZ"></a>二十一者未尝忿恚。<a id="a-Aa"></a>二十二者恒无悭吝。<a id="a-Ab"></a>二十三者性不嫉妒。<a id="a-Ac"></a>二十四者性无躁动。<a id="a-Ad"></a>二十五者容色滋润。<a id="a-Ae"></a>二十六者口无恶言。<a id="a-Af"></a>二十七者于事能忍。<a id="a-Ag"></a>二十八者具足惭愧。<a id="a-Ah"></a>二十九者三毒皆薄。<a id="a-Ai"></a>三十者远离一切女人过失。<a id="a-Aj"></a>三十一者奉天如戒。<a id="a-Ak"></a>三十二者众相圆满。<a id="a-Al"></a>如是名为三十二德。<a id="a-Am"></a>若有成就如上功德。<a id="a-An"></a>方乃堪任为菩萨母。<a id="a-Ao"></a>菩萨不于黑月入胎。<a id="a-Ap"></a>要以白月弗沙星合。<a id="a-Aq"></a>其母受持清净斋戒。<a id="a-Ar"></a>菩萨于是方现入胎。<a id="a-As"></a>彼诸菩萨及诸天子。<a id="a-At"></a>闻说如是种族清净父母功德。<a id="a-Au"></a>各自思惟。<a id="a-Av"></a>谁有具此诸功德者。<a id="a-Aw"></a>复作是念。<a id="a-Ax"></a>唯有释氏输头檀王。<a id="a-Ay"></a>族望殊胜。<a id="a-Az"></a>转轮王种。<a id="a-B0"></a>所都国邑人民众多。<a id="a-B1"></a>安隐丰饶甚可爱乐。<a id="a-B2"></a>其输檀王人相圆满颜容端正。<a id="a-B3"></a>微妙第一。<a id="a-B4"></a>威德光大福智庄严所为必善。<a id="a-B5"></a>以善化俗。<a id="a-B6"></a>其家豪贵富有财宝。<a id="a-B7"></a>象马七珍皆悉盈满。<a id="a-B8"></a>深达业果离诸恶见。<a id="a-B9"></a>于释种中唯此为主四方归伏见者欢喜。<a id="a-BA"></a>闲习伎艺。<a id="a-BB"></a>不老不少。<a id="a-BC"></a>知教知时。<a id="a-BD"></a>世间轨式无不解了。<a id="a-BE"></a>以法为王。<a id="a-BF"></a>依法御物。<a id="a-BG"></a>又其国土所有人民宿植善根。<a id="a-BH"></a>咸以一心承事其主。</p>
  <p id="aBI">王之圣后名曰摩耶。<a id="a-BJ"></a>善觉王女。<a id="a-BK"></a>年少盛满具足相好。<a id="a-BL"></a>未尝孕育。<a id="a-BM"></a>端正无双姿色妍美犹如彩画。<a id="a-BN"></a>无诸过恶所言诚谛出妙音词。<a id="a-BO"></a>身心恬和无罪离恼。<a id="a-BP"></a>亦无嫉妒。<a id="a-BQ"></a>语必应时。<a id="a-BR"></a>乐行惠施。<a id="a-BS"></a>性戒成就。<a id="a-BT"></a>常于己夫而生知足。<a id="a-BU"></a>心不轻动情无外染。<a id="a-BV"></a>支节相称眉高而长。<a id="a-BW"></a>额广平正发彩绀黑。<a id="a-BX"></a>犹如玄蜂。<a id="a-BY"></a>含笑而言美声柔软。<a id="a-BZ"></a>所作顺右质直无曲。<a id="a-Ba"></a>无谄无诳有惭有愧。<a id="a-Bb"></a>心性安静颜容清净。<a id="a-Bc"></a>三毒皆薄温和能忍。<a id="a-Bd"></a>而于面目及以手足。<a id="a-Be"></a>善自防闲。<a id="a-Bf"></a>身体柔软如迦邻陀衣。<a id="a-Bg"></a>目净修广如青莲花。<a id="a-Bh"></a>唇色赤好如频婆果。<a id="a-Bi"></a>颈如螺旋。<a id="a-Bj"></a>美若虹霓。<a id="a-Bk"></a>修短合度容仪可法。<a id="a-Bl"></a>其肩端好其臂佣长。<a id="a-Bm"></a>支体圆满肤彩润泽。<a id="a-Bn"></a>犹如金刚不可沮坏。<a id="a-Bo"></a>善解众艺故号摩耶。<a id="a-Bp"></a>常处王宫犹如宝女。<a id="a-Bq"></a>亦如化女。<a id="a-Br"></a>又似天女。<a id="a-Bs"></a>住欢喜园具斯众德。<a id="a-Bt"></a>乃能堪任为菩萨母。<a id="a-Bu"></a>如是功德唯释种有。<a id="a-Bv"></a>非余有之。<a id="a-Bw"></a>于是颂曰。</p>
  <p id="aBx">菩萨在兜率　　处于法集堂</p>
  <p id="aBy">同乘及天众　　皆恭敬围绕</p>
  <p id="aBz">共观于胜族　　菩萨何处生</p>
  <p id="aC0">见此阎浮提　　刹利王大姓</p>
  <p id="aC1">释氏最清净　　于彼应降神</p>
  <p id="aC2">城号迦毗罗　　积代轮王种</p>
  <p id="aC3">安隐无怨敌　　善化众所归</p>
  <p id="aC4">其国甚严好　　万性皆欢喜</p>
  <p id="aC5">奉法而从善　　咸同王者心</p>
  <p id="aC6">亲属多胜能　　力将巨象比</p>
  <p id="aC7">或与二三象　　其力共齐等</p>
  <p id="aC8">勇武多伎艺　　不伤害众生</p>
  <p id="aC9">其王之圣后　　千妃中第一</p>
  <p id="aCA">端正无伦匹　　故号为摩耶</p>
  <p id="aCB">容貌过天女　　支节皆相称</p>
  <p id="aCC">天人阿修罗　　睹之无厌足</p>
  <p id="aCD">清净离诸过　　而无秽欲心</p>
  <p id="aCE">言词甚微妙　　质直复柔软</p>
  <p id="aCF">身体常香洁　　一切无可恶</p>
  <p id="aCG">含笑不嚬蹙　　知法具惭愧</p>
  <p id="aCH">无憍慢谄曲　　及以嫉妒心</p>
  <p id="aCI">离邪净诸业　　行慈好惠施</p>
  <p id="aCJ">世间女人过　　其身悉超越</p>
  <p id="aCK">一切诸天人　　无有能踰者</p>
  <p id="aCL">具足诸功德　　宜应怀大圣</p>
  <p id="aCM">曾于五百生　　恒为菩萨母</p>
  <p id="aCN">其王亦如是　　多生以为父</p>
  <p id="aCO">母请持禁戒　　经三十二月</p>
  <p id="aCP">梵行积威德　　其身常光明</p>
  <p id="aCQ">圣后所游履　　斯处自严饰</p>
  <p id="aCR">天人阿修罗　　无能欲心视</p>
  <p id="aCS">一切咸亲敬　　如母如姊妹</p>
  <p id="aCT">以此清净业　　威仪比圣贤</p>
  <p id="aCU">令王擅名誉　　粟散咸归伏</p>
  <p id="aCV">功德两相称　　是为菩萨母</p>
  <p id="aCW">更无诸女人　　堪为佛母者</p>
  <p id="aCX">威德众天子　　大智诸菩萨</p>
  <p id="aCY">咸叹斯母德　　菩萨应降生</p>
  <p data-pb></p>
  <h2 id="aCZ">法门品第四</h2>
  <p id="aCa">尔时佛告诸比丘。<a id="a-Cb"></a>菩萨如是观种姓已。<a id="a-Cc"></a>彼兜率天宫有一大殿。<a id="a-Cd"></a>名曰高幢。<a id="a-Ce"></a>纵广正等六十四由旬。<a id="a-Cf"></a>菩萨尔时升此大殿。<a id="a-Cg"></a>告天众言。<a id="a-Ch"></a>汝当尽集听我最后所说法门。<a id="a-Ci"></a>如是法门。<a id="a-Cj"></a>名为教诫思惟迁没方便下生之相。<a id="a-Ck"></a>是时一切兜率天子及诸天女。<a id="a-Cl"></a>闻是语已皆悉云集。<a id="a-Cm"></a>菩萨神力即于此殿化作道场。<a id="a-Cn"></a>其量正等如四天下。<a id="a-Co"></a>复以种种珍宝而严饰之。<a id="a-Cp"></a>凡所见者莫不欢喜。<a id="a-Cq"></a>是时欲界色界诸天子等。<a id="a-Cr"></a>见此道场如是严丽。<a id="a-Cs"></a>顾己所居如冢墓想。<a id="a-Ct"></a>菩萨福德自善根力。<a id="a-Cu"></a>成就胜妙师子之座。<a id="a-Cv"></a>饰以金银众妙珍宝。<a id="a-Cw"></a>覆以轻软无价天衣。<a id="a-Cx"></a>烧众天香散众天花。<a id="a-Cy"></a>其中无量百千珍宝光明照耀。<a id="a-Cz"></a>以大宝网弥覆其上。<a id="a-D0"></a>宝铃摇动出和雅音。<a id="a-D1"></a>无量宝盖杂色缯彩。<a id="a-D2"></a>殊妙幡[糸*畏]周匝间列无量百千花鬘绮带而以严饰。<a id="a-D3"></a>无量百千诸天婇女种种歌舞以为供养。<a id="a-D4"></a>是诸天乐演微妙音。<a id="a-D5"></a>称扬菩萨无量功德。<a id="a-D6"></a>无量百千四大天王之所拥护。<a id="a-D7"></a>无量百千释提桓因之所围绕。<a id="a-D8"></a>无量百千大梵天王之所赞叹。<a id="a-D9"></a>无量百千拘胝那由他菩萨捧师子座。<a id="a-DA"></a>复为十方无量百千拘胝那由他诸佛如来之所护念。<a id="a-DB"></a>其师子座。<a id="a-DC"></a>从于无量百千拘胝那由他劫诸波罗蜜福德资粮之所生起。<a id="a-DD"></a>佛告诸比丘。<a id="a-DE"></a>菩萨坐此功德成就师子之座。<a id="a-DF"></a>告天众言。<a id="a-DG"></a>汝且观我百千福聚相好严身。<a id="a-DH"></a>是时大众瞻仰尊颜目不暂舍。<a id="a-DI"></a>乃见东西南北四维上下。<a id="a-DJ"></a>周遍十方超过数量兜率天宫。<a id="a-DK"></a>各有最后身菩萨将欲下生。<a id="a-DL"></a>无量诸天恭敬围绕。<a id="a-DM"></a>皆悉演说将没之相诸法明门。<a id="a-DN"></a>尔时大众既见如是。<a id="a-DO"></a>深生悲喜恭敬稽首。<a id="a-DP"></a>赞言善哉。<a id="a-DQ"></a>我观尊者。<a id="a-DR"></a>得见如是无量菩萨。<a id="a-DS"></a>皆由尊者神通之力。<a id="a-DT"></a>菩萨告言。<a id="a-DU"></a>汝等谛听。<a id="a-DV"></a>如诸菩萨各为天众。<a id="a-DW"></a>说将没相诸法明门。<a id="a-DX"></a>安慰天人。<a id="a-DY"></a>我今亦当为汝等说诸法明门。<a id="a-DZ"></a>有一百八。<a id="a-Da"></a>何等名为百八法门。<a id="a-Db"></a>信是法门意乐不断故。<a id="a-Dc"></a>净心是法门除乱浊故。<a id="a-Dd"></a>喜是法门安隐心故。<a id="a-De"></a>爱乐是法门心清净故。<a id="a-Df"></a>身戒是法门除三恶故。<a id="a-Dg"></a>语戒是法门离四过故。<a id="a-Dh"></a>意戒是法门断三毒故。<a id="a-Di"></a>念佛是法门见佛清净故。<a id="a-Dj"></a>念法是法门说法清净故。<a id="a-Dk"></a>念僧是法门证获圣道故。<a id="a-Dl"></a>念舍是法门弃一切事故。<a id="a-Dm"></a>念戒是法门诸愿满足故。<a id="a-Dn"></a>念天是法门起广大心故。<a id="a-Do"></a>慈是法门超映一切诸福事业故。<a id="a-Dp"></a>悲是法门增上不害故。<a id="a-Dq"></a>喜是法门离一切忧恼故。<a id="a-Dr"></a>舍是法门自离五欲及教他离故。<a id="a-Ds"></a>无常是法门息诸贪爱故。<a id="a-Dt"></a>苦是法门愿求永断故。<a id="a-Du"></a>无我是法门不着我故。<a id="a-Dv"></a>寂灭是法门不令贪爱增长故。<a id="a-Dw"></a>惭是法门内清净故。<a id="a-Dx"></a>愧是法门外清净故。<a id="a-Dy"></a>谛是法门不诳人天故。<a id="a-Dz"></a>实是法门不自欺诳故。<a id="a-E0"></a>法行是法门依于法故。<a id="a-E1"></a>三归是法门超三恶趣故。<a id="a-E2"></a>知所作是法门已立善根不令失坏故。<a id="a-E3"></a>解所作是法门不因他悟故。<a id="a-E4"></a>自知是法门不自矜高故。<a id="a-E5"></a>知众生是法门不轻毁他故。<a id="a-E6"></a>知法是法门随法修行故。<a id="a-E7"></a>知时是法门无痴暗见故。<a id="a-E8"></a>破坏憍慢是法门智慧满足故。<a id="a-E9"></a>无障碍心是法门防护自他故。<a id="a-EA"></a>不恨是法门由不悔故。<a id="a-EB"></a>胜解是法门无疑滞故。<a id="a-EC"></a>不净观是法门断诸欲觉故。<a id="a-ED"></a>不嗔是法门断恚觉故。<a id="a-EE"></a>无痴是法门破坏无智故。<a id="a-EF"></a>求法是法门依止于义故。<a id="a-EG"></a>乐法是法门证契明法故。<a id="a-EH"></a>多闻是法门如理观察故。<a id="a-EI"></a>方便是法门正勤修行故。<a id="a-EJ"></a>遍知名色是法门超过一切和合爱着故。<a id="a-EK"></a>拔除因见是法门证得解脱故。<a id="a-EL"></a>断贪嗔是法门不着痴垢故。<a id="a-EM"></a>妙巧是法门遍知苦故。<a id="a-EN"></a>界性平等是法门由永断集故。<a id="a-EO"></a>不取是法门勤修正道故。<a id="a-EP"></a>无生忍是法门于灭作证故。<a id="a-EQ"></a>身念住是法门分析观身故。<a id="a-ER"></a>受念住是法门离一切受故。<a id="a-ES"></a>心念住是法门智出障翳故。<a id="a-ET"></a>四正勤是法门断一切恶修一切善故。<a id="a-EU"></a>四神足是法门身心轻利故。<a id="a-EV"></a>信是法门非邪所引故。<a id="a-EW"></a>精进是法门善思察故。<a id="a-EX"></a>念根是法门善业所作故。<a id="a-EY"></a>定根是法门由心解脱故。<a id="a-EZ"></a>慧根是法门智现前证故。<a id="a-Ea"></a>信力是法门能遍超魔力故。<a id="a-Eb"></a>精进力是法门不退转故。<a id="a-Ec"></a>念力是法门不遗忘故。<a id="a-Ed"></a>定力是法门断一切觉故。<a id="a-Ee"></a>慧力是法门无能损坏故。<a id="a-Ef"></a>念觉分是法门如实住法故。<a id="a-Eg"></a>择法觉分是法门圆满一切法故。<a id="a-Eh"></a>精进觉分是法门智决定故。<a id="a-Ei"></a>喜觉分是法门三昧安乐故。<a id="a-Ej"></a>轻安觉分是法门所作成办故。<a id="a-Ek"></a>定觉分是法门平等觉悟一切法故。<a id="a-El"></a>舍觉分是法门厌离一切受故。<a id="a-Em"></a>正见是法门超证圣道故。<a id="a-En"></a>正思惟是法门永断一切分别故。<a id="a-Eo"></a>正语是法门一切文字平等觉悟故。<a id="a-Ep"></a>正业是法门无业果报故。<a id="a-Eq"></a>正命是法门离一切希求故。<a id="a-Er"></a>正精进是法门专趣彼岸故。<a id="a-Es"></a>正念是法门无念无作无意故。<a id="a-Et"></a>正定是法门证得三昧不倾动故。<a id="a-Eu"></a>菩提心是法门绍三宝种使不断故。<a id="a-Ev"></a>大意乐是法门不求下乘故。<a id="a-Ew"></a>增上意乐是法门缘无上广大法故。<a id="a-Ex"></a>方便正行是法门。<a id="a-Ey"></a>圆满一切善根故。<a id="a-Ez"></a>檀波罗蜜是法门。<a id="a-F0"></a>成就相好净佛国土。<a id="a-F1"></a>教化众生除悭吝故。<a id="a-F2"></a>尸波罗蜜是法门。<a id="a-F3"></a>超过一切恶道难处。<a id="a-F4"></a>教化众生守禁戒故。<a id="a-F5"></a>羼提波罗蜜是法门。<a id="a-F6"></a>永离憍慢嗔恚等一切烦恼。<a id="a-F7"></a>教化众生断诸结故。<a id="a-F8"></a>毗离耶波罗蜜是法门。<a id="a-F9"></a>成就引发一切善法。<a id="a-FA"></a>教化众生除懒惰故。<a id="a-FB"></a>禅波罗蜜是法门。<a id="a-FC"></a>出生一切禅定神通教化乱意众生故。<a id="a-FD"></a>般若波罗蜜是法门。<a id="a-FE"></a>永断无明有所得见。<a id="a-FF"></a>教化愚痴暗蔽恶慧众生故。<a id="a-FG"></a>方便善巧是法门。<a id="a-FH"></a>随诸众生种种意解。<a id="a-FI"></a>现诸威仪及示一切佛法安立故。<a id="a-FJ"></a>四摄事是法门。<a id="a-FK"></a>摄诸群生令求趣证大菩提法故。<a id="a-FL"></a>成熟众生是法门。<a id="a-FM"></a>不着己乐利他无倦故。<a id="a-FN"></a>受持正法是法门。<a id="a-FO"></a>断一切众生杂染故。<a id="a-FP"></a>福德资粮是法门。<a id="a-FQ"></a>饶益一切众生故。<a id="a-FR"></a>智慧资粮是法门。<a id="a-FS"></a>圆满十力故。<a id="a-FT"></a>奢摩他资粮是法门。<a id="a-FU"></a>证得如来三昧故。<a id="a-FV"></a>毗钵舍那资粮是法门。<a id="a-FW"></a>获得慧眼故。<a id="a-FX"></a>无碍解是法门。<a id="a-FY"></a>获得法眼故。<a id="a-FZ"></a>决择是法门佛眼清净故。<a id="a-Fa"></a>陀罗尼是法门。<a id="a-Fb"></a>能持一切佛法故。<a id="a-Fc"></a>辩才是法门。<a id="a-Fd"></a>巧说言词令一切众生欢喜满足故。<a id="a-Fe"></a>顺法忍是法门。<a id="a-Ff"></a>随顺一切佛法故。<a id="a-Fg"></a>无生法忍是法门得授记莂故。<a id="a-Fh"></a>不退转地是法门。<a id="a-Fi"></a>圆满一切佛法故。<a id="a-Fj"></a>诸地增进是法门。<a id="a-Fk"></a>受一切智位故。<a id="a-Fl"></a>灌顶是法门。<a id="a-Fm"></a>从兜率天下生。<a id="a-Fn"></a>入胎初生出家苦行。<a id="a-Fo"></a>诣菩提场降魔成佛。<a id="a-Fp"></a>转正法轮起大神通。<a id="a-Fq"></a>从忉利天下现入涅槃故。<a id="a-Fr"></a>是故菩萨将下生时。<a id="a-Fs"></a>于天众中说如斯法。</p>
  <p id="aFt">诸比丘。<a id="a-Fu"></a>菩萨说是诸法明门之时。<a id="a-Fv"></a>于彼会中八万四千天子发阿耨多罗三藐三菩提心。<a id="a-Fw"></a>三万二千天子得无生法忍。<a id="a-Fx"></a>三万六千那由他天子。<a id="a-Fy"></a>于诸法中远尘离垢得法眼净。<a id="a-Fz"></a>兜率诸天皆散妙花积至于膝。<a id="a-G0"></a>诸比丘。<a id="a-G1"></a>菩萨又欲令诸天众深心欢喜而说颂曰。</p>
  <p id="aG2">菩萨将下生　　处于兜率宫</p>
  <p id="aG3">诫彼诸天众　　唯当莫放逸</p>
  <p id="aG4">今汝心所乐　　微妙宝庄严</p>
  <p id="aG5">从于净业因　　致斯众妙果</p>
  <p id="aG6">是故应思报　　无令业消歇</p>
  <p id="aG7">沉沦恶趣中　　备受无边苦</p>
  <p id="aG8">我所示汝法　　应生尊重心</p>
  <p id="aG9">自励勤修行　　当获无为乐</p>
  <p id="aGA">贪欲皆无常　　虚假犹如梦</p>
  <p id="aGB">如幻如阳炎　　如电如聚沫</p>
  <p id="aGC">贪欲无厌足　　如渴饮碱水</p>
  <p id="aGD">若得出世智　　乃可为知足</p>
  <p id="aGE">天女共相娱　　譬如集戏场</p>
  <p id="aGF">同会城邑中　　暂聚便离散</p>
  <p id="aGG">有为非常伴　　亦非亲善友</p>
  <p id="aGH">唯除离垢行　　无有恒随逐</p>
  <p id="aGI">汝应共和合　　慈悲利益心</p>
  <p id="aGJ">精求诸善法　　终当除热恼</p>
  <p id="aGK">常念佛法僧　　勤心莫放逸</p>
  <p id="aGL">施戒多闻忍　　一切皆圆满</p>
  <p id="aGM">如理观诸法　　因缘和合生</p>
  <p id="aGN">无常及苦空　　无主亦无我</p>
  <p id="aGO">观我有神力　　辩才智慧等</p>
  <p id="aGP">净业不放逸　　多闻持戒成</p>
  <p id="aGQ">我修多闻戒　　汝等应随学</p>
  <p id="aGR">施戒及调伏　　慈心莫放逸</p>
  <p id="aGS">依义勿着言　　如言而奉行</p>
  <p id="aGT">坚固勤修习　　利益诸群生</p>
  <p id="aGU">常宜自知罪　　勿复观他过</p>
  <p id="aGV">不作非自成　　彼作非我受</p>
  <p id="aGW">当思过去劫　　流转生死苦</p>
  <p id="aGX">常行邪妄道　　生死乖涅槃</p>
  <p id="aGY">汝今离众难　　生天遇善友</p>
  <p id="aGZ">又闻最胜法　　灭除诸贪妄</p>
  <p id="aGa">弃憍慢贡高　　调柔行质直</p>
  <p id="aGb">应勤修正道　　决定证涅槃</p>
  <p id="aGc">当以智慧灯　　销灭愚痴暗</p>
  <p id="aGd">以胜金刚智　　破烦恼随眠</p>
  <p id="aGe">我得无边法　　当为汝宣说</p>
  <p id="aGf">如是无边法　　汝岂能尽行</p>
  <p id="aGg">我当证菩提　　方洒甘露雨</p>
  <p id="aGh">汝心若清净　　我当授胜法</p>
 </body>
</html>