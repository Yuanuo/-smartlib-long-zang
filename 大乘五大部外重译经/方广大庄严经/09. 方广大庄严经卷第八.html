<!DOCTYPE html>
<html>
<head>
  <meta charset="utf-8"/>
  <meta name="author" content="地婆诃罗/古印度"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>方广大庄严经卷第八</title>
</head>
<body>
  <h1 class="head">方广大庄严经卷第八</h1>
  <h2>诣菩提场品第十九</h2>
  <p>尔时佛告诸比丘。菩萨澡浴身体。复食乳糜气力平全。方欲往诣十六功德之地菩提树下。为欲降伏彼魔怨故。以大人相西面而行。所谓徐徐安隐而行。容止美好如虹霓而行。雅步闲详如须弥山巍巍而行。不匆遽行。不迟慢行。不沉重行。不轻躁行。不浊乱行。离垢而行。清净而行。无过失行。无愚痴行。无染著行。如师子王行。如龙王行。如那罗延行。不触地行。千辐轮相印文而行。足指网鞔甲如赤铜照地而行。震动大地而行。如山相击出大音声而行。坑坎堆阜自然平正而行。足下光明照罪众生归于善趣而行。所践之地皆生莲花而行。随顺过去诸佛就师子座而行。心如金刚不可沮坏而行。闭诸恶趣开诸善门而行。安乐一切众生而行。销灭魔力而行。摧诸邪论而行。除断无明翳障而行。绝生死翅羽而行。映蔽释梵护世自在天王而行。于三千大千世界唯我独尊而行。自证圣道不由他悟而行。将证一切智而行。念慧相应而行。欲除生老病死而行。方趣寂灭离垢不死无畏向涅槃城而行。</p>
  <p>尔时菩萨正念向彼菩提之树直视行。时便有如是无量威仪。时有风天雨天。从尼连河至菩提树。周遍扫洒尽令严净。又雨无量殊胜香华遍覆其地。于三千大千世界。所有大小诸树皆悉低枝向菩提树。三千大千世界须弥山等。大小诸山皆悉低峰向菩提树。欲界诸天子等。各散种种微妙香花。一一妙花纵广一拘卢舍以为花台。复现广路修远无际。于路左右七宝栏楯皆悉严好。其量高下如七多罗树。众宝幡盖处处庄严。复化七宝多罗之树。一一树间络以金绳。于其绳上皆悬珍铎。明珠琉璃间厕其中。其树两间有七宝池。于彼池内金沙遍布香水盈满。优钵罗花。拘勿头花。波头摩花。芬陀利花。如是等花充满池中。其池四边七宝阶道。周匝庄严。于其阶道则有迦陵频伽。凫雁鸳鸯命命诸鸟出和雅音。有八万四千天诸婇女。以众香水洒于前路。复有八万四千天诸婇女散众天花。一一树下复有众宝妙台。是诸台上各有八万四千天诸婇女。皆捧宝器盛妙栴檀沉水之香。复有五千天诸婇女。奏天伎乐歌舞颂叹出和雅音。</p>
  <p>佛告诸比丘。菩萨诣菩提树时。其身普放无量光明。又遍震动无边刹土。复有无量百千诸天奏天伎乐。于虚空中雨众天花。又雨无量百千天妙衣服。复有无量象马牛等围绕菩萨。发声哮吼其音和畅。又有无量鹦鹉舍利拘抧罗鸟。迦陵频伽。凫雁鸳鸯孔雀翡翠共命诸鸟。翻翔围绕出和雅音。菩萨往菩提场时。有如是等无量希有吉祥之相。</p>
  <p>佛告诸比丘。菩萨将欲坐菩提座。其夜三千大千世界主大梵天王。告诸梵众作如是言。仁者当知。菩萨摩诃萨被精进甲。智慧坚固心不劬劳。成就一切菩萨之行。通达一切波罗蜜门。于一切菩萨地得大自在。获诸菩萨清净意乐。一切众生诸根利钝皆悉了知。住于如来秘密之藏超诸魔境。一切善法皆能自觉。不由他人而得觉悟。为诸如来大神通力之所护念。当为众生说解脱道。亦为众生作大商主。摧伏一切诸魔军众。于三千大千世界之中。唯佛独尊为大医王。调和法药救众生苦为大法王。以智慧明照于十方建大法幢。不为世间八法所染。犹如莲花不著于水。能积无量真实法宝。犹如大海蕴诸奇珍。怨亲平等如须弥山安住不动。心意清净如摩尼珠离诸垢秽。于三千大千世界得大自在。菩萨摩诃萨以如是等无量功德诣菩提场。为欲降伏众魔怨故。成阿耨多罗三藐三菩提故。欲圆满十力四无所畏十八不共佛法故。转正法轮故。为欲震大师子吼故。施大法雨令诸众生得满足故。令诸众生得清净法眼故。令诸外道息诤论故。欲使本愿得圆满故。于一切法得自在故。仁者。汝等应当发心往诣亲近供养。即说偈言。</p>
  <p class="l-js-5c">无量百千劫　　具慈悲喜舍</p>
  <p class="l-js-5c">禅定智慧通　　于今证涅槃</p>
  <p class="l-js-5c">若欲远三恶　　及离于八难</p>
  <p class="l-js-5c">受天妙乐报　　乃至得涅槃</p>
  <p class="l-js-5c">应持上供具　　供养于菩萨</p>
  <p class="l-js-5c">六年修苦行　　欲诣菩提场</p>
  <p class="l-js-5c">三千世界主　　释梵及日月</p>
  <p class="l-js-5c">一切无与等　　见者咸欢悦</p>
  <p class="l-js-5c">降伏诸魔军　　必当成正觉</p>
  <p class="l-js-5c">身相三十二　　最胜自庄严</p>
  <p class="l-js-5c">梵音甚清彻　　心净离诸过</p>
  <p class="l-js-5c">或有人乐欲　　上生于梵世</p>
  <p class="l-js-5c">或有人乐欲　　证得声闻果</p>
  <p class="l-js-5c">或有人乐欲　　得成辟支佛</p>
  <p class="l-js-5c">或有人乐欲　　当获无上果</p>
  <p class="l-js-5c">如是诸人等　　应供养导师</p>
  <p>佛告诸比丘。时大梵天王为供养菩萨故。以神通力令三千大千世界皆悉清净。除诸砂卤瓦砾荆棘。地平如掌无有丘墟。以金银琉璃砗磲马瑙珊瑚虎魄真珠等宝而严饰之。又遍三千大千世界生诸瑞草青绿右旋柔软可爱如迦陵陀衣。又诸巨海变为平地。亦不娆彼鱼鳖鼋鼍水性之属。所有十方刹土梵王帝释护世四王。咸见此间三千大千世界如是严净。各于本土皆悉庄严遥申供养。又十方无边刹土一切菩萨为供养故。以超过人天殊胜供具。各于本国而申供养。皆见无边世界如一佛土。诸须弥山铁围山间幽冥之处。日月威光所不能及。咸见菩萨光明普照。</p>
  <p>有十六天子。守护此菩提之场。是诸天子皆证无生法忍及得阿惟越致。其名曰转进天子。无胜天子。施与天子。爱敬天子。勇力天子。善住天子。持地天子。作光天子。无垢天子。法自在天子。法幢天子。所行吉祥天子。无障碍天子。大庄严天子。清净戒香天子。莲花光明天子。如是等天子。各化四万八十由旬。广设无量宝庄严具。其地四边皆有七重宝路。一一宝路皆悉行列宝多罗树。一一树间金绳交络。垂诸宝铃覆以宝网。阎浮檀金以为莲花遍满于地。一一花上各以七宝而严饰之。复烧种种上妙天香。十方世界人天之中。所有妙树悉于中现。又十方世界一切水陆。胜妙香花悉于中现。又十方世界诸佛菩萨。各于本土现无量资粮广博严饰福德智慧菩提道场。如是种种事业皆悉现于此道场中。</p>
  <p>佛告诸比丘。十六天子见如是等神通瑞相种种庄严踊跃欢喜。天龙夜叉。乾闼婆。阿修罗。迦娄罗。紧那罗。摩睺罗伽等。见此道场叹未曾有。各想自宫犹如塳墓。皆有无量赞述功德。复有四护菩提树神。一名毗留薄瞿。二名苏摩那。三名乌珠钵底。四名帝珠。各以神力变菩提树。高广严好各长八十多罗之树。根茎枝叶花果茂盛。端正可爱庄严无比见者欢喜。踰于帝释欢喜园中波利质多罗树拘鞞罗树。菩萨所坐成菩提处。则三千大千世界之中心也。此树下地纯以金刚所成不可沮坏。</p>
  <p>佛告诸比丘。菩萨欲往菩提树时。放大光明遍照无边无量世界。地狱众生皆得离苦。饿鬼众生皆得饱满。畜生众生慈心相向。诸根不具众生皆得具足。病苦众生皆得痊愈。怖畏众生皆得安乐。狱囚众生皆得释然。贫穷众生皆得财宝。烦恼众生皆得解脱。饥渴众生皆得饮食。怀孕众生皆得免难。羸瘦众生皆得充健。而于此时。无一众生为贪恚痴之所逼恼。人天不死亦不受胎。是时一切众生更相慈愍生利益心。如父如母如姊如妹如兄如弟。尔时世尊欲重宣此义。而说偈言。</p>
  <p class="l-js-5c">地狱痛苦逼　　一切皆休息</p>
  <p class="l-js-5c">畜生相食啖　　各各起慈心</p>
  <p class="l-js-5c">八难皆闭塞　　三恶悉空静</p>
  <p class="l-js-5c">光明所照处　　咸受微妙乐</p>
  <p class="l-js-5c">眼耳鼻舌等　　诸根不完具</p>
  <p class="l-js-5c">皆悉得具足　　烦恼所扰者</p>
  <p class="l-js-5c">便得大安乐　　狂乱得正念</p>
  <p class="l-js-5c">贫贱得富贵　　病苦得痊除</p>
  <p class="l-js-5c">禁囚得解脱　　一切无忿竞</p>
  <p class="l-js-5c">展转起慈心　　如父母爱子</p>
  <p class="l-js-5c">菩萨光明网　　遍满于十方</p>
  <p class="l-js-5c">普照恒沙界　　映蔽无边土</p>
  <p class="l-js-5c">铁围大铁围　　及余诸山等</p>
  <p class="l-js-5c">皆悉不复现　　变为一佛刹</p>
  <p class="l-js-5c">以众宝所成　　严饰甚微妙</p>
  <p class="l-js-5c">由光照烛故　　一切如观掌</p>
  <p class="l-js-5c">如是等庄严　　为供养菩萨</p>
  <p class="l-js-5c">护菩提场神　　有十六天子</p>
  <p class="l-js-5c">面八十由旬　　现种种严饰</p>
  <p class="l-js-5c">菩萨大威力　　面八十由旬</p>
  <p class="l-js-5c">亦现无边刹　　各各皆严净</p>
  <p class="l-js-5c">天龙八部众　　睹如是事已</p>
  <p class="l-js-5c">还自思本宫　　而生塳墓想</p>
  <p class="l-js-5c">咸起奇特心　　颂叹诸功德</p>
  <p class="l-js-5c">善哉福难思　　乃感如斯果</p>
  <p class="l-js-5c">匪唯身语意　　起如是庄严</p>
  <p class="l-js-5c">以本愿力故　　一切皆成就</p>
  <p class="l-js-5c">随诸众生业　　皆悉得满足</p>
  <p class="l-js-5c">四护菩提神　　严饰菩提树</p>
  <p class="l-js-5c">胜过欢喜园　　帝释殊妙林</p>
  <p class="l-js-5c">此神所严饰　　端正甚可爱</p>
  <p class="l-js-5c">一切天人等　　称赞无穷已</p>
  <p>佛告诸比丘。菩萨清净光明普照世界。灭除一切众生烦恼。遇斯光者皆生欣喜。此光又照迦利龙王宫。时彼龙王遇斯光明。于龙众中而说偈言。</p>
  <p class="l-js-7c">过去三佛皆已现　　智慧光明真金色</p>
  <p class="l-js-7c">于是还睹无垢光　　由斯定有佛兴世</p>
  <p class="l-js-7c">其光清净踰日月　　非萤非烛星电等</p>
  <p class="l-js-7c">亦非梵释阿修罗　　一切威光所能及</p>
  <p class="l-js-7c">我以先业行不善　　所处宫殿常昏暗</p>
  <p class="l-js-7c">恒雨热沙以烧身　　自念长时受斯苦</p>
  <p class="l-js-7c">忽遇光明如日照　　身心清凉遍欢喜</p>
  <p class="l-js-7c">亿劫修行众行者　　今时定坐菩提场</p>
  <p class="l-js-7c">我与汝等诸亲眷　　衣服香花并伎乐</p>
  <p class="l-js-7c">及以种种庄严具　　供养利益世间者</p>
  <p>佛告诸比丘。龙王尔时与其眷属。欢喜踊跃瞻顾四方。乃见菩萨身相巍巍如须弥山。梵释四王龙神八部。皆悉围绕心大欢喜。头面礼足恭敬尊重即以种种香花衣服璎珞。作众伎乐供养菩萨。合掌曲躬以偈赞曰。</p>
  <p class="l-js-5c">面净如满月　　世间大导师</p>
  <p class="l-js-5c">我昔值诸佛　　瑞相皆如是</p>
  <p class="l-js-5c">今尊破魔已　　行当证菩提</p>
  <p class="l-js-5c">曾于过去劫　　广修内外施</p>
  <p class="l-js-5c">持戒及忍辱　　精进禅智慧</p>
  <p class="l-js-5c">方便大慈悲　　愿力喜舍等</p>
  <p class="l-js-5c">以是诸功德　　当得成佛道</p>
  <p class="l-js-5c">一切诸丛林　　低枝礼佛树</p>
  <p class="l-js-5c">有千吉祥瓶　　围绕在虚空</p>
  <p class="l-js-5c">众鸟吐和音　　翻翔竞随逐</p>
  <p class="l-js-5c">身色真金光　　遍照于十方</p>
  <p class="l-js-5c">恶趣停苦恼　　世间蒙快乐</p>
  <p class="l-js-5c">尊今于三界　　定为大导师</p>
  <p class="l-js-5c">梵王及帝释　　欲色诸天子</p>
  <p class="l-js-5c">咸舍微妙乐　　皆来申供养</p>
  <p class="l-js-5c">尊今于世间　　必为大医王</p>
  <p class="l-js-5c">凡是所游践　　莲华随步起</p>
  <p class="l-js-5c">尊今于世间　　必为应供者</p>
  <p class="l-js-5c">导师坐道场　　无量拘胝数</p>
  <p class="l-js-5c">一切魔军众　　皆当自摧伏</p>
  <p class="l-js-5c">日月可堕落　　须弥可崩坏</p>
  <p class="l-js-5c">若未得菩提　　终不可移动</p>
  <p class="l-js-5c">愿我与眷属　　得舍此龙身</p>
  <p class="l-js-5c">功德自庄严　　当往菩提座</p>
  <p>说是偈已。其龙王妃名曰金光。与无量龙女恭敬围绕。持众宝盖衣服璎珞人天妙花。复持宝器盛众名香。奏诸伎乐说是妙偈。赞菩萨曰。</p>
  <p class="l-js-5c">能断贪嗔痴　　世间诸过患</p>
  <p class="l-js-5c">渡生死海者　　故我今顶礼</p>
  <p class="l-js-5c">尊为大医王　　善拔烦恼箭</p>
  <p class="l-js-5c">众生未调伏　　而当调伏之</p>
  <p class="l-js-5c">众生处世间　　恒为烦恼覆</p>
  <p class="l-js-5c">尊当以慧日　　照之令得除</p>
  <p class="l-js-5c">世间无依怙　　今当得依怙</p>
  <p class="l-js-5c">而于虚空中　　雨种种衣食</p>
  <p class="l-js-5c">诸天龙神等　　皆生欢喜心</p>
  <p class="l-js-5c">辩才大导师　　愿速坐道场</p>
  <p class="l-js-5c">降伏众魔怨　　当成无上道</p>
  <p class="l-js-5c">似昔诸如来　　所证菩提法</p>
  <p class="l-js-5c">无量劫修习　　利益诸群生</p>
  <p class="l-js-5c">愿速坐道场　　证无上菩提</p>
  <p>佛告诸比丘。菩萨尔时作是思惟。古昔诸佛坐于何座。证阿耨多罗三藐三菩提。作是念时。即知过去诸佛皆坐净草而成正觉。是时净居天子知菩萨心白菩萨言。如是如是。过去诸佛欲证菩提皆坐净草。尔时菩萨复自思惟。谁能与我如是净草。时释提桓因即变其身。为刈草人在菩萨右。不近不远持草而立。其草青绀如孔雀尾柔软可爱。如迦尸迦衣宛转右旋香气芬馥。</p>
  <p>尔时菩萨既见化人执斯妙草。渐向其所徐而问之。汝名字谁。其人答曰。我名吉祥。菩萨思惟我今欲求自身吉祥。复欲令他而得吉祥。人名吉祥于我前立。我今定证阿耨多罗三藐三菩提。</p>
  <p>尔时菩萨欲从化人而求浮草出是语。时梵声微妙所谓真实声。周正声。清亮声。和润声。流美声。善导声。不謇声。不涩声。不破声。柔软声。憺雅声。分析声。顺耳声。合意声。如迦陵频伽声。如命命鸟声。如殷雷声。如海波声。如山崩声。如天赞声。如梵天声。如师子声。如龙王声。如象王声。不急疾声。不迟缓声。解脱之声。无染著声。依义之声。应时之声。宣说八千万亿法门之声。顺一切诸佛法声。菩萨以此美妙之声。语化人言。仁者汝能与我净草以不。于是颂曰。</p>
  <p class="l-js-5c">吉祥汝今时　　宜速施净草</p>
  <p class="l-js-5c">我当坐是草　　降伏彼魔军</p>
  <p class="l-js-5c">若证寂灭法　　即得无上道</p>
  <p class="l-js-5c">我为菩提故　　无量劫修行</p>
  <p class="l-js-5c">施戒精进忍　　禅定智慧力</p>
  <p class="l-js-5c">解脱与意乐　　福德及神通</p>
  <p class="l-js-5c">缘彼诸行故　　今得圆满果</p>
  <p class="l-js-5c">若施我净草　　获无量福德</p>
  <p class="l-js-5c">因施净草故　　必当成导师</p>
  <p class="l-js-5c">吉祥闻此言　　心生大欢喜</p>
  <p class="l-js-5c">手持净妙草　　住于菩萨前</p>
  <p class="l-js-5c">即以欢喜心　　而白菩萨言</p>
  <p class="l-js-5c">若以施草故　　能获大菩提</p>
  <p class="l-js-5c">幸先授菩提　　然后受净草</p>
  <p class="l-js-5c">菩萨报吉祥　　非唯施净草</p>
  <p class="l-js-5c">即获大菩提　　应修无量德</p>
  <p class="l-js-5c">方蒙诸佛记　　吉祥汝应知</p>
  <p class="l-js-5c">菩提不妄授　　菩提可妄授</p>
  <p class="l-js-5c">我当以菩提　　授一切众生</p>
  <p class="l-js-5c">吉祥汝应知　　我证菩提已</p>
  <p class="l-js-5c">分布诸世间　　汝当于我所</p>
  <p class="l-js-5c">听受甘露法　　菩萨受净草</p>
  <p class="l-js-5c">往诣菩提场　　举足欲行时</p>
  <p class="l-js-5c">其地大震动　　诸天龙神等</p>
  <p class="l-js-5c">皆生欢喜心　　恭敬合掌言</p>
  <p class="l-js-5c">菩萨于今者　　必降伏众魔</p>
  <p class="l-js-5c">定获甘露法　　证于无上道</p>
  <p>佛告诸比丘。菩萨向菩提场时。无量菩萨并诸天众各各庄饰菩提之树。其菩提树有八万四千。一一皆愿菩萨坐其树下。得阿耨多罗三藐三菩提。其菩提树。或有高显殊特。百千由旬纯花所成。或有菩提树高显殊特。二亿由旬。纯香所成。或有菩提树高显殊特。百千由旬纯以栴檀所成。或有菩提树高显殊特。五亿由旬纯以缯彩所成。或有菩提树高显殊特。十亿由旬纯以珠宝所成。或有菩提树高显殊特。百亿由旬纯以七宝所成。如是八万四千菩提之树。一一树下各随色类敷师子座。或有师子之座以花庄严。或有师子之座以香庄严。或有师子之座以栴檀庄严。或有师子之座以珠宝庄严。或有师子之座以杂宝庄严。</p>
  <p>佛告诸比丘。尔时菩萨示现取草周遍敷设如师子王。具足势力。精进坚固无诸过失。贵盛自在智慧觉悟有大名称降伏众魔摧诸外道。具足如是种种功德。将证菩提而面向东。于净草上结加趺坐。端身正念发大誓言。</p>
  <p class="l-js-5c">我今若不证　　无上大菩提</p>
  <p class="l-js-5c">宁可碎是身　　终不起此座</p>
  <p>尔时菩萨升菩提座。即证方广神通游戏大严之定。得是定已。现身各各坐彼师子之座。一一身上皆具众妙相好庄严。其余菩萨并诸天人各各皆谓。菩萨独坐其座。又由定力。能令地狱。饿鬼畜生。阎罗王界。及诸人天。皆见菩萨坐菩提座。</p>
  <h2>严菩提场品第二十</h2>
  <p>佛告诸比丘。尔时菩萨坐菩提场。六欲诸天恐有障难。即于东面恭敬而住。如是南西北方四维上下。皆有无量诸天恭敬而住。是时菩萨放大光明。其光名为开发菩萨智。周遍照耀尽虚空界一切十方诸佛刹土。尔时东方世界有国名离垢。其佛号曰离垢光明。彼有菩萨摩诃萨。名游戏庄严。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。变现十方尽虚空界一切佛刹。成一清净琉璃道场。一切佛刹五道众生。展转指示各相谓言。此是何人神通游戏庄严威德色相乃尔。是时菩萨于一一众生前现化菩萨。而说颂曰。</p>
  <p class="l-js-5c">能断诸垢浊　　贪嗔痴习气</p>
  <p class="l-js-5c">身照十方刹　　映蔽众光明</p>
  <p class="l-js-5c">福智及三昧　　积劫转增长</p>
  <p class="l-js-5c">一切诸庄严　　最胜牟尼力</p>
  <p>尔时南方世界。有国名宝庄严。其佛号曰光明。彼有菩萨摩诃萨。名现宝盖。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。持一宝盖周遍覆此菩提之场。大梵天王释提桓因护世四王。更相谓言。以何果报而现如此宝庄严盖。于宝盖中。出妙颂曰。</p>
  <p class="l-js-5c">在昔亿千劫　　供养三世佛</p>
  <p class="l-js-5c">慈心行舍施　　故得相庄严</p>
  <p class="l-js-5c">成就那延力　　导师感是报</p>
  <p class="l-js-5c">利益于一切　　端坐菩提场</p>
  <p>尔时西方世界。有国名詹波。其佛号曰开敷花王智慧神通。彼有菩萨摩诃萨。名曰宝网。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。取一胜妙宝网弥覆菩提道场。十方诸来天众龙神八部更相谓言。以何因缘感斯宝网。于宝网中。出妙颂曰。</p>
  <p class="l-js-5c">能为众宝因　　众宝所依处</p>
  <p class="l-js-5c">三界皆归趣　　名闻遍十方</p>
  <p class="l-js-5c">欲证大菩提　　住于清净法</p>
  <p class="l-js-5c">精进力成佛　　能感如斯供</p>
  <p>尔时北方世界。有国名曰转。其佛号曰掩蔽日月光。彼有菩萨摩诃萨。名庄严王。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。令十方无边刹土功德庄严之台。皆现于此菩提道场。诸来众会心生奇特。一切人天更相谓言。以何因缘感此殊胜庄严妙台。于妙台中。出妙颂曰。</p>
  <p class="l-js-5c">由昔无边劫　　福智资粮满</p>
  <p class="l-js-5c">身口意清净　　惭愧及慈悲</p>
  <p class="l-js-5c">无上能仁尊　　众善无不具</p>
  <p class="l-js-5c">今坐菩提座　　故获如斯福</p>
  <p>尔时东南方世界。有国名德王。佛号功德光明王。彼有菩萨摩诃萨。名功德慧。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。化作无量功德庄严众宝楼观。诸来天龙夜叉等众。见未曾有生奇特心。更相谓言。以何因缘而有斯瑞。于楼观中。而说颂曰。</p>
  <p class="l-js-5c">众德之所生　　具足功德者</p>
  <p class="l-js-5c">能成就功德　　天龙咸恭敬</p>
  <p class="l-js-5c">德海诣道场　　功德香普熏</p>
  <p class="l-js-5c">今坐菩提座　　感如斯供养</p>
  <p>尔时西南方有国名出宝。其佛号宝幢。彼有菩萨摩诃萨。名出众宝。遇斯光已。与无央数菩萨围绕。而来诣菩提场。为供养故住菩萨前。尔时菩萨以神通力。化作无量阿僧祇众宝圆光。其中诸天见未曾有生奇特心。更相谓言。以何威力而现如是众宝圆光。其圆光中。出妙颂曰。</p>
  <p class="l-js-5c">以众宝宫殿　　花果与园林</p>
  <p class="l-js-5c">头目髓脑等　　身胸及手足</p>
  <p class="l-js-5c">如是种种施　　积习诸功德</p>
  <p class="l-js-5c">今现证菩提　　感如斯供养</p>
  <p>尔时西北方世界。有国名云。其佛号曰云王。彼有菩萨摩诃萨。名云雷震声。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。化作沉水香云及栴檀香云。遍布菩提道场。诸天众会皆生欢喜奇特之心。共相谓言。以何因缘有斯瑞应。其香云中。出妙颂曰。</p>
  <p class="l-js-5c">法云覆一切　　普雨于法雨</p>
  <p class="l-js-5c">灭众生烦恼　　令得于涅槃</p>
  <p class="l-js-5c">神通定根力　　功德为庄严</p>
  <p class="l-js-5c">证甘露菩提　　故获如斯供</p>
  <p>尔时东北方世界。有国名金网。其佛号宝盖光明。彼有菩萨摩诃萨。名金网庄严。遇斯光已。与无央数菩萨围绕而来诣菩提场。为供养故住菩萨前。尔时菩萨以神通力。于彼诸来菩萨供养具中。化出无量无边大菩萨众。皆有殊胜三十二相庄严其身。执持花鬘曲躬稽首。一一菩萨以偈颂曰。</p>
  <p class="l-js-5c">由昔无边劫　　深信极尊敬</p>
  <p class="l-js-5c">以微妙音声　　赞叹诸如来</p>
  <p class="l-js-5c">今坐菩提座　　是故我顶礼</p>
  <p class="l-js-5c">愿以赞叹业　　当得无上果</p>
  <p>尔时下方世界。有国名普观。其佛号曰普见。彼有菩萨摩诃萨。名曰宝藏。遇斯光已。与无央数菩萨围绕。而来诣菩提场。为供养故住菩萨前。尔时菩萨以神通力于一一菩萨前。化出广大妙金莲花。而于花中皆有婇女。出现半身端正姝妙。咸以宝庄严具严饰其身。手执种种金珠璎珞曲躬稽首。而诸人天更相谓言。以何因缘感得如是微妙婇女。是诸婇女以偈颂曰。</p>
  <p class="l-js-5c">由昔无边劫　　顶礼诸如来</p>
  <p class="l-js-5c">辟支及声闻　　父母并尊者</p>
  <p class="l-js-5c">质直无过患　　具一切功德</p>
  <p class="l-js-5c">皆应恭敬礼　　清净戒圆满</p>
  <p>尔时上方世界。有国名殊胜功德。其佛号曰德王。彼有菩萨摩诃萨。名虚空藏。遇斯光已。与无央数菩萨围绕来诣菩提道场。为供养故住菩萨前。尔时菩萨以神通力。于虚虚中普雨十方世界诸佛刹土。昔所不见昔所未闻。众宝花鬘涂香末香烧香。缯彩衣服幢幡宝盖摩尼众宝。金银琉璃车磲马瑙。象马车乘辇舆兵众。花树果树童男童女。尔时梵释护世天龙夜叉。乾闼婆。阿修罗。迦娄罗紧那罗。摩睺罗伽。人非人等一切群生。皆悉得见。生欢喜心。无有惊怖。尔时世尊欲重宣此义。而说偈言。</p>
  <p class="l-js-7c">利益一切世间者　　欲证无上菩提时</p>
  <p class="l-js-7c">十方无量诸菩萨　　皆悉如云而集会</p>
  <p class="l-js-7c">彼诸菩萨所来事　　我今以喻而略说</p>
  <p class="l-js-7c">无量菩萨从空来　　犹如密云震吼声</p>
  <p class="l-js-7c">各各执持宝璎珞　　明珠垂悬甚严饰</p>
  <p class="l-js-7c">无量菩萨从空来　　首饰宝冠垂辫发</p>
  <p class="l-js-7c">擎捧如花妙台观　　而至菩提道场所</p>
  <p class="l-js-7c">无量菩萨从空来　　犹如师子震吼声</p>
  <p class="l-js-7c">说空无相及无愿　　而至菩提道场所</p>
  <p class="l-js-7c">无量菩萨从空来　　犹如牛王哮吼声</p>
  <p class="l-js-7c">雨未曾有微妙花　　而至菩提道场所</p>
  <p class="l-js-7c">无量菩萨从空来　　美声犹如孔雀王</p>
  <p class="l-js-7c">身光出现千种相　　而至菩提道场所</p>
  <p class="l-js-7c">无量菩萨从空来　　光明犹如净满月</p>
  <p class="l-js-7c">以妙音声而赞叹　　菩萨无量诸功德</p>
  <p class="l-js-7c">无量菩萨从空来　　光明照耀犹如日</p>
  <p class="l-js-7c">映蔽一切魔宫殿　　而至菩提道场所</p>
  <p class="l-js-7c">无量菩萨从空来　　身色美艳如虹霓</p>
  <p class="l-js-7c">福慧资粮悉圆满　　而至菩提道场所</p>
  <p class="l-js-7c">无量菩萨从空来　　手出摩尼众宝网</p>
  <p class="l-js-7c">并散曼陀苏曼陀　　婆利师花詹波花</p>
  <p class="l-js-7c">及持如是等花鬘　　而至菩提道场所</p>
  <p class="l-js-7c">无量菩萨从空来　　以神通力震大地</p>
  <p class="l-js-7c">而诸众生不惊怖　　一切靡不欢喜者</p>
  <p class="l-js-7c">无量菩萨从空来　　手接须弥大山王</p>
  <p class="l-js-7c">如持花鬘不为重　　而至菩提道场所</p>
  <p class="l-js-7c">无量菩萨从空来　　顶戴四大香水海</p>
  <p class="l-js-7c">遍洒大地皆严净　　而至菩提道场所</p>
  <p class="l-js-7c">无量菩萨从空来　　各持殊胜众宝盖</p>
  <p class="l-js-7c">令诸菩萨皆睹见　　而至菩提道场所</p>
  <p class="l-js-7c">无量菩萨从空来　　现为梵王住寂定</p>
  <p class="l-js-7c">一一毛孔演妙法　　说大慈悲及喜舍</p>
  <p class="l-js-7c">无量菩萨从空来　　示为帝释微妙形</p>
  <p class="l-js-7c">一切天人共围绕　　而至菩提道场所</p>
  <p class="l-js-7c">无量菩萨从空来　　示为护世之形像</p>
  <p class="l-js-7c">一切天人共围绕　　各各散以天花香</p>
  <p class="l-js-7c">以紧那罗乾闼婆　　美妙音声赞菩萨</p>
  <p class="l-js-7c">无量菩萨从空来　　各持芬香妙花树</p>
  <p class="l-js-7c">枝叶花果遍庄严　　而至菩提道场所</p>
  <p class="l-js-7c">其树花台有菩萨　　于彼花中出半身</p>
  <p class="l-js-7c">悉皆具相三十二　　各各执持诸妙花</p>
  <p class="l-js-7c">拘物头花波头摩　　优钵罗花芬陀利</p>
  <p class="l-js-7c">无量菩萨从空来　　手持清净莲花沼</p>
  <p class="l-js-7c">其身广大如须弥　　变为净妙诸花鬘</p>
  <p class="l-js-7c">遍覆三千大千界　　而至菩提道场所</p>
  <p class="l-js-7c">无量菩萨从空来　　各于眼中现劫烧</p>
  <p class="l-js-7c">而复于此示成劫　　遍身一一支节中</p>
  <p class="l-js-7c">演出无边诸佛法　　所有众生皆得闻</p>
  <p class="l-js-7c">闻者悉断诸贪欲　　而至菩提道场所</p>
  <p class="l-js-7c">无量菩萨从空来　　其身端正甚可爱</p>
  <p class="l-js-7c">以众宝具而庄严　　其声犹如紧那罗</p>
  <p class="l-js-7c">一切天人修罗等　　见闻皆悉无厌足</p>
  <p class="l-js-7c">无量菩萨从空来　　其身坚固如金刚</p>
  <p class="l-js-7c">震动大地至水际　　而至菩提道场所</p>
  <p class="l-js-7c">无量菩萨从空来　　光明照耀如日月</p>
  <p class="l-js-7c">灭除众生烦恼苦　　而至菩提道场所</p>
  <p class="l-js-7c">无量菩萨从空来　　其身皆是众宝成</p>
  <p class="l-js-7c">遍于无边佛刹土　　普雨杂宝妙花香</p>
  <p class="l-js-7c">一切众生悉欢喜　　而至菩提道场所</p>
  <p class="l-js-7c">无量菩萨从空来　　各能总持四种藏</p>
  <p class="l-js-7c">其身一一毛孔中　　演说无数诸经典</p>
  <p class="l-js-7c">具足辩才大智慧　　觉悟惛醉诸群生</p>
  <p class="l-js-7c">无量菩萨从空来　　执持天鼓如须弥</p>
  <p class="l-js-7c">击出美妙大音声　　遍满拘胝亿佛刹</p>
  <p class="l-js-7c">普告一切诸人天　　娑婆世界雨甘露</p>
</body></html>