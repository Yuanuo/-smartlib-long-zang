<!doctype html>
<html id="z3IBTiTNe" data-ver="784">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘五大部外重译经">
  <meta period="unknown">
 </head>
 <body>
  <h1 id="a1">方广大庄严经卷第八</h1>
  <h2 id="a2">诣菩提场品第十九</h2>
  <p id="a3">尔时佛告诸比丘。<a id="a-4"></a>菩萨澡浴身体。<a id="a-5"></a>复食乳糜气力平全。<a id="a-6"></a>方欲往诣十六功德之地菩提树下。<a id="a-7"></a>为欲降伏彼魔怨故。<a id="a-8"></a>以大人相西面而行。<a id="a-9"></a>所谓徐徐安隐而行。<a id="a-A"></a>容止美好如虹霓而行。<a id="a-B"></a>雅步闲详如须弥山巍巍而行。<a id="a-C"></a>不匆遽行。<a id="a-D"></a>不迟慢行。<a id="a-E"></a>不沉重行。<a id="a-F"></a>不轻躁行。<a id="a-G"></a>不浊乱行。<a id="a-H"></a>离垢而行。<a id="a-I"></a>清净而行。<a id="a-J"></a>无过失行。<a id="a-K"></a>无愚痴行。<a id="a-L"></a>无染着行。<a id="a-M"></a>如师子王行。<a id="a-N"></a>如龙王行。<a id="a-O"></a>如那罗延行。<a id="a-P"></a>不触地行。<a id="a-Q"></a>千辐轮相印文而行。<a id="a-R"></a>足指网鞔甲如赤铜照地而行。<a id="a-S"></a>震动大地而行。<a id="a-T"></a>如山相击出大音声而行。<a id="a-U"></a>坑坎堆阜自然平正而行。<a id="a-V"></a>足下光明照罪众生归于善趣而行。<a id="a-W"></a>所践之地皆生莲花而行。<a id="a-X"></a>随顺过去诸佛就师子座而行。<a id="a-Y"></a>心如金刚不可沮坏而行。<a id="a-Z"></a>闭诸恶趣开诸善门而行。<a id="a-a"></a>安乐一切众生而行。<a id="a-b"></a>销灭魔力而行。<a id="a-c"></a>摧诸邪论而行。<a id="a-d"></a>除断无明翳障而行。<a id="a-e"></a>绝生死翅羽而行。<a id="a-f"></a>映蔽释梵护世自在天王而行。<a id="a-g"></a>于三千大千世界唯我独尊而行。<a id="a-h"></a>自证圣道不由他悟而行。<a id="a-i"></a>将证一切智而行。<a id="a-j"></a>念慧相应而行。<a id="a-k"></a>欲除生老病死而行。<a id="a-l"></a>方趣寂灭离垢不死无畏向涅槃城而行。</p>
  <p id="am">尔时菩萨正念向彼菩提之树直视行。<a id="a-n"></a>时便有如是无量威仪。<a id="a-o"></a>时有风天雨天。<a id="a-p"></a>从尼连河至菩提树。<a id="a-q"></a>周遍扫洒尽令严净。<a id="a-r"></a>又雨无量殊胜香华遍覆其地。<a id="a-s"></a>于三千大千世界。<a id="a-t"></a>所有大小诸树皆悉低枝向菩提树。<a id="a-u"></a>三千大千世界须弥山等。<a id="a-v"></a>大小诸山皆悉低峰向菩提树。<a id="a-w"></a>欲界诸天子等。<a id="a-x"></a>各散种种微妙香花。<a id="a-y"></a>一一妙花纵广一拘卢舍以为花台。<a id="a-z"></a>复现广路修远无际。<a id="a-10"></a>于路左右七宝栏楯皆悉严好。<a id="a-11"></a>其量高下如七多罗树。<a id="a-12"></a>众宝幡盖处处庄严。<a id="a-13"></a>复化七宝多罗之树。<a id="a-14"></a>一一树间络以金绳。<a id="a-15"></a>于其绳上皆悬珍铎。<a id="a-16"></a>明珠琉璃间厕其中。<a id="a-17"></a>其树两间有七宝池。<a id="a-18"></a>于彼池内金沙遍布香水盈满。<a id="a-19"></a>优钵罗花。<a id="a-1A"></a>拘勿头花。<a id="a-1B"></a>波头摩花。<a id="a-1C"></a>芬陀利花。<a id="a-1D"></a>如是等花充满池中。<a id="a-1E"></a>其池四边七宝阶道。<a id="a-1F"></a>周匝庄严。<a id="a-1G"></a>于其阶道则有迦陵频伽。<a id="a-1H"></a>凫雁鸳鸯命命诸鸟出和雅音。<a id="a-1I"></a>有八万四千天诸婇女。<a id="a-1J"></a>以众香水洒于前路。<a id="a-1K"></a>复有八万四千天诸婇女散众天花。<a id="a-1L"></a>一一树下复有众宝妙台。<a id="a-1M"></a>是诸台上各有八万四千天诸婇女。<a id="a-1N"></a>皆捧宝器盛妙栴檀沉水之香。<a id="a-1O"></a>复有五千天诸婇女。<a id="a-1P"></a>奏天伎乐歌舞颂叹出和雅音。</p>
  <p id="a1Q">佛告诸比丘。<a id="a-1R"></a>菩萨诣菩提树时。<a id="a-1S"></a>其身普放无量光明。<a id="a-1T"></a>又遍震动无边刹土。<a id="a-1U"></a>复有无量百千诸天奏天伎乐。<a id="a-1V"></a>于虚空中雨众天花。<a id="a-1W"></a>又雨无量百千天妙衣服。<a id="a-1X"></a>复有无量象马牛等围绕菩萨。<a id="a-1Y"></a>发声哮吼其音和畅。<a id="a-1Z"></a>又有无量鹦鹉舍利拘抧罗鸟。<a id="a-1a"></a>迦陵频伽。<a id="a-1b"></a>凫雁鸳鸯孔雀翡翠共命诸鸟。<a id="a-1c"></a>翻翔围绕出和雅音。<a id="a-1d"></a>菩萨往菩提场时。<a id="a-1e"></a>有如是等无量希有吉祥之相。</p>
  <p id="a1f">佛告诸比丘。<a id="a-1g"></a>菩萨将欲坐菩提座。<a id="a-1h"></a>其夜三千大千世界主大梵天王。<a id="a-1i"></a>告诸梵众作如是言。<a id="a-1j"></a>仁者当知。<a id="a-1k"></a>菩萨摩诃萨被精进甲。<a id="a-1l"></a>智慧坚固心不劬劳。<a id="a-1m"></a>成就一切菩萨之行。<a id="a-1n"></a>通达一切波罗蜜门。<a id="a-1o"></a>于一切菩萨地得大自在。<a id="a-1p"></a>获诸菩萨清净意乐。<a id="a-1q"></a>一切众生诸根利钝皆悉了知。<a id="a-1r"></a>住于如来秘密之藏超诸魔境。<a id="a-1s"></a>一切善法皆能自觉。<a id="a-1t"></a>不由他人而得觉悟。<a id="a-1u"></a>为诸如来大神通力之所护念。<a id="a-1v"></a>当为众生说解脱道。<a id="a-1w"></a>亦为众生作大商主。<a id="a-1x"></a>摧伏一切诸魔军众。<a id="a-1y"></a>于三千大千世界之中。<a id="a-1z"></a>唯佛独尊为大医王。<a id="a-20"></a>调和法药救众生苦为大法王。<a id="a-21"></a>以智慧明照于十方建大法幢。<a id="a-22"></a>不为世间八法所染。<a id="a-23"></a>犹如莲花不着于水。<a id="a-24"></a>能积无量真实法宝。<a id="a-25"></a>犹如大海蕴诸奇珍。<a id="a-26"></a>怨亲平等如须弥山安住不动。<a id="a-27"></a>心意清净如摩尼珠离诸垢秽。<a id="a-28"></a>于三千大千世界得大自在。<a id="a-29"></a>菩萨摩诃萨以如是等无量功德诣菩提场。<a id="a-2A"></a>为欲降伏众魔怨故。<a id="a-2B"></a>成阿耨多罗三藐三菩提故。<a id="a-2C"></a>欲圆满十力四无所畏十八不共佛法故。<a id="a-2D"></a>转正法轮故。<a id="a-2E"></a>为欲震大师子吼故。<a id="a-2F"></a>施大法雨令诸众生得满足故。<a id="a-2G"></a>令诸众生得清净法眼故。<a id="a-2H"></a>令诸外道息诤论故。<a id="a-2I"></a>欲使本愿得圆满故。<a id="a-2J"></a>于一切法得自在故。<a id="a-2K"></a>仁者。<a id="a-2L"></a>汝等应当发心往诣亲近供养。<a id="a-2M"></a>即说偈言。</p>
  <p id="a2N">无量百千劫　　具慈悲喜舍</p>
  <p id="a2O">禅定智慧通　　于今证涅槃</p>
  <p id="a2P">若欲远三恶　　及离于八难</p>
  <p id="a2Q">受天妙乐报　　乃至得涅槃</p>
  <p id="a2R">应持上供具　　供养于菩萨</p>
  <p id="a2S">六年修苦行　　欲诣菩提场</p>
  <p id="a2T">三千世界主　　释梵及日月</p>
  <p id="a2U">一切无与等　　见者咸欢悦</p>
  <p id="a2V">降伏诸魔军　　必当成正觉</p>
  <p id="a2W">身相三十二　　最胜自庄严</p>
  <p id="a2X">梵音甚清彻　　心净离诸过</p>
  <p id="a2Y">或有人乐欲　　上生于梵世</p>
  <p id="a2Z">或有人乐欲　　证得声闻果</p>
  <p id="a2a">或有人乐欲　　得成辟支佛</p>
  <p id="a2b">或有人乐欲　　当获无上果</p>
  <p id="a2c">如是诸人等　　应供养导师</p>
  <p id="a2d">佛告诸比丘。<a id="a-2e"></a>时大梵天王为供养菩萨故。<a id="a-2f"></a>以神通力令三千大千世界皆悉清净。<a id="a-2g"></a>除诸砂卤瓦砾荆棘。<a id="a-2h"></a>地平如掌无有丘墟。<a id="a-2i"></a>以金银琉璃砗磲马瑙珊瑚虎魄真珠等宝而严饰之。<a id="a-2j"></a>又遍三千大千世界生诸瑞草青绿右旋柔软可爱如迦陵陀衣。<a id="a-2k"></a>又诸巨海变为平地。<a id="a-2l"></a>亦不娆彼鱼鳖鼋鼍水性之属。<a id="a-2m"></a>所有十方刹土梵王帝释护世四王。<a id="a-2n"></a>咸见此间三千大千世界如是严净。<a id="a-2o"></a>各于本土皆悉庄严遥申供养。<a id="a-2p"></a>又十方无边刹土一切菩萨为供养故。<a id="a-2q"></a>以超过人天殊胜供具。<a id="a-2r"></a>各于本国而申供养。<a id="a-2s"></a>皆见无边世界如一佛土。<a id="a-2t"></a>诸须弥山铁围山间幽冥之处。<a id="a-2u"></a>日月威光所不能及。<a id="a-2v"></a>咸见菩萨光明普照。</p>
  <p id="a2w">有十六天子。<a id="a-2x"></a>守护此菩提之场。<a id="a-2y"></a>是诸天子皆证无生法忍及得阿惟越致。<a id="a-2z"></a>其名曰转进天子。<a id="a-30"></a>无胜天子。<a id="a-31"></a>施与天子。<a id="a-32"></a>爱敬天子。<a id="a-33"></a>勇力天子。<a id="a-34"></a>善住天子。<a id="a-35"></a>持地天子。<a id="a-36"></a>作光天子。<a id="a-37"></a>无垢天子。<a id="a-38"></a>法自在天子。<a id="a-39"></a>法幢天子。<a id="a-3A"></a>所行吉祥天子。<a id="a-3B"></a>无障碍天子。<a id="a-3C"></a>大庄严天子。<a id="a-3D"></a>清净戒香天子。<a id="a-3E"></a>莲花光明天子。<a id="a-3F"></a>如是等天子。<a id="a-3G"></a>各化四万八十由旬。<a id="a-3H"></a>广设无量宝庄严具。<a id="a-3I"></a>其地四边皆有七重宝路。<a id="a-3J"></a>一一宝路皆悉行列宝多罗树。<a id="a-3K"></a>一一树间金绳交络。<a id="a-3L"></a>垂诸宝铃覆以宝网。<a id="a-3M"></a>阎浮檀金以为莲花遍满于地。<a id="a-3N"></a>一一花上各以七宝而严饰之。<a id="a-3O"></a>复烧种种上妙天香。<a id="a-3P"></a>十方世界人天之中。<a id="a-3Q"></a>所有妙树悉于中现。<a id="a-3R"></a>又十方世界一切水陆。<a id="a-3S"></a>胜妙香花悉于中现。<a id="a-3T"></a>又十方世界诸佛菩萨。<a id="a-3U"></a>各于本土现无量资粮广博严饰福德智慧菩提道场。<a id="a-3V"></a>如是种种事业皆悉现于此道场中。</p>
  <p id="a3W">佛告诸比丘。<a id="a-3X"></a>十六天子见如是等神通瑞相种种庄严踊跃欢喜。<a id="a-3Y"></a>天龙夜叉。<a id="a-3Z"></a>乾闼婆。<a id="a-3a"></a>阿修罗。<a id="a-3b"></a>迦娄罗。<a id="a-3c"></a>紧那罗。<a id="a-3d"></a>摩睺罗伽等。<a id="a-3e"></a>见此道场叹未曾有。<a id="a-3f"></a>各想自宫犹如塳墓。<a id="a-3g"></a>皆有无量赞述功德。<a id="a-3h"></a>复有四护菩提树神。<a id="a-3i"></a>一名毗留薄瞿。<a id="a-3j"></a>二名苏摩那。<a id="a-3k"></a>三名乌珠钵底。<a id="a-3l"></a>四名帝珠。<a id="a-3m"></a>各以神力变菩提树。<a id="a-3n"></a>高广严好各长八十多罗之树。<a id="a-3o"></a>根茎枝叶花果茂盛。<a id="a-3p"></a>端正可爱庄严无比见者欢喜。<a id="a-3q"></a>踰于帝释欢喜园中波利质多罗树拘鞞罗树。<a id="a-3r"></a>菩萨所坐成菩提处。<a id="a-3s"></a>则三千大千世界之中心也。<a id="a-3t"></a>此树下地纯以金刚所成不可沮坏。</p>
  <p id="a3u">佛告诸比丘。<a id="a-3v"></a>菩萨欲往菩提树时。<a id="a-3w"></a>放大光明遍照无边无量世界。<a id="a-3x"></a>地狱众生皆得离苦。<a id="a-3y"></a>饿鬼众生皆得饱满。<a id="a-3z"></a>畜生众生慈心相向。<a id="a-40"></a>诸根不具众生皆得具足。<a id="a-41"></a>病苦众生皆得痊愈。<a id="a-42"></a>怖畏众生皆得安乐。<a id="a-43"></a>狱囚众生皆得释然。<a id="a-44"></a>贫穷众生皆得财宝。<a id="a-45"></a>烦恼众生皆得解脱。<a id="a-46"></a>饥渴众生皆得饮食。<a id="a-47"></a>怀孕众生皆得免难。<a id="a-48"></a>羸瘦众生皆得充健。<a id="a-49"></a>而于此时。<a id="a-4A"></a>无一众生为贪恚痴之所逼恼。<a id="a-4B"></a>人天不死亦不受胎。<a id="a-4C"></a>是时一切众生更相慈愍生利益心。<a id="a-4D"></a>如父如母如姊如妹如兄如弟。<a id="a-4E"></a>尔时世尊欲重宣此义。<a id="a-4F"></a>而说偈言。</p>
  <p id="a4G">地狱痛苦逼　　一切皆休息</p>
  <p id="a4H">畜生相食啖　　各各起慈心</p>
  <p id="a4I">八难皆闭塞　　三恶悉空静</p>
  <p id="a4J">光明所照处　　咸受微妙乐</p>
  <p id="a4K">眼耳鼻舌等　　诸根不完具</p>
  <p id="a4L">皆悉得具足　　烦恼所扰者</p>
  <p id="a4M">便得大安乐　　狂乱得正念</p>
  <p id="a4N">贫贱得富贵　　病苦得痊除</p>
  <p id="a4O">禁囚得解脱　　一切无忿竞</p>
  <p id="a4P">展转起慈心　　如父母爱子</p>
  <p id="a4Q">菩萨光明网　　遍满于十方</p>
  <p id="a4R">普照恒沙界　　映蔽无边土</p>
  <p id="a4S">铁围大铁围　　及余诸山等</p>
  <p id="a4T">皆悉不复现　　变为一佛刹</p>
  <p id="a4U">以众宝所成　　严饰甚微妙</p>
  <p id="a4V">由光照烛故　　一切如观掌</p>
  <p id="a4W">如是等庄严　　为供养菩萨</p>
  <p id="a4X">护菩提场神　　有十六天子</p>
  <p id="a4Y">面八十由旬　　现种种严饰</p>
  <p id="a4Z">菩萨大威力　　面八十由旬</p>
  <p id="a4a">亦现无边刹　　各各皆严净</p>
  <p id="a4b">天龙八部众　　睹如是事已</p>
  <p id="a4c">还自思本宫　　而生塳墓想</p>
  <p id="a4d">咸起奇特心　　颂叹诸功德</p>
  <p id="a4e">善哉福难思　　乃感如斯果</p>
  <p id="a4f">匪唯身语意　　起如是庄严</p>
  <p id="a4g">以本愿力故　　一切皆成就</p>
  <p id="a4h">随诸众生业　　皆悉得满足</p>
  <p id="a4i">四护菩提神　　严饰菩提树</p>
  <p id="a4j">胜过欢喜园　　帝释殊妙林</p>
  <p id="a4k">此神所严饰　　端正甚可爱</p>
  <p id="a4l">一切天人等　　称赞无穷已</p>
  <p id="a4m">佛告诸比丘。<a id="a-4n"></a>菩萨清净光明普照世界。<a id="a-4o"></a>灭除一切众生烦恼。<a id="a-4p"></a>遇斯光者皆生欣喜。<a id="a-4q"></a>此光又照迦利龙王宫。<a id="a-4r"></a>时彼龙王遇斯光明。<a id="a-4s"></a>于龙众中而说偈言。</p>
  <p id="a4t">过去三佛皆已现　　智慧光明真金色</p>
  <p id="a4u">于是还睹无垢光　　由斯定有佛兴世</p>
  <p id="a4v">其光清净踰日月　　非萤非烛星电等</p>
  <p id="a4w">亦非梵释阿修罗　　一切威光所能及</p>
  <p id="a4x">我以先业行不善　　所处宫殿常昏暗</p>
  <p id="a4y">恒雨热沙以烧身　　自念长时受斯苦</p>
  <p id="a4z">忽遇光明如日照　　身心清凉遍欢喜</p>
  <p id="a50">亿劫修行众行者　　今时定坐菩提场</p>
  <p id="a51">我与汝等诸亲眷　　衣服香花并伎乐</p>
  <p id="a52">及以种种庄严具　　供养利益世间者</p>
  <p id="a53">佛告诸比丘。<a id="a-54"></a>龙王尔时与其眷属。<a id="a-55"></a>欢喜踊跃瞻顾四方。<a id="a-56"></a>乃见菩萨身相巍巍如须弥山。<a id="a-57"></a>梵释四王龙神八部。<a id="a-58"></a>皆悉围绕心大欢喜。<a id="a-59"></a>头面礼足恭敬尊重即以种种香花衣服璎珞。<a id="a-5A"></a>作众伎乐供养菩萨。<a id="a-5B"></a>合掌曲躬以偈赞曰。</p>
  <p id="a5C">面净如满月　　世间大导师</p>
  <p id="a5D">我昔值诸佛　　瑞相皆如是</p>
  <p id="a5E">今尊破魔已　　行当证菩提</p>
  <p id="a5F">曾于过去劫　　广修内外施</p>
  <p id="a5G">持戒及忍辱　　精进禅智慧</p>
  <p id="a5H">方便大慈悲　　愿力喜舍等</p>
  <p id="a5I">以是诸功德　　当得成佛道</p>
  <p id="a5J">一切诸丛林　　低枝礼佛树</p>
  <p id="a5K">有千吉祥瓶　　围绕在虚空</p>
  <p id="a5L">众鸟吐和音　　翻翔竞随逐</p>
  <p id="a5M">身色真金光　　遍照于十方</p>
  <p id="a5N">恶趣停苦恼　　世间蒙快乐</p>
  <p id="a5O">尊今于三界　　定为大导师</p>
  <p id="a5P">梵王及帝释　　欲色诸天子</p>
  <p id="a5Q">咸舍微妙乐　　皆来申供养</p>
  <p id="a5R">尊今于世间　　必为大医王</p>
  <p id="a5S">凡是所游践　　莲华随步起</p>
  <p id="a5T">尊今于世间　　必为应供者</p>
  <p id="a5U">导师坐道场　　无量拘胝数</p>
  <p id="a5V">一切魔军众　　皆当自摧伏</p>
  <p id="a5W">日月可堕落　　须弥可崩坏</p>
  <p id="a5X">若未得菩提　　终不可移动</p>
  <p id="a5Y">愿我与眷属　　得舍此龙身</p>
  <p id="a5Z">功德自庄严　　当往菩提座</p>
  <p id="a5a">说是偈已。<a id="a-5b"></a>其龙王妃名曰金光。<a id="a-5c"></a>与无量龙女恭敬围绕。<a id="a-5d"></a>持众宝盖衣服璎珞人天妙花。<a id="a-5e"></a>复持宝器盛众名香。<a id="a-5f"></a>奏诸伎乐说是妙偈。<a id="a-5g"></a>赞菩萨曰。</p>
  <p id="a5h">能断贪嗔痴　　世间诸过患</p>
  <p id="a5i">渡生死海者　　故我今顶礼</p>
  <p id="a5j">尊为大医王　　善拔烦恼箭</p>
  <p id="a5k">众生未调伏　　而当调伏之</p>
  <p id="a5l">众生处世间　　恒为烦恼覆</p>
  <p id="a5m">尊当以慧日　　照之令得除</p>
  <p id="a5n">世间无依怙　　今当得依怙</p>
  <p id="a5o">而于虚空中　　雨种种衣食</p>
  <p id="a5p">诸天龙神等　　皆生欢喜心</p>
  <p id="a5q">辩才大导师　　愿速坐道场</p>
  <p id="a5r">降伏众魔怨　　当成无上道</p>
  <p id="a5s">似昔诸如来　　所证菩提法</p>
  <p id="a5t">无量劫修习　　利益诸群生</p>
  <p id="a5u">愿速坐道场　　证无上菩提</p>
  <p id="a5v">佛告诸比丘。<a id="a-5w"></a>菩萨尔时作是思惟。<a id="a-5x"></a>古昔诸佛坐于何座。<a id="a-5y"></a>证阿耨多罗三藐三菩提。<a id="a-5z"></a>作是念时。<a id="a-60"></a>即知过去诸佛皆坐净草而成正觉。<a id="a-61"></a>是时净居天子知菩萨心白菩萨言。<a id="a-62"></a>如是如是。<a id="a-63"></a>过去诸佛欲证菩提皆坐净草。<a id="a-64"></a>尔时菩萨复自思惟。<a id="a-65"></a>谁能与我如是净草。<a id="a-66"></a>时释提桓因即变其身。<a id="a-67"></a>为刈草人在菩萨右。<a id="a-68"></a>不近不远持草而立。<a id="a-69"></a>其草青绀如孔雀尾柔软可爱。<a id="a-6A"></a>如迦尸迦衣宛转右旋香气芬馥。</p>
  <p id="a6B">尔时菩萨既见化人执斯妙草。<a id="a-6C"></a>渐向其所徐而问之。<a id="a-6D"></a>汝名字谁。<a id="a-6E"></a>其人答曰。<a id="a-6F"></a>我名吉祥。<a id="a-6G"></a>菩萨思惟我今欲求自身吉祥。<a id="a-6H"></a>复欲令他而得吉祥。<a id="a-6I"></a>人名吉祥于我前立。<a id="a-6J"></a>我今定证阿耨多罗三藐三菩提。</p>
  <p id="a6K">尔时菩萨欲从化人而求浮草出是语。<a id="a-6L"></a>时梵声微妙所谓真实声。<a id="a-6M"></a>周正声。<a id="a-6N"></a>清亮声。<a id="a-6O"></a>和润声。<a id="a-6P"></a>流美声。<a id="a-6Q"></a>善导声。<a id="a-6R"></a>不謇声。<a id="a-6S"></a>不涩声。<a id="a-6T"></a>不破声。<a id="a-6U"></a>柔软声。<a id="a-6V"></a>憺雅声。<a id="a-6W"></a>分析声。<a id="a-6X"></a>顺耳声。<a id="a-6Y"></a>合意声。<a id="a-6Z"></a>如迦陵频伽声。<a id="a-6a"></a>如命命鸟声。<a id="a-6b"></a>如殷雷声。<a id="a-6c"></a>如海波声。<a id="a-6d"></a>如山崩声。<a id="a-6e"></a>如天赞声。<a id="a-6f"></a>如梵天声。<a id="a-6g"></a>如师子声。<a id="a-6h"></a>如龙王声。<a id="a-6i"></a>如象王声。<a id="a-6j"></a>不急疾声。<a id="a-6k"></a>不迟缓声。<a id="a-6l"></a>解脱之声。<a id="a-6m"></a>无染着声。<a id="a-6n"></a>依义之声。<a id="a-6o"></a>应时之声。<a id="a-6p"></a>宣说八千万亿法门之声。<a id="a-6q"></a>顺一切诸佛法声。<a id="a-6r"></a>菩萨以此美妙之声。<a id="a-6s"></a>语化人言。<a id="a-6t"></a>仁者汝能与我净草以不。<a id="a-6u"></a>于是颂曰。</p>
  <p id="a6v">吉祥汝今时　　宜速施净草</p>
  <p id="a6w">我当坐是草　　降伏彼魔军</p>
  <p id="a6x">若证寂灭法　　即得无上道</p>
  <p id="a6y">我为菩提故　　无量劫修行</p>
  <p id="a6z">施戒精进忍　　禅定智慧力</p>
  <p id="a70">解脱与意乐　　福德及神通</p>
  <p id="a71">缘彼诸行故　　今得圆满果</p>
  <p id="a72">若施我净草　　获无量福德</p>
  <p id="a73">因施净草故　　必当成导师</p>
  <p id="a74">吉祥闻此言　　心生大欢喜</p>
  <p id="a75">手持净妙草　　住于菩萨前</p>
  <p id="a76">即以欢喜心　　而白菩萨言</p>
  <p id="a77">若以施草故　　能获大菩提</p>
  <p id="a78">幸先授菩提　　然后受净草</p>
  <p id="a79">菩萨报吉祥　　非唯施净草</p>
  <p id="a7A">即获大菩提　　应修无量德</p>
  <p id="a7B">方蒙诸佛记　　吉祥汝应知</p>
  <p id="a7C">菩提不妄授　　菩提可妄授</p>
  <p id="a7D">我当以菩提　　授一切众生</p>
  <p id="a7E">吉祥汝应知　　我证菩提已</p>
  <p id="a7F">分布诸世间　　汝当于我所</p>
  <p id="a7G">听受甘露法　　菩萨受净草</p>
  <p id="a7H">往诣菩提场　　举足欲行时</p>
  <p id="a7I">其地大震动　　诸天龙神等</p>
  <p id="a7J">皆生欢喜心　　恭敬合掌言</p>
  <p id="a7K">菩萨于今者　　必降伏众魔</p>
  <p id="a7L">定获甘露法　　证于无上道</p>
  <p id="a7M">佛告诸比丘。<a id="a-7N"></a>菩萨向菩提场时。<a id="a-7O"></a>无量菩萨并诸天众各各庄饰菩提之树。<a id="a-7P"></a>其菩提树有八万四千。<a id="a-7Q"></a>一一皆愿菩萨坐其树下。<a id="a-7R"></a>得阿耨多罗三藐三菩提。<a id="a-7S"></a>其菩提树。<a id="a-7T"></a>或有高显殊特。<a id="a-7U"></a>百千由旬纯花所成。<a id="a-7V"></a>或有菩提树高显殊特。<a id="a-7W"></a>二亿由旬。<a id="a-7X"></a>纯香所成。<a id="a-7Y"></a>或有菩提树高显殊特。<a id="a-7Z"></a>百千由旬纯以栴檀所成。<a id="a-7a"></a>或有菩提树高显殊特。<a id="a-7b"></a>五亿由旬纯以缯彩所成。<a id="a-7c"></a>或有菩提树高显殊特。<a id="a-7d"></a>十亿由旬纯以珠宝所成。<a id="a-7e"></a>或有菩提树高显殊特。<a id="a-7f"></a>百亿由旬纯以七宝所成。<a id="a-7g"></a>如是八万四千菩提之树。<a id="a-7h"></a>一一树下各随色类敷师子座。<a id="a-7i"></a>或有师子之座以花庄严。<a id="a-7j"></a>或有师子之座以香庄严。<a id="a-7k"></a>或有师子之座以栴檀庄严。<a id="a-7l"></a>或有师子之座以珠宝庄严。<a id="a-7m"></a>或有师子之座以杂宝庄严。</p>
  <p id="a7n">佛告诸比丘。<a id="a-7o"></a>尔时菩萨示现取草周遍敷设如师子王。<a id="a-7p"></a>具足势力。<a id="a-7q"></a>精进坚固无诸过失。<a id="a-7r"></a>贵盛自在智慧觉悟有大名称降伏众魔摧诸外道。<a id="a-7s"></a>具足如是种种功德。<a id="a-7t"></a>将证菩提而面向东。<a id="a-7u"></a>于净草上结加趺坐。<a id="a-7v"></a>端身正念发大誓言。</p>
  <p id="a7w">我今若不证　　无上大菩提</p>
  <p id="a7x">宁可碎是身　　终不起此座</p>
  <p id="a7y">尔时菩萨升菩提座。<a id="a-7z"></a>即证方广神通游戏大严之定。<a id="a-80"></a>得是定已。<a id="a-81"></a>现身各各坐彼师子之座。<a id="a-82"></a>一一身上皆具众妙相好庄严。<a id="a-83"></a>其余菩萨并诸天人各各皆谓。<a id="a-84"></a>菩萨独坐其座。<a id="a-85"></a>又由定力。<a id="a-86"></a>能令地狱。<a id="a-87"></a>饿鬼畜生。<a id="a-88"></a>阎罗王界。<a id="a-89"></a>及诸人天。<a id="a-8A"></a>皆见菩萨坐菩提座。</p>
  <p data-pb></p>
  <h2 id="a8B">严菩提场品第二十</h2>
  <p id="a8C">佛告诸比丘。<a id="a-8D"></a>尔时菩萨坐菩提场。<a id="a-8E"></a>六欲诸天恐有障难。<a id="a-8F"></a>即于东面恭敬而住。<a id="a-8G"></a>如是南西北方四维上下。<a id="a-8H"></a>皆有无量诸天恭敬而住。<a id="a-8I"></a>是时菩萨放大光明。<a id="a-8J"></a>其光名为开发菩萨智。<a id="a-8K"></a>周遍照耀尽虚空界一切十方诸佛刹土。<a id="a-8L"></a>尔时东方世界有国名离垢。<a id="a-8M"></a>其佛号曰离垢光明。<a id="a-8N"></a>彼有菩萨摩诃萨。<a id="a-8O"></a>名游戏庄严。<a id="a-8P"></a>遇斯光已。<a id="a-8Q"></a>与无央数菩萨围绕而来诣菩提场。<a id="a-8R"></a>为供养故住菩萨前。<a id="a-8S"></a>尔时菩萨以神通力。<a id="a-8T"></a>变现十方尽虚空界一切佛刹。<a id="a-8U"></a>成一清净琉璃道场。<a id="a-8V"></a>一切佛刹五道众生。<a id="a-8W"></a>展转指示各相谓言。<a id="a-8X"></a>此是何人神通游戏庄严威德色相乃尔。<a id="a-8Y"></a>是时菩萨于一一众生前现化菩萨。<a id="a-8Z"></a>而说颂曰。</p>
  <p id="a8a">能断诸垢浊　　贪嗔痴习气</p>
  <p id="a8b">身照十方刹　　映蔽众光明</p>
  <p id="a8c">福智及三昧　　积劫转增长</p>
  <p id="a8d">一切诸庄严　　最胜牟尼力</p>
  <p id="a8e">尔时南方世界。<a id="a-8f"></a>有国名宝庄严。<a id="a-8g"></a>其佛号曰光明。<a id="a-8h"></a>彼有菩萨摩诃萨。<a id="a-8i"></a>名现宝盖。<a id="a-8j"></a>遇斯光已。<a id="a-8k"></a>与无央数菩萨围绕而来诣菩提场。<a id="a-8l"></a>为供养故住菩萨前。<a id="a-8m"></a>尔时菩萨以神通力。<a id="a-8n"></a>持一宝盖周遍覆此菩提之场。<a id="a-8o"></a>大梵天王释提桓因护世四王。<a id="a-8p"></a>更相谓言。<a id="a-8q"></a>以何果报而现如此宝庄严盖。<a id="a-8r"></a>于宝盖中。<a id="a-8s"></a>出妙颂曰。</p>
  <p id="a8t">在昔亿千劫　　供养三世佛</p>
  <p id="a8u">慈心行舍施　　故得相庄严</p>
  <p id="a8v">成就那延力　　导师感是报</p>
  <p id="a8w">利益于一切　　端坐菩提场</p>
  <p id="a8x">尔时西方世界。<a id="a-8y"></a>有国名詹波。<a id="a-8z"></a>其佛号曰开敷花王智慧神通。<a id="a-90"></a>彼有菩萨摩诃萨。<a id="a-91"></a>名曰宝网。<a id="a-92"></a>遇斯光已。<a id="a-93"></a>与无央数菩萨围绕而来诣菩提场。<a id="a-94"></a>为供养故住菩萨前。<a id="a-95"></a>尔时菩萨以神通力。<a id="a-96"></a>取一胜妙宝网弥覆菩提道场。<a id="a-97"></a>十方诸来天众龙神八部更相谓言。<a id="a-98"></a>以何因缘感斯宝网。<a id="a-99"></a>于宝网中。<a id="a-9A"></a>出妙颂曰。</p>
  <p id="a9B">能为众宝因　　众宝所依处</p>
  <p id="a9C">三界皆归趣　　名闻遍十方</p>
  <p id="a9D">欲证大菩提　　住于清净法</p>
  <p id="a9E">精进力成佛　　能感如斯供</p>
  <p id="a9F">尔时北方世界。<a id="a-9G"></a>有国名曰转。<a id="a-9H"></a>其佛号曰掩蔽日月光。<a id="a-9I"></a>彼有菩萨摩诃萨。<a id="a-9J"></a>名庄严王。<a id="a-9K"></a>遇斯光已。<a id="a-9L"></a>与无央数菩萨围绕而来诣菩提场。<a id="a-9M"></a>为供养故住菩萨前。<a id="a-9N"></a>尔时菩萨以神通力。<a id="a-9O"></a>令十方无边刹土功德庄严之台。<a id="a-9P"></a>皆现于此菩提道场。<a id="a-9Q"></a>诸来众会心生奇特。<a id="a-9R"></a>一切人天更相谓言。<a id="a-9S"></a>以何因缘感此殊胜庄严妙台。<a id="a-9T"></a>于妙台中。<a id="a-9U"></a>出妙颂曰。</p>
  <p id="a9V">由昔无边劫　　福智资粮满</p>
  <p id="a9W">身口意清净　　惭愧及慈悲</p>
  <p id="a9X">无上能仁尊　　众善无不具</p>
  <p id="a9Y">今坐菩提座　　故获如斯福</p>
  <p id="a9Z">尔时东南方世界。<a id="a-9a"></a>有国名德王。<a id="a-9b"></a>佛号功德光明王。<a id="a-9c"></a>彼有菩萨摩诃萨。<a id="a-9d"></a>名功德慧。<a id="a-9e"></a>遇斯光已。<a id="a-9f"></a>与无央数菩萨围绕而来诣菩提场。<a id="a-9g"></a>为供养故住菩萨前。<a id="a-9h"></a>尔时菩萨以神通力。<a id="a-9i"></a>化作无量功德庄严众宝楼观。<a id="a-9j"></a>诸来天龙夜叉等众。<a id="a-9k"></a>见未曾有生奇特心。<a id="a-9l"></a>更相谓言。<a id="a-9m"></a>以何因缘而有斯瑞。<a id="a-9n"></a>于楼观中。<a id="a-9o"></a>而说颂曰。</p>
  <p id="a9p">众德之所生　　具足功德者</p>
  <p id="a9q">能成就功德　　天龙咸恭敬</p>
  <p id="a9r">德海诣道场　　功德香普熏</p>
  <p id="a9s">今坐菩提座　　感如斯供养</p>
  <p id="a9t">尔时西南方有国名出宝。<a id="a-9u"></a>其佛号宝幢。<a id="a-9v"></a>彼有菩萨摩诃萨。<a id="a-9w"></a>名出众宝。<a id="a-9x"></a>遇斯光已。<a id="a-9y"></a>与无央数菩萨围绕。<a id="a-9z"></a>而来诣菩提场。<a id="a-A0"></a>为供养故住菩萨前。<a id="a-A1"></a>尔时菩萨以神通力。<a id="a-A2"></a>化作无量阿僧祇众宝圆光。<a id="a-A3"></a>其中诸天见未曾有生奇特心。<a id="a-A4"></a>更相谓言。<a id="a-A5"></a>以何威力而现如是众宝圆光。<a id="a-A6"></a>其圆光中。<a id="a-A7"></a>出妙颂曰。</p>
  <p id="aA8">以众宝宫殿　　花果与园林</p>
  <p id="aA9">头目髓脑等　　身胸及手足</p>
  <p id="aAA">如是种种施　　积习诸功德</p>
  <p id="aAB">今现证菩提　　感如斯供养</p>
  <p id="aAC">尔时西北方世界。<a id="a-AD"></a>有国名云。<a id="a-AE"></a>其佛号曰云王。<a id="a-AF"></a>彼有菩萨摩诃萨。<a id="a-AG"></a>名云雷震声。<a id="a-AH"></a>遇斯光已。<a id="a-AI"></a>与无央数菩萨围绕而来诣菩提场。<a id="a-AJ"></a>为供养故住菩萨前。<a id="a-AK"></a>尔时菩萨以神通力。<a id="a-AL"></a>化作沉水香云及栴檀香云。<a id="a-AM"></a>遍布菩提道场。<a id="a-AN"></a>诸天众会皆生欢喜奇特之心。<a id="a-AO"></a>共相谓言。<a id="a-AP"></a>以何因缘有斯瑞应。<a id="a-AQ"></a>其香云中。<a id="a-AR"></a>出妙颂曰。</p>
  <p id="aAS">法云覆一切　　普雨于法雨</p>
  <p id="aAT">灭众生烦恼　　令得于涅槃</p>
  <p id="aAU">神通定根力　　功德为庄严</p>
  <p id="aAV">证甘露菩提　　故获如斯供</p>
  <p id="aAW">尔时东北方世界。<a id="a-AX"></a>有国名金网。<a id="a-AY"></a>其佛号宝盖光明。<a id="a-AZ"></a>彼有菩萨摩诃萨。<a id="a-Aa"></a>名金网庄严。<a id="a-Ab"></a>遇斯光已。<a id="a-Ac"></a>与无央数菩萨围绕而来诣菩提场。<a id="a-Ad"></a>为供养故住菩萨前。<a id="a-Ae"></a>尔时菩萨以神通力。<a id="a-Af"></a>于彼诸来菩萨供养具中。<a id="a-Ag"></a>化出无量无边大菩萨众。<a id="a-Ah"></a>皆有殊胜三十二相庄严其身。<a id="a-Ai"></a>执持花鬘曲躬稽首。<a id="a-Aj"></a>一一菩萨以偈颂曰。</p>
  <p id="aAk">由昔无边劫　　深信极尊敬</p>
  <p id="aAl">以微妙音声　　赞叹诸如来</p>
  <p id="aAm">今坐菩提座　　是故我顶礼</p>
  <p id="aAn">愿以赞叹业　　当得无上果</p>
  <p id="aAo">尔时下方世界。<a id="a-Ap"></a>有国名普观。<a id="a-Aq"></a>其佛号曰普见。<a id="a-Ar"></a>彼有菩萨摩诃萨。<a id="a-As"></a>名曰宝藏。<a id="a-At"></a>遇斯光已。<a id="a-Au"></a>与无央数菩萨围绕。<a id="a-Av"></a>而来诣菩提场。<a id="a-Aw"></a>为供养故住菩萨前。<a id="a-Ax"></a>尔时菩萨以神通力于一一菩萨前。<a id="a-Ay"></a>化出广大妙金莲花。<a id="a-Az"></a>而于花中皆有婇女。<a id="a-B0"></a>出现半身端正姝妙。<a id="a-B1"></a>咸以宝庄严具严饰其身。<a id="a-B2"></a>手执种种金珠璎珞曲躬稽首。<a id="a-B3"></a>而诸人天更相谓言。<a id="a-B4"></a>以何因缘感得如是微妙婇女。<a id="a-B5"></a>是诸婇女以偈颂曰。</p>
  <p id="aB6">由昔无边劫　　顶礼诸如来</p>
  <p id="aB7">辟支及声闻　　父母并尊者</p>
  <p id="aB8">质直无过患　　具一切功德</p>
  <p id="aB9">皆应恭敬礼　　清净戒圆满</p>
  <p id="aBA">尔时上方世界。<a id="a-BB"></a>有国名殊胜功德。<a id="a-BC"></a>其佛号曰德王。<a id="a-BD"></a>彼有菩萨摩诃萨。<a id="a-BE"></a>名虚空藏。<a id="a-BF"></a>遇斯光已。<a id="a-BG"></a>与无央数菩萨围绕来诣菩提道场。<a id="a-BH"></a>为供养故住菩萨前。<a id="a-BI"></a>尔时菩萨以神通力。<a id="a-BJ"></a>于虚虚中普雨十方世界诸佛刹土。<a id="a-BK"></a>昔所不见昔所未闻。<a id="a-BL"></a>众宝花鬘涂香末香烧香。<a id="a-BM"></a>缯彩衣服幢幡宝盖摩尼众宝。<a id="a-BN"></a>金银琉璃车磲马瑙。<a id="a-BO"></a>象马车乘辇舆兵众。<a id="a-BP"></a>花树果树童男童女。<a id="a-BQ"></a>尔时梵释护世天龙夜叉。<a id="a-BR"></a>乾闼婆。<a id="a-BS"></a>阿修罗。<a id="a-BT"></a>迦娄罗紧那罗。<a id="a-BU"></a>摩睺罗伽。<a id="a-BV"></a>人非人等一切群生。<a id="a-BW"></a>皆悉得见。<a id="a-BX"></a>生欢喜心。<a id="a-BY"></a>无有惊怖。<a id="a-BZ"></a>尔时世尊欲重宣此义。<a id="a-Ba"></a>而说偈言。</p>
  <p id="aBb">利益一切世间者　　欲证无上菩提时</p>
  <p id="aBc">十方无量诸菩萨　　皆悉如云而集会</p>
  <p id="aBd">彼诸菩萨所来事　　我今以喻而略说</p>
  <p id="aBe">无量菩萨从空来　　犹如密云震吼声</p>
  <p id="aBf">各各执持宝璎珞　　明珠垂悬甚严饰</p>
  <p id="aBg">无量菩萨从空来　　首饰宝冠垂辫发</p>
  <p id="aBh">擎捧如花妙台观　　而至菩提道场所</p>
  <p id="aBi">无量菩萨从空来　　犹如师子震吼声</p>
  <p id="aBj">说空无相及无愿　　而至菩提道场所</p>
  <p id="aBk">无量菩萨从空来　　犹如牛王哮吼声</p>
  <p id="aBl">雨未曾有微妙花　　而至菩提道场所</p>
  <p id="aBm">无量菩萨从空来　　美声犹如孔雀王</p>
  <p id="aBn">身光出现千种相　　而至菩提道场所</p>
  <p id="aBo">无量菩萨从空来　　光明犹如净满月</p>
  <p id="aBp">以妙音声而赞叹　　菩萨无量诸功德</p>
  <p id="aBq">无量菩萨从空来　　光明照耀犹如日</p>
  <p id="aBr">映蔽一切魔宫殿　　而至菩提道场所</p>
  <p id="aBs">无量菩萨从空来　　身色美艳如虹霓</p>
  <p id="aBt">福慧资粮悉圆满　　而至菩提道场所</p>
  <p id="aBu">无量菩萨从空来　　手出摩尼众宝网</p>
  <p id="aBv">并散曼陀苏曼陀　　婆利师花詹波花</p>
  <p id="aBw">及持如是等花鬘　　而至菩提道场所</p>
  <p id="aBx">无量菩萨从空来　　以神通力震大地</p>
  <p id="aBy">而诸众生不惊怖　　一切靡不欢喜者</p>
  <p id="aBz">无量菩萨从空来　　手接须弥大山王</p>
  <p id="aC0">如持花鬘不为重　　而至菩提道场所</p>
  <p id="aC1">无量菩萨从空来　　顶戴四大香水海</p>
  <p id="aC2">遍洒大地皆严净　　而至菩提道场所</p>
  <p id="aC3">无量菩萨从空来　　各持殊胜众宝盖</p>
  <p id="aC4">令诸菩萨皆睹见　　而至菩提道场所</p>
  <p id="aC5">无量菩萨从空来　　现为梵王住寂定</p>
  <p id="aC6">一一毛孔演妙法　　说大慈悲及喜舍</p>
  <p id="aC7">无量菩萨从空来　　示为帝释微妙形</p>
  <p id="aC8">一切天人共围绕　　而至菩提道场所</p>
  <p id="aC9">无量菩萨从空来　　示为护世之形像</p>
  <p id="aCA">一切天人共围绕　　各各散以天花香</p>
  <p id="aCB">以紧那罗乾闼婆　　美妙音声赞菩萨</p>
  <p id="aCC">无量菩萨从空来　　各持芬香妙花树</p>
  <p id="aCD">枝叶花果遍庄严　　而至菩提道场所</p>
  <p id="aCE">其树花台有菩萨　　于彼花中出半身</p>
  <p id="aCF">悉皆具相三十二　　各各执持诸妙花</p>
  <p id="aCG">拘物头花波头摩　　优钵罗花芬陀利</p>
  <p id="aCH">无量菩萨从空来　　手持清净莲花沼</p>
  <p id="aCI">其身广大如须弥　　变为净妙诸花鬘</p>
  <p id="aCJ">遍覆三千大千界　　而至菩提道场所</p>
  <p id="aCK">无量菩萨从空来　　各于眼中现劫烧</p>
  <p id="aCL">而复于此示成劫　　遍身一一支节中</p>
  <p id="aCM">演出无边诸佛法　　所有众生皆得闻</p>
  <p id="aCN">闻者悉断诸贪欲　　而至菩提道场所</p>
  <p id="aCO">无量菩萨从空来　　其身端正甚可爱</p>
  <p id="aCP">以众宝具而庄严　　其声犹如紧那罗</p>
  <p id="aCQ">一切天人修罗等　　见闻皆悉无厌足</p>
  <p id="aCR">无量菩萨从空来　　其身坚固如金刚</p>
  <p id="aCS">震动大地至水际　　而至菩提道场所</p>
  <p id="aCT">无量菩萨从空来　　光明照耀如日月</p>
  <p id="aCU">灭除众生烦恼苦　　而至菩提道场所</p>
  <p id="aCV">无量菩萨从空来　　其身皆是众宝成</p>
  <p id="aCW">遍于无边佛刹土　　普雨杂宝妙花香</p>
  <p id="aCX">一切众生悉欢喜　　而至菩提道场所</p>
  <p id="aCY">无量菩萨从空来　　各能总持四种藏</p>
  <p id="aCZ">其身一一毛孔中　　演说无数诸经典</p>
  <p id="aCa">具足辩才大智慧　　觉悟惛醉诸群生</p>
  <p id="aCb">无量菩萨从空来　　执持天鼓如须弥</p>
  <p id="aCc">击出美妙大音声　　遍满拘胝亿佛刹</p>
  <p id="aCd">普告一切诸人天　　娑婆世界雨甘露</p>
 </body>
</html>