<!DOCTYPE html>
<html>
<head>
  <meta charset="utf-8"/>
  <meta name="author" content="地婆诃罗/古印度"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>方广大庄严经卷第五</title>
</head>
<body>
  <h1 class="head">方广大庄严经卷第五</h1>
  <h2>音乐发悟品第十三</h2>
  <p>尔时佛告诸比丘。菩萨处在深宫将欲出家。天龙夜叉乾闼婆阿修罗迦娄罗紧那罗摩睺罗伽梵释四王。常以种种供具供养菩萨。欢喜赞叹。又于异时。诸天龙神乾闼婆等。各自思惟。菩萨长夜成就众生。以四摄法而摄受之。是诸众生根器已熟。菩萨何故久处深宫。而不出家成道度彼。若不及时。恐致迁移善心难保。后成正觉而无可度。作是念已。至菩萨前。顶礼希望。作如是言。云何当见菩萨出家学道。坐菩提座降伏众魔。成等正觉。具足十力四无所畏。十八不共佛法。三转十二行无上法轮。现大神通。随诸众生所有意乐。皆令满足。</p>
  <p>佛告诸比丘。菩萨长夜不由他悟。常自为师。了知世间及出世间。一切善法所行之行。知时非时游戏神通。未尝退失应众生根。犹如海潮无时错谬。以神通智知诸众生。可摄益时。可摧伏时。可度脱时。可弃舍时。可说法时。可默然时。可修智时。可诵念时。可思惟时。可独处时。可往刹利众会。可往婆罗门众会。可往天龙夜叉乾闼婆阿修罗迦娄罗紧那罗摩睺罗伽释梵护世。比丘比丘尼优婆塞优婆夷等众会之时。</p>
  <p>佛告诸比丘。一切最后身菩萨将欲出家。法尔有十方无边阿僧祇世界诸佛如来神通之力。令其宫内鼓乐弦歌。出微妙音劝请菩萨。而说偈言。</p>
  <p class="l-js-7c">宫中婇女弦歌声　　以欲而惑于菩萨</p>
  <p class="l-js-7c">十方诸佛威神力　　变此音声为法言</p>
  <p class="l-js-7c">尊昔见诸苦众生　　发愿与彼为依怙</p>
  <p class="l-js-7c">善哉若记昔诸行　　今正是时宜出家</p>
  <p class="l-js-7c">尊忆昔为众生故　　身肉手足而无吝</p>
  <p class="l-js-7c">持戒忍辱及精进　　禅定智慧皆修行</p>
  <p class="l-js-7c">为求菩提胜福故　　一切世间无能及</p>
  <p class="l-js-7c">是诸众生嗔恚痴　　尊以慈悲皆摄伏</p>
  <p class="l-js-7c">尊于愚痴邪见者　　而能广起大悲心</p>
  <p class="l-js-7c">积集福智已无边　　禅定神通极清净</p>
  <p class="l-js-7c">身光能至于十方　　如月无云而普照</p>
  <p class="l-js-7c">无数音乐声微妙　　劝请菩萨速出家</p>
  <p>佛告诸比丘。尔时菩萨住于最胜微妙宫中。一切所须皆悉备具。殿堂楼阁众宝庄严。幢幡宝盖处处罗列。宝铃宝网而严饰之。垂悬无量百千缯彩众宝璎珞。一切桥道以众宝板之所合成。处处皆有众宝香炉烧众名香。珠交露幔张施其上。有诸池沼其水清冷。时非时华周遍开发。其池之中凫雁鸳鸯。孔雀翡翠迦陵频伽。共命之鸟出和雅音。其地纯以琉璃所成。光明可爱犹如明镜。庄严绮丽无以为喻。人天见者莫不欢喜。复于一时。诸婇女等乐器之音。由十方佛威神力故。而说颂曰。</p>
  <p class="l-js-7c">尊忆往昔发弘愿　　愍诸众生无依怙</p>
  <p class="l-js-7c">若证甘露大菩提　　救济令之离苦恼</p>
  <p class="l-js-7c">如昔诸佛所行行　　独处空山林野间</p>
  <p class="l-js-7c">证得如来一切智　　见诸贫乏施财宝</p>
  <p class="l-js-7c">尊昔已行于大施　　一切财宝皆能舍</p>
  <p class="l-js-7c">为诸众生雨法雨　　今正是时宜出家</p>
  <p class="l-js-7c">尊于净戒无缺减　　自昔多劫常修习</p>
  <p class="l-js-7c">解脱众生诸烦恼　　今正是时宜出家</p>
  <p class="l-js-7c">尊修百千诸忍辱　　世间恶言皆忍受</p>
  <p class="l-js-7c">常以忍辱而调伏　　今正是时速出家</p>
  <p class="l-js-7c">尊行精进极坚强　　长时修习摧魔众</p>
  <p class="l-js-7c">灭除一切三恶趣　　今正是时宜出家</p>
  <p class="l-js-7c">尊以胜定除诸垢　　洒甘露雨洽群生</p>
  <p class="l-js-7c">充满世间诸渴乏　　今正是时宜出家</p>
  <p class="l-js-7c">尊以无边大智慧　　断除邪见愚痴惑</p>
  <p class="l-js-7c">尊应思惟昔弘愿　　今正是时速出家</p>
  <p class="l-js-7c">尊昔已行无量亿　　慈悲喜舍诸胜行</p>
  <p class="l-js-7c">以此一切诸胜行　　分布世间诸众生</p>
  <p class="l-js-7c">婇女弦歌甚微妙　　以欲而感于菩萨</p>
  <p class="l-js-7c">十方诸佛威神力　　一切皆令为法音</p>
  <p class="l-js-7c">尊忆往昔为国王　　有人于前而从乞</p>
  <p class="l-js-7c">与我王位及国土　　欢喜舍之无悔恨</p>
  <p class="l-js-7c">尊昔曾为婆罗门　　名曰输迦极精进</p>
  <p class="l-js-7c">慈孝供养于父母　　成熟无量婆罗门</p>
  <p class="l-js-7c">及余众生归善道　　舍是身已生天上</p>
  <p class="l-js-7c">尊忆往昔作仙人　　歌利王嗔断支节</p>
  <p class="l-js-7c">起大慈心无恼恨　　所伤之处皆流乳</p>
  <p class="l-js-7c">昔作奢摩仙子时　　父母居山同苦行</p>
  <p class="l-js-7c">王以毒箭误而中　　抱慈无恨欢喜死</p>
  <p class="l-js-7c">尊忆昔为金色鹿　　见人渡河而被漂</p>
  <p class="l-js-7c">因起慈心以救之　　后反加害无嗔恨</p>
  <p class="l-js-7c">尊忆昔者为仙人　　宝珠误堕于大海</p>
  <p class="l-js-7c">起精进心抒彼海　　龙王惊怖还宝珠</p>
  <p class="l-js-7c">尊于昔者为大仙　　慈心护彼归命鸽</p>
  <p class="l-js-7c">有人从尊索是鸽　　自割身肉而称之</p>
  <p class="l-js-7c">与鸽轻重乃齐等　　毕至命终为拥护</p>
  <p class="l-js-7c">又尊昔为奢摩仙　　人来问树有几叶</p>
  <p class="l-js-7c">善知多少而酬答　　其人不信天来证</p>
  <p class="l-js-7c">尊昔曾为鹦鹉鸟　　释化为人来诘问</p>
  <p class="l-js-7c">所依之树既枯折　　何为守之而不离</p>
  <p class="l-js-7c">答云依此而成长　　帝释便生希有心</p>
  <p class="l-js-7c">即令枯树重荣茂　　尊是受持功德者</p>
  <p class="l-js-7c">安处世间诸众生　　置佛无边功德海</p>
  <p class="l-js-7c">如是十方佛威神　　赞叹菩萨诸功德</p>
  <p class="l-js-7c">变诸婇女弦歌曲　　劝请菩萨速出家</p>
  <p class="l-js-7c">尊昔长劫发弘愿　　拔诸众生生死苦</p>
  <p class="l-js-7c">请忆往昔所行行　　今正是时宜出家</p>
  <p class="l-js-7c">尊忆往昔无边劫　　以金银等众珍宝</p>
  <p class="l-js-7c">头目王位及妻子　　见来求者欢喜施</p>
  <p class="l-js-7c">昔为首鞞幢牙王　　月灯珠髻及大悲</p>
  <p class="l-js-7c">坚猛妙目诸王等　　皆有威力能行施</p>
  <p class="l-js-7c">尊于多劫能持戒　　其戒清净如明珠</p>
  <p>坚持守护无纤过　　亦如[犁-未+牙]牛自爱尾</p>
  <p class="l-js-7c">尊忆曾为大象王　　猎师以箭中其身</p>
  <p class="l-js-7c">而起慈心无所报　　捐彼六牙而守戒</p>
  <p class="l-js-7c">尊忆多劫修诸忍　　因修忍故受众苦</p>
  <p class="l-js-7c">请忆昔日为熊身　　见人冻饿而温养</p>
  <p class="l-js-7c">彼归路逢畋猎者　　将来共屠心不恨</p>
  <p class="l-js-7c">尊以精进坚固力　　为菩提故修诸行</p>
  <p class="l-js-7c">当伏魔王及军众　　今正是时宜出家</p>
  <p class="l-js-7c">尊忆昔为骏逸马　　腾空利益诸世间</p>
  <p class="l-js-7c">于夜叉国济众生　　安置之于无畏处</p>
  <p class="l-js-7c">如是精进无边劫　　神通智力除烦恼</p>
  <p class="l-js-7c">心极调柔坐寂定　　以此利益诸众生</p>
  <p class="l-js-7c">尊于昔者为国王　　普使众生行十善</p>
  <p class="l-js-7c">是诸众生行善故　　命终皆得生梵世</p>
  <p class="l-js-7c">尊智能知善不善　　及了众生诸根性</p>
  <p class="l-js-7c">智慧能入诸理趣　　今正是时速出家</p>
  <p class="l-js-7c">尊愍众生堕邪见　　生老病死苦海中</p>
  <p class="l-js-7c">净除生死险恶道　　示现涅槃真实路</p>
  <p class="l-js-7c">如是一切十方佛　　赞叹菩萨诸功德</p>
  <p class="l-js-7c">皆变婇女弦歌曲　　劝请菩萨速出家</p>
  <p class="l-js-7c">尊昔为王名胜福　　尸利尼弥讫瑟吒</p>
  <p class="l-js-7c">及鸡萨梨千耶若　　法思光明坚强弓</p>
  <p class="l-js-7c">戒月光明进德光　　知恩能舍大威德</p>
  <p class="l-js-7c">王仙月形及猛实　　增长菩提求妙法</p>
  <p class="l-js-7c">善住月光殊胜行　　地尘勇施诸方主</p>
  <p class="l-js-7c">惠施宝发清净身　　作是及余无量王</p>
  <p class="l-js-7c">皆悉能舍于难舍　　为诸如来雨法雨</p>
  <p class="l-js-7c">尊昔值遇恒沙佛　　悉皆承事无空过</p>
  <p class="l-js-7c">为求菩提度众生　　今正是时速出家</p>
  <p class="l-js-5c">初事不空见　　值坚固花佛</p>
  <p class="l-js-5c">以一念清净　　见毗卢舍那</p>
  <p class="l-js-5c">又遇栴檀佛　　以草炬供养</p>
  <p class="l-js-5c">又佛入城时　　以金末散地</p>
  <p class="l-js-5c">逢法自在佛　　说法赞善哉</p>
  <p class="l-js-5c">值普光如来　　一称南无佛</p>
  <p class="l-js-5c">见大聚光佛　　供养以金花</p>
  <p class="l-js-5c">值光幢如来　　奉献以掬豆</p>
  <p class="l-js-5c">又见智幢佛　　无忧花如来</p>
  <p class="l-js-5c">持粥以供养　　于彼发弘愿</p>
  <p class="l-js-5c">又值宝发佛　　供养以明灯</p>
  <p class="l-js-5c">见花光如来　　供养以良药</p>
  <p class="l-js-5c">又值无畏佛　　施以宝璎珞</p>
  <p class="l-js-5c">婆胝伽罗佛　　施波头摩宝</p>
  <p class="l-js-5c">见娑罗王佛　　供养以纯乳</p>
  <p class="l-js-5c">施名称如来　　奉以师子座</p>
  <p class="l-js-5c">又见真实佛　　及高智如来</p>
  <p class="l-js-5c">曾顶礼围绕　　又见龙施佛</p>
  <p class="l-js-5c">供养以衣服　　见增上行佛</p>
  <p class="l-js-5c">施以栴檀香　　又见致沙佛</p>
  <p class="l-js-5c">供养以妙钵　　又见大严佛</p>
  <p class="l-js-5c">施优钵罗花　　又值光王佛</p>
  <p class="l-js-5c">以妙宝供养　　又见释迦佛</p>
  <p class="l-js-5c">施以金莲华　　又值宿王佛</p>
  <p class="l-js-5c">赞叹如来德　　又见日面佛</p>
  <p class="l-js-5c">施以庄耳花　　又值妙意佛</p>
  <p class="l-js-5c">散以真头花　　又见降龙佛</p>
  <p class="l-js-5c">施以摩尼宝　　又值增益佛</p>
  <p class="l-js-5c">奉上众宝盖　　又见药师佛</p>
  <p class="l-js-5c">奉以胜妙座　　值师子幢佛</p>
  <p class="l-js-5c">奉以众宝网　　又见持德佛</p>
  <p class="l-js-5c">以音乐供养　　又值迦叶佛</p>
  <p class="l-js-5c">奉以众末香　　又见放光佛</p>
  <p class="l-js-5c">以妙花供养　　又值阿鞞佛</p>
  <p class="l-js-5c">奉以妙胜台　　又见世供佛</p>
  <p class="l-js-5c">奉以妙花鬘　　又值多伽佛</p>
  <p class="l-js-5c">曾舍天王位　　又见难降佛</p>
  <p class="l-js-5c">施以众妙香　　又值大光佛</p>
  <p class="l-js-5c">舍身而供养　　又见尚花佛</p>
  <p class="l-js-5c">献宝庄严具　　又值法幢佛</p>
  <p class="l-js-5c">散以众妙华　　又见作光佛</p>
  <p class="l-js-5c">奉优钵罗花　　尽心而供养</p>
  <p class="l-js-7c">如是及余无量佛　　一一皆以诸供具</p>
  <p class="l-js-7c">供养承事无空过　　愿尊忆念过去佛</p>
  <p class="l-js-7c">及忆供养诸如来　　众生苦恼无依怙</p>
  <p class="l-js-7c">请尊忆念速出家　　尊忆昔值燃灯佛</p>
  <p class="l-js-7c">获得清净无生忍　　及五神通无退失</p>
  <p class="l-js-7c">从此即能往诸刹　　一念遍事诸如来</p>
  <p class="l-js-7c">有为诸法悉无常　　五欲王位皆不定</p>
  <p class="l-js-7c">为苦所逼诸众生　　愿速出家救济之</p>
  <p class="l-js-7c">婇女弦歌奏清音　　以欲将惑于菩萨</p>
  <p class="l-js-7c">十方诸佛威神力　　所出众声演法言</p>
  <p>三界烦恼　　犹如猛火</p>
  <p>迷惑不离　　恒为所烧</p>
  <p>犹如浮云　　须臾而灭</p>
  <p>合已还散　　如聚戏场</p>
  <p>念念不住　　如空中电</p>
  <p>迁灭迅速　　如水瀑流</p>
  <p>由爱无明　　轮转五道</p>
  <p>循环不已　　如陶家轮</p>
  <p>染著五欲　　如被网禽</p>
  <p>欲如怨贼　　甚可怖畏</p>
  <p>处五欲者　　犹如履刃</p>
  <p>著五欲者　　如抱毒树</p>
  <p>智者弃欲　　犹如粪坑</p>
  <p>五欲昏冥　　能令失念</p>
  <p>常为可怖　　诸苦之因</p>
  <p>能令生死　　枝条增长</p>
  <p>由彼漂溺　　生死河中</p>
  <p>圣人舍之　　如弃涕唾</p>
  <p>如见狂犬　　疾走而避</p>
  <p>如蜜涂刀　　如毒蛇首</p>
  <p>如戈戟刃　　如粪秽瓶</p>
  <p>不能舍离　　犹如饿狗</p>
  <p>啮其枯骨　　五欲不实</p>
  <p>妄见而生　　如水中月</p>
  <p>如谷中响　　如焰如幻</p>
  <p>如水上泡　　从分别生</p>
  <p>无有实法　　年在盛时</p>
  <p>愚痴爱著　　谓为常有</p>
  <p>不能厌舍　　老病死至</p>
  <p>坏其少壮　　一切恶之</p>
  <p>有财宝者　　不知远离</p>
  <p>五家散失　　便生苦恼</p>
  <p>犹如树木　　花果茂盛</p>
  <p>众人爱之　　枝叶雕零</p>
  <p>弃而不顾　　老弱贫病</p>
  <p>亦复如是　　亦如鹫鸟</p>
  <p>世间恶之　　如霹雳火</p>
  <p>焚烧大树　　亦如朽屋</p>
  <p>不久崩坏　　有法能离</p>
  <p>生老病死　　愿尊出家</p>
  <p>为诸众生　　说如斯法</p>
  <p>生老病死　　缠缚众生</p>
  <p>如摩娄迦　　绕尼拘树</p>
  <p>能夺势力　　损坏诸根</p>
  <p>犹如严霜　　雕诸丛林</p>
  <p>盛年妙色　　因而变坏</p>
  <p>譬如山火　　四面俱至</p>
  <p>野兽在中　　周慞苦恼</p>
  <p>处生死者　　亦复如是</p>
  <p>愿速出家　　而救脱之</p>
  <p>尊观病苦　　损恼众生</p>
  <p>犹如花林　　为霜所雕</p>
  <p>尊观死苦　　恩爱永绝</p>
  <p>眷属分离　　无复重睹</p>
  <p>犹如逝川　　亦如花落</p>
  <p>能害有力　　令不自在</p>
  <p>独行无伴　　随业而去</p>
  <p>一切寿命　　为死所吞</p>
  <p>如金翅鸟　　能食诸龙</p>
  <p>亦如象王　　为师子食</p>
  <p>如摩竭鱼　　能吞一切</p>
  <p>亦如猛火　　焚烧丛林</p>
  <p>愿尊忆昔　　发弘誓愿</p>
  <p>今正是时　　宜速出家</p>
  <p>婇女伎乐　　欲惑菩萨</p>
  <p>诸佛神力　　变为法音</p>
  <p>是诸有为　　皆当坏灭</p>
  <p>如空中电　　无暂停息</p>
  <p>亦如坏器　　如假借物</p>
  <p>如腐草墙　　亦如砂岸</p>
  <p>依止因缘　　无有坚实</p>
  <p>如风中灯　　如水聚沫</p>
  <p>如水上泡　　犹如芭蕉</p>
  <p>中无坚实　　如幻如化</p>
  <p>犹如空拳　　展转相因</p>
  <p>愚人不了　　妄生计著</p>
  <p>譬如人功　　及以麻枲</p>
  <p>木轮和合　　以成其绳</p>
  <p>离是和合　　即不成绳</p>
  <p>十二因缘　　一一分析</p>
  <p>过现未来　　无有体性</p>
  <p>求不可得　　亦复如是</p>
  <p>譬如种子　　能生于牙</p>
  <p>牙与种子　　不即不离</p>
  <p>从于无明　　能生诸行</p>
  <p>无明与行　　亦复如是</p>
  <p>不即不离　　体性空寂</p>
  <p>于因缘中　　求不可得</p>
  <p>譬如印泥　　泥中无印</p>
  <p>印中无泥　　要因泥印</p>
  <p>文像可睹　　依止根境</p>
  <p>有眼识生　　三事和合</p>
  <p>说为能见　　境不在识</p>
  <p>识不在境　　根境识中</p>
  <p>本无有见　　分别妄计</p>
  <p>境界相生　　智者观察</p>
  <p>曾无相状　　如幻梦等</p>
  <p>譬如钻火　　木钻人功</p>
  <p>三种和合　　得有火生</p>
  <p>于三法中　　本无有火</p>
  <p>和合暂有　　名曰众生</p>
  <p>第一义中　　都不可得</p>
  <p>譬如咽喉　　及以唇舌</p>
  <p>击动出声　　一一分中</p>
  <p>声不可得　　众缘和合</p>
  <p>有此声耳　　智者观声</p>
  <p>念念相续　　无有实法</p>
  <p>犹如谷响　　声不可得</p>
  <p>譬如箜篌　　弦器及手</p>
  <p>和合发声　　本无去来</p>
  <p>于诸缘中　　求声不得</p>
  <p>离缘求声　　亦不可得</p>
  <p>内外诸蕴　　皆悉空寂</p>
  <p>无我无人　　无寿命者</p>
  <p>尊于往昔　　值燃灯佛</p>
  <p>已证最胜　　真实妙法</p>
  <p>愿尊于今　　为众生故</p>
  <p>雨甘露法　　使得充足</p>
  <p>佛告诸比丘。菩萨闻是偈已。专趣菩提正念不惰。何以故。菩萨于长夜时。尊重恭敬供养正法及说法师。深生净信求于正法。好乐正法住于正法。随所听闻心无厌足。开悟众生。于法施主深生尊重。为他演说无所希望。亦不因法而求财宝。为众说法未曾悭吝。勇猛精进一心勤求。法为依止守护法藏。住于忍辱修行波若通达方便。</p>
  <p>佛告诸比丘。菩萨于多劫来。远离世间五欲之过。为成就众生。示现处于贪欲境界。积集增长一切善根殊胜福德资粮之力。示现受用广大微妙五欲境界。而于其中心得自在。菩萨是时忆念往昔所发誓愿。由是昔愿思惟佛法皆悉现前。而起大悲观察世间。富贵炽盛会归磨灭。又观生死多诸烦恼险恶怖畏。欲速除断入大涅槃。</p>
  <p>佛告诸比丘。菩萨久已了知生死过患。不取不著。乐求如来真实功德。依阿兰若寂静之处。其心常乐利益自他。于无上道勇猛精进。令一切众生得安乐故。得利益故。得寂静故。得涅槃故。常起大慈大悲。能以四摄摄诸众生无有厌倦。观诸众生犹如一子。于诸境界心无所著。设大施会增长福德。远离悭贪施不望报。于长夜中勇猛精进。善能降伏贪嗔憍慢悭嫉烦恼。未曾暂忘一切智心。著大施甲被精进铠。以大悲心度脱众生。智力坚强恒无退失。等心众生随其意乐皆令满足。知时非时悟法非法。回向菩提。于惠施中三事清净。以金刚智除断四魔。戒行成就善能守护身语意业。乃至小罪而怀大惧心常清净。于诸垢浊恶言毁呰轻弄诽谤打辱系缚曾无浊乱。具足忍辱心性调柔。所作事业常能坚固。于一切善心无退转。念智具足恒修正定。获智慧明能破诸暗。心常观见苦空无常不净之法。已善修习四念处。四正勤。四如意足。五根五力。七菩提分。八圣道分。又常安住奢摩他毗钵舍那。深入缘起觉悟真实。恒自了知不因他解。游三脱门了知诸法。如幻如梦如影。如水中月。如镜中像。如热时焰。如呼声响。</p>
  <p>佛告诸比丘。菩萨从多劫来。于四威仪恒住如是智慧。如是功德。如是精进。如是利益十方诸佛复令宫中婇女乐器出微妙声劝发菩萨。又欲化诸宫中婇女。即时证得四种法门。何等为四。一者方便布施爱语利行同事。而摄取之。二者绍三宝种能使不绝不坏一切智性不退愿力。三者智力坚固大慈大悲不舍众生。四者有殊胜智慧资粮之力。分别一切菩提分法。大严法门得现前故。以此四种为欲成就宫中诸婇女故。即于是时作大神通。令诸婇女解悟乐音。所出言词百千法门。所谓广大心。愍众生心。求菩提心。发起深心。而于佛法令生净信。远离憍慢尊重正法。知善不善忆念诸佛布施持戒忍辱精进禅定智慧。六神通。四摄法。四无量。四念处。四正勤。四如意足。五根。五力。七菩提分。八圣道分。一一分别奢摩他毗钵舍那。无常苦空无我不净。无贪寂灭。无生尽智。乃至涅槃。菩萨神通令音乐中出如是声。诸婇女等闻是声已。生希有心欢喜踊跃得未曾有。</p>
  <p>佛告诸比丘。菩萨处王宫时。能令八万四千诸婇女等。发阿耨多罗三藐三菩提心。复有无量百千诸天闻如是法。于阿耨多罗三藐三菩提得不退转。说微妙偈劝请菩萨。速疾出家。</p>
  <h2>感梦品第十四</h2>
  <p>尔时佛告诸比丘。诸天劝发菩萨已。菩萨是时现梦于输檀王。王于梦中乃见菩萨。剃除须发行出宫门。无量诸天围绕而去。时王从梦寤已问内人言。太子今者为在宫耶。为出游观。内人答言。太子在宫无所游观。王心尚疑菩萨已去。怅然忧恼如箭入心。作是思惟。如我所梦事相既尔。定知太子必当出家。复作是念。从今以往更勿复许太子游观。令诸婇女诱以五欲生其爱著。</p>
  <p>时输檀王为菩萨故造三时殿。一者温暖以御隆冬。二者清凉以当炎暑。三者适中不寒不热。更造重门使难开闭。开闭之时须五百人。开闭之声闻四十里。所有善知天文极闲相法及五通仙皆悉穷问。遣其先记。如是等人皆云太子于吉祥门踰城而出。王闻是已转增忧恼。诸比丘。后于一时菩萨即便欲出游观。乃命驭者汝可严驾我当暂出。驭者奏王。今日太子欲出游观。王闻是已即时遣使扫饰园林。复敕所司平除道路。香水洒地散众名花。于宝树间悬缯幡盖。真珠璎珞次第庄严。金银宝铃处处垂下。和风摇动出微妙音。从城至园周匝莹饰。精丽清净犹若天宫。复使路边无诸可恶衰老疾病及以死尸。聋盲喑哑六根不具。非吉祥事并令驱逐。</p>
  <p>尔时菩萨与诸官属。前后导从出城东门。时净居天化作老人。发白体羸肤色枯槁。扶杖伛偻喘息低头。皮骨相连筋肉销耗。牙齿缺落涕唾交流。或住或行乍伏乍偃。菩萨见已问驭者言。此曰何人。形状如是。</p>
  <p>时净居天以神通力。令彼驭者报菩萨言。此老人也。又问何谓为老。答曰。凡言老者曾经少年渐至衰朽。诸根萎熟气力绵微。饮食不销形体枯竭。无复威势为人所轻动止苦剧余命无几以是因缘故名为老。又问。此人独尔一切皆然。驭者答言。一切世间皆悉如是。菩萨又问。如我此身亦当尔耶。驭者答言。凡是有生若贵若贱皆有此苦。尔时菩萨愁忧不乐。谓驭者曰。我今何暇诣于园林纵逸游戏。当思方便免离斯苦。即便回驾还入宫中。时输檀王问驭者言。今日太子园林游戏欢乐以不。驭者答言。大王当知。太子出城行至中路。忽于道上有一老人。气力衰微身体困极。太子见已即便还宫。</p>
  <p>时输檀王作是思惟。此是我子出家之相。阿斯陀仙所言殆实。于是更增五欲而娱乐之。诸比丘。复于一时净居诸天。既见菩萨还处五欲。作是思惟。我今应当更为菩萨示现事相。使得觉悟令速出家。</p>
  <p>尔时菩萨复召驭者而告之言。我今欲往园林游观。汝速为我启奏大王。严办车从我当暂出。王闻是已召集诸臣而告之曰。太子前者出城东门。道逢老人中路而反愁忧不乐。今复求出欲诣园林。宜应从城至园悉令清净。悬缯幡盖烧香散花。勿使粪秽不净及老病死诸不吉祥在于衢路。所司受敕严丽过前。尔时菩萨与诸官属。前后导从出城南门。时净居天化作病人。困笃萎黄上气喘息。骨肉枯竭形貌虚羸处于粪秽之中受大苦恼。二人瞻侍在于路侧。又问驭者。此为何人。报菩萨言。此病人也。又问何谓为病。答曰。所谓病者皆由饮食不节嗜欲无度。四大乖张百一病生。坐卧不安动止危殆。气息绵惙命在须臾。以是因缘故名为病。又问此人独尔一切当然。驭者答言。一切世间皆悉如是。又言如我此身亦当尔耶。驭者答言。凡是有生若贵若贱皆有此苦。尔时菩萨愁忧不乐。谓驭者曰。我今何暇诣于园林纵逸游戏。当思方便免离斯苦。即便回驾还入宫中。时输檀王问驭者言。今日太子出城游观欢乐以不。驭者答言。大王当知。太子出城行至中路。忽于道侧见一病人。气力绵惙受大苦恼。太子见已即便还宫。</p>
  <p>时输檀王作是思惟。此是我子出家之相。阿斯陀仙言不虚也。于是更增五欲而娱乐之。诸比丘。复于一时净居诸天。既见太子还受五欲作是思惟。我今应当更为菩萨示现事相。使得觉悟令速出家。</p>
  <p>尔时菩萨复召驭者而告之言。我今欲往园林游观。汝可严驾我当暂出。驭者又奏大王。王闻是已谓驭者曰。太子前出东南二门。见老病已还来忧愁。今者宜令从西门出。我心虑其还不喜悦。宜遣内外庄严道路。香花幡盖倍胜于前。勿使老病死等不祥之事在于道侧。所司受敕严饰倍前。尔时菩萨与诸官属。前后导从出城西门。时净居天化作死人卧于舆上香花布散。室家号哭而随送之。菩萨见已心怀惨恻。问驭者曰。此是何人而以香花庄严其上。复有众多眷属而哀泣之。</p>
  <p>时净居天以神通力。令彼驭者报菩萨言。此死人也。又问何谓为死。答曰。夫言死者神识去身命根已谢。长与父母兄弟妻子眷属。恩爱别离永无重睹。命终之后精神独行归于异趣。恩爱好恶非复相知。如此死者诚可悲也。又问唯此人死一切当然。报菩萨言。凡是有生必归于死。菩萨闻已转不自安而作是言。世间乃有如此死苦。云何于中而行放逸。我今何暇诣于园林。当思方便求离此苦。即便回驾还入宫中。</p>
  <p>时输檀王问驭者言。今日太子出游园苑欢乐以不。驭者答言。大王当知。太子出城忽于路侧有一死人。卧于床上四人举舆。眷属悲号。太子见已惨然不乐。遂于中路即便还宫。时输檀王作是思惟。此是我子出家之相。阿斯陀仙无虚谬也。于是更增五欲而娱乐之。诸比丘。复于一时净居诸天。既见太子还于宫内处在五欲作是思惟。我今应为菩萨更现事相令速出家。尔时菩萨复召驭者而告之言。今日欲往园林游观。汝可严驾我当暂出。驭者又奏父王。王闻是已谓驭者曰。太子前出三门见老病死愁忧不乐。今者宜令从北门出。严饰道路香花幡盖使胜于前。勿得更有老病死等非吉祥事在于路侧。所司受敕严好过前。尔时太子与诸官属。前后导从出城北门。时净居天化作比丘。著坏色衣剃除须发。手执锡杖视地而行。形貌端严威仪庠序。太子遥见问是何人。</p>
  <p>时净居天以神通力。令彼驭者报菩萨言。如是名为出家人也。太子即便下车作礼因而问之。夫出家者何所利益。比丘答言。我见在家生老病死一切无常。皆是败坏不安之法。故舍亲族处于空闲。勤求方便得免斯苦。我所修习无漏圣道。行于正法调伏诸根。起大慈悲能施无畏。心行平等护念众生。不染世间永得解脱。是故名为出家之法。于是菩萨深生欣喜赞言。善哉善哉。天人之中唯此为上。我当决定修学此道。既见是已登车而还。时输檀王问驭者言。太子出游宁有乐不。答言。大王当知。太子。向出至于中路。皆悉严好无诸不祥。忽有一人著坏色衣剃除须发执持应器杖锡而行。容止端严威仪详审。太子即便下车作礼。言语既毕严驾而归。竟亦不知何所论说。时输檀王闻此语已。心自念言。阿斯陀仙言无虚谬。于是更增微妙五欲而娱乐之。佛告诸比丘。时净居天欲令菩萨速疾出家。重与父王作七种梦。一者梦见有帝释幢众多人舁从迦毗罗城东门而出。二者梦见太子乘大香象徒驭侍卫从迦毗罗城南门而出。三者梦见太子乘驷马车从迦毗罗城西门而出。四者梦见有一宝轮从迦毗罗城北门而出。五者梦见太子在四衢道中扬桴击鼓。六者梦见迦毗罗城中有一高楼太子于上四面弃掷种种珍宝。无数众生竞持而去。七者梦见离城不远忽有六人举声号哭。时输檀王作是梦已。心大恐惧忽然而觉。命诸大臣而告之曰。我于夜中作如是梦。汝宜为我唤占梦人令解斯事。</p>
  <p>时净居天化作一婆罗门。著鹿皮衣立在宫门之外。唱如是言。我能善解大王之梦。诸臣闻奏召入宫中。时输檀王具陈所梦语婆罗门。如此之梦是何祥也。婆罗门言。大王当知。所梦帝幢众人舁出城东门者。此是太子当为无量百千诸天围绕出家之像。</p>
  <p>大王当知。所梦太子乘大香象徒驭侍卫从城南门出者。此是太子既出家已。得阿耨多罗三藐三菩提及以十力之像。</p>
  <p>大王当知。所梦太子乘驷马车从城西门出者。此是太子既出家已。得阿耨多罗三藐三菩提及四无畏之像。</p>
  <p>大王当知。所梦宝轮从城北门出者。此是太子既出家已。证阿耨多罗三藐三菩提转法轮之像。</p>
  <p>大王当知。所梦太子在四衢道中扬桴击鼓者。此是太子得阿耨多罗三藐三菩提已。诸天传闻乃至梵世之像。</p>
  <p>大王当知。所梦高楼太子于上弃掷宝物无数众生竞持而去者。此是太子得阿耨多罗三藐三菩提已。于诸天人八部之中当雨法宝。所谓四念处。四正勤。四如意足。五根。五力。七觉分。八圣道。种种诸法之像。</p>
  <p>大王当知。所梦去城不远忽有六人举声号哭者。此是太子既出家已。当得阿耨多罗三藐三菩提。外道六师心生忧恼之像。</p>
  <p>尔时化人为输檀王解彼梦已白言。大王。宜应欣庆勿生愁恼。所以者何。此梦吉祥获大果报。作是语已忽然不现。</p>
  <p>时输檀王闻婆罗门解梦因缘。恐畏太子出家学道。于是更增五欲之具。</p>
  <p>是时耶输陀罗亦梦二十种可畏之事。忽然觉悟中心惊悸惶怖自失。菩萨问言。何所恐惧。耶输陀罗啼哭而言。太子。我向梦见一切大地周遍震动。复见一鲜白大盖常庇荫者车匿辄来夺我将去。复见有帝释幢崩坏在地。复见身上璎珞为水所漂。复见日月星宿悉皆陨坠。复见我发为执宝刀者割截而去。复见自身微妙端正忽成丑陋。复见自身手足皆折。复见形容无故赤露。复见所坐之床陷入于地。复见恒时共太子坐卧之床四足俱折。复见一宝山四面高峻为火所烧崩摧在地。复见大王宫内有一宝树被风吹卧。复见白日隐蔽天地黑暗。复见明月在空众星环拱。于此宫中忽然而没。复见有大明烛出迦毗罗城。复见此护城神端正可喜住立门下悲号大哭。复见此城变为圹野。复见城中林木泉池悉皆枯竭。复见壮士手执器仗四方驰走。太子。我梦如是心甚不安。将非我身欲有夭丧。将非恩爱与我别离。此是何征为凶为吉。</p>
  <p>尔时菩萨闻是语已心自思惟。出家时到表是征祥。乃令此妃见如斯梦。慰喻耶输陀罗言。妃今不应怀此恐惧。所以者何。梦想颠倒无有实法。设令梦见帝憧崩倒日月陨落。于妃之身何所伤损。车匿持盖将去。既曰梦夺。皆为虚妄。但自安寝不假忧愁。其夜菩萨自得五梦。一者梦见身席大地头枕须弥手擎大海足践渤澥。二者梦见有草名曰建立从脐而出其杪上至阿迦腻吒天。三者梦见四鸟从四方来毛羽斑驳承菩萨足化为白色。四者梦见白兽头皆黑色咸来屈膝舐太子身。五者梦见有一粪山状势高大菩萨身在其上周匝游践不为所污。</p>
</body></html>