<!doctype html>
<html id="z3IBTiONb" data-ver="871">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘五大部外重译经">
  <meta period="unknown">
 </head>
 <body>
  <h1 id="a1">方广大庄严经卷第五</h1>
  <h2 id="a2">音乐发悟品第十三</h2>
  <p id="a3">尔时佛告诸比丘。<a id="a-4"></a>菩萨处在深宫将欲出家。<a id="a-5"></a>天龙夜叉乾闼婆阿修罗迦娄罗紧那罗摩睺罗伽梵释四王。<a id="a-6"></a>常以种种供具供养菩萨。<a id="a-7"></a>欢喜赞叹。<a id="a-8"></a>又于异时。<a id="a-9"></a>诸天龙神乾闼婆等。<a id="a-A"></a>各自思惟。<a id="a-B"></a>菩萨长夜成就众生。<a id="a-C"></a>以四摄法而摄受之。<a id="a-D"></a>是诸众生根器已熟。<a id="a-E"></a>菩萨何故久处深宫。<a id="a-F"></a>而不出家成道度彼。<a id="a-G"></a>若不及时。<a id="a-H"></a>恐致迁移善心难保。<a id="a-I"></a>后成正觉而无可度。<a id="a-J"></a>作是念已。<a id="a-K"></a>至菩萨前。<a id="a-L"></a>顶礼希望。<a id="a-M"></a>作如是言。<a id="a-N"></a>云何当见菩萨出家学道。<a id="a-O"></a>坐菩提座降伏众魔。<a id="a-P"></a>成等正觉。<a id="a-Q"></a>具足十力四无所畏。<a id="a-R"></a>十八不共佛法。<a id="a-S"></a>三转十二行无上法轮。<a id="a-T"></a>现大神通。<a id="a-U"></a>随诸众生所有意乐。<a id="a-V"></a>皆令满足。</p>
  <p id="aW">佛告诸比丘。<a id="a-X"></a>菩萨长夜不由他悟。<a id="a-Y"></a>常自为师。<a id="a-Z"></a>了知世间及出世间。<a id="a-a"></a>一切善法所行之行。<a id="a-b"></a>知时非时游戏神通。<a id="a-c"></a>未尝退失应众生根。<a id="a-d"></a>犹如海潮无时错谬。<a id="a-e"></a>以神通智知诸众生。<a id="a-f"></a>可摄益时。<a id="a-g"></a>可摧伏时。<a id="a-h"></a>可度脱时。<a id="a-i"></a>可弃舍时。<a id="a-j"></a>可说法时。<a id="a-k"></a>可默然时。<a id="a-l"></a>可修智时。<a id="a-m"></a>可诵念时。<a id="a-n"></a>可思惟时。<a id="a-o"></a>可独处时。<a id="a-p"></a>可往刹利众会。<a id="a-q"></a>可往婆罗门众会。<a id="a-r"></a>可往天龙夜叉乾闼婆阿修罗迦娄罗紧那罗摩睺罗伽释梵护世。<a id="a-s"></a>比丘比丘尼优婆塞优婆夷等众会之时。</p>
  <p id="at">佛告诸比丘。<a id="a-u"></a>一切最后身菩萨将欲出家。<a id="a-v"></a>法尔有十方无边阿僧祇世界诸佛如来神通之力。<a id="a-w"></a>令其宫内鼓乐弦歌。<a id="a-x"></a>出微妙音劝请菩萨。<a id="a-y"></a>而说偈言。</p>
  <p id="az">宫中婇女弦歌声　　以欲而惑于菩萨</p>
  <p id="a10">十方诸佛威神力　　变此音声为法言</p>
  <p id="a11">尊昔见诸苦众生　　发愿与彼为依怙</p>
  <p id="a12">善哉若记昔诸行　　今正是时宜出家</p>
  <p id="a13">尊忆昔为众生故　　身肉手足而无吝</p>
  <p id="a14">持戒忍辱及精进　　禅定智慧皆修行</p>
  <p id="a15">为求菩提胜福故　　一切世间无能及</p>
  <p id="a16">是诸众生嗔恚痴　　尊以慈悲皆摄伏</p>
  <p id="a17">尊于愚痴邪见者　　而能广起大悲心</p>
  <p id="a18">积集福智已无边　　禅定神通极清净</p>
  <p id="a19">身光能至于十方　　如月无云而普照</p>
  <p id="a1A">无数音乐声微妙　　劝请菩萨速出家</p>
  <p id="a1B">佛告诸比丘。<a id="a-1C"></a>尔时菩萨住于最胜微妙宫中。<a id="a-1D"></a>一切所须皆悉备具。<a id="a-1E"></a>殿堂楼阁众宝庄严。<a id="a-1F"></a>幢幡宝盖处处罗列。<a id="a-1G"></a>宝铃宝网而严饰之。<a id="a-1H"></a>垂悬无量百千缯彩众宝璎珞。<a id="a-1I"></a>一切桥道以众宝板之所合成。<a id="a-1J"></a>处处皆有众宝香炉烧众名香。<a id="a-1K"></a>珠交露幔张施其上。<a id="a-1L"></a>有诸池沼其水清冷。<a id="a-1M"></a>时非时华周遍开发。<a id="a-1N"></a>其池之中凫雁鸳鸯。<a id="a-1O"></a>孔雀翡翠迦陵频伽。<a id="a-1P"></a>共命之鸟出和雅音。<a id="a-1Q"></a>其地纯以琉璃所成。<a id="a-1R"></a>光明可爱犹如明镜。<a id="a-1S"></a>庄严绮丽无以为喻。<a id="a-1T"></a>人天见者莫不欢喜。<a id="a-1U"></a>复于一时。<a id="a-1V"></a>诸婇女等乐器之音。<a id="a-1W"></a>由十方佛威神力故。<a id="a-1X"></a>而说颂曰。</p>
  <p id="a1Y">尊忆往昔发弘愿　　愍诸众生无依怙</p>
  <p id="a1Z">若证甘露大菩提　　救济令之离苦恼</p>
  <p id="a1a">如昔诸佛所行行　　独处空山林野间</p>
  <p id="a1b">证得如来一切智　　见诸贫乏施财宝</p>
  <p id="a1c">尊昔已行于大施　　一切财宝皆能舍</p>
  <p id="a1d">为诸众生雨法雨　　今正是时宜出家</p>
  <p id="a1e">尊于净戒无缺减　　自昔多劫常修习</p>
  <p id="a1f">解脱众生诸烦恼　　今正是时宜出家</p>
  <p id="a1g">尊修百千诸忍辱　　世间恶言皆忍受</p>
  <p id="a1h">常以忍辱而调伏　　今正是时速出家</p>
  <p id="a1i">尊行精进极坚强　　长时修习摧魔众</p>
  <p id="a1j">灭除一切三恶趣　　今正是时宜出家</p>
  <p id="a1k">尊以胜定除诸垢　　洒甘露雨洽群生</p>
  <p id="a1l">充满世间诸渴乏　　今正是时宜出家</p>
  <p id="a1m">尊以无边大智慧　　断除邪见愚痴惑</p>
  <p id="a1n">尊应思惟昔弘愿　　今正是时速出家</p>
  <p id="a1o">尊昔已行无量亿　　慈悲喜舍诸胜行</p>
  <p id="a1p">以此一切诸胜行　　分布世间诸众生</p>
  <p id="a1q">婇女弦歌甚微妙　　以欲而感于菩萨</p>
  <p id="a1r">十方诸佛威神力　　一切皆令为法音</p>
  <p id="a1s">尊忆往昔为国王　　有人于前而从乞</p>
  <p id="a1t">与我王位及国土　　欢喜舍之无悔恨</p>
  <p id="a1u">尊昔曾为婆罗门　　名曰输迦极精进</p>
  <p id="a1v">慈孝供养于父母　　成熟无量婆罗门</p>
  <p id="a1w">及余众生归善道　　舍是身已生天上</p>
  <p id="a1x">尊忆往昔作仙人　　歌利王嗔断支节</p>
  <p id="a1y">起大慈心无恼恨　　所伤之处皆流乳</p>
  <p id="a1z">昔作奢摩仙子时　　父母居山同苦行</p>
  <p id="a20">王以毒箭误而中　　抱慈无恨欢喜死</p>
  <p id="a21">尊忆昔为金色鹿　　见人渡河而被漂</p>
  <p id="a22">因起慈心以救之　　后反加害无嗔恨</p>
  <p id="a23">尊忆昔者为仙人　　宝珠误堕于大海</p>
  <p id="a24">起精进心抒彼海　　龙王惊怖还宝珠</p>
  <p id="a25">尊于昔者为大仙　　慈心护彼归命鸽</p>
  <p id="a26">有人从尊索是鸽　　自割身肉而称之</p>
  <p id="a27">与鸽轻重乃齐等　　毕至命终为拥护</p>
  <p id="a28">又尊昔为奢摩仙　　人来问树有几叶</p>
  <p id="a29">善知多少而酬答　　其人不信天来证</p>
  <p id="a2A">尊昔曾为鹦鹉鸟　　释化为人来诘问</p>
  <p id="a2B">所依之树既枯折　　何为守之而不离</p>
  <p id="a2C">答云依此而成长　　帝释便生希有心</p>
  <p id="a2D">即令枯树重荣茂　　尊是受持功德者</p>
  <p id="a2E">安处世间诸众生　　置佛无边功德海</p>
  <p id="a2F">如是十方佛威神　　赞叹菩萨诸功德</p>
  <p id="a2G">变诸婇女弦歌曲　　劝请菩萨速出家</p>
  <p id="a2H">尊昔长劫发弘愿　　拔诸众生生死苦</p>
  <p id="a2I">请忆往昔所行行　　今正是时宜出家</p>
  <p id="a2J">尊忆往昔无边劫　　以金银等众珍宝</p>
  <p id="a2K">头目王位及妻子　　见来求者欢喜施</p>
  <p id="a2L">昔为首鞞幢牙王　　月灯珠髻及大悲</p>
  <p id="a2M">坚猛妙目诸王等　　皆有威力能行施</p>
  <p id="a2N">尊于多劫能持戒　　其戒清净如明珠</p>
  <p id="a2O">坚持守护无纤过　　亦如[犛-未+牙]牛自爱尾</p>
  <p id="a2P">尊忆曾为大象王　　猎师以箭中其身</p>
  <p id="a2Q">而起慈心无所报　　捐彼六牙而守戒</p>
  <p id="a2R">尊忆多劫修诸忍　　因修忍故受众苦</p>
  <p id="a2S">请忆昔日为熊身　　见人冻饿而温养</p>
  <p id="a2T">彼归路逢畋猎者　　将来共屠心不恨</p>
  <p id="a2U">尊以精进坚固力　　为菩提故修诸行</p>
  <p id="a2V">当伏魔王及军众　　今正是时宜出家</p>
  <p id="a2W">尊忆昔为骏逸马　　腾空利益诸世间</p>
  <p id="a2X">于夜叉国济众生　　安置之于无畏处</p>
  <p id="a2Y">如是精进无边劫　　神通智力除烦恼</p>
  <p id="a2Z">心极调柔坐寂定　　以此利益诸众生</p>
  <p id="a2a">尊于昔者为国王　　普使众生行十善</p>
  <p id="a2b">是诸众生行善故　　命终皆得生梵世</p>
  <p id="a2c">尊智能知善不善　　及了众生诸根性</p>
  <p id="a2d">智慧能入诸理趣　　今正是时速出家</p>
  <p id="a2e">尊愍众生堕邪见　　生老病死苦海中</p>
  <p id="a2f">净除生死险恶道　　示现涅槃真实路</p>
  <p id="a2g">如是一切十方佛　　赞叹菩萨诸功德</p>
  <p id="a2h">皆变婇女弦歌曲　　劝请菩萨速出家</p>
  <p id="a2i">尊昔为王名胜福　　尸利尼弥讫瑟吒</p>
  <p id="a2j">及鸡萨梨千耶若　　法思光明坚强弓</p>
  <p id="a2k">戒月光明进德光　　知恩能舍大威德</p>
  <p id="a2l">王仙月形及猛实　　增长菩提求妙法</p>
  <p id="a2m">善住月光殊胜行　　地尘勇施诸方主</p>
  <p id="a2n">惠施宝发清净身　　作是及余无量王</p>
  <p id="a2o">皆悉能舍于难舍　　为诸如来雨法雨</p>
  <p id="a2p">尊昔值遇恒沙佛　　悉皆承事无空过</p>
  <p id="a2q">为求菩提度众生　　今正是时速出家</p>
  <p id="a2r">初事不空见　　值坚固花佛</p>
  <p id="a2s">以一念清净　　见毗卢舍那</p>
  <p id="a2t">又遇栴檀佛　　以草炬供养</p>
  <p id="a2u">又佛入城时　　以金末散地</p>
  <p id="a2v">逢法自在佛　　说法赞善哉</p>
  <p id="a2w">值普光如来　　一称南无佛</p>
  <p id="a2x">见大聚光佛　　供养以金花</p>
  <p id="a2y">值光幢如来　　奉献以掬豆</p>
  <p id="a2z">又见智幢佛　　无忧花如来</p>
  <p id="a30">持粥以供养　　于彼发弘愿</p>
  <p id="a31">又值宝发佛　　供养以明灯</p>
  <p id="a32">见花光如来　　供养以良药</p>
  <p id="a33">又值无畏佛　　施以宝璎珞</p>
  <p id="a34">婆胝伽罗佛　　施波头摩宝</p>
  <p id="a35">见娑罗王佛　　供养以纯乳</p>
  <p id="a36">施名称如来　　奉以师子座</p>
  <p id="a37">又见真实佛　　及高智如来</p>
  <p id="a38">曾顶礼围绕　　又见龙施佛</p>
  <p id="a39">供养以衣服　　见增上行佛</p>
  <p id="a3A">施以栴檀香　　又见致沙佛</p>
  <p id="a3B">供养以妙钵　　又见大严佛</p>
  <p id="a3C">施优钵罗花　　又值光王佛</p>
  <p id="a3D">以妙宝供养　　又见释迦佛</p>
  <p id="a3E">施以金莲华　　又值宿王佛</p>
  <p id="a3F">赞叹如来德　　又见日面佛</p>
  <p id="a3G">施以庄耳花　　又值妙意佛</p>
  <p id="a3H">散以真头花　　又见降龙佛</p>
  <p id="a3I">施以摩尼宝　　又值增益佛</p>
  <p id="a3J">奉上众宝盖　　又见药师佛</p>
  <p id="a3K">奉以胜妙座　　值师子幢佛</p>
  <p id="a3L">奉以众宝网　　又见持德佛</p>
  <p id="a3M">以音乐供养　　又值迦葉佛</p>
  <p id="a3N">奉以众末香　　又见放光佛</p>
  <p id="a3O">以妙花供养　　又值阿鞞佛</p>
  <p id="a3P">奉以妙胜台　　又见世供佛</p>
  <p id="a3Q">奉以妙花鬘　　又值多伽佛</p>
  <p id="a3R">曾舍天王位　　又见难降佛</p>
  <p id="a3S">施以众妙香　　又值大光佛</p>
  <p id="a3T">舍身而供养　　又见尚花佛</p>
  <p id="a3U">献宝庄严具　　又值法幢佛</p>
  <p id="a3V">散以众妙华　　又见作光佛</p>
  <p id="a3W">奉优钵罗花　　尽心而供养</p>
  <p id="a3X">如是及余无量佛　　一一皆以诸供具</p>
  <p id="a3Y">供养承事无空过　　愿尊忆念过去佛</p>
  <p id="a3Z">及忆供养诸如来　　众生苦恼无依怙</p>
  <p id="a3a">请尊忆念速出家　　尊忆昔值燃灯佛</p>
  <p id="a3b">获得清净无生忍　　及五神通无退失</p>
  <p id="a3c">从此即能往诸刹　　一念遍事诸如来</p>
  <p id="a3d">有为诸法悉无常　　五欲王位皆不定</p>
  <p id="a3e">为苦所逼诸众生　　愿速出家救济之</p>
  <p id="a3f">婇女弦歌奏清音　　以欲将惑于菩萨</p>
  <p id="a3g">十方诸佛威神力　　所出众声演法言</p>
  <p id="a3h">三界烦恼　　犹如猛火</p>
  <p id="a3i">迷惑不离　　恒为所烧</p>
  <p id="a3j">犹如浮云　　须臾而灭</p>
  <p id="a3k">合已还散　　如聚戏场</p>
  <p id="a3l">念念不住　　如空中电</p>
  <p id="a3m">迁灭迅速　　如水瀑流</p>
  <p id="a3n">由爱无明　　轮转五道</p>
  <p id="a3o">循环不已　　如陶家轮</p>
  <p id="a3p">染着五欲　　如被网禽</p>
  <p id="a3q">欲如怨贼　　甚可怖畏</p>
  <p id="a3r">处五欲者　　犹如履刃</p>
  <p id="a3s">着五欲者　　如抱毒树</p>
  <p id="a3t">智者弃欲　　犹如粪坑</p>
  <p id="a3u">五欲昏冥　　能令失念</p>
  <p id="a3v">常为可怖　　诸苦之因</p>
  <p id="a3w">能令生死　　枝条增长</p>
  <p id="a3x">由彼漂溺　　生死河中</p>
  <p id="a3y">圣人舍之　　如弃涕唾</p>
  <p id="a3z">如见狂犬　　疾走而避</p>
  <p id="a40">如蜜涂刀　　如毒蛇首</p>
  <p id="a41">如戈戟刃　　如粪秽瓶</p>
  <p id="a42">不能舍离　　犹如饿狗</p>
  <p id="a43">啮其枯骨　　五欲不实</p>
  <p id="a44">妄见而生　　如水中月</p>
  <p id="a45">如谷中响　　如焰如幻</p>
  <p id="a46">如水上泡　　从分别生</p>
  <p id="a47">无有实法　　年在盛时</p>
  <p id="a48">愚痴爱着　　谓为常有</p>
  <p id="a49">不能厌舍　　老病死至</p>
  <p id="a4A">坏其少壮　　一切恶之</p>
  <p id="a4B">有财宝者　　不知远离</p>
  <p id="a4C">五家散失　　便生苦恼</p>
  <p id="a4D">犹如树木　　花果茂盛</p>
  <p id="a4E">众人爱之　　枝叶雕零</p>
  <p id="a4F">弃而不顾　　老弱贫病</p>
  <p id="a4G">亦复如是　　亦如鹫鸟</p>
  <p id="a4H">世间恶之　　如霹雳火</p>
  <p id="a4I">焚烧大树　　亦如朽屋</p>
  <p id="a4J">不久崩坏　　有法能离</p>
  <p id="a4K">生老病死　　愿尊出家</p>
  <p id="a4L">为诸众生　　说如斯法</p>
  <p id="a4M">生老病死　　缠缚众生</p>
  <p id="a4N">如摩娄迦　　绕尼拘树</p>
  <p id="a4O">能夺势力　　损坏诸根</p>
  <p id="a4P">犹如严霜　　雕诸丛林</p>
  <p id="a4Q">盛年妙色　　因而变坏</p>
  <p id="a4R">譬如山火　　四面俱至</p>
  <p id="a4S">野兽在中　　周慞苦恼</p>
  <p id="a4T">处生死者　　亦复如是</p>
  <p id="a4U">愿速出家　　而救脱之</p>
  <p id="a4V">尊观病苦　　损恼众生</p>
  <p id="a4W">犹如花林　　为霜所雕</p>
  <p id="a4X">尊观死苦　　恩爱永绝</p>
  <p id="a4Y">眷属分离　　无复重睹</p>
  <p id="a4Z">犹如逝川　　亦如花落</p>
  <p id="a4a">能害有力　　令不自在</p>
  <p id="a4b">独行无伴　　随业而去</p>
  <p id="a4c">一切寿命　　为死所吞</p>
  <p id="a4d">如金翅鸟　　能食诸龙</p>
  <p id="a4e">亦如象王　　为师子食</p>
  <p id="a4f">如摩竭鱼　　能吞一切</p>
  <p id="a4g">亦如猛火　　焚烧丛林</p>
  <p id="a4h">愿尊忆昔　　发弘誓愿</p>
  <p id="a4i">今正是时　　宜速出家</p>
  <p id="a4j">婇女伎乐　　欲惑菩萨</p>
  <p id="a4k">诸佛神力　　变为法音</p>
  <p id="a4l">是诸有为　　皆当坏灭</p>
  <p id="a4m">如空中电　　无暂停息</p>
  <p id="a4n">亦如坏器　　如假借物</p>
  <p id="a4o">如腐草墙　　亦如砂岸</p>
  <p id="a4p">依止因缘　　无有坚实</p>
  <p id="a4q">如风中灯　　如水聚沫</p>
  <p id="a4r">如水上泡　　犹如芭蕉</p>
  <p id="a4s">中无坚实　　如幻如化</p>
  <p id="a4t">犹如空拳　　展转相因</p>
  <p id="a4u">愚人不了　　妄生计着</p>
  <p id="a4v">譬如人功　　及以麻枲</p>
  <p id="a4w">木轮和合　　以成其绳</p>
  <p id="a4x">离是和合　　即不成绳</p>
  <p id="a4y">十二因缘　　一一分析</p>
  <p id="a4z">过现未来　　无有体性</p>
  <p id="a50">求不可得　　亦复如是</p>
  <p id="a51">譬如种子　　能生于牙</p>
  <p id="a52">牙与种子　　不即不离</p>
  <p id="a53">从于无明　　能生诸行</p>
  <p id="a54">无明与行　　亦复如是</p>
  <p id="a55">不即不离　　体性空寂</p>
  <p id="a56">于因缘中　　求不可得</p>
  <p id="a57">譬如印泥　　泥中无印</p>
  <p id="a58">印中无泥　　要因泥印</p>
  <p id="a59">文像可睹　　依止根境</p>
  <p id="a5A">有眼识生　　三事和合</p>
  <p id="a5B">说为能见　　境不在识</p>
  <p id="a5C">识不在境　　根境识中</p>
  <p id="a5D">本无有见　　分别妄计</p>
  <p id="a5E">境界相生　　智者观察</p>
  <p id="a5F">曾无相状　　如幻梦等</p>
  <p id="a5G">譬如钻火　　木钻人功</p>
  <p id="a5H">三种和合　　得有火生</p>
  <p id="a5I">于三法中　　本无有火</p>
  <p id="a5J">和合暂有　　名曰众生</p>
  <p id="a5K">第一义中　　都不可得</p>
  <p id="a5L">譬如咽喉　　及以唇舌</p>
  <p id="a5M">击动出声　　一一分中</p>
  <p id="a5N">声不可得　　众缘和合</p>
  <p id="a5O">有此声耳　　智者观声</p>
  <p id="a5P">念念相续　　无有实法</p>
  <p id="a5Q">犹如谷响　　声不可得</p>
  <p id="a5R">譬如箜篌　　弦器及手</p>
  <p id="a5S">和合发声　　本无去来</p>
  <p id="a5T">于诸缘中　　求声不得</p>
  <p id="a5U">离缘求声　　亦不可得</p>
  <p id="a5V">内外诸蕴　　皆悉空寂</p>
  <p id="a5W">无我无人　　无寿命者</p>
  <p id="a5X">尊于往昔　　值燃灯佛</p>
  <p id="a5Y">已证最胜　　真实妙法</p>
  <p id="a5Z">愿尊于今　　为众生故</p>
  <p id="a5a">雨甘露法　　使得充足</p>
  <p id="a5b">佛告诸比丘。<a id="a-5c"></a>菩萨闻是偈已。<a id="a-5d"></a>专趣菩提正念不惰。<a id="a-5e"></a>何以故。<a id="a-5f"></a>菩萨于长夜时。<a id="a-5g"></a>尊重恭敬供养正法及说法师。<a id="a-5h"></a>深生净信求于正法。<a id="a-5i"></a>好乐正法住于正法。<a id="a-5j"></a>随所听闻心无厌足。<a id="a-5k"></a>开悟众生。<a id="a-5l"></a>于法施主深生尊重。<a id="a-5m"></a>为他演说无所希望。<a id="a-5n"></a>亦不因法而求财宝。<a id="a-5o"></a>为众说法未曾悭吝。<a id="a-5p"></a>勇猛精进一心勤求。<a id="a-5q"></a>法为依止守护法藏。<a id="a-5r"></a>住于忍辱修行波若通达方便。</p>
  <p id="a5s">佛告诸比丘。<a id="a-5t"></a>菩萨于多劫来。<a id="a-5u"></a>远离世间五欲之过。<a id="a-5v"></a>为成就众生。<a id="a-5w"></a>示现处于贪欲境界。<a id="a-5x"></a>积集增长一切善根殊胜福德资粮之力。<a id="a-5y"></a>示现受用广大微妙五欲境界。<a id="a-5z"></a>而于其中心得自在。<a id="a-60"></a>菩萨是时忆念往昔所发誓愿。<a id="a-61"></a>由是昔愿思惟佛法皆悉现前。<a id="a-62"></a>而起大悲观察世间。<a id="a-63"></a>富贵炽盛会归磨灭。<a id="a-64"></a>又观生死多诸烦恼险恶怖畏。<a id="a-65"></a>欲速除断入大涅槃。</p>
  <p id="a66">佛告诸比丘。<a id="a-67"></a>菩萨久已了知生死过患。<a id="a-68"></a>不取不着。<a id="a-69"></a>乐求如来真实功德。<a id="a-6A"></a>依阿兰若寂静之处。<a id="a-6B"></a>其心常乐利益自他。<a id="a-6C"></a>于无上道勇猛精进。<a id="a-6D"></a>令一切众生得安乐故。<a id="a-6E"></a>得利益故。<a id="a-6F"></a>得寂静故。<a id="a-6G"></a>得涅槃故。<a id="a-6H"></a>常起大慈大悲。<a id="a-6I"></a>能以四摄摄诸众生无有厌倦。<a id="a-6J"></a>观诸众生犹如一子。<a id="a-6K"></a>于诸境界心无所著。<a id="a-6L"></a>设大施会增长福德。<a id="a-6M"></a>远离悭贪施不望报。<a id="a-6N"></a>于长夜中勇猛精进。<a id="a-6O"></a>善能降伏贪嗔憍慢悭嫉烦恼。<a id="a-6P"></a>未曾暂忘一切智心。<a id="a-6Q"></a>着大施甲被精进铠。<a id="a-6R"></a>以大悲心度脱众生。<a id="a-6S"></a>智力坚强恒无退失。<a id="a-6T"></a>等心众生随其意乐皆令满足。<a id="a-6U"></a>知时非时悟法非法。<a id="a-6V"></a>回向菩提。<a id="a-6W"></a>于惠施中三事清净。<a id="a-6X"></a>以金刚智除断四魔。<a id="a-6Y"></a>戒行成就善能守护身语意业。<a id="a-6Z"></a>乃至小罪而怀大惧心常清净。<a id="a-6a"></a>于诸垢浊恶言毁呰轻弄诽谤打辱系缚曾无浊乱。<a id="a-6b"></a>具足忍辱心性调柔。<a id="a-6c"></a>所作事业常能坚固。<a id="a-6d"></a>于一切善心无退转。<a id="a-6e"></a>念智具足恒修正定。<a id="a-6f"></a>获智慧明能破诸暗。<a id="a-6g"></a>心常观见苦空无常不净之法。<a id="a-6h"></a>已善修习四念处。<a id="a-6i"></a>四正勤。<a id="a-6j"></a>四如意足。<a id="a-6k"></a>五根五力。<a id="a-6l"></a>七菩提分。<a id="a-6m"></a>八圣道分。<a id="a-6n"></a>又常安住奢摩他毗钵舍那。<a id="a-6o"></a>深入缘起觉悟真实。<a id="a-6p"></a>恒自了知不因他解。<a id="a-6q"></a>游三脱门了知诸法。<a id="a-6r"></a>如幻如梦如影。<a id="a-6s"></a>如水中月。<a id="a-6t"></a>如镜中像。<a id="a-6u"></a>如热时焰。<a id="a-6v"></a>如呼声响。</p>
  <p id="a6w">佛告诸比丘。<a id="a-6x"></a>菩萨从多劫来。<a id="a-6y"></a>于四威仪恒住如是智慧。<a id="a-6z"></a>如是功德。<a id="a-70"></a>如是精进。<a id="a-71"></a>如是利益十方诸佛复令宫中婇女乐器出微妙声劝发菩萨。<a id="a-72"></a>又欲化诸宫中婇女。<a id="a-73"></a>即时证得四种法门。<a id="a-74"></a>何等为四。<a id="a-75"></a>一者方便布施爱语利行同事。<a id="a-76"></a>而摄取之。<a id="a-77"></a>二者绍三宝种能使不绝不坏一切智性不退愿力。<a id="a-78"></a>三者智力坚固大慈大悲不舍众生。<a id="a-79"></a>四者有殊胜智慧资粮之力。<a id="a-7A"></a>分别一切菩提分法。<a id="a-7B"></a>大严法门得现前故。<a id="a-7C"></a>以此四种为欲成就宫中诸婇女故。<a id="a-7D"></a>即于是时作大神通。<a id="a-7E"></a>令诸婇女解悟乐音。<a id="a-7F"></a>所出言词百千法门。<a id="a-7G"></a>所谓广大心。<a id="a-7H"></a>愍众生心。<a id="a-7I"></a>求菩提心。<a id="a-7J"></a>发起深心。<a id="a-7K"></a>而于佛法令生净信。<a id="a-7L"></a>远离憍慢尊重正法。<a id="a-7M"></a>知善不善忆念诸佛布施持戒忍辱精进禅定智慧。<a id="a-7N"></a>六神通。<a id="a-7O"></a>四摄法。<a id="a-7P"></a>四无量。<a id="a-7Q"></a>四念处。<a id="a-7R"></a>四正勤。<a id="a-7S"></a>四如意足。<a id="a-7T"></a>五根。<a id="a-7U"></a>五力。<a id="a-7V"></a>七菩提分。<a id="a-7W"></a>八圣道分。<a id="a-7X"></a>一一分别奢摩他毗钵舍那。<a id="a-7Y"></a>无常苦空无我不净。<a id="a-7Z"></a>无贪寂灭。<a id="a-7a"></a>无生尽智。<a id="a-7b"></a>乃至涅槃。<a id="a-7c"></a>菩萨神通令音乐中出如是声。<a id="a-7d"></a>诸婇女等闻是声已。<a id="a-7e"></a>生希有心欢喜踊跃得未曾有。</p>
  <p id="a7f">佛告诸比丘。<a id="a-7g"></a>菩萨处王宫时。<a id="a-7h"></a>能令八万四千诸婇女等。<a id="a-7i"></a>发阿耨多罗三藐三菩提心。<a id="a-7j"></a>复有无量百千诸天闻如是法。<a id="a-7k"></a>于阿耨多罗三藐三菩提得不退转。<a id="a-7l"></a>说微妙偈劝请菩萨。<a id="a-7m"></a>速疾出家。</p>
  <p data-pb></p>
  <h2 id="a7n">感梦品第十四</h2>
  <p id="a7o">尔时佛告诸比丘。<a id="a-7p"></a>诸天劝发菩萨已。<a id="a-7q"></a>菩萨是时现梦于输檀王。<a id="a-7r"></a>王于梦中乃见菩萨。<a id="a-7s"></a>剃除须发行出宫门。<a id="a-7t"></a>无量诸天围绕而去。<a id="a-7u"></a>时王从梦寤已问内人言。<a id="a-7v"></a>太子今者为在宫耶。<a id="a-7w"></a>为出游观。<a id="a-7x"></a>内人答言。<a id="a-7y"></a>太子在宫无所游观。<a id="a-7z"></a>王心尚疑菩萨已去。<a id="a-80"></a>怅然忧恼如箭入心。<a id="a-81"></a>作是思惟。<a id="a-82"></a>如我所梦事相既尔。<a id="a-83"></a>定知太子必当出家。<a id="a-84"></a>复作是念。<a id="a-85"></a>从今以往更勿复许太子游观。<a id="a-86"></a>令诸婇女诱以五欲生其爱着。</p>
  <p id="a87">时输檀王为菩萨故造三时殿。<a id="a-88"></a>一者温暖以御隆冬。<a id="a-89"></a>二者清凉以当炎暑。<a id="a-8A"></a>三者适中不寒不热。<a id="a-8B"></a>更造重门使难开闭。<a id="a-8C"></a>开闭之时须五百人。<a id="a-8D"></a>开闭之声闻四十里。<a id="a-8E"></a>所有善知天文极闲相法及五通仙皆悉穷问。<a id="a-8F"></a>遣其先记。<a id="a-8G"></a>如是等人皆云太子于吉祥门踰城而出。<a id="a-8H"></a>王闻是已转增忧恼。<a id="a-8I"></a>诸比丘。<a id="a-8J"></a>后于一时菩萨即便欲出游观。<a id="a-8K"></a>乃命驭者汝可严驾我当暂出。<a id="a-8L"></a>驭者奏王。<a id="a-8M"></a>今日太子欲出游观。<a id="a-8N"></a>王闻是已即时遣使扫饰园林。<a id="a-8O"></a>复敕所司平除道路。<a id="a-8P"></a>香水洒地散众名花。<a id="a-8Q"></a>于宝树间悬缯幡盖。<a id="a-8R"></a>真珠璎珞次第庄严。<a id="a-8S"></a>金银宝铃处处垂下。<a id="a-8T"></a>和风摇动出微妙音。<a id="a-8U"></a>从城至园周匝莹饰。<a id="a-8V"></a>精丽清净犹若天宫。<a id="a-8W"></a>复使路边无诸可恶衰老疾病及以死尸。<a id="a-8X"></a>聋盲喑哑六根不具。<a id="a-8Y"></a>非吉祥事并令驱逐。</p>
  <p id="a8Z">尔时菩萨与诸官属。<a id="a-8a"></a>前后导从出城东门。<a id="a-8b"></a>时净居天化作老人。<a id="a-8c"></a>发白体羸肤色枯槁。<a id="a-8d"></a>扶杖伛偻喘息低头。<a id="a-8e"></a>皮骨相连筋肉销耗。<a id="a-8f"></a>牙齿缺落涕唾交流。<a id="a-8g"></a>或住或行乍伏乍偃。<a id="a-8h"></a>菩萨见已问驭者言。<a id="a-8i"></a>此曰何人。<a id="a-8j"></a>形状如是。</p>
  <p id="a8k">时净居天以神通力。<a id="a-8l"></a>令彼驭者报菩萨言。<a id="a-8m"></a>此老人也。<a id="a-8n"></a>又问何谓为老。<a id="a-8o"></a>答曰。<a id="a-8p"></a>凡言老者曾经少年渐至衰朽。<a id="a-8q"></a>诸根萎熟气力绵微。<a id="a-8r"></a>饮食不销形体枯竭。<a id="a-8s"></a>无复威势为人所轻动止苦剧余命无几以是因缘故名为老。<a id="a-8t"></a>又问。<a id="a-8u"></a>此人独尔一切皆然。<a id="a-8v"></a>驭者答言。<a id="a-8w"></a>一切世间皆悉如是。<a id="a-8x"></a>菩萨又问。<a id="a-8y"></a>如我此身亦当尔耶。<a id="a-8z"></a>驭者答言。<a id="a-90"></a>凡是有生若贵若贱皆有此苦。<a id="a-91"></a>尔时菩萨愁忧不乐。<a id="a-92"></a>谓驭者曰。<a id="a-93"></a>我今何暇诣于园林纵逸游戏。<a id="a-94"></a>当思方便免离斯苦。<a id="a-95"></a>即便回驾还入宫中。<a id="a-96"></a>时输檀王问驭者言。<a id="a-97"></a>今日太子园林游戏欢乐以不。<a id="a-98"></a>驭者答言。<a id="a-99"></a>大王当知。<a id="a-9A"></a>太子出城行至中路。<a id="a-9B"></a>忽于道上有一老人。<a id="a-9C"></a>气力衰微身体困极。<a id="a-9D"></a>太子见已即便还宫。</p>
  <p id="a9E">时输檀王作是思惟。<a id="a-9F"></a>此是我子出家之相。<a id="a-9G"></a>阿斯陀仙所言殆实。<a id="a-9H"></a>于是更增五欲而娱乐之。<a id="a-9I"></a>诸比丘。<a id="a-9J"></a>复于一时净居诸天。<a id="a-9K"></a>既见菩萨还处五欲。<a id="a-9L"></a>作是思惟。<a id="a-9M"></a>我今应当更为菩萨示现事相。<a id="a-9N"></a>使得觉悟令速出家。</p>
  <p id="a9O">尔时菩萨复召驭者而告之言。<a id="a-9P"></a>我今欲往园林游观。<a id="a-9Q"></a>汝速为我启奏大王。<a id="a-9R"></a>严办车从我当暂出。<a id="a-9S"></a>王闻是已召集诸臣而告之曰。<a id="a-9T"></a>太子前者出城东门。<a id="a-9U"></a>道逢老人中路而反愁忧不乐。<a id="a-9V"></a>今复求出欲诣园林。<a id="a-9W"></a>宜应从城至园悉令清净。<a id="a-9X"></a>悬缯幡盖烧香散花。<a id="a-9Y"></a>勿使粪秽不净及老病死诸不吉祥在于衢路。<a id="a-9Z"></a>所司受敕严丽过前。<a id="a-9a"></a>尔时菩萨与诸官属。<a id="a-9b"></a>前后导从出城南门。<a id="a-9c"></a>时净居天化作病人。<a id="a-9d"></a>困笃萎黄上气喘息。<a id="a-9e"></a>骨肉枯竭形貌虚羸处于粪秽之中受大苦恼。<a id="a-9f"></a>二人瞻侍在于路侧。<a id="a-9g"></a>又问驭者。<a id="a-9h"></a>此为何人。<a id="a-9i"></a>报菩萨言。<a id="a-9j"></a>此病人也。<a id="a-9k"></a>又问何谓为病。<a id="a-9l"></a>答曰。<a id="a-9m"></a>所谓病者皆由饮食不节嗜欲无度。<a id="a-9n"></a>四大乖张百一病生。<a id="a-9o"></a>坐卧不安动止危殆。<a id="a-9p"></a>气息绵惙命在须臾。<a id="a-9q"></a>以是因缘故名为病。<a id="a-9r"></a>又问此人独尔一切当然。<a id="a-9s"></a>驭者答言。<a id="a-9t"></a>一切世间皆悉如是。<a id="a-9u"></a>又言如我此身亦当尔耶。<a id="a-9v"></a>驭者答言。<a id="a-9w"></a>凡是有生若贵若贱皆有此苦。<a id="a-9x"></a>尔时菩萨愁忧不乐。<a id="a-9y"></a>谓驭者曰。<a id="a-9z"></a>我今何暇诣于园林纵逸游戏。<a id="a-A0"></a>当思方便免离斯苦。<a id="a-A1"></a>即便回驾还入宫中。<a id="a-A2"></a>时输檀王问驭者言。<a id="a-A3"></a>今日太子出城游观欢乐以不。<a id="a-A4"></a>驭者答言。<a id="a-A5"></a>大王当知。<a id="a-A6"></a>太子出城行至中路。<a id="a-A7"></a>忽于道侧见一病人。<a id="a-A8"></a>气力绵惙受大苦恼。<a id="a-A9"></a>太子见已即便还宫。</p>
  <p id="aAA">时输檀王作是思惟。<a id="a-AB"></a>此是我子出家之相。<a id="a-AC"></a>阿斯陀仙言不虚也。<a id="a-AD"></a>于是更增五欲而娱乐之。<a id="a-AE"></a>诸比丘。<a id="a-AF"></a>复于一时净居诸天。<a id="a-AG"></a>既见太子还受五欲作是思惟。<a id="a-AH"></a>我今应当更为菩萨示现事相。<a id="a-AI"></a>使得觉悟令速出家。</p>
  <p id="aAJ">尔时菩萨复召驭者而告之言。<a id="a-AK"></a>我今欲往园林游观。<a id="a-AL"></a>汝可严驾我当暂出。<a id="a-AM"></a>驭者又奏大王。<a id="a-AN"></a>王闻是已谓驭者曰。<a id="a-AO"></a>太子前出东南二门。<a id="a-AP"></a>见老病已还来忧愁。<a id="a-AQ"></a>今者宜令从西门出。<a id="a-AR"></a>我心虑其还不喜悦。<a id="a-AS"></a>宜遣内外庄严道路。<a id="a-AT"></a>香花幡盖倍胜于前。<a id="a-AU"></a>勿使老病死等不祥之事在于道侧。<a id="a-AV"></a>所司受敕严饰倍前。<a id="a-AW"></a>尔时菩萨与诸官属。<a id="a-AX"></a>前后导从出城西门。<a id="a-AY"></a>时净居天化作死人卧于舆上香花布散。<a id="a-AZ"></a>室家号哭而随送之。<a id="a-Aa"></a>菩萨见已心怀惨恻。<a id="a-Ab"></a>问驭者曰。<a id="a-Ac"></a>此是何人而以香花庄严其上。<a id="a-Ad"></a>复有众多眷属而哀泣之。</p>
  <p id="aAe">时净居天以神通力。<a id="a-Af"></a>令彼驭者报菩萨言。<a id="a-Ag"></a>此死人也。<a id="a-Ah"></a>又问何谓为死。<a id="a-Ai"></a>答曰。<a id="a-Aj"></a>夫言死者神识去身命根已谢。<a id="a-Ak"></a>长与父母兄弟妻子眷属。<a id="a-Al"></a>恩爱别离永无重睹。<a id="a-Am"></a>命终之后精神独行归于异趣。<a id="a-An"></a>恩爱好恶非复相知。<a id="a-Ao"></a>如此死者诚可悲也。<a id="a-Ap"></a>又问唯此人死一切当然。<a id="a-Aq"></a>报菩萨言。<a id="a-Ar"></a>凡是有生必归于死。<a id="a-As"></a>菩萨闻已转不自安而作是言。<a id="a-At"></a>世间乃有如此死苦。<a id="a-Au"></a>云何于中而行放逸。<a id="a-Av"></a>我今何暇诣于园林。<a id="a-Aw"></a>当思方便求离此苦。<a id="a-Ax"></a>即便回驾还入宫中。</p>
  <p id="aAy">时输檀王问驭者言。<a id="a-Az"></a>今日太子出游园苑欢乐以不。<a id="a-B0"></a>驭者答言。<a id="a-B1"></a>大王当知。<a id="a-B2"></a>太子出城忽于路侧有一死人。<a id="a-B3"></a>卧于床上四人举舆。<a id="a-B4"></a>眷属悲号。<a id="a-B5"></a>太子见已惨然不乐。<a id="a-B6"></a>遂于中路即便还宫。<a id="a-B7"></a>时输檀王作是思惟。<a id="a-B8"></a>此是我子出家之相。<a id="a-B9"></a>阿斯陀仙无虚谬也。<a id="a-BA"></a>于是更增五欲而娱乐之。<a id="a-BB"></a>诸比丘。<a id="a-BC"></a>复于一时净居诸天。<a id="a-BD"></a>既见太子还于宫内处在五欲作是思惟。<a id="a-BE"></a>我今应为菩萨更现事相令速出家。<a id="a-BF"></a>尔时菩萨复召驭者而告之言。<a id="a-BG"></a>今日欲往园林游观。<a id="a-BH"></a>汝可严驾我当暂出。<a id="a-BI"></a>驭者又奏父王。<a id="a-BJ"></a>王闻是已谓驭者曰。<a id="a-BK"></a>太子前出三门见老病死愁忧不乐。<a id="a-BL"></a>今者宜令从北门出。<a id="a-BM"></a>严饰道路香花幡盖使胜于前。<a id="a-BN"></a>勿得更有老病死等非吉祥事在于路侧。<a id="a-BO"></a>所司受敕严好过前。<a id="a-BP"></a>尔时太子与诸官属。<a id="a-BQ"></a>前后导从出城北门。<a id="a-BR"></a>时净居天化作比丘。<a id="a-BS"></a>着坏色衣剃除须发。<a id="a-BT"></a>手执锡杖视地而行。<a id="a-BU"></a>形貌端严威仪庠序。<a id="a-BV"></a>太子遥见问是何人。</p>
  <p id="aBW">时净居天以神通力。<a id="a-BX"></a>令彼驭者报菩萨言。<a id="a-BY"></a>如是名为出家人也。<a id="a-BZ"></a>太子即便下车作礼因而问之。<a id="a-Ba"></a>夫出家者何所利益。<a id="a-Bb"></a>比丘答言。<a id="a-Bc"></a>我见在家生老病死一切无常。<a id="a-Bd"></a>皆是败坏不安之法。<a id="a-Be"></a>故舍亲族处于空闲。<a id="a-Bf"></a>勤求方便得免斯苦。<a id="a-Bg"></a>我所修习无漏圣道。<a id="a-Bh"></a>行于正法调伏诸根。<a id="a-Bi"></a>起大慈悲能施无畏。<a id="a-Bj"></a>心行平等护念众生。<a id="a-Bk"></a>不染世间永得解脱。<a id="a-Bl"></a>是故名为出家之法。<a id="a-Bm"></a>于是菩萨深生欣喜赞言。<a id="a-Bn"></a>善哉善哉。<a id="a-Bo"></a>天人之中唯此为上。<a id="a-Bp"></a>我当决定修学此道。<a id="a-Bq"></a>既见是已登车而还。<a id="a-Br"></a>时输檀王问驭者言。<a id="a-Bs"></a>太子出游宁有乐不。<a id="a-Bt"></a>答言。<a id="a-Bu"></a>大王当知。<a id="a-Bv"></a>太子。<a id="a-Bw"></a>向出至于中路。<a id="a-Bx"></a>皆悉严好无诸不祥。<a id="a-By"></a>忽有一人着坏色衣剃除须发执持应器杖锡而行。<a id="a-Bz"></a>容止端严威仪详审。<a id="a-C0"></a>太子即便下车作礼。<a id="a-C1"></a>言语既毕严驾而归。<a id="a-C2"></a>竟亦不知何所论说。<a id="a-C3"></a>时输檀王闻此语已。<a id="a-C4"></a>心自念言。<a id="a-C5"></a>阿斯陀仙言无虚谬。<a id="a-C6"></a>于是更增微妙五欲而娱乐之。<a id="a-C7"></a>佛告诸比丘。<a id="a-C8"></a>时净居天欲令菩萨速疾出家。<a id="a-C9"></a>重与父王作七种梦。<a id="a-CA"></a>一者梦见有帝释幢众多人舁从迦毗罗城东门而出。<a id="a-CB"></a>二者梦见太子乘大香象徒驭侍卫从迦毗罗城南门而出。<a id="a-CC"></a>三者梦见太子乘驷马车从迦毗罗城西门而出。<a id="a-CD"></a>四者梦见有一宝轮从迦毗罗城北门而出。<a id="a-CE"></a>五者梦见太子在四衢道中扬桴击鼓。<a id="a-CF"></a>六者梦见迦毗罗城中有一高楼太子于上四面弃掷种种珍宝。<a id="a-CG"></a>无数众生竞持而去。<a id="a-CH"></a>七者梦见离城不远忽有六人举声号哭。<a id="a-CI"></a>时输檀王作是梦已。<a id="a-CJ"></a>心大恐惧忽然而觉。<a id="a-CK"></a>命诸大臣而告之曰。<a id="a-CL"></a>我于夜中作如是梦。<a id="a-CM"></a>汝宜为我唤占梦人令解斯事。</p>
  <p id="aCN">时净居天化作一婆罗门。<a id="a-CO"></a>着鹿皮衣立在宫门之外。<a id="a-CP"></a>唱如是言。<a id="a-CQ"></a>我能善解大王之梦。<a id="a-CR"></a>诸臣闻奏召入宫中。<a id="a-CS"></a>时输檀王具陈所梦语婆罗门。<a id="a-CT"></a>如此之梦是何祥也。<a id="a-CU"></a>婆罗门言。<a id="a-CV"></a>大王当知。<a id="a-CW"></a>所梦帝幢众人舁出城东门者。<a id="a-CX"></a>此是太子当为无量百千诸天围绕出家之像。</p>
  <p id="aCY">大王当知。<a id="a-CZ"></a>所梦太子乘大香象徒驭侍卫从城南门出者。<a id="a-Ca"></a>此是太子既出家已。<a id="a-Cb"></a>得阿耨多罗三藐三菩提及以十力之像。</p>
  <p id="aCc">大王当知。<a id="a-Cd"></a>所梦太子乘驷马车从城西门出者。<a id="a-Ce"></a>此是太子既出家已。<a id="a-Cf"></a>得阿耨多罗三藐三菩提及四无畏之像。</p>
  <p id="aCg">大王当知。<a id="a-Ch"></a>所梦宝轮从城北门出者。<a id="a-Ci"></a>此是太子既出家已。<a id="a-Cj"></a>证阿耨多罗三藐三菩提转法轮之像。</p>
  <p id="aCk">大王当知。<a id="a-Cl"></a>所梦太子在四衢道中扬桴击鼓者。<a id="a-Cm"></a>此是太子得阿耨多罗三藐三菩提已。<a id="a-Cn"></a>诸天传闻乃至梵世之像。</p>
  <p id="aCo">大王当知。<a id="a-Cp"></a>所梦高楼太子于上弃掷宝物无数众生竞持而去者。<a id="a-Cq"></a>此是太子得阿耨多罗三藐三菩提已。<a id="a-Cr"></a>于诸天人八部之中当雨法宝。<a id="a-Cs"></a>所谓四念处。<a id="a-Ct"></a>四正勤。<a id="a-Cu"></a>四如意足。<a id="a-Cv"></a>五根。<a id="a-Cw"></a>五力。<a id="a-Cx"></a>七觉分。<a id="a-Cy"></a>八圣道。<a id="a-Cz"></a>种种诸法之像。</p>
  <p id="aD0">大王当知。<a id="a-D1"></a>所梦去城不远忽有六人举声号哭者。<a id="a-D2"></a>此是太子既出家已。<a id="a-D3"></a>当得阿耨多罗三藐三菩提。<a id="a-D4"></a>外道六师心生忧恼之像。</p>
  <p id="aD5">尔时化人为输檀王解彼梦已白言。<a id="a-D6"></a>大王。<a id="a-D7"></a>宜应欣庆勿生愁恼。<a id="a-D8"></a>所以者何。<a id="a-D9"></a>此梦吉祥获大果报。<a id="a-DA"></a>作是语已忽然不现。</p>
  <p id="aDB">时输檀王闻婆罗门解梦因缘。<a id="a-DC"></a>恐畏太子出家学道。<a id="a-DD"></a>于是更增五欲之具。</p>
  <p id="aDE">是时耶输陀罗亦梦二十种可畏之事。<a id="a-DF"></a>忽然觉悟中心惊悸惶怖自失。<a id="a-DG"></a>菩萨问言。<a id="a-DH"></a>何所恐惧。<a id="a-DI"></a>耶输陀罗啼哭而言。<a id="a-DJ"></a>太子。<a id="a-DK"></a>我向梦见一切大地周遍震动。<a id="a-DL"></a>复见一鲜白大盖常庇荫者车匿辄来夺我将去。<a id="a-DM"></a>复见有帝释幢崩坏在地。<a id="a-DN"></a>复见身上璎珞为水所漂。<a id="a-DO"></a>复见日月星宿悉皆陨坠。<a id="a-DP"></a>复见我发为执宝刀者割截而去。<a id="a-DQ"></a>复见自身微妙端正忽成丑陋。<a id="a-DR"></a>复见自身手足皆折。<a id="a-DS"></a>复见形容无故赤露。<a id="a-DT"></a>复见所坐之床陷入于地。<a id="a-DU"></a>复见恒时共太子坐卧之床四足俱折。<a id="a-DV"></a>复见一宝山四面高峻为火所烧崩摧在地。<a id="a-DW"></a>复见大王宫内有一宝树被风吹卧。<a id="a-DX"></a>复见白日隐蔽天地黑暗。<a id="a-DY"></a>复见明月在空众星环拱。<a id="a-DZ"></a>于此宫中忽然而没。<a id="a-Da"></a>复见有大明烛出迦毗罗城。<a id="a-Db"></a>复见此护城神端正可喜住立门下悲号大哭。<a id="a-Dc"></a>复见此城变为圹野。<a id="a-Dd"></a>复见城中林木泉池悉皆枯竭。<a id="a-De"></a>复见壮士手执器仗四方驰走。<a id="a-Df"></a>太子。<a id="a-Dg"></a>我梦如是心甚不安。<a id="a-Dh"></a>将非我身欲有夭丧。<a id="a-Di"></a>将非恩爱与我别离。<a id="a-Dj"></a>此是何征为凶为吉。</p>
  <p id="aDk">尔时菩萨闻是语已心自思惟。<a id="a-Dl"></a>出家时到表是征祥。<a id="a-Dm"></a>乃令此妃见如斯梦。<a id="a-Dn"></a>慰喻耶输陀罗言。<a id="a-Do"></a>妃今不应怀此恐惧。<a id="a-Dp"></a>所以者何。<a id="a-Dq"></a>梦想颠倒无有实法。<a id="a-Dr"></a>设令梦见帝憧崩倒日月陨落。<a id="a-Ds"></a>于妃之身何所伤损。<a id="a-Dt"></a>车匿持盖将去。<a id="a-Du"></a>既曰梦夺。<a id="a-Dv"></a>皆为虚妄。<a id="a-Dw"></a>但自安寝不假忧愁。<a id="a-Dx"></a>其夜菩萨自得五梦。<a id="a-Dy"></a>一者梦见身席大地头枕须弥手擎大海足践渤澥。<a id="a-Dz"></a>二者梦见有草名曰建立从脐而出其杪上至阿迦腻吒天。<a id="a-E0"></a>三者梦见四鸟从四方来毛羽斑驳承菩萨足化为白色。<a id="a-E1"></a>四者梦见白兽头皆黑色咸来屈膝舐太子身。<a id="a-E2"></a>五者梦见有一粪山状势高大菩萨身在其上周匝游践不为所污。</p>
 </body>
</html>