<!doctype html>
<html id="z3IBTiKNZ" data-ver="995">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘五大部外重译经">
  <meta period="unknown">
 </head>
 <body>
  <h1 id="a1">方广大庄严经卷第三</h1>
  <h2 id="a2">诞生品第七</h2>
  <p id="a3">尔时佛告诸比丘。<a id="a-4"></a>菩萨处胎满足十月将欲生时。<a id="a-5"></a>输檀王宫先现三十二种瑞相。<a id="a-6"></a>一者一切大树含花将发。<a id="a-7"></a>二者诸池沼中优钵罗花。<a id="a-8"></a>拘物头华。<a id="a-9"></a>波头摩华。<a id="a-A"></a>芬陀利华。<a id="a-B"></a>皆悉含蕊。<a id="a-C"></a>三者诸小华丛吐而未舒。<a id="a-D"></a>四者自然而有八行宝树。<a id="a-E"></a>五者二万宝藏从地踊出。<a id="a-F"></a>六者于王宫内自生宝牙。<a id="a-G"></a>七者地中复出无量宝瓶。<a id="a-H"></a>满中香油。<a id="a-I"></a>八者从雪山中无量师子之子来绕迦毗罗城。<a id="a-J"></a>欢跃震吼各守城门。<a id="a-K"></a>九者彼诸师子亦不娆害一切人民。<a id="a-L"></a>十者五百白象之子。<a id="a-M"></a>来自雪山至王殿前。<a id="a-N"></a>十一者有无量天诸婴孩忽然而现。<a id="a-O"></a>婇女怀抱婉转游戏。<a id="a-P"></a>十二者有诸龙女出现半身。<a id="a-Q"></a>手持微妙诸宝璎珞于空而住。<a id="a-R"></a>十三者有十千天女。<a id="a-S"></a>各持孔雀羽扇现于空中。<a id="a-T"></a>十四者有十千宝瓶。<a id="a-U"></a>盛满香水泛以众华。<a id="a-V"></a>现于虚空旋绕迦毗罗城。<a id="a-W"></a>十五者有十千天女。<a id="a-X"></a>各捧宝瓶现虚空中。<a id="a-Y"></a>十六者有十千天女。<a id="a-Z"></a>各各执持幢幡宝盖现虚空中。<a id="a-a"></a>十七者无量天诸婇女持天乐器。<a id="a-b"></a>现虚空中而未击奏。<a id="a-c"></a>十八者一切香风皆未飘拂蔼然而住。<a id="a-d"></a>十九者江河诸水湛而不流。<a id="a-e"></a>二十者日月宫殿及诸星辰皆不运行。<a id="a-f"></a>二十一者弗沙之星将与月合。<a id="a-g"></a>二十二者王宫殿堂自然宝网弥覆其上。<a id="a-h"></a>二十三者一切灯炬皆悉无色。<a id="a-i"></a>二十四者一切楼阁殿堂台榭之上。<a id="a-j"></a>忽然皆有摩尼珠宝严饰垂悬。<a id="a-k"></a>二十五者众宝库藏忽然自开。<a id="a-l"></a>二十六者恶禽怪兽皆不出声。<a id="a-m"></a>二十七者于虚空中。<a id="a-n"></a>演妙音词唱言善生善生。<a id="a-o"></a>二十八者一切人间所作事业皆悉停息。<a id="a-p"></a>二十九者高下之地悉皆平正。<a id="a-q"></a>三十者所有街衢巷陌游从道路。<a id="a-r"></a>自然柔软散花严饰。<a id="a-s"></a>三十一者一切孕妇产生无难皆获安隐。<a id="a-t"></a>三十二者娑罗树神出现半身合掌恭敬。<a id="a-u"></a>先现如此三十二种瑞相。</p>
  <p id="av">尔时摩耶圣后。<a id="a-w"></a>以菩萨威神力故。<a id="a-x"></a>即知菩萨将欲诞生。<a id="a-y"></a>于夜初分诣输檀王。<a id="a-z"></a>而说偈言。</p>
  <p id="a10">大王听我今所请　　久思诣彼龙毗园</p>
  <p id="a11">于我不怀嫌妒心　　愿得速往暂游观</p>
  <p id="a12">大王精勤思惟法　　修诸苦行多疲倦</p>
  <p id="a13">自我怀此清净人　　处在宫中亦已久</p>
  <p id="a14">树木蓊郁初荣茂　　今时正可玩园林</p>
  <p id="a15">节物方春甚佳美　　与诸婇女相娱乐</p>
  <p id="a16">众鸟和鸣似歌颂　　飞花处处皆盈满</p>
  <p id="a17">惟愿大王速垂敕　　及时游彼好园苑</p>
  <p id="a18">王闻圣后斯语已　　欣然即敕诸臣佐</p>
  <p id="a19">速严妙好诸辇舆　　龙毗尼园亦庄严</p>
  <p id="a1A">又宜驾被二万象　　色类白雪形似山</p>
  <p id="a1B">摩尼珠宝耀其体　　真金线网弥其上</p>
  <p id="a1C">象王皆悉六牙备　　两边交垂以珍铎</p>
  <p id="a1D">又取二万骏捷马　　朱骢白质如银雪</p>
  <p id="a1E">勒以金鞍宝铃网　　其马迅疾如风驰</p>
  <p id="a1F">二万胜兵皆勇健　　能伏怨敌堪营卫</p>
  <p id="a1G">各擐甲胄及干戈　　并执斗轮将罥索</p>
  <p id="a1H">圣后所乘诸辇舆　　摩尼杂宝间庄严</p>
  <p id="a1I">又以车载众珍馔　　于上覆之微妙帊</p>
  <p id="a1J">又部车兵勇健者　　被甲执持诸器仗</p>
  <p id="a1K">又驾无量诸车乘　　载以珍琦众杂宝</p>
  <p id="a1L">又以无边诸妙宝　　周匝雕莹龙毗园</p>
  <p id="a1M">又以珠宝并绮缯　　校饰园中好林树</p>
  <p id="a1N">处处皆以名华散　　犹如帝释欢喜园</p>
  <p id="a1O">汝等种种严办讫　　即宜速疾来报我</p>
  <p id="a1P">群臣既承王敕已　　寻时具物皆营办</p>
  <p id="a1Q">奏言福寿最胜王　　如所教敕皆已集</p>
  <p id="a1R">王闻是事心欢喜　　寻便入合敕内人</p>
  <p id="a1S">若能爱乐随我者　　汝等应当尽严饰</p>
  <p id="a1T">香熏缯彩袨衣服　　柔软微妙令心喜</p>
  <p id="a1U">珠佩璎珞自严身　　各持百千众乐器</p>
  <p id="a1V">琴瑟箫笛箜篌等　　鼓吹当令出妙音</p>
  <p id="a1W">天人男女若闻者　　皆使爱乐生欢喜</p>
  <p id="a1X">圣后所坐宝车舆　　无令异人得亲近</p>
  <p id="a1Y">诸婇女等为执御　　一切恶相皆除屏</p>
  <p id="a1Z">四兵总集王门首　　隐隐如闻海浪声</p>
  <p id="a1a">圣后初出宫门已　　咸唱吉祥微妙颂</p>
  <p id="a1b">辇舆王宫自雕饰　　宝铃宝铎振和音</p>
  <p id="a1c">然后百千诸天人　　于上安施师子座</p>
  <p id="a1d">车中傍罗四宝树　　枝叶花果皆荣茂</p>
  <p id="a1e">复有瑞鸟声和雅　　缤纷翻舞而翔集</p>
  <p id="a1f">幢幡盖网天衣服　　高耸围绕遍庄严</p>
  <p id="a1g">诸天婇女在虚空　　以欢喜心而赞叹</p>
  <p id="a1h">圣后是时升宝乘　　三千世界六种动</p>
  <p id="a1i">帝释净除于道路　　护世四王来御车</p>
  <p id="a1j">大梵天王为前导　　而以屏除诸恶相</p>
  <p id="a1k">无量百千诸天众　　恭敬顶礼而瞻仰</p>
  <p id="a1l">见是天众来营从　　父王心生大欣喜</p>
  <p id="a1m">念言圣后所怀妊　　必定应是天中天</p>
  <p id="a1n">既为护世四天王　　帝释梵王诸天众</p>
  <p id="a1o">广设无边大供养　　由此定当得成佛</p>
  <p id="a1p">无有三界诸众生　　堪受如斯供养者</p>
  <p id="a1q">设令释梵及诸龙　　四护世等受斯供</p>
  <p id="a1r">不堪任故当首碎　　或因斯供便命终</p>
  <p id="a1s">唯有最胜天中天　　堪受人天妙供养</p>
  <p id="a1t">佛告诸比丘。<a id="a-1u"></a>时有八万四千象兵马兵车兵步兵。<a id="a-1v"></a>皆悉端正勇健无敌。<a id="a-1w"></a>被以甲胄种种庄严。<a id="a-1x"></a>执持器仗护卫圣后。<a id="a-1y"></a>六万释种婇女翊从围绕。<a id="a-1z"></a>王之眷属若长若幼恭敬卫护。<a id="a-20"></a>又有六万王之婇女。<a id="a-21"></a>作倡伎乐种种歌舞。<a id="a-22"></a>又有八万四千诸天童女。<a id="a-23"></a>八万四千龙女。<a id="a-24"></a>八万四千乾闼婆女。<a id="a-25"></a>八万四千紧那罗女。<a id="a-26"></a>八万四千阿修罗女。<a id="a-27"></a>如是等皆以众宝而自庄严。<a id="a-28"></a>作众伎乐歌舞赞咏。<a id="a-29"></a>翊从佛母往龙毗尼园。<a id="a-2A"></a>以好香水遍洒其地。<a id="a-2B"></a>散以天花。<a id="a-2C"></a>园中草木若时非时。<a id="a-2D"></a>枝叶花果悉皆荣熟。<a id="a-2E"></a>庄严殊胜犹如帝释欢喜之园。<a id="a-2F"></a>尔时圣后既到园已。<a id="a-2G"></a>游历详观至波叉宝树。<a id="a-2H"></a>其树枝叶蓊郁鲜润。<a id="a-2I"></a>天花人花周匝开敷。<a id="a-2J"></a>微风吹动香气芬馥。<a id="a-2K"></a>又以杂彩摩尼珠宝而严饰之。<a id="a-2L"></a>树下周遍地平如掌。<a id="a-2M"></a>所出众草其色青绀如孔雀尾。<a id="a-2N"></a>能生乐触如迦邻陀衣。<a id="a-2O"></a>过去无量诸佛之母。<a id="a-2P"></a>亦皆来坐此宝树下。<a id="a-2Q"></a>是时百千净居天子其心寂静。<a id="a-2R"></a>或垂辫发。<a id="a-2S"></a>或着宝冠。<a id="a-2T"></a>至此树下围绕圣后。<a id="a-2U"></a>欢喜顶礼奏天伎乐而赞叹之。<a id="a-2V"></a>即以菩萨威神。<a id="a-2W"></a>其树枝干风靡而下。<a id="a-2X"></a>于是稽首礼圣后足。</p>
  <p id="a2Y">尔时圣后放身光明。<a id="a-2Z"></a>如空中电。<a id="a-2a"></a>仰观于树。<a id="a-2b"></a>即以右手攀树东枝。<a id="a-2c"></a>频申欠呿。<a id="a-2d"></a>端严而立。<a id="a-2e"></a>是时欲界六万百千诸天婇女。<a id="a-2f"></a>至圣后所承事供养。<a id="a-2g"></a>比丘当知。<a id="a-2h"></a>菩萨住胎成就如上种种功德神通变现。<a id="a-2i"></a>满足十月。<a id="a-2j"></a>从母右胁安详而生。<a id="a-2k"></a>正念正知而无染着。</p>
  <p id="a2l">佛告诸比丘。<a id="a-2m"></a>是时帝释及娑婆世界主梵天王。<a id="a-2n"></a>恭敬尊重曲躬而前。<a id="a-2o"></a>一心正念即以两手。<a id="a-2p"></a>覆憍奢耶衣。<a id="a-2q"></a>承捧菩萨其事已毕。<a id="a-2r"></a>即将菩萨处胎之时所居宝殿还于梵宫。</p>
  <p id="a2s">尔时菩萨既诞生已观察四方。<a id="a-2t"></a>犹如师子及大丈夫。<a id="a-2u"></a>安详瞻顾。<a id="a-2v"></a>比丘当知。<a id="a-2w"></a>菩萨于多生中积集善根。<a id="a-2x"></a>是时即得清净天眼。<a id="a-2y"></a>观见一切三千大千世界。<a id="a-2z"></a>国土城邑及诸众生。<a id="a-30"></a>所有心行皆悉了知。<a id="a-31"></a>如是知已。<a id="a-32"></a>而复观察是诸众生。<a id="a-33"></a>所有戒定智慧及诸善根与我等不。<a id="a-34"></a>乃见十方三千大千世界。<a id="a-35"></a>无一众生与我等者。</p>
  <p id="a36">尔时菩萨善自思惟称量正念。<a id="a-37"></a>不假扶持即便自能东行七步。<a id="a-38"></a>所下足处皆生莲华。<a id="a-39"></a>菩萨是时无有怖畏。<a id="a-3A"></a>亦无謇讷。<a id="a-3B"></a>作如是言。<a id="a-3C"></a>我得一切善法。<a id="a-3D"></a>当为众生说之。</p>
  <p id="a3E">又于南方而行七步。<a id="a-3F"></a>作如是言。<a id="a-3G"></a>我于天人应受供养。</p>
  <p id="a3H">又于西方而行七步。<a id="a-3I"></a>作如是言。<a id="a-3J"></a>我于世间最尊最胜。<a id="a-3K"></a>此即是我最后边身。<a id="a-3L"></a>尽生老病死。</p>
  <p id="a3M">又于北方而行七步。<a id="a-3N"></a>作如是言。<a id="a-3O"></a>我当于一切众生中。<a id="a-3P"></a>为无上上。</p>
  <p id="a3Q">又于下方而行七步。<a id="a-3R"></a>作如是言。<a id="a-3S"></a>我当降伏一切魔军又灭地狱诸猛火等所有苦具。<a id="a-3T"></a>施大法云雨大法雨。<a id="a-3U"></a>当令众生尽受安乐。</p>
  <p id="a3V">又于上方而行七步。<a id="a-3W"></a>作如是言。<a id="a-3X"></a>我当为一切众生之所瞻仰。<a id="a-3Y"></a>菩萨说是语时。<a id="a-3Z"></a>其声普闻一切三千大千世界。<a id="a-3a"></a>比丘当知。<a id="a-3b"></a>菩萨于多生中积集善根。<a id="a-3c"></a>于最后生得阿耨多罗三藐三菩提。<a id="a-3d"></a>法尔如是神通变化。</p>
  <p id="a3e">比丘当知。<a id="a-3f"></a>是时一切众生欢喜踊跃大地震动。<a id="a-3g"></a>而诸众生无有恐怖。<a id="a-3h"></a>三千大千世界所有非时药木。<a id="a-3i"></a>皆悉荣茂。<a id="a-3j"></a>于虚空中出妙音声。<a id="a-3k"></a>降微细雨。<a id="a-3l"></a>及雨种种天诸花香。<a id="a-3m"></a>真珠璎珞上妙衣服缤纷徐坠。<a id="a-3n"></a>又扇和畅微妙香风。<a id="a-3o"></a>能生清净柔软乐触。<a id="a-3p"></a>无云无雾无烟无尘及以暗冥。<a id="a-3q"></a>于虚空中而闻清彻和雅梵音。<a id="a-3r"></a>称叹菩萨诸功德法。<a id="a-3s"></a>尔时菩萨放大光明。<a id="a-3t"></a>无量百千种种异色。<a id="a-3u"></a>遍满三千大千世界。<a id="a-3v"></a>一切众生遇斯光者。<a id="a-3w"></a>身心安隐快乐无极。<a id="a-3x"></a>一切日月诸大梵王帝释护世及余天人。<a id="a-3y"></a>所有光明皆悉不现。</p>
  <p id="a3z">是时一切众生。<a id="a-40"></a>远贪恚痴忧悲惊恐。<a id="a-41"></a>亦离不善诸恶罪障。<a id="a-42"></a>所有病苦众生皆得痊除。<a id="a-43"></a>饥渴众生皆得饱满。<a id="a-44"></a>颠狂醉乱皆得惺悟。<a id="a-45"></a>诸根缺减皆得圆满。<a id="a-46"></a>贫者得财。<a id="a-47"></a>系者解脱。<a id="a-48"></a>地狱众生皆蒙休息。<a id="a-49"></a>畜生众生无相害心。<a id="a-4A"></a>饿鬼众生皆得饱满。</p>
  <p id="a4B">佛告诸比丘。<a id="a-4C"></a>菩萨于阿僧祇百千拘胝那由他劫。<a id="a-4D"></a>修诸善行精进力故。<a id="a-4E"></a>初生之时即能十方各行七步。<a id="a-4F"></a>一切诸佛如来威加此。<a id="a-4G"></a>地化为金刚。<a id="a-4H"></a>菩萨游践得无陷裂。<a id="a-4I"></a>是时世界中间幽冥之处。<a id="a-4J"></a>悉皆大明。<a id="a-4K"></a>其中众生各得相见。<a id="a-4L"></a>又于此时。<a id="a-4M"></a>诸天音乐出微妙声。<a id="a-4N"></a>雨众天花末香熏香。<a id="a-4O"></a>花鬘珍宝诸庄严具上妙衣服。<a id="a-4P"></a>如云而下。<a id="a-4Q"></a>一切众生皆得上妙安隐快乐。<a id="a-4R"></a>菩萨出现世间最尊最胜。<a id="a-4S"></a>所有功德入不思议。<a id="a-4T"></a>若欲广说穷劫不尽。<a id="a-4U"></a>尔时阿难从座而起。<a id="a-4V"></a>偏袒右肩右膝着地。<a id="a-4W"></a>合掌恭敬而白佛言。<a id="a-4X"></a>世尊。<a id="a-4Y"></a>如来为菩萨时。<a id="a-4Z"></a>尚能成就如是胜希有事。<a id="a-4a"></a>何况得成阿耨多罗三藐三菩提。</p>
  <p id="a4b">佛告阿难。<a id="a-4c"></a>未来世中有诸比丘。<a id="a-4d"></a>不能修习身戒心慧。<a id="a-4e"></a>愚痴无智憍慢贡高。<a id="a-4f"></a>掉举心乱不遵法律。<a id="a-4g"></a>多所贪求不信正法。<a id="a-4h"></a>具沙门垢相似沙门。<a id="a-4i"></a>如是比丘。<a id="a-4j"></a>若闻菩萨清净入胎。<a id="a-4k"></a>不能信受。<a id="a-4l"></a>乃复共聚撗生诽谤。<a id="a-4m"></a>作如是言。<a id="a-4n"></a>菩萨处胎居母右胁。<a id="a-4o"></a>虽不为彼脓血所污。<a id="a-4p"></a>何能有此大功德耶。<a id="a-4q"></a>如是愚人。<a id="a-4r"></a>既不能知菩萨积集功德。<a id="a-4s"></a>亦不能知菩萨示现入胎。<a id="a-4t"></a>而有如是殊胜清净无量功德。<a id="a-4u"></a>哀愍众生出现于世。<a id="a-4v"></a>阿难。<a id="a-4w"></a>诸佛如来出现于世。<a id="a-4x"></a>不于天上而成正觉转妙法轮。<a id="a-4y"></a>但于人间示现成佛。<a id="a-4z"></a>何以故。<a id="a-50"></a>若于天上成阿耨多罗三藐三菩提者。<a id="a-51"></a>人中众生咸作是念。<a id="a-52"></a>我既非天何能堪任修习佛道。<a id="a-53"></a>便生退屈。<a id="a-54"></a>由是义故。<a id="a-55"></a>但于人间成阿耨多罗三藐三菩提。<a id="a-56"></a>然彼愚痴法贼之辈。<a id="a-57"></a>而于菩萨不思议事。<a id="a-58"></a>不能了知。<a id="a-59"></a>撗生诽谤妄为忆度。<a id="a-5A"></a>阿难。<a id="a-5B"></a>愚痴之人尚不信佛有无量德。<a id="a-5C"></a>何况能信菩萨神通。<a id="a-5D"></a>如是比丘耽着利养及以名闻。<a id="a-5E"></a>沉溺罪垢。<a id="a-5F"></a>阿难白佛言。<a id="a-5G"></a>世尊。<a id="a-5H"></a>当来之世。<a id="a-5I"></a>若有如是愚痴下劣之人。<a id="a-5J"></a>诽谤此经得几所罪当生何处。<a id="a-5K"></a>佛告阿难。<a id="a-5L"></a>若未来世有如是等诸恶比丘。<a id="a-5M"></a>诽谤此经。<a id="a-5N"></a>积集众罪离沙门法。<a id="a-5O"></a>阿难。<a id="a-5P"></a>譬如有人灭佛菩提。<a id="a-5Q"></a>毁呰十方三世诸佛。<a id="a-5R"></a>其所获罪宁为多不。<a id="a-5S"></a>阿难言。<a id="a-5T"></a>甚多世尊。<a id="a-5U"></a>佛告阿难。<a id="a-5V"></a>若有众生诽谤如斯大乘经典。<a id="a-5W"></a>其所获罪与此人等。<a id="a-5X"></a>尔时阿难闻是语已。<a id="a-5Y"></a>身毛为竖。<a id="a-5Z"></a>唱如是言。<a id="a-5a"></a>南无佛陀。<a id="a-5b"></a>南无佛陀。<a id="a-5c"></a>我闻彼人行如是恶。<a id="a-5d"></a>身心迷闷。<a id="a-5e"></a>佛告阿难。<a id="a-5f"></a>若有众生灭佛菩提。<a id="a-5g"></a>其人由此恶行因故。<a id="a-5h"></a>当堕阿鼻大地狱中。<a id="a-5i"></a>阿难。<a id="a-5j"></a>于未来世。<a id="a-5k"></a>有比丘比丘尼优婆塞优婆夷。<a id="a-5l"></a>诽谤如斯大乘经典。<a id="a-5m"></a>其人命终定堕阿鼻大地狱中。<a id="a-5n"></a>阿难。<a id="a-5o"></a>汝于如来功德不应限量。<a id="a-5p"></a>所以者何。<a id="a-5q"></a>如来功德甚深广大难可测故。<a id="a-5r"></a>阿难。<a id="a-5s"></a>若复有人闻此经典。<a id="a-5t"></a>信受爱乐生欢喜心。<a id="a-5u"></a>如是等人即得净命获大利益。<a id="a-5v"></a>其人一生为不唐捐。<a id="a-5w"></a>已修善行已得真实。<a id="a-5x"></a>离三恶道当成佛子。<a id="a-5y"></a>已得深信堪受供养。<a id="a-5z"></a>于诸圣贤心生清净。<a id="a-60"></a>亦当决除一切魔网。<a id="a-61"></a>而能出于生死旷野。<a id="a-62"></a>拔忧恼箭。<a id="a-63"></a>善知归依获胜妙乐。<a id="a-64"></a>如是等人甚为希有。<a id="a-65"></a>堪作世间无上福田。<a id="a-66"></a>何以故。<a id="a-67"></a>诸佛之法甚深难信而能信故阿难当知。<a id="a-68"></a>是人非少善根而得成就如是之信。<a id="a-69"></a>何以故。<a id="a-6A"></a>诸佛如来曾与彼人。<a id="a-6B"></a>于多生中为善知识。<a id="a-6C"></a>阿难。<a id="a-6D"></a>若有众生。<a id="a-6E"></a>于佛世尊虽未得见。<a id="a-6F"></a>但闻名字即生信喜。<a id="a-6G"></a>或复有人不闻佛名。<a id="a-6H"></a>得见如来便生信喜。<a id="a-6I"></a>或复有人虽得见闻不生信喜。<a id="a-6J"></a>或复有人若闻若见皆生信喜。<a id="a-6K"></a>阿难。<a id="a-6L"></a>除不信喜。<a id="a-6M"></a>当知是人于多生中。<a id="a-6N"></a>皆蒙如来为善知识。<a id="a-6O"></a>其人功德与如来等。<a id="a-6P"></a>即为如来成就度脱而摄受之。<a id="a-6Q"></a>阿难。<a id="a-6R"></a>我昔修菩萨道时。<a id="a-6S"></a>诸有众生来至我所。<a id="a-6T"></a>我皆摄受施其无畏。<a id="a-6U"></a>汝等今者。<a id="a-6V"></a>应生净信精勤修习。<a id="a-6W"></a>汝所应作悉已开显。<a id="a-6X"></a>亦为汝等拔憍慢箭。<a id="a-6Y"></a>阿难。<a id="a-6Z"></a>譬如有人久别亲友。<a id="a-6a"></a>过百由旬冒远寻之。<a id="a-6b"></a>得与相见暂解离念尚生欢喜。<a id="a-6c"></a>何况曾得值佛种诸善根。<a id="a-6d"></a>今复觐佛得为亲友。<a id="a-6e"></a>而不喜耶。<a id="a-6f"></a>阿难当知。<a id="a-6g"></a>未来诸佛皆作是念。<a id="a-6h"></a>此诸人等已得过去如来为善知识。<a id="a-6i"></a>今复值我。<a id="a-6j"></a>我与是人亦为亲友心生欢喜。<a id="a-6k"></a>譬如有人见亲友时心生欢喜。<a id="a-6l"></a>见友之友亦生欢喜。<a id="a-6m"></a>阿难。<a id="a-6n"></a>若有众生于此经典少分生信。<a id="a-6o"></a>我以是人付未来佛。<a id="a-6p"></a>彼佛亦当作如是念。<a id="a-6q"></a>此等众生是我亲友。<a id="a-6r"></a>如其所愿当令满足。<a id="a-6s"></a>譬如有人多诸亲友。<a id="a-6t"></a>唯生一子心甚怜念。<a id="a-6u"></a>其人不久病欲命终。<a id="a-6v"></a>唤其所亲付是爱子。<a id="a-6w"></a>其友受付念如己子。<a id="a-6x"></a>佛亦如是。<a id="a-6y"></a>未来诸佛皆是亲友。<a id="a-6z"></a>以是众生付未来佛。<a id="a-70"></a>阿难。<a id="a-71"></a>我今开悟于汝。<a id="a-72"></a>汝应于此深生净信当勤修习。</p>
  <p id="a73">佛告诸比丘菩萨生时无量百千拘胝那由他天诸婇女。<a id="a-74"></a>以天妙花涂香末香花鬘衣服众庄严具。<a id="a-75"></a>散圣后上如云而下。<a id="a-76"></a>尔时世尊说是偈言。</p>
  <p id="a77">将生离垢光　　天女有六万</p>
  <p id="a78">咸出妙歌颂　　赞叹菩萨母</p>
  <p id="a79">皆于圣后前　　欢喜作是言</p>
  <p id="a7A">愿勿怀忧恼　　我等堪供养</p>
  <p id="a7B">尊生出三界　　无上大医王</p>
  <p id="a7C">草木花叶敷　　人天尽恭敬</p>
  <p id="a7D">大地六种动　　名闻遍十方</p>
  <p id="a7E">如是最胜人　　圣后今生彼</p>
  <p id="a7F">虚空诸乐器　　不鼓而自鸣</p>
  <p id="a7G">百千净居天　　归命生欢喜</p>
  <p id="a7H">今者圣人出　　为世作津梁</p>
  <p id="a7I">四王释梵等　　及余诸天众</p>
  <p id="a7J">曲躬尽围绕　　咸生欢喜心</p>
  <p id="a7K">彼人中师子　　当出母右胁</p>
  <p id="a7L">光明极清净　　晖耀如金山</p>
  <p id="a7M">释梵手承捧　　震动百千界</p>
  <p id="a7N">三恶趣众生　　离苦皆安乐</p>
  <p id="a7O">天衣及天花　　遍满于虚空</p>
  <p id="a7P">诸佛精进力　　此地为金刚</p>
  <p id="a7Q">导师所下足　　瑞莲随步起</p>
  <p id="a7R">周行七步时　　演妙梵音声</p>
  <p id="a7S">我为大医王　　能除生死病</p>
  <p id="a7T">我于世间中　　为最尊最胜</p>
  <p id="a7U">梵释诸天等　　在于虚空中</p>
  <p id="a7V">以手捧香水　　灌洒于菩萨</p>
  <p id="a7W">龙王下二水　　冷暖极调和</p>
  <p id="a7X">诸天以香水　　洗浴于菩萨</p>
  <p id="a7Y">三千大千界　　一切皆震动</p>
  <p id="a7Z">诸天持白盖　　并执素璎绋</p>
  <p id="a7a">遍覆于虚空　　皆以宝庄严</p>
  <p id="a7b">持种种供具　　供养人师子</p>
  <p id="a7c">有报输檀王　　王生众相子</p>
  <p id="a7d">增长于王族　　从王种姓生</p>
  <p id="a7e">当作转轮王　　统领四天下</p>
  <p id="a7f">应知释种中　　时生五百子</p>
  <p id="a7g">一切皆勇健　　力如那罗延</p>
  <p id="a7h">复有报王言　　婢仆各八百</p>
  <p id="a7i">马生二万驹　　牛生六万犊</p>
  <p id="a7j">象子有二万　　四方诸国王</p>
  <p id="a7k">同时皆庆贺　　其数亦二万</p>
  <p id="a7l">诸王咸款附　　稽首而白言</p>
  <p id="a7m">善哉最胜王　　我愿为僮仆</p>
  <p id="a7n">象王金网饰　　欢跃至王宫</p>
  <p id="a7o">牛有种种色　　端正甚可爱</p>
  <p id="a7p">骏马如珂雪　　骢尾皆金色</p>
  <p id="a7q">增显大王族　　王应自往观</p>
  <p id="a7r">所有众吉祥　　皆因菩萨力</p>
  <p id="a7s">天人见功德　　咸生欢喜心</p>
  <p id="a7t">发愿求菩提　　速登无上果</p>
  <p id="a7u">佛告诸比丘。<a id="a-7v"></a>菩萨生已。<a id="a-7w"></a>输檀王倍复增上而行法行。<a id="a-7x"></a>见来求者一切施与。<a id="a-7y"></a>诸族姓中同于是时生二万女。<a id="a-7z"></a>诸女之中。<a id="a-80"></a>耶输陀罗而为上首。<a id="a-81"></a>又诸仆使及青衣等。<a id="a-82"></a>所生男女数各八百。<a id="a-83"></a>于诸男中车匿为最。<a id="a-84"></a>骏马生驹其数二万。<a id="a-85"></a>于诸马中干陟为上。<a id="a-86"></a>生白象子数亦二万。<a id="a-87"></a>四百拘胝类洲之中。<a id="a-88"></a>菩提树牙。<a id="a-89"></a>是时初生名阿说他。<a id="a-8A"></a>于四洲中生栴檀林。<a id="a-8B"></a>于迦毗罗城四边。<a id="a-8C"></a>自然出现五百园苑。<a id="a-8D"></a>五千宝藏从地踊出。<a id="a-8E"></a>如上所说一切事物。<a id="a-8F"></a>所司部录拟供菩萨。<a id="a-8G"></a>是时输檀王与诸眷属聚会。<a id="a-8H"></a>作是念言。<a id="a-8I"></a>我子生已。<a id="a-8J"></a>一切事物皆悉增长成就。<a id="a-8K"></a>我当与子名萨婆悉达多。<a id="a-8L"></a>即以种种衣服饮食。<a id="a-8M"></a>庆贺菩萨此名。</p>
  <p id="a8N">佛告诸比丘。<a id="a-8O"></a>菩萨生已。<a id="a-8P"></a>圣母右胁平复如故于一井中出三种泉。<a id="a-8Q"></a>浴菩萨母。<a id="a-8R"></a>又于池中出妙香油。<a id="a-8S"></a>圣后涂身。<a id="a-8T"></a>有五百千天诸婇女。<a id="a-8U"></a>各执宝瓶持好香油。<a id="a-8V"></a>至圣后所而慰问言。<a id="a-8W"></a>安隐生子愿无上损。<a id="a-8X"></a>复有五百千天诸婇女。<a id="a-8Y"></a>各各执持上妙涂香。<a id="a-8Z"></a>涂圣后身。<a id="a-8a"></a>而慰问言。<a id="a-8b"></a>安隐生子愿无上损。<a id="a-8c"></a>复有五百千天女。<a id="a-8d"></a>各各执持上妙天衣。<a id="a-8e"></a>为供养菩萨故。<a id="a-8f"></a>问圣后言。<a id="a-8g"></a>安隐生子愿无上损。<a id="a-8h"></a>复有五百千天诸婇女。<a id="a-8i"></a>各各执持宝庄严具。<a id="a-8j"></a>为供养菩萨故。<a id="a-8k"></a>问圣后言。<a id="a-8l"></a>安隐生子愿无上损。<a id="a-8m"></a>又有五百千天诸婇女。<a id="a-8n"></a>各各执持上妙音乐鼓吹弦歌。<a id="a-8o"></a>为供养菩萨故。<a id="a-8p"></a>问圣后言。<a id="a-8q"></a>安隐生子愿无上损。<a id="a-8r"></a>此阎浮提一切外道五通神仙。<a id="a-8s"></a>乘空至于输檀王所。<a id="a-8t"></a>而白王言。<a id="a-8u"></a>王生福德之子。<a id="a-8v"></a>吉祥无量种族增盛。</p>
  <p id="a8w">佛告诸比丘。<a id="a-8x"></a>菩萨生已于龙毗尼园。<a id="a-8y"></a>七日七夜。<a id="a-8z"></a>人天击奏种种微妙音乐。<a id="a-90"></a>而以供养尊重赞叹。<a id="a-91"></a>复以种种上妙饮食。<a id="a-92"></a>施设一切。<a id="a-93"></a>释种亲族。<a id="a-94"></a>皆悉集会赞言吉祥。<a id="a-95"></a>悉行惠施作诸功德。<a id="a-96"></a>供养三万二千名闻胜智诸婆罗门。<a id="a-97"></a>随其所须皆令满足。<a id="a-98"></a>梵王帝释。<a id="a-99"></a>化作端正摩那婆身。<a id="a-9A"></a>于众会中坐第一座。<a id="a-9B"></a>而演吉祥微妙赞叹。</p>
  <p id="a9C">佛告诸比丘。<a id="a-9D"></a>菩萨生已。<a id="a-9E"></a>摩醯首罗告净居天子言。<a id="a-9F"></a>菩萨已于百千阿僧祇拘胝那由他劫。<a id="a-9G"></a>修习布施持戒忍辱精进禅定智慧方便多闻。<a id="a-9H"></a>成就大慈大悲大喜大舍。<a id="a-9I"></a>心常希求利益一切。<a id="a-9J"></a>已于过去诸佛深种善根。<a id="a-9K"></a>从波而生。<a id="a-9L"></a>以百福相而自严饰。<a id="a-9M"></a>勇猛决定。<a id="a-9N"></a>习诸善行降伏魔怨。<a id="a-9O"></a>已能成就清净妙愿。<a id="a-9P"></a>名大智幢。<a id="a-9Q"></a>于三千大千世界中。<a id="a-9R"></a>为大导师。<a id="a-9S"></a>天人供养积集福德。<a id="a-9T"></a>增长意乐。<a id="a-9U"></a>远离生老病死。<a id="a-9V"></a>能尽边际。<a id="a-9W"></a>能于甘蔗上族中生。<a id="a-9X"></a>不久得阿耨多罗三藐三菩提觉悟世间。<a id="a-9Y"></a>我与汝等可共往彼。<a id="a-9Z"></a>供养恭敬尊重赞叹。<a id="a-9a"></a>及为断除诸余天子憍慢掉举故。<a id="a-9b"></a>令彼诸天于长夜中获利益故。<a id="a-9c"></a>得安乐故。<a id="a-9d"></a>证菩提故。<a id="a-9e"></a>又欲见输檀王。<a id="a-9f"></a>赞叹吉祥庆贺种族宣说菩萨定当成佛。</p>
  <p id="a9g">尔时摩醯首罗天子。<a id="a-9h"></a>与十二百千天众围绕。<a id="a-9i"></a>光明赫奕照迦毗罗城。<a id="a-9j"></a>诣输檀王宫。<a id="a-9k"></a>顶礼菩萨绕百千匝。<a id="a-9l"></a>恭敬捧持。<a id="a-9m"></a>庆贺输檀王言。<a id="a-9n"></a>大王应大欢喜。<a id="a-9o"></a>何以故。<a id="a-9p"></a>王之太子相好庄严。<a id="a-9q"></a>于一切世间天人之中。<a id="a-9r"></a>色相光明道德名称悉皆殊胜。<a id="a-9s"></a>大王。<a id="a-9t"></a>如是菩萨。<a id="a-9u"></a>决定当得阿耨多罗三藐三菩提。<a id="a-9v"></a>如是诸比丘。<a id="a-9w"></a>摩醯首罗与净居天子。<a id="a-9x"></a>设大供养。<a id="a-9y"></a>宣说菩萨定得作佛。<a id="a-9z"></a>还归本处。</p>
  <p id="aA0">佛告诸比丘。<a id="a-A1"></a>菩萨初生满七日已。<a id="a-A2"></a>摩耶圣后。<a id="a-A3"></a>即便命终。<a id="a-A4"></a>生三十三天。<a id="a-A5"></a>过七日已。<a id="a-A6"></a>菩萨还迦毗罗城。<a id="a-A7"></a>所有仪式庄严殊胜。<a id="a-A8"></a>倍过圣后。<a id="a-A9"></a>往龙毗尼园。<a id="a-AA"></a>百千拘胝有五百千天女。<a id="a-AB"></a>皆捧宝瓶盛以香水。<a id="a-AC"></a>五百千婇女。<a id="a-AD"></a>持孔雀羽扇次第而行。<a id="a-AE"></a>五百千婇女。<a id="a-AF"></a>香水洒地导前而行。<a id="a-AG"></a>五百千天女。<a id="a-AH"></a>于前执彗扫地而行。<a id="a-AI"></a>五百千婇女。<a id="a-AJ"></a>以种种璎珞庄严其身次第而行。<a id="a-AK"></a>五百千天女。<a id="a-AL"></a>执宝花鬘次第而行。<a id="a-AM"></a>五百千婇女。<a id="a-AN"></a>持众宝具次第而行。<a id="a-AO"></a>五百千婆罗门。<a id="a-AP"></a>执诸宝铃咏吉祥音次第而行。<a id="a-AQ"></a>二万大象种种庄严次第而行。<a id="a-AR"></a>八万宝车幢幡幰盖。<a id="a-AS"></a>庄严微妙翊从而行。<a id="a-AT"></a>四万步兵悉被甲胄。<a id="a-AU"></a>皆操仪仗陪列而行。<a id="a-AV"></a>又有色界尊胜诸天。<a id="a-AW"></a>执持拘胝百千那由他宝幢幡盖。<a id="a-AX"></a>于虚空中供养而行。<a id="a-AY"></a>又有欲界诸天。<a id="a-AZ"></a>执持拘胝百千那由他宝幢幡盖。<a id="a-Aa"></a>于虚空中供养而行。<a id="a-Ab"></a>又有欲界诸天。<a id="a-Ac"></a>以种种天诸宝具。<a id="a-Ad"></a>庄严菩萨之车。<a id="a-Ae"></a>又有二万诸天婇女。<a id="a-Af"></a>为菩萨御。<a id="a-Ag"></a>是时人天婇女罗列而行。<a id="a-Ah"></a>天无所嫌人无所羡。<a id="a-Ai"></a>此由菩萨威神力故。</p>
  <p id="aAj">佛告诸比丘。<a id="a-Ak"></a>是时迦毗罗城五百释种。<a id="a-Al"></a>各造宫殿合掌恭敬。<a id="a-Am"></a>稽首请输檀王言。<a id="a-An"></a>善哉善哉。<a id="a-Ao"></a>一切成利。<a id="a-Ap"></a>愿天中天幸我宫殿。<a id="a-Aq"></a>愿最上导师幸我宫殿。<a id="a-Ar"></a>愿欢喜悦乐者幸我宫殿。<a id="a-As"></a>愿好名称幸我宫殿。<a id="a-At"></a>愿普遍眼幸我宫殿。<a id="a-Au"></a>愿无等等幸我宫殿。<a id="a-Av"></a>愿功德光明具相庄严者幸我宫殿。<a id="a-Aw"></a>由是赞叹成利因缘故。<a id="a-Ax"></a>名菩萨为萨婆悉达多。</p>
  <p id="aAy">于是输檀王愍诸释意。<a id="a-Az"></a>即将菩萨入诸释宫。<a id="a-B0"></a>经于四月。<a id="a-B1"></a>方得周遍。<a id="a-B2"></a>然后乃将菩萨归于自宫。<a id="a-B3"></a>于自宫中有一大殿。<a id="a-B4"></a>名宝庄严。<a id="a-B5"></a>菩萨居彼殿已。<a id="a-B6"></a>时输檀王召诸亲族长德耆年。<a id="a-B7"></a>凡预国姻皆悉来集。<a id="a-B8"></a>而告之言。<a id="a-B9"></a>我子婴孩早丧其母。<a id="a-BA"></a>乳哺之寄今当付谁。<a id="a-BB"></a>谁能影护使得存活。<a id="a-BC"></a>谁能慈心为我瞻视。<a id="a-BD"></a>谁能养育令渐长大。<a id="a-BE"></a>谁能怜抚如爱己子。<a id="a-BF"></a>时有五百释氏之妇。<a id="a-BG"></a>前白王言。<a id="a-BH"></a>我能养育王之太子。<a id="a-BI"></a>诸释耆旧咸作是言。<a id="a-BJ"></a>汝等年少色盛心举。<a id="a-BK"></a>不堪依时养育太子。<a id="a-BL"></a>摩诃波阇波提。<a id="a-BM"></a>亲则姨母有慈有惠。<a id="a-BN"></a>唯此一人堪能养育。<a id="a-BO"></a>是诸释种皆共和合。<a id="a-BP"></a>请摩诃波阇波提。<a id="a-BQ"></a>为养育主。<a id="a-BR"></a>时输檀王躬抱菩萨。<a id="a-BS"></a>付于姨母而告之言。<a id="a-BT"></a>善来夫人当为其母。<a id="a-BU"></a>摩诃波阇波提奉王敕已。<a id="a-BV"></a>命三十二养育之母。<a id="a-BW"></a>八母抱持。<a id="a-BX"></a>八母乳哺八母洗浴。<a id="a-BY"></a>八母游戏养育菩萨。<a id="a-BZ"></a>譬如白月从初一日至十五日清净圆满。<a id="a-Ba"></a>亦如尼拘陀树植彼膏腴沃壤之地。<a id="a-Bb"></a>渐渐增长。</p>
  <p id="aBc">佛告诸比丘。<a id="a-Bd"></a>时输檀王又与释种共集议论。<a id="a-Be"></a>我此太子为作转轮圣王。<a id="a-Bf"></a>为当出家成佛道也。<a id="a-Bg"></a>时有五通神仙名阿斯陀与外族那罗童子。<a id="a-Bh"></a>居雪山中。<a id="a-Bi"></a>见菩萨生时有无量希奇之瑞。<a id="a-Bj"></a>又闻虚空诸天赞言佛出于世。<a id="a-Bk"></a>又见空中雨种种香花种种衣服。<a id="a-Bl"></a>人天往来欢喜踊跃。<a id="a-Bm"></a>即以天眼周遍观察。<a id="a-Bn"></a>见迦毗罗城输檀王太子。<a id="a-Bo"></a>福德光明照曜世间。<a id="a-Bp"></a>成就三十二大人相。<a id="a-Bq"></a>见此事已。<a id="a-Br"></a>告那罗童子言。<a id="a-Bs"></a>汝应当知。<a id="a-Bt"></a>阎浮提内迦毗罗城。<a id="a-Bu"></a>输檀王太子福德光明。<a id="a-Bv"></a>普照十方世间之中。<a id="a-Bw"></a>此为大宝。<a id="a-Bx"></a>三十二相庄严其身。<a id="a-By"></a>若在家者。<a id="a-Bz"></a>当为转轮圣王王四天下。<a id="a-C0"></a>成就七宝具足千子。<a id="a-C1"></a>统领大地尽海边际。<a id="a-C2"></a>以法御物。<a id="a-C3"></a>不假刀兵自然降伏。<a id="a-C4"></a>若出家者。<a id="a-C5"></a>当得成佛不由他悟。<a id="a-C6"></a>为天人师名称普闻利益一切。<a id="a-C7"></a>我今与汝当往瞻礼。<a id="a-C8"></a>时阿斯陀仙与那罗童子。<a id="a-C9"></a>犹如雁王翔空而至。<a id="a-CA"></a>摄其神足步入王城。<a id="a-CB"></a>诣输檀王宫立于门下。<a id="a-CC"></a>告守门者。<a id="a-CD"></a>汝可入通有阿斯陀来造于王。<a id="a-CE"></a>时守门人往到王所。<a id="a-CF"></a>而白王言。<a id="a-CG"></a>大王。<a id="a-CH"></a>门有仙人名阿斯陀。<a id="a-CI"></a>愿得亲谒王闻是已。<a id="a-CJ"></a>扫拭宫殿安施妙座。<a id="a-CK"></a>引仙人入。<a id="a-CL"></a>仙人既至咒愿王言。<a id="a-CM"></a>吉祥尊贵愿增寿命。<a id="a-CN"></a>以法为王。<a id="a-CO"></a>王于是时。<a id="a-CP"></a>以种种香花供养仙人。<a id="a-CQ"></a>延其就座。<a id="a-CR"></a>仙人坐已。<a id="a-CS"></a>王言。<a id="a-CT"></a>大仙。<a id="a-CU"></a>恒思顶礼未果所愿。<a id="a-CV"></a>不审今者从何而至。<a id="a-CW"></a>仙言。<a id="a-CX"></a>大王。<a id="a-CY"></a>闻有圣子我欲见之。<a id="a-CZ"></a>故来此耳。<a id="a-Ca"></a>王言。<a id="a-Cb"></a>我子适睡请待须臾。<a id="a-Cc"></a>仙言。<a id="a-Cd"></a>如是正士自性觉悟本无眠睡。<a id="a-Ce"></a>比丘当知。<a id="a-Cf"></a>菩萨是时念仙人故。<a id="a-Cg"></a>从睡而寤。<a id="a-Ch"></a>王自抱持授与仙人。<a id="a-Ci"></a>仙人跪捧周遍观察。<a id="a-Cj"></a>见菩萨身。<a id="a-Ck"></a>具足相好超过梵王释提桓因护世四王。<a id="a-Cl"></a>光明照曜踰百千日。<a id="a-Cm"></a>既见是已。<a id="a-Cn"></a>即起合掌恭敬顶礼。<a id="a-Co"></a>种种称扬叹未曾有。<a id="a-Cp"></a>斯大丈夫出现于世。<a id="a-Cq"></a>右绕三匝捧持菩萨。<a id="a-Cr"></a>作是思惟。<a id="a-Cs"></a>今当有佛出兴于世。<a id="a-Ct"></a>自恨衰老不值如来。<a id="a-Cu"></a>常处长夜恒迷正法。<a id="a-Cv"></a>于是悲啼懊恼歔欷哽咽。<a id="a-Cw"></a>时输檀王见阿斯陀仙如是哀感。<a id="a-Cx"></a>不能自胜。<a id="a-Cy"></a>王及姨母一切眷属皆悉啼泣。<a id="a-Cz"></a>白仙人言。<a id="a-D0"></a>我子初生之时已召相师占问善否。<a id="a-D1"></a>皆大欢喜以为奇特。<a id="a-D2"></a>今者大仙。<a id="a-D3"></a>悲泪如是。<a id="a-D4"></a>我等眷属非无疑心。<a id="a-D5"></a>吉凶之事愿为我说。<a id="a-D6"></a>时阿斯陀仙扪泪而言。<a id="a-D7"></a>惟愿大王勿怀忧虑。<a id="a-D8"></a>我今哀叹无有异情。<a id="a-D9"></a>自伤年老死时将至。<a id="a-DA"></a>不闻正法不睹佛兴。<a id="a-DB"></a>大王当知无量众生被烦恼火之所烧害佛当能洒甘露法雨为灭除之。<a id="a-DC"></a>无量众生行于邪见旷野之中。<a id="a-DD"></a>佛当能示涅槃清净之道。<a id="a-DE"></a>无量众生系在烦恼牢狱。<a id="a-DF"></a>佛当能宥使得解脱。<a id="a-DG"></a>无量众生闭于生死不能自出。<a id="a-DH"></a>佛当能与开方便门。<a id="a-DI"></a>无量众生为烦恼箭之所中伤。<a id="a-DJ"></a>佛当能拔令免斯苦。<a id="a-DK"></a>大王。<a id="a-DL"></a>如优昙花时时一现诸佛如来出兴于世亦复如是。<a id="a-DM"></a>我今所恨不见此时。<a id="a-DN"></a>自惟失祐是故悲耳。<a id="a-DO"></a>大王。<a id="a-DP"></a>若人值佛坐菩提座降伏魔怨转于法轮。<a id="a-DQ"></a>当知是人必获胜果。<a id="a-DR"></a>大王。<a id="a-DS"></a>乃有无量众生。<a id="a-DT"></a>值佛出世奉持正教。<a id="a-DU"></a>得阿罗汉。<a id="a-DV"></a>我恨彼时不预斯事。<a id="a-DW"></a>是故悲耳。<a id="a-DX"></a>大王。<a id="a-DY"></a>如韦陀论中所记。<a id="a-DZ"></a>王之太子必定不作转轮圣王。<a id="a-Da"></a>何以故。<a id="a-Db"></a>三十二大人相极明了故。<a id="a-Dc"></a>王言。<a id="a-Dd"></a>何等名为三十二相。<a id="a-De"></a>仙言。<a id="a-Df"></a>三十二相者。<a id="a-Dg"></a>一者顶有肉髻。<a id="a-Dh"></a>二者螺发右旋其色青绀。<a id="a-Di"></a>三者额广平正。<a id="a-Dj"></a>四者眉间毫相白如珂雪。<a id="a-Dk"></a>五者睫如牛王。<a id="a-Dl"></a>六者目绀青色。<a id="a-Dm"></a>七者有四十齿齐而光洁。<a id="a-Dn"></a>八者齿密而不疏。<a id="a-Do"></a>九者齿白如军图花。<a id="a-Dp"></a>十者梵音声。<a id="a-Dq"></a>十一味中得上味。<a id="a-Dr"></a>十二舌软薄。<a id="a-Ds"></a>十三颊如师子。<a id="a-Dt"></a>十四两肩圆满。<a id="a-Du"></a>十五身量七肘。<a id="a-Dv"></a>十六前分如师子王臆。<a id="a-Dw"></a>十七四牙皎白。<a id="a-Dx"></a>十八肤体柔软细滑紫磨金色。<a id="a-Dy"></a>十九身体正直。<a id="a-Dz"></a>二十垂手过膝。<a id="a-E0"></a>二十一身分圆满如尼拘陀树。<a id="a-E1"></a>二十二一一毛孔皆生一毛。<a id="a-E2"></a>二十三身毛右旋上靡。<a id="a-E3"></a>二十四阴藏隐密。<a id="a-E4"></a>二十五髀佣长。<a id="a-E5"></a>二十六腨如伊尼鹿王。<a id="a-E6"></a>二十七足跟圆正足指纤长。<a id="a-E7"></a>二十八足趺隆起。<a id="a-E8"></a>二十九手足柔软细滑。<a id="a-E9"></a>三十手足指皆网鞔。<a id="a-EA"></a>三十一手足掌中各有轮相毂辋圆备。<a id="a-EB"></a>千辐具足光明照耀。<a id="a-EC"></a>三十二足下平正周遍案地。<a id="a-ED"></a>大王。<a id="a-EE"></a>王之圣子具此三十二大人之相。<a id="a-EF"></a>分明显著。<a id="a-EG"></a>如是之相唯诸佛有。<a id="a-EH"></a>非轮王有。<a id="a-EI"></a>大王圣子。<a id="a-EJ"></a>复有八十种好。<a id="a-EK"></a>不合在家作转轮王。<a id="a-EL"></a>必当出家得成佛道。<a id="a-EM"></a>王言。<a id="a-EN"></a>大仙。<a id="a-EO"></a>何者名为八十种好。<a id="a-EP"></a>仙言。<a id="a-EQ"></a>八十种好者。<a id="a-ER"></a>一者手足指甲皆悉高起。<a id="a-ES"></a>二者指甲如赤铜。<a id="a-ET"></a>三者指甲润泽。<a id="a-EU"></a>四者手文润泽。<a id="a-EV"></a>五者手文理深。<a id="a-EW"></a>六者手文分明显著。<a id="a-EX"></a>七者手文端细。<a id="a-EY"></a>八者手足不曲。<a id="a-EZ"></a>九者手指纤长。<a id="a-Ea"></a>十者手指圆满。<a id="a-Eb"></a>十一者手指端渐细。<a id="a-Ec"></a>十二手指不曲。<a id="a-Ed"></a>十三筋脉不露。<a id="a-Ee"></a>十四踝不现。<a id="a-Ef"></a>十五足下平。<a id="a-Eg"></a>十六足跟圆正。<a id="a-Eh"></a>十七唇色赤好如频婆果。<a id="a-Ei"></a>十八声不粗犷。<a id="a-Ej"></a>十九舌柔软色如赤铜。<a id="a-Ek"></a>二十声如雷音清畅和雅。<a id="a-El"></a>二十一诸根具足。<a id="a-Em"></a>二十二臂纤长。<a id="a-En"></a>二十三身清净严好。<a id="a-Eo"></a>二十四身体柔软。<a id="a-Ep"></a>二十五身体平正。<a id="a-Eq"></a>二十六身无缺减。<a id="a-Er"></a>二十七身渐纤直。<a id="a-Es"></a>二十八身不动摇。<a id="a-Et"></a>二十九身分相称。<a id="a-Eu"></a>三十膝轮圆满。<a id="a-Ev"></a>三十一身轻妙。<a id="a-Ew"></a>三十二身有光明。<a id="a-Ex"></a>三十三身无斜曲。<a id="a-Ey"></a>三十四脐深。<a id="a-Ez"></a>三十五脐不偏。<a id="a-F0"></a>三十六齐称位。<a id="a-F1"></a>三十七齐清净。<a id="a-F2"></a>三十八身端严。<a id="a-F3"></a>三十九身极净遍发光明破诸冥瞑。<a id="a-F4"></a>四十者行如象王。<a id="a-F5"></a>四十一游步如师子王。<a id="a-F6"></a>四十二行如牛王。<a id="a-F7"></a>四十三行如鹅王。<a id="a-F8"></a>四十四行顺右。<a id="a-F9"></a>四十五腹圆满。<a id="a-FA"></a>四十六腹妙好。<a id="a-FB"></a>四十七腹不偏曲。<a id="a-FC"></a>四十八腹相不现。<a id="a-FD"></a>四十九身无黑子。<a id="a-FE"></a>五十者牙圆正。<a id="a-FF"></a>五十一齿白齐密。<a id="a-FG"></a>五十二四牙均等。<a id="a-FH"></a>五十三鼻高修直。<a id="a-FI"></a>五十四两目明净。<a id="a-FJ"></a>五十五目无垢秽。<a id="a-FK"></a>五十六目美妙。<a id="a-FL"></a>五十七目修广。<a id="a-FM"></a>五十八目端正。<a id="a-FN"></a>五十九目如青莲。<a id="a-FO"></a>六十者眉纤而长。<a id="a-FP"></a>六十一见者皆生喜。<a id="a-FQ"></a>六十二眉色青绀。<a id="a-FR"></a>六十三眉端渐细。<a id="a-FS"></a>六十四两眉头微相接连。<a id="a-FT"></a>六十五颊相平满。<a id="a-FU"></a>六十六颊无缺减。<a id="a-FV"></a>六十七颊无过恶。<a id="a-FW"></a>六十八身不缺减无所讥嫌。<a id="a-FX"></a>六十九诸根寂然。<a id="a-FY"></a>七十者眉间毫相光白鲜洁。<a id="a-FZ"></a>七十一额广平正。<a id="a-Fa"></a>七十二头顶圆满。<a id="a-Fb"></a>七十三发美黑七十四发细软。<a id="a-Fc"></a>七十五发不乱。<a id="a-Fd"></a>七十六发香洁。<a id="a-Fe"></a>七十七发润泽。<a id="a-Ff"></a>七十八发有五卍字。<a id="a-Fg"></a>七十九发彩螺旋。<a id="a-Fh"></a>八十者发有难陀越多吉轮鱼相。<a id="a-Fi"></a>大王。<a id="a-Fj"></a>此是圣子八十种好。<a id="a-Fk"></a>若人成就如是八十种好。<a id="a-Fl"></a>不应在家必当出家得阿耨多罗三藐三菩提。<a id="a-Fm"></a>时输檀王闻阿斯陀仙如是语已。<a id="a-Fn"></a>身心泰然欢喜踊跃。<a id="a-Fo"></a>从座而起顶礼菩萨。<a id="a-Fp"></a>而说偈言。</p>
  <p id="aFq">汝为帝释诸天人　　一切恭敬稽首礼</p>
  <p id="aFr">及为一切诸神仙　　皆来恭敬而尊重</p>
  <p id="aFs">为诸世间之塔庙　　故我顶礼自在王</p>
  <p id="aFt">诸比丘。<a id="a-Fu"></a>输檀王。<a id="a-Fv"></a>为阿斯陀仙及那罗童子。<a id="a-Fw"></a>施设种种饮食上妙衣服。<a id="a-Fx"></a>右绕顶礼。<a id="a-Fy"></a>时阿斯陀仙抚那罗童子左肩。<a id="a-Fz"></a>乘虚而去。<a id="a-G0"></a>是时仙人语童子言。<a id="a-G1"></a>不久有佛出兴于世。<a id="a-G2"></a>汝当往诣求请出家于长夜中得大利益。</p>
 </body>
</html>