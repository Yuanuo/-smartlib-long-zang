<!doctype html>
<html id="z3IBTiRNd" data-ver="710">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘五大部外重译经">
  <meta period="unknown">
 </head>
 <body>
  <h1 id="a1">方广大庄严经卷第七</h1>
  <h2 id="a2">频婆娑罗王劝受俗利品第十六</h2>
  <p id="a3">尔时佛告诸比丘。<a id="a-4"></a>车匿奉菩萨教。<a id="a-5"></a>安慰大王及摩诃波阇波提。<a id="a-6"></a>耶输陀罗。<a id="a-7"></a>诸释种等令离忧恼。<a id="a-8"></a>为欲饶益诸众生故。<a id="a-9"></a>剃除须发。<a id="a-A"></a>向猎师边。<a id="a-B"></a>以憍奢耶衣贸易袈裟清净法服。<a id="a-C"></a>于是诣鞞留梵志苦行女人所。<a id="a-D"></a>时彼女人。<a id="a-E"></a>奉请菩萨明日设斋。<a id="a-F"></a>既受请已。<a id="a-G"></a>次往波头摩梵志苦行女人所。<a id="a-H"></a>时彼女人。<a id="a-I"></a>亦请菩萨明日设斋。<a id="a-J"></a>既受请已。<a id="a-K"></a>复往利婆陀梵行仙人所。<a id="a-L"></a>时彼仙人。<a id="a-M"></a>亦请菩萨明日设斋。<a id="a-N"></a>既受请已。<a id="a-O"></a>复往光明调伏二仙人所。<a id="a-P"></a>其仙亦请菩萨明日设斋。<a id="a-Q"></a>诸比丘菩萨。<a id="a-R"></a>次第至毗舍离城。<a id="a-S"></a>城傍有仙。<a id="a-T"></a>名阿罗逻。<a id="a-U"></a>与三百弟子俱。<a id="a-V"></a>常为弟子说无所有处定。<a id="a-W"></a>时彼仙人遥见菩萨心生希有。<a id="a-X"></a>告诸弟子。<a id="a-Y"></a>汝等应观是胜上人。<a id="a-Z"></a>诸弟子等白仙人言。<a id="a-a"></a>我见是人形貌端正。<a id="a-b"></a>昔所未有为从何来。<a id="a-c"></a>比丘我于尔时问阿罗逻言。<a id="a-d"></a>汝所证法可得闻乎。<a id="a-e"></a>今欲修行愿为我说。<a id="a-f"></a>仙言。<a id="a-g"></a>瞿昙。<a id="a-h"></a>我所证法甚深微妙。<a id="a-i"></a>若能学者当为宣说令得修习。<a id="a-j"></a>若有清信善男子。<a id="a-k"></a>受我教者。<a id="a-l"></a>皆得成就无所有处微妙之定。<a id="a-m"></a>诸比丘我闻仙人所说作是念言。<a id="a-n"></a>我今自有精进念定乐欲信慧。<a id="a-o"></a>独在一处常勤修习心无放逸。<a id="a-p"></a>必证彼仙所得之法。<a id="a-q"></a>于是精勤修习心不厌倦。<a id="a-r"></a>经于少时皆已得证。<a id="a-s"></a>既得定已往仙人所作如是言。<a id="a-t"></a>大仙。<a id="a-u"></a>汝唯证此更有余法。<a id="a-v"></a>仙言。<a id="a-w"></a>瞿昙。<a id="a-x"></a>我唯得此更无余法。<a id="a-y"></a>菩萨报言。<a id="a-z"></a>如是之法我已现证。<a id="a-10"></a>仙言。<a id="a-11"></a>以我所证汝亦能证。<a id="a-12"></a>我之与汝宜应共住教授弟子。<a id="a-13"></a>诸比丘。<a id="a-14"></a>是时仙人甚相尊重。<a id="a-15"></a>即以最上微妙供具供养于我。<a id="a-16"></a>诸学徒中以我一人为其等侣。<a id="a-17"></a>比丘我时思惟仙人所说非能尽苦。<a id="a-18"></a>何法能为离苦之因。<a id="a-19"></a>即于彼时出毗舍离城渐次游行。<a id="a-1A"></a>往摩伽陀国王舍大城。<a id="a-1B"></a>入灵鹫山独住一处。<a id="a-1C"></a>常为无量百千诸天之所守护。<a id="a-1D"></a>晨旦着衣执持应器。<a id="a-1E"></a>从温泉门入王舍城次第乞食。<a id="a-1F"></a>行步详雅诸根寂然。<a id="a-1G"></a>观前五肘心无散乱。<a id="a-1H"></a>城中诸人见菩萨来心生希有。<a id="a-1I"></a>咸作是言。<a id="a-1J"></a>此是何人。<a id="a-1K"></a>为是山神。<a id="a-1L"></a>为是梵王。<a id="a-1M"></a>为是帝释。<a id="a-1N"></a>为是四天王耶。<a id="a-1O"></a>尔时世尊。<a id="a-1P"></a>而说偈言。</p>
  <p id="a1Q">菩萨清净身　　光明无有量</p>
  <p id="a1R">威仪悉具足　　心静极调柔</p>
  <p id="a1S">处在灵鹫山　　自守出家法</p>
  <p id="a1T">于彼晨朝时　　着衣持钵已</p>
  <p id="a1U">调伏身心故　　入城而乞食</p>
  <p id="a1V">身如融金聚　　相好以庄严</p>
  <p id="a1W">路傍若男女　　观者无厌足</p>
  <p id="a1X">城中居民辈　　见是胜人来</p>
  <p id="a1Y">皆生希有心　　奔驰竞瞻仰</p>
  <p id="a1Z">斯人甚奇特　　今从何所来</p>
  <p id="a1a">有诸婇女等　　咸升妙楼阁</p>
  <p id="a1b">于彼窗牖间　　窥望不暂舍</p>
  <p id="a1c">街衢尽充满　　阛阓悉空虚</p>
  <p id="a1d">弃舍所作业　　俱来候菩萨</p>
  <p id="a1e">有人遽往告　　频婆娑罗王</p>
  <p id="a1f">今有梵天来　　入城而乞食</p>
  <p id="a1g">复有作是言　　或是天帝释</p>
  <p id="a1h">夜摩兜率天　　化乐他化主</p>
  <p id="a1i">四天及日月　　或是罗睺等</p>
  <p id="a1j">鞞留质多罗　　薄离诸天众</p>
  <p id="a1k">复有白王言　　此是灵山神</p>
  <p id="a1l">大王应当知　　王今获大利</p>
  <p id="a1m">时王闻此语　　心生大喜悦</p>
  <p id="a1n">自陟高楼上　　遥观菩萨身</p>
  <p id="a1o">相好甚端严　　譬如真金聚</p>
  <p id="a1p">王因敕左右　　奉献菩萨食</p>
  <p id="a1q">并遣寻所住　　随逐而观之</p>
  <p id="a1r">使者随菩萨　　见往灵鹫山</p>
  <p id="a1s">归来白大王　　具陈所见事</p>
  <p id="a1t">王闻是事已　　益增希有心</p>
  <p id="a1u">于彼晨朝时　　严驾躬亲谒</p>
  <p id="a1v">遥睹岩石中　　光相极清净</p>
  <p id="a1w">威容甚严好　　不动若须弥</p>
  <p id="a1x">屏除诸侍从　　徒步而前进</p>
  <p id="a1y">顶礼菩萨足　　种种慰问已</p>
  <p id="a1z">而白菩萨言　　大士从何来</p>
  <p id="a20">乡邑在何处　　父母为是谁</p>
  <p id="a21">为是婆罗门　　为是刹帝利</p>
  <p id="a22">或是诸仙圣　　仁者如实说</p>
  <p id="a23">菩萨答王言　　我父输檀王</p>
  <p id="a24">居住雪山下　　城名迦毗罗</p>
  <p id="a25">人民甚安乐　　为求无上道</p>
  <p id="a26">是故今出家　　王重稽首言</p>
  <p id="a27">仁今盛少年　　容颜甚端正</p>
  <p id="a28">应受五欲乐　　何为乃行乞</p>
  <p id="a29">我当舍此国　　与汝共治之</p>
  <p id="a2A">今者幸相见　　中心甚欣喜</p>
  <p id="a2B">愿得作亲友　　共莅于王位</p>
  <p id="a2C">何为乐独处　　空山林野中</p>
  <p id="a2D">菩萨于是时　　以柔软音句</p>
  <p id="a2E">徐答大王言　　我今甚不恋</p>
  <p id="a2F">世间诸荣位　　欲求寂灭故</p>
  <p id="a2G">舍之而出家　　况乃于王国</p>
  <p id="a2H">而复生贪羡　　譬如娑竭龙</p>
  <p id="a2I">大海为宫室　　岂复于牛迹</p>
  <p id="a2J">而生爱着心　　大王应当知</p>
  <p id="a2K">五欲无边过　　能令堕地狱</p>
  <p id="a2L">饿鬼及畜生　　智者当远之</p>
  <p id="a2M">弃舍如涕唾　　欲如果熟已</p>
  <p id="a2N">将坠自不久　　又如空中云</p>
  <p id="a2O">须臾而变灭　　如风驶飘鼓</p>
  <p id="a2P">无时而暂停　　若着五欲者</p>
  <p id="a2Q">即失解脱乐　　谁有智慧士</p>
  <p id="a2R">而求大苦因　　若人未得欲</p>
  <p id="a2S">贪火极炽然　　若已得之者</p>
  <p id="a2T">转复无厌足　　得已爱别离</p>
  <p id="a2U">便生大苦恼　　天上微妙乐</p>
  <p id="a2V">人中殊胜果　　假使世间人</p>
  <p id="a2W">尽受二种报　　心亦未知足</p>
  <p id="a2X">得此更求余　　譬如热乏人</p>
  <p id="a2Y">渴逼饮碱水　　五欲亦如是</p>
  <p id="a2Z">悕求无息时　　常在生死中</p>
  <p id="a2a">轮转恒无际　　若有智慧者</p>
  <p id="a2b">必净摄诸根　　证无漏圣道</p>
  <p id="a2c">尔乃名知足　　王今应观身</p>
  <p id="a2d">无常不坚固　　九孔恒流溢</p>
  <p id="a2e">众苦作机关　　我虽受五欲</p>
  <p id="a2f">而不生贪着　　为求寂灭乐</p>
  <p id="a2g">是故今出家　　频婆娑罗言</p>
  <p id="a2h">善哉大导师　　我本臣事汝</p>
  <p id="a2i">汝是帝王子　　能弃五欲荣</p>
  <p id="a2j">我今劝俗利　　必获无量罪</p>
  <p id="a2k">唯愿大慈悲　　哀愍舍我过</p>
  <p id="a2l">当于此境界　　证得佛菩提</p>
  <p id="a2m">愿使不我遗　　我当获大利</p>
  <p id="a2n">于是从座起　　顶礼菩萨足</p>
  <p id="a2o">百千众围绕　　还返于自宫</p>
  <p id="a2p">菩萨调伏心　　为世间依止</p>
  <p id="a2q">随益而去住　　当往尼连河</p>
  <p data-pb></p>
  <h2 id="a2r">苦行品第十七</h2>
  <p id="a2s">佛告诸比丘。<a id="a-2t"></a>王舍城边有一仙人。<a id="a-2u"></a>摩罗之子名乌特迦。<a id="a-2v"></a>与七百弟子俱。<a id="a-2w"></a>常说非想非非想定。<a id="a-2x"></a>尔时菩萨见彼仙人。<a id="a-2y"></a>于大会中多闻聪慧众所宗仰。<a id="a-2z"></a>作是思惟。<a id="a-30"></a>我若不至其所同其苦行。<a id="a-31"></a>云何能显彼所修行诸定过失。<a id="a-32"></a>我今方便令彼自知。<a id="a-33"></a>其所修习非为究竟。<a id="a-34"></a>又欲开显我之定慧利益一切。<a id="a-35"></a>令彼众会生希有心。<a id="a-36"></a>发是念已至仙人所。<a id="a-37"></a>作如是言。<a id="a-38"></a>仁者。<a id="a-39"></a>谁为汝师汝所修行复是何法。<a id="a-3A"></a>仙人答言。<a id="a-3B"></a>我本无师自然而悟。<a id="a-3C"></a>菩萨告言。<a id="a-3D"></a>我今故来求汝所证。<a id="a-3E"></a>愿为演说我当行之。<a id="a-3F"></a>仙言。<a id="a-3G"></a>随意所欲当为宣说。</p>
  <p id="a3H">尔时菩萨受彼教已。<a id="a-3I"></a>于一静处专精修学。<a id="a-3J"></a>由昔惯习定慧因缘。<a id="a-3K"></a>即得世间百千三昧。<a id="a-3L"></a>随彼诸定。<a id="a-3M"></a>所有差别种种行相皆现在前。<a id="a-3N"></a>是时菩萨。<a id="a-3O"></a>复从定起谓仙人言。<a id="a-3P"></a>过此定已更有何法。<a id="a-3Q"></a>仙言。<a id="a-3R"></a>此最为胜更无余法。<a id="a-3S"></a>菩萨作是思惟。<a id="a-3T"></a>我有信进念定慧。<a id="a-3U"></a>速能胜得彼仙之法。<a id="a-3V"></a>其所得者非为正路。<a id="a-3W"></a>非厌离法。<a id="a-3X"></a>非沙门法。<a id="a-3Y"></a>非菩提法。<a id="a-3Z"></a>非涅槃法。</p>
  <p id="a3a">佛告诸比丘。<a id="a-3b"></a>菩萨为欲令彼诸仙舍其邪道说如上事。<a id="a-3c"></a>时五跋陀罗先于彼所修行梵行。<a id="a-3d"></a>窃相议言。<a id="a-3e"></a>我等久学尚未能测彼定浅深。<a id="a-3f"></a>云何太子于少时间。<a id="a-3g"></a>已能证得大仙之法。<a id="a-3h"></a>嫌未究竟更求胜者。<a id="a-3i"></a>由斯义故。<a id="a-3j"></a>必当证获无上菩提。<a id="a-3k"></a>彼得道时我等五人亦应有分。<a id="a-3l"></a>作是念已。<a id="a-3m"></a>即舍仙人还从菩萨。</p>
  <p id="a3n">尔时菩萨出王舍城。<a id="a-3o"></a>与五跋陀罗次第游历。<a id="a-3p"></a>向尼连河次伽耶山。<a id="a-3q"></a>于山顶上在一树下敷草而坐。<a id="a-3r"></a>作是思惟。<a id="a-3s"></a>世间若沙门。<a id="a-3t"></a>若婆罗门。<a id="a-3u"></a>放逸身心住于贪欲随于热恼。<a id="a-3v"></a>虽行苦行去道甚远。<a id="a-3w"></a>譬如有人为求火故。<a id="a-3x"></a>便取湿木置之水中。<a id="a-3y"></a>钻燧索火。<a id="a-3z"></a>是人有能求得火不。<a id="a-40"></a>若人住贪欲等。<a id="a-41"></a>虽行苦行不能证得出世胜智亦复如是。</p>
  <p id="a42">复作是念。<a id="a-43"></a>世间若沙门。<a id="a-44"></a>若婆罗门。<a id="a-45"></a>制御于身不行贪欲。<a id="a-46"></a>于境界中心犹爱着。<a id="a-47"></a>虽修苦行去道尚远。<a id="a-48"></a>譬如有人为求火故。<a id="a-49"></a>犹取湿木置之陆地。<a id="a-4A"></a>钻燧责火。<a id="a-4B"></a>是人有能求得火不。<a id="a-4C"></a>若复有人起贪爱等心未寂静。<a id="a-4D"></a>虽行苦行不能证得出世胜智亦复如是。</p>
  <p id="a4E">复作是念。<a id="a-4F"></a>世间若沙门。<a id="a-4G"></a>若婆罗门。<a id="a-4H"></a>摄卫身心离于贪欲。<a id="a-4I"></a>除诸热恼最上寂静。<a id="a-4J"></a>修行苦行即能证得出世胜智。<a id="a-4K"></a>譬如有人为求火故。<a id="a-4L"></a>取彼燥木置于干地而钻燧之。<a id="a-4M"></a>当知是人定求得火。<a id="a-4N"></a>若复有人不处贪欲。<a id="a-4O"></a>身心寂静勤修苦行。<a id="a-4P"></a>即能证得出世胜智亦复如是。</p>
  <p id="a4Q">佛告诸比丘。<a id="a-4R"></a>菩萨出伽耶山已。<a id="a-4S"></a>次第巡行至优楼频螺池侧东面。<a id="a-4T"></a>而视见尼连河。<a id="a-4U"></a>其水清冷湍洄皎洁。<a id="a-4V"></a>涯岸平正林木扶疏。<a id="a-4W"></a>种种花果鲜荣可爱。<a id="a-4X"></a>河边村邑处处丰饶。<a id="a-4Y"></a>栋宇相接人民殷盛。<a id="a-4Z"></a>尔时菩萨渐至一处。<a id="a-4a"></a>寂静闲旷无有丘墟。<a id="a-4b"></a>非近非远不高不下。<a id="a-4c"></a>即作是念。<a id="a-4d"></a>今止此地易可安神。<a id="a-4e"></a>往古已来修圣行者多于此住。</p>
  <p id="a4f">复作是念。<a id="a-4g"></a>我今出于五浊恶世。<a id="a-4h"></a>见彼下劣众生诸外道等。<a id="a-4i"></a>着我见者修诸苦行。<a id="a-4j"></a>无明所覆虚妄推求。<a id="a-4k"></a>自苦身心用求解脱。<a id="a-4l"></a>所谓或有执器巡乞行而食之。<a id="a-4m"></a>或有唯一掬食以济一日。<a id="a-4n"></a>或不乞食任彼来施。<a id="a-4o"></a>或有不受求请须自往乞以求解脱。<a id="a-4p"></a>或有恒食草木根茎枝叶花果莲藕狩粪糠汁米泔油滓。<a id="a-4q"></a>或有不食沙糖苏油石蜜淳酒甜酢种种美味以求解脱。<a id="a-4r"></a>或有乞一家食若二若三乃至七家。<a id="a-4s"></a>或有一日一食二日一食乃至半月一月一度而食以求解脱。<a id="a-4t"></a>或有所食渐顿多少随月增减。<a id="a-4u"></a>或有日食一撮乃至七撮。<a id="a-4v"></a>或有日食一麦一麻一米。<a id="a-4w"></a>或有唯饮净水以求解脱。<a id="a-4x"></a>或有名称神所自饿而死。<a id="a-4y"></a>谓随己意生天人中。<a id="a-4z"></a>或有纺绩鸺鹠毛羽以为衣服。<a id="a-50"></a>或着树皮。<a id="a-51"></a>或着牛羊皮革粪扫毯毼。<a id="a-52"></a>或着一衣乃至七衣。<a id="a-53"></a>或黑或赤以为衣服。<a id="a-54"></a>或复露形。<a id="a-55"></a>或手提三杖。<a id="a-56"></a>或贯髑髅以求解脱。<a id="a-57"></a>或一日一浴一日二浴。<a id="a-58"></a>乃至七浴或常不浴。<a id="a-59"></a>或有涂灰或有涂墨。<a id="a-5A"></a>或坌粪土或带萎花。<a id="a-5B"></a>或五热炙身以烟熏鼻自坠高岩。<a id="a-5C"></a>常翘一足仰观日月。<a id="a-5D"></a>或卧编椽棘刺灰粪瓦石板杵之上以求解脱。<a id="a-5E"></a>或作唵声婆娑声苏陀声娑婆诃声。<a id="a-5F"></a>受持咒术讽诵韦陀以求解脱。<a id="a-5G"></a>或依诸梵王帝释。<a id="a-5H"></a>摩醯首罗突伽那罗延。<a id="a-5I"></a>拘摩罗迦旃延摩致履伽。<a id="a-5J"></a>八婆苏二阿水那。<a id="a-5K"></a>毗沙门婆娄那。<a id="a-5L"></a>阿履致旃陀罗乾闼婆。<a id="a-5M"></a>阿修罗迦娄罗摩睺罗伽。<a id="a-5N"></a>夜叉步多鸠槃茶。<a id="a-5O"></a>诸天鬼神以求解脱。<a id="a-5P"></a>或有归依地水火风空。<a id="a-5Q"></a>山川河池溪壑大海。<a id="a-5R"></a>林树蔓草塳墓四衢。<a id="a-5S"></a>养牛之处及[土*厘]肆间。<a id="a-5T"></a>或事刀剑轮槊一切兵器以求解脱。<a id="a-5U"></a>是诸外道怖生死故。<a id="a-5V"></a>勤求出离修习苦行都无利益。<a id="a-5W"></a>非归依处而作归依。<a id="a-5X"></a>非吉祥事生吉祥想。</p>
  <p id="a5Y">佛告诸比丘。<a id="a-5Z"></a>菩萨尔时复作是念。<a id="a-5a"></a>我今为欲摧伏外道现希有事。<a id="a-5b"></a>令诸天人生清净心。<a id="a-5c"></a>又欲令彼坏因缘者知业果报。<a id="a-5d"></a>又欲示现功德智慧。<a id="a-5e"></a>有大威神分析诸定差别之相。<a id="a-5f"></a>又欲示现有大勇猛精进之力。<a id="a-5g"></a>便于是处结加趺坐。<a id="a-5h"></a>身口意业静然不动。<a id="a-5i"></a>初摄心时专精一境。<a id="a-5j"></a>制出入息热气遍体。<a id="a-5k"></a>腋下流汗额上津出譬如雨滴。<a id="a-5l"></a>忍受斯苦不生疲极。<a id="a-5m"></a>便起勇猛精进之心。</p>
  <p id="a5n">佛告诸比丘。<a id="a-5o"></a>菩萨尔时制出入息。<a id="a-5p"></a>于两耳中发大音响。<a id="a-5q"></a>譬如引风吹鼓鞴囊。<a id="a-5r"></a>受是苦事不生疲倦。<a id="a-5s"></a>诸比丘。<a id="a-5t"></a>我于尔时耳鼻口中断出入息。<a id="a-5u"></a>内风冲顶发大音声。<a id="a-5v"></a>譬如壮士挥彼利刃。<a id="a-5w"></a>上破脑骨受是苦事。<a id="a-5x"></a>不生疲极退转之心。</p>
  <p id="a5y">佛告诸比丘。<a id="a-5z"></a>菩萨尔时诸出入息一切皆止。<a id="a-60"></a>内风强盛于两肋间。<a id="a-61"></a>旋回婉转发大声响。<a id="a-62"></a>譬如屠人以刀解牛受是苦事都无懈倦。</p>
  <p id="a63">佛告诸比丘。<a id="a-64"></a>菩萨尔时内风动故遍身热恼。<a id="a-65"></a>譬如有人力弱受制。<a id="a-66"></a>于大火聚举身被炙。<a id="a-67"></a>受斯苦极更增勇猛精进之心。<a id="a-68"></a>作是念言。<a id="a-69"></a>我今住彼不动三昧。<a id="a-6A"></a>身口意业皆得正受。<a id="a-6B"></a>入第四禅远离喜乐。<a id="a-6C"></a>遣于分别无有飘动。<a id="a-6D"></a>犹如虚空遍于一切无能变异。<a id="a-6E"></a>此定名为阿娑婆那。<a id="a-6F"></a>菩萨尔时修如是等最极苦行。<a id="a-6G"></a>诸比丘菩萨复作是念。<a id="a-6H"></a>世间若沙门婆罗门。<a id="a-6I"></a>以断食法而为苦者。<a id="a-6J"></a>我今复欲降伏彼故日食一麦。<a id="a-6K"></a>比丘当知。<a id="a-6L"></a>我昔唯食一麦之时。<a id="a-6M"></a>身体羸瘦如阿斯树。<a id="a-6N"></a>肉尽肋现如坏屋椽。<a id="a-6O"></a>脊骨连露如筇竹节。<a id="a-6P"></a>眼目欠陷如井底星。<a id="a-6Q"></a>头顶销枯如暴干瓠。<a id="a-6R"></a>所坐之地如马蹄迹。<a id="a-6S"></a>皮肤皱[起-巳+叟]如割朐形。<a id="a-6T"></a>举手拂尘身毛焦落。<a id="a-6U"></a>以手摩腹乃触脊梁。<a id="a-6V"></a>又食一米乃至一麻。<a id="a-6W"></a>身体羸瘦过前十倍。<a id="a-6X"></a>色如聚墨又若死灰。<a id="a-6Y"></a>四方聚落人来见者咸叹恨言。<a id="a-6Z"></a>释种太子宁自苦为。<a id="a-6a"></a>端正美色今何所在。</p>
  <p id="a6b">佛告诸比丘。<a id="a-6c"></a>菩萨六年苦行之时。<a id="a-6d"></a>于四威仪曾不失坏。<a id="a-6e"></a>盛夏暑热不就清凉。<a id="a-6f"></a>隆冬严寒不求厚暖。<a id="a-6g"></a>蚊虻唼体亦不拂除。<a id="a-6h"></a>结加趺坐身心不动。<a id="a-6i"></a>亦不频申亦不洟唾。<a id="a-6j"></a>放牧童竖常来睹见。<a id="a-6k"></a>戏以草[這-言+(卄/手)]而刺我鼻。<a id="a-6l"></a>或刺我口或刺我耳。<a id="a-6m"></a>我于尔时身心不动。<a id="a-6n"></a>常为天龙鬼神之所供养。<a id="a-6o"></a>能令十二络叉天人住三乘路。<a id="a-6p"></a>尔时世尊。<a id="a-6q"></a>欲重宣此义而说偈言。</p>
  <p id="a6r">菩萨于往昔　　舍位出家已</p>
  <p id="a6s">为利众生故　　思惟诸方便</p>
  <p id="a6t">我出浊恶世　　生此阎浮提</p>
  <p id="a6u">多诸邪见人　　破法行异道</p>
  <p id="a6v">愚者求解脱　　自苦其身心</p>
  <p id="a6w">虽怖生死因　　恒迷出离果</p>
  <p id="a6x">或有赴火聚　　自坠于高岩</p>
  <p id="a6y">五热以炙身　　涂灰而自毁</p>
  <p id="a6z">日常一掬食　　劣以济身命</p>
  <p id="a70">乞食于他门　　主喜而方受</p>
  <p id="a71">颜色少怀吝　　终朝而不食</p>
  <p id="a72">或时闻杵臼　　及以狗吠声</p>
  <p id="a73">即止不行乞　　乃唤亦不受</p>
  <p id="a74">苏油及美味　　乳酪沙糖等</p>
  <p id="a75">一切皆不御　　唯食粗恶食</p>
  <p id="a76">糠汁及油滓　　狩粪并藕根</p>
  <p id="a77">草木诸花叶　　以求于解脱</p>
  <p id="a78">或有服净水　　或日食一麻</p>
  <p id="a79">或止进一米　　或有自饿死</p>
  <p id="a7A">以求于解脱　　或有着皮革</p>
  <p id="a7B">粪扫及鸟羽　　树皮毛毼等</p>
  <p id="a7C">种种弊衣服　　或有着一衣</p>
  <p id="a7D">乃至着七衣　　或有常露形</p>
  <p id="a7E">以求于解脱　　坐卧编椽上</p>
  <p id="a7F">棘刺灰土中　　板杵瓦石间</p>
  <p id="a7G">以求于解脱　　或常举两手</p>
  <p id="a7H">或有翘一足　　散发及髽髻</p>
  <p id="a7I">逐日而回转　　以求于解脱</p>
  <p id="a7J">或常礼日月　　河海及山川</p>
  <p id="a7K">高原诸树林　　以求于解脱</p>
  <p id="a7L">此诸外道等　　勤修无利苦</p>
  <p id="a7M">执着虚妄业　　坚受未尝舍</p>
  <p id="a7N">如是邪见人　　死当堕恶趣</p>
  <p id="a7O">我为如是等　　昔于六年中</p>
  <p id="a7P">示现摧伏彼　　勤修大苦行</p>
  <p id="a7Q">有诸无智人　　见外道邪苦</p>
  <p id="a7R">窃以为真法　　便生随喜心</p>
  <p id="a7S">亦为成熟彼　　勤行大苦行</p>
  <p id="a7T">乃择空闲地　　加趺坐三昧</p>
  <p id="a7U">当是节食时　　日食一麻米</p>
  <p id="a7V">履寒不就暖　　处热不求凉</p>
  <p id="a7W">亦不逐蚊虻　　亦不避风雨</p>
  <p id="a7X">童牧来观看　　戏以草[這-言+(卄/手)]刺</p>
  <p id="a7Y">通于耳鼻口　　以草木瓦石</p>
  <p id="a7Z">打掷于我身　　亦不能致损</p>
  <p id="a7a">一切皆忍受　　身亦不低昂</p>
  <p id="a7b">亦不生疲极　　涕唾便痢等</p>
  <p id="a7c">诸秽皆已绝　　唯余皮骨在</p>
  <p id="a7d">血肉尽干枯　　形体极羸瘦</p>
  <p id="a7e">如阿斯迦树　　住阿那婆定</p>
  <p id="a7f">身心寂不动　　亦不味禅乐</p>
  <p id="a7g">而起大悲心　　普为诸众生</p>
  <p id="a7h">修行如是定　　以修此定故</p>
  <p id="a7i">速疾得成佛　　灭除外道众</p>
  <p id="a7j">摧伏诸异学　　亦以迦葉等</p>
  <p id="a7k">不信有菩提　　如是大菩提</p>
  <p id="a7l">无量劫难得　　为是诸人等</p>
  <p id="a7m">入阿那婆定　　当坐此定时</p>
  <p id="a7n">有十二洛叉　　诸天人众等</p>
  <p id="a7o">住于三乘路　　诸天龙神等</p>
  <p id="a7p">恒于日夜中　　供养菩萨身</p>
  <p id="a7q">各自发弘愿　　愿住那婆定</p>
  <p id="a7r">利益诸众生　　其心如虚空</p>
  <p data-pb></p>
  <h2 id="a7s">往尼连河品第十八</h2>
  <p id="a7t">佛告诸比丘。<a id="a-7u"></a>尔时菩萨六年苦行。<a id="a-7v"></a>魔王波旬常随菩萨。<a id="a-7w"></a>伺求其过而不能得。<a id="a-7x"></a>生厌倦心悒然而退。<a id="a-7y"></a>尔时世尊以偈颂曰。</p>
  <p id="a7z">菩萨之所居　　林野甚清净</p>
  <p id="a80">东望尼连水　　西据频螺池</p>
  <p id="a81">初起精进心　　来求寂静地</p>
  <p id="a82">见彼极闲旷　　止此除烦恼</p>
  <p id="a83">时魔王波旬　　到于菩萨所</p>
  <p id="a84">诈以柔软语　　而向菩萨言</p>
  <p id="a85">世间诸众生　　皆悉爱寿命</p>
  <p id="a86">汝今体枯竭　　千死无一全</p>
  <p id="a87">当修事火法　　必获大果报</p>
  <p id="a88">无宜徒舍命　　为人所怜愍</p>
  <p id="a89">心性本难伏　　烦恼不可断</p>
  <p id="a8A">菩提谁能证　　自苦欲何为</p>
  <p id="a8B">菩萨告波旬　　而作如是言</p>
  <p id="a8C">惛醉贪嗔痴　　与汝为眷属</p>
  <p id="a8D">将汝至于此　　共汝坏善根</p>
  <p id="a8E">我不求世福　　勿以此相扰</p>
  <p id="a8F">我今无所畏　　以死为边际</p>
  <p id="a8G">志愿求解脱　　决无退转心</p>
  <p id="a8H">虽有诸痛恼　　我心恒寂静</p>
  <p id="a8I">住斯坚固定　　精进乐欲等</p>
  <p id="a8J">我宁守智死　　不以无智生</p>
  <p id="a8K">譬如义勇人　　宁为决胜没</p>
  <p id="a8L">非如怯弱者　　求活为人制</p>
  <p id="a8M">是故我于今　　当摧汝军众</p>
  <p id="a8N">第一贪欲军　　第二忧愁军</p>
  <p id="a8O">第三饥渴军　　第四爱染军</p>
  <p id="a8P">第五惛睡军　　第六恐怖军</p>
  <p id="a8Q">第七疑悔军　　第八忿覆军</p>
  <p id="a8R">第九悲恼军　　及自赞毁他</p>
  <p id="a8S">邪称供养等　　如是诸军众</p>
  <p id="a8T">是汝之眷属　　能摧伏天人</p>
  <p id="a8U">我今恒住彼　　正念正知等</p>
  <p id="a8V">销灭汝波旬　　如水渍坏器</p>
  <p id="a8W">菩萨作是言　　魔王便退屈</p>
  <p id="a8X">佛告诸比丘。<a id="a-8Y"></a>菩萨作是思惟。<a id="a-8Z"></a>过现未来所有沙门。<a id="a-8a"></a>若婆罗门。<a id="a-8b"></a>修苦行时。<a id="a-8c"></a>逼迫身心受痛恼者。<a id="a-8d"></a>应知是等但自苦己都无利益。<a id="a-8e"></a>复作是念。<a id="a-8f"></a>我今行此最极之苦。<a id="a-8g"></a>而不能证出世胜智。<a id="a-8h"></a>即知苦行非菩提因。<a id="a-8i"></a>亦非知苦断集证灭修道。<a id="a-8j"></a>必有余法当得断除生老病死。<a id="a-8k"></a>复作是念。<a id="a-8l"></a>我昔于父王园中阎浮树下修得初禅。<a id="a-8m"></a>我于尔时身心悦乐。<a id="a-8n"></a>如是乃至证得四禅。<a id="a-8o"></a>思惟往昔曾证得者。<a id="a-8p"></a>是菩提因必能除灭生老病死。<a id="a-8q"></a>菩萨复作是念。<a id="a-8r"></a>我今将此羸瘦之身不堪受道。<a id="a-8s"></a>若我即以神力及智慧力。<a id="a-8t"></a>令身平复向菩提场。<a id="a-8u"></a>岂不能办如是之事。<a id="a-8v"></a>即非哀愍一切众生。<a id="a-8w"></a>非是诸佛证菩提法。<a id="a-8x"></a>是故我今应受美食令身有力。<a id="a-8y"></a>方能往诣菩提之场。<a id="a-8z"></a>时有诸天心常爱乐修苦行者。<a id="a-90"></a>已知菩萨欲食美食白菩萨言。<a id="a-91"></a>尊者莫受美食。<a id="a-92"></a>我今方便以神通力令尊气力平复如本与食无异。<a id="a-93"></a>菩萨思惟。<a id="a-94"></a>我实不食已经多时。<a id="a-95"></a>四辈人民亦皆知我修行苦行。<a id="a-96"></a>若我因彼天神之力。<a id="a-97"></a>而不食者便成妄语。<a id="a-98"></a>时五跋陀罗既闻菩萨欲受美食咸作是念。<a id="a-99"></a>沙门瞿昙如是苦行尚不能得出世胜智。<a id="a-9A"></a>况复今者欲食美食受乐而住。<a id="a-9B"></a>是无智人退失禅定。<a id="a-9C"></a>便舍菩萨诣波罗奈仙人堕处鹿野苑中。<a id="a-9D"></a>佛告诸比丘。<a id="a-9E"></a>菩萨苦行已来优娄频螺聚落主。<a id="a-9F"></a>名曰斯那钵底。<a id="a-9G"></a>有十童女。<a id="a-9H"></a>昔与五跋陀罗常以麻麦供养菩萨。<a id="a-9I"></a>尔时诸女既知菩萨舍置苦行。<a id="a-9J"></a>即作种种饮食奉献。<a id="a-9K"></a>未经多日色相光悦。<a id="a-9L"></a>于是众人复相谓言。<a id="a-9M"></a>沙门瞿昙形貌威严有大福德。<a id="a-9N"></a>十童女中其最小者。<a id="a-9O"></a>名曰善生。<a id="a-9P"></a>昔于菩萨苦行之时。<a id="a-9Q"></a>恒以饮食供养八百梵志。<a id="a-9R"></a>愿因供养梵志之福资益菩萨。<a id="a-9S"></a>今速成就阿耨多罗三藐三菩提。</p>
  <p id="a9T">佛告诸比丘。<a id="a-9U"></a>菩萨复作是念。<a id="a-9V"></a>六年勤苦衣服弊坏。<a id="a-9W"></a>于尸陀林下见有故破粪扫之衣将欲取之。<a id="a-9X"></a>于时地神告虚空神作如是言。<a id="a-9Y"></a>奇哉奇哉。<a id="a-9Z"></a>释种太子舍轮王位。<a id="a-9a"></a>拾是所弃粪扫之衣。<a id="a-9b"></a>虚空之神闻此语已。<a id="a-9c"></a>告三十三天。<a id="a-9d"></a>如是展转于一念中。<a id="a-9e"></a>乃至传闻阿迦尼吒天。<a id="a-9f"></a>尔时菩萨手持故衣作如是言。<a id="a-9g"></a>何处有水洗浣是衣。<a id="a-9h"></a>时有一天于菩萨前。<a id="a-9i"></a>以手指地便成一池。<a id="a-9j"></a>尔时菩萨复更思惟。<a id="a-9k"></a>何处有石可以洗是粪扫之衣。<a id="a-9l"></a>时释提桓因即以方石安处池中。<a id="a-9m"></a>菩萨见石持用浣衣。<a id="a-9n"></a>尔时帝释白菩萨言。<a id="a-9o"></a>我当为尊洗此故衣。<a id="a-9p"></a>惟愿听许。<a id="a-9q"></a>然菩萨欲使将来诸比丘众不令他人洗浣故衣。<a id="a-9r"></a>即便自洗不与帝释。<a id="a-9s"></a>浣衣已讫入池澡浴。<a id="a-9t"></a>是时魔王波旬变其池岸极令高峻。<a id="a-9u"></a>池边有树名阿斯那。<a id="a-9v"></a>是时树神按树令低。<a id="a-9w"></a>菩萨攀枝得上池岸。<a id="a-9x"></a>于彼树下自纳故衣。<a id="a-9y"></a>时净居天子名无垢光。<a id="a-9z"></a>将沙门应量袈裟供养菩萨。</p>
  <p id="aA0">尔时菩萨受袈裟已。<a id="a-A1"></a>于晨朝时着僧伽梨入村乞食。<a id="a-A2"></a>其聚落神于昨夜中告善生言。<a id="a-A3"></a>汝常为彼清净之人设大施食。<a id="a-A4"></a>彼人今者舍苦行已。<a id="a-A5"></a>现食美食汝先发愿。<a id="a-A6"></a>彼人受我食已。<a id="a-A7"></a>速得阿耨多罗三藐三菩提。<a id="a-A8"></a>今正是时速宜营办。<a id="a-A9"></a>时善生女闻神语已。<a id="a-AA"></a>即取千头牸牛而[(殼-一)/牛]其乳七度煎煮。<a id="a-AB"></a>唯取其上极精纯者置新器内。<a id="a-AC"></a>用香粳米煮以为糜。<a id="a-AD"></a>当煮之时于乳糜上。<a id="a-AE"></a>现千辐轮波头摩等吉祥之相。<a id="a-AF"></a>时善生女见此相已即自思惟。<a id="a-AG"></a>是何瑞应。<a id="a-AH"></a>时有仙人语善生言。<a id="a-AI"></a>如此乳糜若有食者。<a id="a-AJ"></a>必当得成无上菩提。<a id="a-AK"></a>是时善生煮乳糜已。<a id="a-AL"></a>洒扫所居极令清净。<a id="a-AM"></a>安置妙座种种施设。<a id="a-AN"></a>告优多罗女言。<a id="a-AO"></a>汝宜往请梵志偕来。<a id="a-AP"></a>优多罗女既奉命已向东而行。<a id="a-AQ"></a>唯见菩萨不睹梵志。<a id="a-AR"></a>南西北行但睹菩萨不见梵志亦复如是。<a id="a-AS"></a>由净居天隐梵志身。<a id="a-AT"></a>令优多罗女永不得见。<a id="a-AU"></a>优多罗女归白善生言。<a id="a-AV"></a>我所去处唯见沙门瞿昙。<a id="a-AW"></a>不复见有诸余梵志。<a id="a-AX"></a>善生女言。<a id="a-AY"></a>此为最胜我故为彼办是乳糜。<a id="a-AZ"></a>汝宜速往为我延请。<a id="a-Aa"></a>优多罗女至菩萨所。<a id="a-Ab"></a>头面礼足作如是言。<a id="a-Ac"></a>善生使我来请圣者。<a id="a-Ad"></a>菩萨闻已往诣其所坐殊胜座。<a id="a-Ae"></a>时善生女即以金钵盛满乳糜持以奉献菩萨受已作是思惟。<a id="a-Af"></a>食此乳糜必定得成阿耨多罗三藐三菩提。<a id="a-Ag"></a>复告善生。<a id="a-Ah"></a>我若食已如是金钵当付与谁。<a id="a-Ai"></a>善生女言。<a id="a-Aj"></a>愿以此钵奉上尊者随意所用。<a id="a-Ak"></a>尔时菩萨擎彼乳糜。<a id="a-Al"></a>出优娄频螺聚落。<a id="a-Am"></a>往尼连河置钵岸上。<a id="a-An"></a>剃除须发入河而浴。</p>
  <p id="aAo">佛告诸比丘。<a id="a-Ap"></a>菩萨澡浴之时。<a id="a-Aq"></a>百千诸天散天香花遍满河中。<a id="a-Ar"></a>菩萨浴竟竞收此水将还天宫。<a id="a-As"></a>所剃须发善生得已起塔供养。<a id="a-At"></a>菩萨既出河岸作是思惟。<a id="a-Au"></a>当以何座食此美味。<a id="a-Av"></a>河中龙妃即持贤座从地涌出。<a id="a-Aw"></a>敷置净处请菩萨坐。<a id="a-Ax"></a>菩萨坐已食彼乳糜身体相好平复如本。<a id="a-Ay"></a>即以金钵掷置河中。<a id="a-Az"></a>是时龙王生大欢喜。<a id="a-B0"></a>收取金钵宫中供养。<a id="a-B1"></a>时释提桓因即变其形。<a id="a-B2"></a>为金翅鸟从彼龙王夺取金钵将还本宫起塔供养。<a id="a-B3"></a>尔时菩萨从座而起。<a id="a-B4"></a>龙妃还持所献贤座。<a id="a-B5"></a>归于本宫起塔供养。<a id="a-B6"></a>诸比丘由菩萨福慧力故。<a id="a-B7"></a>食乳糜已。<a id="a-B8"></a>三十二相八十种好圆光一寻转增赫弈。<a id="a-B9"></a>尔时世尊欲重宣此义。<a id="a-BA"></a>而说偈言。</p>
  <p id="aBB">六年苦行时　　身体极羸瘦</p>
  <p id="aBC">不以天神力　　往彼菩提场</p>
  <p id="aBD">为愍众生故　　还依诸佛法</p>
  <p id="aBE">须食于美食　　方证大菩提</p>
  <p id="aBF">有女于往昔　　行善名善生</p>
  <p id="aBG">为佛六年苦　　广施八百众</p>
  <p id="aBH">夜半闻天语　　晨朝[(殼-一)/牛]乳牛</p>
  <p id="aBI">练彼千牛乳　　作糜持奉献</p>
  <p id="aBJ">菩萨着衣已　　巡行至其舍</p>
  <p id="aBK">受彼乳糜取　　往诣尼连河</p>
  <p id="aBL">菩萨无量劫　　广修诸善行</p>
  <p id="aBM">身心俱寂静　　进止极调柔</p>
  <p id="aBN">至彼连河岸　　天龙悉围绕</p>
  <p id="aBO">菩萨入河浴　　诸天散香花</p>
  <p id="aBP">将欲升河岸　　神来低宝树</p>
  <p id="aBQ">善女施金钵　　龙妃奉妙床</p>
  <p id="aBR">行步如师子　　往诣菩提座</p>
 </body>
</html>