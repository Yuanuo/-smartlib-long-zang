<!DOCTYPE html>
<html>
<head>
  <meta charset="utf-8"/>
  <meta name="author" content="地婆诃罗/古印度"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>方广大庄严经卷第七</title>
</head>
<body>
  <h1 class="head">方广大庄严经卷第七</h1>
  <h2>频婆娑罗王劝受俗利品第十六</h2>
  <p>尔时佛告诸比丘。车匿奉菩萨教。安慰大王及摩诃波阇波提。耶输陀罗。诸释种等令离忧恼。为欲饶益诸众生故。剃除须发。向猎师边。以憍奢耶衣贸易袈裟清净法服。于是诣鞞留梵志苦行女人所。时彼女人。奉请菩萨明日设斋。既受请已。次往波头摩梵志苦行女人所。时彼女人。亦请菩萨明日设斋。既受请已。复往利婆陀梵行仙人所。时彼仙人。亦请菩萨明日设斋。既受请已。复往光明调伏二仙人所。其仙亦请菩萨明日设斋。诸比丘菩萨。次第至毗舍离城。城傍有仙。名阿罗逻。与三百弟子俱。常为弟子说无所有处定。时彼仙人遥见菩萨心生希有。告诸弟子。汝等应观是胜上人。诸弟子等白仙人言。我见是人形貌端正。昔所未有为从何来。比丘我于尔时问阿罗逻言。汝所证法可得闻乎。今欲修行愿为我说。仙言。瞿昙。我所证法甚深微妙。若能学者当为宣说令得修习。若有清信善男子。受我教者。皆得成就无所有处微妙之定。诸比丘我闻仙人所说作是念言。我今自有精进念定乐欲信慧。独在一处常勤修习心无放逸。必证彼仙所得之法。于是精勤修习心不厌倦。经于少时皆已得证。既得定已往仙人所作如是言。大仙。汝唯证此更有余法。仙言。瞿昙。我唯得此更无余法。菩萨报言。如是之法我已现证。仙言。以我所证汝亦能证。我之与汝宜应共住教授弟子。诸比丘。是时仙人甚相尊重。即以最上微妙供具供养于我。诸学徒中以我一人为其等侣。比丘我时思惟仙人所说非能尽苦。何法能为离苦之因。即于彼时出毗舍离城渐次游行。往摩伽陀国王舍大城。入灵鹫山独住一处。常为无量百千诸天之所守护。晨旦著衣执持应器。从温泉门入王舍城次第乞食。行步详雅诸根寂然。观前五肘心无散乱。城中诸人见菩萨来心生希有。咸作是言。此是何人。为是山神。为是梵王。为是帝释。为是四天王耶。尔时世尊。而说偈言。</p>
  <p class="l-js-5c">菩萨清净身　　光明无有量</p>
  <p class="l-js-5c">威仪悉具足　　心静极调柔</p>
  <p class="l-js-5c">处在灵鹫山　　自守出家法</p>
  <p class="l-js-5c">于彼晨朝时　　著衣持钵已</p>
  <p class="l-js-5c">调伏身心故　　入城而乞食</p>
  <p class="l-js-5c">身如融金聚　　相好以庄严</p>
  <p class="l-js-5c">路傍若男女　　观者无厌足</p>
  <p class="l-js-5c">城中居民辈　　见是胜人来</p>
  <p class="l-js-5c">皆生希有心　　奔驰竞瞻仰</p>
  <p class="l-js-5c">斯人甚奇特　　今从何所来</p>
  <p class="l-js-5c">有诸婇女等　　咸升妙楼阁</p>
  <p class="l-js-5c">于彼窗牖间　　窥望不暂舍</p>
  <p class="l-js-5c">街衢尽充满　　阛阓悉空虚</p>
  <p class="l-js-5c">弃舍所作业　　俱来候菩萨</p>
  <p class="l-js-5c">有人遽往告　　频婆娑罗王</p>
  <p class="l-js-5c">今有梵天来　　入城而乞食</p>
  <p class="l-js-5c">复有作是言　　或是天帝释</p>
  <p class="l-js-5c">夜摩兜率天　　化乐他化主</p>
  <p class="l-js-5c">四天及日月　　或是罗睺等</p>
  <p class="l-js-5c">鞞留质多罗　　薄离诸天众</p>
  <p class="l-js-5c">复有白王言　　此是灵山神</p>
  <p class="l-js-5c">大王应当知　　王今获大利</p>
  <p class="l-js-5c">时王闻此语　　心生大喜悦</p>
  <p class="l-js-5c">自陟高楼上　　遥观菩萨身</p>
  <p class="l-js-5c">相好甚端严　　譬如真金聚</p>
  <p class="l-js-5c">王因敕左右　　奉献菩萨食</p>
  <p class="l-js-5c">并遣寻所住　　随逐而观之</p>
  <p class="l-js-5c">使者随菩萨　　见往灵鹫山</p>
  <p class="l-js-5c">归来白大王　　具陈所见事</p>
  <p class="l-js-5c">王闻是事已　　益增希有心</p>
  <p class="l-js-5c">于彼晨朝时　　严驾躬亲谒</p>
  <p class="l-js-5c">遥睹岩石中　　光相极清净</p>
  <p class="l-js-5c">威容甚严好　　不动若须弥</p>
  <p class="l-js-5c">屏除诸侍从　　徒步而前进</p>
  <p class="l-js-5c">顶礼菩萨足　　种种慰问已</p>
  <p class="l-js-5c">而白菩萨言　　大士从何来</p>
  <p class="l-js-5c">乡邑在何处　　父母为是谁</p>
  <p class="l-js-5c">为是婆罗门　　为是刹帝利</p>
  <p class="l-js-5c">或是诸仙圣　　仁者如实说</p>
  <p class="l-js-5c">菩萨答王言　　我父输檀王</p>
  <p class="l-js-5c">居住雪山下　　城名迦毗罗</p>
  <p class="l-js-5c">人民甚安乐　　为求无上道</p>
  <p class="l-js-5c">是故今出家　　王重稽首言</p>
  <p class="l-js-5c">仁今盛少年　　容颜甚端正</p>
  <p class="l-js-5c">应受五欲乐　　何为乃行乞</p>
  <p class="l-js-5c">我当舍此国　　与汝共治之</p>
  <p class="l-js-5c">今者幸相见　　中心甚欣喜</p>
  <p class="l-js-5c">愿得作亲友　　共莅于王位</p>
  <p class="l-js-5c">何为乐独处　　空山林野中</p>
  <p class="l-js-5c">菩萨于是时　　以柔软音句</p>
  <p class="l-js-5c">徐答大王言　　我今甚不恋</p>
  <p class="l-js-5c">世间诸荣位　　欲求寂灭故</p>
  <p class="l-js-5c">舍之而出家　　况乃于王国</p>
  <p class="l-js-5c">而复生贪羡　　譬如娑竭龙</p>
  <p class="l-js-5c">大海为宫室　　岂复于牛迹</p>
  <p class="l-js-5c">而生爱著心　　大王应当知</p>
  <p class="l-js-5c">五欲无边过　　能令堕地狱</p>
  <p class="l-js-5c">饿鬼及畜生　　智者当远之</p>
  <p class="l-js-5c">弃舍如涕唾　　欲如果熟已</p>
  <p class="l-js-5c">将坠自不久　　又如空中云</p>
  <p class="l-js-5c">须臾而变灭　　如风驶飘鼓</p>
  <p class="l-js-5c">无时而暂停　　若著五欲者</p>
  <p class="l-js-5c">即失解脱乐　　谁有智慧士</p>
  <p class="l-js-5c">而求大苦因　　若人未得欲</p>
  <p class="l-js-5c">贪火极炽然　　若已得之者</p>
  <p class="l-js-5c">转复无厌足　　得已爱别离</p>
  <p class="l-js-5c">便生大苦恼　　天上微妙乐</p>
  <p class="l-js-5c">人中殊胜果　　假使世间人</p>
  <p class="l-js-5c">尽受二种报　　心亦未知足</p>
  <p class="l-js-5c">得此更求余　　譬如热乏人</p>
  <p class="l-js-5c">渴逼饮碱水　　五欲亦如是</p>
  <p class="l-js-5c">悕求无息时　　常在生死中</p>
  <p class="l-js-5c">轮转恒无际　　若有智慧者</p>
  <p class="l-js-5c">必净摄诸根　　证无漏圣道</p>
  <p class="l-js-5c">尔乃名知足　　王今应观身</p>
  <p class="l-js-5c">无常不坚固　　九孔恒流溢</p>
  <p class="l-js-5c">众苦作机关　　我虽受五欲</p>
  <p class="l-js-5c">而不生贪著　　为求寂灭乐</p>
  <p class="l-js-5c">是故今出家　　频婆娑罗言</p>
  <p class="l-js-5c">善哉大导师　　我本臣事汝</p>
  <p class="l-js-5c">汝是帝王子　　能弃五欲荣</p>
  <p class="l-js-5c">我今劝俗利　　必获无量罪</p>
  <p class="l-js-5c">唯愿大慈悲　　哀愍舍我过</p>
  <p class="l-js-5c">当于此境界　　证得佛菩提</p>
  <p class="l-js-5c">愿使不我遗　　我当获大利</p>
  <p class="l-js-5c">于是从座起　　顶礼菩萨足</p>
  <p class="l-js-5c">百千众围绕　　还返于自宫</p>
  <p class="l-js-5c">菩萨调伏心　　为世间依止</p>
  <p class="l-js-5c">随益而去住　　当往尼连河</p>
  <h2>苦行品第十七</h2>
  <p>佛告诸比丘。王舍城边有一仙人。摩罗之子名乌特迦。与七百弟子俱。常说非想非非想定。尔时菩萨见彼仙人。于大会中多闻聪慧众所宗仰。作是思惟。我若不至其所同其苦行。云何能显彼所修行诸定过失。我今方便令彼自知。其所修习非为究竟。又欲开显我之定慧利益一切。令彼众会生希有心。发是念已至仙人所。作如是言。仁者。谁为汝师汝所修行复是何法。仙人答言。我本无师自然而悟。菩萨告言。我今故来求汝所证。愿为演说我当行之。仙言。随意所欲当为宣说。</p>
  <p>尔时菩萨受彼教已。于一静处专精修学。由昔惯习定慧因缘。即得世间百千三昧。随彼诸定。所有差别种种行相皆现在前。是时菩萨。复从定起谓仙人言。过此定已更有何法。仙言。此最为胜更无余法。菩萨作是思惟。我有信进念定慧。速能胜得彼仙之法。其所得者非为正路。非厌离法。非沙门法。非菩提法。非涅槃法。</p>
  <p>佛告诸比丘。菩萨为欲令彼诸仙舍其邪道说如上事。时五跋陀罗先于彼所修行梵行。窃相议言。我等久学尚未能测彼定浅深。云何太子于少时间。已能证得大仙之法。嫌未究竟更求胜者。由斯义故。必当证获无上菩提。彼得道时我等五人亦应有分。作是念已。即舍仙人还从菩萨。</p>
  <p>尔时菩萨出王舍城。与五跋陀罗次第游历。向尼连河次伽耶山。于山顶上在一树下敷草而坐。作是思惟。世间若沙门。若婆罗门。放逸身心住于贪欲随于热恼。虽行苦行去道甚远。譬如有人为求火故。便取湿木置之水中。钻燧索火。是人有能求得火不。若人住贪欲等。虽行苦行不能证得出世胜智亦复如是。</p>
  <p>复作是念。世间若沙门。若婆罗门。制御于身不行贪欲。于境界中心犹爱著。虽修苦行去道尚远。譬如有人为求火故。犹取湿木置之陆地。钻燧责火。是人有能求得火不。若复有人起贪爱等心未寂静。虽行苦行不能证得出世胜智亦复如是。</p>
  <p>复作是念。世间若沙门。若婆罗门。摄卫身心离于贪欲。除诸热恼最上寂静。修行苦行即能证得出世胜智。譬如有人为求火故。取彼燥木置于干地而钻燧之。当知是人定求得火。若复有人不处贪欲。身心寂静勤修苦行。即能证得出世胜智亦复如是。</p>
  <p>佛告诸比丘。菩萨出伽耶山已。次第巡行至优楼频螺池侧东面。而视见尼连河。其水清冷湍洄皎洁。涯岸平正林木扶疏。种种花果鲜荣可爱。河边村邑处处丰饶。栋宇相接人民殷盛。尔时菩萨渐至一处。寂静闲旷无有丘墟。非近非远不高不下。即作是念。今止此地易可安神。往古已来修圣行者多于此住。</p>
  <p>复作是念。我今出于五浊恶世。见彼下劣众生诸外道等。著我见者修诸苦行。无明所覆虚妄推求。自苦身心用求解脱。所谓或有执器巡乞行而食之。或有唯一掬食以济一日。或不乞食任彼来施。或有不受求请须自往乞以求解脱。或有恒食草木根茎枝叶花果莲藕狩粪糠汁米泔油滓。或有不食沙糖苏油石蜜淳酒甜酢种种美味以求解脱。或有乞一家食若二若三乃至七家。或有一日一食二日一食乃至半月一月一度而食以求解脱。或有所食渐顿多少随月增减。或有日食一撮乃至七撮。或有日食一麦一麻一米。或有唯饮净水以求解脱。或有名称神所自饿而死。谓随己意生天人中。或有纺绩鸺鹠毛羽以为衣服。或著树皮。或著牛羊皮革粪扫毯毼。或著一衣乃至七衣。或黑或赤以为衣服。或复露形。或手提三杖。或贯髑髅以求解脱。或一日一浴一日二浴。乃至七浴或常不浴。或有涂灰或有涂墨。或坌粪土或带萎花。或五热炙身以烟熏鼻自坠高岩。常翘一足仰观日月。或卧编椽棘刺灰粪瓦石板杵之上以求解脱。或作唵声婆娑声苏陀声娑婆诃声。受持咒术讽诵韦陀以求解脱。或依诸梵王帝释。摩醯首罗突伽那罗延。拘摩罗迦旃延摩致履伽。八婆苏二阿水那。毗沙门婆娄那。阿履致旃陀罗乾闼婆。阿修罗迦娄罗摩睺罗伽。夜叉步多鸠盘茶。诸天鬼神以求解脱。或有归依地水火风空。山川河池溪壑大海。林树蔓草塳墓四衢。养牛之处及[土*厘]肆间。或事刀剑轮槊一切兵器以求解脱。是诸外道怖生死故。勤求出离修习苦行都无利益。非归依处而作归依。非吉祥事生吉祥想。</p>
  <p>佛告诸比丘。菩萨尔时复作是念。我今为欲摧伏外道现希有事。令诸天人生清净心。又欲令彼坏因缘者知业果报。又欲示现功德智慧。有大威神分析诸定差别之相。又欲示现有大勇猛精进之力。便于是处结加趺坐。身口意业静然不动。初摄心时专精一境。制出入息热气遍体。腋下流汗额上津出譬如雨滴。忍受斯苦不生疲极。便起勇猛精进之心。</p>
  <p>佛告诸比丘。菩萨尔时制出入息。于两耳中发大音响。譬如引风吹鼓鞴囊。受是苦事不生疲倦。诸比丘。我于尔时耳鼻口中断出入息。内风冲顶发大音声。譬如壮士挥彼利刃。上破脑骨受是苦事。不生疲极退转之心。</p>
  <p>佛告诸比丘。菩萨尔时诸出入息一切皆止。内风强盛于两肋间。旋回婉转发大声响。譬如屠人以刀解牛受是苦事都无懈倦。</p>
  <p>佛告诸比丘。菩萨尔时内风动故遍身热恼。譬如有人力弱受制。于大火聚举身被炙。受斯苦极更增勇猛精进之心。作是念言。我今住彼不动三昧。身口意业皆得正受。入第四禅远离喜乐。遣于分别无有飘动。犹如虚空遍于一切无能变异。此定名为阿娑婆那。菩萨尔时修如是等最极苦行。诸比丘菩萨复作是念。世间若沙门婆罗门。以断食法而为苦者。我今复欲降伏彼故日食一麦。比丘当知。我昔唯食一麦之时。身体羸瘦如阿斯树。肉尽肋现如坏屋椽。脊骨连露如筇竹节。眼目欠陷如井底星。头顶销枯如暴干瓠。所坐之地如马蹄迹。皮肤皱[起-巳+叟]如割朐形。举手拂尘身毛焦落。以手摩腹乃触脊梁。又食一米乃至一麻。身体羸瘦过前十倍。色如聚墨又若死灰。四方聚落人来见者咸叹恨言。释种太子宁自苦为。端正美色今何所在。</p>
  <p>佛告诸比丘。菩萨六年苦行之时。于四威仪曾不失坏。盛夏暑热不就清凉。隆冬严寒不求厚暖。蚊虻唼体亦不拂除。结加趺坐身心不动。亦不频申亦不洟唾。放牧童竖常来睹见。戏以草[这-言+(卄/手)]而刺我鼻。或刺我口或刺我耳。我于尔时身心不动。常为天龙鬼神之所供养。能令十二络叉天人住三乘路。尔时世尊。欲重宣此义而说偈言。</p>
  <p class="l-js-5c">菩萨于往昔　　舍位出家已</p>
  <p class="l-js-5c">为利众生故　　思惟诸方便</p>
  <p class="l-js-5c">我出浊恶世　　生此阎浮提</p>
  <p class="l-js-5c">多诸邪见人　　破法行异道</p>
  <p class="l-js-5c">愚者求解脱　　自苦其身心</p>
  <p class="l-js-5c">虽怖生死因　　恒迷出离果</p>
  <p class="l-js-5c">或有赴火聚　　自坠于高岩</p>
  <p class="l-js-5c">五热以炙身　　涂灰而自毁</p>
  <p class="l-js-5c">日常一掬食　　劣以济身命</p>
  <p class="l-js-5c">乞食于他门　　主喜而方受</p>
  <p class="l-js-5c">颜色少怀吝　　终朝而不食</p>
  <p class="l-js-5c">或时闻杵臼　　及以狗吠声</p>
  <p class="l-js-5c">即止不行乞　　乃唤亦不受</p>
  <p class="l-js-5c">苏油及美味　　乳酪沙糖等</p>
  <p class="l-js-5c">一切皆不御　　唯食粗恶食</p>
  <p class="l-js-5c">糠汁及油滓　　狩粪并藕根</p>
  <p class="l-js-5c">草木诸花叶　　以求于解脱</p>
  <p class="l-js-5c">或有服净水　　或日食一麻</p>
  <p class="l-js-5c">或止进一米　　或有自饿死</p>
  <p class="l-js-5c">以求于解脱　　或有著皮革</p>
  <p class="l-js-5c">粪扫及鸟羽　　树皮毛毼等</p>
  <p class="l-js-5c">种种弊衣服　　或有著一衣</p>
  <p class="l-js-5c">乃至著七衣　　或有常露形</p>
  <p class="l-js-5c">以求于解脱　　坐卧编椽上</p>
  <p class="l-js-5c">棘刺灰土中　　板杵瓦石间</p>
  <p class="l-js-5c">以求于解脱　　或常举两手</p>
  <p class="l-js-5c">或有翘一足　　散发及髽髻</p>
  <p class="l-js-5c">逐日而回转　　以求于解脱</p>
  <p class="l-js-5c">或常礼日月　　河海及山川</p>
  <p class="l-js-5c">高原诸树林　　以求于解脱</p>
  <p class="l-js-5c">此诸外道等　　勤修无利苦</p>
  <p class="l-js-5c">执著虚妄业　　坚受未尝舍</p>
  <p class="l-js-5c">如是邪见人　　死当堕恶趣</p>
  <p class="l-js-5c">我为如是等　　昔于六年中</p>
  <p class="l-js-5c">示现摧伏彼　　勤修大苦行</p>
  <p class="l-js-5c">有诸无智人　　见外道邪苦</p>
  <p class="l-js-5c">窃以为真法　　便生随喜心</p>
  <p class="l-js-5c">亦为成熟彼　　勤行大苦行</p>
  <p class="l-js-5c">乃择空闲地　　加趺坐三昧</p>
  <p class="l-js-5c">当是节食时　　日食一麻米</p>
  <p class="l-js-5c">履寒不就暖　　处热不求凉</p>
  <p class="l-js-5c">亦不逐蚊虻　　亦不避风雨</p>
  <p>童牧来观看　　戏以草[这-言+(卄/手)]刺</p>
  <p class="l-js-5c">通于耳鼻口　　以草木瓦石</p>
  <p class="l-js-5c">打掷于我身　　亦不能致损</p>
  <p class="l-js-5c">一切皆忍受　　身亦不低昂</p>
  <p class="l-js-5c">亦不生疲极　　涕唾便痢等</p>
  <p class="l-js-5c">诸秽皆已绝　　唯余皮骨在</p>
  <p class="l-js-5c">血肉尽干枯　　形体极羸瘦</p>
  <p class="l-js-5c">如阿斯迦树　　住阿那婆定</p>
  <p class="l-js-5c">身心寂不动　　亦不味禅乐</p>
  <p class="l-js-5c">而起大悲心　　普为诸众生</p>
  <p class="l-js-5c">修行如是定　　以修此定故</p>
  <p class="l-js-5c">速疾得成佛　　灭除外道众</p>
  <p class="l-js-5c">摧伏诸异学　　亦以迦叶等</p>
  <p class="l-js-5c">不信有菩提　　如是大菩提</p>
  <p class="l-js-5c">无量劫难得　　为是诸人等</p>
  <p class="l-js-5c">入阿那婆定　　当坐此定时</p>
  <p class="l-js-5c">有十二洛叉　　诸天人众等</p>
  <p class="l-js-5c">住于三乘路　　诸天龙神等</p>
  <p class="l-js-5c">恒于日夜中　　供养菩萨身</p>
  <p class="l-js-5c">各自发弘愿　　愿住那婆定</p>
  <p class="l-js-5c">利益诸众生　　其心如虚空</p>
  <h2>往尼连河品第十八</h2>
  <p>佛告诸比丘。尔时菩萨六年苦行。魔王波旬常随菩萨。伺求其过而不能得。生厌倦心悒然而退。尔时世尊以偈颂曰。</p>
  <p class="l-js-5c">菩萨之所居　　林野甚清净</p>
  <p class="l-js-5c">东望尼连水　　西据频螺池</p>
  <p class="l-js-5c">初起精进心　　来求寂静地</p>
  <p class="l-js-5c">见彼极闲旷　　止此除烦恼</p>
  <p class="l-js-5c">时魔王波旬　　到于菩萨所</p>
  <p class="l-js-5c">诈以柔软语　　而向菩萨言</p>
  <p class="l-js-5c">世间诸众生　　皆悉爱寿命</p>
  <p class="l-js-5c">汝今体枯竭　　千死无一全</p>
  <p class="l-js-5c">当修事火法　　必获大果报</p>
  <p class="l-js-5c">无宜徒舍命　　为人所怜愍</p>
  <p class="l-js-5c">心性本难伏　　烦恼不可断</p>
  <p class="l-js-5c">菩提谁能证　　自苦欲何为</p>
  <p class="l-js-5c">菩萨告波旬　　而作如是言</p>
  <p class="l-js-5c">惛醉贪嗔痴　　与汝为眷属</p>
  <p class="l-js-5c">将汝至于此　　共汝坏善根</p>
  <p class="l-js-5c">我不求世福　　勿以此相扰</p>
  <p class="l-js-5c">我今无所畏　　以死为边际</p>
  <p class="l-js-5c">志愿求解脱　　决无退转心</p>
  <p class="l-js-5c">虽有诸痛恼　　我心恒寂静</p>
  <p class="l-js-5c">住斯坚固定　　精进乐欲等</p>
  <p class="l-js-5c">我宁守智死　　不以无智生</p>
  <p class="l-js-5c">譬如义勇人　　宁为决胜没</p>
  <p class="l-js-5c">非如怯弱者　　求活为人制</p>
  <p class="l-js-5c">是故我于今　　当摧汝军众</p>
  <p class="l-js-5c">第一贪欲军　　第二忧愁军</p>
  <p class="l-js-5c">第三饥渴军　　第四爱染军</p>
  <p class="l-js-5c">第五惛睡军　　第六恐怖军</p>
  <p class="l-js-5c">第七疑悔军　　第八忿覆军</p>
  <p class="l-js-5c">第九悲恼军　　及自赞毁他</p>
  <p class="l-js-5c">邪称供养等　　如是诸军众</p>
  <p class="l-js-5c">是汝之眷属　　能摧伏天人</p>
  <p class="l-js-5c">我今恒住彼　　正念正知等</p>
  <p class="l-js-5c">销灭汝波旬　　如水渍坏器</p>
  <p class="l-js-5c">菩萨作是言　　魔王便退屈</p>
  <p>佛告诸比丘。菩萨作是思惟。过现未来所有沙门。若婆罗门。修苦行时。逼迫身心受痛恼者。应知是等但自苦己都无利益。复作是念。我今行此最极之苦。而不能证出世胜智。即知苦行非菩提因。亦非知苦断集证灭修道。必有余法当得断除生老病死。复作是念。我昔于父王园中阎浮树下修得初禅。我于尔时身心悦乐。如是乃至证得四禅。思惟往昔曾证得者。是菩提因必能除灭生老病死。菩萨复作是念。我今将此羸瘦之身不堪受道。若我即以神力及智慧力。令身平复向菩提场。岂不能办如是之事。即非哀愍一切众生。非是诸佛证菩提法。是故我今应受美食令身有力。方能往诣菩提之场。时有诸天心常爱乐修苦行者。已知菩萨欲食美食白菩萨言。尊者莫受美食。我今方便以神通力令尊气力平复如本与食无异。菩萨思惟。我实不食已经多时。四辈人民亦皆知我修行苦行。若我因彼天神之力。而不食者便成妄语。时五跋陀罗既闻菩萨欲受美食咸作是念。沙门瞿昙如是苦行尚不能得出世胜智。况复今者欲食美食受乐而住。是无智人退失禅定。便舍菩萨诣波罗奈仙人堕处鹿野苑中。佛告诸比丘。菩萨苦行已来优娄频螺聚落主。名曰斯那钵底。有十童女。昔与五跋陀罗常以麻麦供养菩萨。尔时诸女既知菩萨舍置苦行。即作种种饮食奉献。未经多日色相光悦。于是众人复相谓言。沙门瞿昙形貌威严有大福德。十童女中其最小者。名曰善生。昔于菩萨苦行之时。恒以饮食供养八百梵志。愿因供养梵志之福资益菩萨。今速成就阿耨多罗三藐三菩提。</p>
  <p>佛告诸比丘。菩萨复作是念。六年勤苦衣服弊坏。于尸陀林下见有故破粪扫之衣将欲取之。于时地神告虚空神作如是言。奇哉奇哉。释种太子舍轮王位。拾是所弃粪扫之衣。虚空之神闻此语已。告三十三天。如是展转于一念中。乃至传闻阿迦尼吒天。尔时菩萨手持故衣作如是言。何处有水洗浣是衣。时有一天于菩萨前。以手指地便成一池。尔时菩萨复更思惟。何处有石可以洗是粪扫之衣。时释提桓因即以方石安处池中。菩萨见石持用浣衣。尔时帝释白菩萨言。我当为尊洗此故衣。惟愿听许。然菩萨欲使将来诸比丘众不令他人洗浣故衣。即便自洗不与帝释。浣衣已讫入池澡浴。是时魔王波旬变其池岸极令高峻。池边有树名阿斯那。是时树神按树令低。菩萨攀枝得上池岸。于彼树下自纳故衣。时净居天子名无垢光。将沙门应量袈裟供养菩萨。</p>
  <p>尔时菩萨受袈裟已。于晨朝时著僧伽梨入村乞食。其聚落神于昨夜中告善生言。汝常为彼清净之人设大施食。彼人今者舍苦行已。现食美食汝先发愿。彼人受我食已。速得阿耨多罗三藐三菩提。今正是时速宜营办。时善生女闻神语已。即取千头牸牛而[(壳-一)/牛]其乳七度煎煮。唯取其上极精纯者置新器内。用香粳米煮以为糜。当煮之时于乳糜上。现千辐轮波头摩等吉祥之相。时善生女见此相已即自思惟。是何瑞应。时有仙人语善生言。如此乳糜若有食者。必当得成无上菩提。是时善生煮乳糜已。洒扫所居极令清净。安置妙座种种施设。告优多罗女言。汝宜往请梵志偕来。优多罗女既奉命已向东而行。唯见菩萨不睹梵志。南西北行但睹菩萨不见梵志亦复如是。由净居天隐梵志身。令优多罗女永不得见。优多罗女归白善生言。我所去处唯见沙门瞿昙。不复见有诸余梵志。善生女言。此为最胜我故为彼办是乳糜。汝宜速往为我延请。优多罗女至菩萨所。头面礼足作如是言。善生使我来请圣者。菩萨闻已往诣其所坐殊胜座。时善生女即以金钵盛满乳糜持以奉献菩萨受已作是思惟。食此乳糜必定得成阿耨多罗三藐三菩提。复告善生。我若食已如是金钵当付与谁。善生女言。愿以此钵奉上尊者随意所用。尔时菩萨擎彼乳糜。出优娄频螺聚落。往尼连河置钵岸上。剃除须发入河而浴。</p>
  <p>佛告诸比丘。菩萨澡浴之时。百千诸天散天香花遍满河中。菩萨浴竟竞收此水将还天宫。所剃须发善生得已起塔供养。菩萨既出河岸作是思惟。当以何座食此美味。河中龙妃即持贤座从地涌出。敷置净处请菩萨坐。菩萨坐已食彼乳糜身体相好平复如本。即以金钵掷置河中。是时龙王生大欢喜。收取金钵宫中供养。时释提桓因即变其形。为金翅鸟从彼龙王夺取金钵将还本宫起塔供养。尔时菩萨从座而起。龙妃还持所献贤座。归于本宫起塔供养。诸比丘由菩萨福慧力故。食乳糜已。三十二相八十种好圆光一寻转增赫弈。尔时世尊欲重宣此义。而说偈言。</p>
  <p class="l-js-5c">六年苦行时　　身体极羸瘦</p>
  <p class="l-js-5c">不以天神力　　往彼菩提场</p>
  <p class="l-js-5c">为愍众生故　　还依诸佛法</p>
  <p class="l-js-5c">须食于美食　　方证大菩提</p>
  <p class="l-js-5c">有女于往昔　　行善名善生</p>
  <p class="l-js-5c">为佛六年苦　　广施八百众</p>
  <p>夜半闻天语　　晨朝[(壳-一)/牛]乳牛</p>
  <p class="l-js-5c">练彼千牛乳　　作糜持奉献</p>
  <p class="l-js-5c">菩萨著衣已　　巡行至其舍</p>
  <p class="l-js-5c">受彼乳糜取　　往诣尼连河</p>
  <p class="l-js-5c">菩萨无量劫　　广修诸善行</p>
  <p class="l-js-5c">身心俱寂静　　进止极调柔</p>
  <p class="l-js-5c">至彼连河岸　　天龙悉围绕</p>
  <p class="l-js-5c">菩萨入河浴　　诸天散香花</p>
  <p class="l-js-5c">将欲升河岸　　神来低宝树</p>
  <p class="l-js-5c">善女施金钵　　龙妃奉妙床</p>
  <p class="l-js-5c">行步如师子　　往诣菩提座</p>
</body></html>