<!doctype html>
<html id="z3IBTiQNc" data-ver="1004">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘五大部外重译经">
  <meta period="unknown">
 </head>
 <body>
  <h1 id="a1">方广大庄严经卷第六</h1>
  <h2 id="a2">出家品第十五</h2>
  <p id="a3">尔时佛告诸比丘。<a id="a-4"></a>菩萨于静夜中作是思惟。<a id="a-5"></a>我若不启父王私自出家。<a id="a-6"></a>有二种过。<a id="a-7"></a>一者违于法教。<a id="a-8"></a>二者不顺俗理。<a id="a-9"></a>既思惟已从其所住诣父王宫。<a id="a-A"></a>放大光明一切台殿楼阁园林倍增严饰光明照曜。<a id="a-B"></a>王遇光已寻便觉悟谓侍者曰。<a id="a-C"></a>此为何光。<a id="a-D"></a>夜分未尽岂日光乎。<a id="a-E"></a>侍者答曰。<a id="a-F"></a>非日光也。<a id="a-G"></a>重以偈颂而白于王。</p>
  <p id="aH">台亭及楼阁　　墙壁与园林</p>
  <p id="aI">众影悉不生　　故非日出光</p>
  <p id="aJ">鸳鸯及翡翠　　孔雀迦陵伽</p>
  <p id="aK">群鸟未翔鸣　　故非日出光</p>
  <p id="aL">此光甚希有　　昔所未曾见</p>
  <p id="aM">能令心喜悦　　除热得清凉</p>
  <p id="aN">应是胜德人　　垂光照于此</p>
  <p id="aO">时王从卧起　　详观于十方</p>
  <p id="aP">乃见菩萨身　　威德无有上</p>
  <p id="aQ">深心极尊重　　将欲申恭敬</p>
  <p id="aR">菩萨以神力　　固不令王起</p>
  <p id="aS">长跪而合掌　　前白父王言</p>
  <p id="aT">大王莫愁恼　　勿与我为障</p>
  <p id="aU">今者愿出家　　唯垂见哀许</p>
  <p id="aV">王时闻此言　　思惟设何计</p>
  <p id="aW">涕泣向菩萨　　而作如是言</p>
  <p id="aX">大位及国财　　一切悉能舍</p>
  <p id="aY">除去出家事　　余皆无所惜</p>
  <p id="aZ">菩萨以妙音　　重白父王言</p>
  <p id="aa">窃有四种愿　　未称于本心</p>
  <p id="ab">大王若赐者　　当断出家望</p>
  <p id="ac">一愿不衰老　　二愿恒少壮</p>
  <p id="ad">三愿常无病　　四愿恒不死</p>
  <p id="ae">王闻是语已　　而告菩萨言</p>
  <p id="af">此事甚为难　　非我力能办</p>
  <p id="ag">诸仙虽劫寿　　终归于坏灭</p>
  <p id="ah">谁离生老死　　独求常住身</p>
  <p id="ai">菩萨答王言　　四愿若难得</p>
  <p id="aj">今但求一愿　　更不受后身</p>
  <p id="ak">王闻菩萨言　　爱心稍微薄</p>
  <p id="al">而作如是说　　我今亦随喜</p>
  <p id="am">利益诸众生　　令汝愿满足</p>
  <p id="an">虽发如是语　　心犹怀热恼</p>
  <p id="ao">尔时菩萨闻是语已欢喜而退。<a id="a-p"></a>虽复往来人无知者。<a id="a-q"></a>既至明旦王召亲族及诸释种。<a id="a-r"></a>作如是言。<a id="a-s"></a>太子昨于中夜来请出家。<a id="a-t"></a>我若许之国无继嗣。<a id="a-u"></a>汝等今者作何方便令其息心。<a id="a-v"></a>时诸释种白大王言。<a id="a-w"></a>我等当共守护太子。<a id="a-x"></a>太子何力能强出家。<a id="a-y"></a>是时父王敕诸亲族。<a id="a-z"></a>于迦毗罗城东门之外。<a id="a-10"></a>置五百释种童子。<a id="a-11"></a>英威勇健制胜无前。<a id="a-12"></a>一一童子有五百两斗战之车以为严卫。<a id="a-13"></a>一一车侧五百力士执戟于前。<a id="a-14"></a>南西北门各有五百。<a id="a-15"></a>如上所说于其城上。<a id="a-16"></a>周匝分布持刀杖人。<a id="a-17"></a>复有宿旧诸释大臣。<a id="a-18"></a>列坐四衢咸悉营备。<a id="a-19"></a>王自简练五百壮士。<a id="a-1A"></a>擐甲持矛皆乘象马。<a id="a-1B"></a>于城四面昼夜巡警无暂休息。<a id="a-1C"></a>是时国大夫人摩诃波阇波提。<a id="a-1D"></a>于王宫内集诸婇女。<a id="a-1E"></a>而说偈言。</p>
  <p id="a1F">汝等于今夜　　无令着睡眠</p>
  <p id="a1G">当建妙高幢　　烛以摩尼宝</p>
  <p id="a1H">四面珠璎珞　　亦发大光明</p>
  <p id="a1I">照曜宫殿中　　如日咸睹见</p>
  <p id="a1J">奏彼天伎乐　　弦出微妙音</p>
  <p id="a1K">花髻半月垂　　宝鬘师子饰</p>
  <p id="a1L">臂珰及环玔　　种种以严身</p>
  <p id="a1M">户牖设重关　　坚牢持管钥</p>
  <p id="a1N">出入咸亲觐　　进止悉当知</p>
  <p id="a1O">汝等侍奉人　　宜应执兵器</p>
  <p id="a1P">斗轮将罥索　　矛戟及戈鋋</p>
  <p id="a1Q">莫生慢怠心　　周卫于阶闼</p>
  <p id="a1R">汝等守太子　　如人护自眼</p>
  <p id="a1S">勿使弃世间　　犹如象王去</p>
  <p id="a1T">宝位绝继嗣　　国土无威光</p>
  <p id="a1U">佛告诸比丘。<a id="a-1V"></a>时有二十八夜叉大将。<a id="a-1W"></a>般遮迦王而为上首。<a id="a-1X"></a>先住在彼毗沙门宫共相议言。<a id="a-1Y"></a>菩萨今欲出家。<a id="a-1Z"></a>我与汝等作何供养。<a id="a-1a"></a>时四天王告夜叉众言。<a id="a-1b"></a>菩萨将欲出家。<a id="a-1c"></a>汝等应当捧承马足。</p>
  <p id="a1d">时释提桓因告三十三天众言。<a id="a-1e"></a>菩萨今夜将欲出家。<a id="a-1f"></a>汝等宜应营护佐助。<a id="a-1g"></a>时彼众中有一天子。<a id="a-1h"></a>名曰静慧。<a id="a-1i"></a>作如是言。<a id="a-1j"></a>我当于迦毗罗城。<a id="a-1k"></a>所有一切军士婇女守菩萨者。<a id="a-1l"></a>悉令惛睡无所觉知。</p>
  <p id="a1m">复有庄严游戏天子。<a id="a-1n"></a>作如是言。<a id="a-1o"></a>我今当令彼城内外所有象马及诸杂类寂然无声。</p>
  <p id="a1p">复有严慧天子。<a id="a-1q"></a>作如是言。<a id="a-1r"></a>我当从彼于虚空中化为宝路。<a id="a-1s"></a>皆以金银琉璃砗磲马瑙真珠玫瑰众宝厕填。<a id="a-1t"></a>散诸名花弥布其上。<a id="a-1u"></a>悬缯幡盖罗列道侧。</p>
  <p id="a1v">复有诸大象王。<a id="a-1w"></a>伊钵罗王而为上首。<a id="a-1x"></a>作如是言。<a id="a-1y"></a>我于鼻端化为楼阁。<a id="a-1z"></a>其中则有天诸婇女。<a id="a-20"></a>鼓舞弦歌而为翊从。</p>
  <p id="a21">复有诸大龙王。<a id="a-22"></a>婆娄那王而为上首。<a id="a-23"></a>作如是言。<a id="a-24"></a>我等当吐栴檀香云及沉水香云。<a id="a-25"></a>雨栴檀末及沉水末。<a id="a-26"></a>妙香芬馥遍满虚空。</p>
  <p id="a27">复有法行天子。<a id="a-28"></a>作如是言。<a id="a-29"></a>我今当遣宫中。<a id="a-2A"></a>所有端正女人形貌变坏不可附近。</p>
  <p id="a2B">复有开发天子。<a id="a-2C"></a>作如是言。<a id="a-2D"></a>我当于中夜时觉悟菩萨。</p>
  <p id="a2E">释提桓因作如是言。<a id="a-2F"></a>我今亦当为彼菩萨开示道路。</p>
  <p id="a2G">如是天龙夜叉乾闼婆阿修罗迦娄那紧陀罗摩睺罗伽等。<a id="a-2H"></a>尽其所应护助菩萨。</p>
  <p id="a2I">尔时菩萨于音乐殿中端坐思惟。<a id="a-2J"></a>过去诸佛皆发四种微妙大愿。<a id="a-2K"></a>何等为四。</p>
  <p id="a2L">一者愿我未来自证法性。<a id="a-2M"></a>于法自在得为法王以精进智救拔一切牢狱爱缚苦恼众生皆令解脱。</p>
  <p id="a2N">二者有诸众生瘿此生死黑暗稠林患彼愚痴无明翳目。<a id="a-2O"></a>以空无相无愿为灯为药。<a id="a-2P"></a>破诸暗惑除其重障。<a id="a-2Q"></a>成就如是方便智门。</p>
  <p id="a2R">三者有诸众生竖憍慢幢起我我所心想见倒虚妄执着。<a id="a-2S"></a>为说法令其解悟。</p>
  <p id="a2T">四者见诸众生处不寂静。<a id="a-2U"></a>三世流转如旋火轮。<a id="a-2V"></a>亦如团丝自缠自绕。<a id="a-2W"></a>为彼说法令其缚解。<a id="a-2X"></a>如是四种广大誓愿正念现前。</p>
  <p id="a2Y">尔时法行天子及净居天众。<a id="a-2Z"></a>以神通力令诸婇女形体姿容悉皆变坏。<a id="a-2a"></a>所处宫殿犹如冢间。<a id="a-2b"></a>作是现已。<a id="a-2c"></a>于虚空中告菩萨言。</p>
  <p id="a2d">面貌清净如莲华　　功德智慧无能比</p>
  <p id="a2e">观察女人当远离　　云何于此生着心</p>
  <p id="a2f">尔时菩萨以偈答曰。</p>
  <p id="a2g">我今观此淫欲境　　一切变坏如臭尸</p>
  <p id="a2h">愿得永出诸爱缠　　不复于中生执着</p>
  <p id="a2i">尔时菩萨见于宫内所有美女形相变坏。<a id="a-2j"></a>或有衣服坠落丑露形体。<a id="a-2k"></a>或有头发蓬乱花冠毁裂。<a id="a-2l"></a>或有容貌枯槁璎佩散坏。<a id="a-2m"></a>或有唇口喎斜。<a id="a-2n"></a>或有眼目角睐。<a id="a-2o"></a>或呀喘将绝。<a id="a-2p"></a>或涕唾交流。<a id="a-2q"></a>或欬嗽不止。<a id="a-2r"></a>或挥手掷足。<a id="a-2s"></a>或有面色青白怪状恐人。<a id="a-2t"></a>或皮肤坼裂脓血秽污。<a id="a-2u"></a>或有悲啼。<a id="a-2v"></a>或有大笑。<a id="a-2w"></a>或复[齒*吉]齿。<a id="a-2x"></a>或复讇语。<a id="a-2y"></a>或傍壁倚立。<a id="a-2z"></a>或凭床危坐。<a id="a-30"></a>或枕鼓而卧。<a id="a-31"></a>或抱筝而寝。<a id="a-32"></a>或有睡含箫管啮以作声。<a id="a-33"></a>或取诸乐器撩乱委掷。<a id="a-34"></a>或[舂*見]然而睡。<a id="a-35"></a>或覆面在地。<a id="a-36"></a>或有张口。<a id="a-37"></a>或有闭目。<a id="a-38"></a>或失便痢臭气熢[火*孛]。<a id="a-39"></a>或有盖头。<a id="a-3A"></a>或有露首颠倒狼藉纵横而卧。<a id="a-3B"></a>先时所有端正美容。<a id="a-3C"></a>天诸神力悉皆变坏。<a id="a-3D"></a>见如是等种种相已静念思惟。<a id="a-3E"></a>女人身形不净弊恶。<a id="a-3F"></a>凡夫于此妄生贪爱。<a id="a-3G"></a>起大悲心发如是言。<a id="a-3H"></a>咄哉世间。<a id="a-3I"></a>苦哉世间。<a id="a-3J"></a>甚可怖畏。<a id="a-3K"></a>凡夫无知不求解脱。<a id="a-3L"></a>此处虚诳无有可爱。<a id="a-3M"></a>犹如画瓶盛诸秽毒。<a id="a-3N"></a>此处难越不能自出。<a id="a-3O"></a>犹如老象溺彼深泥。<a id="a-3P"></a>此处剧苦犹如屠肆能断诸命。<a id="a-3Q"></a>此处不净犹如群豕在溷厕中。<a id="a-3R"></a>此处无味妄生味想。<a id="a-3S"></a>犹如饿狗啮其空骨。<a id="a-3T"></a>此处自烧犹如飞蛾赴于明烛。<a id="a-3U"></a>此处困竭犹如水族曝于干地。<a id="a-3V"></a>此处穷迫犹如乏鹿为火所害。<a id="a-3W"></a>此处可怖犹如死囚诣于都市。<a id="a-3X"></a>此处沉没犹如涉海船舫破坏。<a id="a-3Y"></a>此处危惧犹如盲人坠于深谷。<a id="a-3Z"></a>此处无利犹如蒲博财物都尽。<a id="a-3a"></a>此处无润犹如大旱草木干燋。<a id="a-3b"></a>此处能伤犹如利刀涂之以蜜。<a id="a-3c"></a>愚人无智舐而求味。<a id="a-3d"></a>此处损耗犹如黑月渐渐将尽。<a id="a-3e"></a>此处灭诸善法无有遗余。<a id="a-3f"></a>犹如劫火焚烧一切。<a id="a-3g"></a>作如是说。<a id="a-3h"></a>种种譬喻审谛筹量。<a id="a-3i"></a>次于己身从头至足。<a id="a-3j"></a>循环观察亦复如是。<a id="a-3k"></a>即说偈言。</p>
  <p id="a3l">我爱润业田　　从缘受生死</p>
  <p id="a3m">积集众不净　　和合成此身</p>
  <p id="a3n">脾肾肝肺心　　肠胃生熟藏</p>
  <p id="a3o">皮肉将骨髓　　毛发及爪牙</p>
  <p id="a3p">运动如机关　　诸虫之窟穴</p>
  <p id="a3q">粪秽常盈满　　脓血恒流注</p>
  <p id="a3r">生死忧恼侵　　老病饥渴逼</p>
  <p id="a3s">智者观是苦　　一切如怨仇</p>
  <p id="a3t">当弃虚妄身　　云何生取着</p>
  <p id="a3u">菩萨如是观自身已系念现前寂然久默。<a id="a-3v"></a>于虚空中有诸天众。<a id="a-3w"></a>告法行天子言。<a id="a-3x"></a>菩萨将欲出家。<a id="a-3y"></a>今者迟回似生疑悔。<a id="a-3z"></a>所以者何。<a id="a-40"></a>我见菩萨观视婇女。<a id="a-41"></a>或熙怡微笑。<a id="a-42"></a>或嚬惨不乐。<a id="a-43"></a>将非菩萨生恋着耶。<a id="a-44"></a>然彼之心犹如大海。<a id="a-45"></a>我等凡浅不能测量。<a id="a-46"></a>法行天言。<a id="a-47"></a>菩萨于无量劫捐舍一切头目髓脑国城妻子。<a id="a-48"></a>发愿求于无上菩提心不退转。<a id="a-49"></a>何况今者是最后身。<a id="a-4A"></a>而于弊欲生恋着耶。</p>
  <p id="a4B">尔时菩萨即从座起。<a id="a-4C"></a>褰七宝所成罗网帷帐。<a id="a-4D"></a>安详徐出合掌而立。<a id="a-4E"></a>正念十方一切诸佛。<a id="a-4F"></a>作是念已即见天主释提桓因及四大天王日月天子各率所统。<a id="a-4G"></a>东方提头赖吒天王。<a id="a-4H"></a>领乾闼婆主从东而来。<a id="a-4I"></a>将无量百千乾闼婆众。<a id="a-4J"></a>奏诸伎乐鼓舞弦歌。<a id="a-4K"></a>至迦毗罗城围绕三匝依空而住。<a id="a-4L"></a>合掌低头向菩萨礼。<a id="a-4M"></a>南方毗娄勒叉天王。<a id="a-4N"></a>领鸠槃茶主从南而来。<a id="a-4O"></a>将无量百千鸠槃茶众。<a id="a-4P"></a>各执宝瓶盛满香水。<a id="a-4Q"></a>至迦毗罗城围绕三匝依空而住。<a id="a-4R"></a>合掌低头向菩萨礼。</p>
  <p id="a4S">西方毗娄博叉天王。<a id="a-4T"></a>领诸龙神主从西而来。<a id="a-4U"></a>将无量百千诸大龙众。<a id="a-4V"></a>各各手持诸杂珍宝真珠璎珞种种花香。<a id="a-4W"></a>复散香云花云及诸宝云。<a id="a-4X"></a>亦动微妙轻靡香风。<a id="a-4Y"></a>至迦毗罗城围绕三匝依空而住。<a id="a-4Z"></a>合掌低头向菩萨礼。</p>
  <p id="a4a">北方毗沙门天王。<a id="a-4b"></a>领夜叉主从北而来。<a id="a-4c"></a>将无量百千大夜叉众。<a id="a-4d"></a>手捧宝珠其光照曜过于世间百千灯炬。<a id="a-4e"></a>身着铠甲手执弓刀矛戟干戈轮槊叉弩。<a id="a-4f"></a>至迦毗罗城。<a id="a-4g"></a>围绕三匝依空而住。<a id="a-4h"></a>合掌低头向菩萨礼。</p>
  <p id="a4i">尔时天主释提桓因。<a id="a-4j"></a>从三十三天与其眷属一切诸天百千万众。<a id="a-4k"></a>持天花鬘末香涂香衣服宝盖无数幢幡及以璎珞。<a id="a-4l"></a>至迦毗罗城。<a id="a-4m"></a>围绕三匝依空而住。<a id="a-4n"></a>合掌低头向菩萨礼。</p>
  <p id="a4o">日月天子左右而至。<a id="a-4p"></a>亦赍种种供养之具依空而住。<a id="a-4q"></a>合掌低头向菩萨礼。</p>
  <p id="a4r">尔时菩萨观见十方仰瞻虚空。<a id="a-4s"></a>及诸星宿并睹护世。<a id="a-4t"></a>四大天王乾闼婆鸠槃茶诸天龙神并夜叉等。<a id="a-4u"></a>复见天主释提桓因。<a id="a-4v"></a>各领百千自部眷属。<a id="a-4w"></a>前后导从遍满虚空。<a id="a-4x"></a>弗沙之星正与月合。<a id="a-4y"></a>时诸天等发大声言。<a id="a-4z"></a>菩萨欲求胜法今正是时。<a id="a-50"></a>宜速出家。<a id="a-51"></a>必定当成阿耨多罗三藐三菩提转大法轮。</p>
  <p id="a52">佛告诸比丘。<a id="a-53"></a>菩萨作是思惟。<a id="a-54"></a>于今夜静出家时到。<a id="a-55"></a>即就车匿。<a id="a-56"></a>而语之言。<a id="a-57"></a>车匿汝宜为我被干陟来。<a id="a-58"></a>尔时车匿既闻此言。<a id="a-59"></a>窃自思念。<a id="a-5A"></a>今始夜半何用干陟。<a id="a-5B"></a>白菩萨言。<a id="a-5C"></a>内外甚安。<a id="a-5D"></a>无有急难好恶之事。<a id="a-5E"></a>不审太子何用干陟。<a id="a-5F"></a>尔时菩萨告于车匿。<a id="a-5G"></a>而说偈言。</p>
  <p id="a5H">我身已具足　　一切吉祥事</p>
  <p id="a5I">当欲出家去　　汝今莫违我</p>
  <p id="a5J">于是车匿复闻菩萨如是偈已。<a id="a-5K"></a>举身战掉不能自持。<a id="a-5L"></a>尔时菩萨重语车匿。<a id="a-5M"></a>我今欲为一切众生降伏烦恼结使贼故。<a id="a-5N"></a>须彼干陟莫违我意。<a id="a-5O"></a>速被将来。<a id="a-5P"></a>车匿是时故发大语。<a id="a-5Q"></a>望使宫内皆悉闻知。<a id="a-5R"></a>白菩萨言。<a id="a-5S"></a>太子恒常无有错谬。<a id="a-5T"></a>诸所作事必择其时。<a id="a-5U"></a>今者何为而索干陟。<a id="a-5V"></a>虚空诸天以神通力。<a id="a-5W"></a>令彼一切都不觉知。<a id="a-5X"></a>尔时菩萨密以偈颂。<a id="a-5Y"></a>语车匿言。</p>
  <p id="a5Z">车匿汝当知　　我今观此处</p>
  <p id="a5a">一切可怖畏　　犹如塳墓间</p>
  <p id="a5b">如共罗刹居　　亦似疽虫穴</p>
  <p id="a5c">又类受胎水　　纵横狼藉眠</p>
  <p id="a5d">我见五欲苦　　心意至不安</p>
  <p id="a5e">不愿处此宫　　于园林游观</p>
  <p id="a5f">睹彼老病苦　　并见于死尸</p>
  <p id="a5g">我定欲出家　　汝速取干陟</p>
  <p id="a5h">是时车匿白菩萨言。<a id="a-5i"></a>太子昔在婴孩。<a id="a-5j"></a>相师占已而白王曰。<a id="a-5k"></a>王之太子相好具足当作转轮圣王。<a id="a-5l"></a>我又曾闻世间智人修诸苦行。<a id="a-5m"></a>或不剪爪。<a id="a-5n"></a>或有倒悬。<a id="a-5o"></a>或衣以树皮。<a id="a-5p"></a>或自拔头发。<a id="a-5q"></a>或受牛鹿等禁。<a id="a-5r"></a>或五热炙身。<a id="a-5s"></a>修此苦因愿求乐报。<a id="a-5t"></a>况复太子当为转轮圣王统四天下七宝具足。<a id="a-5u"></a>一切世间咸谓。<a id="a-5v"></a>太子必当得此转轮王位。<a id="a-5w"></a>仙人所记应无虚妄。<a id="a-5x"></a>如是宝位云何弃之。<a id="a-5y"></a>尔时菩萨语车匿言。<a id="a-5z"></a>昔日仙人但记为转轮王。<a id="a-60"></a>亦复有记当成佛道。<a id="a-61"></a>于二记中何者为定慎勿妄语。<a id="a-62"></a>车匿言。<a id="a-63"></a>昔日阿斯陀仙合掌而言。<a id="a-64"></a>大王当知。<a id="a-65"></a>王之太子必当得成阿耨多罗三藐三菩提。<a id="a-66"></a>终不在家作轮王也。<a id="a-67"></a>何以故。<a id="a-68"></a>佛相明了转轮圣王相不明了。<a id="a-69"></a>但诸释种隐而勿传。<a id="a-6A"></a>恐畏太子出家学道。<a id="a-6B"></a>不谓太子犹忆斯事。<a id="a-6C"></a>菩萨语言。<a id="a-6D"></a>车匿。<a id="a-6E"></a>我昔从彼兜率下生之时。<a id="a-6F"></a>在胎之时乃至出时。<a id="a-6G"></a>所有诸事悉皆不忘。<a id="a-6H"></a>况复仙人授我记莂而得忘耶。<a id="a-6I"></a>车匿。<a id="a-6J"></a>诸天复劝我言。<a id="a-6K"></a>菩萨速疾出家。<a id="a-6L"></a>定得阿耨多罗三藐三菩提当转法轮。<a id="a-6M"></a>是故应知。<a id="a-6N"></a>必得成佛。<a id="a-6O"></a>车匿。<a id="a-6P"></a>我今宁被割截肢体食杂毒食。<a id="a-6Q"></a>入大火聚。<a id="a-6R"></a>投彼高岩。<a id="a-6S"></a>不能在家受五欲事。<a id="a-6T"></a>如是世间五欲境界。<a id="a-6U"></a>皆悉无常甚可怖畏。<a id="a-6V"></a>即说偈言。</p>
  <p id="a6W">我昔受五欲　　今实畏苦因</p>
  <p id="a6X">无始积爱流　　犹如海难满</p>
  <p id="a6Y">逐焰转增渴　　处梦未觉知</p>
  <p id="a6Z">坏器不坚牢　　盛馔和诸毒</p>
  <p id="a6a">浮云必销散　　泫露无久停</p>
  <p id="a6b">幻事惑彼心　　水泡暂起灭</p>
  <p id="a6c">芭蕉不坚实　　虚拳诳小儿</p>
  <p id="a6d">蛇首不可亲　　毒蔓终难触</p>
  <p id="a6e">智者当远离　　犹如避深坑</p>
  <p id="a6f">佛告诸比丘。<a id="a-6g"></a>菩萨说此偈已又告车匿。<a id="a-6h"></a>我亦曾作四天王天乃至六欲诸天。<a id="a-6i"></a>亦曾生彼色究竟天非想非非想处。<a id="a-6j"></a>我忆往昔无量生中。<a id="a-6k"></a>愚痴惑乱为粗弊欲。<a id="a-6l"></a>备受众苦打骂系缚。<a id="a-6m"></a>损害身命死入恶道。<a id="a-6n"></a>今者于此深生厌离。<a id="a-6o"></a>正使诸天胜妙境界尚无贪染。<a id="a-6p"></a>何况耽此人间五欲生恋着耶。<a id="a-6q"></a>转轮圣王虽得自在。<a id="a-6r"></a>终未免于生死之患。<a id="a-6s"></a>我观世间烦恼旷野甚可怖畏。<a id="a-6t"></a>无有归依无所恃怙。<a id="a-6u"></a>又常沦没生死河中。<a id="a-6v"></a>忧悲险溜嗔忿奔浪。<a id="a-6w"></a>嗜欲惊洄恚恨旋洑。<a id="a-6x"></a>诸见罗刹常伺候人。<a id="a-6y"></a>我于是中缮修六度以为船筏。<a id="a-6z"></a>智为舟楫。<a id="a-70"></a>信作坚牢。<a id="a-71"></a>自既济已。<a id="a-72"></a>复当摄取一切众生令到彼岸。<a id="a-73"></a>是时车匿白菩萨言。<a id="a-74"></a>太子今者心决定耶。<a id="a-75"></a>菩萨报于车匿。<a id="a-76"></a>而说偈言。</p>
  <p id="a77">车匿汝当知　　我今已决定</p>
  <p id="a78">自利利他故　　起于精进心</p>
  <p id="a79">不动若须弥　　终无能退转</p>
  <p id="a7A">假使金刚雹　　刀剑及干戈</p>
  <p id="a7B">电火热铁团　　坠在我顶上</p>
  <p id="a7C">终不于俗境　　而生恋着心</p>
  <p id="a7D">尔时无量百千诸天。<a id="a-7E"></a>于虚空中欢喜踊跃。<a id="a-7F"></a>雨众天华。<a id="a-7G"></a>而说颂曰。</p>
  <p id="a7H">最胜清净如虚空　　烟云尘雾不能染</p>
  <p id="a7I">一切境界无所著　　具足善利成菩提</p>
  <p id="a7J">于是静慧天子及庄严游戏天子。<a id="a-7K"></a>于迦毗罗城令一切人民皆悉惛睡。<a id="a-7L"></a>尔时菩萨告车匿言。<a id="a-7M"></a>车匿。<a id="a-7N"></a>汝今莫令我生忧愤。<a id="a-7O"></a>宜应速疾被干陟来。<a id="a-7P"></a>是时车匿白菩萨言。<a id="a-7Q"></a>今始中夜未是行时。<a id="a-7R"></a>一切宫城悉皆防卫。<a id="a-7S"></a>谁应于此开诸关钥。<a id="a-7T"></a>时释提桓因。<a id="a-7U"></a>以神通力令诸门户皆自然开。<a id="a-7V"></a>车匿。<a id="a-7W"></a>既睹宫城开已。<a id="a-7X"></a>傍偟愁恋转复悲啼。<a id="a-7Y"></a>作如是言。<a id="a-7Z"></a>我无伴侣。<a id="a-7a"></a>此城内外所有四兵。<a id="a-7b"></a>释种群臣王及王子。<a id="a-7c"></a>耶输陀罗后宫婇女一切惛睡。<a id="a-7d"></a>无有知觉今欲何去。<a id="a-7e"></a>当复语谁。<a id="a-7f"></a>太子之心决定如是。<a id="a-7g"></a>我今恳切启请莫从。<a id="a-7h"></a>自惟无力岂能遮止。<a id="a-7i"></a>是诸天众于虚空中告车匿言。<a id="a-7j"></a>车匿。<a id="a-7k"></a>速疾严被干陟将来。<a id="a-7l"></a>勿令菩萨心生忧恼。<a id="a-7m"></a>所以者何。<a id="a-7n"></a>汝岂不见无量百千大菩萨众。<a id="a-7o"></a>释提桓因及四天王诸天龙神乾闼婆等。<a id="a-7p"></a>各与其众恭敬供养。<a id="a-7q"></a>光明赫奕遍照虚空。<a id="a-7r"></a>车匿闻此语已。<a id="a-7s"></a>告干陟言。<a id="a-7t"></a>干陟。<a id="a-7u"></a>太子今者当乘汝出。<a id="a-7v"></a>即取最上金勒宝鞍诸庄严具用被马王。<a id="a-7w"></a>悲泣流泪持以奉进。<a id="a-7x"></a>赞菩萨言。<a id="a-7y"></a>伏愿太子有所悕求悉皆成满。<a id="a-7z"></a>一切障碍咸得销除。<a id="a-80"></a>当令世间获安隐乐。<a id="a-81"></a>菩萨于此乘马王已。<a id="a-82"></a>初举步时。<a id="a-83"></a>十方大地六种震动。<a id="a-84"></a>升虚而行。<a id="a-85"></a>四天大王捧承马足。<a id="a-86"></a>梵王帝释开示宝路。<a id="a-87"></a>尔时菩萨放大光明。<a id="a-88"></a>照烛一切无边世界。<a id="a-89"></a>所可度者皆得度脱。<a id="a-8A"></a>有苦众生皆得离苦。</p>
  <p id="a8B">尔时菩萨回眄俯视迦毗罗城作如是言。<a id="a-8C"></a>若我从今不得尽于生死边际。<a id="a-8D"></a>终不再见迦毗罗城。<a id="a-8E"></a>况复于中行住坐卧。<a id="a-8F"></a>尔后众人于此起塔。<a id="a-8G"></a>诸比丘。<a id="a-8H"></a>是时菩萨既出宫已。<a id="a-8I"></a>宫中婇女皆悉觉悟。<a id="a-8J"></a>处处求觅不见菩萨。<a id="a-8K"></a>耶输陀罗发声大哭。<a id="a-8L"></a>婉转于地。<a id="a-8M"></a>自拔头发绝身璎珞。<a id="a-8N"></a>悲哭而言。<a id="a-8O"></a>一何痛哉。<a id="a-8P"></a>一何苦哉。<a id="a-8Q"></a>我于今者何所依怙。<a id="a-8R"></a>太子弃我而去用复活为。<a id="a-8S"></a>悲啼懊恼不能自胜。<a id="a-8T"></a>宫女总集号叫哀恋。<a id="a-8U"></a>如鱼失水。<a id="a-8V"></a>如树断根。<a id="a-8W"></a>悲哭之声闻于宫外。<a id="a-8X"></a>是时宫女奏于父王。<a id="a-8Y"></a>今夜睡寤不见太子。<a id="a-8Z"></a>其当厩臣亦言。<a id="a-8a"></a>今者失彼干陟。<a id="a-8b"></a>王闻此已发声大唤。<a id="a-8c"></a>作如是言。<a id="a-8d"></a>呜呼呜呼我之爱子。<a id="a-8e"></a>今何所去。<a id="a-8f"></a>作是语已闷绝躃地。<a id="a-8g"></a>傍臣即以冷水洒面良久醒悟。<a id="a-8h"></a>即唤所有防卫之臣而敕之曰。<a id="a-8i"></a>汝等诸将已自不谨致失我子。<a id="a-8j"></a>汝当为我内外分行速疾求觅。<a id="a-8k"></a>若得见者善言诱喻迎将还宫。<a id="a-8l"></a>是时群臣奉王敕已。<a id="a-8m"></a>展转相告衔命而行访觅菩萨。<a id="a-8n"></a>诸天神力永不得见。</p>
  <p id="a8o">尔时菩萨去迦毗罗城。<a id="a-8p"></a>至弥尼国其夜已晓。<a id="a-8q"></a>所行道路过六由旬。<a id="a-8r"></a>彼诸天龙夜叉乾闼婆等扈从至此。<a id="a-8s"></a>所为事毕忽然不现。<a id="a-8t"></a>菩萨既行至彼往古仙人苦行林中。<a id="a-8u"></a>即便下马慰喻车匿。<a id="a-8v"></a>善哉车匿。<a id="a-8w"></a>世间之人。<a id="a-8x"></a>或有心从而形不随。<a id="a-8y"></a>或有形随而心不从。<a id="a-8z"></a>汝今心形皆悉随我。<a id="a-90"></a>世间之人见富贵者竞来奉事。<a id="a-91"></a>睹贫贱者弃而远之。<a id="a-92"></a>我今舍国来至于此。<a id="a-93"></a>唯汝一人独能随我。<a id="a-94"></a>善哉车匿。<a id="a-95"></a>甚为希有。<a id="a-96"></a>我今既得至闲旷处。<a id="a-97"></a>汝便可将干陟俱还。<a id="a-98"></a>即自解髻取摩尼宝以付车匿。<a id="a-99"></a>告言。<a id="a-9A"></a>车匿。<a id="a-9B"></a>汝持此宝还于宫内。<a id="a-9C"></a>奉上大王作如是言。<a id="a-9D"></a>太子今者于世间法无复希求。<a id="a-9E"></a>不为生天受五欲乐。<a id="a-9F"></a>亦非不孝。<a id="a-9G"></a>亦无嗔忿嫌恨之心。<a id="a-9H"></a>又亦不求财位封禄。<a id="a-9I"></a>但见一切众生迷于正路没在生死。<a id="a-9J"></a>为欲拔济故出家耳。<a id="a-9K"></a>唯愿大王勿生忧虑。<a id="a-9L"></a>大王。<a id="a-9M"></a>若谓我今年少未应出家。<a id="a-9N"></a>汝以我言方便咨启。<a id="a-9O"></a>生老病死岂有定时。<a id="a-9P"></a>人虽少盛谁能独免。<a id="a-9Q"></a>往古有诸转轮圣王。<a id="a-9R"></a>舍国求道诣于山林。<a id="a-9S"></a>无有中途还受五欲。<a id="a-9T"></a>我今私心亦复如是。<a id="a-9U"></a>若未获得无上菩提终不还也。<a id="a-9V"></a>内外眷属皆当于我有恩爱情。<a id="a-9W"></a>可以我意善为开解。<a id="a-9X"></a>又复脱身所著璎珞以授车匿。<a id="a-9Y"></a>汝可持此奉摩诃波阇波提道。<a id="a-9Z"></a>我为欲断诸苦本。<a id="a-9a"></a>今故出家求满此愿勿生忧念。<a id="a-9b"></a>又脱诸余严身之具与耶输陀罗语言。<a id="a-9c"></a>人生于世爱必别离。<a id="a-9d"></a>我今为断此诸苦故出家学道。<a id="a-9e"></a>勿以恋着横生忧愁。<a id="a-9f"></a>及语宫中诸婇女等。<a id="a-9g"></a>并告释种时年童子。<a id="a-9h"></a>我今欲破无明网故方得智明。<a id="a-9i"></a>所为事毕还当相见。<a id="a-9j"></a>是时车匿既闻菩萨苦切之语。<a id="a-9k"></a>悲泣懊恼自投于地。<a id="a-9l"></a>作如是言。<a id="a-9m"></a>我既无力能令太子还于王宫。<a id="a-9n"></a>若我从此独自归者。<a id="a-9o"></a>王及姨母并诸释种。<a id="a-9p"></a>会当嗔忿笞挞于我诘责我言。<a id="a-9q"></a>汝将太子弃在何处。<a id="a-9r"></a>我必无辞将何酬答。<a id="a-9s"></a>菩萨报言。<a id="a-9t"></a>车匿勿为此虑。<a id="a-9u"></a>所以者何。<a id="a-9v"></a>世间若有持所爱人言语。<a id="a-9w"></a>委曲向彼陈说。<a id="a-9x"></a>克蒙眷念。<a id="a-9y"></a>或当赏锡但莫忧也。<a id="a-9z"></a>车匿。<a id="a-A0"></a>汝疾还宫无令大王生于愁恼。<a id="a-A1"></a>于是车匿。<a id="a-A2"></a>从地而起举声大哭。<a id="a-A3"></a>干陟低头前屈双脚。<a id="a-A4"></a>舐菩萨足泪下悲鸣。</p>
  <p id="aA5">尔时菩萨以手摩干陟顶而语之言。<a id="a-A6"></a>干陟。<a id="a-A7"></a>汝所作已毕莫复啼哭。<a id="a-A8"></a>当大报汝。</p>
  <p id="aA9">诸比丘。<a id="a-AA"></a>菩萨作是思惟。<a id="a-AB"></a>若不剃除须发非出家法。<a id="a-AC"></a>乃从车匿取摩尼剑。<a id="a-AD"></a>即自剃发。<a id="a-AE"></a>既剃发已掷置空中。<a id="a-AF"></a>时天帝释见希有事。<a id="a-AG"></a>心大欢喜。<a id="a-AH"></a>即以天衣于空承取。<a id="a-AI"></a>还三十三天礼事供养。</p>
  <p id="aAJ">尔时菩萨剃须发已。<a id="a-AK"></a>自观身上犹着宝衣。<a id="a-AL"></a>即复念言。<a id="a-AM"></a>出家之服不当如是。<a id="a-AN"></a>时净居天化作猎师。<a id="a-AO"></a>身着袈裟手持弓箭。<a id="a-AP"></a>于菩萨前默然而住。<a id="a-AQ"></a>菩萨语猎师言。<a id="a-AR"></a>汝所著者乃是往古诸佛之服。<a id="a-AS"></a>云何着此而为罪耶。<a id="a-AT"></a>猎者言。<a id="a-AU"></a>我着袈裟以诱群鹿。<a id="a-AV"></a>鹿见此服便来近我。<a id="a-AW"></a>我因此故方得杀之。<a id="a-AX"></a>菩萨言。<a id="a-AY"></a>汝着袈裟专为杀害。<a id="a-AZ"></a>我今若得唯求解脱。<a id="a-Aa"></a>汝能与我此袈裟不。<a id="a-Ab"></a>汝若与我我当与汝憍奢耶衣。<a id="a-Ac"></a>汝何惜彼粗弊之服。<a id="a-Ad"></a>猎师报言。<a id="a-Ae"></a>善哉仁者。<a id="a-Af"></a>如是弊衣实无所惜。<a id="a-Ag"></a>即取袈裟授与菩萨。<a id="a-Ah"></a>菩萨于时心生欢喜。<a id="a-Ai"></a>即便与彼憍奢耶衣。<a id="a-Aj"></a>时净居天以神通力。<a id="a-Ak"></a>忽复本形飞上虚空。<a id="a-Al"></a>如一念顷还至梵天。<a id="a-Am"></a>菩萨见已。<a id="a-An"></a>于此袈裟倍生殷重。<a id="a-Ao"></a>尔后众人在此起塔。<a id="a-Ap"></a>于时菩萨剃除须发。<a id="a-Aq"></a>身着袈裟仪容改变。<a id="a-Ar"></a>作如是言。<a id="a-As"></a>我今始名真出家也。<a id="a-At"></a>于是发遣车匿将干陟还。<a id="a-Au"></a>流泪盈目以别车匿。<a id="a-Av"></a>别车匿已。<a id="a-Aw"></a>安详徐步。<a id="a-Ax"></a>经彼跋渠仙人苦行林中。</p>
  <p id="aAy">佛告诸比丘。<a id="a-Az"></a>车匿既见菩萨志意不回。<a id="a-B0"></a>牵彼干陟悲哀而返。<a id="a-B1"></a>尔后众人于此起塔。<a id="a-B2"></a>于是车匿既辞别已。<a id="a-B3"></a>遥望菩萨。<a id="a-B4"></a>头无天冠身无璎珞。<a id="a-B5"></a>种种宝服一切都无。<a id="a-B6"></a>举手椎胸悲哀啼哭。<a id="a-B7"></a>无复冀望哽咽徘徊。<a id="a-B8"></a>干陟悲鸣骧首局顾。<a id="a-B9"></a>瞻望踯[跳-兆+屬]泪下交流。<a id="a-BA"></a>车匿于时渐到城已。<a id="a-BB"></a>譬如有人入于空宅。<a id="a-BC"></a>其城内外菀园泉林。<a id="a-BD"></a>以菩萨去皆悉枯竭。<a id="a-BE"></a>城中所有大小居人。<a id="a-BF"></a>不睹菩萨唯见车匿。<a id="a-BG"></a>并随其后而问之言。<a id="a-BH"></a>悉达太子今在何处。<a id="a-BI"></a>车匿报言。<a id="a-BJ"></a>太子今者。<a id="a-BK"></a>弃舍五欲独处山林。<a id="a-BL"></a>众人闻已怪未曾有。<a id="a-BM"></a>人人各各相视流泪。<a id="a-BN"></a>共相谓言。<a id="a-BO"></a>我等当随大子而去住彼山林。<a id="a-BP"></a>所以者何。<a id="a-BQ"></a>离圣太子何所存活。<a id="a-BR"></a>城阙萧条无可爱乐。<a id="a-BS"></a>是时车匿牵彼干陟。<a id="a-BT"></a>并赍璎珞及无价宝冠诸庄严具。<a id="a-BU"></a>将入王宫。<a id="a-BV"></a>其马嘶声闻于宫内。<a id="a-BW"></a>是时摩诃波阇波提。<a id="a-BX"></a>耶输陀罗及后宫婇女。<a id="a-BY"></a>皆来集聚共相谓言。<a id="a-BZ"></a>干陟之声今乃不远。<a id="a-Ba"></a>将非太子回还宫耶。<a id="a-Bb"></a>是时车匿入宫门已。<a id="a-Bc"></a>姨母及妃并诸婇女。<a id="a-Bd"></a>渴望欲见争趣宫门。<a id="a-Be"></a>唯睹车匿不见菩萨。<a id="a-Bf"></a>同时啼哭问于车匿。<a id="a-Bg"></a>太子今在何处。<a id="a-Bh"></a>汝独归来。<a id="a-Bi"></a>车匿答言。<a id="a-Bj"></a>太子弃舍五欲为求道故。<a id="a-Bk"></a>在彼山林着坏色衣剃除须发。<a id="a-Bl"></a>摩诃波阇波提。<a id="a-Bm"></a>闻是语已悲泣懊恼。<a id="a-Bn"></a>不能自胜发声大哭。<a id="a-Bo"></a>责车匿言。<a id="a-Bp"></a>我今何负于汝。<a id="a-Bq"></a>取我圣子送彼山林。<a id="a-Br"></a>猛兽毒蛊甚可怖畏。<a id="a-Bs"></a>而今独往将何所依。<a id="a-Bt"></a>车匿言。<a id="a-Bu"></a>太子付我马王及诸宝具。<a id="a-Bv"></a>逼促于我令我速还。<a id="a-Bw"></a>恐畏夫人横生愁恼。<a id="a-Bx"></a>是时宫中诸婇女等。<a id="a-By"></a>染欲因缘故深于爱着。<a id="a-Bz"></a>苦恼身心悲涕哽咽。</p>
  <p id="aC0">摩诃波阇波提。<a id="a-C1"></a>衔泪而言。<a id="a-C2"></a>呜呼太子。<a id="a-C3"></a>汝身本以栴檀涂拭威德光大。<a id="a-C4"></a>今者云何憔瘁山野。<a id="a-C5"></a>蚊虻唼肤能安斯苦。<a id="a-C6"></a>呜呼太子在家之时。<a id="a-C7"></a>衣以憍奢耶衣。<a id="a-C8"></a>今者云何着粗弊服。<a id="a-C9"></a>呜呼太子在家之时。<a id="a-CA"></a>百品调和香洁之膳。<a id="a-CB"></a>今者云何能啖无味粗涩之食。<a id="a-CC"></a>呜呼太子在家之时。<a id="a-CD"></a>坐卧茵褥无非细软。<a id="a-CE"></a>今者云何藉履荆棘能忍受之。<a id="a-CF"></a>呜呼太子在家之时。<a id="a-CG"></a>富贵之人尽心事汝。<a id="a-CH"></a>犹恐有失。<a id="a-CI"></a>今日云何贫贱之人或能欺汝。<a id="a-CJ"></a>呜呼太子在家之时。<a id="a-CK"></a>端正婇女恒常娱乐恣于五欲。<a id="a-CL"></a>今者云何自放山林独行独住。<a id="a-CM"></a>摩诃波阇波提。<a id="a-CN"></a>种种言词悲哭懊恼。<a id="a-CO"></a>从地而起。<a id="a-CP"></a>重问车匿。<a id="a-CQ"></a>我子当去之时。<a id="a-CR"></a>向汝何嘱。<a id="a-CS"></a>我子头发今在谁边。<a id="a-CT"></a>复谁剃也。<a id="a-CU"></a>车匿啼哭不能自胜。<a id="a-CV"></a>报夫人言。<a id="a-CW"></a>太子嘱我。<a id="a-CX"></a>汝至宫时。<a id="a-CY"></a>再拜我母殷勤劝请。<a id="a-CZ"></a>莫生忧念。<a id="a-Ca"></a>道我不久得阿耨多罗三藐三菩提。<a id="a-Cb"></a>还当相见。<a id="a-Cc"></a>即执宝剑自剃头发。<a id="a-Cd"></a>掷置虚空。<a id="a-Ce"></a>诸天接取将还供养。<a id="a-Cf"></a>摩诃波阇波提。<a id="a-Cg"></a>重复悲泣作如是言。<a id="a-Ch"></a>呜呼太子头发甚长柔软青绀。<a id="a-Ci"></a>于一毛孔一毛旋生。<a id="a-Cj"></a>堪冠王冠受于王位。<a id="a-Ck"></a>汝今何为割截弃掷。<a id="a-Cl"></a>呜呼太子两臂佣长踝不露现。<a id="a-Cm"></a>行步详雅如师子王。<a id="a-Cn"></a>目如青莲。<a id="a-Co"></a>身真金色。<a id="a-Cp"></a>言音隐隐如鼓如雷。<a id="a-Cq"></a>如此之人何堪修道。<a id="a-Cr"></a>审其是地当有圣王。<a id="a-Cs"></a>此盛德人应为其主。<a id="a-Ct"></a>即说偈言。</p>
  <p id="aCu">若言此地非福处　　不应生是胜德人</p>
  <p id="aCv">既现希有功德身　　自当为世作圣王</p>
  <p id="aCw">尔时耶输陀罗发声哀哭。<a id="a-Cx"></a>责车匿言。<a id="a-Cy"></a>车匿。<a id="a-Cz"></a>太子去时。<a id="a-D0"></a>我于彼夜睡眠惛重。<a id="a-D1"></a>不觉不知。<a id="a-D2"></a>汝将太子送在何处。<a id="a-D3"></a>今去近远汝独归来。<a id="a-D4"></a>车匿。<a id="a-D5"></a>汝无利益。<a id="a-D6"></a>是我怨仇损害于我。<a id="a-D7"></a>汝作恶业今已备足。<a id="a-D8"></a>不假虚啼。<a id="a-D9"></a>车匿。<a id="a-DA"></a>此马常时嘶声闻于数里。<a id="a-DB"></a>当尔之夜何以寂然今日悲鸣但增哀感。<a id="a-DC"></a>汝与干陟俱为不善。<a id="a-DD"></a>令我无主。<a id="a-DE"></a>城邑空虚。<a id="a-DF"></a>由此干陟及汝车匿。<a id="a-DG"></a>于是车匿悲哀啼哭。<a id="a-DH"></a>报耶输陀罗言。<a id="a-DI"></a>妃今不应嗔骂干陟。<a id="a-DJ"></a>亦复不当责及于我。<a id="a-DK"></a>我与干陟初无过罪。<a id="a-DL"></a>所以者何。<a id="a-DM"></a>干陟去时非无疑难。<a id="a-DN"></a>悲鸣蹋地前却不行。<a id="a-DO"></a>嘶声彻半由旬。<a id="a-DP"></a>蹄声闻一拘卢舍。<a id="a-DQ"></a>但以诸天神力不令妃悟耳。<a id="a-DR"></a>我与干陟有何[億-音+(夫*夫)]过。<a id="a-DS"></a>大王先有严敕。<a id="a-DT"></a>一切左右善加用心。<a id="a-DU"></a>守护太子。<a id="a-DV"></a>诸城门禁兵卫之人。<a id="a-DW"></a>咸着睡眠无所觉了。<a id="a-DX"></a>太子初出如日升天。<a id="a-DY"></a>放大光明普照世界。<a id="a-DZ"></a>行路之际我最引前。<a id="a-Da"></a>初出之时。<a id="a-Db"></a>我反赞助。<a id="a-Dc"></a>诸城门户自然而开。<a id="a-Dd"></a>干陟是时足不践地。<a id="a-De"></a>剃发掷空贸易衣服。<a id="a-Df"></a>种种事业皆是诸天神力所为。<a id="a-Dg"></a>尔时耶输陀罗。<a id="a-Dh"></a>苦恼逼切忽然躃地。<a id="a-Di"></a>流泪而言。<a id="a-Dj"></a>苦哉苦哉。<a id="a-Dk"></a>何故太子弃我而去。<a id="a-Dl"></a>岂可不闻韦陀论说。<a id="a-Dm"></a>古昔有王入于深山。<a id="a-Dn"></a>携其妃后同修圣行。<a id="a-Do"></a>何故今日独舍我去。<a id="a-Dp"></a>车匿。<a id="a-Dq"></a>太子若为生天修诸苦行。<a id="a-Dr"></a>求诸天女。<a id="a-Ds"></a>然彼天女何必可求。<a id="a-Dt"></a>乃舍王位及弃我等。<a id="a-Du"></a>车匿。<a id="a-Dv"></a>我实不愿独自生天。<a id="a-Dw"></a>亦不自求人间妙乐。<a id="a-Dx"></a>愿与我主生生之处。<a id="a-Dy"></a>恒作夫妻。<a id="a-Dz"></a>还如向时受胜果报。<a id="a-E0"></a>作此语已。<a id="a-E1"></a>悲哀啼哭。<a id="a-E2"></a>又言。<a id="a-E3"></a>车匿。<a id="a-E4"></a>我主今在何处。<a id="a-E5"></a>使我无端遂同孤寡。<a id="a-E6"></a>于今已往。<a id="a-E7"></a>不衣好衣不食美食。<a id="a-E8"></a>香华璎珞我身永绝。<a id="a-E9"></a>虽复居家恒常作于山林之想。<a id="a-EA"></a>耶输陀罗以无数千言责于车匿。<a id="a-EB"></a>车匿前进谏言。<a id="a-EC"></a>大妃。<a id="a-ED"></a>莫生如是酸切懊恼。<a id="a-EE"></a>所以者何。<a id="a-EF"></a>太子出时诸天翊从。<a id="a-EG"></a>东方天王及乾闼婆主。<a id="a-EH"></a>南方天王及鸠槃茶主。<a id="a-EI"></a>西方天王及大龙主。<a id="a-EJ"></a>北方天王及夜叉主。<a id="a-EK"></a>其身悉被金刚铠甲。<a id="a-EL"></a>或执弓刀。<a id="a-EM"></a>或持矛戟。<a id="a-EN"></a>或复导前。<a id="a-EO"></a>或复随后。<a id="a-EP"></a>梵王帝释及日月天。<a id="a-EQ"></a>皆将眷属。<a id="a-ER"></a>欲界天子。<a id="a-ES"></a>化作摩那婆身。<a id="a-ET"></a>天人宝女无数千亿皆大欢喜。<a id="a-EU"></a>将天妙华散太子上。<a id="a-EV"></a>太子观见。<a id="a-EW"></a>不取不舍不贪不高。<a id="a-EX"></a>犹如虚空无所挂碍。<a id="a-EY"></a>我今难可一一具说。</p>
  <p id="aEZ">尔时输檀王遥闻宫内哀哭之声。<a id="a-Ea"></a>便从自宫苍忙而出是时车匿赍菩萨宝冠珠璎伞盖。<a id="a-Eb"></a>牵彼干陟来至王前。<a id="a-Ec"></a>一一具陈头面作礼。</p>
  <p id="aEd">时输檀王既见菩萨诸庄严具。<a id="a-Ee"></a>兼闻车匿所说言词。<a id="a-Ef"></a>失声大唤作如是言。<a id="a-Eg"></a>呜呼呜呼。<a id="a-Eh"></a>我之爱子。<a id="a-Ei"></a>一旦背我今何所去。<a id="a-Ej"></a>自绝宛转号啕而哭。<a id="a-Ek"></a>是时迦毗罗城所有居人。<a id="a-El"></a>悉皆哀哭声震天地。<a id="a-Em"></a>诸释眷属各各悲恋。<a id="a-En"></a>不能自持相视流泪。<a id="a-Eo"></a>咸来谏喻扶王令坐。<a id="a-Ep"></a>王虽暂稣少时还绝。<a id="a-Eq"></a>良久醒悟。<a id="a-Er"></a>责车匿言。<a id="a-Es"></a>汝将我子弃掷何处。<a id="a-Et"></a>车匿惶怖。<a id="a-Eu"></a>白言。<a id="a-Ev"></a>大王。<a id="a-Ew"></a>太子弃舍五欲不染世间。<a id="a-Ex"></a>殷勤切谏都无回意。<a id="a-Ey"></a>即语我言。<a id="a-Ez"></a>汝莫谏我。<a id="a-F0"></a>我今不须一切欲乐。<a id="a-F1"></a>愿舍国位乐此山林。</p>
  <p id="aF2">时输檀王重闻车匿如是语已。<a id="a-F3"></a>流泪懊恼。<a id="a-F4"></a>语车匿言。<a id="a-F5"></a>我今穷矣。<a id="a-F6"></a>无复气势。<a id="a-F7"></a>手足悉折。<a id="a-F8"></a>犹如朽株。<a id="a-F9"></a>亦如大树无有枝叶。<a id="a-FA"></a>敌境或当轻侮于我。<a id="a-FB"></a>我今单己无所能为。<a id="a-FC"></a>呜呼我子。<a id="a-FD"></a>最胜丈夫。<a id="a-FE"></a>何故弃家违离我愿。<a id="a-FF"></a>呜呼我子。<a id="a-FG"></a>诸相满足百福庄严。<a id="a-FH"></a>一一相中皆悉备具。<a id="a-FI"></a>伺诸婇女睡眠不觉。<a id="a-FJ"></a>忽然而出。<a id="a-FK"></a>呜呼我子善巧多智。<a id="a-FL"></a>昔在宫内我无忧愁。<a id="a-FM"></a>今舍我去无复依倚。<a id="a-FN"></a>呜呼我子。<a id="a-FO"></a>上族中生恒为众人之所尊重。<a id="a-FP"></a>弃舍宝位及以四方一切眷属。<a id="a-FQ"></a>单己而去。<a id="a-FR"></a>譬如白象摧折大木。<a id="a-FS"></a>我子去时所有城门难开难闭。<a id="a-FT"></a>开闭之时其声远彻。<a id="a-FU"></a>云何此夜人皆不闻。<a id="a-FV"></a>必是天神令无声响。<a id="a-FW"></a>呜呼我子。<a id="a-FX"></a>捐舍宝位如弃涕唾。<a id="a-FY"></a>我先为汝造三时殿。<a id="a-FZ"></a>调适寒暝。<a id="a-Fa"></a>云何一朝弃之而去。<a id="a-Fb"></a>娱乐旷野游处山林。<a id="a-Fc"></a>甘与禽兽而为伴侣。<a id="a-Fd"></a>于今已往。<a id="a-Fe"></a>护城诸神皆悉弃舍此城而去。<a id="a-Ff"></a>呜呼我子。<a id="a-Fg"></a>爱念之心彻我骨髓。<a id="a-Fh"></a>何故弃我入于山林。</p>
  <p id="aFi">尔时输檀王。<a id="a-Fj"></a>忆念菩萨不舍昼夜。<a id="a-Fk"></a>欲抑令还。<a id="a-Fl"></a>复思仙人昔日有记。<a id="a-Fm"></a>若在家者当为转轮圣王。<a id="a-Fn"></a>七宝自然主四天下。<a id="a-Fo"></a>千子具足端正勇健。<a id="a-Fp"></a>能伏怨敌。<a id="a-Fq"></a>若令出家必得阿耨多罗三藐三菩提。<a id="a-Fr"></a>开化十方。<a id="a-Fs"></a>定知我子必不肯还。<a id="a-Ft"></a>普召大臣而告之曰。<a id="a-Fu"></a>卿等在家皆有子息。<a id="a-Fv"></a>共相娱乐目前有慰。<a id="a-Fw"></a>不念吾忧。<a id="a-Fx"></a>吾有一子奇相圣达。<a id="a-Fy"></a>当为转轮圣王主四天下。<a id="a-Fz"></a>一旦离别入于深山穷谷绝险无人之处。<a id="a-G0"></a>饥渴寒热令谁所悉。<a id="a-G1"></a>卿等子弟宜择五人追而侍之。<a id="a-G2"></a>若中道还者灭卿五族。<a id="a-G3"></a>大臣奉敕即简五人。<a id="a-G4"></a>入山求侍。<a id="a-G5"></a>是时五人追不能及。<a id="a-G6"></a>心自念言。<a id="a-G7"></a>是为逸人。<a id="a-G8"></a>行不择路何道之有。<a id="a-G9"></a>我若归还必灭吾族。<a id="a-GA"></a>不如选可住处随意而住。<a id="a-GB"></a>于是五跋陀罗遁于山林。</p>
 </body>
</html>