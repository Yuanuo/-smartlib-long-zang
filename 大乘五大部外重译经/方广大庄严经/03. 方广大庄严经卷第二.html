<!doctype html>
<html id="z3IBTiHNY" data-ver="772">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘五大部外重译经">
  <meta period="unknown">
 </head>
 <body>
  <h1 id="a1">方广大庄严经卷第二</h1>
  <h2 id="a2">降生品第五</h2>
  <p id="a3">尔时佛告诸比丘。<a id="a-4"></a>菩萨为诸天人演说正法。<a id="a-5"></a>劝勉开晓令其悦豫。<a id="a-6"></a>告天众言。<a id="a-7"></a>我当以何形像下阎浮提。<a id="a-8"></a>或有说言。<a id="a-9"></a>为童子形。<a id="a-A"></a>或有说言。<a id="a-B"></a>释梵之形。<a id="a-C"></a>或有说言。<a id="a-D"></a>神妙天形。<a id="a-E"></a>或有说言。<a id="a-F"></a>阿修罗乾闼婆迦楼罗紧那罗摩睺罗伽等形。<a id="a-G"></a>或有说言。<a id="a-H"></a>日月天形。<a id="a-I"></a>或有说言。<a id="a-J"></a>金翅鸟形。<a id="a-K"></a>说如是等种种形像。<a id="a-L"></a>尔时众中有一天子。<a id="a-M"></a>名曰胜光。<a id="a-N"></a>昔在阎浮提中为婆罗门。<a id="a-O"></a>于无上菩提心不退转。<a id="a-P"></a>作如是言。<a id="a-Q"></a>围陀论说。<a id="a-R"></a>下生菩萨当作象形而入母胎。<a id="a-S"></a>即说偈言。</p>
  <p id="aT">菩萨降神　　应为象形</p>
  <p id="aU">端正姝好　　顶上红色</p>
  <p id="aV">皎洁鲜净　　如白玻[王*(黍-禾+利)]</p>
  <p id="aW">具足六牙　　饰以金勒</p>
  <p id="aX">无不吉祥　　围陀先记</p>
  <p id="aY">三十二相　　当下阎浮</p>
  <p id="aZ">佛告诸比丘。<a id="a-a"></a>菩萨于兜率天宫。<a id="a-b"></a>周遍观察将下生时。<a id="a-c"></a>输檀王宫先现八种瑞相。<a id="a-d"></a>何等为八。<a id="a-e"></a>一者王宫忽然清净。<a id="a-f"></a>不加扫洒。<a id="a-g"></a>无诸秽恶尘土瓦砾蚊虻蚰蜒百足之类。<a id="a-h"></a>周匝布散种种妙花香气芬馥。<a id="a-i"></a>二者从雪山中众鸟来集。<a id="a-j"></a>异类杂色毛羽光鲜。<a id="a-k"></a>于王宫中楼阁殿堂栋梁轩牖。<a id="a-l"></a>哀鸣相和遨游自乐。<a id="a-m"></a>三者于王宫中。<a id="a-n"></a>草木花叶一时敷荣。<a id="a-o"></a>四者王宫池沼皆生莲花大如车轮。<a id="a-p"></a>有百千叶覆映水上。<a id="a-q"></a>五者王宫珍器自然而有苏油石蜜。<a id="a-r"></a>种种美味。<a id="a-s"></a>食而无尽。<a id="a-t"></a>六者王宫乐器箫笛箜篌琴瑟之属。<a id="a-u"></a>非因击奏。<a id="a-v"></a>皆出种种微妙之音。<a id="a-w"></a>七者王宫金银琉璃车磲马瑙摩尼珊瑚。<a id="a-x"></a>一切珍藏悉皆盈满。<a id="a-y"></a>八者王宫有大光明映蔽日月。<a id="a-z"></a>遇斯光者身心安乐得未曾有。<a id="a-10"></a>如是名为八种瑞相。<a id="a-11"></a>是时摩耶圣后。<a id="a-12"></a>澡浴庄饰。<a id="a-13"></a>涂诸天香着妙衣服。<a id="a-14"></a>众宝自严欢喜悦豫。<a id="a-15"></a>身心清净。<a id="a-16"></a>以一万婇女围绕侍从。<a id="a-17"></a>游音乐殿中诣输檀王。<a id="a-18"></a>于王右边。<a id="a-19"></a>升妙宝网庄严之座。<a id="a-1A"></a>坐已容貌熙怡开颜微笑。<a id="a-1B"></a>于是颂曰。</p>
  <p id="a1C">善哉大王幸哀许　　我今欲陈微妙愿</p>
  <p id="a1D">从是恒起仁慈心　　当持八关清净戒</p>
  <p id="a1E">不害众生如爱己　　三业十善常修习</p>
  <p id="a1F">远离嫉妒谄曲心　　愿王于我莫生染</p>
  <p id="a1G">闻此禁戒非随喜　　恐王长夜婴苦报</p>
  <p id="a1H">惟愿令我得别居　　宫殿香花自严饰</p>
  <p id="a1I">诸善婇女常围绕　　鼓乐弦歌演法音</p>
  <p id="a1J">凡鄙恶人令离我　　淫秽香花皆不御</p>
  <p id="a1K">一切囚徒悉宽宥　　要当遣彼囹圄空</p>
  <p id="a1L">七日七夜广行檀　　给济贫乏令充足</p>
  <p id="a1M">必使正化轻徭役　　尽令公庭无诤讼</p>
  <p id="a1N">各各慈心互相向　　如升忉利欢喜园</p>
  <p id="a1O">怜愍世间同一子　　法教如斯甚安乐</p>
  <p id="a1P">王闻此言大欢悦　　如所愿者皆相许</p>
  <p id="a1Q">即敕诸臣净宫殿　　幡盖香花恣严饰</p>
  <p id="a1R">复以二万勇健军　　操持剑戟令防护</p>
  <p id="a1S">婇女弦歌相娱乐　　复以璎珞庄严身</p>
  <p id="a1T">珍床宝座敷綩綖　　处在胜殿如天女</p>
  <p id="a1U">佛告诸比丘。<a id="a-1V"></a>尔时四天王释提桓因。<a id="a-1W"></a>夜摩天。<a id="a-1X"></a>兜率陀天。<a id="a-1Y"></a>乐变化天。<a id="a-1Z"></a>他化自在天。<a id="a-1a"></a>娑婆世界主梵天王。<a id="a-1b"></a>梵众天。<a id="a-1c"></a>梵辅天。<a id="a-1d"></a>妙光天。<a id="a-1e"></a>少光天。<a id="a-1f"></a>光严天。<a id="a-1g"></a>净居天。<a id="a-1h"></a>阿迦尼吒天。<a id="a-1i"></a>摩醯首罗天及余无量百千天众。<a id="a-1j"></a>悉皆云集互相谓言。<a id="a-1k"></a>菩萨将欲下生。<a id="a-1l"></a>我等诸天不往侍从。<a id="a-1m"></a>堕无反复不知恩养。<a id="a-1n"></a>谁能堪任侍卫菩萨下阎浮提。<a id="a-1o"></a>从初入胎及以出胎。<a id="a-1p"></a>童子盛年。<a id="a-1q"></a>游戏受欲。<a id="a-1r"></a>出家苦行。<a id="a-1s"></a>诣菩提座。<a id="a-1t"></a>降伏魔军。<a id="a-1u"></a>转正法轮现大神力。<a id="a-1v"></a>下忉利天入般涅槃。<a id="a-1w"></a>常能奉事终不舍离。<a id="a-1x"></a>尔时诸天子等。<a id="a-1y"></a>而说颂曰。</p>
  <p id="a1z">汝等谁堪任　　欢喜随菩萨</p>
  <p id="a20">当得福增长　　亦获大名誉</p>
  <p id="a21">若求忉利宫　　胜妙常安乐</p>
  <p id="a22">婇女众围绕　　应随清净月</p>
  <p id="a23">若求妙园林　　胜处常游戏</p>
  <p id="a24">宝地金花饰　　应随离垢光</p>
  <p id="a25">若求象马车　　游处欢喜园</p>
  <p id="a26">婇女众围绕　　应随大丈夫</p>
  <p id="a27">若求夜摩天　　及以兜率宫</p>
  <p id="a28">所生常见敬　　应随大名称</p>
  <p id="a29">若求化乐天　　自在诸宫室</p>
  <p id="a2A">游戏变化乐　　应随功德者</p>
  <p id="a2B">若求作魔王　　远离诸毒心</p>
  <p id="a2C">神变穷边际　　应随利益者</p>
  <p id="a2D">若求超欲界　　住胜妙梵宫</p>
  <p id="a2E">修行四等心　　应随禅定者</p>
  <p id="a2F">若求生人间　　受轮王胜报</p>
  <p id="a2G">七宝从心至　　应随离欲尊</p>
  <p id="a2H">若求人王位　　长者及居士</p>
  <p id="a2I">财富无怨敌　　应随无上士</p>
  <p id="a2J">若求大富贵　　端正及名誉</p>
  <p id="a2K">教令有威德　　应随梵音者</p>
  <p id="a2L">若求人天报　　并致三界安</p>
  <p id="a2M">无漏慧及禅　　应随法自在</p>
  <p id="a2N">若求断贪欲　　及去嗔痴等</p>
  <p id="a2O">淡泊志寂然　　应随调心者</p>
  <p id="a2P">若求一切智　　缘觉及声闻</p>
  <p id="a2Q">十方师子吼　　应随功德海</p>
  <p id="a2R">若求闭恶趣　　开诸甘露门</p>
  <p id="a2S">方升八正道　　应随远险路</p>
  <p id="a2T">若求见诸佛　　听受甚深法</p>
  <p id="a2U">及冀众福祐　　应随功德藏</p>
  <p id="a2V">若求出缠缚　　生老病死苦</p>
  <p id="a2W">清净如虚空　　应随离垢人</p>
  <p id="a2X">若求一切敬　　相好庄严德</p>
  <p id="a2Y">及能拯自他　　应随可欣乐</p>
  <p id="a2Z">若求戒定慧　　甚深难可证</p>
  <p id="a2a">智者速解脱　　应随大医王</p>
  <p id="a2b">若求无量德　　究竟皆圆满</p>
  <p id="a2c">及生涅槃乐　　应随智成就</p>
  <p id="a2d">尔时诸天众会闻此偈已。<a id="a-2e"></a>八万四千四天王天。<a id="a-2f"></a>百千忉利天。<a id="a-2g"></a>百千夜摩天。<a id="a-2h"></a>百千兜率天。<a id="a-2i"></a>百千化乐天。<a id="a-2j"></a>百千他化自在天。<a id="a-2k"></a>六万魔天。<a id="a-2l"></a>前世积德六万八千梵众天。<a id="a-2m"></a>乃至阿迦尼吒天与无央数百千诸天。<a id="a-2n"></a>如是等天先来在曾。<a id="a-2o"></a>复有他方东西南北四维上下无量百千诸天众等。<a id="a-2p"></a>皆悉来集。<a id="a-2q"></a>时大会中上首天子。<a id="a-2r"></a>而说颂曰。</p>
  <p id="a2s">汝等今应听　　我起决定心</p>
  <p id="a2t">舍欲及神通　　诸禅三昧乐</p>
  <p id="a2u">随从最胜者　　降生处母胎</p>
  <p id="a2v">不令诸恶侵　　常当为拥护</p>
  <p id="a2w">以诸妙音乐　　赞诵功德海</p>
  <p id="a2x">令天人欢喜　　发无上道心</p>
  <p id="a2y">人天闻是已　　欢喜消众患</p>
  <p id="a2z">散以曼陀花　　月花胜月等</p>
  <p id="a30">及熏沉水香　　供养净福者</p>
  <p id="a31">菩萨处胎中　　不为三垢染</p>
  <p id="a32">越于生老死　　得导穷边际</p>
  <p id="a33">我等持净心　　随从智慧者</p>
  <p id="a34">释梵天王等　　见行七步时</p>
  <p id="a35">以手捧香水　　浴是无垢圣</p>
  <p id="a36">顺世诸所为　　人天获大福</p>
  <p id="a37">处欲常无染　　踰城弃宝位</p>
  <p id="a38">我等愿随逐　　敷草坐道场</p>
  <p id="a39">降魔成正觉　　劝说微妙法</p>
  <p id="a3A">佛事遍三界　　甘露洽群生</p>
  <p id="a3B">乃至归涅槃　　常随无暂舍</p>
  <p id="a3C">佛告诸比丘。<a id="a-3D"></a>欲界无量天女。<a id="a-3E"></a>见菩萨身形相微妙。<a id="a-3F"></a>将欲下生。<a id="a-3G"></a>各作是言。<a id="a-3H"></a>何等女人应生菩萨。<a id="a-3I"></a>必有胜德堪怀尊者咸皆慕羡怀敬爱心。<a id="a-3J"></a>以己福报获彼神通。<a id="a-3K"></a>得意生身。<a id="a-3L"></a>自彼天宫于刹那顷至迦毗罗城。<a id="a-3M"></a>其迦毗罗城周匝百千。<a id="a-3N"></a>园林池沼庄严殊胜。<a id="a-3O"></a>如帝释宫。<a id="a-3P"></a>于其宫内有一大殿。<a id="a-3Q"></a>名曰持国。<a id="a-3R"></a>摩耶圣后住在其中。<a id="a-3S"></a>种种庄严敷置绮丽。<a id="a-3T"></a>清净无垢光明威神。<a id="a-3U"></a>圣后身佩璎珞被以天衣。<a id="a-3V"></a>种种妙宝庄严其体。<a id="a-3W"></a>时诸天女至此殿已。<a id="a-3X"></a>住在虚空瞻于圣后。<a id="a-3Y"></a>而有偈言。</p>
  <p id="a3Z">欲界诸天女　　观菩萨妙身</p>
  <p id="a3a">咸作是思惟　　菩萨母何类</p>
  <p id="a3b">竞持花鬘等　　涂香及末香</p>
  <p id="a3c">欢喜诣王宫　　合掌而恭敬</p>
  <p id="a3d">袨服丽容貌　　舒手咸共指</p>
  <p id="a3e">见坐胜宝床　　善心谛观察</p>
  <p id="a3f">人间斯妙质　　天上未曾有</p>
  <p id="a3g">我等常自谓　　天女中殊胜</p>
  <p id="a3h">今睹斯人已　　自生轻贱心</p>
  <p id="a3i">胜功德庄严　　颜容甚端正</p>
  <p id="a3j">若非此胜德　　谁堪菩萨母</p>
  <p id="a3k">譬如无价珠　　置于净宝器</p>
  <p id="a3l">如是菩萨母　　堪怀胜德人</p>
  <p id="a3m">见者生欢喜　　其心无厌倦</p>
  <p id="a3n">面目甚端正　　身相极光明</p>
  <p id="a3o">如月在虚空　　睹之而意净</p>
  <p id="a3p">如日盛晖耀　　如真金百炼</p>
  <p id="a3q">见彼菩萨母　　光明亦如是</p>
  <p id="a3r">发香且柔泽　　绀黑类玄蜂</p>
  <p id="a3s">皓齿如空星　　目若青莲叶</p>
  <p id="a3t">支节善随转　　手足皆平正</p>
  <p id="a3u">天中尚无匹　　人间谁与比</p>
  <p id="a3v">如是审观察　　右绕散香花</p>
  <p id="a3w">称名叹佛母　　还返于天上</p>
  <p id="a3x">尔时四护世　　释梵及欲天</p>
  <p id="a3y">并余八部众　　皆来卫佛母</p>
  <p id="a3z">诸天咸已见　　菩萨将下生</p>
  <p id="a40">赍持妙香花　　欢喜诣前住</p>
  <p id="a41">合掌稽首请　　下生时已至</p>
  <p id="a42">辩才师子王　　哀愍生世间</p>
  <p id="a43">佛告诸比丘。<a id="a-44"></a>菩萨将下生时。<a id="a-45"></a>东方有无量百千菩萨。<a id="a-46"></a>皆是一生补处。<a id="a-47"></a>来诣兜率天宫供养菩萨。<a id="a-48"></a>南西北方四维上下一生补处。<a id="a-49"></a>皆至兜率天宫供养菩萨。<a id="a-4A"></a>十方世界四天王天。<a id="a-4B"></a>三十三天。<a id="a-4C"></a>夜摩天。<a id="a-4D"></a>兜率陀天。<a id="a-4E"></a>乐变化天。<a id="a-4F"></a>他化自在天。<a id="a-4G"></a>如是等各与八万四千天女。<a id="a-4H"></a>前后围绕至兜率宫。<a id="a-4I"></a>鼓乐弦歌供养菩萨。<a id="a-4J"></a>尔时菩萨处大楼阁。<a id="a-4K"></a>坐于众德所生胜藏师子之座。<a id="a-4L"></a>彼诸菩萨及无量百千万亿那由他诸天围绕。<a id="a-4M"></a>供养恭敬尊重赞叹。<a id="a-4N"></a>即于兜率最胜天宫。<a id="a-4O"></a>而便降生。<a id="a-4P"></a>将下生时。<a id="a-4Q"></a>放未曾有身相光明。<a id="a-4R"></a>遍照三千大千世界。<a id="a-4S"></a>世界中间幽冥之处。<a id="a-4T"></a>日月威光所不能照。<a id="a-4U"></a>而皆大明。<a id="a-4V"></a>其中众生各得相见。<a id="a-4W"></a>咸作是言。<a id="a-4X"></a>云何此中忽生众生。<a id="a-4Y"></a>是时三千大千世界。<a id="a-4Z"></a>六种震动有十八相。<a id="a-4a"></a>所谓摇动。<a id="a-4b"></a>极摇动。<a id="a-4c"></a>遍摇动。<a id="a-4d"></a>扣击。<a id="a-4e"></a>极扣击。<a id="a-4f"></a>遍扣击。<a id="a-4g"></a>移转。<a id="a-4h"></a>极移转。<a id="a-4i"></a>遍移转。<a id="a-4j"></a>涌覆。<a id="a-4k"></a>极涌覆。<a id="a-4l"></a>遍涌覆。<a id="a-4m"></a>出声。<a id="a-4n"></a>极出声。<a id="a-4o"></a>遍出声。<a id="a-4p"></a>边涌中没。<a id="a-4q"></a>中涌边没。<a id="a-4r"></a>东涌西没。<a id="a-4s"></a>西涌东没。<a id="a-4t"></a>南涌北没。<a id="a-4u"></a>北涌南没。<a id="a-4v"></a>是时一切众生欢喜踊跃。<a id="a-4w"></a>爱乐清净快乐无极。<a id="a-4x"></a>称扬赞美闻诸声时。<a id="a-4y"></a>无一众生恐畏惊悸。<a id="a-4z"></a>梵释护世日月威光皆悉不现。<a id="a-50"></a>一切地狱畜生饿鬼及诸众生皆蒙安隐。<a id="a-51"></a>无一众生于此时中为贪嗔痴等一切烦恼之所逼迫。<a id="a-52"></a>互相慈愍起利益心。<a id="a-53"></a>如父如母如兄如弟。<a id="a-54"></a>人天乐器不鼓自鸣。<a id="a-55"></a>无量诸天顶戴擎捧是妙楼阁。<a id="a-56"></a>无量百千天女前后围绕奏天伎乐。<a id="a-57"></a>其乐音中出是妙偈。<a id="a-58"></a>叹菩萨曰。</p>
  <p id="a59">尊者长夜积修习　　所有净业皆圆满</p>
  <p id="a5A">住于真正胜理中　　今致天人上供养</p>
  <p id="a5B">往昔无量拘胝劫　　能施所爱妻子等</p>
  <p id="a5C">由彼行檀获胜报　　故得诸天妙花香</p>
  <p id="a5D">自割身肉而秤之　　慈心救彼垂死鸽</p>
  <p id="a5E">复以行檀获胜报　　能令饿鬼得充足</p>
  <p id="a5F">尊者过去无边劫　　坚持净戒未尝毁</p>
  <p id="a5G">由彼尸罗获胜报　　能令恶趣息众患</p>
  <p id="a5H">尊者过去无边劫　　求菩提故行忍辱</p>
  <p id="a5I">由彼羼提获胜报　　能令人天互慈愍</p>
  <p id="a5J">尊者过去无边劫　　胜修精进无休已</p>
  <p id="a5K">由彼勤劬获胜报　　身相端严如须弥</p>
  <p id="a5L">尊者过去无边劫　　为断结使修诸定</p>
  <p id="a5M">由彼禅那获胜报　　能令今世无烦恼</p>
  <p id="a5N">尊者过去无边劫　　修习智慧断诸结</p>
  <p id="a5O">由彼般若获胜报　　能使光明甚清净</p>
  <p id="a5P">被慈甲胄除烦恼　　由愍世间今现生</p>
  <p id="a5Q">证得第一妙喜舍　　尊获梵住归命礼</p>
  <p id="a5R">照以智慧光明炬　　净除痴冥诸过失</p>
  <p id="a5S">三千大千以为主　　归命牟尼大导师</p>
  <p id="a5T">胜慧神足得诸通　　见真实义能示现</p>
  <p id="a5U">自既得济能拯物　　归命船师能渡者</p>
  <p id="a5V">随顺世法示同凡　　不为世法之所染</p>
  <p id="a5W">一切众生若闻见　　获不思议胜利益</p>
  <p id="a5X">况复听闻尊妙法　　信乐当生广大善</p>
  <p id="a5Y">兜率天宫行暗冥　　阎浮提中日将出</p>
  <p id="a5Z">烦恼惛睡诸群生　　尊者皆当令觉悟</p>
  <p id="a5a">迦毗罗城益兴盛　　无量诸天众围绕</p>
  <p id="a5b">诸天宝女奏天乐　　周遍王城演妙音</p>
  <p id="a5c">佛母妙色以庄严　　福德威容乘净业</p>
  <p id="a5d">圣子端正甚奇特　　光明遍照三千界</p>
  <p id="a5e">其国所有诸众生　　皆离诤论诸烦恼</p>
  <p id="a5f">一切慈心相敬顺　　悉由菩萨之威力</p>
  <p id="a5g">输檀王种当兴盛　　由斯应绍转轮王</p>
  <p id="a5h">其城所有诸珍藏　　一切众宝皆盈满</p>
  <p id="a5i">夜叉罗刹鸠槃茶　　修罗密迹诸天众</p>
  <p id="a5j">守护菩萨所居处　　不久皆当证解脱</p>
  <p id="a5k">悉以回向菩提道　　愿速如尊成正觉</p>
  <p data-pb></p>
  <h2 id="a5l">处胎品第六</h2>
  <p id="a5m">佛告诸比丘。<a id="a-5n"></a>冬节过已。<a id="a-5o"></a>于春分中毗舍佉月。<a id="a-5p"></a>丛林花叶鲜泽可爱。<a id="a-5q"></a>不寒不热。<a id="a-5r"></a>氏宿合时三界胜人。<a id="a-5s"></a>观察天下白月圆净。<a id="a-5t"></a>而弗沙星正与月合。<a id="a-5u"></a>菩萨是时从兜率天宫没。<a id="a-5v"></a>入于母胎。<a id="a-5w"></a>为白象形。<a id="a-5x"></a>六牙具足。<a id="a-5y"></a>其牙金色首有红光。<a id="a-5z"></a>形相诸根悉皆圆满。<a id="a-60"></a>正念了知。<a id="a-61"></a>于母右胁降神而入。<a id="a-62"></a>圣后是时安隐睡眠。<a id="a-63"></a>即于梦中见如斯事。<a id="a-64"></a>尔时世尊。<a id="a-65"></a>欲重宣此义。<a id="a-66"></a>而说偈言。</p>
  <p id="a67">胜人托生为白象　　皎洁如雪具六牙</p>
  <p id="a68">鼻足姝妙首红光　　支节相状皆圆满</p>
  <p id="a69">降身右胁如游戏　　佛母因斯极欢喜</p>
  <p id="a6A">未曾得见及未闻　　身心安隐如禅定</p>
  <p id="a6B">尔时圣后身心遍喜。<a id="a-6C"></a>即于座上以众妙宝庄严其身。<a id="a-6D"></a>无数婇女恭敬围绕。<a id="a-6E"></a>下于胜殿诣无忧园。<a id="a-6F"></a>到彼园已。<a id="a-6G"></a>遣信白输檀王言。<a id="a-6H"></a>要欲相见。<a id="a-6I"></a>王宜暂来。<a id="a-6J"></a>王闻是信心甚欢喜。<a id="a-6K"></a>从宝座起。<a id="a-6L"></a>与诸臣佐及诸眷属。<a id="a-6M"></a>前后翊从诣无忧园。<a id="a-6N"></a>既至园门举体皆重。<a id="a-6O"></a>不能前进。<a id="a-6P"></a>而说偈言。</p>
  <p id="a6Q">忆昔赴强敌　　身犹不为重</p>
  <p id="a6R">今者忽如是　　此变当问谁</p>
  <p id="a6S">时净居天子。<a id="a-6T"></a>于虚空中现其半身。<a id="a-6U"></a>为输檀王。<a id="a-6V"></a>而说颂曰。</p>
  <p id="a6W">菩萨大威德　　下于兜率宫</p>
  <p id="a6X">托在圣后胎　　为王之太子</p>
  <p id="a6Y">众行皆圆满　　人天所恭敬</p>
  <p id="a6Z">具慈悲福慧　　灌顶当受职</p>
  <p id="a6a">时输檀王闻是偈已。<a id="a-6b"></a>合掌稽首作如是言。<a id="a-6c"></a>我今见此希有之事。<a id="a-6d"></a>于是入见圣后。<a id="a-6e"></a>自除憍慢。<a id="a-6f"></a>前问圣后欲何所求。<a id="a-6g"></a>惟愿为说。<a id="a-6h"></a>尔时圣后。<a id="a-6i"></a>以偈答曰。</p>
  <p id="a6j">我于睡梦中　　见象如白银</p>
  <p id="a6k">光色超日月　　身相甚严净</p>
  <p id="a6l">六牙有威势　　难坏如金刚</p>
  <p id="a6m">支体甚坚好　　来入于我腹</p>
  <p id="a6n">尔后多瑞相　　愿王今善听</p>
  <p id="a6o">我见三千界　　弘敞广严饰</p>
  <p id="a6p">每于寝寐时　　诸天来赞我</p>
  <p id="a6q">贪嗔等烦恼　　结使皆销灭</p>
  <p id="a6r">我心寂静乐　　如在禅定中</p>
  <p id="a6s">宜唤占梦人　　明解围陀论</p>
  <p id="a6t">善闲八耀法　　能辨吉凶者</p>
  <p id="a6u">速召彼人来　　为我解斯梦</p>
  <p id="a6v">时王闻此语　　即召占梦人</p>
  <p id="a6w">而语彼人言　　宜占圣后梦</p>
  <p id="a6x">圣后时告彼　　己所梦因缘</p>
  <p id="a6y">汝既称善占　　吾今为汝说</p>
  <p id="a6z">我梦象如雪　　踰于日月光</p>
  <p id="a70">威势有六牙　　支体甚严好</p>
  <p id="a71">妙色极光净　　坚密如金刚</p>
  <p id="a72">来入我腹中　　我梦如是事</p>
  <p id="a73">其人闻圣后　　说所梦因缘</p>
  <p id="a74">皆曰无不利　　斯梦甚为吉</p>
  <p id="a75">种族当兴盛　　必生胜相子</p>
  <p id="a76">在家作轮王　　威力统所化</p>
  <p id="a77">出家成佛道　　哀愍诸世间</p>
  <p id="a78">当洒甘露法　　为天人所敬</p>
  <p id="a79">时输檀王。<a id="a-7A"></a>闻婆罗门解梦因缘。<a id="a-7B"></a>心甚欢喜。<a id="a-7C"></a>即以上妙衣服种种美食。<a id="a-7D"></a>而赐与之令归本处。<a id="a-7E"></a>佛告诸比丘。<a id="a-7F"></a>时输檀王。<a id="a-7G"></a>于四城门四衢道中。<a id="a-7H"></a>为菩萨故设大施会。<a id="a-7I"></a>须食与食。<a id="a-7J"></a>须衣与衣。<a id="a-7K"></a>乃至香花卧具田宅骑乘一切所求。<a id="a-7L"></a>皆悉给与。<a id="a-7M"></a>王时念言。<a id="a-7N"></a>于何宫殿安置圣后。<a id="a-7O"></a>令得无忧欢乐而住。<a id="a-7P"></a>时四天王来至王所。<a id="a-7Q"></a>作如是言。<a id="a-7R"></a>惟愿大王善自安隐勿思此事。<a id="a-7S"></a>我与菩萨取妙宫殿。<a id="a-7T"></a>时天帝释即来王所。<a id="a-7U"></a>而说偈言。</p>
  <p id="a7V">护世宫为劣　　不堪圣后居</p>
  <p id="a7W">忉利有胜殿　　持来奉菩萨</p>
  <p id="a7X">时夜摩天子。<a id="a-7Y"></a>复来王所。<a id="a-7Z"></a>而说偈言。</p>
  <p id="a7a">我有胜妙殿　　超过忉利宫</p>
  <p id="a7b">在彼夜摩天　　今持奉菩萨</p>
  <p id="a7c">兜率天子。<a id="a-7d"></a>复来王所。<a id="a-7e"></a>而说偈言。</p>
  <p id="a7f">兜率妙天宫　　菩萨本居止</p>
  <p id="a7g">是为最殊胜　　还持奉菩萨</p>
  <p id="a7h">化乐天子。<a id="a-7i"></a>复来王所。<a id="a-7j"></a>而说偈言。</p>
  <p id="a7k">我有宝宫殿　　随心所化生</p>
  <p id="a7l">庄严甚奇妙　　愿以奉菩萨</p>
  <p id="a7m">他化自在天子。<a id="a-7n"></a>复来王所。<a id="a-7o"></a>而说偈言。</p>
  <p id="a7p">我有妙宫殿　　超过诸欲天</p>
  <p id="a7q">众宝所庄严　　清净悦心意</p>
  <p id="a7r">光明甚奇耀　　周匝散香花</p>
  <p id="a7s">愿以安圣后　　持来奉菩萨</p>
  <p id="a7t">佛告诸比丘。<a id="a-7u"></a>是时欲界诸天子等。<a id="a-7v"></a>为供养故。<a id="a-7w"></a>各各赍彼所有宫殿来至输檀王宫。<a id="a-7x"></a>其王亦为菩萨造妙宫殿。<a id="a-7y"></a>绮饰精丽人间所无。<a id="a-7z"></a>尔时菩萨以大严三昧威神力故。<a id="a-80"></a>令彼一切诸宫殿中。<a id="a-81"></a>悉现摩耶圣后之身。<a id="a-82"></a>皆有菩萨。<a id="a-83"></a>于母右胁结加趺坐。<a id="a-84"></a>诸天子等各各自谓。<a id="a-85"></a>菩萨之母惟住我宫。<a id="a-86"></a>尔时世尊。<a id="a-87"></a>重说偈言。</p>
  <p id="a88">大严三昧　　神化难思</p>
  <p id="a89">诸天悦豫　　父王欢喜</p>
  <p id="a8A">说是经时。<a id="a-8B"></a>会中有诸天子生如是念。<a id="a-8C"></a>四天王天闻此人间污秽不净。<a id="a-8D"></a>况乎此上三十三天乃至兜率诸大天耶。<a id="a-8E"></a>云何菩萨世间之宝。<a id="a-8F"></a>最胜清净殊妙香洁。<a id="a-8G"></a>乃舍兜率处在人间。<a id="a-8H"></a>于母胎中经于十月。<a id="a-8I"></a>尔时阿难承佛威神。<a id="a-8J"></a>长跪合掌而白佛言。<a id="a-8K"></a>世尊。<a id="a-8L"></a>女人之身多诸欲恶。<a id="a-8M"></a>云何如来为菩萨时。<a id="a-8N"></a>乃舍兜率处于母胎右胁而住。<a id="a-8O"></a>佛告阿难。<a id="a-8P"></a>菩萨昔在母胎。<a id="a-8Q"></a>不为不净之所染污。<a id="a-8R"></a>恒处宝殿严净第一。<a id="a-8S"></a>如是宝殿为欲见不。<a id="a-8T"></a>当示于汝。<a id="a-8U"></a>阿难白佛言。<a id="a-8V"></a>世尊。<a id="a-8W"></a>愿垂显示。<a id="a-8X"></a>令诸见者皆生欢喜。<a id="a-8Y"></a>尔时如来即以神力。<a id="a-8Z"></a>令娑婆世界主梵天王与六十百千亿梵天。<a id="a-8a"></a>下阎浮提来诣佛所。<a id="a-8b"></a>恭敬稽首。<a id="a-8c"></a>右绕三匝却住一面。<a id="a-8d"></a>尔时世尊。<a id="a-8e"></a>知而故问梵天王言。<a id="a-8f"></a>我昔为菩萨时。<a id="a-8g"></a>在胎十月。<a id="a-8h"></a>所居宝殿今为所在。<a id="a-8i"></a>汝可持来。<a id="a-8j"></a>梵天王言。<a id="a-8k"></a>今在梵世。<a id="a-8l"></a>时娑婆世界主。<a id="a-8m"></a>稽首作礼忽然不现。<a id="a-8n"></a>于刹那顷升于梵宫。<a id="a-8o"></a>告妙梵天子言。<a id="a-8p"></a>汝宜次第下至三十三天。<a id="a-8q"></a>高声唱言。<a id="a-8r"></a>今日梵王。<a id="a-8s"></a>欲将如来处胎之时所居宝殿还至佛所。<a id="a-8t"></a>若欲见者宜可速来。<a id="a-8u"></a>尔时梵王。<a id="a-8v"></a>即持菩萨之殿置梵殿中。<a id="a-8w"></a>其梵殿量纵广正等三百由旬。<a id="a-8x"></a>而与八万四千拘胝梵天恭敬围绕。<a id="a-8y"></a>从于梵世下阎浮提。<a id="a-8z"></a>是时欲界无量诸天。<a id="a-90"></a>皆悉云集于如来所。<a id="a-91"></a>以天妙衣种种伎乐花鬘妙香天庄严具而为供养。<a id="a-92"></a>时天帝释乃至他化自在。<a id="a-93"></a>永不能睹菩萨之殿。<a id="a-94"></a>虽审观之亦不能见。<a id="a-95"></a>时四天王问帝释言。<a id="a-96"></a>我等作何方便能睹斯殿。<a id="a-97"></a>帝释报言。<a id="a-98"></a>当请如来乃得见耳。<a id="a-99"></a>时天帝释与四天王。<a id="a-9A"></a>稽首请佛。<a id="a-9B"></a>是时大梵天王先与诸梵。<a id="a-9C"></a>捧菩萨殿置于佛前。<a id="a-9D"></a>其殿三重周匝莹饰。<a id="a-9E"></a>皆以牛头栴檀天香所成。<a id="a-9F"></a>其香一分价直三千大千世界。<a id="a-9G"></a>光明照耀。<a id="a-9H"></a>以天众宝而严饰之。<a id="a-9I"></a>床座器物皆称菩萨。<a id="a-9J"></a>微妙绮丽人天所无。<a id="a-9K"></a>惟除菩萨旋螺之相。<a id="a-9L"></a>大梵天王所著天服。<a id="a-9M"></a>至菩萨座犹如水渍钦婆罗衣。<a id="a-9N"></a>其三殿内周匝皆有净妙天花。<a id="a-9O"></a>其殿坚牢不可沮坏。<a id="a-9P"></a>凡所触近皆生妙乐。<a id="a-9Q"></a>如迦邻陀衣。<a id="a-9R"></a>欲界一切诸天宫殿。<a id="a-9S"></a>悉现菩萨宝殿之中。</p>
  <p id="a9T">佛告诸比丘。<a id="a-9U"></a>菩萨入胎之夜。<a id="a-9V"></a>下从水际涌出莲花。<a id="a-9W"></a>穿过地轮上至梵世。<a id="a-9X"></a>纵广正等六十八洛叉由旬。<a id="a-9Y"></a>如此莲花无能见者。<a id="a-9Z"></a>除诸如来并诸菩萨及大梵天王。<a id="a-9a"></a>于三千大千世界之中。<a id="a-9b"></a>所有清净殊胜美味。<a id="a-9c"></a>犹如甘露现此花中。<a id="a-9d"></a>大梵天王以毗琉璃器。<a id="a-9e"></a>盛此净妙甘露之味。<a id="a-9f"></a>奉上菩萨。<a id="a-9g"></a>菩萨于是受而食之。<a id="a-9h"></a>比丘当知。<a id="a-9i"></a>世间众生。<a id="a-9j"></a>无有能食如是甘露之味。<a id="a-9k"></a>惟除十地究竟最后身菩萨方能食耳。<a id="a-9l"></a>诸比丘。<a id="a-9m"></a>菩萨以何善根而感斯味。<a id="a-9n"></a>由昔长夜行菩萨道时。<a id="a-9o"></a>能以医药救济病苦。<a id="a-9p"></a>所有欲愿皆令满足。<a id="a-9q"></a>一切恐惧能施无畏。<a id="a-9r"></a>又以上妙花果供养如来及佛塔庙。<a id="a-9s"></a>一切圣众父母尊长。<a id="a-9t"></a>如是施已然后自受。<a id="a-9u"></a>由斯福报感大梵王每持甘露之味而以奉献于宝殿内。<a id="a-9v"></a>上妙衣服诸庄严具种种器物。<a id="a-9w"></a>菩萨本愿力故随意能现。<a id="a-9x"></a>阿难。<a id="a-9y"></a>一切菩萨将入胎时。<a id="a-9z"></a>于母右胁先有如是宝庄严殿。<a id="a-A0"></a>然后从兜率天宫降神入胎。<a id="a-A1"></a>于此殿中结加趺坐。<a id="a-A2"></a>阿难。<a id="a-A3"></a>十方世界一切摩耶圣后。<a id="a-A4"></a>皆于梦中见白象来。<a id="a-A5"></a>释提桓因及四天王。<a id="a-A6"></a>二十八夜叉大将。<a id="a-A7"></a>皆悉随从而卫护之。<a id="a-A8"></a>复有四天女。<a id="a-A9"></a>一名邬佉梨。<a id="a-AA"></a>二名侔佉梨。<a id="a-AB"></a>三名幢至。<a id="a-AC"></a>四名有光。<a id="a-AD"></a>亦与眷属常来卫护。</p>
  <p id="aAE">尔时菩萨处母胎中。<a id="a-AF"></a>身相光明。<a id="a-AG"></a>犹如夜暗于山顶上然大火炬。<a id="a-AH"></a>亦如真金在琉璃中。<a id="a-AI"></a>光明洞照普遍世界。<a id="a-AJ"></a>四大天王二十八夜叉大将与其眷属。<a id="a-AK"></a>每于晨朝恭敬供养。<a id="a-AL"></a>皆见菩萨安慰问讯。<a id="a-AM"></a>徐举右手指座令坐。<a id="a-AN"></a>为其说法示教利喜得未曾有。<a id="a-AO"></a>若欲去时。<a id="a-AP"></a>菩萨徐举右手使之而去。<a id="a-AQ"></a>顶礼围绕辞退而去。<a id="a-AR"></a>释提桓因与三十三天。<a id="a-AS"></a>每于中时恭敬供养。<a id="a-AT"></a>为听法故皆见菩萨安慰问讯。<a id="a-AU"></a>徐举右手指座令坐。<a id="a-AV"></a>为其说法示教利喜得未曾有。<a id="a-AW"></a>若欲去时。<a id="a-AX"></a>菩萨徐举右手使之而去。<a id="a-AY"></a>顶礼围绕辞退而去。<a id="a-AZ"></a>娑婆世界主大梵天王。<a id="a-Aa"></a>每于申时与无量百千梵众天子恭敬供养。<a id="a-Ab"></a>为听法故皆见菩萨安慰问讯。<a id="a-Ac"></a>徐举右手指座令坐。<a id="a-Ad"></a>为其说法示教利喜。<a id="a-Ae"></a>生欢喜心得未曾有。<a id="a-Af"></a>若欲去时。<a id="a-Ag"></a>菩萨徐举右手使之而去。<a id="a-Ah"></a>顶礼围绕辞退而去。<a id="a-Ai"></a>阿难。<a id="a-Aj"></a>东西南北四维上下。<a id="a-Ak"></a>周遍十方无量百千诸菩萨众。<a id="a-Al"></a>于日入时恭敬供养。<a id="a-Am"></a>为听法故而来至此。<a id="a-An"></a>尔时菩萨化作庄严师子之座。<a id="a-Ao"></a>令诸菩萨各坐其上。<a id="a-Ap"></a>互相问答辩析上乘。<a id="a-Aq"></a>此等诸来大菩萨众。<a id="a-Ar"></a>惟是同行同乘之所能睹摩耶圣后亦不能见。<a id="a-As"></a>阿难。<a id="a-At"></a>菩萨处胎之时。<a id="a-Au"></a>不令圣后身觉沉重及诸苦逼。<a id="a-Av"></a>柔软轻安怡怿欢畅。<a id="a-Aw"></a>无有贪欲嗔恚愚痴热恼之患。<a id="a-Ax"></a>亦无欲觉恚觉害觉。<a id="a-Ay"></a>亦无冷热饥渴惛惑罪垢散乱。<a id="a-Az"></a>亦无不可意色及声香味触一切恶境。<a id="a-B0"></a>亦无恶梦。<a id="a-B1"></a>亦无女人贪诳谄曲嫉妒诸烦恼过。<a id="a-B2"></a>具足受持清净禁戒行十善道。<a id="a-B3"></a>不于他人而生欲心。<a id="a-B4"></a>亦无他人能于圣后而生欲想。<a id="a-B5"></a>于迦毗罗城及诸聚落并余国土。<a id="a-B6"></a>所有男女若童男若童女。<a id="a-B7"></a>或为鬼神之所著者。<a id="a-B8"></a>见菩萨母皆自痊愈。<a id="a-B9"></a>或有众生得种种病。<a id="a-BA"></a>风黄痰气。<a id="a-BB"></a>盲聋哑痹。<a id="a-BC"></a>牙齿龋痛。<a id="a-BD"></a>瘰疬白癞。<a id="a-BE"></a>痟渴癫眩。<a id="a-BF"></a>瘿疖疮[病-丙+盤]。<a id="a-BG"></a>种种诸病。<a id="a-BH"></a>见菩萨母舒手摩顶。<a id="a-BI"></a>自然销除。<a id="a-BJ"></a>设有众生得如是病。<a id="a-BK"></a>不获亲来见菩萨母。<a id="a-BL"></a>圣后尔时折草为筹而以赐之。<a id="a-BM"></a>才执筹时所有病苦皆得销散平复如本。<a id="a-BN"></a>圣后若观菩萨之时。<a id="a-BO"></a>见于腹中右胁而住。<a id="a-BP"></a>如明镜中睹诸色像。<a id="a-BQ"></a>欢喜和悦身心泰然。<a id="a-BR"></a>阿难。<a id="a-BS"></a>菩萨处胎之时。<a id="a-BT"></a>诸天常奏天乐雨众天花。<a id="a-BU"></a>供养菩萨。<a id="a-BV"></a>是时国界宁静景候调和。<a id="a-BW"></a>人民安乐好行恩惠。<a id="a-BX"></a>诸释种子皆悉弃恶修习善事。<a id="a-BY"></a>于诸节会游戏园林。<a id="a-BZ"></a>受胜妙乐欢娱怡畅。<a id="a-Ba"></a>时输檀王随顺法行不乐世荣。<a id="a-Bb"></a>捐弃国务如苦行者。<a id="a-Bc"></a>阿难。<a id="a-Bd"></a>菩萨处母胎中神力现化成就如是。</p>
  <p id="aBe">尔时世尊告阿难言。<a id="a-Bf"></a>汝等当观佛在胎时所居宝庄严殿。<a id="a-Bg"></a>阿难言。<a id="a-Bh"></a>唯然世尊。<a id="a-Bi"></a>愿为显示世尊尔时即为阿难释提桓因及四护世并。<a id="a-Bj"></a>余天人。<a id="a-Bk"></a>显示如来处胎之时宝庄之殿。<a id="a-Bl"></a>皆大欢喜得未曾有生清净心。<a id="a-Bm"></a>作是现已。<a id="a-Bn"></a>大梵天王还持宝殿。<a id="a-Bo"></a>归于梵世。<a id="a-Bp"></a>佛告诸比丘。<a id="a-Bq"></a>菩萨处胎之时。<a id="a-Br"></a>已能化导三十六那由他天人令住三乘。<a id="a-Bs"></a>尔时世尊。<a id="a-Bt"></a>欲重宣此义。<a id="a-Bu"></a>而说偈言。</p>
  <p id="aBv">最上胜人初入胎　　大地山林皆震动</p>
  <p id="aBw">金色净光销恶趣　　一切天人咸喜悦</p>
  <p id="aBx">为欲成此大法王　　示现胎中宝严殿</p>
  <p id="aBy">导师所居之宝殿　　栴檀妙香极严饰</p>
  <p id="aBz">此香一分之价直　　等彼三千界珍宝</p>
  <p id="aC0">下方涌出大莲花　　其花高至于梵世</p>
  <p id="aC1">花中所承甘露味　　梵王持以献菩萨</p>
  <p id="aC2">世间一切诸群生　　无有能销一滴味</p>
  <p id="aC3">惟除最后身菩萨　　方能致斯甘露食</p>
  <p id="aC4">积劫所集福威力　　服者身心得清净</p>
  <p id="aC5">帝释梵王四护世　　稽首供养于导师</p>
  <p id="aC6">奉事顶礼闻妙法　　欢喜右绕而辞去</p>
  <p id="aC7">如是十方菩萨众　　亦复因斯乐法来</p>
  <p id="aC8">坐于光明众宝床　　闻大乘法生欢喜</p>
  <p id="aC9">各恣言谈两相顾　　无量称扬还本国</p>
  <p id="aCA">四方男子及女人　　为彼鬼魅所缠缚</p>
  <p id="aCB">露首袒体心狂乱　　若见佛母皆除愈</p>
  <p id="aCC">所有黄痰与癫癞　　盲聋喑哑种种疾</p>
  <p id="aCD">佛母舒手摩其顶　　众病应时得销散</p>
  <p id="aCE">或有困笃在远方　　折草作筹而惠之</p>
  <p id="aCF">筹至病者寻平复　　世间无不蒙众祐</p>
  <p id="aCG">由法医王在腹中　　苦恼众生尽安乐</p>
  <p id="aCH">圣后自观菩萨体　　犹如空中见明月</p>
  <p id="aCI">形相微妙甚端严　　欢喜悦乐心安住</p>
  <p id="aCJ">无复贪嗔痴所扰　　亦无爱欲嫉妒害</p>
  <p id="aCK">不为饥渴寒热侵　　身心静然离众恼</p>
  <p id="aCL">人天上下更相见　　音乐不鼓而自鸣</p>
  <p id="aCM">国土清宁甚安隐　　眷属欣豫同无患</p>
  <p id="aCN">龙天由斯降时泽　　草木花果尽敷荣</p>
  <p id="aCO">惠施一切之所须　　王宫七日雨珍宝</p>
  <p id="aCP">是时无有贫乏者　　犹如帝释欢喜园</p>
  <p id="aCQ">王修法行持净戒　　虽处堂殿如林野</p>
  <p id="aCR">由此圣后怀菩萨　　每入后宫亲慰问</p>
 </body>
</html>