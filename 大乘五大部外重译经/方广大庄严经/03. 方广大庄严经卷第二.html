<!DOCTYPE html>
<html>
<head>
  <meta charset="utf-8"/>
  <meta name="author" content="地婆诃罗/古印度"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>方广大庄严经卷第二</title>
</head>
<body>
  <h1 class="head">方广大庄严经卷第二</h1>
  <h2>降生品第五</h2>
  <p>尔时佛告诸比丘。菩萨为诸天人演说正法。劝勉开晓令其悦豫。告天众言。我当以何形像下阎浮提。或有说言。为童子形。或有说言。释梵之形。或有说言。神妙天形。或有说言。阿修罗乾闼婆迦楼罗紧那罗摩睺罗伽等形。或有说言。日月天形。或有说言。金翅鸟形。说如是等种种形像。尔时众中有一天子。名曰胜光。昔在阎浮提中为婆罗门。于无上菩提心不退转。作如是言。围陀论说。下生菩萨当作象形而入母胎。即说偈言。</p>
  <p>菩萨降神　　应为象形</p>
  <p>端正姝好　　顶上红色</p>
  <p>皎洁鲜净　　如白玻[王*(黍-禾+利)]</p>
  <p>具足六牙　　饰以金勒</p>
  <p>无不吉祥　　围陀先记</p>
  <p>三十二相　　当下阎浮</p>
  <p>佛告诸比丘。菩萨于兜率天宫。周遍观察将下生时。输檀王宫先现八种瑞相。何等为八。一者王宫忽然清净。不加扫洒。无诸秽恶尘土瓦砾蚊虻蚰蜒百足之类。周匝布散种种妙花香气芬馥。二者从雪山中众鸟来集。异类杂色毛羽光鲜。于王宫中楼阁殿堂栋梁轩牖。哀鸣相和遨游自乐。三者于王宫中。草木花叶一时敷荣。四者王宫池沼皆生莲花大如车轮。有百千叶覆映水上。五者王宫珍器自然而有苏油石蜜。种种美味。食而无尽。六者王宫乐器箫笛箜篌琴瑟之属。非因击奏。皆出种种微妙之音。七者王宫金银琉璃车磲马瑙摩尼珊瑚。一切珍藏悉皆盈满。八者王宫有大光明映蔽日月。遇斯光者身心安乐得未曾有。如是名为八种瑞相。是时摩耶圣后。澡浴庄饰。涂诸天香著妙衣服。众宝自严欢喜悦豫。身心清净。以一万婇女围绕侍从。游音乐殿中诣输檀王。于王右边。升妙宝网庄严之座。坐已容貌熙怡开颜微笑。于是颂曰。</p>
  <p class="l-js-7c">善哉大王幸哀许　　我今欲陈微妙愿</p>
  <p class="l-js-7c">从是恒起仁慈心　　当持八关清净戒</p>
  <p class="l-js-7c">不害众生如爱己　　三业十善常修习</p>
  <p class="l-js-7c">远离嫉妒谄曲心　　愿王于我莫生染</p>
  <p class="l-js-7c">闻此禁戒非随喜　　恐王长夜婴苦报</p>
  <p class="l-js-7c">惟愿令我得别居　　宫殿香花自严饰</p>
  <p class="l-js-7c">诸善婇女常围绕　　鼓乐弦歌演法音</p>
  <p class="l-js-7c">凡鄙恶人令离我　　淫秽香花皆不御</p>
  <p class="l-js-7c">一切囚徒悉宽宥　　要当遣彼囹圄空</p>
  <p class="l-js-7c">七日七夜广行檀　　给济贫乏令充足</p>
  <p class="l-js-7c">必使正化轻徭役　　尽令公庭无诤讼</p>
  <p class="l-js-7c">各各慈心互相向　　如升忉利欢喜园</p>
  <p class="l-js-7c">怜愍世间同一子　　法教如斯甚安乐</p>
  <p class="l-js-7c">王闻此言大欢悦　　如所愿者皆相许</p>
  <p class="l-js-7c">即敕诸臣净宫殿　　幡盖香花恣严饰</p>
  <p class="l-js-7c">复以二万勇健军　　操持剑戟令防护</p>
  <p class="l-js-7c">婇女弦歌相娱乐　　复以璎珞庄严身</p>
  <p class="l-js-7c">珍床宝座敷綩綖　　处在胜殿如天女</p>
  <p>佛告诸比丘。尔时四天王释提桓因。夜摩天。兜率陀天。乐变化天。他化自在天。娑婆世界主梵天王。梵众天。梵辅天。妙光天。少光天。光严天。净居天。阿迦尼吒天。摩醯首罗天及余无量百千天众。悉皆云集互相谓言。菩萨将欲下生。我等诸天不往侍从。堕无反复不知恩养。谁能堪任侍卫菩萨下阎浮提。从初入胎及以出胎。童子盛年。游戏受欲。出家苦行。诣菩提座。降伏魔军。转正法轮现大神力。下忉利天入般涅槃。常能奉事终不舍离。尔时诸天子等。而说颂曰。</p>
  <p class="l-js-5c">汝等谁堪任　　欢喜随菩萨</p>
  <p class="l-js-5c">当得福增长　　亦获大名誉</p>
  <p class="l-js-5c">若求忉利宫　　胜妙常安乐</p>
  <p class="l-js-5c">婇女众围绕　　应随清净月</p>
  <p class="l-js-5c">若求妙园林　　胜处常游戏</p>
  <p class="l-js-5c">宝地金花饰　　应随离垢光</p>
  <p class="l-js-5c">若求象马车　　游处欢喜园</p>
  <p class="l-js-5c">婇女众围绕　　应随大丈夫</p>
  <p class="l-js-5c">若求夜摩天　　及以兜率宫</p>
  <p class="l-js-5c">所生常见敬　　应随大名称</p>
  <p class="l-js-5c">若求化乐天　　自在诸宫室</p>
  <p class="l-js-5c">游戏变化乐　　应随功德者</p>
  <p class="l-js-5c">若求作魔王　　远离诸毒心</p>
  <p class="l-js-5c">神变穷边际　　应随利益者</p>
  <p class="l-js-5c">若求超欲界　　住胜妙梵宫</p>
  <p class="l-js-5c">修行四等心　　应随禅定者</p>
  <p class="l-js-5c">若求生人间　　受轮王胜报</p>
  <p class="l-js-5c">七宝从心至　　应随离欲尊</p>
  <p class="l-js-5c">若求人王位　　长者及居士</p>
  <p class="l-js-5c">财富无怨敌　　应随无上士</p>
  <p class="l-js-5c">若求大富贵　　端正及名誉</p>
  <p class="l-js-5c">教令有威德　　应随梵音者</p>
  <p class="l-js-5c">若求人天报　　并致三界安</p>
  <p class="l-js-5c">无漏慧及禅　　应随法自在</p>
  <p class="l-js-5c">若求断贪欲　　及去嗔痴等</p>
  <p class="l-js-5c">淡泊志寂然　　应随调心者</p>
  <p class="l-js-5c">若求一切智　　缘觉及声闻</p>
  <p class="l-js-5c">十方师子吼　　应随功德海</p>
  <p class="l-js-5c">若求闭恶趣　　开诸甘露门</p>
  <p class="l-js-5c">方升八正道　　应随远险路</p>
  <p class="l-js-5c">若求见诸佛　　听受甚深法</p>
  <p class="l-js-5c">及冀众福佑　　应随功德藏</p>
  <p class="l-js-5c">若求出缠缚　　生老病死苦</p>
  <p class="l-js-5c">清净如虚空　　应随离垢人</p>
  <p class="l-js-5c">若求一切敬　　相好庄严德</p>
  <p class="l-js-5c">及能拯自他　　应随可欣乐</p>
  <p class="l-js-5c">若求戒定慧　　甚深难可证</p>
  <p class="l-js-5c">智者速解脱　　应随大医王</p>
  <p class="l-js-5c">若求无量德　　究竟皆圆满</p>
  <p class="l-js-5c">及生涅槃乐　　应随智成就</p>
  <p>尔时诸天众会闻此偈已。八万四千四天王天。百千忉利天。百千夜摩天。百千兜率天。百千化乐天。百千他化自在天。六万魔天。前世积德六万八千梵众天。乃至阿迦尼吒天与无央数百千诸天。如是等天先来在曾。复有他方东西南北四维上下无量百千诸天众等。皆悉来集。时大会中上首天子。而说颂曰。</p>
  <p class="l-js-5c">汝等今应听　　我起决定心</p>
  <p class="l-js-5c">舍欲及神通　　诸禅三昧乐</p>
  <p class="l-js-5c">随从最胜者　　降生处母胎</p>
  <p class="l-js-5c">不令诸恶侵　　常当为拥护</p>
  <p class="l-js-5c">以诸妙音乐　　赞诵功德海</p>
  <p class="l-js-5c">令天人欢喜　　发无上道心</p>
  <p class="l-js-5c">人天闻是已　　欢喜消众患</p>
  <p class="l-js-5c">散以曼陀花　　月花胜月等</p>
  <p class="l-js-5c">及熏沉水香　　供养净福者</p>
  <p class="l-js-5c">菩萨处胎中　　不为三垢染</p>
  <p class="l-js-5c">越于生老死　　得导穷边际</p>
  <p class="l-js-5c">我等持净心　　随从智慧者</p>
  <p class="l-js-5c">释梵天王等　　见行七步时</p>
  <p class="l-js-5c">以手捧香水　　浴是无垢圣</p>
  <p class="l-js-5c">顺世诸所为　　人天获大福</p>
  <p class="l-js-5c">处欲常无染　　踰城弃宝位</p>
  <p class="l-js-5c">我等愿随逐　　敷草坐道场</p>
  <p class="l-js-5c">降魔成正觉　　劝说微妙法</p>
  <p class="l-js-5c">佛事遍三界　　甘露洽群生</p>
  <p class="l-js-5c">乃至归涅槃　　常随无暂舍</p>
  <p>佛告诸比丘。欲界无量天女。见菩萨身形相微妙。将欲下生。各作是言。何等女人应生菩萨。必有胜德堪怀尊者咸皆慕羡怀敬爱心。以己福报获彼神通。得意生身。自彼天宫于刹那顷至迦毗罗城。其迦毗罗城周匝百千。园林池沼庄严殊胜。如帝释宫。于其宫内有一大殿。名曰持国。摩耶圣后住在其中。种种庄严敷置绮丽。清净无垢光明威神。圣后身佩璎珞被以天衣。种种妙宝庄严其体。时诸天女至此殿已。住在虚空瞻于圣后。而有偈言。</p>
  <p class="l-js-5c">欲界诸天女　　观菩萨妙身</p>
  <p class="l-js-5c">咸作是思惟　　菩萨母何类</p>
  <p class="l-js-5c">竞持花鬘等　　涂香及末香</p>
  <p class="l-js-5c">欢喜诣王宫　　合掌而恭敬</p>
  <p class="l-js-5c">袨服丽容貌　　舒手咸共指</p>
  <p class="l-js-5c">见坐胜宝床　　善心谛观察</p>
  <p class="l-js-5c">人间斯妙质　　天上未曾有</p>
  <p class="l-js-5c">我等常自谓　　天女中殊胜</p>
  <p class="l-js-5c">今睹斯人已　　自生轻贱心</p>
  <p class="l-js-5c">胜功德庄严　　颜容甚端正</p>
  <p class="l-js-5c">若非此胜德　　谁堪菩萨母</p>
  <p class="l-js-5c">譬如无价珠　　置于净宝器</p>
  <p class="l-js-5c">如是菩萨母　　堪怀胜德人</p>
  <p class="l-js-5c">见者生欢喜　　其心无厌倦</p>
  <p class="l-js-5c">面目甚端正　　身相极光明</p>
  <p class="l-js-5c">如月在虚空　　睹之而意净</p>
  <p class="l-js-5c">如日盛晖耀　　如真金百炼</p>
  <p class="l-js-5c">见彼菩萨母　　光明亦如是</p>
  <p class="l-js-5c">发香且柔泽　　绀黑类玄蜂</p>
  <p class="l-js-5c">皓齿如空星　　目若青莲叶</p>
  <p class="l-js-5c">支节善随转　　手足皆平正</p>
  <p class="l-js-5c">天中尚无匹　　人间谁与比</p>
  <p class="l-js-5c">如是审观察　　右绕散香花</p>
  <p class="l-js-5c">称名叹佛母　　还返于天上</p>
  <p class="l-js-5c">尔时四护世　　释梵及欲天</p>
  <p class="l-js-5c">并余八部众　　皆来卫佛母</p>
  <p class="l-js-5c">诸天咸已见　　菩萨将下生</p>
  <p class="l-js-5c">赍持妙香花　　欢喜诣前住</p>
  <p class="l-js-5c">合掌稽首请　　下生时已至</p>
  <p class="l-js-5c">辩才师子王　　哀愍生世间</p>
  <p>佛告诸比丘。菩萨将下生时。东方有无量百千菩萨。皆是一生补处。来诣兜率天宫供养菩萨。南西北方四维上下一生补处。皆至兜率天宫供养菩萨。十方世界四天王天。三十三天。夜摩天。兜率陀天。乐变化天。他化自在天。如是等各与八万四千天女。前后围绕至兜率宫。鼓乐弦歌供养菩萨。尔时菩萨处大楼阁。坐于众德所生胜藏师子之座。彼诸菩萨及无量百千万亿那由他诸天围绕。供养恭敬尊重赞叹。即于兜率最胜天宫。而便降生。将下生时。放未曾有身相光明。遍照三千大千世界。世界中间幽冥之处。日月威光所不能照。而皆大明。其中众生各得相见。咸作是言。云何此中忽生众生。是时三千大千世界。六种震动有十八相。所谓摇动。极摇动。遍摇动。扣击。极扣击。遍扣击。移转。极移转。遍移转。涌覆。极涌覆。遍涌覆。出声。极出声。遍出声。边涌中没。中涌边没。东涌西没。西涌东没。南涌北没。北涌南没。是时一切众生欢喜踊跃。爱乐清净快乐无极。称扬赞美闻诸声时。无一众生恐畏惊悸。梵释护世日月威光皆悉不现。一切地狱畜生饿鬼及诸众生皆蒙安隐。无一众生于此时中为贪嗔痴等一切烦恼之所逼迫。互相慈愍起利益心。如父如母如兄如弟。人天乐器不鼓自鸣。无量诸天顶戴擎捧是妙楼阁。无量百千天女前后围绕奏天伎乐。其乐音中出是妙偈。叹菩萨曰。</p>
  <p class="l-js-7c">尊者长夜积修习　　所有净业皆圆满</p>
  <p class="l-js-7c">住于真正胜理中　　今致天人上供养</p>
  <p class="l-js-7c">往昔无量拘胝劫　　能施所爱妻子等</p>
  <p class="l-js-7c">由彼行檀获胜报　　故得诸天妙花香</p>
  <p class="l-js-7c">自割身肉而秤之　　慈心救彼垂死鸽</p>
  <p class="l-js-7c">复以行檀获胜报　　能令饿鬼得充足</p>
  <p class="l-js-7c">尊者过去无边劫　　坚持净戒未尝毁</p>
  <p class="l-js-7c">由彼尸罗获胜报　　能令恶趣息众患</p>
  <p class="l-js-7c">尊者过去无边劫　　求菩提故行忍辱</p>
  <p class="l-js-7c">由彼羼提获胜报　　能令人天互慈愍</p>
  <p class="l-js-7c">尊者过去无边劫　　胜修精进无休已</p>
  <p class="l-js-7c">由彼勤劬获胜报　　身相端严如须弥</p>
  <p class="l-js-7c">尊者过去无边劫　　为断结使修诸定</p>
  <p class="l-js-7c">由彼禅那获胜报　　能令今世无烦恼</p>
  <p class="l-js-7c">尊者过去无边劫　　修习智慧断诸结</p>
  <p class="l-js-7c">由彼般若获胜报　　能使光明甚清净</p>
  <p class="l-js-7c">被慈甲胄除烦恼　　由愍世间今现生</p>
  <p class="l-js-7c">证得第一妙喜舍　　尊获梵住归命礼</p>
  <p class="l-js-7c">照以智慧光明炬　　净除痴冥诸过失</p>
  <p class="l-js-7c">三千大千以为主　　归命牟尼大导师</p>
  <p class="l-js-7c">胜慧神足得诸通　　见真实义能示现</p>
  <p class="l-js-7c">自既得济能拯物　　归命船师能渡者</p>
  <p class="l-js-7c">随顺世法示同凡　　不为世法之所染</p>
  <p class="l-js-7c">一切众生若闻见　　获不思议胜利益</p>
  <p class="l-js-7c">况复听闻尊妙法　　信乐当生广大善</p>
  <p class="l-js-7c">兜率天宫行暗冥　　阎浮提中日将出</p>
  <p class="l-js-7c">烦恼惛睡诸群生　　尊者皆当令觉悟</p>
  <p class="l-js-7c">迦毗罗城益兴盛　　无量诸天众围绕</p>
  <p class="l-js-7c">诸天宝女奏天乐　　周遍王城演妙音</p>
  <p class="l-js-7c">佛母妙色以庄严　　福德威容乘净业</p>
  <p class="l-js-7c">圣子端正甚奇特　　光明遍照三千界</p>
  <p class="l-js-7c">其国所有诸众生　　皆离诤论诸烦恼</p>
  <p class="l-js-7c">一切慈心相敬顺　　悉由菩萨之威力</p>
  <p class="l-js-7c">输檀王种当兴盛　　由斯应绍转轮王</p>
  <p class="l-js-7c">其城所有诸珍藏　　一切众宝皆盈满</p>
  <p class="l-js-7c">夜叉罗刹鸠盘茶　　修罗密迹诸天众</p>
  <p class="l-js-7c">守护菩萨所居处　　不久皆当证解脱</p>
  <p class="l-js-7c">悉以回向菩提道　　愿速如尊成正觉</p>
  <h2>处胎品第六</h2>
  <p>佛告诸比丘。冬节过已。于春分中毗舍佉月。丛林花叶鲜泽可爱。不寒不热。氏宿合时三界胜人。观察天下白月圆净。而弗沙星正与月合。菩萨是时从兜率天宫没。入于母胎。为白象形。六牙具足。其牙金色首有红光。形相诸根悉皆圆满。正念了知。于母右胁降神而入。圣后是时安隐睡眠。即于梦中见如斯事。尔时世尊。欲重宣此义。而说偈言。</p>
  <p class="l-js-7c">胜人托生为白象　　皎洁如雪具六牙</p>
  <p class="l-js-7c">鼻足姝妙首红光　　支节相状皆圆满</p>
  <p class="l-js-7c">降身右胁如游戏　　佛母因斯极欢喜</p>
  <p class="l-js-7c">未曾得见及未闻　　身心安隐如禅定</p>
  <p>尔时圣后身心遍喜。即于座上以众妙宝庄严其身。无数婇女恭敬围绕。下于胜殿诣无忧园。到彼园已。遣信白输檀王言。要欲相见。王宜暂来。王闻是信心甚欢喜。从宝座起。与诸臣佐及诸眷属。前后翊从诣无忧园。既至园门举体皆重。不能前进。而说偈言。</p>
  <p class="l-js-5c">忆昔赴强敌　　身犹不为重</p>
  <p class="l-js-5c">今者忽如是　　此变当问谁</p>
  <p>时净居天子。于虚空中现其半身。为输檀王。而说颂曰。</p>
  <p class="l-js-5c">菩萨大威德　　下于兜率宫</p>
  <p class="l-js-5c">托在圣后胎　　为王之太子</p>
  <p class="l-js-5c">众行皆圆满　　人天所恭敬</p>
  <p class="l-js-5c">具慈悲福慧　　灌顶当受职</p>
  <p>时输檀王闻是偈已。合掌稽首作如是言。我今见此希有之事。于是入见圣后。自除憍慢。前问圣后欲何所求。惟愿为说。尔时圣后。以偈答曰。</p>
  <p class="l-js-5c">我于睡梦中　　见象如白银</p>
  <p class="l-js-5c">光色超日月　　身相甚严净</p>
  <p class="l-js-5c">六牙有威势　　难坏如金刚</p>
  <p class="l-js-5c">支体甚坚好　　来入于我腹</p>
  <p class="l-js-5c">尔后多瑞相　　愿王今善听</p>
  <p class="l-js-5c">我见三千界　　弘敞广严饰</p>
  <p class="l-js-5c">每于寝寐时　　诸天来赞我</p>
  <p class="l-js-5c">贪嗔等烦恼　　结使皆销灭</p>
  <p class="l-js-5c">我心寂静乐　　如在禅定中</p>
  <p class="l-js-5c">宜唤占梦人　　明解围陀论</p>
  <p class="l-js-5c">善闲八耀法　　能辨吉凶者</p>
  <p class="l-js-5c">速召彼人来　　为我解斯梦</p>
  <p class="l-js-5c">时王闻此语　　即召占梦人</p>
  <p class="l-js-5c">而语彼人言　　宜占圣后梦</p>
  <p class="l-js-5c">圣后时告彼　　己所梦因缘</p>
  <p class="l-js-5c">汝既称善占　　吾今为汝说</p>
  <p class="l-js-5c">我梦象如雪　　踰于日月光</p>
  <p class="l-js-5c">威势有六牙　　支体甚严好</p>
  <p class="l-js-5c">妙色极光净　　坚密如金刚</p>
  <p class="l-js-5c">来入我腹中　　我梦如是事</p>
  <p class="l-js-5c">其人闻圣后　　说所梦因缘</p>
  <p class="l-js-5c">皆曰无不利　　斯梦甚为吉</p>
  <p class="l-js-5c">种族当兴盛　　必生胜相子</p>
  <p class="l-js-5c">在家作轮王　　威力统所化</p>
  <p class="l-js-5c">出家成佛道　　哀愍诸世间</p>
  <p class="l-js-5c">当洒甘露法　　为天人所敬</p>
  <p>时输檀王。闻婆罗门解梦因缘。心甚欢喜。即以上妙衣服种种美食。而赐与之令归本处。佛告诸比丘。时输檀王。于四城门四衢道中。为菩萨故设大施会。须食与食。须衣与衣。乃至香花卧具田宅骑乘一切所求。皆悉给与。王时念言。于何宫殿安置圣后。令得无忧欢乐而住。时四天王来至王所。作如是言。惟愿大王善自安隐勿思此事。我与菩萨取妙宫殿。时天帝释即来王所。而说偈言。</p>
  <p class="l-js-5c">护世宫为劣　　不堪圣后居</p>
  <p class="l-js-5c">忉利有胜殿　　持来奉菩萨</p>
  <p>时夜摩天子。复来王所。而说偈言。</p>
  <p class="l-js-5c">我有胜妙殿　　超过忉利宫</p>
  <p class="l-js-5c">在彼夜摩天　　今持奉菩萨</p>
  <p>兜率天子。复来王所。而说偈言。</p>
  <p class="l-js-5c">兜率妙天宫　　菩萨本居止</p>
  <p class="l-js-5c">是为最殊胜　　还持奉菩萨</p>
  <p>化乐天子。复来王所。而说偈言。</p>
  <p class="l-js-5c">我有宝宫殿　　随心所化生</p>
  <p class="l-js-5c">庄严甚奇妙　　愿以奉菩萨</p>
  <p>他化自在天子。复来王所。而说偈言。</p>
  <p class="l-js-5c">我有妙宫殿　　超过诸欲天</p>
  <p class="l-js-5c">众宝所庄严　　清净悦心意</p>
  <p class="l-js-5c">光明甚奇耀　　周匝散香花</p>
  <p class="l-js-5c">愿以安圣后　　持来奉菩萨</p>
  <p>佛告诸比丘。是时欲界诸天子等。为供养故。各各赍彼所有宫殿来至输檀王宫。其王亦为菩萨造妙宫殿。绮饰精丽人间所无。尔时菩萨以大严三昧威神力故。令彼一切诸宫殿中。悉现摩耶圣后之身。皆有菩萨。于母右胁结加趺坐。诸天子等各各自谓。菩萨之母惟住我宫。尔时世尊。重说偈言。</p>
  <p>大严三昧　　神化难思</p>
  <p>诸天悦豫　　父王欢喜</p>
  <p>说是经时。会中有诸天子生如是念。四天王天闻此人间污秽不净。况乎此上三十三天乃至兜率诸大天耶。云何菩萨世间之宝。最胜清净殊妙香洁。乃舍兜率处在人间。于母胎中经于十月。尔时阿难承佛威神。长跪合掌而白佛言。世尊。女人之身多诸欲恶。云何如来为菩萨时。乃舍兜率处于母胎右胁而住。佛告阿难。菩萨昔在母胎。不为不净之所染污。恒处宝殿严净第一。如是宝殿为欲见不。当示于汝。阿难白佛言。世尊。愿垂显示。令诸见者皆生欢喜。尔时如来即以神力。令娑婆世界主梵天王与六十百千亿梵天。下阎浮提来诣佛所。恭敬稽首。右绕三匝却住一面。尔时世尊。知而故问梵天王言。我昔为菩萨时。在胎十月。所居宝殿今为所在。汝可持来。梵天王言。今在梵世。时娑婆世界主。稽首作礼忽然不现。于刹那顷升于梵宫。告妙梵天子言。汝宜次第下至三十三天。高声唱言。今日梵王。欲将如来处胎之时所居宝殿还至佛所。若欲见者宜可速来。尔时梵王。即持菩萨之殿置梵殿中。其梵殿量纵广正等三百由旬。而与八万四千拘胝梵天恭敬围绕。从于梵世下阎浮提。是时欲界无量诸天。皆悉云集于如来所。以天妙衣种种伎乐花鬘妙香天庄严具而为供养。时天帝释乃至他化自在。永不能睹菩萨之殿。虽审观之亦不能见。时四天王问帝释言。我等作何方便能睹斯殿。帝释报言。当请如来乃得见耳。时天帝释与四天王。稽首请佛。是时大梵天王先与诸梵。捧菩萨殿置于佛前。其殿三重周匝莹饰。皆以牛头栴檀天香所成。其香一分价直三千大千世界。光明照耀。以天众宝而严饰之。床座器物皆称菩萨。微妙绮丽人天所无。惟除菩萨旋螺之相。大梵天王所著天服。至菩萨座犹如水渍钦婆罗衣。其三殿内周匝皆有净妙天花。其殿坚牢不可沮坏。凡所触近皆生妙乐。如迦邻陀衣。欲界一切诸天宫殿。悉现菩萨宝殿之中。</p>
  <p>佛告诸比丘。菩萨入胎之夜。下从水际涌出莲花。穿过地轮上至梵世。纵广正等六十八洛叉由旬。如此莲花无能见者。除诸如来并诸菩萨及大梵天王。于三千大千世界之中。所有清净殊胜美味。犹如甘露现此花中。大梵天王以毗琉璃器。盛此净妙甘露之味。奉上菩萨。菩萨于是受而食之。比丘当知。世间众生。无有能食如是甘露之味。惟除十地究竟最后身菩萨方能食耳。诸比丘。菩萨以何善根而感斯味。由昔长夜行菩萨道时。能以医药救济病苦。所有欲愿皆令满足。一切恐惧能施无畏。又以上妙花果供养如来及佛塔庙。一切圣众父母尊长。如是施已然后自受。由斯福报感大梵王每持甘露之味而以奉献于宝殿内。上妙衣服诸庄严具种种器物。菩萨本愿力故随意能现。阿难。一切菩萨将入胎时。于母右胁先有如是宝庄严殿。然后从兜率天宫降神入胎。于此殿中结加趺坐。阿难。十方世界一切摩耶圣后。皆于梦中见白象来。释提桓因及四天王。二十八夜叉大将。皆悉随从而卫护之。复有四天女。一名邬佉梨。二名侔佉梨。三名幢至。四名有光。亦与眷属常来卫护。</p>
  <p>尔时菩萨处母胎中。身相光明。犹如夜暗于山顶上然大火炬。亦如真金在琉璃中。光明洞照普遍世界。四大天王二十八夜叉大将与其眷属。每于晨朝恭敬供养。皆见菩萨安慰问讯。徐举右手指座令坐。为其说法示教利喜得未曾有。若欲去时。菩萨徐举右手使之而去。顶礼围绕辞退而去。释提桓因与三十三天。每于中时恭敬供养。为听法故皆见菩萨安慰问讯。徐举右手指座令坐。为其说法示教利喜得未曾有。若欲去时。菩萨徐举右手使之而去。顶礼围绕辞退而去。娑婆世界主大梵天王。每于申时与无量百千梵众天子恭敬供养。为听法故皆见菩萨安慰问讯。徐举右手指座令坐。为其说法示教利喜。生欢喜心得未曾有。若欲去时。菩萨徐举右手使之而去。顶礼围绕辞退而去。阿难。东西南北四维上下。周遍十方无量百千诸菩萨众。于日入时恭敬供养。为听法故而来至此。尔时菩萨化作庄严师子之座。令诸菩萨各坐其上。互相问答辩析上乘。此等诸来大菩萨众。惟是同行同乘之所能睹摩耶圣后亦不能见。阿难。菩萨处胎之时。不令圣后身觉沉重及诸苦逼。柔软轻安怡怿欢畅。无有贪欲嗔恚愚痴热恼之患。亦无欲觉恚觉害觉。亦无冷热饥渴惛惑罪垢散乱。亦无不可意色及声香味触一切恶境。亦无恶梦。亦无女人贪诳谄曲嫉妒诸烦恼过。具足受持清净禁戒行十善道。不于他人而生欲心。亦无他人能于圣后而生欲想。于迦毗罗城及诸聚落并余国土。所有男女若童男若童女。或为鬼神之所著者。见菩萨母皆自痊愈。或有众生得种种病。风黄痰气。盲聋哑痹。牙齿龋痛。瘰疬白癞。痟渴癫眩。瘿疖疮[病-丙+盘]。种种诸病。见菩萨母舒手摩顶。自然销除。设有众生得如是病。不获亲来见菩萨母。圣后尔时折草为筹而以赐之。才执筹时所有病苦皆得销散平复如本。圣后若观菩萨之时。见于腹中右胁而住。如明镜中睹诸色像。欢喜和悦身心泰然。阿难。菩萨处胎之时。诸天常奏天乐雨众天花。供养菩萨。是时国界宁静景候调和。人民安乐好行恩惠。诸释种子皆悉弃恶修习善事。于诸节会游戏园林。受胜妙乐欢娱怡畅。时输檀王随顺法行不乐世荣。捐弃国务如苦行者。阿难。菩萨处母胎中神力现化成就如是。</p>
  <p>尔时世尊告阿难言。汝等当观佛在胎时所居宝庄严殿。阿难言。唯然世尊。愿为显示世尊尔时即为阿难释提桓因及四护世并。余天人。显示如来处胎之时宝庄之殿。皆大欢喜得未曾有生清净心。作是现已。大梵天王还持宝殿。归于梵世。佛告诸比丘。菩萨处胎之时。已能化导三十六那由他天人令住三乘。尔时世尊。欲重宣此义。而说偈言。</p>
  <p class="l-js-7c">最上胜人初入胎　　大地山林皆震动</p>
  <p class="l-js-7c">金色净光销恶趣　　一切天人咸喜悦</p>
  <p class="l-js-7c">为欲成此大法王　　示现胎中宝严殿</p>
  <p class="l-js-7c">导师所居之宝殿　　栴檀妙香极严饰</p>
  <p class="l-js-7c">此香一分之价直　　等彼三千界珍宝</p>
  <p class="l-js-7c">下方涌出大莲花　　其花高至于梵世</p>
  <p class="l-js-7c">花中所承甘露味　　梵王持以献菩萨</p>
  <p class="l-js-7c">世间一切诸群生　　无有能销一滴味</p>
  <p class="l-js-7c">惟除最后身菩萨　　方能致斯甘露食</p>
  <p class="l-js-7c">积劫所集福威力　　服者身心得清净</p>
  <p class="l-js-7c">帝释梵王四护世　　稽首供养于导师</p>
  <p class="l-js-7c">奉事顶礼闻妙法　　欢喜右绕而辞去</p>
  <p class="l-js-7c">如是十方菩萨众　　亦复因斯乐法来</p>
  <p class="l-js-7c">坐于光明众宝床　　闻大乘法生欢喜</p>
  <p class="l-js-7c">各恣言谈两相顾　　无量称扬还本国</p>
  <p class="l-js-7c">四方男子及女人　　为彼鬼魅所缠缚</p>
  <p class="l-js-7c">露首袒体心狂乱　　若见佛母皆除愈</p>
  <p class="l-js-7c">所有黄痰与癫癞　　盲聋喑哑种种疾</p>
  <p class="l-js-7c">佛母舒手摩其顶　　众病应时得销散</p>
  <p class="l-js-7c">或有困笃在远方　　折草作筹而惠之</p>
  <p class="l-js-7c">筹至病者寻平复　　世间无不蒙众佑</p>
  <p class="l-js-7c">由法医王在腹中　　苦恼众生尽安乐</p>
  <p class="l-js-7c">圣后自观菩萨体　　犹如空中见明月</p>
  <p class="l-js-7c">形相微妙甚端严　　欢喜悦乐心安住</p>
  <p class="l-js-7c">无复贪嗔痴所扰　　亦无爱欲嫉妒害</p>
  <p class="l-js-7c">不为饥渴寒热侵　　身心静然离众恼</p>
  <p class="l-js-7c">人天上下更相见　　音乐不鼓而自鸣</p>
  <p class="l-js-7c">国土清宁甚安隐　　眷属欣豫同无患</p>
  <p class="l-js-7c">龙天由斯降时泽　　草木花果尽敷荣</p>
  <p class="l-js-7c">惠施一切之所须　　王宫七日雨珍宝</p>
  <p class="l-js-7c">是时无有贫乏者　　犹如帝释欢喜园</p>
  <p class="l-js-7c">王修法行持净戒　　虽处堂殿如林野</p>
  <p class="l-js-7c">由此圣后怀菩萨　　每入后宫亲慰问</p>
</body></html>