<!doctype html>
<html id="z3IBTiWNg" data-ver="982">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘五大部外重译经">
  <meta period="unknown">
 </head>
 <body>
  <h1 id="a1">方广大庄严经卷第十</h1>
  <h2 id="a2">赞叹品第二十三</h2>
  <p id="a3">尔时佛告诸比丘。<a id="a-4"></a>时净居天子以天妙香花遍散佛上。<a id="a-5"></a>如佛世尊真实功德。<a id="a-6"></a>以偈赞曰。</p>
  <p id="a7">众生烦恼暗　　智慧能销除</p>
  <p id="a8">如来所以出　　为世光明者</p>
  <p id="a9">降伏诸魔军　　功德皆圆满</p>
  <p id="aA">当雨大法雨　　以普洽群生</p>
  <p id="aB">世间最胜人　　智力无踰者</p>
  <p id="aC">处世无染着　　犹如净莲华</p>
  <p id="aD">众生在长夜　　烦恼病缠缚</p>
  <p id="aE">佛为大医王　　疗之令得愈</p>
  <p id="aF">尊今出于世　　八难咸空寂</p>
  <p id="aG">一切人天等　　遇佛蒙安乐</p>
  <p id="aH">若有睹见此　　人中胜丈夫</p>
  <p id="aI">经于百劫中　　不堕诸恶趣</p>
  <p id="aJ">若有得闻佛　　微妙甚深法</p>
  <p id="aK">速除烦恼患　　苦蕴亦皆尽</p>
  <p id="aL">当得殊胜果　　解脱涅槃乐</p>
  <p id="aM">于诸世间中　　得为应供者</p>
  <p id="aN">若有劝供养　　亦获大福利</p>
  <p id="aO">当得胜妙果　　乃至于涅槃</p>
  <p id="aP">佛告诸比丘。<a id="a-Q"></a>净居天子赞如来已。<a id="a-R"></a>合掌恭敬于一面立。<a id="a-S"></a>是时遍光天子。<a id="a-T"></a>复以种种微妙香华。<a id="a-U"></a>涂香末香烧香散华幢幡宝盖供养如来。<a id="a-V"></a>围绕三匝合掌向佛。<a id="a-W"></a>以偈赞曰。</p>
  <p id="aX">牟尼深智声和美　　获得无上大菩提</p>
  <p id="aY">于诸声中最第一　　是故我等今敬礼</p>
  <p id="aZ">于诸世间起慈故　　为作灯明作依止</p>
  <p id="aa">能拔众生诸毒箭　　复为世间大医王</p>
  <p id="ab">尊昔值遇燃灯佛　　发大慈心润一切</p>
  <p id="ac">尊如世间净莲华　　不为三界淤泥染</p>
  <p id="ad">其心坚固无能沮　　高广难动如须弥</p>
  <p id="ae">又如金刚不可坏　　亦如含秋净满月</p>
  <p id="af">佛告诸比丘。<a id="a-g"></a>遍光天子赞如来已。<a id="a-h"></a>合掌恭敬于一面立。<a id="a-i"></a>是时梵众天子以无量摩尼庄严宝网。<a id="a-j"></a>覆菩提道场供养世尊。<a id="a-k"></a>顶礼佛足右绕三匝。<a id="a-l"></a>以偈赞曰。</p>
  <p id="am">世尊能持明智光　　及持三十二胜相</p>
  <p id="an">念慧功德皆圆满　　离诸结使诸过恶</p>
  <p id="ao">清净无垢断三毒　　是故我等今敬礼</p>
  <p id="ap">名称普闻证三明　　施诸众生三解脱</p>
  <p id="aq">清诸浊秽心调伏　　起大慈悲利世间</p>
  <p id="ar">三业寂静出于世　　蠲除三疑无染着</p>
  <p id="as">为诸世间行苦行　　以四圣谛化众生</p>
  <p id="at">勤修善行超诸行　　自得度已当度彼</p>
  <p id="au">魔王将诸魔众来　　尊以慈悲悉降伏</p>
  <p id="av">已得甘露菩提道　　是故我等咸归命</p>
  <p id="aw">佛告诸比丘。<a id="a-x"></a>梵众天子如是种种赞叹佛已。<a id="a-y"></a>退住一面。<a id="a-z"></a>是时右面魔王子清白之部至世尊所。<a id="a-10"></a>以众妙宝盖奉上如来。<a id="a-11"></a>以偈赞曰。</p>
  <p id="a12">我自见如来　　端坐菩提座</p>
  <p id="a13">魔军极炽盛　　超然不惊悸</p>
  <p id="a14">而于一念顷　　降伏悉无余</p>
  <p id="a15">既有如是德　　我今稽首礼</p>
  <p id="a16">一切皆圆满　　无上大牟尼</p>
  <p id="a17">魔众如恒沙　　本不能倾动</p>
  <p id="a18">尊为菩提故　　无量劫行檀</p>
  <p id="a19">舍施妻子等　　身肉及手足</p>
  <p id="a1A">一切皆无吝　　故得胜庄严</p>
  <p id="a1B">尊发广大愿　　得成无上道</p>
  <p id="a1C">当度诸群生　　定慧为甲胄</p>
  <p id="a1D">净法为船筏　　意乐圆满已</p>
  <p id="a1E">方度诸群生　　我以欢喜心</p>
  <p id="a1F">赞佛诸功德　　愿我于来世</p>
  <p id="a1G">得成无上道　　又以此功德</p>
  <p id="a1H">降伏众魔怨　　速证一切智</p>
  <p id="a1I">佛告诸比丘。<a id="a-1J"></a>清白魔子说如是偈赞叹佛已顶礼如来。<a id="a-1K"></a>恭敬围绕却住一面。<a id="a-1L"></a>是时复有他化自在天王。<a id="a-1M"></a>与无数天子恭敬围绕来至佛所。<a id="a-1N"></a>将妙阎浮檀金天花散如来上。<a id="a-1O"></a>以偈赞曰。</p>
  <p id="a1P">如来所说皆真实　　无有覆藏无杂乱</p>
  <p id="a1Q">远离痴冥及罪垢　　证得甘露大菩提</p>
  <p id="a1R">光明遍照于十方　　是故我今稽首礼</p>
  <p id="a1S">世尊慈悲于一切　　善别诸根摧外道</p>
  <p id="a1T">智慧殊胜十力者　　能显众生微妙行</p>
  <p id="a1U">身处虚空现神变　　犹如履地无挂碍</p>
  <p id="a1V">见彼生死广大爱　　知惟妄苦而弃之</p>
  <p id="a1W">当随天人诸意业　　教化皆令得解脱</p>
  <p id="a1X">利益十方如日光　　复于三界犹如眼</p>
  <p id="a1Y">为诸世间作依止　　其心曾不生贪着</p>
  <p id="a1Z">游戏神通得自在　　而于世间无与等</p>
  <p id="a1a">佛告诸比丘。<a id="a-1b"></a>他化自在天王赞叹佛已。<a id="a-1c"></a>与诸天众顶礼围绕却住一面。<a id="a-1d"></a>是时化乐天王与诸天众。<a id="a-1e"></a>恭敬围绕来至佛所。<a id="a-1f"></a>以种种花鬘珍宝缯彩。<a id="a-1g"></a>供养如来。<a id="a-1h"></a>以偈赞曰。</p>
  <p id="a1i">如来智慧光　　灭尽于三垢</p>
  <p id="a1j">烦恼皆已断　　吉祥悉成就</p>
  <p id="a1k">世间诸众生　　执着于邪慢</p>
  <p id="a1l">尊今摄取之　　致于甘露道</p>
  <p id="a1m">是故出世间　　天人所供养</p>
  <p id="a1n">能除烦恼病　　说为大医王</p>
  <p id="a1o">日月摩尼火　　帝释梵王等</p>
  <p id="a1p">若于世尊前　　其光悉不现</p>
  <p id="a1q">智慧所照烛　　是处咸吉祥</p>
  <p id="a1r">一切皆希有　　故我今顶礼</p>
  <p id="a1s">世尊知实义　　亦知虚妄法</p>
  <p id="a1t">于此二法中　　无非如实说</p>
  <p id="a1u">言词甚微妙　　心意极调柔</p>
  <p id="a1v">为天人导师　　故我今顶礼</p>
  <p id="a1w">尊有大智慧　　觉悟诸群生</p>
  <p id="a1x">三明八解说　　能除彼三毒</p>
  <p id="a1y">善识众生根　　堪受不堪受</p>
  <p id="a1z">各随其意乐　　故我今顶礼</p>
  <p id="a20">佛告诸比丘。<a id="a-21"></a>化乐天王说是偈已。<a id="a-22"></a>与诸天众顶礼佛足却住一面。<a id="a-23"></a>是时兜率天王与诸天众。<a id="a-24"></a>恭敬围绕来诣佛所。<a id="a-25"></a>以种种天妙衣服珠网宝盖。<a id="a-26"></a>以覆佛上。<a id="a-27"></a>说偈赞曰。</p>
  <p id="a28">往昔兜率宫　　广说清净法</p>
  <p id="a29">遗教今犹在　　诸天咸恋慕</p>
  <p id="a2A">如是功德海　　为世作明灯</p>
  <p id="a2B">见者无厌足　　故我今顶礼</p>
  <p id="a2C">尊于彼天没　　八难皆销尽</p>
  <p id="a2D">而坐菩提场　　世间获安乐</p>
  <p id="a2E">佛为众生故　　起大菩提心</p>
  <p id="a2F">今已降魔怨　　得成无上道</p>
  <p id="a2G">请速度未度　　转于大法轮</p>
  <p id="a2H">佛告诸比丘。<a id="a-2I"></a>兜率天王说是偈已。<a id="a-2J"></a>顶礼佛足退坐一面。<a id="a-2K"></a>是时夜摩天王与诸天众。<a id="a-2L"></a>恭敬围绕来诣佛所。<a id="a-2M"></a>以种种香花涂香末香幢幡宝盖。<a id="a-2N"></a>供养于佛。<a id="a-2O"></a>以偈赞曰。</p>
  <p id="a2P">佛为无上士　　世间谁与等</p>
  <p id="a2Q">戒定慧解脱　　故我今顶礼</p>
  <p id="a2R">我观诸天众　　于此菩提场</p>
  <p id="a2S">以妙宝台阁　　供养于尊者</p>
  <p id="a2T">无有余人天　　堪受如斯供</p>
  <p id="a2U">佛为世间出　　长时苦行已</p>
  <p id="a2V">降伏魔军众　　得成无上道</p>
  <p id="a2W">灭除无明暗　　智光照十方</p>
  <p id="a2X">与世为法眼　　利益于一切</p>
  <p id="a2Y">设于无量劫　　赞叹佛世尊</p>
  <p id="a2Z">一毛孔功德　　犹尚不能尽</p>
  <p id="a2a">名闻遍十方　　故我今顶礼</p>
  <p id="a2b">佛告诸比丘。<a id="a-2c"></a>夜摩天王赞叹佛已。<a id="a-2d"></a>与诸天众恭敬围绕。<a id="a-2e"></a>顶礼佛足却住一面。<a id="a-2f"></a>是时释提桓因与三十三天及诸天众。<a id="a-2g"></a>恭敬围绕来诣佛所。<a id="a-2h"></a>以种种宝幢幡盖香花衣服供养佛已。<a id="a-2i"></a>顶礼如来。<a id="a-2j"></a>以偈赞曰。</p>
  <p id="a2k">如来功德甚清净　　身心不动若须弥</p>
  <p id="a2l">智慧光明照十方　　名称普闻于一切</p>
  <p id="a2m">世尊往昔于多劫　　供养无量诸如来</p>
  <p id="a2n">故得降魔成正觉　　堪受人天胜供养</p>
  <p id="a2o">尊是多闻定慧者　　开彼无上智法眼</p>
  <p id="a2p">我今归依释胜幢　　一切世间大法主</p>
  <p id="a2q">尊为菩提于多劫　　广行无量诸苦行</p>
  <p id="a2r">慈悲喜舍及方便　　精进智慧大梵福</p>
  <p id="a2s">已得如是等功德　　今复具足十力果</p>
  <p id="a2t">我睹佛坐菩提时　　魔王军众欲加害</p>
  <p id="a2u">诸天或有忧惧者　　如来身心不惊动</p>
  <p id="a2v">世尊以手垂下时　　魔军于是皆退散</p>
  <p id="a2w">在昔诸佛成正觉　　尊今得道亦如是</p>
  <p id="a2x">福智一切皆无异　　是为人天应供者</p>
  <p id="a2y">佛告诸比丘。<a id="a-2z"></a>释提桓因以如是等偈赞佛已。<a id="a-30"></a>头面礼足却住一面。<a id="a-31"></a>是时四大天王与诸天婇女。<a id="a-32"></a>皆持薝波花婆利师等种种香花。<a id="a-33"></a>奏天妓乐来诣佛所。<a id="a-34"></a>供养佛已。<a id="a-35"></a>说偈赞曰。</p>
  <p id="a36">如来美音声　　能悦一切意</p>
  <p id="a37">善行精进戒　　心净常微笑</p>
  <p id="a38">令众生爱乐　　故我今顶礼</p>
  <p id="a39">以彼微妙言　　除众生烦恼</p>
  <p id="a3A">能与无量乐　　离罪心清净</p>
  <p id="a3B">获得无漏智　　世间无与比</p>
  <p id="a3C">平等而不动　　犹如须弥山</p>
  <p id="a3D">示现于世间　　如莲华出水</p>
  <p id="a3E">佛告诸比丘。<a id="a-3F"></a>四天王赞叹佛已。<a id="a-3G"></a>顶礼围绕却住一面。<a id="a-3H"></a>是时虚空诸天。<a id="a-3I"></a>亦以种种香花宝盖幢幡铃网弥覆虚空。<a id="a-3J"></a>又出半身。<a id="a-3K"></a>各持种种宝珠璎珞。<a id="a-3L"></a>供养如来。<a id="a-3M"></a>以偈赞曰。</p>
  <p id="a3N">我常处虚空　　善恶悉皆睹</p>
  <p id="a3O">惟有如来身　　清净无诸过</p>
  <p id="a3P">又见菩萨众　　持种种宝台</p>
  <p id="a3Q">遍于虚空中　　其数无有量</p>
  <p id="a3R">又见菩萨众　　供养于如来</p>
  <p id="a3S">散彼微妙花　　积满大千界</p>
  <p id="a3T">又见菩萨众　　将无量供具</p>
  <p id="a3U">花鬘诸璎珞　　伞盖及耳珰</p>
  <p id="a3V">花香极盈满　　悉皆无杂乱</p>
  <p id="a3W">如流归大海　　云集遍虚空</p>
  <p id="a3X">如来受彼供　　一切心平等</p>
  <p id="a3Y">佛告诸比丘。<a id="a-3Z"></a>虚空天众供养佛已。<a id="a-3a"></a>顶礼围绕却住一面。<a id="a-3b"></a>是时地神供养佛故。<a id="a-3c"></a>净扫其地洒以香水。<a id="a-3d"></a>散以名花遍菩提场皆悉清净。<a id="a-3e"></a>又以宝幔弥覆其上。<a id="a-3f"></a>即以偈颂赞叹如来。</p>
  <p id="a3g">如来坐是大千界　　此为坚固金刚座</p>
  <p id="a3h">假使身肉尽干销　　未得菩提终不起</p>
  <p id="a3i">如来不以神通力　　我此所居当碎裂</p>
  <p id="a3j">见此诸来菩萨众　　我等今者咸安隐</p>
  <p id="a3k">世尊此地经行故　　三千世界并蒙光</p>
  <p id="a3l">佛光所至皆是塔　　何况身居此成道</p>
  <p id="a3m">我所统领诸土地　　并愿世尊之所用</p>
  <p id="a3n">是诸佛子及声闻　　并所说法之功德</p>
  <p id="a3o">愿令一切众生等　　皆证无上佛菩提</p>
  <p id="a3p">佛告诸比丘。<a id="a-3q"></a>地神说此偈已。<a id="a-3r"></a>顶礼佛足合掌恭敬却住一面。</p>
  <p data-pb></p>
  <h2 id="a3s">商人蒙记品第二十四</h2>
  <p id="a3t">佛告诸比丘。<a id="a-3u"></a>世尊初成正觉。<a id="a-3v"></a>无量诸天皆悉称赞如来功德。<a id="a-3w"></a>尔时世尊观菩提树王目不暂舍。<a id="a-3x"></a>禅悦为食无余食想。<a id="a-3y"></a>不起于坐经于七日。<a id="a-3z"></a>欲界无量诸天子等。<a id="a-40"></a>捧十千宝瓶盛满香水来诣佛所。<a id="a-41"></a>复有色界无量诸天子。<a id="a-42"></a>亦捧十千宝瓶盛满香水来诣佛所。<a id="a-43"></a>澡浴如来并洗菩提之树。<a id="a-44"></a>尔时如来澡浴竟。<a id="a-45"></a>复有无数天龙夜叉乾闼婆阿修罗紧那罗摩睺罗伽等。<a id="a-46"></a>竞取如来澡浴之水以自洒身。<a id="a-47"></a>皆发阿耨多罗三藐三菩提心。<a id="a-48"></a>时诸天子浴如来已俱还天宫。<a id="a-49"></a>所将余水香气不灭。<a id="a-4A"></a>惟闻佛香不闻余香。<a id="a-4B"></a>心生欢喜得未曾有。<a id="a-4C"></a>皆于阿耨多罗三藐三菩提得不退转。<a id="a-4D"></a>时有天子名曰普花。<a id="a-4E"></a>从座而起顶礼佛足白佛言。<a id="a-4F"></a>世尊。<a id="a-4G"></a>世尊。<a id="a-4H"></a>住何三昧于七日中结跏趺坐身心不动。<a id="a-4I"></a>诸比丘。<a id="a-4J"></a>我于彼时告普花天子言。<a id="a-4K"></a>如来以喜悦三昧为食而住。<a id="a-4L"></a>由此定力于七日中结跏趺坐。<a id="a-4M"></a>是时普花天子即于佛前。<a id="a-4N"></a>而说颂曰。</p>
  <p id="a4O">世尊足有千辐轮　　犹如莲华甚清净</p>
  <p id="a4P">恒为诸天宝冠接　　是故我今稽首礼</p>
  <p id="a4Q">尔时天子礼佛已　　重说伽他而赞扬</p>
  <p id="a4R">为欲除彼天人疑　　欢喜合掌而前问</p>
  <p id="a4S">如来降生于释氏　　令彼释种皆欢喜</p>
  <p id="a4T">能灭三毒一切疑　　愿解天人之所惑</p>
  <p id="a4U">何故十力成正觉　　于七日中观树王</p>
  <p id="a4V">人中师子青莲眸　　观树跏趺而不动</p>
  <p id="a4W">一切诸佛皆如是　　为独世尊观树王</p>
  <p id="a4X">面貌端严无二言　　齿白齐密口香洁</p>
  <p id="a4Y">请为利益天人故　　令生欢喜如实说</p>
  <p id="a4Z">尔时如来告天子　　汝所问者今略说</p>
  <p id="a4a">犹如世法登王位　　亦于七日忌迁移</p>
  <p id="a4b">如是诸佛为法王　　顺俗七日无移动</p>
  <p id="a4c">又如猛将制胜己　　便即思惟所降众</p>
  <p id="a4d">如是诸佛降众魔　　七日跏趺而不起</p>
  <p id="a4e">三毒烦恼及我慢　　此等皆能损众生</p>
  <p id="a4f">一切烦恼有漏因　　我于是处皆除断</p>
  <p id="a4g">无漏智火从斯起　　焚烧三毒悉无余</p>
  <p id="a4h">我于此处以智力　　决除生死坚牢网</p>
  <p id="a4i">正知蕴体皆不实　　秪由无始妄惑生</p>
  <p id="a4j">我我所执二无明　　并及邪见皆销灭</p>
  <p id="a4k">诸障稠林四颠倒　　善根智火咸烧尽</p>
  <p id="a4l">妄觉为鬘从想生　　获得菩提悉捐弃</p>
  <p id="a4m">六十五种无明险　　四十不善三十垢</p>
  <p id="a4n">十六放逸十八界　　二十五有悉无余</p>
  <p id="a4o">二十重尘皆远离　　二十八种世间怖</p>
  <p id="a4p">我于此处以精进　　如是一切悉超过</p>
  <p id="a4q">证获如来五百吼　　并得百千圆满法</p>
  <p id="a4r">九十八使诸随眠　　罪树枝叶将根本</p>
  <p id="a4s">我以智慧而为火　　于此焚烧悉无余</p>
  <p id="a4t">爱疑积集如瀑河　　诸见之水常盈满</p>
  <p id="a4u">我于此处以智日　　威光曝之使空竭</p>
  <p id="a4v">邪伪谄曲悭嫉等　　如是过患烦恼林</p>
  <p id="a4w">我今于此以智火　　焚烧一切悉令灭</p>
  <p id="a4x">诽谤梵圣生诸罪　　根本能令堕恶趣</p>
  <p id="a4y">我以智药而投之　　令彼吐尽无有余</p>
  <p id="a4z">又我于此处　　获定慧众德</p>
  <p id="a50">忧悲苦恼众　　除尽无有余</p>
  <p id="a51">又我于此处　　获得真实理</p>
  <p id="a52">诸结我慢箭　　拔之无有余</p>
  <p id="a53">又我于此处　　以智慧利刀</p>
  <p id="a54">断截我我所　　生死之根本</p>
  <p id="a55">亦如彼帝释　　破坏修罗众</p>
  <p id="a56">又我于此处　　得清净智眼</p>
  <p id="a57">而诸众生等　　痴翳之所覆</p>
  <p id="a58">我以智慧药　　洗之令得除</p>
  <p id="a59">又我于此处　　以解脱冷水</p>
  <p id="a5A">于彼境界木　　灭除贪火烟</p>
  <p id="a5B">又我于此处　　以大精进风</p>
  <p id="a5C">除灭烦恼云　　及以分别电</p>
  <p id="a5D">又我于此处　　获得慈三昧</p>
  <p id="a5E">诸大功德藏　　降伏众魔军</p>
  <p id="a5F">又我于此处　　获得无愿定</p>
  <p id="a5G">诸大功德藏　　断一切烦恼</p>
  <p id="a5H">又我于此处　　获得于空定</p>
  <p id="a5I">诸大功德藏　　断一切分别</p>
  <p id="a5J">又我于此处　　获得无相定</p>
  <p id="a5K">诸大功德藏　　灭除於戏论</p>
  <p id="a5L">又我于此处　　获得三解脱</p>
  <p id="a5M">神通智慧力　　决除生死网</p>
  <p id="a5N">又我永断彼　　无常作常想</p>
  <p id="a5O">于苦作乐想　　无我作我想</p>
  <p id="a5P">我以精进力　　渡越生死海</p>
  <p id="a5Q">蠲坏诸爱网　　犹如摩竭鱼</p>
  <p id="a5R">我于此觉悟　　一切贪嗔等</p>
  <p id="a5S">犹如大火聚　　烧爇诸飞蛾</p>
  <p id="a5T">自我于长夜　　无量无边劫</p>
  <p id="a5U">劬劳生死中　　流转无休已</p>
  <p id="a5V">今者得止息　　无忧亦无惧</p>
  <p id="a5W">我所觉悟者　　外道不能觉</p>
  <p id="a5X">是甘露句义　　能除忧恼等</p>
  <p id="a5Y">我入无畏城　　除诸蕴界处</p>
  <p id="a5Z">爱等皆灭尽　　不复受后身</p>
  <p id="a5a">我为菩提故　　于无量亿劫</p>
  <p id="a5b">广行众善行　　施身肉手足</p>
  <p id="a5c">功德皆圆满　　是故于此处</p>
  <p id="a5d">获得胜甘露　　无上大菩提</p>
  <p id="a5e">同诸佛如来　　所证真实法</p>
  <p id="a5f">随诸众生类　　分别而演说</p>
  <p id="a5g">我今亦复然　　得如是妙法</p>
  <p id="a5h">能于一刹那　　证知诸世间</p>
  <p id="a5i">因缘和合生　　空寂无所有</p>
  <p id="a5j">如乾闼婆城　　如虚空阳焰</p>
  <p id="a5k">我所得法眼　　普见无边刹</p>
  <p id="a5l">犹如于掌中　　视庵摩勒果</p>
  <p id="a5m">我所得三昧　　一切皆通达</p>
  <p id="a5n">忆思无量劫　　如从梦中悟</p>
  <p id="a5o">世间诸天人　　为颠倒想烧</p>
  <p id="a5p">我今于此处　　如实而能了</p>
  <p id="a5q">我于无量劫　　求无上菩提</p>
  <p id="a5r">修行于大慈　　缘修慈心故</p>
  <p id="a5s">降伏于魔众　　我于无量劫</p>
  <p id="a5t">修行于大悲　　缘修悲心故</p>
  <p id="a5u">灭除诸恼患　　我于无量劫</p>
  <p id="a5v">修行于大喜　　缘修喜心故</p>
  <p id="a5w">证于无上道　　我于无量劫</p>
  <p id="a5x">求无上菩提　　修行于大舍</p>
  <p id="a5y">缘修舍心故　　证得甘露法</p>
  <p id="a5z">我适于魔前　　发如是誓言</p>
  <p id="a60">若不得佛道　　终不解此坐</p>
  <p id="a61">我以金刚智　　灭除无明等</p>
  <p id="a62">获得十种力　　今故解斯坐</p>
  <p id="a63">未得今悉得　　诸漏皆已尽</p>
  <p id="a64">魔军悉破散　　今故解斯坐</p>
  <p id="a65">五盖门尽破　　三爱牙悉除</p>
  <p id="a66">是故于今者　　方解跏趺坐</p>
  <p id="a67">尔时胜丈夫　　从金刚座起</p>
  <p id="a68">复坐于宝座　　受诸天澡浴</p>
  <p id="a69">诸天以宝瓶　　满中盛香水</p>
  <p id="a6A">与佛天中天　　澡浴身体已</p>
  <p id="a6B">于是诸天众　　并诸婇女等</p>
  <p id="a6C">击奏天伎乐　　以申于供养</p>
  <p id="a6D">汝诸天子等　　应当如是知</p>
  <p id="a6E">我故七日中　　不起于此座</p>
  <p id="a6F">佛告诸比丘。<a id="a-6G"></a>如来何故初成正觉。<a id="a-6H"></a>于七日中不起于座。<a id="a-6I"></a>为居此处断除无始无终生老病死故。<a id="a-6J"></a>于七日观树不起。<a id="a-6K"></a>至第二七日周匝经行。<a id="a-6L"></a>三千大千世界以为边际。<a id="a-6M"></a>至第三七日观菩提场目不暂舍。<a id="a-6N"></a>亦为居此断除生死。<a id="a-6O"></a>得阿耨多罗三藐三菩提。<a id="a-6P"></a>至第四七日如来随近经行。<a id="a-6Q"></a>以大海为边际。</p>
  <p id="a6R">尔时魔王至世尊所。<a id="a-6S"></a>作如是言。<a id="a-6T"></a>世尊。<a id="a-6U"></a>无量劫来精勤苦行。<a id="a-6V"></a>方得成佛入般涅槃。<a id="a-6W"></a>今正是时。<a id="a-6X"></a>惟愿如来入于涅槃。<a id="a-6Y"></a>惟愿善逝入于涅槃。<a id="a-6Z"></a>佛言。<a id="a-6a"></a>波旬我本发愿为欲利益诸众生故求大菩提。<a id="a-6b"></a>经无量劫勤苦累德。<a id="a-6c"></a>一切众生于我法中未获义利。<a id="a-6d"></a>云何速令我入于涅槃。<a id="a-6e"></a>又于世间。<a id="a-6f"></a>三宝未具众生未调。<a id="a-6g"></a>未现神通未说妙法。<a id="a-6h"></a>无量菩萨未发阿耨多罗三藐三菩提心。<a id="a-6i"></a>云何令我入于涅槃。<a id="a-6j"></a>尔时魔王闻是语已退坐一面。<a id="a-6k"></a>以杖画地作是念言。<a id="a-6l"></a>此欲界中于今已去。<a id="a-6m"></a>非我所有心生忧恼。<a id="a-6n"></a>是时魔王三女见父愁苦。<a id="a-6o"></a>白其父言。</p>
  <p id="a6p">大王何所为　　心生极忧苦</p>
  <p id="a6q">今恼大王者　　请说是何人</p>
  <p id="a6r">我当以欲牵　　如绳制于象</p>
  <p id="a6s">令其生染着　　将归自在宫</p>
  <p id="a6t">尔时魔王说偈报其女言。</p>
  <p id="a6u">世间离染人　　贪境不能制</p>
  <p id="a6v">以彼超过欲　　是故我忧恼</p>
  <p id="a6w">此诸魔女如来为菩萨时已作妖姿扰乱菩萨。<a id="a-6x"></a>种种幻惑无能得便。<a id="a-6y"></a>女人贪染烦恼深重。<a id="a-6z"></a>于是三女更变其形。<a id="a-70"></a>一为童女之形。<a id="a-71"></a>一为少妇之形。<a id="a-72"></a>一为中妇之形来至佛所。<a id="a-73"></a>尔时世尊以神通力令彼三女皆成老母。<a id="a-74"></a>于是三女还至其父所。<a id="a-75"></a>而说偈言。</p>
  <p id="a76">王说离欲人　　贫境不能染</p>
  <p id="a77">我复为变化　　惑乱彼沙门</p>
  <p id="a78">人有见我者　　欲盛便呕血</p>
  <p id="a79">今现微妙质　　不动于彼心</p>
  <p id="a7A">仍以大神通　　化我为老母</p>
  <p id="a7B">愿王以威力　　令得如本形</p>
  <p id="a7C">尔时魔王报诸女言。<a id="a-7D"></a>我不见有若天若人能制佛者。<a id="a-7E"></a>汝可自往忏悔前罪。<a id="a-7F"></a>彼摄神力方令汝等复本形耳。<a id="a-7G"></a>于是魔女至如来所。<a id="a-7H"></a>而说偈言。</p>
  <p id="a7I">我等无智慧　　幻惑于如来</p>
  <p id="a7J">不知田非田　　未识善不善</p>
  <p id="a7K">我今极生悔　　冀得罪销灭</p>
  <p id="a7L">惟愿慈悲力　　令复于本形</p>
  <p id="a7M">尔时如来以慈悲故。<a id="a-7N"></a>即摄神通。<a id="a-7O"></a>令彼魔女还复如本。<a id="a-7P"></a>于第五七日住目真邻陀龙王所居之处。<a id="a-7Q"></a>是时寒风霖雨七日不霁。<a id="a-7R"></a>龙王心念恐畏风雨。<a id="a-7S"></a>上损如来出其自宫。<a id="a-7T"></a>前诣佛所以身卫佛缠绕七匝。<a id="a-7U"></a>以头为盖蔽覆佛上。<a id="a-7V"></a>四方复有无量龙王皆来护佛。<a id="a-7W"></a>龙身委积如须弥山。<a id="a-7X"></a>是诸龙等蒙佛威光。<a id="a-7Y"></a>身心安乐得未曾有。<a id="a-7Z"></a>过七日已风雨止息。<a id="a-7a"></a>诸龙王等顶礼佛足。<a id="a-7b"></a>右绕三匝还其本宫。</p>
  <p id="a7c">尔时世尊于第六七日。<a id="a-7d"></a>往尼俱陀树下近尼连河。<a id="a-7e"></a>是处多诸外道。<a id="a-7f"></a>彼外道众皆来亲觐。<a id="a-7g"></a>慰问世尊七日风雨。<a id="a-7h"></a>得无愁恼安乐住耶。<a id="a-7i"></a>尔时世尊以偈答曰。</p>
  <p id="a7j">寂静而知足　　思惟而证法</p>
  <p id="a7k">饶益诸众生　　慈悲于一切</p>
  <p id="a7l">远离众罪垢　　不着于世间</p>
  <p id="a7m">永断我慢心　　是最为安乐</p>
  <p id="a7n">尔时世尊于第七七日。<a id="a-7o"></a>至多演林中在一树下。<a id="a-7p"></a>结跏趺坐观察众生。<a id="a-7q"></a>为生老病死之所逼迫。<a id="a-7r"></a>高声唱言。</p>
  <p id="a7s">世间诸众生　　恒为五欲烧</p>
  <p id="a7t">应常思舍爱　　爱故便增盛</p>
  <p id="a7u">佛告诸比丘。<a id="a-7v"></a>时北天竺国兄弟二人为众商之主。<a id="a-7w"></a>一名帝履富婆。<a id="a-7x"></a>一名婆履。<a id="a-7y"></a>智慧明达极闲世法。<a id="a-7z"></a>其性调柔善能将导。<a id="a-80"></a>兴贩贸易息利尤多。<a id="a-81"></a>以五百乘车载其珍宝还归本国。<a id="a-82"></a>是诸商侣有二调牛。<a id="a-83"></a>一名善生。<a id="a-84"></a>一号名称。<a id="a-85"></a>巧识前路能知安危。<a id="a-86"></a>示以优钵罗花。<a id="a-87"></a>不劳杖捶余牛不济。<a id="a-88"></a>方乃用之行至乳林。<a id="a-89"></a>路甚平正牛足拒地轮辕摧折。<a id="a-8A"></a>是时五百乘车婴于路傍。<a id="a-8B"></a>二牛为导亦不得进。<a id="a-8C"></a>加诸杖捶亦不能前。<a id="a-8D"></a>时诸商人心怀恐惧。<a id="a-8E"></a>共相谓言。<a id="a-8F"></a>二牛不行前途必有可怖之事。<a id="a-8G"></a>即遣马骑执持器杖前路而巡。<a id="a-8H"></a>彼使还已白商王言。<a id="a-8I"></a>我行前路无诸险难。<a id="a-8J"></a>何为二牛亦不能前。<a id="a-8K"></a>时护林神忽现其形语商人言。<a id="a-8L"></a>汝诸商人勿怀恐惧。<a id="a-8M"></a>汝于长夜流转生死今得大利。<a id="a-8N"></a>所以者何。<a id="a-8O"></a>有佛世尊出现于世。<a id="a-8P"></a>初成正觉住此林中。<a id="a-8Q"></a>不食已来四十九日。<a id="a-8R"></a>汝等应将种种饮食而以上之。<a id="a-8S"></a>时二调牛便向佛行。<a id="a-8T"></a>而诸商人随牛而往。<a id="a-8U"></a>行路不远遥睹如来三十二相八十种好。<a id="a-8V"></a>身光赫然如日初出。<a id="a-8W"></a>既见佛已咸生希有恭敬之心。<a id="a-8X"></a>皆作是言。<a id="a-8Y"></a>此为梵王。<a id="a-8Z"></a>为是帝释。<a id="a-8a"></a>为是四天王为是日月天。<a id="a-8b"></a>为是山神。<a id="a-8c"></a>为是河神。</p>
  <p id="a8d">世尊尔时微举袈裟示彼商人。<a id="a-8e"></a>商人见已即知如来。<a id="a-8f"></a>是出家人心生欢喜。<a id="a-8g"></a>各相谓言。<a id="a-8h"></a>出家之法非时不食。<a id="a-8i"></a>宜应办诸美味酥蜜甘蔗乳糜之属及时奉施。<a id="a-8j"></a>诸商人等营办种种饮食美味。<a id="a-8k"></a>至如来前右绕三匝却住一面。<a id="a-8l"></a>作如是言。<a id="a-8m"></a>世尊。<a id="a-8n"></a>哀愍我故受是微供。</p>
  <p id="a8o">佛告诸比丘。<a id="a-8p"></a>如来尔时将欲受彼商人之食。<a id="a-8q"></a>作是思惟。<a id="a-8r"></a>过去诸佛皆悉持钵。<a id="a-8s"></a>我今当以何器而受斯食。<a id="a-8t"></a>作是念已。<a id="a-8u"></a>时四天王各持金钵奉上如来。<a id="a-8v"></a>作如是言。<a id="a-8w"></a>惟愿世尊用我此钵受商人食。<a id="a-8x"></a>怜愍我故令于长夜获大安乐。</p>
  <p id="a8y">尔时世尊告四天王言。<a id="a-8z"></a>出家之法不合受汝如是金钵。<a id="a-90"></a>乃至展转奉七宝钵皆悉不受。</p>
  <p id="a91">是时北方毗沙门天王告余天王言。<a id="a-92"></a>我念昔者有青身天。<a id="a-93"></a>将四石钵来与我等。<a id="a-94"></a>复有一天。<a id="a-95"></a>名曰遍光。<a id="a-96"></a>来白我言。<a id="a-97"></a>慎勿用此石钵宜应供养而作塔想。<a id="a-98"></a>何以故。<a id="a-99"></a>未来有佛出兴于世。<a id="a-9A"></a>名释迦牟尼。<a id="a-9B"></a>当以此钵奉上彼佛。</p>
  <p id="a9C">尔时毗沙门天王语余天王言。<a id="a-9D"></a>欲施石钵今正是时。<a id="a-9E"></a>四天王各还自宫。<a id="a-9F"></a>与诸眷属持彼石钵。<a id="a-9G"></a>盛满天花以香涂之。<a id="a-9H"></a>奏诸天乐供养石钵。<a id="a-9I"></a>来诣佛所各各以钵奉上如来。<a id="a-9J"></a>而白佛言。<a id="a-9K"></a>世尊。<a id="a-9L"></a>惟愿如来哀受我等。<a id="a-9M"></a>所献石钵受商人食。<a id="a-9N"></a>令我长夜获大安乐得成法器。<a id="a-9O"></a>怜愍我故。</p>
  <p id="a9P">尔时世尊作是念言。<a id="a-9Q"></a>四大天王以净信心而施我钵。<a id="a-9R"></a>然我不合受持四钵。<a id="a-9S"></a>若惟受一不受余三。<a id="a-9T"></a>而彼三王必生嫌恨。<a id="a-9U"></a>是故我今总受四王所献之钵。<a id="a-9V"></a>尔时世尊受北方毗沙门天王钵。<a id="a-9W"></a>而说偈言。</p>
  <p id="a9X">汝奉善逝钵　　当得上乘器</p>
  <p id="a9Y">我今受汝施　　令汝具念惠</p>
  <p id="a9Z">尔时世尊。<a id="a-9a"></a>受提头赖吒天王钵。<a id="a-9b"></a>而说偈言。</p>
  <p id="a9c">以钵施如来　　念慧得增长</p>
  <p id="a9d">生生受快乐　　速证佛菩提</p>
  <p id="a9e">尔时世尊。<a id="a-9f"></a>受毗娄博叉天王钵。<a id="a-9g"></a>而说偈言。</p>
  <p id="a9h">我以清净心　　受汝清净钵</p>
  <p id="a9i">令汝得清净　　人天所供养</p>
  <p id="a9j">尔时世尊。<a id="a-9k"></a>受毗娄勒叉天王钵而说偈言。</p>
  <p id="a9l">如来戒无瑕　　汝施无瑕钵</p>
  <p id="a9m">汝心无瑕故　　得报亦无瑕</p>
  <p id="a9n">尔时世尊受四天王钵已。<a id="a-9o"></a>如是次第相重安置右手按之。<a id="a-9p"></a>合成一器四际分明。<a id="a-9q"></a>如来尔时忆念过去。<a id="a-9r"></a>而说偈言。</p>
  <p id="a9s">我昔以花盛满钵　　奉施无量诸如来</p>
  <p id="a9t">是故今者四天王　　施我坚牢清净钵</p>
  <p id="a9u">佛告诸比丘。<a id="a-9v"></a>时彼商众驱大群牛循路而行。<a id="a-9w"></a>于晨朝时牧人[(殼-一)/牛]乳。<a id="a-9x"></a>凡所[(殼-一)/牛]者化为醍醐。<a id="a-9y"></a>心生希有速将醍醐来白商主。<a id="a-9z"></a>今所[(殼-一)/牛]乳不知何故悉为醍醐。<a id="a-A0"></a>为是吉祥为是不祥。<a id="a-A1"></a>我今未决。<a id="a-A2"></a>商众之中有婆罗门。<a id="a-A3"></a>怀贪爱故云是不祥。<a id="a-A4"></a>应作大施。<a id="a-A5"></a>商主远祖已生梵世。<a id="a-A6"></a>是时现身作婆罗门。<a id="a-A7"></a>于商众中。<a id="a-A8"></a>说是偈言。</p>
  <p id="aA9">汝等往昔发弘誓　　如来若证菩提已</p>
  <p id="aAA">我当以食奉献佛　　受我食已转法轮</p>
  <p id="aAB">今者如来成正觉　　汝之所愿亦满足</p>
  <p id="aAC">世尊应受汝美食　　当转无上大法轮</p>
  <p id="aAD">汝今[(殼-一)/牛]乳得醍醐　　由此大仙之威力</p>
  <p id="aAE">好辰善宿吉祥兆　　是故一切皆吉祥</p>
  <p id="aAF">梵天演说此偈已　　还隐其形反天上</p>
  <p id="aAG">佛告诸比丘。<a id="a-AH"></a>时诸商人闻此偈已皆大欢喜。<a id="a-AI"></a>即取醍醐选上粳米煮以为糜。<a id="a-AJ"></a>和好香蜜盛以栴檀之钵。<a id="a-AK"></a>诣多演林奉上如来白佛言。<a id="a-AL"></a>世尊。<a id="a-AM"></a>惟愿哀愍受我此食。<a id="a-AN"></a>尔时世尊受商人食已。<a id="a-AO"></a>持彼栴檀之钵掷置空中。<a id="a-AP"></a>其钵栴檀一分价直百千珍宝。<a id="a-AQ"></a>时有梵天。<a id="a-AR"></a>名曰善梵。<a id="a-AS"></a>接栴檀钵还于梵宫起塔供养。<a id="a-AT"></a>其塔至今诸天香花供养不绝尔时世尊咒愿商人。<a id="a-AU"></a>而说偈言。</p>
  <p id="aAV">汝等所向皆吉祥　　一切财宝悉充满</p>
  <p id="aAW">吉祥遍汝左右手　　总汝身形是吉祥</p>
  <p id="aAX">所求财宝自然至　　以吉祥鬘为首饰</p>
  <p id="aAY">日月星宿诸天等　　帝释四王皆拥护</p>
  <p id="aAZ">所去之处既吉祥　　回还亦复获安乐</p>
  <p id="aAa">以此施食之功德　　当来得成无上道</p>
  <p id="aAb">名为末度三膰佛　　商人蒙记心欢喜</p>
  <p id="aAc">佛告诸比丘。<a id="a-Ad"></a>如来最初为二商主及诸商人。<a id="a-Ae"></a>而授记莂时。<a id="a-Af"></a>诸商人闻受记已得未曾有。<a id="a-Ag"></a>皆悉合掌作如是言。<a id="a-Ah"></a>我从今者归依如来。</p>
  <p data-pb></p>
  <h2 id="aAi">大梵天王劝请品第二十五</h2>
  <p id="aAj">佛告诸比丘。<a id="a-Ak"></a>如来初成正觉。<a id="a-Al"></a>住多演林中独坐一处。<a id="a-Am"></a>入深禅定观察世间。<a id="a-An"></a>作是思惟。<a id="a-Ao"></a>我证甚深微妙之法。<a id="a-Ap"></a>最极寂静难见难悟。<a id="a-Aq"></a>非分别思量之所能解。<a id="a-Ar"></a>惟有诸佛乃能知之。<a id="a-As"></a>所谓超过五蕴入第一义。<a id="a-At"></a>无处无行体性清净。<a id="a-Au"></a>不取不舍不可了知。<a id="a-Av"></a>非所显示。<a id="a-Aw"></a>无为无作远离六境。<a id="a-Ax"></a>非心所计。<a id="a-Ay"></a>非言能说不可听闻。<a id="a-Az"></a>非可观见无所挂碍。<a id="a-B0"></a>离诸攀缘至究竟处。<a id="a-B1"></a>空无所得寂静涅槃。<a id="a-B2"></a>若以此法为人演说。<a id="a-B3"></a>彼等皆悉不能了知。<a id="a-B4"></a>唐捐其功无所利益。<a id="a-B5"></a>是故我应默然而住。<a id="a-B6"></a>尔时世尊而说偈言。</p>
  <p id="aB7">我得甘露无为法　　甚深寂静离尘垢</p>
  <p id="aB8">一切众生无能了　　是故静处默然住</p>
  <p id="aB9">此法远离于言说　　犹如虚空无所染</p>
  <p id="aBA">思惟心意皆不行　　若人能知甚希有</p>
  <p id="aBB">此法性离于文字　　孰能悟入其义理</p>
  <p id="aBC">于多劫中供养佛　　方能得闻生信解</p>
  <p id="aBD">不可说有说非有　　非有非无亦复然</p>
  <p id="aBE">我昔无量劫修行　　未得究竟无生忍</p>
  <p id="aBF">我于今者得究竟　　常观诸法无生灭</p>
  <p id="aBG">一切诸法本性空　　然灯如来授我记</p>
  <p id="aBH">汝于来世成正觉　　作佛名号释迦文</p>
  <p id="aBI">虽于彼时已证法　　今我所得方究竟</p>
  <p id="aBJ">见诸众生处生死　　不知是法及非法</p>
  <p id="aBK">世间众生有可度　　故起大悲而度之</p>
  <p id="aBL">梵王若来劝请我　　或当为转微妙法</p>
  <p id="aBM">佛告诸比丘。<a id="a-BN"></a>如来说是偈已。<a id="a-BO"></a>眉间白毫放大光明。<a id="a-BP"></a>遍照三千大千世界。<a id="a-BQ"></a>尔时娑婆世界主螺髻梵王以佛威神。<a id="a-BR"></a>即知如来默然之旨。<a id="a-BS"></a>作是思惟。<a id="a-BT"></a>我应往彼劝请如来转于法轮。<a id="a-BU"></a>告诸梵众作如是言。<a id="a-BV"></a>仁者世间众生善法损减恶法增长。<a id="a-BW"></a>何以故。<a id="a-BX"></a>如来得阿耨多罗三藐三菩提。<a id="a-BY"></a>默然而住不转法轮。<a id="a-BZ"></a>我等宜往劝请如来。<a id="a-Ba"></a>是时梵王与六十八拘胝梵众。<a id="a-Bb"></a>来诣佛所。<a id="a-Bc"></a>顶礼佛足右绕三匝却住一面。<a id="a-Bd"></a>而白佛言。<a id="a-Be"></a>世尊。<a id="a-Bf"></a>世间众生今当损减。<a id="a-Bg"></a>何以故。<a id="a-Bh"></a>如来为诸众生求无上觉。<a id="a-Bi"></a>今得成佛默然而住不转法轮。<a id="a-Bj"></a>以是之故众生损减。<a id="a-Bk"></a>善哉世尊。<a id="a-Bl"></a>善哉善逝。<a id="a-Bm"></a>愿为众生起哀愍心而转法轮。<a id="a-Bn"></a>世尊。<a id="a-Bo"></a>多有众生堪能悟入甚深之法。<a id="a-Bp"></a>惟愿世尊转于法轮。<a id="a-Bq"></a>尔时大梵天王以偈赞曰。</p>
  <p id="aBr">如来胜智　　最极圆满</p>
  <p id="aBs">放大光明　　普照世界</p>
  <p id="aBt">当以慧日　　开于人花</p>
  <p id="aBu">何故弃之　　默然而止</p>
  <p id="aBv">佛以法财　　施诸众生</p>
  <p id="aBw">于百千劫　　已曾摄受</p>
  <p id="aBx">世间亲者　　宁舍众生</p>
  <p id="aBy">惟愿世尊　　吹大法螺</p>
  <p id="aBz">击大法鼓　　然大法灯</p>
  <p id="aC0">雨大法雨　　建大法幢</p>
  <p id="aC1">将诸众生　　超生死海</p>
  <p id="aC2">烦恼重病　　为疗除之</p>
  <p id="aC3">烦恼猛火　　令其止息</p>
  <p id="aC4">示无忧恼　　涅槃之路</p>
  <p id="aC5">说真实法　　开解脱门</p>
  <p id="aC6">令诸生盲　　得净法眼</p>
  <p id="aC7">断除生老　　病死之患</p>
  <p id="aC8">非天非人　　亦非帝释</p>
  <p id="aC9">而能断除　　生死烦恼</p>
  <p id="aCA">我及天众　　劝请如来</p>
  <p id="aCB">转于法轮　　以此劝请</p>
  <p id="aCC">所生功德　　同于世尊</p>
  <p id="aCD">转于法轮　　度脱众生</p>
  <p id="aCE">佛告诸比丘。<a id="a-CF"></a>尔时世尊默然而住。<a id="a-CG"></a>大梵天王与诸天众俱。<a id="a-CH"></a>以天栴檀香末及沉水香末。<a id="a-CI"></a>供养佛已忽然不现。</p>
  <p id="aCJ">佛告诸比丘。<a id="a-CK"></a>尔时如来为令世间尊重法故。<a id="a-CL"></a>为令甚深妙法得开显故。<a id="a-CM"></a>入深禅定观察世间。<a id="a-CN"></a>作是念言。<a id="a-CO"></a>我证甚深微妙之法。<a id="a-CP"></a>最极寂静难见难悟。<a id="a-CQ"></a>非分别思量之所能解。<a id="a-CR"></a>惟有诸佛乃能知之。<a id="a-CS"></a>所谓超过五蕴入第一义。<a id="a-CT"></a>无处无行体性清净。<a id="a-CU"></a>不取不舍不可了知。<a id="a-CV"></a>非所显示。<a id="a-CW"></a>无为无作远离六境。<a id="a-CX"></a>非心所计。<a id="a-CY"></a>非言能说不可听闻。<a id="a-CZ"></a>非可观见无所挂碍。<a id="a-Ca"></a>离诸攀缘至究竟处。<a id="a-Cb"></a>空无所得寂静涅槃。<a id="a-Cc"></a>若以此法为人演说。<a id="a-Cd"></a>彼等皆悉不能了知。<a id="a-Ce"></a>唐捐其功无所利益。<a id="a-Cf"></a>是故我应默然而住。</p>
  <p id="aCg">尔时大梵天王以佛威神。<a id="a-Ch"></a>复知如来默然之旨。<a id="a-Ci"></a>往诣释提桓因所。<a id="a-Cj"></a>而语之言。<a id="a-Ck"></a>憍尸迦。<a id="a-Cl"></a>汝今应知。<a id="a-Cm"></a>世间众生处在生死黑暗稠林。<a id="a-Cn"></a>善法损减恶法增长。<a id="a-Co"></a>何以故。<a id="a-Cp"></a>如来弃之不转法轮。<a id="a-Cq"></a>憍尸迦。<a id="a-Cr"></a>我等当共往诣佛所劝请如来。<a id="a-Cs"></a>何以故。<a id="a-Ct"></a>诸佛如来若不劝请皆悉默然。<a id="a-Cu"></a>是故今者我与汝等。<a id="a-Cv"></a>往诣佛所劝请如来转于法轮。<a id="a-Cw"></a>为令世间敬重法故。<a id="a-Cx"></a>尔时大梵天王及释提桓因。<a id="a-Cy"></a>四天王天。<a id="a-Cz"></a>三十三天夜摩天。<a id="a-D0"></a>兜率陀天。<a id="a-D1"></a>乐变化天。<a id="a-D2"></a>他化自在天。<a id="a-D3"></a>梵众天。<a id="a-D4"></a>梵辅天。<a id="a-D5"></a>光音天。<a id="a-D6"></a>广果天。<a id="a-D7"></a>遍净天。<a id="a-D8"></a>净居天。<a id="a-D9"></a>乃至阿迦尼吒天。<a id="a-DA"></a>光明照耀。<a id="a-DB"></a>于夜分中至多演林顶礼佛已。<a id="a-DC"></a>右绕三匝却住一面。<a id="a-DD"></a>尔时释提桓因合掌向佛即以偈颂。<a id="a-DE"></a>而请如来转于法轮。</p>
  <p id="aDF">世尊降伏诸魔怨　　其心清净如满月</p>
  <p id="aDG">愿为众生从定起　　以智慧光照世间</p>
  <p id="aDH">释提桓因说是偈已。<a id="a-DI"></a>如来尔时犹故默然。<a id="a-DJ"></a>螺髻梵王语释提桓因言。<a id="a-DK"></a>憍尸迦。<a id="a-DL"></a>不应如是而为劝请。<a id="a-DM"></a>于是大梵天王即从座起。<a id="a-DN"></a>遍袒右肩右膝着地合掌向佛。<a id="a-DO"></a>以偈请曰。</p>
  <p id="aDP">如来今已降魔怨　　智慧光明照一切</p>
  <p id="aDQ">世间根熟有堪度　　惟愿世尊从定起</p>
  <p id="aDR">尔时世尊告梵天言。<a id="a-DS"></a>我证甚深微妙之法最极寂静难见难悟。<a id="a-DT"></a>非分别思惟之所能解。<a id="a-DU"></a>惟有诸佛乃能知之。<a id="a-DV"></a>所谓超过五蕴入第一义。<a id="a-DW"></a>无处无行体性清净。<a id="a-DX"></a>不取不舍不可了知。<a id="a-DY"></a>非所显示。<a id="a-DZ"></a>无为无作远离六境。<a id="a-Da"></a>非心所计。<a id="a-Db"></a>非言能说不可听闻。<a id="a-Dc"></a>非可观见无所挂碍。<a id="a-Dd"></a>离诸攀缘至究竟处。<a id="a-De"></a>空无所得寂静涅槃。<a id="a-Df"></a>若以此法为人演说。<a id="a-Dg"></a>彼等皆悉不能了知。<a id="a-Dh"></a>然我常思念是二偈颂。</p>
  <p id="aDi">我证逆流道　　甚深难可见</p>
  <p id="aDj">盲者莫能睹　　故默而不说</p>
  <p id="aDk">世间诸众生　　着彼五尘境</p>
  <p id="aDl">不能解我法　　是故今默然</p>
  <p id="aDm">尔时梵王帝释及诸天众。<a id="a-Dn"></a>闻如是偈心大忧恼。<a id="a-Do"></a>即于是处忽然不现。</p>
  <p id="aDp">佛告诸比丘。<a id="a-Dq"></a>复于一时大梵天王。<a id="a-Dr"></a>观摩伽陀国多诸外道等。<a id="a-Ds"></a>于地水火风空横生计度。<a id="a-Dt"></a>封着邪见以为正道。<a id="a-Du"></a>而彼众生有应度者。<a id="a-Dv"></a>而知世尊于今犹固默然。<a id="a-Dw"></a>复诣佛所头面礼足。<a id="a-Dx"></a>围绕三匝右膝着地合掌恭敬。<a id="a-Dy"></a>以偈请曰。</p>
  <p id="aDz">摩伽陀国　　多诸异道</p>
  <p id="aE0">因邪见故　　种种筹量</p>
  <p id="aE1">惟愿牟尼　　为开甘露</p>
  <p id="aE2">最清净法　　令其得闻</p>
  <p id="aE3">佛所证法　　清净离垢</p>
  <p id="aE4">到于彼岸　　无增无减</p>
  <p id="aE5">于三界中　　超然特尊</p>
  <p id="aE6">如须弥山　　显于大海</p>
  <p id="aE7">当于众生　　起哀愍心</p>
  <p id="aE8">而救济之　　云何弃舍</p>
  <p id="aE9">如来具足　　一切功德</p>
  <p id="aEA">力无畏等　　惟愿拔济</p>
  <p id="aEB">苦恼众生　　世间人天</p>
  <p id="aEC">为烦恼病　　之所逼迫</p>
  <p id="aED">请佛慈悲　　而救济之</p>
  <p id="aEE">惟有如来　　为归依处</p>
  <p id="aEF">自昔天人　　随逐如来</p>
  <p id="aEG">此等纯善　　悉求解脱</p>
  <p id="aEH">是若闻法　　皆能领受</p>
  <p id="aEI">惟愿如来　　为其敷演</p>
  <p id="aEJ">故我今者　　请大精进</p>
  <p id="aEK">开示妙法　　令见正路</p>
  <p id="aEL">譬如大云　　雨于一切</p>
  <p id="aEM">如来法雨　　亦复如是</p>
  <p id="aEN">润洽一切　　枯槁众生</p>
  <p id="aEO">彼诸人等　　邪见毒刺</p>
  <p id="aEP">生死稠林　　无始流转</p>
  <p id="aEQ">未蒙拔济　　盲无慧目</p>
  <p id="aER">将堕深坑　　惟愿导师</p>
  <p id="aES">开于正道　　施其甘露</p>
  <p id="aET">佛难值遇　　如优昙花</p>
  <p id="aEU">惟愿度脱　　无依止者</p>
  <p id="aEV">如来往昔　　发弘誓愿</p>
  <p id="aEW">自既度已　　当度众生</p>
  <p id="aEX">幸以慧光　　除诸冥暗</p>
  <p id="aEY">惟佛大慈　　勿舍本愿</p>
  <p id="aEZ">如师子吼　　如天雷震</p>
  <p id="aEa">为众生故　　转于法轮</p>
  <p id="aEb">尔时世尊以佛眼观见诸众生上中下根。<a id="a-Ec"></a>或邪定聚。<a id="a-Ed"></a>或正定聚。<a id="a-Ee"></a>或不定聚。<a id="a-Ef"></a>比丘。<a id="a-Eg"></a>譬如有人临清净池。<a id="a-Eh"></a>见彼池中所有草木。<a id="a-Ei"></a>或未出水。<a id="a-Ej"></a>或与水齐。<a id="a-Ek"></a>或已出水。<a id="a-El"></a>如是三种分明见之。<a id="a-Em"></a>如来观诸众生上中下根亦复如是。<a id="a-En"></a>如来尔时作是思惟。<a id="a-Eo"></a>我若说法。<a id="a-Ep"></a>若不说法。<a id="a-Eq"></a>邪聚众生毕竟不知。<a id="a-Er"></a>复更思惟。<a id="a-Es"></a>我若说法。<a id="a-Et"></a>若不说法。<a id="a-Eu"></a>正聚众生。<a id="a-Ev"></a>皆能了知。<a id="a-Ew"></a>复更思惟。<a id="a-Ex"></a>我若说法。<a id="a-Ey"></a>不定众生亦能了知。<a id="a-Ez"></a>我不说法即不了知。<a id="a-F0"></a>诸比丘。<a id="a-F1"></a>如来尔时观不定聚众生。<a id="a-F2"></a>起大悲心作如是言。<a id="a-F3"></a>我本欲为此等众生转于法轮故出于世。<a id="a-F4"></a>又为大梵天王请故。<a id="a-F5"></a>即以偈颂告梵王言。</p>
  <p id="aF6">我今为汝请　　当雨于甘露</p>
  <p id="aF7">一切诸世间　　天人龙神等</p>
  <p id="aF8">若有净信者　　听受如是法</p>
  <p id="aF9">尔时大梵天王闻是偈已欢喜踊跃得未曾有顶礼佛足绕无数匝。<a id="a-FA"></a>即于佛前忽然不现。<a id="a-FB"></a>诸比丘。<a id="a-FC"></a>尔时地神告虚空神。<a id="a-FD"></a>唱如是言。<a id="a-FE"></a>如来今受梵王劝请欲转法轮。<a id="a-FF"></a>哀愍无量诸众生故。<a id="a-FG"></a>利益无量诸众生故。<a id="a-FH"></a>安乐无量诸众生故。<a id="a-FI"></a>增长天人损减恶趣故。<a id="a-FJ"></a>为诸众生得涅槃故当转法轮。<a id="a-FK"></a>地神作是语已。<a id="a-FL"></a>于一念顷虚空神闻展转传至阿迦尼吒天。</p>
  <p id="aFM">诸比丘。<a id="a-FN"></a>尔时有四护菩提树天。<a id="a-FO"></a>一名受法。<a id="a-FP"></a>二名光明。<a id="a-FQ"></a>三名乐法。<a id="a-FR"></a>四名法行。<a id="a-FS"></a>是四天子顶礼佛足而白佛言。<a id="a-FT"></a>世尊。<a id="a-FU"></a>当于何处转于法轮。<a id="a-FV"></a>尔时如来告彼天言。<a id="a-FW"></a>我于波罗奈国仙人堕处鹿野苑中转正法轮。<a id="a-FX"></a>彼天子言。<a id="a-FY"></a>世尊。<a id="a-FZ"></a>此波罗奈鹿野苑中。<a id="a-Fa"></a>文物鲜少林泉非胜。<a id="a-Fb"></a>然有无量诸余城邑土地丰饶。<a id="a-Fc"></a>人民殷盛园林池沼清净可乐。<a id="a-Fd"></a>何故如来于鹿野苑中而转法轮。</p>
  <p id="aFe">尔时世尊告诸天子言。<a id="a-Ff"></a>仁者不应作如是说。<a id="a-Fg"></a>所以者何。<a id="a-Fh"></a>我念往昔于此波罗奈城。<a id="a-Fi"></a>供养六十千亿那由他诸佛如来。<a id="a-Fj"></a>以要言之。<a id="a-Fk"></a>九万一千拘胝诸佛。<a id="a-Fl"></a>皆于是处转正法轮。<a id="a-Fm"></a>一切甚深微妙之法皆从中出。<a id="a-Fn"></a>是故此地常为天龙夜叉乾闼婆罗刹等之所守护。<a id="a-Fo"></a>以是义故。<a id="a-Fp"></a>如来于彼鹿野苑中而转法轮。</p>
 </body>
</html>