<!DOCTYPE html>
<html>
<head>
  <meta charset="utf-8"/>
  <meta name="author" content="地婆诃罗/古印度"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>方广大庄严经卷第十</title>
</head>
<body>
  <h1 class="head">方广大庄严经卷第十</h1>
  <h2>赞叹品第二十三</h2>
  <p>尔时佛告诸比丘。时净居天子以天妙香花遍散佛上。如佛世尊真实功德。以偈赞曰。</p>
  <p class="l-js-5c">众生烦恼暗　　智慧能销除</p>
  <p class="l-js-5c">如来所以出　　为世光明者</p>
  <p class="l-js-5c">降伏诸魔军　　功德皆圆满</p>
  <p class="l-js-5c">当雨大法雨　　以普洽群生</p>
  <p class="l-js-5c">世间最胜人　　智力无踰者</p>
  <p class="l-js-5c">处世无染著　　犹如净莲华</p>
  <p class="l-js-5c">众生在长夜　　烦恼病缠缚</p>
  <p class="l-js-5c">佛为大医王　　疗之令得愈</p>
  <p class="l-js-5c">尊今出于世　　八难咸空寂</p>
  <p class="l-js-5c">一切人天等　　遇佛蒙安乐</p>
  <p class="l-js-5c">若有睹见此　　人中胜丈夫</p>
  <p class="l-js-5c">经于百劫中　　不堕诸恶趣</p>
  <p class="l-js-5c">若有得闻佛　　微妙甚深法</p>
  <p class="l-js-5c">速除烦恼患　　苦蕴亦皆尽</p>
  <p class="l-js-5c">当得殊胜果　　解脱涅槃乐</p>
  <p class="l-js-5c">于诸世间中　　得为应供者</p>
  <p class="l-js-5c">若有劝供养　　亦获大福利</p>
  <p class="l-js-5c">当得胜妙果　　乃至于涅槃</p>
  <p>佛告诸比丘。净居天子赞如来已。合掌恭敬于一面立。是时遍光天子。复以种种微妙香华。涂香末香烧香散华幢幡宝盖供养如来。围绕三匝合掌向佛。以偈赞曰。</p>
  <p class="l-js-7c">牟尼深智声和美　　获得无上大菩提</p>
  <p class="l-js-7c">于诸声中最第一　　是故我等今敬礼</p>
  <p class="l-js-7c">于诸世间起慈故　　为作灯明作依止</p>
  <p class="l-js-7c">能拔众生诸毒箭　　复为世间大医王</p>
  <p class="l-js-7c">尊昔值遇燃灯佛　　发大慈心润一切</p>
  <p class="l-js-7c">尊如世间净莲华　　不为三界淤泥染</p>
  <p class="l-js-7c">其心坚固无能沮　　高广难动如须弥</p>
  <p class="l-js-7c">又如金刚不可坏　　亦如含秋净满月</p>
  <p>佛告诸比丘。遍光天子赞如来已。合掌恭敬于一面立。是时梵众天子以无量摩尼庄严宝网。覆菩提道场供养世尊。顶礼佛足右绕三匝。以偈赞曰。</p>
  <p class="l-js-7c">世尊能持明智光　　及持三十二胜相</p>
  <p class="l-js-7c">念慧功德皆圆满　　离诸结使诸过恶</p>
  <p class="l-js-7c">清净无垢断三毒　　是故我等今敬礼</p>
  <p class="l-js-7c">名称普闻证三明　　施诸众生三解脱</p>
  <p class="l-js-7c">清诸浊秽心调伏　　起大慈悲利世间</p>
  <p class="l-js-7c">三业寂静出于世　　蠲除三疑无染著</p>
  <p class="l-js-7c">为诸世间行苦行　　以四圣谛化众生</p>
  <p class="l-js-7c">勤修善行超诸行　　自得度已当度彼</p>
  <p class="l-js-7c">魔王将诸魔众来　　尊以慈悲悉降伏</p>
  <p class="l-js-7c">已得甘露菩提道　　是故我等咸归命</p>
  <p>佛告诸比丘。梵众天子如是种种赞叹佛已。退住一面。是时右面魔王子清白之部至世尊所。以众妙宝盖奉上如来。以偈赞曰。</p>
  <p class="l-js-5c">我自见如来　　端坐菩提座</p>
  <p class="l-js-5c">魔军极炽盛　　超然不惊悸</p>
  <p class="l-js-5c">而于一念顷　　降伏悉无余</p>
  <p class="l-js-5c">既有如是德　　我今稽首礼</p>
  <p class="l-js-5c">一切皆圆满　　无上大牟尼</p>
  <p class="l-js-5c">魔众如恒沙　　本不能倾动</p>
  <p class="l-js-5c">尊为菩提故　　无量劫行檀</p>
  <p class="l-js-5c">舍施妻子等　　身肉及手足</p>
  <p class="l-js-5c">一切皆无吝　　故得胜庄严</p>
  <p class="l-js-5c">尊发广大愿　　得成无上道</p>
  <p class="l-js-5c">当度诸群生　　定慧为甲胄</p>
  <p class="l-js-5c">净法为船筏　　意乐圆满已</p>
  <p class="l-js-5c">方度诸群生　　我以欢喜心</p>
  <p class="l-js-5c">赞佛诸功德　　愿我于来世</p>
  <p class="l-js-5c">得成无上道　　又以此功德</p>
  <p class="l-js-5c">降伏众魔怨　　速证一切智</p>
  <p>佛告诸比丘。清白魔子说如是偈赞叹佛已顶礼如来。恭敬围绕却住一面。是时复有他化自在天王。与无数天子恭敬围绕来至佛所。将妙阎浮檀金天花散如来上。以偈赞曰。</p>
  <p class="l-js-7c">如来所说皆真实　　无有覆藏无杂乱</p>
  <p class="l-js-7c">远离痴冥及罪垢　　证得甘露大菩提</p>
  <p class="l-js-7c">光明遍照于十方　　是故我今稽首礼</p>
  <p class="l-js-7c">世尊慈悲于一切　　善别诸根摧外道</p>
  <p class="l-js-7c">智慧殊胜十力者　　能显众生微妙行</p>
  <p class="l-js-7c">身处虚空现神变　　犹如履地无挂碍</p>
  <p class="l-js-7c">见彼生死广大爱　　知惟妄苦而弃之</p>
  <p class="l-js-7c">当随天人诸意业　　教化皆令得解脱</p>
  <p class="l-js-7c">利益十方如日光　　复于三界犹如眼</p>
  <p class="l-js-7c">为诸世间作依止　　其心曾不生贪著</p>
  <p class="l-js-7c">游戏神通得自在　　而于世间无与等</p>
  <p>佛告诸比丘。他化自在天王赞叹佛已。与诸天众顶礼围绕却住一面。是时化乐天王与诸天众。恭敬围绕来至佛所。以种种花鬘珍宝缯彩。供养如来。以偈赞曰。</p>
  <p class="l-js-5c">如来智慧光　　灭尽于三垢</p>
  <p class="l-js-5c">烦恼皆已断　　吉祥悉成就</p>
  <p class="l-js-5c">世间诸众生　　执著于邪慢</p>
  <p class="l-js-5c">尊今摄取之　　致于甘露道</p>
  <p class="l-js-5c">是故出世间　　天人所供养</p>
  <p class="l-js-5c">能除烦恼病　　说为大医王</p>
  <p class="l-js-5c">日月摩尼火　　帝释梵王等</p>
  <p class="l-js-5c">若于世尊前　　其光悉不现</p>
  <p class="l-js-5c">智慧所照烛　　是处咸吉祥</p>
  <p class="l-js-5c">一切皆希有　　故我今顶礼</p>
  <p class="l-js-5c">世尊知实义　　亦知虚妄法</p>
  <p class="l-js-5c">于此二法中　　无非如实说</p>
  <p class="l-js-5c">言词甚微妙　　心意极调柔</p>
  <p class="l-js-5c">为天人导师　　故我今顶礼</p>
  <p class="l-js-5c">尊有大智慧　　觉悟诸群生</p>
  <p class="l-js-5c">三明八解说　　能除彼三毒</p>
  <p class="l-js-5c">善识众生根　　堪受不堪受</p>
  <p class="l-js-5c">各随其意乐　　故我今顶礼</p>
  <p>佛告诸比丘。化乐天王说是偈已。与诸天众顶礼佛足却住一面。是时兜率天王与诸天众。恭敬围绕来诣佛所。以种种天妙衣服珠网宝盖。以覆佛上。说偈赞曰。</p>
  <p class="l-js-5c">往昔兜率宫　　广说清净法</p>
  <p class="l-js-5c">遗教今犹在　　诸天咸恋慕</p>
  <p class="l-js-5c">如是功德海　　为世作明灯</p>
  <p class="l-js-5c">见者无厌足　　故我今顶礼</p>
  <p class="l-js-5c">尊于彼天没　　八难皆销尽</p>
  <p class="l-js-5c">而坐菩提场　　世间获安乐</p>
  <p class="l-js-5c">佛为众生故　　起大菩提心</p>
  <p class="l-js-5c">今已降魔怨　　得成无上道</p>
  <p class="l-js-5c">请速度未度　　转于大法轮</p>
  <p>佛告诸比丘。兜率天王说是偈已。顶礼佛足退坐一面。是时夜摩天王与诸天众。恭敬围绕来诣佛所。以种种香花涂香末香幢幡宝盖。供养于佛。以偈赞曰。</p>
  <p class="l-js-5c">佛为无上士　　世间谁与等</p>
  <p class="l-js-5c">戒定慧解脱　　故我今顶礼</p>
  <p class="l-js-5c">我观诸天众　　于此菩提场</p>
  <p class="l-js-5c">以妙宝台阁　　供养于尊者</p>
  <p class="l-js-5c">无有余人天　　堪受如斯供</p>
  <p class="l-js-5c">佛为世间出　　长时苦行已</p>
  <p class="l-js-5c">降伏魔军众　　得成无上道</p>
  <p class="l-js-5c">灭除无明暗　　智光照十方</p>
  <p class="l-js-5c">与世为法眼　　利益于一切</p>
  <p class="l-js-5c">设于无量劫　　赞叹佛世尊</p>
  <p class="l-js-5c">一毛孔功德　　犹尚不能尽</p>
  <p class="l-js-5c">名闻遍十方　　故我今顶礼</p>
  <p>佛告诸比丘。夜摩天王赞叹佛已。与诸天众恭敬围绕。顶礼佛足却住一面。是时释提桓因与三十三天及诸天众。恭敬围绕来诣佛所。以种种宝幢幡盖香花衣服供养佛已。顶礼如来。以偈赞曰。</p>
  <p class="l-js-7c">如来功德甚清净　　身心不动若须弥</p>
  <p class="l-js-7c">智慧光明照十方　　名称普闻于一切</p>
  <p class="l-js-7c">世尊往昔于多劫　　供养无量诸如来</p>
  <p class="l-js-7c">故得降魔成正觉　　堪受人天胜供养</p>
  <p class="l-js-7c">尊是多闻定慧者　　开彼无上智法眼</p>
  <p class="l-js-7c">我今归依释胜幢　　一切世间大法主</p>
  <p class="l-js-7c">尊为菩提于多劫　　广行无量诸苦行</p>
  <p class="l-js-7c">慈悲喜舍及方便　　精进智慧大梵福</p>
  <p class="l-js-7c">已得如是等功德　　今复具足十力果</p>
  <p class="l-js-7c">我睹佛坐菩提时　　魔王军众欲加害</p>
  <p class="l-js-7c">诸天或有忧惧者　　如来身心不惊动</p>
  <p class="l-js-7c">世尊以手垂下时　　魔军于是皆退散</p>
  <p class="l-js-7c">在昔诸佛成正觉　　尊今得道亦如是</p>
  <p class="l-js-7c">福智一切皆无异　　是为人天应供者</p>
  <p>佛告诸比丘。释提桓因以如是等偈赞佛已。头面礼足却住一面。是时四大天王与诸天婇女。皆持薝波花婆利师等种种香花。奏天妓乐来诣佛所。供养佛已。说偈赞曰。</p>
  <p class="l-js-5c">如来美音声　　能悦一切意</p>
  <p class="l-js-5c">善行精进戒　　心净常微笑</p>
  <p class="l-js-5c">令众生爱乐　　故我今顶礼</p>
  <p class="l-js-5c">以彼微妙言　　除众生烦恼</p>
  <p class="l-js-5c">能与无量乐　　离罪心清净</p>
  <p class="l-js-5c">获得无漏智　　世间无与比</p>
  <p class="l-js-5c">平等而不动　　犹如须弥山</p>
  <p class="l-js-5c">示现于世间　　如莲华出水</p>
  <p>佛告诸比丘。四天王赞叹佛已。顶礼围绕却住一面。是时虚空诸天。亦以种种香花宝盖幢幡铃网弥覆虚空。又出半身。各持种种宝珠璎珞。供养如来。以偈赞曰。</p>
  <p class="l-js-5c">我常处虚空　　善恶悉皆睹</p>
  <p class="l-js-5c">惟有如来身　　清净无诸过</p>
  <p class="l-js-5c">又见菩萨众　　持种种宝台</p>
  <p class="l-js-5c">遍于虚空中　　其数无有量</p>
  <p class="l-js-5c">又见菩萨众　　供养于如来</p>
  <p class="l-js-5c">散彼微妙花　　积满大千界</p>
  <p class="l-js-5c">又见菩萨众　　将无量供具</p>
  <p class="l-js-5c">花鬘诸璎珞　　伞盖及耳珰</p>
  <p class="l-js-5c">花香极盈满　　悉皆无杂乱</p>
  <p class="l-js-5c">如流归大海　　云集遍虚空</p>
  <p class="l-js-5c">如来受彼供　　一切心平等</p>
  <p>佛告诸比丘。虚空天众供养佛已。顶礼围绕却住一面。是时地神供养佛故。净扫其地洒以香水。散以名花遍菩提场皆悉清净。又以宝幔弥覆其上。即以偈颂赞叹如来。</p>
  <p class="l-js-7c">如来坐是大千界　　此为坚固金刚座</p>
  <p class="l-js-7c">假使身肉尽干销　　未得菩提终不起</p>
  <p class="l-js-7c">如来不以神通力　　我此所居当碎裂</p>
  <p class="l-js-7c">见此诸来菩萨众　　我等今者咸安隐</p>
  <p class="l-js-7c">世尊此地经行故　　三千世界并蒙光</p>
  <p class="l-js-7c">佛光所至皆是塔　　何况身居此成道</p>
  <p class="l-js-7c">我所统领诸土地　　并愿世尊之所用</p>
  <p class="l-js-7c">是诸佛子及声闻　　并所说法之功德</p>
  <p class="l-js-7c">愿令一切众生等　　皆证无上佛菩提</p>
  <p>佛告诸比丘。地神说此偈已。顶礼佛足合掌恭敬却住一面。</p>
  <h2>商人蒙记品第二十四</h2>
  <p>佛告诸比丘。世尊初成正觉。无量诸天皆悉称赞如来功德。尔时世尊观菩提树王目不暂舍。禅悦为食无余食想。不起于坐经于七日。欲界无量诸天子等。捧十千宝瓶盛满香水来诣佛所。复有色界无量诸天子。亦捧十千宝瓶盛满香水来诣佛所。澡浴如来并洗菩提之树。尔时如来澡浴竟。复有无数天龙夜叉乾闼婆阿修罗紧那罗摩睺罗伽等。竞取如来澡浴之水以自洒身。皆发阿耨多罗三藐三菩提心。时诸天子浴如来已俱还天宫。所将余水香气不灭。惟闻佛香不闻余香。心生欢喜得未曾有。皆于阿耨多罗三藐三菩提得不退转。时有天子名曰普花。从座而起顶礼佛足白佛言。世尊。世尊。住何三昧于七日中结跏趺坐身心不动。诸比丘。我于彼时告普花天子言。如来以喜悦三昧为食而住。由此定力于七日中结跏趺坐。是时普花天子即于佛前。而说颂曰。</p>
  <p class="l-js-7c">世尊足有千辐轮　　犹如莲华甚清净</p>
  <p class="l-js-7c">恒为诸天宝冠接　　是故我今稽首礼</p>
  <p class="l-js-7c">尔时天子礼佛已　　重说伽他而赞扬</p>
  <p class="l-js-7c">为欲除彼天人疑　　欢喜合掌而前问</p>
  <p class="l-js-7c">如来降生于释氏　　令彼释种皆欢喜</p>
  <p class="l-js-7c">能灭三毒一切疑　　愿解天人之所惑</p>
  <p class="l-js-7c">何故十力成正觉　　于七日中观树王</p>
  <p class="l-js-7c">人中师子青莲眸　　观树跏趺而不动</p>
  <p class="l-js-7c">一切诸佛皆如是　　为独世尊观树王</p>
  <p class="l-js-7c">面貌端严无二言　　齿白齐密口香洁</p>
  <p class="l-js-7c">请为利益天人故　　令生欢喜如实说</p>
  <p class="l-js-7c">尔时如来告天子　　汝所问者今略说</p>
  <p class="l-js-7c">犹如世法登王位　　亦于七日忌迁移</p>
  <p class="l-js-7c">如是诸佛为法王　　顺俗七日无移动</p>
  <p class="l-js-7c">又如猛将制胜己　　便即思惟所降众</p>
  <p class="l-js-7c">如是诸佛降众魔　　七日跏趺而不起</p>
  <p class="l-js-7c">三毒烦恼及我慢　　此等皆能损众生</p>
  <p class="l-js-7c">一切烦恼有漏因　　我于是处皆除断</p>
  <p class="l-js-7c">无漏智火从斯起　　焚烧三毒悉无余</p>
  <p class="l-js-7c">我于此处以智力　　决除生死坚牢网</p>
  <p class="l-js-7c">正知蕴体皆不实　　秪由无始妄惑生</p>
  <p class="l-js-7c">我我所执二无明　　并及邪见皆销灭</p>
  <p class="l-js-7c">诸障稠林四颠倒　　善根智火咸烧尽</p>
  <p class="l-js-7c">妄觉为鬘从想生　　获得菩提悉捐弃</p>
  <p class="l-js-7c">六十五种无明险　　四十不善三十垢</p>
  <p class="l-js-7c">十六放逸十八界　　二十五有悉无余</p>
  <p class="l-js-7c">二十重尘皆远离　　二十八种世间怖</p>
  <p class="l-js-7c">我于此处以精进　　如是一切悉超过</p>
  <p class="l-js-7c">证获如来五百吼　　并得百千圆满法</p>
  <p class="l-js-7c">九十八使诸随眠　　罪树枝叶将根本</p>
  <p class="l-js-7c">我以智慧而为火　　于此焚烧悉无余</p>
  <p class="l-js-7c">爱疑积集如瀑河　　诸见之水常盈满</p>
  <p class="l-js-7c">我于此处以智日　　威光曝之使空竭</p>
  <p class="l-js-7c">邪伪谄曲悭嫉等　　如是过患烦恼林</p>
  <p class="l-js-7c">我今于此以智火　　焚烧一切悉令灭</p>
  <p class="l-js-7c">诽谤梵圣生诸罪　　根本能令堕恶趣</p>
  <p class="l-js-7c">我以智药而投之　　令彼吐尽无有余</p>
  <p class="l-js-5c">又我于此处　　获定慧众德</p>
  <p class="l-js-5c">忧悲苦恼众　　除尽无有余</p>
  <p class="l-js-5c">又我于此处　　获得真实理</p>
  <p class="l-js-5c">诸结我慢箭　　拔之无有余</p>
  <p class="l-js-5c">又我于此处　　以智慧利刀</p>
  <p class="l-js-5c">断截我我所　　生死之根本</p>
  <p class="l-js-5c">亦如彼帝释　　破坏修罗众</p>
  <p class="l-js-5c">又我于此处　　得清净智眼</p>
  <p class="l-js-5c">而诸众生等　　痴翳之所覆</p>
  <p class="l-js-5c">我以智慧药　　洗之令得除</p>
  <p class="l-js-5c">又我于此处　　以解脱冷水</p>
  <p class="l-js-5c">于彼境界木　　灭除贪火烟</p>
  <p class="l-js-5c">又我于此处　　以大精进风</p>
  <p class="l-js-5c">除灭烦恼云　　及以分别电</p>
  <p class="l-js-5c">又我于此处　　获得慈三昧</p>
  <p class="l-js-5c">诸大功德藏　　降伏众魔军</p>
  <p class="l-js-5c">又我于此处　　获得无愿定</p>
  <p class="l-js-5c">诸大功德藏　　断一切烦恼</p>
  <p class="l-js-5c">又我于此处　　获得于空定</p>
  <p class="l-js-5c">诸大功德藏　　断一切分别</p>
  <p class="l-js-5c">又我于此处　　获得无相定</p>
  <p class="l-js-5c">诸大功德藏　　灭除於戏论</p>
  <p class="l-js-5c">又我于此处　　获得三解脱</p>
  <p class="l-js-5c">神通智慧力　　决除生死网</p>
  <p class="l-js-5c">又我永断彼　　无常作常想</p>
  <p class="l-js-5c">于苦作乐想　　无我作我想</p>
  <p class="l-js-5c">我以精进力　　渡越生死海</p>
  <p class="l-js-5c">蠲坏诸爱网　　犹如摩竭鱼</p>
  <p class="l-js-5c">我于此觉悟　　一切贪嗔等</p>
  <p class="l-js-5c">犹如大火聚　　烧爇诸飞蛾</p>
  <p class="l-js-5c">自我于长夜　　无量无边劫</p>
  <p class="l-js-5c">劬劳生死中　　流转无休已</p>
  <p class="l-js-5c">今者得止息　　无忧亦无惧</p>
  <p class="l-js-5c">我所觉悟者　　外道不能觉</p>
  <p class="l-js-5c">是甘露句义　　能除忧恼等</p>
  <p class="l-js-5c">我入无畏城　　除诸蕴界处</p>
  <p class="l-js-5c">爱等皆灭尽　　不复受后身</p>
  <p class="l-js-5c">我为菩提故　　于无量亿劫</p>
  <p class="l-js-5c">广行众善行　　施身肉手足</p>
  <p class="l-js-5c">功德皆圆满　　是故于此处</p>
  <p class="l-js-5c">获得胜甘露　　无上大菩提</p>
  <p class="l-js-5c">同诸佛如来　　所证真实法</p>
  <p class="l-js-5c">随诸众生类　　分别而演说</p>
  <p class="l-js-5c">我今亦复然　　得如是妙法</p>
  <p class="l-js-5c">能于一刹那　　证知诸世间</p>
  <p class="l-js-5c">因缘和合生　　空寂无所有</p>
  <p class="l-js-5c">如乾闼婆城　　如虚空阳焰</p>
  <p class="l-js-5c">我所得法眼　　普见无边刹</p>
  <p class="l-js-5c">犹如于掌中　　视庵摩勒果</p>
  <p class="l-js-5c">我所得三昧　　一切皆通达</p>
  <p class="l-js-5c">忆思无量劫　　如从梦中悟</p>
  <p class="l-js-5c">世间诸天人　　为颠倒想烧</p>
  <p class="l-js-5c">我今于此处　　如实而能了</p>
  <p class="l-js-5c">我于无量劫　　求无上菩提</p>
  <p class="l-js-5c">修行于大慈　　缘修慈心故</p>
  <p class="l-js-5c">降伏于魔众　　我于无量劫</p>
  <p class="l-js-5c">修行于大悲　　缘修悲心故</p>
  <p class="l-js-5c">灭除诸恼患　　我于无量劫</p>
  <p class="l-js-5c">修行于大喜　　缘修喜心故</p>
  <p class="l-js-5c">证于无上道　　我于无量劫</p>
  <p class="l-js-5c">求无上菩提　　修行于大舍</p>
  <p class="l-js-5c">缘修舍心故　　证得甘露法</p>
  <p class="l-js-5c">我适于魔前　　发如是誓言</p>
  <p class="l-js-5c">若不得佛道　　终不解此坐</p>
  <p class="l-js-5c">我以金刚智　　灭除无明等</p>
  <p class="l-js-5c">获得十种力　　今故解斯坐</p>
  <p class="l-js-5c">未得今悉得　　诸漏皆已尽</p>
  <p class="l-js-5c">魔军悉破散　　今故解斯坐</p>
  <p class="l-js-5c">五盖门尽破　　三爱牙悉除</p>
  <p class="l-js-5c">是故于今者　　方解跏趺坐</p>
  <p class="l-js-5c">尔时胜丈夫　　从金刚座起</p>
  <p class="l-js-5c">复坐于宝座　　受诸天澡浴</p>
  <p class="l-js-5c">诸天以宝瓶　　满中盛香水</p>
  <p class="l-js-5c">与佛天中天　　澡浴身体已</p>
  <p class="l-js-5c">于是诸天众　　并诸婇女等</p>
  <p class="l-js-5c">击奏天伎乐　　以申于供养</p>
  <p class="l-js-5c">汝诸天子等　　应当如是知</p>
  <p class="l-js-5c">我故七日中　　不起于此座</p>
  <p>佛告诸比丘。如来何故初成正觉。于七日中不起于座。为居此处断除无始无终生老病死故。于七日观树不起。至第二七日周匝经行。三千大千世界以为边际。至第三七日观菩提场目不暂舍。亦为居此断除生死。得阿耨多罗三藐三菩提。至第四七日如来随近经行。以大海为边际。</p>
  <p>尔时魔王至世尊所。作如是言。世尊。无量劫来精勤苦行。方得成佛入般涅槃。今正是时。惟愿如来入于涅槃。惟愿善逝入于涅槃。佛言。波旬我本发愿为欲利益诸众生故求大菩提。经无量劫勤苦累德。一切众生于我法中未获义利。云何速令我入于涅槃。又于世间。三宝未具众生未调。未现神通未说妙法。无量菩萨未发阿耨多罗三藐三菩提心。云何令我入于涅槃。尔时魔王闻是语已退坐一面。以杖画地作是念言。此欲界中于今已去。非我所有心生忧恼。是时魔王三女见父愁苦。白其父言。</p>
  <p class="l-js-5c">大王何所为　　心生极忧苦</p>
  <p class="l-js-5c">今恼大王者　　请说是何人</p>
  <p class="l-js-5c">我当以欲牵　　如绳制于象</p>
  <p class="l-js-5c">令其生染著　　将归自在宫</p>
  <p>尔时魔王说偈报其女言。</p>
  <p class="l-js-5c">世间离染人　　贪境不能制</p>
  <p class="l-js-5c">以彼超过欲　　是故我忧恼</p>
  <p>此诸魔女如来为菩萨时已作妖姿扰乱菩萨。种种幻惑无能得便。女人贪染烦恼深重。于是三女更变其形。一为童女之形。一为少妇之形。一为中妇之形来至佛所。尔时世尊以神通力令彼三女皆成老母。于是三女还至其父所。而说偈言。</p>
  <p class="l-js-5c">王说离欲人　　贫境不能染</p>
  <p class="l-js-5c">我复为变化　　惑乱彼沙门</p>
  <p class="l-js-5c">人有见我者　　欲盛便呕血</p>
  <p class="l-js-5c">今现微妙质　　不动于彼心</p>
  <p class="l-js-5c">仍以大神通　　化我为老母</p>
  <p class="l-js-5c">愿王以威力　　令得如本形</p>
  <p>尔时魔王报诸女言。我不见有若天若人能制佛者。汝可自往忏悔前罪。彼摄神力方令汝等复本形耳。于是魔女至如来所。而说偈言。</p>
  <p class="l-js-5c">我等无智慧　　幻惑于如来</p>
  <p class="l-js-5c">不知田非田　　未识善不善</p>
  <p class="l-js-5c">我今极生悔　　冀得罪销灭</p>
  <p class="l-js-5c">惟愿慈悲力　　令复于本形</p>
  <p>尔时如来以慈悲故。即摄神通。令彼魔女还复如本。于第五七日住目真邻陀龙王所居之处。是时寒风霖雨七日不霁。龙王心念恐畏风雨。上损如来出其自宫。前诣佛所以身卫佛缠绕七匝。以头为盖蔽覆佛上。四方复有无量龙王皆来护佛。龙身委积如须弥山。是诸龙等蒙佛威光。身心安乐得未曾有。过七日已风雨止息。诸龙王等顶礼佛足。右绕三匝还其本宫。</p>
  <p>尔时世尊于第六七日。往尼俱陀树下近尼连河。是处多诸外道。彼外道众皆来亲觐。慰问世尊七日风雨。得无愁恼安乐住耶。尔时世尊以偈答曰。</p>
  <p class="l-js-5c">寂静而知足　　思惟而证法</p>
  <p class="l-js-5c">饶益诸众生　　慈悲于一切</p>
  <p class="l-js-5c">远离众罪垢　　不著于世间</p>
  <p class="l-js-5c">永断我慢心　　是最为安乐</p>
  <p>尔时世尊于第七七日。至多演林中在一树下。结跏趺坐观察众生。为生老病死之所逼迫。高声唱言。</p>
  <p class="l-js-5c">世间诸众生　　恒为五欲烧</p>
  <p class="l-js-5c">应常思舍爱　　爱故便增盛</p>
  <p>佛告诸比丘。时北天竺国兄弟二人为众商之主。一名帝履富婆。一名婆履。智慧明达极闲世法。其性调柔善能将导。兴贩贸易息利尤多。以五百乘车载其珍宝还归本国。是诸商侣有二调牛。一名善生。一号名称。巧识前路能知安危。示以优钵罗花。不劳杖捶余牛不济。方乃用之行至乳林。路甚平正牛足拒地轮辕摧折。是时五百乘车婴于路傍。二牛为导亦不得进。加诸杖捶亦不能前。时诸商人心怀恐惧。共相谓言。二牛不行前途必有可怖之事。即遣马骑执持器杖前路而巡。彼使还已白商王言。我行前路无诸险难。何为二牛亦不能前。时护林神忽现其形语商人言。汝诸商人勿怀恐惧。汝于长夜流转生死今得大利。所以者何。有佛世尊出现于世。初成正觉住此林中。不食已来四十九日。汝等应将种种饮食而以上之。时二调牛便向佛行。而诸商人随牛而往。行路不远遥睹如来三十二相八十种好。身光赫然如日初出。既见佛已咸生希有恭敬之心。皆作是言。此为梵王。为是帝释。为是四天王为是日月天。为是山神。为是河神。</p>
  <p>世尊尔时微举袈裟示彼商人。商人见已即知如来。是出家人心生欢喜。各相谓言。出家之法非时不食。宜应办诸美味酥蜜甘蔗乳糜之属及时奉施。诸商人等营办种种饮食美味。至如来前右绕三匝却住一面。作如是言。世尊。哀愍我故受是微供。</p>
  <p>佛告诸比丘。如来尔时将欲受彼商人之食。作是思惟。过去诸佛皆悉持钵。我今当以何器而受斯食。作是念已。时四天王各持金钵奉上如来。作如是言。惟愿世尊用我此钵受商人食。怜愍我故令于长夜获大安乐。</p>
  <p>尔时世尊告四天王言。出家之法不合受汝如是金钵。乃至展转奉七宝钵皆悉不受。</p>
  <p>是时北方毗沙门天王告余天王言。我念昔者有青身天。将四石钵来与我等。复有一天。名曰遍光。来白我言。慎勿用此石钵宜应供养而作塔想。何以故。未来有佛出兴于世。名释迦牟尼。当以此钵奉上彼佛。</p>
  <p>尔时毗沙门天王语余天王言。欲施石钵今正是时。四天王各还自宫。与诸眷属持彼石钵。盛满天花以香涂之。奏诸天乐供养石钵。来诣佛所各各以钵奉上如来。而白佛言。世尊。惟愿如来哀受我等。所献石钵受商人食。令我长夜获大安乐得成法器。怜愍我故。</p>
  <p>尔时世尊作是念言。四大天王以净信心而施我钵。然我不合受持四钵。若惟受一不受余三。而彼三王必生嫌恨。是故我今总受四王所献之钵。尔时世尊受北方毗沙门天王钵。而说偈言。</p>
  <p class="l-js-5c">汝奉善逝钵　　当得上乘器</p>
  <p class="l-js-5c">我今受汝施　　令汝具念惠</p>
  <p>尔时世尊。受提头赖吒天王钵。而说偈言。</p>
  <p class="l-js-5c">以钵施如来　　念慧得增长</p>
  <p class="l-js-5c">生生受快乐　　速证佛菩提</p>
  <p>尔时世尊。受毗娄博叉天王钵。而说偈言。</p>
  <p class="l-js-5c">我以清净心　　受汝清净钵</p>
  <p class="l-js-5c">令汝得清净　　人天所供养</p>
  <p>尔时世尊。受毗娄勒叉天王钵而说偈言。</p>
  <p class="l-js-5c">如来戒无瑕　　汝施无瑕钵</p>
  <p class="l-js-5c">汝心无瑕故　　得报亦无瑕</p>
  <p>尔时世尊受四天王钵已。如是次第相重安置右手按之。合成一器四际分明。如来尔时忆念过去。而说偈言。</p>
  <p class="l-js-7c">我昔以花盛满钵　　奉施无量诸如来</p>
  <p class="l-js-7c">是故今者四天王　　施我坚牢清净钵</p>
  <p>佛告诸比丘。时彼商众驱大群牛循路而行。于晨朝时牧人[(壳-一)/牛]乳。凡所[(壳-一)/牛]者化为醍醐。心生希有速将醍醐来白商主。今所[(壳-一)/牛]乳不知何故悉为醍醐。为是吉祥为是不祥。我今未决。商众之中有婆罗门。怀贪爱故云是不祥。应作大施。商主远祖已生梵世。是时现身作婆罗门。于商众中。说是偈言。</p>
  <p class="l-js-7c">汝等往昔发弘誓　　如来若证菩提已</p>
  <p class="l-js-7c">我当以食奉献佛　　受我食已转法轮</p>
  <p class="l-js-7c">今者如来成正觉　　汝之所愿亦满足</p>
  <p class="l-js-7c">世尊应受汝美食　　当转无上大法轮</p>
  <p>汝今[(壳-一)/牛]乳得醍醐　　由此大仙之威力</p>
  <p class="l-js-7c">好辰善宿吉祥兆　　是故一切皆吉祥</p>
  <p class="l-js-7c">梵天演说此偈已　　还隐其形反天上</p>
  <p>佛告诸比丘。时诸商人闻此偈已皆大欢喜。即取醍醐选上粳米煮以为糜。和好香蜜盛以栴檀之钵。诣多演林奉上如来白佛言。世尊。惟愿哀愍受我此食。尔时世尊受商人食已。持彼栴檀之钵掷置空中。其钵栴檀一分价直百千珍宝。时有梵天。名曰善梵。接栴檀钵还于梵宫起塔供养。其塔至今诸天香花供养不绝尔时世尊咒愿商人。而说偈言。</p>
  <p class="l-js-7c">汝等所向皆吉祥　　一切财宝悉充满</p>
  <p class="l-js-7c">吉祥遍汝左右手　　总汝身形是吉祥</p>
  <p class="l-js-7c">所求财宝自然至　　以吉祥鬘为首饰</p>
  <p class="l-js-7c">日月星宿诸天等　　帝释四王皆拥护</p>
  <p class="l-js-7c">所去之处既吉祥　　回还亦复获安乐</p>
  <p class="l-js-7c">以此施食之功德　　当来得成无上道</p>
  <p class="l-js-7c">名为末度三膰佛　　商人蒙记心欢喜</p>
  <p>佛告诸比丘。如来最初为二商主及诸商人。而授记莂时。诸商人闻受记已得未曾有。皆悉合掌作如是言。我从今者归依如来。</p>
  <h2>大梵天王劝请品第二十五</h2>
  <p>佛告诸比丘。如来初成正觉。住多演林中独坐一处。入深禅定观察世间。作是思惟。我证甚深微妙之法。最极寂静难见难悟。非分别思量之所能解。惟有诸佛乃能知之。所谓超过五蕴入第一义。无处无行体性清净。不取不舍不可了知。非所显示。无为无作远离六境。非心所计。非言能说不可听闻。非可观见无所挂碍。离诸攀缘至究竟处。空无所得寂静涅槃。若以此法为人演说。彼等皆悉不能了知。唐捐其功无所利益。是故我应默然而住。尔时世尊而说偈言。</p>
  <p class="l-js-7c">我得甘露无为法　　甚深寂静离尘垢</p>
  <p class="l-js-7c">一切众生无能了　　是故静处默然住</p>
  <p class="l-js-7c">此法远离于言说　　犹如虚空无所染</p>
  <p class="l-js-7c">思惟心意皆不行　　若人能知甚希有</p>
  <p class="l-js-7c">此法性离于文字　　孰能悟入其义理</p>
  <p class="l-js-7c">于多劫中供养佛　　方能得闻生信解</p>
  <p class="l-js-7c">不可说有说非有　　非有非无亦复然</p>
  <p class="l-js-7c">我昔无量劫修行　　未得究竟无生忍</p>
  <p class="l-js-7c">我于今者得究竟　　常观诸法无生灭</p>
  <p class="l-js-7c">一切诸法本性空　　然灯如来授我记</p>
  <p class="l-js-7c">汝于来世成正觉　　作佛名号释迦文</p>
  <p class="l-js-7c">虽于彼时已证法　　今我所得方究竟</p>
  <p class="l-js-7c">见诸众生处生死　　不知是法及非法</p>
  <p class="l-js-7c">世间众生有可度　　故起大悲而度之</p>
  <p class="l-js-7c">梵王若来劝请我　　或当为转微妙法</p>
  <p>佛告诸比丘。如来说是偈已。眉间白毫放大光明。遍照三千大千世界。尔时娑婆世界主螺髻梵王以佛威神。即知如来默然之旨。作是思惟。我应往彼劝请如来转于法轮。告诸梵众作如是言。仁者世间众生善法损减恶法增长。何以故。如来得阿耨多罗三藐三菩提。默然而住不转法轮。我等宜往劝请如来。是时梵王与六十八拘胝梵众。来诣佛所。顶礼佛足右绕三匝却住一面。而白佛言。世尊。世间众生今当损减。何以故。如来为诸众生求无上觉。今得成佛默然而住不转法轮。以是之故众生损减。善哉世尊。善哉善逝。愿为众生起哀愍心而转法轮。世尊。多有众生堪能悟入甚深之法。惟愿世尊转于法轮。尔时大梵天王以偈赞曰。</p>
  <p>如来胜智　　最极圆满</p>
  <p>放大光明　　普照世界</p>
  <p>当以慧日　　开于人花</p>
  <p>何故弃之　　默然而止</p>
  <p>佛以法财　　施诸众生</p>
  <p>于百千劫　　已曾摄受</p>
  <p>世间亲者　　宁舍众生</p>
  <p>惟愿世尊　　吹大法螺</p>
  <p>击大法鼓　　然大法灯</p>
  <p>雨大法雨　　建大法幢</p>
  <p>将诸众生　　超生死海</p>
  <p>烦恼重病　　为疗除之</p>
  <p>烦恼猛火　　令其止息</p>
  <p>示无忧恼　　涅槃之路</p>
  <p>说真实法　　开解脱门</p>
  <p>令诸生盲　　得净法眼</p>
  <p>断除生老　　病死之患</p>
  <p>非天非人　　亦非帝释</p>
  <p>而能断除　　生死烦恼</p>
  <p>我及天众　　劝请如来</p>
  <p>转于法轮　　以此劝请</p>
  <p>所生功德　　同于世尊</p>
  <p>转于法轮　　度脱众生</p>
  <p>佛告诸比丘。尔时世尊默然而住。大梵天王与诸天众俱。以天栴檀香末及沉水香末。供养佛已忽然不现。</p>
  <p>佛告诸比丘。尔时如来为令世间尊重法故。为令甚深妙法得开显故。入深禅定观察世间。作是念言。我证甚深微妙之法。最极寂静难见难悟。非分别思量之所能解。惟有诸佛乃能知之。所谓超过五蕴入第一义。无处无行体性清净。不取不舍不可了知。非所显示。无为无作远离六境。非心所计。非言能说不可听闻。非可观见无所挂碍。离诸攀缘至究竟处。空无所得寂静涅槃。若以此法为人演说。彼等皆悉不能了知。唐捐其功无所利益。是故我应默然而住。</p>
  <p>尔时大梵天王以佛威神。复知如来默然之旨。往诣释提桓因所。而语之言。憍尸迦。汝今应知。世间众生处在生死黑暗稠林。善法损减恶法增长。何以故。如来弃之不转法轮。憍尸迦。我等当共往诣佛所劝请如来。何以故。诸佛如来若不劝请皆悉默然。是故今者我与汝等。往诣佛所劝请如来转于法轮。为令世间敬重法故。尔时大梵天王及释提桓因。四天王天。三十三天夜摩天。兜率陀天。乐变化天。他化自在天。梵众天。梵辅天。光音天。广果天。遍净天。净居天。乃至阿迦尼吒天。光明照耀。于夜分中至多演林顶礼佛已。右绕三匝却住一面。尔时释提桓因合掌向佛即以偈颂。而请如来转于法轮。</p>
  <p class="l-js-7c">世尊降伏诸魔怨　　其心清净如满月</p>
  <p class="l-js-7c">愿为众生从定起　　以智慧光照世间</p>
  <p>释提桓因说是偈已。如来尔时犹故默然。螺髻梵王语释提桓因言。憍尸迦。不应如是而为劝请。于是大梵天王即从座起。遍袒右肩右膝著地合掌向佛。以偈请曰。</p>
  <p class="l-js-7c">如来今已降魔怨　　智慧光明照一切</p>
  <p class="l-js-7c">世间根熟有堪度　　惟愿世尊从定起</p>
  <p>尔时世尊告梵天言。我证甚深微妙之法最极寂静难见难悟。非分别思惟之所能解。惟有诸佛乃能知之。所谓超过五蕴入第一义。无处无行体性清净。不取不舍不可了知。非所显示。无为无作远离六境。非心所计。非言能说不可听闻。非可观见无所挂碍。离诸攀缘至究竟处。空无所得寂静涅槃。若以此法为人演说。彼等皆悉不能了知。然我常思念是二偈颂。</p>
  <p class="l-js-5c">我证逆流道　　甚深难可见</p>
  <p class="l-js-5c">盲者莫能睹　　故默而不说</p>
  <p class="l-js-5c">世间诸众生　　著彼五尘境</p>
  <p class="l-js-5c">不能解我法　　是故今默然</p>
  <p>尔时梵王帝释及诸天众。闻如是偈心大忧恼。即于是处忽然不现。</p>
  <p>佛告诸比丘。复于一时大梵天王。观摩伽陀国多诸外道等。于地水火风空横生计度。封著邪见以为正道。而彼众生有应度者。而知世尊于今犹固默然。复诣佛所头面礼足。围绕三匝右膝著地合掌恭敬。以偈请曰。</p>
  <p>摩伽陀国　　多诸异道</p>
  <p>因邪见故　　种种筹量</p>
  <p>惟愿牟尼　　为开甘露</p>
  <p>最清净法　　令其得闻</p>
  <p>佛所证法　　清净离垢</p>
  <p>到于彼岸　　无增无减</p>
  <p>于三界中　　超然特尊</p>
  <p>如须弥山　　显于大海</p>
  <p>当于众生　　起哀愍心</p>
  <p>而救济之　　云何弃舍</p>
  <p>如来具足　　一切功德</p>
  <p>力无畏等　　惟愿拔济</p>
  <p>苦恼众生　　世间人天</p>
  <p>为烦恼病　　之所逼迫</p>
  <p>请佛慈悲　　而救济之</p>
  <p>惟有如来　　为归依处</p>
  <p>自昔天人　　随逐如来</p>
  <p>此等纯善　　悉求解脱</p>
  <p>是若闻法　　皆能领受</p>
  <p>惟愿如来　　为其敷演</p>
  <p>故我今者　　请大精进</p>
  <p>开示妙法　　令见正路</p>
  <p>譬如大云　　雨于一切</p>
  <p>如来法雨　　亦复如是</p>
  <p>润洽一切　　枯槁众生</p>
  <p>彼诸人等　　邪见毒刺</p>
  <p>生死稠林　　无始流转</p>
  <p>未蒙拔济　　盲无慧目</p>
  <p>将堕深坑　　惟愿导师</p>
  <p>开于正道　　施其甘露</p>
  <p>佛难值遇　　如优昙花</p>
  <p>惟愿度脱　　无依止者</p>
  <p>如来往昔　　发弘誓愿</p>
  <p>自既度已　　当度众生</p>
  <p>幸以慧光　　除诸冥暗</p>
  <p>惟佛大慈　　勿舍本愿</p>
  <p>如师子吼　　如天雷震</p>
  <p>为众生故　　转于法轮</p>
  <p>尔时世尊以佛眼观见诸众生上中下根。或邪定聚。或正定聚。或不定聚。比丘。譬如有人临清净池。见彼池中所有草木。或未出水。或与水齐。或已出水。如是三种分明见之。如来观诸众生上中下根亦复如是。如来尔时作是思惟。我若说法。若不说法。邪聚众生毕竟不知。复更思惟。我若说法。若不说法。正聚众生。皆能了知。复更思惟。我若说法。不定众生亦能了知。我不说法即不了知。诸比丘。如来尔时观不定聚众生。起大悲心作如是言。我本欲为此等众生转于法轮故出于世。又为大梵天王请故。即以偈颂告梵王言。</p>
  <p class="l-js-5c">我今为汝请　　当雨于甘露</p>
  <p class="l-js-5c">一切诸世间　　天人龙神等</p>
  <p class="l-js-5c">若有净信者　　听受如是法</p>
  <p>尔时大梵天王闻是偈已欢喜踊跃得未曾有顶礼佛足绕无数匝。即于佛前忽然不现。诸比丘。尔时地神告虚空神。唱如是言。如来今受梵王劝请欲转法轮。哀愍无量诸众生故。利益无量诸众生故。安乐无量诸众生故。增长天人损减恶趣故。为诸众生得涅槃故当转法轮。地神作是语已。于一念顷虚空神闻展转传至阿迦尼吒天。</p>
  <p>诸比丘。尔时有四护菩提树天。一名受法。二名光明。三名乐法。四名法行。是四天子顶礼佛足而白佛言。世尊。当于何处转于法轮。尔时如来告彼天言。我于波罗奈国仙人堕处鹿野苑中转正法轮。彼天子言。世尊。此波罗奈鹿野苑中。文物鲜少林泉非胜。然有无量诸余城邑土地丰饶。人民殷盛园林池沼清净可乐。何故如来于鹿野苑中而转法轮。</p>
  <p>尔时世尊告诸天子言。仁者不应作如是说。所以者何。我念往昔于此波罗奈城。供养六十千亿那由他诸佛如来。以要言之。九万一千拘胝诸佛。皆于是处转正法轮。一切甚深微妙之法皆从中出。是故此地常为天龙夜叉乾闼婆罗刹等之所守护。以是义故。如来于彼鹿野苑中而转法轮。</p>
</body></html>