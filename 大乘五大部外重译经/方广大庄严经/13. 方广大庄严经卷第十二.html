<!doctype html>
<html id="z3IBTiYNi" data-ver="893">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘五大部外重译经">
  <meta period="unknown">
 </head>
 <body>
  <h1 id="a1">方广大庄严经卷第十二</h1>
  <h2 id="a2">转法轮品第二十六之二</h2>
  <p id="a3">尔时佛告诸比丘。<a id="a-4"></a>如来化五人竟。<a id="a-5"></a>作是念言。<a id="a-6"></a>优楼频螺迦葉有大名称。<a id="a-7"></a>与五百弟子俱。<a id="a-8"></a>国王奉事臣庶宗仰。<a id="a-9"></a>我当诣彼教以正法即往寻之。<a id="a-A"></a>迦葉见佛迎前问讯。<a id="a-B"></a>善安隐不。<a id="a-C"></a>尔时如来报迦葉言。<a id="a-D"></a>无病知足寂灭清信是为安隐。<a id="a-E"></a>迦葉请佛。<a id="a-F"></a>日既将暮惟愿沙门。<a id="a-G"></a>幸留于此随意所处。<a id="a-H"></a>佛语迦葉。<a id="a-I"></a>欲寄石室止住一宿。<a id="a-J"></a>迦葉言。<a id="a-K"></a>吾不爱室中有毒龙恐相犯耳。<a id="a-L"></a>乃至三语。<a id="a-M"></a>迦葉报言。<a id="a-N"></a>任于中止。</p>
  <p id="aO">尔时如来洗手足已。<a id="a-P"></a>前入石室敷座而坐。<a id="a-Q"></a>龙便嗔怒身中出烟。<a id="a-R"></a>佛亦出烟。<a id="a-S"></a>龙大嗔怒身中出火。<a id="a-T"></a>佛亦出火。<a id="a-U"></a>二火俱炽焚烧石室。<a id="a-V"></a>迦葉夜起见室尽然。<a id="a-W"></a>惊怖叹惜。<a id="a-X"></a>此大沙门端正尊贵。<a id="a-Y"></a>不取我语为火所害。<a id="a-Z"></a>遽令弟子人持一瓶汲水而救。<a id="a-a"></a>所有瓶水悉变为火。<a id="a-b"></a>师徒益恐皆言。<a id="a-c"></a>龙火杀是沙门。<a id="a-d"></a>如来尔时以神通力。<a id="a-e"></a>制伏毒龙置于钵中。<a id="a-f"></a>明旦持钵盛龙而出。<a id="a-g"></a>迦葉大喜怪未曾有。<a id="a-h"></a>今此沙门乃复活耶。<a id="a-i"></a>器中何有见是毒龙。<a id="a-j"></a>佛告迦葉。<a id="a-k"></a>我已伏之令受禁戒。<a id="a-l"></a>迦葉甚惭顾谓弟子。<a id="a-m"></a>是大沙门虽有神力不如我得罗汉道也。</p>
  <p id="an">尔时如来移近迦葉所住之处在一树下。<a id="a-o"></a>于夜分中。<a id="a-p"></a>四天大王皆来听法。<a id="a-q"></a>光明甚盛如大火炬。<a id="a-r"></a>迦葉夜见谓佛事火。<a id="a-s"></a>明旦白佛言。<a id="a-t"></a>沙门法中亦事火耶。<a id="a-u"></a>佛言。<a id="a-v"></a>不也。<a id="a-w"></a>昨夜四天下来听法是其光耳。<a id="a-x"></a>于后帝释下来听法其光转盛。<a id="a-y"></a>迦葉明日复问沙门亦事火耶。<a id="a-z"></a>佛言。<a id="a-10"></a>不也。<a id="a-11"></a>此是帝释来听法耳。<a id="a-12"></a>于后梵王下来听法其光益盛。<a id="a-13"></a>迦葉明日复问沙门亦事火耶。<a id="a-14"></a>佛言。<a id="a-15"></a>不也。<a id="a-16"></a>此是梵王来听法耳。</p>
  <p id="a17">迦葉及五百弟子人事三火。<a id="a-18"></a>旦欲然火火终不着。<a id="a-19"></a>怪以问师。<a id="a-1A"></a>师言。<a id="a-1B"></a>此是沙门所为故也。<a id="a-1C"></a>俱来问佛。<a id="a-1D"></a>我所事火然乃不着。<a id="a-1E"></a>佛言。<a id="a-1F"></a>欲使然耶当令得然火即然矣。<a id="a-1G"></a>既然之后。<a id="a-1H"></a>迦葉灭火复不可灭。<a id="a-1I"></a>五百弟子相助灭之亦不能灭。<a id="a-1J"></a>各自念言。<a id="a-1K"></a>复是沙门所为故也。<a id="a-1L"></a>共往问佛。<a id="a-1M"></a>火既得然今不可灭。<a id="a-1N"></a>佛言。<a id="a-1O"></a>欲使灭耶当令得灭火即灭矣。</p>
  <p id="a1P">迦葉白佛言。<a id="a-1Q"></a>惟愿沙门。<a id="a-1R"></a>恒住于此共修梵行我当敕家常使供养。<a id="a-1S"></a>每以日时请佛俱行诣其家食。<a id="a-1T"></a>佛言。<a id="a-1U"></a>汝可先去当随后至。<a id="a-1V"></a>迦葉适去。<a id="a-1W"></a>佛以神力上忉利天取彼天果。<a id="a-1X"></a>东至弗婆提取庵摩勒果。<a id="a-1Y"></a>南至阎浮界取阎浮果。<a id="a-1Z"></a>西至拘耶尼取呵梨勒果。<a id="a-1a"></a>北至郁单越取自然粳米。<a id="a-1b"></a>盛置钵中飞空而还。<a id="a-1c"></a>先迦葉至坐其床上。<a id="a-1d"></a>迦葉后到问佛。<a id="a-1e"></a>沙门从何道来。<a id="a-1f"></a>佛语迦葉。<a id="a-1g"></a>汝去之后我往四方及上忉利。<a id="a-1h"></a>取是名果及以美饭。<a id="a-1i"></a>汝可食之。</p>
  <p id="a1j">时摩伽陀国。<a id="a-1k"></a>国王大臣吏人官属长者居士婆罗门等。<a id="a-1l"></a>当就迦葉为七日会。<a id="a-1m"></a>迦葉念言。<a id="a-1n"></a>彼大沙门威德巍巍相好无上。<a id="a-1o"></a>众人见者必当舍我而奉事之。<a id="a-1p"></a>宁此沙门七日之中不来我所。<a id="a-1q"></a>佛知其念隐而不现。<a id="a-1r"></a>七日满已。<a id="a-1s"></a>迦葉念言。<a id="a-1t"></a>节会已讫余馔甚多。<a id="a-1u"></a>彼大沙门今若来者我当饭之。<a id="a-1v"></a>佛知其意忽然而至。<a id="a-1w"></a>迦葉惊喜而问。<a id="a-1x"></a>如来七日之中何为见弃。<a id="a-1y"></a>佛言。<a id="a-1z"></a>汝先起念是以不现。<a id="a-20"></a>今汝相忆故复来耳。</p>
  <p id="a21">尔时迦葉五百弟子。<a id="a-22"></a>将欲祀火俱共破薪。<a id="a-23"></a>各各举斧皆不得下。<a id="a-24"></a>遽而告师。<a id="a-25"></a>师言。<a id="a-26"></a>是大沙门所为故耳。<a id="a-27"></a>即往问佛。<a id="a-28"></a>我诸弟子向共破薪。<a id="a-29"></a>各各举斧皆不得下。<a id="a-2A"></a>佛言。<a id="a-2B"></a>当下应声即下。<a id="a-2C"></a>既下之后斧皆着薪而不可举。<a id="a-2D"></a>复来问佛。<a id="a-2E"></a>佛言。<a id="a-2F"></a>可去自当举耳。<a id="a-2G"></a>应时即举。</p>
  <p id="a2H">尼连禅河遄流箭激。<a id="a-2I"></a>佛以神力令水涌起过于人上。<a id="a-2J"></a>佛行其下步步生尘。<a id="a-2K"></a>迦葉遥望恐佛漂溺。<a id="a-2L"></a>即与弟子乘船救佛。<a id="a-2M"></a>见水涌起佛行其下步步生尘。<a id="a-2N"></a>迦葉唤佛。<a id="a-2O"></a>沙门。<a id="a-2P"></a>欲上船不。<a id="a-2Q"></a>佛言。<a id="a-2R"></a>甚善。<a id="a-2S"></a>即于水中从船底入船无穿漏。<a id="a-2T"></a>迦葉复言。<a id="a-2U"></a>是大沙门神则神矣。<a id="a-2V"></a>犹不如我罗汉道也。</p>
  <p id="a2W">佛语迦葉。<a id="a-2X"></a>汝非罗汉何为贡高自称罗汉。<a id="a-2Y"></a>于是迦葉心惊毛竖惭惧稽首。<a id="a-2Z"></a>今此大圣乃知我心。<a id="a-2a"></a>惟愿大圣。<a id="a-2b"></a>摄受于我在圣法中而为沙门。<a id="a-2c"></a>佛语迦葉。<a id="a-2d"></a>汝既耆旧多有眷属。<a id="a-2e"></a>又为国王臣民之所归敬。<a id="a-2f"></a>今欲学道其可自轻。<a id="a-2g"></a>宜与弟子更熟详议。<a id="a-2h"></a>迦葉言。<a id="a-2i"></a>善哉如圣所教。<a id="a-2j"></a>然我内心非不自决。<a id="a-2k"></a>且当还与弟子论耳。<a id="a-2l"></a>迦葉还来集诸弟子。<a id="a-2m"></a>我已信解彼沙门法。<a id="a-2n"></a>其所得道是为真正。<a id="a-2o"></a>我今归趣汝意云何。<a id="a-2p"></a>弟子答言。<a id="a-2q"></a>我等亦愿随从归依。</p>
  <p id="a2r">是时迦葉与诸弟子。<a id="a-2s"></a>释其衣服取事火具悉弃水中。<a id="a-2t"></a>俱诣佛所稽首佛足。<a id="a-2u"></a>而白佛言。<a id="a-2v"></a>我及弟子。<a id="a-2w"></a>于圣法中愿为沙门。<a id="a-2x"></a>佛言。<a id="a-2y"></a>善来比丘。<a id="a-2z"></a>须发自落法服着身皆成沙门。<a id="a-30"></a>迦葉二弟。<a id="a-31"></a>一名难提。<a id="a-32"></a>二名伽耶。<a id="a-33"></a>各有二百五十弟子。<a id="a-34"></a>先住水边。<a id="a-35"></a>见诸梵志衣帔什物事火之具随水下流。<a id="a-36"></a>皆悉惊愕恐畏其兄及诸门徒为人所害。<a id="a-37"></a>即与五百弟子溯流而上。<a id="a-38"></a>见兄师徒皆成沙门。<a id="a-39"></a>怪而问曰。<a id="a-3A"></a>兄今耆旧年百二十。<a id="a-3B"></a>智慧深远国内遵崇。<a id="a-3C"></a>我意言兄已证罗汉。<a id="a-3D"></a>今弃净业学彼沙门。<a id="a-3E"></a>其道胜耶。<a id="a-3F"></a>迦葉答言。<a id="a-3G"></a>佛道最优其法无上。<a id="a-3H"></a>我自昔来未曾见有神通道力兴佛等者。<a id="a-3I"></a>其法清净当度无量。<a id="a-3J"></a>能以三事教化众生。<a id="a-3K"></a>一者道力神通变化。<a id="a-3L"></a>二者智慧知他人心。<a id="a-3M"></a>三者善知烦恼应病授药。<a id="a-3N"></a>二弟闻已心生恭敬。<a id="a-3O"></a>顾谓弟子。<a id="a-3P"></a>汝意云何。<a id="a-3Q"></a>五百弟子同声发言愿从师教。<a id="a-3R"></a>即皆稽首求为沙门。<a id="a-3S"></a>佛言。<a id="a-3T"></a>善来比丘。<a id="a-3U"></a>须发自落法服着身皆成沙门。</p>
  <p id="a3V">尔时如来与千比丘俱。<a id="a-3W"></a>往波罗奈国在于林下。<a id="a-3X"></a>为诸弟子或时变现。<a id="a-3Y"></a>或时说法或复说戒。<a id="a-3Z"></a>睹佛威神莫不欣喜。<a id="a-3a"></a>尽成罗汉。</p>
  <p id="a3b">尔时世尊从波罗奈国与优娄频螺迦葉兄弟三人及千罗汉。<a id="a-3c"></a>至摩伽陀国。<a id="a-3d"></a>时频婆娑罗王久闻菩萨得成佛道。<a id="a-3e"></a>巨身丈六紫磨金色。<a id="a-3f"></a>三十二相八十种好。<a id="a-3g"></a>十号具足已得知见。<a id="a-3h"></a>成就五眼证获六通。<a id="a-3i"></a>梵释四王皆悉奉事。<a id="a-3j"></a>今入我国心甚欢喜。<a id="a-3k"></a>吾本共要成佛相度。<a id="a-3l"></a>乃不忽遗从我所愿。<a id="a-3m"></a>即敕国内严净道路。<a id="a-3n"></a>王乘宝车。<a id="a-3o"></a>大臣百官前后导从。<a id="a-3p"></a>千乘万骑出城迎佛。<a id="a-3q"></a>尔时世尊近王舍城在遮越林于大树下千比丘众围绕而坐。<a id="a-3r"></a>王遥见佛如星中月。<a id="a-3s"></a>如日初出。<a id="a-3t"></a>既如帝释。<a id="a-3u"></a>亦似梵王处于天宫。<a id="a-3v"></a>俨若金山巍巍超绝。<a id="a-3w"></a>王心欢喜下车步进。<a id="a-3x"></a>去五威仪稽首礼佛。<a id="a-3y"></a>自称其号作如是言。<a id="a-3z"></a>久服尊德钦渴积时。<a id="a-40"></a>如来即以梵音慰问王言。<a id="a-41"></a>大王。<a id="a-42"></a>四大常安隐不。<a id="a-43"></a>统理人务无乃劳耶。<a id="a-44"></a>王曰蒙祐幸得安隐。<a id="a-45"></a>尔时频婆娑罗王及诸臣民。<a id="a-46"></a>咸睹迦葉于佛边坐。<a id="a-47"></a>心自念言。<a id="a-48"></a>迦葉耆旧众仙之宗。<a id="a-49"></a>岂应弃道作佛弟子。<a id="a-4A"></a>为是佛师为师佛乎。<a id="a-4B"></a>佛知其意。<a id="a-4C"></a>即以偈颂问迦葉言。</p>
  <p id="a4D">汝常祀山川　　归依水火风</p>
  <p id="a4E">日月众梵天　　夙夜勤精进</p>
  <p id="a4F">事来几何时　　其心无懈废</p>
  <p id="a4G">汝所奉神祇　　宁有致福不</p>
  <p id="a4H">尔时迦葉以偈答曰。</p>
  <p id="a4I">自念祠祀来　　已经八十载</p>
  <p id="a4J">风水火梵天　　山川及日月</p>
  <p id="a4K">夙夜常精进　　祈心不懈废</p>
  <p id="a4L">毕竟无所获　　值佛乃得安</p>
  <p id="a4M">说是偈已。<a id="a-4N"></a>王及群臣国中人民。<a id="a-4O"></a>乃知迦葉为佛弟子。<a id="a-4P"></a>佛告迦葉。<a id="a-4Q"></a>汝起宜应现汝罗汉神通。<a id="a-4R"></a>迦葉即时承佛教已。<a id="a-4S"></a>踊在虚空身上出火身下出水。<a id="a-4T"></a>或身上出水其身不濡。<a id="a-4U"></a>或身下出火其身不灼。<a id="a-4V"></a>飞行虚空七现七隐。<a id="a-4W"></a>入地如水履水如地。<a id="a-4X"></a>穿过须弥无所挂碍。<a id="a-4Y"></a>于佛前地。<a id="a-4Z"></a>西没东现。<a id="a-4a"></a>东没西现。<a id="a-4b"></a>南没北现。<a id="a-4c"></a>北没南现。<a id="a-4d"></a>既变化已还于佛前。<a id="a-4e"></a>长跪叉手而白佛言。<a id="a-4f"></a>我是弟子佛是我师。<a id="a-4g"></a>王及臣民重明迦葉是佛弟子。</p>
  <p id="a4h">尔时世尊告频婆娑罗王言。<a id="a-4i"></a>大王。<a id="a-4j"></a>色是无常苦空无我。<a id="a-4k"></a>受想行识亦是无常苦空无我。<a id="a-4l"></a>色如聚沫不可撮摩。<a id="a-4m"></a>受如水泡不得久立。<a id="a-4n"></a>行如芭蕉中无有坚想。<a id="a-4o"></a>如所梦为虚妄见。<a id="a-4p"></a>识如幻化从颠倒起。<a id="a-4q"></a>三界不实一切无常。<a id="a-4r"></a>大王。<a id="a-4s"></a>有此国来为几何时。<a id="a-4t"></a>王言。<a id="a-4u"></a>有此国来七百余代。<a id="a-4v"></a>所领之王尽识以不。<a id="a-4w"></a>答曰。<a id="a-4x"></a>知吾父耳。<a id="a-4y"></a>佛言。<a id="a-4z"></a>世间须臾惟道可恃。<a id="a-50"></a>应修来福无为空过。<a id="a-51"></a>大王当知。<a id="a-52"></a>如人生时。<a id="a-53"></a>虽因父母而生其身。<a id="a-54"></a>不由父母招其果报。<a id="a-55"></a>善恶美丑先业所为。<a id="a-56"></a>若造诸善命终之后。<a id="a-57"></a>生天人中十方佛前。<a id="a-58"></a>若造诸恶。<a id="a-59"></a>命终之后生于地狱饿鬼畜生。<a id="a-5A"></a>一切诸法缘合即生缘散即灭。</p>
  <p id="a5B">大王当知。<a id="a-5C"></a>无明缘行。<a id="a-5D"></a>行缘识。<a id="a-5E"></a>识缘名色。<a id="a-5F"></a>名色缘六处。<a id="a-5G"></a>六处缘触。<a id="a-5H"></a>触缘受。<a id="a-5I"></a>受缘爱。<a id="a-5J"></a>爱缘取。<a id="a-5K"></a>取缘有。<a id="a-5L"></a>有缘生。<a id="a-5M"></a>生缘老死忧悲苦恼。<a id="a-5N"></a>大王。<a id="a-5O"></a>无明灭故则行灭。<a id="a-5P"></a>行灭故则识灭。<a id="a-5Q"></a>识灭故则名色灭。<a id="a-5R"></a>名色灭故则六处灭。<a id="a-5S"></a>六处灭故则触灭。<a id="a-5T"></a>触灭故则受灭。<a id="a-5U"></a>受灭故则爱灭。<a id="a-5V"></a>爱灭故则取灭。<a id="a-5W"></a>取灭故则有灭。<a id="a-5X"></a>有灭故则生灭。<a id="a-5Y"></a>生灭故则老死灭。<a id="a-5Z"></a>老死灭故则忧悲苦恼灭。<a id="a-5a"></a>大王。<a id="a-5b"></a>十二因缘尽坦然。<a id="a-5c"></a>无迹犹如虚空。<a id="a-5d"></a>分别本无逮得法忍。<a id="a-5e"></a>说是法时八万四千诸天及人。<a id="a-5f"></a>远尘离垢得法眼净。<a id="a-5g"></a>无央数众发阿耨多罗三藐三菩提心。</p>
  <p id="a5h">尔时频婆娑罗王得法眼净。<a id="a-5i"></a>欣然请佛愿受五戒大臣百官国内人民。<a id="a-5j"></a>皆悉归佛亦受五戒。<a id="a-5k"></a>既受戒已即从座起。<a id="a-5l"></a>顶礼佛足而白佛言。<a id="a-5m"></a>世尊。<a id="a-5n"></a>乃能弃舍转轮王位出家为道。<a id="a-5o"></a>我于昔日辄先奉请。<a id="a-5p"></a>若得道时愿前见度我。<a id="a-5q"></a>于今者宿愿成满。<a id="a-5r"></a>幸蒙佛恩得履道迹。<a id="a-5s"></a>国务殷繁比更亲奉。<a id="a-5t"></a>王及群臣绕佛三匝辞退而去。<a id="a-5u"></a>王至宫已群臣上贺。<a id="a-5v"></a>古昔诸王悉不见佛。<a id="a-5w"></a>惟独大王得值如来。<a id="a-5x"></a>王益欣喜复慰群臣。<a id="a-5y"></a>卿等夙福今幸遇佛出兴于世。<a id="a-5z"></a>因敕后宫妃嫔婇女及国内人民。<a id="a-60"></a>长修斋戒尽令奉法。</p>
  <p id="a61">时摩伽陀国有一长者。<a id="a-62"></a>名迦兰陀。<a id="a-63"></a>见佛入国未有精舍。<a id="a-64"></a>以好竹园奉上如来。<a id="a-65"></a>前白佛言。<a id="a-66"></a>世尊。<a id="a-67"></a>大慈怜愍一切如父如母。<a id="a-68"></a>能弃世荣今得成佛。<a id="a-69"></a>未有精舍我以竹园奉上如来。<a id="a-6A"></a>佛时咒愿而为受之。<a id="a-6B"></a>恒与圣众游处其内。</p>
  <p id="a6C">彼时摩伽陀国人民殷盛耽着俗乐。<a id="a-6D"></a>喧呼歌舞不舍昼夜。<a id="a-6E"></a>佛适入国化以法言。<a id="a-6F"></a>斋戒修心皆舍俗乐。<a id="a-6G"></a>佛有弟子名舍婆耆。<a id="a-6H"></a>入城分卫威仪有法行步安详。<a id="a-6I"></a>路人见之无不欣悦。<a id="a-6J"></a>时舍利弗见此沙门。<a id="a-6K"></a>心自念言。<a id="a-6L"></a>我学道久颇知法式。<a id="a-6M"></a>未曾见有如是之人。<a id="a-6N"></a>必有异闻威仪乃尔。<a id="a-6O"></a>试往问之所事何道。<a id="a-6P"></a>时舍利弗即问比丘。<a id="a-6Q"></a>汝师是谁愿闻其志。<a id="a-6R"></a>尔时比丘以偈答曰。</p>
  <p id="a6S">吾师具相好　　三界为最尊</p>
  <p id="a6T">五阴十二缘　　不住于空有</p>
  <p id="a6U">我今年尚少　　学业犹未深</p>
  <p id="a6V">不可以言辞　　说佛诸功德</p>
  <p id="a6W">说是偈已。<a id="a-6X"></a>告舍利弗。<a id="a-6Y"></a>我所事师。<a id="a-6Z"></a>天上人中最尊最胜。<a id="a-6a"></a>积功累德不可称载。<a id="a-6b"></a>从兜率天降生阎浮。<a id="a-6c"></a>初生之时。<a id="a-6d"></a>能于十方各行七步。<a id="a-6e"></a>举手唱言。<a id="a-6f"></a>天上天下唯我最尊唯我最胜。<a id="a-6g"></a>三界苦恼吾当度之。<a id="a-6h"></a>释梵四天咸来供事。<a id="a-6i"></a>佛之功德不可具述。<a id="a-6j"></a>时舍利弗闻此语已。<a id="a-6k"></a>如从暗中睹日光明。<a id="a-6l"></a>语比丘言。<a id="a-6m"></a>善哉善哉。<a id="a-6n"></a>吾少好学八岁从师。<a id="a-6o"></a>年甫十六靡不该综自谓为达。<a id="a-6p"></a>今者得值无上正觉真为我师。<a id="a-6q"></a>汝所言佛今在何处。<a id="a-6r"></a>比丘答言。<a id="a-6s"></a>今在迦兰陀竹园精舍。<a id="a-6t"></a>时舍利弗将诸弟子至如来所。<a id="a-6u"></a>稽首礼足前问讯已。<a id="a-6v"></a>而白佛言。<a id="a-6w"></a>我处长夜恒履愚迷。<a id="a-6x"></a>幸得值佛愿开正路。<a id="a-6y"></a>得为沙门成就禁戒。<a id="a-6z"></a>佛言。<a id="a-70"></a>善来比丘。<a id="a-71"></a>须发自落法服着身便成沙门。<a id="a-72"></a>佛为说法漏尽意解得阿罗汉。<a id="a-73"></a>前白佛言。<a id="a-74"></a>世尊。<a id="a-75"></a>我与同学大目犍连。<a id="a-76"></a>要得道时必相开示。<a id="a-77"></a>今欲往彼愿承圣旨。<a id="a-78"></a>佛言。<a id="a-79"></a>宜知是时。</p>
  <p id="a7A">时舍利弗入王舍城访目揵连。<a id="a-7B"></a>遥见目连与诸弟子游行里巷。<a id="a-7C"></a>尔时目连睹舍利弗形状变改逆而问之。<a id="a-7D"></a>有何异见容服乃耳。<a id="a-7E"></a>答曰。<a id="a-7F"></a>学无常师惟道所在。<a id="a-7G"></a>求法积年不遇大圣。<a id="a-7H"></a>今者得值身心遍喜故来相求愿同法味。<a id="a-7I"></a>目连答曰。<a id="a-7J"></a>此非小事宜共筹量。<a id="a-7K"></a>舍利弗言。<a id="a-7L"></a>我昔所行与汝从事。<a id="a-7M"></a>汝所学者我悉知已。<a id="a-7N"></a>请无复言。<a id="a-7O"></a>是时目连告舍利弗言。<a id="a-7P"></a>仁者智慧本踰于我。<a id="a-7Q"></a>今之所教岂相误耶。<a id="a-7R"></a>作是语已随舍利弗往诣佛所。<a id="a-7S"></a>稽首佛足白言。<a id="a-7T"></a>违远大圣沉没烦恼。<a id="a-7U"></a>今得亲奉愿为沙门。<a id="a-7V"></a>即舍澡瓶鹿衣杖具。<a id="a-7W"></a>佛言。<a id="a-7X"></a>善来。<a id="a-7Y"></a>须发自落法服着身便成沙门。<a id="a-7Z"></a>佛为说法漏尽意解得阿罗汉。<a id="a-7a"></a>时舍利弗目揵连。<a id="a-7b"></a>及二百五十弟子。<a id="a-7c"></a>皆得出家尽成罗汉。</p>
  <p id="a7d">尔时输檀王闻子得道已经六年。<a id="a-7e"></a>中心欣喜钦渴弥积。<a id="a-7f"></a>语优陀夷言。<a id="a-7g"></a>汝今可往请佛还国问讯起居。<a id="a-7h"></a>离别已来十有二载。<a id="a-7i"></a>夙夜悲戚不能自已。<a id="a-7j"></a>得一相见还如更生。<a id="a-7k"></a>忧陀夷受王教已。<a id="a-7l"></a>往诣佛所。<a id="a-7m"></a>稽首佛足具述王意。<a id="a-7n"></a>乃睹诸天梵释咸来归命。<a id="a-7o"></a>而白佛言。<a id="a-7p"></a>愿为沙门。<a id="a-7q"></a>佛言。<a id="a-7r"></a>善来。<a id="a-7s"></a>须发自落法服着身便成沙门。<a id="a-7t"></a>得阿罗汉道。<a id="a-7u"></a>尔时世尊作是思惟。<a id="a-7v"></a>本与父王要誓成佛尔乃还国当度父母。<a id="a-7w"></a>今得佛道不违本誓。<a id="a-7x"></a>即语优陀夷比丘言。<a id="a-7y"></a>汝宜先往显汝神足。<a id="a-7z"></a>作十八变知吾道成。<a id="a-80"></a>弟子尚尔况佛威德。<a id="a-81"></a>优陀夷奉佛教已。<a id="a-82"></a>飞行而往还到本国。<a id="a-83"></a>于迦毗罗城上虚空中现十八变。<a id="a-84"></a>王及臣民莫不惊惧。<a id="a-85"></a>而优陀夷。<a id="a-86"></a>说是偈言。</p>
  <p id="a87">如来甚希有　　难可得值遇</p>
  <p id="a88">勤苦无量劫　　哀愍诸众生</p>
  <p id="a89">本行菩萨道　　今得愿满足</p>
  <p id="a8A">坐于菩提树　　降伏大魔怨</p>
  <p id="a8B">破坏生死因　　销灭诸烦恼</p>
  <p id="a8C">已得成正觉　　演说无上法</p>
  <p id="a8D">我本奉王教　　出国迎太子</p>
  <p id="a8E">说王愁念久　　言辞甚可悲</p>
  <p id="a8F">佛顾本生地　　寻当见亲族</p>
  <p id="a8G">我时承佛命　　将入迦毗罗</p>
  <p id="a8H">辞佛御神通　　忽至大王所</p>
  <p id="a8I">变化若干种　　譬如净莲花</p>
  <p id="a8J">父王见神变　　心生大恐惧</p>
  <p id="a8K">借问为所从　　未曾睹是变</p>
  <p id="a8L">太子本弃国　　求道度众生</p>
  <p id="a8M">勤苦无量劫　　今乃得成佛</p>
  <p id="a8N">王今勿惊惧　　宜应悦豫心</p>
  <p id="a8O">我已度生死　　为王太子使</p>
  <p id="a8P">王时闻子问　　泪落如雨星</p>
  <p id="a8Q">我自十二年　　愁念无穷已</p>
  <p id="a8R">忽闻吉祥至　　如人死复稣</p>
  <p id="a8S">我子舍国位　　成道名何等</p>
  <p id="a8T">我时答王言　　太子经六年</p>
  <p id="a8U">勤苦得成道　　号曰天中天</p>
  <p id="a8V">三界最第一　　我子在家时</p>
  <p id="a8W">为造诸时殿　　刻雕陈缋饰</p>
  <p id="a8X">今者何所居　　我时答王言</p>
  <p id="a8Y">佛得微妙法　　所处无不安</p>
  <p id="a8Z">常在于树下　　诸天来供养</p>
  <p id="a8a">我子在家时　　坐卧敷綩綖</p>
  <p id="a8b">皆以绮饰成　　柔软而光泽</p>
  <p id="a8c">我时答王言　　天帝贡衣服</p>
  <p id="a8d">龙妃献宝床　　佛心无美恶</p>
  <p id="a8e">未尝见喜愠　　我子在家时</p>
  <p id="a8f">盛馔众甘美　　今所膳御者</p>
  <p id="a8g">施设何等食　　我时答王言</p>
  <p id="a8h">持钵从分卫　　福众无增减</p>
  <p id="a8i">咒愿彼施人　　世世令安隐</p>
  <p id="a8j">我子在家时　　寝卧常使安</p>
  <p id="a8k">弦歌奏清音　　尔乃从寐起</p>
  <p id="a8l">我时答王言　　禅定非明暗</p>
  <p id="a8m">诸佛无睡眠　　帝释常服膺</p>
  <p id="a8n">梵王来劝助　　我子在家时</p>
  <p id="a8o">澡浴以香汤　　芬馥满室中</p>
  <p id="a8p">今用何等香　　我时答王言</p>
  <p id="a8q">八解三脱门　　澡浴除诸垢</p>
  <p id="a8r">心寂无忧恼　　犹如净虚空</p>
  <p id="a8s">我子在家时　　杂香以涂熏</p>
  <p id="a8t">清净无尘秽　　郁烈而香洁</p>
  <p id="a8u">我时答王言　　戒定慧解脱</p>
  <p id="a8v">道德以为香　　十方八难处</p>
  <p id="a8w">普熏无不至　　我子在家时</p>
  <p id="a8x">四种妙宝床　　重叠敷茵褥</p>
  <p id="a8y">卧起而安悦　　我时答王言</p>
  <p id="a8z">四禅为床座　　等持心自在</p>
  <p id="a90">不染烦恼泥　　清净如莲花</p>
  <p id="a91">我子在家时　　兵卫甚严肃</p>
  <p id="a92">出入常拥护　　目不见诸恶</p>
  <p id="a93">我时答王言　　千二百罗汉</p>
  <p id="a94">菩萨无央数　　俱为弟子众</p>
  <p id="a95">左右而恭侍　　我子在家时</p>
  <p id="a96">象马牛羊车　　周旋往四方</p>
  <p id="a97">随意而游观　　我时答王言</p>
  <p id="a98">五通为骖驾　　飞空无挂碍</p>
  <p id="a99">洞见一切心　　游践超生死</p>
  <p id="a9A">我子在家时　　旌旗列羽卫</p>
  <p id="a9B">人执诸兵仗　　前后为导从</p>
  <p id="a9C">我时答王言　　四等为防护</p>
  <p id="a9D">普济众厄难　　恩慧仁爱敬</p>
  <p id="a9E">以此为严卫　　我子在家时</p>
  <p id="a9F">钟鼓导前路　　杂以众伎乐</p>
  <p id="a9G">观者每盈衢　　我时答王言</p>
  <p id="a9H">道树成正觉　　度五跋陀罗</p>
  <p id="a9I">八万四千天　　皆已得法眼</p>
  <p id="a9J">九十六种道　　摧伏而归命</p>
  <p id="a9K">鸣于不死鼓　　其音彻三千</p>
  <p id="a9L">启授皆明悟　　一切咸欣悦</p>
  <p id="a9M">我子王何国　　提封为广狭</p>
  <p id="a9N">所化几何人　　悉当归伏不</p>
  <p id="a9O">佛领三千界　　化导诸群生</p>
  <p id="a9P">十方不可数　　靡不蒙饶益</p>
  <p id="a9Q">我子在家时　　听政助吾化</p>
  <p id="a9R">劝导以礼节　　奉顺莫敢违</p>
  <p id="a9S">佛悟诸法空　　舍于四颠倒</p>
  <p id="a9T">无不归伏者　　寂静无为业</p>
  <p id="a9U">佛法无爱憎　　一切皆通达</p>
  <p id="a9V">化及诸众生　　无不蒙饶益</p>
  <p id="a9W">假使有一人　　其人无量首</p>
  <p id="a9X">一首无量舌　　舌有无穷辩</p>
  <p id="a9Y">如此恒沙人　　以恒沙劫数</p>
  <p id="a9Z">叹佛一切德　　犹尚不能尽</p>
  <p id="a9a">况我如萤烛　　何能演日光</p>
  <p id="a9b">时输檀王闻此偈已叹言。<a id="a-9c"></a>善哉。<a id="a-9d"></a>阿斯陀仙言无虚妄。<a id="a-9e"></a>问优陀夷佛欲来不。<a id="a-9f"></a>优陀夷言。<a id="a-9g"></a>却后七日如来当至王闻是语欢喜踊跃。<a id="a-9h"></a>语诸大臣。<a id="a-9i"></a>吾当迎佛。<a id="a-9j"></a>导从仪式法转轮王。<a id="a-9k"></a>先敕所司平除道路。<a id="a-9l"></a>香水洒地悬缯幡盖。<a id="a-9m"></a>种种严饰尽其所宜。<a id="a-9n"></a>我当出城四十里外奉迎如来。<a id="a-9o"></a>优陀夷言。<a id="a-9p"></a>本承佛教来报大王。<a id="a-9q"></a>今请向佛说王之意。<a id="a-9r"></a>钦渴积年愿睹如来。<a id="a-9s"></a>并及万姓咸希福祐。<a id="a-9t"></a>王言。<a id="a-9u"></a>善哉。<a id="a-9v"></a>愿速见佛。<a id="a-9w"></a>时优陀夷还至佛所。<a id="a-9x"></a>稽首佛足而白佛言。<a id="a-9y"></a>世尊。<a id="a-9z"></a>王及国人计日度时愿得见佛。<a id="a-A0"></a>我已告王却后七日世尊当至。</p>
  <p id="aA1">尔时如来到七日已。<a id="a-A2"></a>与诸弟子整持衣钵。<a id="a-A3"></a>威仪详序向迦毗罗城。<a id="a-A4"></a>梵释四王闻佛还国皆来导从。<a id="a-A5"></a>梵王侍右。<a id="a-A6"></a>帝释侍左。<a id="a-A7"></a>四王诸天前后导从。<a id="a-A8"></a>诸天龙神花香伎乐而以供散。<a id="a-A9"></a>宝幢幡盖罗列道侧。<a id="a-AA"></a>天雨香水以洒于地。<a id="a-AB"></a>如来欲行先现瑞相。<a id="a-AC"></a>十方世界三千国土六反震动。<a id="a-AD"></a>一切枯树还生花叶。<a id="a-AE"></a>竭涸溪涧自然流泉。<a id="a-AF"></a>王见瑞已敕诸释种大臣百官。<a id="a-AG"></a>严持幡盖烧香散花。<a id="a-AH"></a>作众伎乐而以迎佛。<a id="a-AI"></a>王遥见佛处于大众。<a id="a-AJ"></a>如星中月。<a id="a-AK"></a>如日初出。<a id="a-AL"></a>如树开花。<a id="a-AM"></a>巨身丈六端严炽盛。<a id="a-AN"></a>既见佛已悲喜交集。<a id="a-AO"></a>稽首作礼而白佛言。<a id="a-AP"></a>世尊。<a id="a-AQ"></a>离别多年今得相见。<a id="a-AR"></a>大臣百官一切人民。<a id="a-AS"></a>皆稽首礼随佛入城。</p>
  <p id="aAT">尔时世尊足踰门阃地为大动。<a id="a-AU"></a>天雨妙花乐器自鸣。<a id="a-AV"></a>盲者得视。<a id="a-AW"></a>聋者得听。<a id="a-AX"></a>躄者能行。<a id="a-AY"></a>病者得愈。<a id="a-AZ"></a>哑者哑言。<a id="a-Aa"></a>狂者得正。<a id="a-Ab"></a>伛者得伸。<a id="a-Ac"></a>毒害自销。<a id="a-Ad"></a>禽兽相和其声清亮。<a id="a-Ae"></a>环佩相触皆悉流响。<a id="a-Af"></a>珍藏自然众宝出现。<a id="a-Ag"></a>苞匿异心皆共和合。<a id="a-Ah"></a>一切众生无淫怒痴。<a id="a-Ai"></a>展转相视如父如母如兄如弟如子如身。<a id="a-Aj"></a>地狱休息。<a id="a-Ak"></a>饿鬼饱满。<a id="a-Al"></a>畜生舍身当生人天。<a id="a-Am"></a>父王睹佛巨身丈六紫磨金色。<a id="a-An"></a>如星中月。<a id="a-Ao"></a>亦如金山。<a id="a-Ap"></a>梵释四王皆悉奉侍。<a id="a-Aq"></a>见诸比丘曾为外道久修苦行形体羸劣亲近侍从。<a id="a-Ar"></a>犹如黑乌在紫金山。<a id="a-As"></a>不能显发如来之德。<a id="a-At"></a>便敕国内豪贵释种颜貌端正。<a id="a-Au"></a>选五百人度为沙门侍佛左右。<a id="a-Av"></a>如金翅鸟在须弥山。<a id="a-Aw"></a>如摩尼珠置水精器。<a id="a-Ax"></a>佛弟难陀亦为沙门。<a id="a-Ay"></a>难陀所使名优波离。<a id="a-Az"></a>前白佛言。<a id="a-B0"></a>世尊。<a id="a-B1"></a>人身难得佛法难遇。<a id="a-B2"></a>诸尊贵者皆弃世荣。<a id="a-B3"></a>我身卑贱何所贪乐。<a id="a-B4"></a>惟佛慈悲愿见救度许为沙门。<a id="a-B5"></a>佛言。<a id="a-B6"></a>善来比丘。<a id="a-B7"></a>须发自落法服着身便成沙门。<a id="a-B8"></a>在比丘中随列而坐。<a id="a-B9"></a>难陀后至次第作礼。<a id="a-BA"></a>到优波离即止不礼。<a id="a-BB"></a>心自念言。<a id="a-BC"></a>是我家仆不当设礼。<a id="a-BD"></a>尔时世尊告难陀言。<a id="a-BE"></a>佛法如海容纳百川。<a id="a-BF"></a>四流归之皆同一味。<a id="a-BG"></a>据戒前后不在贵贱。<a id="a-BH"></a>四大合故假名为身。<a id="a-BI"></a>于中空寂本无吾我。<a id="a-BJ"></a>当思圣法勿生憍慢。<a id="a-BK"></a>尔时难陀去自贡高执心卑下礼优波离。<a id="a-BL"></a>于是大地为之震动。<a id="a-BM"></a>时佛入宫坐于殿上。<a id="a-BN"></a>王及臣庶日日供养百种甘馔。<a id="a-BO"></a>佛为说法度无数众。<a id="a-BP"></a>耶输陀罗携罗睺罗年已七岁。<a id="a-BQ"></a>来至佛所稽首佛足。<a id="a-BR"></a>瞻对问讯而白佛言。<a id="a-BS"></a>久违侍奉旷废供养。<a id="a-BT"></a>诸眷属皆有疑心。<a id="a-BU"></a>太子去国十有二载。<a id="a-BV"></a>何从怀孕生罗睺罗。<a id="a-BW"></a>佛告父王及诸群臣。<a id="a-BX"></a>耶输陀罗守节贞白无瑕疵也。<a id="a-BY"></a>若不信者今当取证。<a id="a-BZ"></a>尔时世尊化诸比丘皆悉如佛。<a id="a-Ba"></a>相好光明等无差异。<a id="a-Bb"></a>时耶输陀罗即以指环与罗睺罗而语之言。<a id="a-Bc"></a>是汝父者以此与之。<a id="a-Bd"></a>释睺罗持取指环直前奉佛。<a id="a-Be"></a>王及群臣咸皆欢喜。<a id="a-Bf"></a>叹言善哉。<a id="a-Bg"></a>罗睺真是佛子。<a id="a-Bh"></a>尔时世尊为王说法。<a id="a-Bi"></a>即时得道。<a id="a-Bj"></a>群臣万姓后宫婇女。<a id="a-Bk"></a>咸奉戒法净修梵行。<a id="a-Bl"></a>是时国内安静。<a id="a-Bm"></a>万邦来贺。</p>
  <p data-pb></p>
  <h2 id="aBn">属累品第二十七</h2>
  <p id="aBo">尔时世尊告净居天难陀苏难陀等言。<a id="a-Bp"></a>菩萨始从兜率下生阎浮。<a id="a-Bq"></a>乃至出家降伏魔怨转于法轮。<a id="a-Br"></a>汝等诸天。<a id="a-Bs"></a>皆悉赞助。<a id="a-Bt"></a>今复请我利益。<a id="a-Bu"></a>世尊演说如斯大严经典。<a id="a-Bv"></a>菩萨所行如来境界。<a id="a-Bw"></a>自在神通游戏之事。<a id="a-Bx"></a>汝等若能受持读诵为他说者。<a id="a-By"></a>我此法印当得增广。<a id="a-Bz"></a>若菩萨乘人闻说此经。<a id="a-C0"></a>必大欢喜得未曾有。<a id="a-C1"></a>发起坚固精进之心。<a id="a-C2"></a>求阿耨多罗三藐三菩提。<a id="a-C3"></a>是故汝等福德无量不可称计。</p>
  <p id="aC4">若有善男子善女人。<a id="a-C5"></a>得闻是经合掌信受。<a id="a-C6"></a>其人当获八种功德。<a id="a-C7"></a>何等为八。<a id="a-C8"></a>一者端正好色。<a id="a-C9"></a>二者力势强盛。<a id="a-CA"></a>三者心悟通达。<a id="a-CB"></a>四者逮得辩才。<a id="a-CC"></a>五者获诸禅定。<a id="a-CD"></a>六者智惠明了。<a id="a-CE"></a>七者出家殊胜。<a id="a-CF"></a>八者眷属强盛。</p>
  <p id="aCG">若有善男子善女人。<a id="a-CH"></a>愿乐欲闻如是等经。<a id="a-CI"></a>与说法师敷置高座。<a id="a-CJ"></a>转身当得八种坐处。<a id="a-CK"></a>何等为八。<a id="a-CL"></a>一者长者坐处。<a id="a-CM"></a>二者居士坐处。<a id="a-CN"></a>三者轮王坐处。<a id="a-CO"></a>四者护世坐处。<a id="a-CP"></a>五者帝释坐处。<a id="a-CQ"></a>六者梵王坐处。<a id="a-CR"></a>七者菩萨得菩提时所坐之处。<a id="a-CS"></a>八者如来转正法轮所坐之处。</p>
  <p id="aCT">若有善男子善女人。<a id="a-CU"></a>得闻是经称扬赞美。<a id="a-CV"></a>是人当得八种净语。<a id="a-CW"></a>何等为八。<a id="a-CX"></a>一者言行相应无违诤故。<a id="a-CY"></a>二者所言伏众可遵承故。<a id="a-CZ"></a>三者所言柔软不粗犷故。<a id="a-Ca"></a>四者所言和美摄众生故。<a id="a-Cb"></a>五者声如加陵频伽悦乐众生故。<a id="a-Cc"></a>六者声如殷雷摧伏外道故。<a id="a-Cd"></a>七者得梵音声超过世间故。<a id="a-Ce"></a>八者得佛音声应众生根故。</p>
  <p id="aCf">若有善男子善女人。<a id="a-Cg"></a>书写此经流通四方。<a id="a-Ch"></a>其人当有八功德藏。<a id="a-Ci"></a>何等为八。<a id="a-Cj"></a>一者念藏无忘失故。<a id="a-Ck"></a>二者惠藏善能分别诸法相故。<a id="a-Cl"></a>三者智藏能了诸经义故。<a id="a-Cm"></a>四者陀罗尼藏所闻皆能持故。<a id="a-Cn"></a>五者辩藏能发众生欢喜心故。<a id="a-Co"></a>六者得正法藏守护佛法故。<a id="a-Cp"></a>七者菩提心藏不断三宝种故。<a id="a-Cq"></a>八者修行藏得无生法忍故。</p>
  <p id="aCr">若有善男子善女人。<a id="a-Cs"></a>读诵此经受持句义不忘失者。<a id="a-Ct"></a>其人当得八种圆满。<a id="a-Cu"></a>一者施圆满无悭吝故。<a id="a-Cv"></a>二者戒圆满得愿具足故。<a id="a-Cw"></a>三者多闻圆满得无著智故。<a id="a-Cx"></a>四者奢摩他圆满一切三昧现前故。<a id="a-Cy"></a>五者毗钵舍那圆满具足三明故。<a id="a-Cz"></a>六者福德圆满具足三十二相八十种好净佛土故。<a id="a-D0"></a>七者妙智圆满随诸众生所有意乐得具足故。<a id="a-D1"></a>八者大悲圆满成熟众生无劳倦故。</p>
  <p id="aD2">若有善男子善女人发如是念。<a id="a-D3"></a>云何当令一切众生入此法门。<a id="a-D4"></a>作是念已为人演说。<a id="a-D5"></a>以此善根当得八种广大福德。<a id="a-D6"></a>何等为八。<a id="a-D7"></a>一者转轮圣王福德。<a id="a-D8"></a>二者护世天王福德。<a id="a-D9"></a>三者帝释福德。<a id="a-DA"></a>四者夜摩天王福德。<a id="a-DB"></a>五者兜率天王福德。<a id="a-DC"></a>六者化乐天王福德。<a id="a-DD"></a>七者他化自在天王福德。<a id="a-DE"></a>八者大梵天王乃至如来所有福德。</p>
  <p id="aDF">若有善男子善女人。<a id="a-DG"></a>闻此经典信心不逆。<a id="a-DH"></a>是人当得八种净心。<a id="a-DI"></a>何等为八。<a id="a-DJ"></a>一者得大慈心与众生乐故。<a id="a-DK"></a>二者得大悲心拔众生苦故。<a id="a-DL"></a>三者得大喜心灭众生忧恼故。<a id="a-DM"></a>四者得大舍心灭众生贪恚故。<a id="a-DN"></a>五者得四禅心于欲界中心自在故。<a id="a-DO"></a>六者得四定心于无色界心自在故。<a id="a-DP"></a>七者得五神通往来佛土故。<a id="a-DQ"></a>八者能断诸漏得首楞严三昧故。<a id="a-DR"></a>若国土城邑聚落所在之处有此经卷。<a id="a-DS"></a>当知其处离八种畏。<a id="a-DT"></a>何等为八。<a id="a-DU"></a>一者离敌国畏。<a id="a-DV"></a>二者离贼盗畏。<a id="a-DW"></a>三者离恶兽畏。<a id="a-DX"></a>四者离饥馑畏。<a id="a-DY"></a>五者离诤讼畏。<a id="a-DZ"></a>六者离战斗畏。<a id="a-Da"></a>七者离夜叉畏。<a id="a-Db"></a>八者离一切怖畏。<a id="a-Dc"></a>汝等当知。<a id="a-Dd"></a>正使如来以戒定慧解脱解脱知见无碍辩才。<a id="a-De"></a>于一劫中日夜常说此经功德。<a id="a-Df"></a>亦不能尽。<a id="a-Dg"></a>若比丘比丘尼优婆塞优婆夷受持读诵书写解说。<a id="a-Dh"></a>当知是人所得功德亦不可尽。</p>
  <p id="aDi">尔时世尊告弥勒菩萨摩诃萨及大迦葉长老阿难言。<a id="a-Dj"></a>我于无数百千亿劫修习佛道。<a id="a-Dk"></a>今得成就阿耨多罗三藐三菩提。<a id="a-Dl"></a>为欲利益诸众生故演说此经。<a id="a-Dm"></a>如是等经付嘱于汝。<a id="a-Dn"></a>汝等受持广宣流布。<a id="a-Do"></a>尔时世尊重说偈言。</p>
  <p id="aDp">我以佛眼观　　尽见诸众生</p>
  <p id="aDq">假使诸众生　　皆如舍利弗</p>
  <p id="aDr">有人于亿劫　　以种种香花</p>
  <p id="aDs">衣服卧具等　　供养如是众</p>
  <p id="aDt">所获诸功德　　不如一日夜</p>
  <p id="aDu">供一辟支佛　　假使诸世间</p>
  <p id="aDv">皆如辟支佛　　有人于亿劫</p>
  <p id="aDw">以种种香花　　衣服卧具等</p>
  <p id="aDx">供养如是众　　所获诸功德</p>
  <p id="aDy">不如以净心　　一称南无佛</p>
  <p id="aDz">假使诸世间　　皆如佛世尊</p>
  <p id="aE0">有人于亿劫　　以种种香花</p>
  <p id="aE1">衣服卧具等　　供养诸如来</p>
  <p id="aE2">所获诸功德　　不如有一人</p>
  <p id="aE3">能于日夜中　　读诵此经典</p>
  <p id="aE4">若人过无数　　百千万亿劫</p>
  <p id="aE5">以种种香花　　衣服卧具等</p>
  <p id="aE6">供养如前说　　无数声闻众</p>
  <p id="aE7">一切辟支佛　　及彼诸如来</p>
  <p id="aE8">所获诸功德　　不如有一人</p>
  <p id="aE9">受持此经典　　乃至四句偈</p>
  <p id="aEA">分别为他说　　我所说诸经</p>
  <p id="aEB">此经为最胜　　一切诸如来</p>
  <p id="aEC">皆从此经出　　是经所住处</p>
  <p id="aED">即为有如来　　若有书写持</p>
  <p id="aEE">处处广流布　　即能演一句</p>
  <p id="aEF">历劫无穷尽　　福惠自庄严</p>
  <p id="aEG">盈满如大海　　若闻是经者</p>
  <p id="aEH">应当常修习　　功德无有量</p>
  <p id="aEI">佛说此经已。<a id="a-EJ"></a>弥勒菩萨摩诃萨。<a id="a-EK"></a>大迦葉长老阿难。<a id="a-EL"></a>净居诸天摩醯首罗及诸天。<a id="a-EM"></a>龙夜叉乾闼婆阿修罗迦娄罗紧那罗摩睺罗伽人非人等。<a id="a-EN"></a>皆大欢喜。<a id="a-EO"></a>信受奉行。</p>
 </body>
</html>