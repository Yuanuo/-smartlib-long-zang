<!DOCTYPE html>
<html>
<head>
  <meta charset="utf-8"/>
  <meta name="author" content="地婆诃罗/古印度"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>方广大庄严经卷第十二</title>
</head>
<body>
  <h1 class="head">方广大庄严经卷第十二</h1>
  <h2>转法轮品第二十六之二</h2>
  <p>尔时佛告诸比丘。如来化五人竟。作是念言。优楼频螺迦叶有大名称。与五百弟子俱。国王奉事臣庶宗仰。我当诣彼教以正法即往寻之。迦叶见佛迎前问讯。善安隐不。尔时如来报迦叶言。无病知足寂灭清信是为安隐。迦叶请佛。日既将暮惟愿沙门。幸留于此随意所处。佛语迦叶。欲寄石室止住一宿。迦叶言。吾不爱室中有毒龙恐相犯耳。乃至三语。迦叶报言。任于中止。</p>
  <p>尔时如来洗手足已。前入石室敷座而坐。龙便嗔怒身中出烟。佛亦出烟。龙大嗔怒身中出火。佛亦出火。二火俱炽焚烧石室。迦叶夜起见室尽然。惊怖叹惜。此大沙门端正尊贵。不取我语为火所害。遽令弟子人持一瓶汲水而救。所有瓶水悉变为火。师徒益恐皆言。龙火杀是沙门。如来尔时以神通力。制伏毒龙置于钵中。明旦持钵盛龙而出。迦叶大喜怪未曾有。今此沙门乃复活耶。器中何有见是毒龙。佛告迦叶。我已伏之令受禁戒。迦叶甚惭顾谓弟子。是大沙门虽有神力不如我得罗汉道也。</p>
  <p>尔时如来移近迦叶所住之处在一树下。于夜分中。四天大王皆来听法。光明甚盛如大火炬。迦叶夜见谓佛事火。明旦白佛言。沙门法中亦事火耶。佛言。不也。昨夜四天下来听法是其光耳。于后帝释下来听法其光转盛。迦叶明日复问沙门亦事火耶。佛言。不也。此是帝释来听法耳。于后梵王下来听法其光益盛。迦叶明日复问沙门亦事火耶。佛言。不也。此是梵王来听法耳。</p>
  <p>迦叶及五百弟子人事三火。旦欲然火火终不著。怪以问师。师言。此是沙门所为故也。俱来问佛。我所事火然乃不著。佛言。欲使然耶当令得然火即然矣。既然之后。迦叶灭火复不可灭。五百弟子相助灭之亦不能灭。各自念言。复是沙门所为故也。共往问佛。火既得然今不可灭。佛言。欲使灭耶当令得灭火即灭矣。</p>
  <p>迦叶白佛言。惟愿沙门。恒住于此共修梵行我当敕家常使供养。每以日时请佛俱行诣其家食。佛言。汝可先去当随后至。迦叶适去。佛以神力上忉利天取彼天果。东至弗婆提取庵摩勒果。南至阎浮界取阎浮果。西至拘耶尼取呵梨勒果。北至郁单越取自然粳米。盛置钵中飞空而还。先迦叶至坐其床上。迦叶后到问佛。沙门从何道来。佛语迦叶。汝去之后我往四方及上忉利。取是名果及以美饭。汝可食之。</p>
  <p>时摩伽陀国。国王大臣吏人官属长者居士婆罗门等。当就迦叶为七日会。迦叶念言。彼大沙门威德巍巍相好无上。众人见者必当舍我而奉事之。宁此沙门七日之中不来我所。佛知其念隐而不现。七日满已。迦叶念言。节会已讫余馔甚多。彼大沙门今若来者我当饭之。佛知其意忽然而至。迦叶惊喜而问。如来七日之中何为见弃。佛言。汝先起念是以不现。今汝相忆故复来耳。</p>
  <p>尔时迦叶五百弟子。将欲祀火俱共破薪。各各举斧皆不得下。遽而告师。师言。是大沙门所为故耳。即往问佛。我诸弟子向共破薪。各各举斧皆不得下。佛言。当下应声即下。既下之后斧皆著薪而不可举。复来问佛。佛言。可去自当举耳。应时即举。</p>
  <p>尼连禅河遄流箭激。佛以神力令水涌起过于人上。佛行其下步步生尘。迦叶遥望恐佛漂溺。即与弟子乘船救佛。见水涌起佛行其下步步生尘。迦叶唤佛。沙门。欲上船不。佛言。甚善。即于水中从船底入船无穿漏。迦叶复言。是大沙门神则神矣。犹不如我罗汉道也。</p>
  <p>佛语迦叶。汝非罗汉何为贡高自称罗汉。于是迦叶心惊毛竖惭惧稽首。今此大圣乃知我心。惟愿大圣。摄受于我在圣法中而为沙门。佛语迦叶。汝既耆旧多有眷属。又为国王臣民之所归敬。今欲学道其可自轻。宜与弟子更熟详议。迦叶言。善哉如圣所教。然我内心非不自决。且当还与弟子论耳。迦叶还来集诸弟子。我已信解彼沙门法。其所得道是为真正。我今归趣汝意云何。弟子答言。我等亦愿随从归依。</p>
  <p>是时迦叶与诸弟子。释其衣服取事火具悉弃水中。俱诣佛所稽首佛足。而白佛言。我及弟子。于圣法中愿为沙门。佛言。善来比丘。须发自落法服著身皆成沙门。迦叶二弟。一名难提。二名伽耶。各有二百五十弟子。先住水边。见诸梵志衣帔什物事火之具随水下流。皆悉惊愕恐畏其兄及诸门徒为人所害。即与五百弟子溯流而上。见兄师徒皆成沙门。怪而问曰。兄今耆旧年百二十。智慧深远国内遵崇。我意言兄已证罗汉。今弃净业学彼沙门。其道胜耶。迦叶答言。佛道最优其法无上。我自昔来未曾见有神通道力兴佛等者。其法清净当度无量。能以三事教化众生。一者道力神通变化。二者智慧知他人心。三者善知烦恼应病授药。二弟闻已心生恭敬。顾谓弟子。汝意云何。五百弟子同声发言愿从师教。即皆稽首求为沙门。佛言。善来比丘。须发自落法服著身皆成沙门。</p>
  <p>尔时如来与千比丘俱。往波罗奈国在于林下。为诸弟子或时变现。或时说法或复说戒。睹佛威神莫不欣喜。尽成罗汉。</p>
  <p>尔时世尊从波罗奈国与优娄频螺迦叶兄弟三人及千罗汉。至摩伽陀国。时频婆娑罗王久闻菩萨得成佛道。巨身丈六紫磨金色。三十二相八十种好。十号具足已得知见。成就五眼证获六通。梵释四王皆悉奉事。今入我国心甚欢喜。吾本共要成佛相度。乃不忽遗从我所愿。即敕国内严净道路。王乘宝车。大臣百官前后导从。千乘万骑出城迎佛。尔时世尊近王舍城在遮越林于大树下千比丘众围绕而坐。王遥见佛如星中月。如日初出。既如帝释。亦似梵王处于天宫。俨若金山巍巍超绝。王心欢喜下车步进。去五威仪稽首礼佛。自称其号作如是言。久服尊德钦渴积时。如来即以梵音慰问王言。大王。四大常安隐不。统理人务无乃劳耶。王曰蒙佑幸得安隐。尔时频婆娑罗王及诸臣民。咸睹迦叶于佛边坐。心自念言。迦叶耆旧众仙之宗。岂应弃道作佛弟子。为是佛师为师佛乎。佛知其意。即以偈颂问迦叶言。</p>
  <p class="l-js-5c">汝常祀山川　　归依水火风</p>
  <p class="l-js-5c">日月众梵天　　夙夜勤精进</p>
  <p class="l-js-5c">事来几何时　　其心无懈废</p>
  <p class="l-js-5c">汝所奉神只　　宁有致福不</p>
  <p>尔时迦叶以偈答曰。</p>
  <p class="l-js-5c">自念祠祀来　　已经八十载</p>
  <p class="l-js-5c">风水火梵天　　山川及日月</p>
  <p class="l-js-5c">夙夜常精进　　祈心不懈废</p>
  <p class="l-js-5c">毕竟无所获　　值佛乃得安</p>
  <p>说是偈已。王及群臣国中人民。乃知迦叶为佛弟子。佛告迦叶。汝起宜应现汝罗汉神通。迦叶即时承佛教已。踊在虚空身上出火身下出水。或身上出水其身不濡。或身下出火其身不灼。飞行虚空七现七隐。入地如水履水如地。穿过须弥无所挂碍。于佛前地。西没东现。东没西现。南没北现。北没南现。既变化已还于佛前。长跪叉手而白佛言。我是弟子佛是我师。王及臣民重明迦叶是佛弟子。</p>
  <p>尔时世尊告频婆娑罗王言。大王。色是无常苦空无我。受想行识亦是无常苦空无我。色如聚沫不可撮摩。受如水泡不得久立。行如芭蕉中无有坚想。如所梦为虚妄见。识如幻化从颠倒起。三界不实一切无常。大王。有此国来为几何时。王言。有此国来七百余代。所领之王尽识以不。答曰。知吾父耳。佛言。世间须臾惟道可恃。应修来福无为空过。大王当知。如人生时。虽因父母而生其身。不由父母招其果报。善恶美丑先业所为。若造诸善命终之后。生天人中十方佛前。若造诸恶。命终之后生于地狱饿鬼畜生。一切诸法缘合即生缘散即灭。</p>
  <p>大王当知。无明缘行。行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。大王。无明灭故则行灭。行灭故则识灭。识灭故则名色灭。名色灭故则六处灭。六处灭故则触灭。触灭故则受灭。受灭故则爱灭。爱灭故则取灭。取灭故则有灭。有灭故则生灭。生灭故则老死灭。老死灭故则忧悲苦恼灭。大王。十二因缘尽坦然。无迹犹如虚空。分别本无逮得法忍。说是法时八万四千诸天及人。远尘离垢得法眼净。无央数众发阿耨多罗三藐三菩提心。</p>
  <p>尔时频婆娑罗王得法眼净。欣然请佛愿受五戒大臣百官国内人民。皆悉归佛亦受五戒。既受戒已即从座起。顶礼佛足而白佛言。世尊。乃能弃舍转轮王位出家为道。我于昔日辄先奉请。若得道时愿前见度我。于今者宿愿成满。幸蒙佛恩得履道迹。国务殷繁比更亲奉。王及群臣绕佛三匝辞退而去。王至宫已群臣上贺。古昔诸王悉不见佛。惟独大王得值如来。王益欣喜复慰群臣。卿等夙福今幸遇佛出兴于世。因敕后宫妃嫔婇女及国内人民。长修斋戒尽令奉法。</p>
  <p>时摩伽陀国有一长者。名迦兰陀。见佛入国未有精舍。以好竹园奉上如来。前白佛言。世尊。大慈怜愍一切如父如母。能弃世荣今得成佛。未有精舍我以竹园奉上如来。佛时咒愿而为受之。恒与圣众游处其内。</p>
  <p>彼时摩伽陀国人民殷盛耽著俗乐。喧呼歌舞不舍昼夜。佛适入国化以法言。斋戒修心皆舍俗乐。佛有弟子名舍婆耆。入城分卫威仪有法行步安详。路人见之无不欣悦。时舍利弗见此沙门。心自念言。我学道久颇知法式。未曾见有如是之人。必有异闻威仪乃尔。试往问之所事何道。时舍利弗即问比丘。汝师是谁愿闻其志。尔时比丘以偈答曰。</p>
  <p class="l-js-5c">吾师具相好　　三界为最尊</p>
  <p class="l-js-5c">五阴十二缘　　不住于空有</p>
  <p class="l-js-5c">我今年尚少　　学业犹未深</p>
  <p class="l-js-5c">不可以言辞　　说佛诸功德</p>
  <p>说是偈已。告舍利弗。我所事师。天上人中最尊最胜。积功累德不可称载。从兜率天降生阎浮。初生之时。能于十方各行七步。举手唱言。天上天下唯我最尊唯我最胜。三界苦恼吾当度之。释梵四天咸来供事。佛之功德不可具述。时舍利弗闻此语已。如从暗中睹日光明。语比丘言。善哉善哉。吾少好学八岁从师。年甫十六靡不该综自谓为达。今者得值无上正觉真为我师。汝所言佛今在何处。比丘答言。今在迦兰陀竹园精舍。时舍利弗将诸弟子至如来所。稽首礼足前问讯已。而白佛言。我处长夜恒履愚迷。幸得值佛愿开正路。得为沙门成就禁戒。佛言。善来比丘。须发自落法服著身便成沙门。佛为说法漏尽意解得阿罗汉。前白佛言。世尊。我与同学大目犍连。要得道时必相开示。今欲往彼愿承圣旨。佛言。宜知是时。</p>
  <p>时舍利弗入王舍城访目揵连。遥见目连与诸弟子游行里巷。尔时目连睹舍利弗形状变改逆而问之。有何异见容服乃耳。答曰。学无常师惟道所在。求法积年不遇大圣。今者得值身心遍喜故来相求愿同法味。目连答曰。此非小事宜共筹量。舍利弗言。我昔所行与汝从事。汝所学者我悉知已。请无复言。是时目连告舍利弗言。仁者智慧本踰于我。今之所教岂相误耶。作是语已随舍利弗往诣佛所。稽首佛足白言。违远大圣沉没烦恼。今得亲奉愿为沙门。即舍澡瓶鹿衣杖具。佛言。善来。须发自落法服著身便成沙门。佛为说法漏尽意解得阿罗汉。时舍利弗目揵连。及二百五十弟子。皆得出家尽成罗汉。</p>
  <p>尔时输檀王闻子得道已经六年。中心欣喜钦渴弥积。语优陀夷言。汝今可往请佛还国问讯起居。离别已来十有二载。夙夜悲戚不能自已。得一相见还如更生。忧陀夷受王教已。往诣佛所。稽首佛足具述王意。乃睹诸天梵释咸来归命。而白佛言。愿为沙门。佛言。善来。须发自落法服著身便成沙门。得阿罗汉道。尔时世尊作是思惟。本与父王要誓成佛尔乃还国当度父母。今得佛道不违本誓。即语优陀夷比丘言。汝宜先往显汝神足。作十八变知吾道成。弟子尚尔况佛威德。优陀夷奉佛教已。飞行而往还到本国。于迦毗罗城上虚空中现十八变。王及臣民莫不惊惧。而优陀夷。说是偈言。</p>
  <p class="l-js-5c">如来甚希有　　难可得值遇</p>
  <p class="l-js-5c">勤苦无量劫　　哀愍诸众生</p>
  <p class="l-js-5c">本行菩萨道　　今得愿满足</p>
  <p class="l-js-5c">坐于菩提树　　降伏大魔怨</p>
  <p class="l-js-5c">破坏生死因　　销灭诸烦恼</p>
  <p class="l-js-5c">已得成正觉　　演说无上法</p>
  <p class="l-js-5c">我本奉王教　　出国迎太子</p>
  <p class="l-js-5c">说王愁念久　　言辞甚可悲</p>
  <p class="l-js-5c">佛顾本生地　　寻当见亲族</p>
  <p class="l-js-5c">我时承佛命　　将入迦毗罗</p>
  <p class="l-js-5c">辞佛御神通　　忽至大王所</p>
  <p class="l-js-5c">变化若干种　　譬如净莲花</p>
  <p class="l-js-5c">父王见神变　　心生大恐惧</p>
  <p class="l-js-5c">借问为所从　　未曾睹是变</p>
  <p class="l-js-5c">太子本弃国　　求道度众生</p>
  <p class="l-js-5c">勤苦无量劫　　今乃得成佛</p>
  <p class="l-js-5c">王今勿惊惧　　宜应悦豫心</p>
  <p class="l-js-5c">我已度生死　　为王太子使</p>
  <p class="l-js-5c">王时闻子问　　泪落如雨星</p>
  <p class="l-js-5c">我自十二年　　愁念无穷已</p>
  <p class="l-js-5c">忽闻吉祥至　　如人死复稣</p>
  <p class="l-js-5c">我子舍国位　　成道名何等</p>
  <p class="l-js-5c">我时答王言　　太子经六年</p>
  <p class="l-js-5c">勤苦得成道　　号曰天中天</p>
  <p class="l-js-5c">三界最第一　　我子在家时</p>
  <p class="l-js-5c">为造诸时殿　　刻雕陈缋饰</p>
  <p class="l-js-5c">今者何所居　　我时答王言</p>
  <p class="l-js-5c">佛得微妙法　　所处无不安</p>
  <p class="l-js-5c">常在于树下　　诸天来供养</p>
  <p class="l-js-5c">我子在家时　　坐卧敷綩綖</p>
  <p class="l-js-5c">皆以绮饰成　　柔软而光泽</p>
  <p class="l-js-5c">我时答王言　　天帝贡衣服</p>
  <p class="l-js-5c">龙妃献宝床　　佛心无美恶</p>
  <p class="l-js-5c">未尝见喜愠　　我子在家时</p>
  <p class="l-js-5c">盛馔众甘美　　今所膳御者</p>
  <p class="l-js-5c">施设何等食　　我时答王言</p>
  <p class="l-js-5c">持钵从分卫　　福众无增减</p>
  <p class="l-js-5c">咒愿彼施人　　世世令安隐</p>
  <p class="l-js-5c">我子在家时　　寝卧常使安</p>
  <p class="l-js-5c">弦歌奏清音　　尔乃从寐起</p>
  <p class="l-js-5c">我时答王言　　禅定非明暗</p>
  <p class="l-js-5c">诸佛无睡眠　　帝释常服膺</p>
  <p class="l-js-5c">梵王来劝助　　我子在家时</p>
  <p class="l-js-5c">澡浴以香汤　　芬馥满室中</p>
  <p class="l-js-5c">今用何等香　　我时答王言</p>
  <p class="l-js-5c">八解三脱门　　澡浴除诸垢</p>
  <p class="l-js-5c">心寂无忧恼　　犹如净虚空</p>
  <p class="l-js-5c">我子在家时　　杂香以涂熏</p>
  <p class="l-js-5c">清净无尘秽　　郁烈而香洁</p>
  <p class="l-js-5c">我时答王言　　戒定慧解脱</p>
  <p class="l-js-5c">道德以为香　　十方八难处</p>
  <p class="l-js-5c">普熏无不至　　我子在家时</p>
  <p class="l-js-5c">四种妙宝床　　重叠敷茵褥</p>
  <p class="l-js-5c">卧起而安悦　　我时答王言</p>
  <p class="l-js-5c">四禅为床座　　等持心自在</p>
  <p class="l-js-5c">不染烦恼泥　　清净如莲花</p>
  <p class="l-js-5c">我子在家时　　兵卫甚严肃</p>
  <p class="l-js-5c">出入常拥护　　目不见诸恶</p>
  <p class="l-js-5c">我时答王言　　千二百罗汉</p>
  <p class="l-js-5c">菩萨无央数　　俱为弟子众</p>
  <p class="l-js-5c">左右而恭侍　　我子在家时</p>
  <p class="l-js-5c">象马牛羊车　　周旋往四方</p>
  <p class="l-js-5c">随意而游观　　我时答王言</p>
  <p class="l-js-5c">五通为骖驾　　飞空无挂碍</p>
  <p class="l-js-5c">洞见一切心　　游践超生死</p>
  <p class="l-js-5c">我子在家时　　旌旗列羽卫</p>
  <p class="l-js-5c">人执诸兵仗　　前后为导从</p>
  <p class="l-js-5c">我时答王言　　四等为防护</p>
  <p class="l-js-5c">普济众厄难　　恩慧仁爱敬</p>
  <p class="l-js-5c">以此为严卫　　我子在家时</p>
  <p class="l-js-5c">钟鼓导前路　　杂以众伎乐</p>
  <p class="l-js-5c">观者每盈衢　　我时答王言</p>
  <p class="l-js-5c">道树成正觉　　度五跋陀罗</p>
  <p class="l-js-5c">八万四千天　　皆已得法眼</p>
  <p class="l-js-5c">九十六种道　　摧伏而归命</p>
  <p class="l-js-5c">鸣于不死鼓　　其音彻三千</p>
  <p class="l-js-5c">启授皆明悟　　一切咸欣悦</p>
  <p class="l-js-5c">我子王何国　　提封为广狭</p>
  <p class="l-js-5c">所化几何人　　悉当归伏不</p>
  <p class="l-js-5c">佛领三千界　　化导诸群生</p>
  <p class="l-js-5c">十方不可数　　靡不蒙饶益</p>
  <p class="l-js-5c">我子在家时　　听政助吾化</p>
  <p class="l-js-5c">劝导以礼节　　奉顺莫敢违</p>
  <p class="l-js-5c">佛悟诸法空　　舍于四颠倒</p>
  <p class="l-js-5c">无不归伏者　　寂静无为业</p>
  <p class="l-js-5c">佛法无爱憎　　一切皆通达</p>
  <p class="l-js-5c">化及诸众生　　无不蒙饶益</p>
  <p class="l-js-5c">假使有一人　　其人无量首</p>
  <p class="l-js-5c">一首无量舌　　舌有无穷辩</p>
  <p class="l-js-5c">如此恒沙人　　以恒沙劫数</p>
  <p class="l-js-5c">叹佛一切德　　犹尚不能尽</p>
  <p class="l-js-5c">况我如萤烛　　何能演日光</p>
  <p>时输檀王闻此偈已叹言。善哉。阿斯陀仙言无虚妄。问优陀夷佛欲来不。优陀夷言。却后七日如来当至王闻是语欢喜踊跃。语诸大臣。吾当迎佛。导从仪式法转轮王。先敕所司平除道路。香水洒地悬缯幡盖。种种严饰尽其所宜。我当出城四十里外奉迎如来。优陀夷言。本承佛教来报大王。今请向佛说王之意。钦渴积年愿睹如来。并及万姓咸希福佑。王言。善哉。愿速见佛。时优陀夷还至佛所。稽首佛足而白佛言。世尊。王及国人计日度时愿得见佛。我已告王却后七日世尊当至。</p>
  <p>尔时如来到七日已。与诸弟子整持衣钵。威仪详序向迦毗罗城。梵释四王闻佛还国皆来导从。梵王侍右。帝释侍左。四王诸天前后导从。诸天龙神花香伎乐而以供散。宝幢幡盖罗列道侧。天雨香水以洒于地。如来欲行先现瑞相。十方世界三千国土六反震动。一切枯树还生花叶。竭涸溪涧自然流泉。王见瑞已敕诸释种大臣百官。严持幡盖烧香散花。作众伎乐而以迎佛。王遥见佛处于大众。如星中月。如日初出。如树开花。巨身丈六端严炽盛。既见佛已悲喜交集。稽首作礼而白佛言。世尊。离别多年今得相见。大臣百官一切人民。皆稽首礼随佛入城。</p>
  <p>尔时世尊足踰门阃地为大动。天雨妙花乐器自鸣。盲者得视。聋者得听。躄者能行。病者得愈。哑者哑言。狂者得正。伛者得伸。毒害自销。禽兽相和其声清亮。环佩相触皆悉流响。珍藏自然众宝出现。苞匿异心皆共和合。一切众生无淫怒痴。展转相视如父如母如兄如弟如子如身。地狱休息。饿鬼饱满。畜生舍身当生人天。父王睹佛巨身丈六紫磨金色。如星中月。亦如金山。梵释四王皆悉奉侍。见诸比丘曾为外道久修苦行形体羸劣亲近侍从。犹如黑乌在紫金山。不能显发如来之德。便敕国内豪贵释种颜貌端正。选五百人度为沙门侍佛左右。如金翅鸟在须弥山。如摩尼珠置水精器。佛弟难陀亦为沙门。难陀所使名优波离。前白佛言。世尊。人身难得佛法难遇。诸尊贵者皆弃世荣。我身卑贱何所贪乐。惟佛慈悲愿见救度许为沙门。佛言。善来比丘。须发自落法服著身便成沙门。在比丘中随列而坐。难陀后至次第作礼。到优波离即止不礼。心自念言。是我家仆不当设礼。尔时世尊告难陀言。佛法如海容纳百川。四流归之皆同一味。据戒前后不在贵贱。四大合故假名为身。于中空寂本无吾我。当思圣法勿生憍慢。尔时难陀去自贡高执心卑下礼优波离。于是大地为之震动。时佛入宫坐于殿上。王及臣庶日日供养百种甘馔。佛为说法度无数众。耶输陀罗携罗睺罗年已七岁。来至佛所稽首佛足。瞻对问讯而白佛言。久违侍奉旷废供养。诸眷属皆有疑心。太子去国十有二载。何从怀孕生罗睺罗。佛告父王及诸群臣。耶输陀罗守节贞白无瑕疵也。若不信者今当取证。尔时世尊化诸比丘皆悉如佛。相好光明等无差异。时耶输陀罗即以指环与罗睺罗而语之言。是汝父者以此与之。释睺罗持取指环直前奉佛。王及群臣咸皆欢喜。叹言善哉。罗睺真是佛子。尔时世尊为王说法。即时得道。群臣万姓后宫婇女。咸奉戒法净修梵行。是时国内安静。万邦来贺。</p>
  <h2>属累品第二十七</h2>
  <p>尔时世尊告净居天难陀苏难陀等言。菩萨始从兜率下生阎浮。乃至出家降伏魔怨转于法轮。汝等诸天。皆悉赞助。今复请我利益。世尊演说如斯大严经典。菩萨所行如来境界。自在神通游戏之事。汝等若能受持读诵为他说者。我此法印当得增广。若菩萨乘人闻说此经。必大欢喜得未曾有。发起坚固精进之心。求阿耨多罗三藐三菩提。是故汝等福德无量不可称计。</p>
  <p>若有善男子善女人。得闻是经合掌信受。其人当获八种功德。何等为八。一者端正好色。二者力势强盛。三者心悟通达。四者逮得辩才。五者获诸禅定。六者智惠明了。七者出家殊胜。八者眷属强盛。</p>
  <p>若有善男子善女人。愿乐欲闻如是等经。与说法师敷置高座。转身当得八种坐处。何等为八。一者长者坐处。二者居士坐处。三者轮王坐处。四者护世坐处。五者帝释坐处。六者梵王坐处。七者菩萨得菩提时所坐之处。八者如来转正法轮所坐之处。</p>
  <p>若有善男子善女人。得闻是经称扬赞美。是人当得八种净语。何等为八。一者言行相应无违诤故。二者所言伏众可遵承故。三者所言柔软不粗犷故。四者所言和美摄众生故。五者声如加陵频伽悦乐众生故。六者声如殷雷摧伏外道故。七者得梵音声超过世间故。八者得佛音声应众生根故。</p>
  <p>若有善男子善女人。书写此经流通四方。其人当有八功德藏。何等为八。一者念藏无忘失故。二者惠藏善能分别诸法相故。三者智藏能了诸经义故。四者陀罗尼藏所闻皆能持故。五者辩藏能发众生欢喜心故。六者得正法藏守护佛法故。七者菩提心藏不断三宝种故。八者修行藏得无生法忍故。</p>
  <p>若有善男子善女人。读诵此经受持句义不忘失者。其人当得八种圆满。一者施圆满无悭吝故。二者戒圆满得愿具足故。三者多闻圆满得无著智故。四者奢摩他圆满一切三昧现前故。五者毗钵舍那圆满具足三明故。六者福德圆满具足三十二相八十种好净佛土故。七者妙智圆满随诸众生所有意乐得具足故。八者大悲圆满成熟众生无劳倦故。</p>
  <p>若有善男子善女人发如是念。云何当令一切众生入此法门。作是念已为人演说。以此善根当得八种广大福德。何等为八。一者转轮圣王福德。二者护世天王福德。三者帝释福德。四者夜摩天王福德。五者兜率天王福德。六者化乐天王福德。七者他化自在天王福德。八者大梵天王乃至如来所有福德。</p>
  <p>若有善男子善女人。闻此经典信心不逆。是人当得八种净心。何等为八。一者得大慈心与众生乐故。二者得大悲心拔众生苦故。三者得大喜心灭众生忧恼故。四者得大舍心灭众生贪恚故。五者得四禅心于欲界中心自在故。六者得四定心于无色界心自在故。七者得五神通往来佛土故。八者能断诸漏得首楞严三昧故。若国土城邑聚落所在之处有此经卷。当知其处离八种畏。何等为八。一者离敌国畏。二者离贼盗畏。三者离恶兽畏。四者离饥馑畏。五者离诤讼畏。六者离战斗畏。七者离夜叉畏。八者离一切怖畏。汝等当知。正使如来以戒定慧解脱解脱知见无碍辩才。于一劫中日夜常说此经功德。亦不能尽。若比丘比丘尼优婆塞优婆夷受持读诵书写解说。当知是人所得功德亦不可尽。</p>
  <p>尔时世尊告弥勒菩萨摩诃萨及大迦叶长老阿难言。我于无数百千亿劫修习佛道。今得成就阿耨多罗三藐三菩提。为欲利益诸众生故演说此经。如是等经付嘱于汝。汝等受持广宣流布。尔时世尊重说偈言。</p>
  <p class="l-js-5c">我以佛眼观　　尽见诸众生</p>
  <p class="l-js-5c">假使诸众生　　皆如舍利弗</p>
  <p class="l-js-5c">有人于亿劫　　以种种香花</p>
  <p class="l-js-5c">衣服卧具等　　供养如是众</p>
  <p class="l-js-5c">所获诸功德　　不如一日夜</p>
  <p class="l-js-5c">供一辟支佛　　假使诸世间</p>
  <p class="l-js-5c">皆如辟支佛　　有人于亿劫</p>
  <p class="l-js-5c">以种种香花　　衣服卧具等</p>
  <p class="l-js-5c">供养如是众　　所获诸功德</p>
  <p class="l-js-5c">不如以净心　　一称南无佛</p>
  <p class="l-js-5c">假使诸世间　　皆如佛世尊</p>
  <p class="l-js-5c">有人于亿劫　　以种种香花</p>
  <p class="l-js-5c">衣服卧具等　　供养诸如来</p>
  <p class="l-js-5c">所获诸功德　　不如有一人</p>
  <p class="l-js-5c">能于日夜中　　读诵此经典</p>
  <p class="l-js-5c">若人过无数　　百千万亿劫</p>
  <p class="l-js-5c">以种种香花　　衣服卧具等</p>
  <p class="l-js-5c">供养如前说　　无数声闻众</p>
  <p class="l-js-5c">一切辟支佛　　及彼诸如来</p>
  <p class="l-js-5c">所获诸功德　　不如有一人</p>
  <p class="l-js-5c">受持此经典　　乃至四句偈</p>
  <p class="l-js-5c">分别为他说　　我所说诸经</p>
  <p class="l-js-5c">此经为最胜　　一切诸如来</p>
  <p class="l-js-5c">皆从此经出　　是经所住处</p>
  <p class="l-js-5c">即为有如来　　若有书写持</p>
  <p class="l-js-5c">处处广流布　　即能演一句</p>
  <p class="l-js-5c">历劫无穷尽　　福惠自庄严</p>
  <p class="l-js-5c">盈满如大海　　若闻是经者</p>
  <p class="l-js-5c">应当常修习　　功德无有量</p>
  <p>佛说此经已。弥勒菩萨摩诃萨。大迦叶长老阿难。净居诸天摩醯首罗及诸天。龙夜叉乾闼婆阿修罗迦娄罗紧那罗摩睺罗伽人非人等。皆大欢喜。信受奉行。</p>
</body></html>