<!doctype html>
<html id="z3IBTu3Rv" data-ver="235">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛顶最胜陀罗尼经</h1>
  <p id="a2">如是我闻。<a id="a-3"></a>一时佛在舍卫国祇树给孤独园。<a id="a-4"></a>与大比丘众八千人俱。<a id="a-5"></a>复有菩萨摩诃萨等。<a id="a-6"></a>一切皆得正智明炬。<a id="a-7"></a>照于诸法无所挂碍。<a id="a-8"></a>其名曰文殊师利菩萨莲华胜藏菩萨。<a id="a-9"></a>离诸障菩萨观世音菩萨。<a id="a-A"></a>得大势菩萨执金刚菩萨。<a id="a-B"></a>虚空藏菩萨普贤菩萨。<a id="a-C"></a>弥勒菩萨持地菩萨摩诃萨等。<a id="a-D"></a>如是上首三万二千人俱。</p>
  <p id="aE">复有万梵天王善吒天等。<a id="a-F"></a>各从余世界来至佛所。</p>
  <p id="aG">复有万二千天帝。<a id="a-H"></a>与无量诸天龙八部人非人等来至佛所。</p>
  <p id="aI">尔时世尊四众围绕。<a id="a-J"></a>供养恭敬而为说法。<a id="a-K"></a>当是之时释天众中。<a id="a-L"></a>有一天人名曰善住。<a id="a-M"></a>与诸天女处大宝宫。<a id="a-N"></a>放逸嬉戏恣情受乐。<a id="a-O"></a>其夜有声呼善住曰。<a id="a-P"></a>却后七日汝定命终。<a id="a-Q"></a>于阎浮提七返生死。<a id="a-R"></a>从是已后复入地狱。<a id="a-S"></a>从地狱出后得人身。<a id="a-T"></a>生盲贫穷具受诸苦。<a id="a-U"></a>善住闻已心惊惶怖。<a id="a-V"></a>身毛为竖战栗不安。<a id="a-W"></a>奔驰往诣彼释天所。<a id="a-X"></a>陈已所闻请求哀救。<a id="a-Y"></a>时释天王闻善住言。<a id="a-Z"></a>心生惊悼默而思曰。<a id="a-a"></a>云何七生彼生何类。<a id="a-b"></a>作是念已即见善住。<a id="a-c"></a>死相现前受于猪身。<a id="a-d"></a>毕猪身已复受狗身。<a id="a-e"></a>如是次第狐身猴身。<a id="a-f"></a>毒蛇之身乌身鹫身。<a id="a-g"></a>如是七生恒食臭秽。<a id="a-h"></a>时释天王见此事已。<a id="a-i"></a>深哀善住必受斯苦。<a id="a-j"></a>自念于彼无如之何。<a id="a-k"></a>惟佛世尊方能救济。<a id="a-l"></a>时释天王于夜后分。<a id="a-m"></a>赍诸华鬘衣服璎珞种种香等。<a id="a-n"></a>诣舍卫国供养世尊。<a id="a-o"></a>礼佛双足却住一面。<a id="a-p"></a>而白佛言世尊。<a id="a-q"></a>我所止宫有一天子名曰善住。<a id="a-r"></a>耽荒戏乐纵情游处。<a id="a-s"></a>夜忽有声呼而谓曰。<a id="a-t"></a>汝后七日必定命终。<a id="a-u"></a>于阎浮提受七恶报。<a id="a-v"></a>所生之处常食臭秽。<a id="a-w"></a>从是已后复入地狱。<a id="a-x"></a>从地狱出得生人中。<a id="a-y"></a>盲瞽贫穷具受众苦。<a id="a-z"></a>向我求救无如之何。<a id="a-10"></a>我思世尊方能救彼。</p>
  <p id="a11">尔时世尊闻见释天陈请毕已。<a id="a-12"></a>顶放种种杂色光明。<a id="a-13"></a>流照十方一切世界。<a id="a-14"></a>照已还至佛世尊所。<a id="a-15"></a>右绕三匝从佛口入。<a id="a-16"></a>佛便微笑告释天言。<a id="a-17"></a>我有如是清净诸趣灌顶最胜大陀罗尼。<a id="a-18"></a>能满汝愿救于彼苦。<a id="a-19"></a>亦大饶益一切众生。<a id="a-1A"></a>天帝我此神咒力。<a id="a-1B"></a>能灭除一切业障地狱畜生。<a id="a-1C"></a>阎摩罗等种种诸苦。<a id="a-1D"></a>又能破坏地狱等道。<a id="a-1E"></a>令诸众生发正觉路。<a id="a-1F"></a>天帝若有暂能听闻之者。<a id="a-1G"></a>悉得消灭一切业障生死诸苦。<a id="a-1H"></a>当获善利得宿命智。<a id="a-1I"></a>从一佛国至一佛国。<a id="a-1J"></a>从一天中生一天中。<a id="a-1K"></a>所生之处常识宿命。<a id="a-1L"></a>若有学习此经咒者。<a id="a-1M"></a>现百年限更增其寿。<a id="a-1N"></a>身口意净泰然安乐。<a id="a-1O"></a>诸佛观视诸天卫护。<a id="a-1P"></a>一切菩萨咸加慈念。<a id="a-1Q"></a>若常读诵此经咒者。<a id="a-1R"></a>彼三恶道所有诸苦息灭不行。<a id="a-1S"></a>一切佛刹诸天福门导之令入。<a id="a-1T"></a>时天帝释闻佛赞说此陀罗尼。<a id="a-1U"></a>前白佛言世尊。<a id="a-1V"></a>惟愿如来怜愍摄护一切众生。<a id="a-1W"></a>请说所陈清净诸趣佛顶最胜大陀罗尼。<a id="a-1X"></a>尔时世尊受天帝请。<a id="a-1Y"></a>即为演说陀罗尼曰。</p>
  <p id="a1Z">纳谟纳莫(一)怛萨谜薄伽跋帝(二)[口*室]唳路迦(引)钵啰底馝失瑟吒(引坼佉切)耶(三余何反)三菩驮(引)耶(四)摩诃牟(去)泥(去五)怛侄他(六)呜吽(七)馝输驮耶(八)三摩三漫多何婆(去)婆贺娑(九)萨破啰拏咖(去)[口*底]伽诃那(十)萨婆何婆婆舜(入)提(十一)阿鼻诜者么苏伽陀跋啰跋缮那(十二)阿蜜[口*栗]多(引)毗晒罽(平十三)阿(引上)喝啰(上)阿(引)喝啰(十四上)阿(引去)瑜散(去)陀(引)啰眤(十五)输驮耶输驮耶(十六)萨婆羯摩婆啰拏(引)儞(十七)谜嚧跋啰伽伽那毗舜(去下同)提(十八)呜瑟腻(引)沙跋啰曷啰怛那毗社耶(十九)达摩驮都苏毗舜提(二十)萨诃萨啰曷啰湿弭珊珠地帝(二十一)末昵摩诃末眤苏真陀末眤(二十二)跋啰萨婆怛他揭多地瑟咤(引)那地瑟耻多(二十三)摩诃母侄唳(二十四)跋折啰个(引)耶僧诃哆那苏舜提(二十五)萨婆婆啰拏毗舜提(二十六)钵刺底婆儞婆哆耶(余何反)阿(去)瑜舜提(二十七)三摩耶頞地瑟耻低(二十八)末儞摩末儞(二十九)怛闼多部多俱胝钵李舜提(三十)仳(芳已反)萨普多馞地(平)舜提(三十一)社耶社耶(三十二)毗社耶毗社耶(三十三)毗社耶萨摩啰萨摩啰(三十四)萨婆菩驮(引)頞地瑟耻多舜提(三十五)跋折唳跋折啰揭鞞(三十六)跋折览婆伐都(三十七)么么(自称名)萨婆萨埵那(引三十八)个耶毗舜提(三十九)萨婆[口*伽](去)底(平)钵李舜提(四十)萨婆怛他揭多(四十一)三磨(去)室缚(二字合声符贺反)娑頞地瑟耻低(四十二)馞陀(地耶反)馞陀(四十三)菩陀耶菩陀耶(四十四)三曼多末啰达摩驮都钵李舜提(四十五)萨婆怛他揭多(四十六)頞地瑟咤(引)那頞地瑟耻低(四十七)娑婆呵</p>
  <p id="a1a">佛告天帝。<a id="a-1b"></a>此陀罗尼八十八亿百千恒河沙诸佛世尊所共宣说。<a id="a-1c"></a>守护称赞智印印之。<a id="a-1d"></a>如是诸佛为欲解脱地狱畜生阎摩罗等。<a id="a-1e"></a>沉溺苦海诸苦毒故。<a id="a-1f"></a>又为利益短寿薄福卑陋下贱。<a id="a-1g"></a>一切众生诸恶业故。<a id="a-1h"></a>又为安乐趣诸恶道夭逝乱心。<a id="a-1i"></a>一切众生诸苦恼故。<a id="a-1j"></a>是故诸佛说此最胜大陀罗尼。<a id="a-1k"></a>天帝汝当以此大陀罗尼。<a id="a-1l"></a>授善住天令彼修习。<a id="a-1m"></a>亦当为彼诸天天子。<a id="a-1n"></a>及阎浮提一切众生宣扬显说。<a id="a-1o"></a>令彼众生受持读诵。<a id="a-1p"></a>供养恭敬尊重赞叹。<a id="a-1q"></a>天帝我以此法陀罗尼印。<a id="a-1r"></a>付嘱于汝汝当奉持。<a id="a-1s"></a>持此咒者悉能除灭百千劫中一切罪业。<a id="a-1t"></a>所生之处常遇诸佛。<a id="a-1u"></a>乃至获得无上菩提。<a id="a-1v"></a>天帝我此法印大陀罗尼具大吉祥。<a id="a-1w"></a>如日藏宝所在之处光耀照朗。<a id="a-1x"></a>亦喻于彼阎浮提金。<a id="a-1y"></a>无秽无瑕不染尘垢。<a id="a-1z"></a>若人有能读诵书持。<a id="a-20"></a>忆念修行供养之者。<a id="a-21"></a>悉得如上所有功德。<a id="a-22"></a>天帝若有书此大陀罗尼。<a id="a-23"></a>安彼高幢置高山上。<a id="a-24"></a>高屋高处及高塔中。<a id="a-25"></a>令诸四众远近见者。<a id="a-26"></a>亦得如上所有功德。<a id="a-27"></a>或为幢影影覆其身。<a id="a-28"></a>或为幢风风所吹鼓。<a id="a-29"></a>或幢飘扬飞尘坌身。<a id="a-2A"></a>亦得如上所有功德。<a id="a-2B"></a>天帝若有四众。<a id="a-2C"></a>能于彼彼四衢道中造作塔庙。<a id="a-2D"></a>安置如是大陀罗尼。<a id="a-2E"></a>日日能以种种花鬘缯幡幢盖。<a id="a-2F"></a>璎珞香等以用供养。<a id="a-2G"></a>及能旋绕恭敬礼拜。<a id="a-2H"></a>当知是人是大菩萨。<a id="a-2I"></a>是真佛子是法桥梁。<a id="a-2J"></a>亦是诸佛舍利宝塔。</p>
  <p id="a2K">尔时阎摩法王闻是事已。<a id="a-2L"></a>其夜将晓。<a id="a-2M"></a>赍持种种杂色宝华。<a id="a-2N"></a>种种诸香宝衣璎珞。<a id="a-2O"></a>来诣佛所顶礼佛足。<a id="a-2P"></a>右绕七匝却住一面。<a id="a-2Q"></a>以诸供具供养如来。<a id="a-2R"></a>修供养已白佛言世尊。<a id="a-2S"></a>我今为欲报佛恩故。<a id="a-2T"></a>常勤奉事此大威力具大果报。<a id="a-2U"></a>拥护一切闭地狱门。<a id="a-2V"></a>清净诸趣大陀罗尼。<a id="a-2W"></a>尔时四天王从坐而起。<a id="a-2X"></a>绕佛三匝前白佛言。<a id="a-2Y"></a>世尊惟愿为我说此修行陀罗尼法。<a id="a-2Z"></a>佛告四天王谛听谛听善思念之。<a id="a-2a"></a>吾为汝等及诸众生。<a id="a-2b"></a>说彼修行陀罗尼法。<a id="a-2c"></a>若有命短求长寿者。<a id="a-2d"></a>或有病苦求除愈者。<a id="a-2e"></a>或有恶业应堕地狱饿鬼畜生诸不善趣如是等类。<a id="a-2f"></a>皆当以彼月十五日。<a id="a-2g"></a>洗浴清净着新洁衣。<a id="a-2h"></a>又当受持八戒斋法。<a id="a-2i"></a>然后诵此大陀罗尼满足千遍。<a id="a-2j"></a>当获安乐增其寿命。<a id="a-2k"></a>所有病苦皆得除愈。<a id="a-2l"></a>诸恶业报悉灭无余。<a id="a-2m"></a>若有耳闻如是咒者。<a id="a-2n"></a>尽其寿命往极乐国。<a id="a-2o"></a>莲华化生常识宿命。<a id="a-2p"></a>若有为彼恶业所牵已命终者。<a id="a-2q"></a>亦当诵此陀罗尼咒二十一遍。<a id="a-2r"></a>以咒咒土散其尸上。<a id="a-2s"></a>随所生处舍彼苦身生天受乐。<a id="a-2t"></a>若能日日诵此最胜大陀罗尼经三七遍。<a id="a-2u"></a>亦得如上所有功德。<a id="a-2v"></a>生生常处净佛国土。<a id="a-2w"></a>于诸佛刹作大光明。<a id="a-2x"></a>常与佛俱为佛所记。<a id="a-2y"></a>乃至获得大般涅槃。<a id="a-2z"></a>若有诸人于此法门。<a id="a-30"></a>如上所求诸心愿者。<a id="a-31"></a>当作一坛四方正等。<a id="a-32"></a>于其坛内散种种华烧众名香。<a id="a-33"></a>一心普念十方诸佛。<a id="a-34"></a>右膝着地长跪合掌。<a id="a-35"></a>屈二头指按二拇指。<a id="a-36"></a>当于心上称言善哉。<a id="a-37"></a>然后诵此陀罗尼咒。<a id="a-38"></a>若有人能诵持此咒。<a id="a-39"></a>日日满足一百八遍。<a id="a-3A"></a>即为供养如上所说恒河沙等诸佛世尊。<a id="a-3B"></a>亦为供养汝等四王。<a id="a-3C"></a>当知是人一切赞善。<a id="a-3D"></a>以大菩提庄严其心。<a id="a-3E"></a>获无碍智是真佛子。</p>
  <p id="a3F">尔时世尊说此语已。<a id="a-3G"></a>告天帝言。<a id="a-3H"></a>天帝汝可以此陀罗尼法。<a id="a-3I"></a>授彼善住满七日已。<a id="a-3J"></a>可与彼俱来至我所。<a id="a-3K"></a>时释天王受佛教敕还本天宫。<a id="a-3L"></a>呼善住来授彼神咒善住闻已恭敬供养。<a id="a-3M"></a>如说奉行至于七日。<a id="a-3N"></a>诸恶业等皆得除灭。<a id="a-3O"></a>于已天中增其寿命。<a id="a-3P"></a>欢喜踊跃发大声言。<a id="a-3Q"></a>奇哉佛陀奇哉达摩奇哉僧伽。<a id="a-3R"></a>奇哉最胜陀罗尼印力。<a id="a-3S"></a>能灭除一切苦厄。<a id="a-3T"></a>令我得脱如是恶业。<a id="a-3U"></a>时善住天见是事已。<a id="a-3V"></a>即便往诣彼天帝所作如是言。<a id="a-3W"></a>我蒙天恩为我请佛。<a id="a-3X"></a>佛为我说大陀罗尼。<a id="a-3Y"></a>令我恶业皆悉除灭。<a id="a-3Z"></a>我欲往谢佛世尊恩。<a id="a-3a"></a>惟愿天王与我俱往。<a id="a-3b"></a>时天帝释将诸部属。<a id="a-3c"></a>与善住俱持诸香花众妙璎珞。<a id="a-3d"></a>乘天宝辂至于佛所。<a id="a-3e"></a>以诸供具供养如来。<a id="a-3f"></a>绕百千匝住一面立。<a id="a-3g"></a>歌咏佛德言不能宣。<a id="a-3h"></a>尔时世尊申金色手。<a id="a-3i"></a>抚彼善住发和雅音授其记莂。<a id="a-3j"></a>时善住天欢喜却坐。<a id="a-3k"></a>听于如来所说法要。<a id="a-3l"></a>闻说法已心怀踊跃。<a id="a-3m"></a>与天帝俱礼佛而退。</p>
 </body>
</html>