<!doctype html>
<html id="z3IBTu1Ru" data-ver="75">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛顶最胜陀罗尼经序 弘福寺沙门彦悰述</h1>
  <p id="a2">夫业理绵微。<a id="a-3"></a>二乘不足臻其极。<a id="a-4"></a>神宰恍惚。<a id="a-5"></a>十地未易暨其深。<a id="a-6"></a>则知赋命交加。<a id="a-7"></a>罕言于孔宣父。<a id="a-8"></a>报应丛杂。<a id="a-9"></a>冥昧于太史公。<a id="a-A"></a>是以先笑后号。<a id="a-B"></a>鹯雀祥而莫准。<a id="a-C"></a>始凶终吉。<a id="a-D"></a>乘谷妖而弗验。<a id="a-E"></a>或倚或伏之说。<a id="a-F"></a>柱下庶欲照其几。<a id="a-G"></a>为祸为福之谈。<a id="a-H"></a>塞上仅可邻其次。<a id="a-I"></a>若乃采缘洞业索果明因。<a id="a-J"></a>俦絜大于百家。<a id="a-K"></a>孰有京于十力。<a id="a-L"></a>故能息善住之万恶。<a id="a-M"></a>杜阎摩之圆户。<a id="a-N"></a>转凡阶圣。<a id="a-O"></a>引短成修。<a id="a-P"></a>比宋景之退法星。<a id="a-Q"></a>犹蔕介于三舍。<a id="a-R"></a>偶鲁阳之挥落日。<a id="a-S"></a>故龃龉于再中。<a id="a-T"></a>何只庇托延祺见闻招赖。<a id="a-U"></a>恧神香于异域。<a id="a-V"></a>耻灵草于琼田。<a id="a-W"></a>若斯而已哉。<a id="a-X"></a>乃将轻埃附而九恼祛。<a id="a-Y"></a>清吹猎而三障殄。<a id="a-Z"></a>皎镜齐光于日宝。<a id="a-a"></a>晖焕比丽于天金。<a id="a-b"></a>虽事若反掌而乘机显妙。<a id="a-c"></a>奚可以常人之耳目。<a id="a-d"></a>拟议大圣之希夷者焉。<a id="a-e"></a>此经以仪凤四年正月五日。<a id="a-f"></a>朝散郎行鸿胪寺典客令杜行顗。<a id="a-g"></a>与宁远将军度婆等。<a id="a-h"></a>奉诏译进。<a id="a-i"></a>时有庙讳国讳皆隐而避之。<a id="a-j"></a>即世尊为圣尊。<a id="a-k"></a>世界为生界。<a id="a-l"></a>大势为大趣。<a id="a-m"></a>救治为救除之类是也。<a id="a-n"></a>上读讫谓行顗曰。<a id="a-o"></a>既是圣言不须避讳。<a id="a-p"></a>杜时奉诏以正属有故而寝焉。<a id="a-q"></a>无几。</p>
  <p id="ar">敕中天法师地婆诃罗。<a id="a-s"></a>于东西二京太原弘福寺等传译法宝。<a id="a-t"></a>而杜每充其选。<a id="a-u"></a>余时又参末席。<a id="a-v"></a>杜尝谓余曰。<a id="a-w"></a>弟子庸材不闲文体。<a id="a-x"></a>屈师据敕删正。<a id="a-y"></a>亦愿依文笔削。<a id="a-z"></a>余辞以不敏。<a id="a-10"></a>载涉暄寒。<a id="a-11"></a>荏苒之间此君长逝。<a id="a-12"></a>余叹惋流涕思其若人。<a id="a-13"></a>又惧寝彼鸿恩乖于贝牒。<a id="a-14"></a>因请沙门道成等十人。<a id="a-15"></a>屈天竺法师再详幽趣。<a id="a-16"></a>庶临文不讳。<a id="a-17"></a>上奉皇私。<a id="a-18"></a>曲尽方言。<a id="a-19"></a>下符流便。<a id="a-1A"></a>故乃具表曲委陈诸始末。<a id="a-1B"></a>俾夫披览之土无猜此教焉。<a id="a-1C"></a>于时永淳元年五月二十三日也。</p>
 </body>
</html>