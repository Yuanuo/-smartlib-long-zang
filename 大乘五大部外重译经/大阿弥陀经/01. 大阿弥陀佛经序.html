<!doctype html>
<html id="z3IBTofPw" data-ver="146">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="大乘五大部外重译经">
  <meta period="吴">
 </head>
 <body>
  <h1 id="a1">大阿弥陀佛经序</h1>
  <p id="a2"></p>
  <p id="a3">大藏经中，<a id="a-4"></a>有十余经，<a id="a-5"></a>言阿弥陀佛济度众生。<a id="a-6"></a>其间四经本为一种，<a id="a-7"></a>译者不同，<a id="a-8"></a>故有四名：<a id="a-9"></a>一名《无量清净平等觉经》，<a id="a-A"></a>乃后汉月支三藏支娄加谶译；<a id="a-B"></a>二曰《无量寿经》，<a id="a-C"></a>乃曹魏康僧铠译；<a id="a-D"></a>三曰《阿弥陀过度人道经》，<a id="a-E"></a>乃吴月支支谦译；<a id="a-F"></a>四曰《无量寿庄严经》，<a id="a-G"></a>乃本朝西天三藏法贤译。<a id="a-H"></a>其大略虽同，<a id="a-I"></a>然其中甚有差互。<a id="a-J"></a>若不观省者，<a id="a-K"></a>又其文或失于太繁，<a id="a-L"></a>而使人厌观；<a id="a-M"></a>或失于太严，<a id="a-N"></a>而丧其本真；<a id="a-O"></a>或其文适中，<a id="a-P"></a>而其意则失之。<a id="a-Q"></a>由是释迦文佛所以说经，<a id="a-R"></a>阿弥陀佛所以度人之旨，<a id="a-S"></a>紊而无序，<a id="a-T"></a>郁而不章，<a id="a-U"></a>予深惜之，<a id="a-V"></a>故熟读而精考，<a id="a-W"></a>叙为一经，<a id="a-X"></a>盖欲复其本也。<a id="a-Y"></a>其校正之法，<a id="a-Z"></a>若言一事，<a id="a-a"></a>抂此本为安，<a id="a-b"></a>彼本为杌陧，<a id="a-c"></a>则取其安者。<a id="a-d"></a>或此本为要，<a id="a-e"></a>彼本为泛滥，<a id="a-f"></a>则取其要者。<a id="a-g"></a>或此本为近，<a id="a-h"></a>彼本为迂，<a id="a-i"></a>则取其近者。<a id="a-j"></a>或彼本有之，<a id="a-k"></a>而此本阙，<a id="a-l"></a>则取其所有。<a id="a-m"></a>或彼本彰明，<a id="a-n"></a>而此本隐晦，<a id="a-o"></a>则取其明者。<a id="a-p"></a>大概乃取其所优，<a id="a-q"></a>去其所劣。<a id="a-r"></a>又有其文碎杂而失统，<a id="a-s"></a>错乱而不伦者，<a id="a-t"></a>则用其意以修其辞，<a id="a-u"></a>删其重以畅其义。<a id="a-v"></a>其或可疑者，<a id="a-w"></a>则阙焉而不敢取。<a id="a-x"></a>若此之类，<a id="a-y"></a>皆欲订正圣言，<a id="a-z"></a>发明本旨，<a id="a-10"></a>使不惑于四种之异，<a id="a-11"></a>而知其指归也。<a id="a-12"></a>又各从其事类，<a id="a-13"></a>析为五十六分，<a id="a-14"></a>欲观者易见，<a id="a-15"></a>而喜于读诵，<a id="a-16"></a>庶几流传之广，<a id="a-17"></a>而一切众生皆受济度也。<a id="a-18"></a>予每校正，<a id="a-19"></a>必祷于观音菩萨求冥助，<a id="a-1A"></a>以开悟识性，<a id="a-1B"></a>使无舛误。<a id="a-1C"></a>始末三年而后毕，<a id="a-1D"></a>既毕乃拜而自喜，<a id="a-1E"></a>目之曰《大阿弥陀经》。<a id="a-1F"></a>盖佛与舍利弗说者，<a id="a-1G"></a>亦阿弥陀经。<a id="a-1H"></a>彼则其文少，<a id="a-1I"></a>故此言大以别之。<a id="a-1J"></a>然佛说经，<a id="a-1K"></a>非若吾圣人所说也。<a id="a-1L"></a>吾圣人所说，<a id="a-1M"></a>或深其文而丛其意，<a id="a-1N"></a>使人索之而愈见其多；<a id="a-1O"></a>或简其文而晦其意，<a id="a-1P"></a>使人思而后得。<a id="a-1Q"></a>佛则不然，<a id="a-1R"></a>必欲详陈曲布，<a id="a-1S"></a>使人人可晓。<a id="a-1T"></a>虽至愚下者，<a id="a-1U"></a>亦知其意焉。<a id="a-1V"></a>然而有辞直而意愈深者，<a id="a-1W"></a>经所谓须信佛语深是也，<a id="a-1X"></a>切不可以轻其辞而忽其意。<a id="a-1Y"></a>诏兴壬午秋，<a id="a-1Z"></a>国学进士龙舒王日休谨序。</p>
  <p id="a1a">诵净口业真言：<a id="a-1b"></a>唵修利修利摩诃修利修修利娑婆诃</p>
  <p id="a1c">次诵五净真言：<a id="a-1d"></a>唵尾鼠提娑婆诃</p>
  <p id="a1e">净身器神咒：<a id="a-1f"></a>唵秫殿都戌陀那耶娑婆诃</p>
  <p id="a1g">次向西顶礼祝云：</p>
  <p id="a1h">弟子(某甲)谨为尽虚空界一切众生，<a id="a-1i"></a>归依尽虚空界一切诸佛、<a id="a-1j"></a>一切正法、<a id="a-1k"></a>一切圣僧。<a id="a-1l"></a>西方极乐世界阿弥陀佛、<a id="a-1m"></a>观世音菩萨、<a id="a-1n"></a>大势至菩萨，<a id="a-1o"></a>一切菩萨、<a id="a-1p"></a>声闻诸上善人，<a id="a-1q"></a>(某甲)今为尽虚空界一切众生，<a id="a-1r"></a>持诵大阿弥陀经，<a id="a-1s"></a>及赞佛忏罪回向发愿：<a id="a-1t"></a>愿如此等众生各各自诵经，<a id="a-1u"></a>赞佛忏罪回向发愿！<a id="a-1v"></a>愿尽拔济生于极乐世界，<a id="a-1w"></a>乃念大慈菩萨，<a id="a-1x"></a>赞佛忏罪回向发愿。<a id="a-1y"></a>偈云：</p>
  <p id="a1z">十方三世佛，<a id="a-20"></a> 阿弥陀第一，</p>
  <p id="a21">九品度众生，<a id="a-22"></a> 威德无穷极。</p>
  <p id="a23">我今大归依，<a id="a-24"></a> 忏悔三业罪，</p>
  <p id="a25">凡有诸善福，<a id="a-26"></a> 至心用回向。</p>
  <p id="a27">愿同念佛人，<a id="a-28"></a> 尽生极乐国，</p>
  <p id="a29">见佛了生死，<a id="a-2A"></a> 如佛度一切。</p>
  <p id="a2B">如为荐亡，<a id="a-2C"></a>或禳灾，<a id="a-2D"></a>或保安，<a id="a-2E"></a>则随意祝愿，<a id="a-2F"></a>不须如前祈祷。<a id="a-2G"></a>亦须诵真言，<a id="a-2H"></a>先归依三宝及西方四圣，<a id="a-2I"></a>然后祝愿。<a id="a-2J"></a>若为自身往生，<a id="a-2K"></a>则宜一一如前，<a id="a-2L"></a>其功德甚大矣！</p>
 </body>
</html>