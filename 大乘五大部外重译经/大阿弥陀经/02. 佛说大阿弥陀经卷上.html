<!doctype html>
<html id="z3IBTogPx" data-ver="875">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="大乘五大部外重译经">
  <meta period="吴">
 </head>
 <body>
  <h1 id="a1">佛说大阿弥陀经卷上</h1>
  <h2 id="a2">法会大众分第一</h2>
  <p id="a3">如是我闻一时佛在王舍国灵鹫山中。<a id="a-4"></a>与大弟子众千二百五十人俱。<a id="a-5"></a>一切大圣神通已达。<a id="a-6"></a>其名曰尊者了本际。<a id="a-7"></a>尊者正愿。<a id="a-8"></a>尊者正语。<a id="a-9"></a>尊者大号。<a id="a-A"></a>尊者仁贤。<a id="a-B"></a>尊者离垢。<a id="a-C"></a>尊者名闻。<a id="a-D"></a>尊者善实。<a id="a-E"></a>尊者具足。<a id="a-F"></a>尊者阿难。<a id="a-G"></a>若此皆上首者。<a id="a-H"></a>又大乘众菩萨。<a id="a-I"></a>普贤菩萨。<a id="a-J"></a>妙德菩萨。<a id="a-K"></a>慈氏菩萨等。<a id="a-L"></a>此贤劫中一切菩萨。<a id="a-M"></a>又贤护等十六正士。<a id="a-N"></a>善思议菩萨。<a id="a-O"></a>信慧菩萨。<a id="a-P"></a>空无菩萨。<a id="a-Q"></a>神通华菩萨。<a id="a-R"></a>皆尊普贤大士之德。<a id="a-S"></a>具诸菩萨无量行愿。<a id="a-T"></a>安住一切功德之法。<a id="a-U"></a>如是等菩萨大士。<a id="a-V"></a>一时来会。</p>
  <p data-pb></p>
  <h2 id="aW">阿难发问分第二</h2>
  <p id="aX">时世尊。<a id="a-Y"></a>容色光丽异于他日。<a id="a-Z"></a>尊者阿难。<a id="a-a"></a>即从座起偏袒右肩。<a id="a-b"></a>长跪合掌而白佛言。<a id="a-c"></a>今日世尊诸根悦豫。<a id="a-d"></a>姿色清净光显巍巍。<a id="a-e"></a>如镜明莹畅彻表里。<a id="a-f"></a>自我侍佛以来。<a id="a-g"></a>未尝获睹威容有如今日。<a id="a-h"></a>岂非念过去诸佛。<a id="a-i"></a>或现在未来诸佛。<a id="a-j"></a>故致然耶。<a id="a-k"></a>佛言善哉。<a id="a-l"></a>阿难。<a id="a-m"></a>有诸天教汝来问。<a id="a-n"></a>汝自问耶。<a id="a-o"></a>阿难言。<a id="a-p"></a>我自以所见而发此问。<a id="a-q"></a>佛言。<a id="a-r"></a>汝所问者。<a id="a-s"></a>胜于供养一天下声闻缘觉。<a id="a-t"></a>及布施诸天人民。<a id="a-u"></a>下至蜎飞蠕动之类。<a id="a-v"></a>虽至累劫。<a id="a-w"></a>尚百千万亿倍。<a id="a-x"></a>不可以及。<a id="a-y"></a>所以者何。<a id="a-z"></a>盖诸天帝王人民。<a id="a-10"></a>下至蜎飞蠕动之类。<a id="a-11"></a>皆因汝所问而得度脱之道。<a id="a-12"></a>阿难。<a id="a-13"></a>如世间有优昙钵华。<a id="a-14"></a>虽有其实不见其华。<a id="a-15"></a>有佛出世华然后有。<a id="a-16"></a>佛难值遇亦如此华。<a id="a-17"></a>今我出世。<a id="a-18"></a>汝善知吾意。<a id="a-19"></a>特为发问诚不妄侍佛矣。<a id="a-1A"></a>汝当谛听。<a id="a-1B"></a>吾为汝说。<a id="a-1C"></a>对言诚欲闻之。</p>
  <p data-pb></p>
  <h2 id="a1D">五十三佛分第三</h2>
  <p id="a1E">佛言。<a id="a-1F"></a>前已过去劫。<a id="a-1G"></a>大众多不可计。<a id="a-1H"></a>无边幅不可议。<a id="a-1I"></a>尔时有佛出世。<a id="a-1J"></a>名定光如来。<a id="a-1K"></a>教化度脱无量众生。<a id="a-1L"></a>皆令得道乃取灭度。<a id="a-1M"></a>次有佛名光远。<a id="a-1N"></a>次有佛名月光。<a id="a-1O"></a>次有佛名栴檀香。<a id="a-1P"></a>次有佛名善山王。<a id="a-1Q"></a>次有佛名须弥天冠。<a id="a-1R"></a>次有佛名须弥等曜。<a id="a-1S"></a>次有佛名月色。<a id="a-1T"></a>次有佛名正念。<a id="a-1U"></a>次有佛名离垢。<a id="a-1V"></a>次有佛名无著。<a id="a-1W"></a>次有佛名龙天。<a id="a-1X"></a>次有佛名夜光。<a id="a-1Y"></a>次有佛名安明顶。<a id="a-1Z"></a>次有佛名不动地。<a id="a-1a"></a>次有佛名琉璃妙花。<a id="a-1b"></a>次有佛名琉璃金色。<a id="a-1c"></a>次有佛名金藏。<a id="a-1d"></a>次有佛名炎光。<a id="a-1e"></a>次有佛名炎根。<a id="a-1f"></a>次有佛名地种。<a id="a-1g"></a>次有佛名月像。<a id="a-1h"></a>次有佛名日音。<a id="a-1i"></a>次有佛名解脱华。<a id="a-1j"></a>次有佛名庄严光明。<a id="a-1k"></a>次有佛名海觉神通。<a id="a-1l"></a>次有佛名水光。<a id="a-1m"></a>次有佛名大香。<a id="a-1n"></a>次有佛名离尘垢。<a id="a-1o"></a>次有佛名舍厌意。<a id="a-1p"></a>次有佛名宝炎。<a id="a-1q"></a>次有佛名妙顶。<a id="a-1r"></a>次有佛名勇力。<a id="a-1s"></a>次有佛名功德持慧。<a id="a-1t"></a>次有佛名蔽日月光。<a id="a-1u"></a>次有佛名日月琉璃光。<a id="a-1v"></a>次有佛名无上琉璃光。<a id="a-1w"></a>次有佛名最上首。<a id="a-1x"></a>次有佛名菩提华。<a id="a-1y"></a>次有佛名月明。<a id="a-1z"></a>次有佛名日光。<a id="a-20"></a>次有佛名华色王。<a id="a-21"></a>次有佛名水月光。<a id="a-22"></a>次有佛名除痴冥。<a id="a-23"></a>次有佛名度盖行。<a id="a-24"></a>次有佛名净信。<a id="a-25"></a>次有佛名善宿。<a id="a-26"></a>次有佛名威神。<a id="a-27"></a>次有佛名法慧。<a id="a-28"></a>次有佛名鸾音。<a id="a-29"></a>次有佛名师子音。<a id="a-2A"></a>次有佛名龙音。<a id="a-2B"></a>次有佛名处世。<a id="a-2C"></a>如此诸佛皆已过去。</p>
  <h2 id="a2D">法藏本因分第四</h2>
  <p id="a2E">佛言。<a id="a-2F"></a>次有佛名世自在王如来。<a id="a-2G"></a>应供等正觉明行足善逝世间解无上士调御丈夫天人师佛世尊。<a id="a-2H"></a>十号具足。<a id="a-2I"></a>在世教化四十二劫。<a id="a-2J"></a>尔时有大国王。<a id="a-2K"></a>闻佛说法喜悦开悟。<a id="a-2L"></a>即弃王位往作沙门。<a id="a-2M"></a>号法藏比丘。<a id="a-2N"></a>高才智慧勇猛无能及者。<a id="a-2O"></a>诣彼佛所稽首礼足。<a id="a-2P"></a>右绕三匝长跪合掌。<a id="a-2Q"></a>以偈赞佛。</p>
  <p id="a2R">如来妙色相　　世间无等伦</p>
  <p id="a2S">远胜日摩尼　　火月清净水</p>
  <p id="a2T">威神无有极　　名声震十方</p>
  <p id="a2U">皆由三昧力　　精进成智慧</p>
  <p id="a2V">持觉若溟海　　深广无涯底</p>
  <p id="a2W">无明与贪恚　　冰释已无余</p>
  <p id="a2X">从是超世间　　叹仰不能已</p>
  <p id="a2Y">端如好树华　　莫不爱乐者</p>
  <p id="a2Z">处处人民见　　一切皆欢喜</p>
  <p id="a2a">布施及净戒　　忍辱并精进</p>
  <p id="a2b">禅定大智慧　　吾誓得此事</p>
  <p id="a2c">一切诸恐惧　　普为获大安</p>
  <p id="a2d">过度诸生死　　无不解脱者</p>
  <p id="a2e">我至作佛时　　种种如法王</p>
  <p id="a2f">假使恒沙数　　诸佛悉供养</p>
  <p id="a2g">不如求正觉　　坚勇必成就</p>
  <p id="a2h">能使无量刹　　光明普照耀</p>
  <p id="a2i">济度越恒沙　　威德谁可量</p>
  <p id="a2j">我刹及庄严　　华好独超卓</p>
  <p id="a2k">凡欲求生者　　清净安以乐</p>
  <p id="a2l">度脱永无穷　　幸佛作明证</p>
  <p id="a2m">发愿既如是　　力行无懈怠</p>
  <p id="a2n">虽居苦毒中　　忍之终不悔</p>
  <p data-pb></p>
  <h2 id="a2o">大愿问佛分第五</h2>
  <p id="a2p">言。<a id="a-2q"></a>尔时法藏比丘说此偈已。<a id="a-2r"></a>复白世自在王佛言。<a id="a-2s"></a>世尊我发无上菩提之心。<a id="a-2t"></a>愿作佛时。<a id="a-2u"></a>于十方无央数佛中为最。<a id="a-2v"></a>智慧勇猛。<a id="a-2w"></a>顶中光明照耀十方。<a id="a-2x"></a>无有穷极。<a id="a-2y"></a>所居刹土自然七宝极明丽温柔。<a id="a-2z"></a>我化度名号。<a id="a-30"></a>皆闻于十方无央数世界。<a id="a-31"></a>莫有不闻知者。<a id="a-32"></a>诸无央数诸天人民。<a id="a-33"></a>以至蜎飞蠕动之类。<a id="a-34"></a>来生我刹者。<a id="a-35"></a>悉皆菩萨声闻。<a id="a-36"></a>其数不可穷尽。<a id="a-37"></a>比诸佛世界悉皆胜之如是者宁可得否。<a id="a-38"></a>时世自在王佛。<a id="a-39"></a>知其智识高明心愿广大。<a id="a-3A"></a>即为说言。<a id="a-3B"></a>譬如大海一人斗量。<a id="a-3C"></a>历劫不止尚可见底。<a id="a-3D"></a>况人。<a id="a-3E"></a>至心求道。<a id="a-3F"></a>精进不止。<a id="a-3G"></a>何求不得何愿不遂时法藏比丘。<a id="a-3H"></a>闻佛所说则大欢喜。<a id="a-3I"></a>佛乃选择二千一百万佛刹中。<a id="a-3J"></a>诸天人民之善恶国土之粗妙。<a id="a-3K"></a>随其心愿悉令显现。<a id="a-3L"></a>法藏即一其心。<a id="a-3M"></a>遂得天眼莫不彻见。</p>
  <p data-pb></p>
  <h2 id="a3N">四十八愿分第六</h2>
  <p id="a3O">佛言。<a id="a-3P"></a>尔时法藏比丘。<a id="a-3Q"></a>乃往一静处其心寂然。<a id="a-3R"></a>俱无所著默坐思惟。<a id="a-3S"></a>摄取彼佛刹清净之行。<a id="a-3T"></a>如彼修持。<a id="a-3U"></a>复诣佛所而白佛言。<a id="a-3V"></a>世尊。<a id="a-3W"></a>我已摄取二千一百万佛刹。<a id="a-3X"></a>所以庄严国土清净之行。<a id="a-3Y"></a>愿有[敲-高+尃]陈惟佛听察。<a id="a-3Z"></a>彼佛告言。<a id="a-3a"></a>善哉汝可具说。<a id="a-3b"></a>诸菩萨众闻汝志愿因以警策。<a id="a-3c"></a>亦能于诸佛刹修习庄严。<a id="a-3d"></a>法藏白言。<a id="a-3e"></a>第一愿我作佛时。<a id="a-3f"></a>我刹中无地狱饿鬼禽畜。<a id="a-3g"></a>以至蜎飞蠕动之类。<a id="a-3h"></a>不得是愿终不作佛。<a id="a-3i"></a>第二愿。<a id="a-3j"></a>我作佛时。<a id="a-3k"></a>我刹中无妇女。<a id="a-3l"></a>无央数世界诸天人民。<a id="a-3m"></a>以至蜎飞蠕动之类。<a id="a-3n"></a>来生我刹者。<a id="a-3o"></a>皆于七宝水池莲华中化生。<a id="a-3p"></a>不得是愿终不作佛。<a id="a-3q"></a>第三愿。<a id="a-3r"></a>我作佛时。<a id="a-3s"></a>我刹中人欲食时。<a id="a-3t"></a>七宝钵中百味饮食。<a id="a-3u"></a>化现在前。<a id="a-3v"></a>食已器用自然化去。<a id="a-3w"></a>不得是愿终不作佛。<a id="a-3x"></a>第四愿。<a id="a-3y"></a>我作佛时。<a id="a-3z"></a>我刹中人。<a id="a-40"></a>所欲衣服随念即至。<a id="a-41"></a>不假裁缝捣染浣濯。<a id="a-42"></a>不得是愿终不作佛。<a id="a-43"></a>第五愿。<a id="a-44"></a>我作佛时。<a id="a-45"></a>我刹中自地以上至于虚空。<a id="a-46"></a>皆有宅宇宫殿楼阁池流花树。<a id="a-47"></a>悉以无量杂宝百千种香而共合成。<a id="a-48"></a>严饰奇妙殊胜超绝。<a id="a-49"></a>其香普熏十方世界。<a id="a-4A"></a>众生闻是香者皆修佛行。<a id="a-4B"></a>不得是愿终不作佛。<a id="a-4C"></a>第六愿。<a id="a-4D"></a>我作佛时。<a id="a-4E"></a>我刹中人。<a id="a-4F"></a>皆心相爱敬无相憎嫉。<a id="a-4G"></a>不得是愿终不作佛。<a id="a-4H"></a>第七愿。<a id="a-4I"></a>我作佛时。<a id="a-4J"></a>我刹中人。<a id="a-4K"></a>尽无[泳-永+(炙-火+(午/一))]泆嗔怒愚痴之心。<a id="a-4L"></a>不得是愿终不作佛。<a id="a-4M"></a>第八愿。<a id="a-4N"></a>我作佛时。<a id="a-4O"></a>我刹中人皆同一善心无惑他念。<a id="a-4P"></a>其所欲言皆豫相知意。<a id="a-4Q"></a>不得是愿终不作佛。<a id="a-4R"></a>第九愿。<a id="a-4S"></a>我作佛时。<a id="a-4T"></a>我刹中人。<a id="a-4U"></a>皆不闻不善之名。<a id="a-4V"></a>况有其实。<a id="a-4W"></a>不得是愿终不作佛。<a id="a-4X"></a>第十愿。<a id="a-4Y"></a>我作佛时。<a id="a-4Z"></a>我刹中人。<a id="a-4a"></a>知身如幻无贪着心。<a id="a-4b"></a>不得是愿终不作佛。<a id="a-4c"></a>第十一愿。<a id="a-4d"></a>我作佛时我刹中虽有诸天与世人之异。<a id="a-4e"></a>而其形容皆一类金色。<a id="a-4f"></a>面目端正净好无复丑异。<a id="a-4g"></a>不得是愿终不作佛。<a id="a-4h"></a>第十二愿。<a id="a-4i"></a>我作佛时。<a id="a-4j"></a>假令十方无央数世界诸天人民。<a id="a-4k"></a>以至蜎飞蠕动之类。<a id="a-4l"></a>皆得为人。<a id="a-4m"></a>皆作缘觉声闻。<a id="a-4n"></a>皆坐禅一心。<a id="a-4o"></a>共欲计数我年寿。<a id="a-4p"></a>几千亿万劫无有能知者。<a id="a-4q"></a>不得是愿终不作佛。<a id="a-4r"></a>第十三愿。<a id="a-4s"></a>我作佛时。<a id="a-4t"></a>假令十方各千亿世界。<a id="a-4u"></a>有诸天人民。<a id="a-4v"></a>以至蜎飞蠕动之类。<a id="a-4w"></a>皆得为人。<a id="a-4x"></a>皆作缘觉声闻。<a id="a-4y"></a>皆坐禅一心。<a id="a-4z"></a>共欲计数我刹中人数有几千亿万无有能知者。<a id="a-50"></a>不得是愿终不作佛。<a id="a-51"></a>第十四愿。<a id="a-52"></a>我作佛时。<a id="a-53"></a>我刹中人寿命皆无央数劫。<a id="a-54"></a>无有能计知其数者。<a id="a-55"></a>不得是愿终不作佛。<a id="a-56"></a>第十五愿。<a id="a-57"></a>我作佛时。<a id="a-58"></a>我刹中人。<a id="a-59"></a>所受快乐。<a id="a-5A"></a>一如漏尽比丘。<a id="a-5B"></a>不得是愿终不作佛。<a id="a-5C"></a>第十六愿。<a id="a-5D"></a>我作佛时。<a id="a-5E"></a>我刹中人住正信位。<a id="a-5F"></a>离颠倒想远离分别。<a id="a-5G"></a>诸根寂静所止尽般泥洹。<a id="a-5H"></a>不得是愿终不作佛。<a id="a-5I"></a>第十七愿。<a id="a-5J"></a>我作佛时。<a id="a-5K"></a>说经行道十倍于诸佛。<a id="a-5L"></a>不得是愿终不作佛。<a id="a-5M"></a>第十八愿。<a id="a-5N"></a>我作佛时。<a id="a-5O"></a>我刹中人尽通宿命。<a id="a-5P"></a>知百千亿那由他劫事。<a id="a-5Q"></a>不得是愿终不作佛。<a id="a-5R"></a>第十九愿。<a id="a-5S"></a>我作佛时。<a id="a-5T"></a>我刹中人尽得天眼。<a id="a-5U"></a>见百千亿那由他世界。<a id="a-5V"></a>不得是愿终不作佛。<a id="a-5W"></a>第二十愿。<a id="a-5X"></a>我作佛时。<a id="a-5Y"></a>我刹中人尽得天耳。<a id="a-5Z"></a>闻百千亿那由他诸佛说法。<a id="a-5a"></a>悉能受持。<a id="a-5b"></a>不得是愿终不作佛。<a id="a-5c"></a>第二十一愿。<a id="a-5d"></a>我作佛时。<a id="a-5e"></a>我刹中人得他心智。<a id="a-5f"></a>知百千亿那由他世界众生心念。<a id="a-5g"></a>不得是愿终不作佛。<a id="a-5h"></a>第二十二愿。<a id="a-5i"></a>我作佛时。<a id="a-5j"></a>我刹中人尽得神足。<a id="a-5k"></a>于一念顷。<a id="a-5l"></a>能超过百千亿那由他世界。<a id="a-5m"></a>不得是愿终不作佛。<a id="a-5n"></a>第二十三愿。<a id="a-5o"></a>我作佛时我名号闻于十方无央数世界。<a id="a-5p"></a>诸佛各于大众中。<a id="a-5q"></a>称我功德及国土之胜。<a id="a-5r"></a>诸天人民以至蜎飞蠕动之类。<a id="a-5s"></a>闻我名号乃慈心喜悦者。<a id="a-5t"></a>皆令来生我刹。<a id="a-5u"></a>不得是愿终不作佛。<a id="a-5v"></a>第二十四愿。<a id="a-5w"></a>我作佛时。<a id="a-5x"></a>我顶中光明绝妙。<a id="a-5y"></a>胜如日月之明。<a id="a-5z"></a>百千亿万倍。<a id="a-60"></a>不得是愿终不作佛。<a id="a-61"></a>第二十五愿。<a id="a-62"></a>我作佛时。<a id="a-63"></a>光明照诸无央数天下幽冥之处。<a id="a-64"></a>皆当大明。<a id="a-65"></a>诸天人民以至蜎飞蠕动之类。<a id="a-66"></a>见我光明莫不慈心作善。<a id="a-67"></a>皆令来生我国。<a id="a-68"></a>不得是愿终不作佛。<a id="a-69"></a>第二十六愿。<a id="a-6A"></a>我作佛时。<a id="a-6B"></a>十方无央数世界诸天人民。<a id="a-6C"></a>以至蜎飞蠕动之类。<a id="a-6D"></a>蒙我光明触其身者。<a id="a-6E"></a>身心慈和过诸天人。<a id="a-6F"></a>不得是愿终不作佛。<a id="a-6G"></a>第二十七愿。<a id="a-6H"></a>我作佛时。<a id="a-6I"></a>十方无央数世界诸天人民。<a id="a-6J"></a>有发菩提心。<a id="a-6K"></a>奉持斋戒。<a id="a-6L"></a>行六波罗蜜。<a id="a-6M"></a>修诸功德。<a id="a-6N"></a>至心发愿欲生我刹。<a id="a-6O"></a>临寿终时我与大众。<a id="a-6P"></a>现其人前引至来生。<a id="a-6Q"></a>作不退转地菩萨。<a id="a-6R"></a>不得是愿终不作佛。<a id="a-6S"></a>第二十八愿。<a id="a-6T"></a>我作佛时。<a id="a-6U"></a>十方无央数世界诸天人民。<a id="a-6V"></a>闻我名号。<a id="a-6W"></a>烧香散花然灯悬缯。<a id="a-6X"></a>饭食沙门起立塔寺。<a id="a-6Y"></a>斋戒清净益作诸善。<a id="a-6Z"></a>一心系念于我。<a id="a-6a"></a>虽止于一昼夜不绝。<a id="a-6b"></a>亦必生我刹。<a id="a-6c"></a>不得是愿终不作佛。<a id="a-6d"></a>第二十九愿。<a id="a-6e"></a>我作佛时。<a id="a-6f"></a>十方无央数世界诸天人民。<a id="a-6g"></a>至心信乐欲生我刹。<a id="a-6h"></a>十声念我名号必遂来生。<a id="a-6i"></a>惟除五逆诽谤正法。<a id="a-6j"></a>不得是愿终不作佛。<a id="a-6k"></a>第三十愿。<a id="a-6l"></a>我作佛时。<a id="a-6m"></a>十方无央数世界诸天人民。<a id="a-6n"></a>以至蜎飞蠕动之类。<a id="a-6o"></a>前世作恶。<a id="a-6p"></a>闻我名号即忏悔为善。<a id="a-6q"></a>奉持经戒愿生我刹。<a id="a-6r"></a>寿终皆不经三恶道径遂来生。<a id="a-6s"></a>一切所欲无不如意。<a id="a-6t"></a>不得是愿终不作佛。<a id="a-6u"></a>第三十一愿。<a id="a-6v"></a>我作佛时。<a id="a-6w"></a>十方无央数世界诸天人民。<a id="a-6x"></a>闻我名号。<a id="a-6y"></a>五体投地稽首作礼。<a id="a-6z"></a>喜悦信乐修菩萨行。<a id="a-70"></a>诸天世人莫不致敬。<a id="a-71"></a>不得是愿终不作佛。<a id="a-72"></a>第三十二愿。<a id="a-73"></a>我作佛时。<a id="a-74"></a>十方无央数世界有女人。<a id="a-75"></a>闻我名号喜悦信乐。<a id="a-76"></a>发菩提心厌恶女身。<a id="a-77"></a>寿终之后其身不复为女。<a id="a-78"></a>不得是愿终不作佛。<a id="a-79"></a>第三十三愿。<a id="a-7A"></a>我作佛时。<a id="a-7B"></a>凡生我刹者一生遂补佛处。<a id="a-7C"></a>惟除本愿欲往他方。<a id="a-7D"></a>设化众生修菩萨行。<a id="a-7E"></a>供养诸佛即自在往生。<a id="a-7F"></a>我以威神之力令彼教化一切众生皆发信心。<a id="a-7G"></a>修菩提行。<a id="a-7H"></a>普贤行。<a id="a-7I"></a>寂灭行。<a id="a-7J"></a>净梵行。<a id="a-7K"></a>最胜行。<a id="a-7L"></a>及一切善行。<a id="a-7M"></a>不得是愿终不作佛。<a id="a-7N"></a>第三十四愿。<a id="a-7O"></a>我作佛时。<a id="a-7P"></a>我刹中人欲生他方者。<a id="a-7Q"></a>如其所愿不复坠于三恶道。<a id="a-7R"></a>不得是愿终不作佛。<a id="a-7S"></a>第三十五愿。<a id="a-7T"></a>我作佛时。<a id="a-7U"></a>刹中菩萨以香华旛盖真珠缨络种种供具。<a id="a-7V"></a>欲往无量世界供养诸佛。<a id="a-7W"></a>一食之顷即可遍至。<a id="a-7X"></a>不得是愿终不作佛。<a id="a-7Y"></a>第三十六愿。<a id="a-7Z"></a>我作佛时。<a id="a-7a"></a>刹中菩萨欲万种之物。<a id="a-7b"></a>供养十方无央数佛。<a id="a-7c"></a>即自在前供养既遍。<a id="a-7d"></a>是日未午即还我刹。<a id="a-7e"></a>不得是愿终不作佛。<a id="a-7f"></a>第三十七愿。<a id="a-7g"></a>我作佛时。<a id="a-7h"></a>刹中菩萨受持经法。<a id="a-7i"></a>讽诵宣说。<a id="a-7j"></a>必得辩才智慧。<a id="a-7k"></a>不得是愿终不作佛。<a id="a-7l"></a>第三十八愿。<a id="a-7m"></a>我作佛时。<a id="a-7n"></a>刹中菩萨能演说一切法。<a id="a-7o"></a>其智慧辩才不可限量。<a id="a-7p"></a>不得是愿终不作佛。<a id="a-7q"></a>第三十九愿。<a id="a-7r"></a>我作佛时。<a id="a-7s"></a>刹中菩萨得金刚那罗延力。<a id="a-7t"></a>其身皆紫磨金色。<a id="a-7u"></a>具三十二相八十种好。<a id="a-7v"></a>说经行道无异于诸佛。<a id="a-7w"></a>不得是愿终不作佛。<a id="a-7x"></a>第四十愿。<a id="a-7y"></a>我作佛时。<a id="a-7z"></a>刹中清净照见十方无量世界。<a id="a-80"></a>菩萨欲于宝树中。<a id="a-81"></a>见十方一切严净佛刹。<a id="a-82"></a>即时应现犹如明镜睹其面相。<a id="a-83"></a>不得是愿终不作佛。<a id="a-84"></a>第四十一愿。<a id="a-85"></a>我作佛时。<a id="a-86"></a>刹中菩萨虽少功德者。<a id="a-87"></a>亦能知见我道场树高四千由旬。<a id="a-88"></a>不得是愿终不作佛。<a id="a-89"></a>第四十二愿。<a id="a-8A"></a>我作佛时。<a id="a-8B"></a>刹中诸天世人及一切万物。<a id="a-8C"></a>皆严净光丽形色殊特。<a id="a-8D"></a>穷微极妙无能称量者。<a id="a-8E"></a>众生虽得天眼不能辩其名数。<a id="a-8F"></a>不得是愿终不作佛。<a id="a-8G"></a>第四十三愿。<a id="a-8H"></a>我作佛时。<a id="a-8I"></a>我刹中人随其志愿。<a id="a-8J"></a>所欲闻法皆自然得闻。<a id="a-8K"></a>不得是愿终不作佛。<a id="a-8L"></a>第四十四愿。<a id="a-8M"></a>我作佛时。<a id="a-8N"></a>刹中菩萨声闻皆智慧成神。<a id="a-8O"></a>顶中皆有光明语音鸿畅。<a id="a-8P"></a>说经行道无异于诸佛。<a id="a-8Q"></a>不得是愿终不作佛。<a id="a-8R"></a>第四十五愿。<a id="a-8S"></a>我作佛时。<a id="a-8T"></a>他方世界诸菩萨。<a id="a-8U"></a>闻我名号归依精进。<a id="a-8V"></a>皆逮得清净解脱三昧。<a id="a-8W"></a>住是三昧一发意顷。<a id="a-8X"></a>供养不可思议诸佛。<a id="a-8Y"></a>而不失定意。<a id="a-8Z"></a>不得是愿终不作佛。<a id="a-8a"></a>第四十六愿。<a id="a-8b"></a>我作佛时。<a id="a-8c"></a>他方世界诸菩萨。<a id="a-8d"></a>闻我名号归依精进。<a id="a-8e"></a>皆逮得普等三昧。<a id="a-8f"></a>至于成佛。<a id="a-8g"></a>常见无量不可思议一切诸佛。<a id="a-8h"></a>不得是愿终不作佛。<a id="a-8i"></a>第四十七愿。<a id="a-8j"></a>我作佛时。<a id="a-8k"></a>他方世界诸菩萨。<a id="a-8l"></a>闻我名号归依精进。<a id="a-8m"></a>即得至不退转地。<a id="a-8n"></a>不得是愿终不作佛。<a id="a-8o"></a>第四十八愿。<a id="a-8p"></a>我作佛时。<a id="a-8q"></a>他方世界诸菩萨。<a id="a-8r"></a>闻我名号归依精进。<a id="a-8s"></a>即得至第一忍第二忍第三法忍。<a id="a-8t"></a>于诸佛法永不退转。<a id="a-8u"></a>不得是愿终不作佛。</p>
  <h2 id="a8v">愿后说偈分第七</h2>
  <p id="a8w">佛言。<a id="a-8x"></a>尔时法藏比丘发此愿已。<a id="a-8y"></a>复说偈言。</p>
  <p id="a8z">我今对佛前　　特发诚实愿</p>
  <p id="a90">如获十力身　　威德无能胜</p>
  <p id="a91">复为大国王　　富豪而自在</p>
  <p id="a92">常施诸财宝　　利乐于贫苦</p>
  <p id="a93">尽令诸众生　　长夜无忧恼</p>
  <p id="a94">发生众善根　　长养菩提果</p>
  <p id="a95">我至成佛时　　名声超十方</p>
  <p id="a96">人天欣得闻　　俱来生我刹</p>
  <p id="a97">我以智慧光　　广照无央界</p>
  <p id="a98">除灭诸有情　　贪嗔烦恼暗</p>
  <p id="a99">地狱鬼畜生　　亦生我刹中</p>
  <p id="a9A">一切来生者　　修习清净行</p>
  <p id="a9B">如佛金色身　　妙相悉圆满</p>
  <p id="a9C">还以大慈心　　普济诸沉溺</p>
  <p id="a9D">我于未来世　　当作天人师</p>
  <p id="a9E">百亿世界中　　说法师子吼</p>
  <p id="a9F">一切闻音者　　解悟复圆明</p>
  <p id="a9G">又如过去佛　　所生慈愍行</p>
  <p id="a9H">度脱诸有情　　已无量无边</p>
  <p id="a9I">我行亦如斯　　咸使登觉岸</p>
  <p id="a9J">此愿若克果　　大千应震动</p>
  <p id="a9K">虚空诸天神　　必雨珍妙华</p>
  <p data-pb></p>
  <h2 id="a9L">初修善行分第八</h2>
  <p id="a9M">言。<a id="a-9N"></a>尔时法藏比丘。<a id="a-9O"></a>于彼佛所。<a id="a-9P"></a>诸天魔梵龙神八部大众之中。<a id="a-9Q"></a>发斯弘誓。<a id="a-9R"></a>应时大地震动。<a id="a-9S"></a>天雨妙华以散其上。<a id="a-9T"></a>空中赞言。<a id="a-9U"></a>决定成佛。<a id="a-9V"></a>于是法藏住真实慧。<a id="a-9W"></a>勇猛精进。<a id="a-9X"></a>修习无量功德。<a id="a-9Y"></a>以庄严其国。<a id="a-9Z"></a>是故入三摩地。<a id="a-9a"></a>历大阿僧祇劫。<a id="a-9b"></a>修菩萨行。<a id="a-9c"></a>不生欲想嗔想痴想。<a id="a-9d"></a>不生欲觉嗔觉痴觉。<a id="a-9e"></a>不着色声香味诸法。<a id="a-9f"></a>忍力成就不计众苦。<a id="a-9g"></a>但乐忆念过去诸佛所修善根。<a id="a-9h"></a>行寂静行。<a id="a-9i"></a>远离虚妄坚守诚正。<a id="a-9j"></a>常以和颜爱语饶益众生。<a id="a-9k"></a>于佛法僧信重恭敬依真谛门植众德本。<a id="a-9l"></a>善护口业不讥他过。<a id="a-9m"></a>善护身业不失律</p>
  <p data-pb></p>
  <h2 id="a9n">亲近诸佛分第九</h2>
  <p id="a9o">言。<a id="a-9p"></a>法藏比丘行菩萨行时。<a id="a-9q"></a>于诸佛所尊重恭敬。<a id="a-9r"></a>承事供养未尝间断。<a id="a-9s"></a>为四大天王诣佛所。<a id="a-9t"></a>恭敬礼拜承事供养。<a id="a-9u"></a>为忉利天王诣佛所。<a id="a-9v"></a>恭敬礼拜承事供养。<a id="a-9w"></a>为夜摩天王。<a id="a-9x"></a>兜率天王。<a id="a-9y"></a>化乐天王。<a id="a-9z"></a>他化自在天王。<a id="a-A0"></a>乃至大梵天王等诣佛所。<a id="a-A1"></a>恭敬礼拜承事供养。<a id="a-A2"></a>其次处阎浮提。<a id="a-A3"></a>为转轮王受灌顶位。<a id="a-A4"></a>及大臣官族等诣佛所。<a id="a-A5"></a>恭敬礼拜承事供养。<a id="a-A6"></a>为刹帝利婆罗门等诣佛所。<a id="a-A7"></a>恭敬礼拜</p>
  <p data-pb></p>
  <h2 id="aA8">愿成作佛分第十</h2>
  <p id="aA9">言。<a id="a-AA"></a>法藏比丘行菩萨行时。<a id="a-AB"></a>容体端严。<a id="a-AC"></a>三十二相八十种好悉皆具足。<a id="a-AD"></a>口中常出栴檀之香。<a id="a-AE"></a>身诸毛孔出优钵罗华香。<a id="a-AF"></a>其香普熏无量无边不可思议那由他由旬。<a id="a-AG"></a>众生闻此香者。<a id="a-AH"></a>皆发无上菩提之心。<a id="a-AI"></a>又手中恒出一切衣服。<a id="a-AJ"></a>一切饮食。<a id="a-AK"></a>一切幢旛宝盖。<a id="a-AL"></a>一切音乐。<a id="a-AM"></a>及一切最上所须之物。<a id="a-AN"></a>利乐一切众生令归佛道。<a id="a-AO"></a>如是积功累德。<a id="a-AP"></a>无量无数百千万亿劫。<a id="a-AQ"></a>功德圆满威神炽盛。<a id="a-AR"></a>方得成就所愿而入佛位。</p>
  <p data-pb></p>
  <h2 id="aAS">蜎蠕亦度分第十一</h2>
  <p id="aAT">难白言。<a id="a-AU"></a>法藏比丘为已成佛而取灭度。<a id="a-AV"></a>为未成佛为今现在。<a id="a-AW"></a>佛言。<a id="a-AX"></a>彼佛如来。<a id="a-AY"></a>来无所来。<a id="a-AZ"></a>去无所去。<a id="a-Aa"></a>无生无灭。<a id="a-Ab"></a>非过去现在未来。<a id="a-Ac"></a>但以酬其志愿度一切众生。<a id="a-Ad"></a>现在西方。<a id="a-Ae"></a>去此百万世界。<a id="a-Af"></a>其世界名曰极乐。<a id="a-Ag"></a>其佛号阿弥陀。<a id="a-Ah"></a>成佛以来于今十劫。<a id="a-Ai"></a>又在十方世界。<a id="a-Aj"></a>教化无央数诸天人民。<a id="a-Ak"></a>以至蜎飞蠕动之类。<a id="a-Al"></a>莫不得过度解脱者。</p>
  <p data-pb></p>
  <h2 id="aAm">光明独胜分第十二</h2>
  <p id="aAn">言。<a id="a-Ao"></a>阿弥陀佛光明最为远着。<a id="a-Ap"></a>诸佛光明皆所不及。<a id="a-Aq"></a>十方无央数佛。<a id="a-Ar"></a>其顶中光明有照一里者。<a id="a-As"></a>有照二里者。<a id="a-At"></a>有照三里者。<a id="a-Au"></a>如是展转渐远。<a id="a-Av"></a>有至于照千二百万里。<a id="a-Aw"></a>复有佛顶中光明照一世界者。<a id="a-Ax"></a>有照二世界者。<a id="a-Ay"></a>有照三世界者。<a id="a-Az"></a>如是展转渐远。<a id="a-B0"></a>有至于照二百万世界者。<a id="a-B1"></a>惟阿弥陀佛顶中光明。<a id="a-B2"></a>照千万世界无有穷极。<a id="a-B3"></a>诸佛光明所以有远近者何以故。<a id="a-B4"></a>初为菩萨时。<a id="a-B5"></a>愿力功德各有大小。<a id="a-B6"></a>至期作佛皆随所得。<a id="a-B7"></a>是故光明亦从而异。<a id="a-B8"></a>若威神自在随意所作。<a id="a-B9"></a>不必豫计则无不同。<a id="a-BA"></a>阿弥陀佛愿力无边功德超绝故。<a id="a-BB"></a>比诸佛光明特为殊胜。</p>
  <p data-pb></p>
  <h2 id="aBC">十三佛号分第十三</h2>
  <p id="aBD">佛言。<a id="a-BE"></a>阿弥陀佛光明。<a id="a-BF"></a>明丽快甚绝殊无极。<a id="a-BG"></a>胜于日月之明千万亿倍。<a id="a-BH"></a>而为诸佛光明之王。<a id="a-BI"></a>故号无量寿佛。<a id="a-BJ"></a>亦号无量光佛。<a id="a-BK"></a>无边光佛。<a id="a-BL"></a>无碍光佛。<a id="a-BM"></a>无对光佛。<a id="a-BN"></a>炎王光佛。<a id="a-BO"></a>清净光佛。<a id="a-BP"></a>欢喜光佛。<a id="a-BQ"></a>智慧光佛。<a id="a-BR"></a>不断光佛。<a id="a-BS"></a>难思光佛。<a id="a-BT"></a>难称光佛。<a id="a-BU"></a>超日月光佛。<a id="a-BV"></a>其光明所照无央数天下。<a id="a-BW"></a>幽冥之处皆常大明。<a id="a-BX"></a>诸天人民禽兽蜎飞蠕动之类。<a id="a-BY"></a>见此光明莫不喜悦而生慈心。<a id="a-BZ"></a>其淫泆嗔怒愚痴者。<a id="a-Ba"></a>见此光明莫不迁善。<a id="a-Bb"></a>地狱饿鬼畜生。<a id="a-Bc"></a>考掠痛苦之处。<a id="a-Bd"></a>见此光明无复苦恼。<a id="a-Be"></a>命终之后皆得解脱。<a id="a-Bf"></a>不独我今称赞阿弥陀佛光明。<a id="a-Bg"></a>十方无央数佛菩萨缘觉声闻之众。<a id="a-Bh"></a>悉皆称赞亦复如是。<a id="a-Bi"></a>若有众生。<a id="a-Bj"></a>闻此光明威神功德。<a id="a-Bk"></a>日夜归命称赞不已。<a id="a-Bl"></a>随其志愿必生其刹。<a id="a-Bm"></a>复为诸菩萨声闻所共称赞。<a id="a-Bn"></a>当亦如是。<a id="a-Bo"></a>我说阿弥陀佛光明威神巍巍殊妙。<a id="a-Bp"></a>昼夜一劫尚未能尽。<a id="a-Bq"></a>今为汝等略言之耳。</p>
  <h2 id="aBr">阿阇世王分第十四</h2>
  <p id="aBs">尔时阿阇世王太子与五百长者子。<a id="a-Bt"></a>各持一金华盖。<a id="a-Bu"></a>前以献佛却坐一面。<a id="a-Bv"></a>闻说阿弥陀佛功德光明皆大欢喜。<a id="a-Bw"></a>其心愿言。<a id="a-Bx"></a>我等后作佛时。<a id="a-By"></a>皆如阿弥陀佛。<a id="a-Bz"></a>佛即知之。<a id="a-C0"></a>告诸比丘言。<a id="a-C1"></a>阿阇世王太子与五百长者子。<a id="a-C2"></a>后无央数劫皆当作佛。<a id="a-C3"></a>如阿弥陀佛。<a id="a-C4"></a>此等行菩萨道已。<a id="a-C5"></a>无央数劫。<a id="a-C6"></a>皆各供养四百亿佛。<a id="a-C7"></a>今复供养于我。<a id="a-C8"></a>往昔迦葉佛时。<a id="a-C9"></a>皆常为我弟子。<a id="a-CA"></a>今又至此是复会遇也。<a id="a-CB"></a>时诸比丘闻是语已。<a id="a-CC"></a>莫不喜悦恭敬赞叹。</p>
  <h2 id="aCD">地平气和分第十五</h2>
  <p id="aCE">佛言。<a id="a-CF"></a>阿弥陀佛刹中皆自然七宝。<a id="a-CG"></a>所谓黄金白银水晶琉璃珊瑚琥珀砗磲其体性温柔。<a id="a-CH"></a>以是七宝相间为地。<a id="a-CI"></a>或纯以一宝为地。<a id="a-CJ"></a>光色照耀奇妙清净。<a id="a-CK"></a>超越十方一切世界。<a id="a-CL"></a>其国恢廓旷荡不可穷尽。<a id="a-CM"></a>地皆平正无须弥山及金刚围一切诸山。<a id="a-CN"></a>亦无大海小海。<a id="a-CO"></a>及坑坎井谷。<a id="a-CP"></a>亦无幽暗之所。<a id="a-CQ"></a>无地狱饿鬼众生禽虫。<a id="a-CR"></a>以至蜎飞蠕动之类。<a id="a-CS"></a>无阿须伦及诸龙鬼神。<a id="a-CT"></a>亦无雨露惟有自然流泉。<a id="a-CU"></a>亦无寒暑气象。<a id="a-CV"></a>常春清快明丽不可具言。<a id="a-CW"></a>有万种自然之物。<a id="a-CX"></a>如百味饮食。<a id="a-CY"></a>意有所欲悉现在前。<a id="a-CZ"></a>意若不用自然化去。<a id="a-Ca"></a>随其所念无不得之。<a id="a-Cb"></a>此娑婆世界。<a id="a-Cc"></a>有他化自在天。<a id="a-Cd"></a>其中天人一切所须自然化现。<a id="a-Ce"></a>以比于此佛刹中自然之物。<a id="a-Cf"></a>犹万亿倍不可以及。</p>
  <h2 id="aCg">讲堂宅宇分第十六</h2>
  <p id="aCh">佛言。<a id="a-Ci"></a>阿弥陀佛讲堂精舍。<a id="a-Cj"></a>皆自然七宝相间而成。<a id="a-Ck"></a>复有七宝以为楼观栏楯。<a id="a-Cl"></a>复以七宝为之缨络悬饰其侧。<a id="a-Cm"></a>复以白珠明月珠摩尼珠。<a id="a-Cn"></a>为之交络遍覆其上。<a id="a-Co"></a>殊特妙好清净光辉不可胜言。<a id="a-Cp"></a>其余菩萨声闻所居宫宇。<a id="a-Cq"></a>亦复如是。<a id="a-Cr"></a>彼诸天及世人。<a id="a-Cs"></a>衣服饮食华香缨络。<a id="a-Ct"></a>伞盖幢旛微妙音乐。<a id="a-Cu"></a>随意而现。<a id="a-Cv"></a>所居宫宇楼阁。<a id="a-Cw"></a>称其形色高下大小。<a id="a-Cx"></a>或以一宝二宝乃至无量众宝。<a id="a-Cy"></a>悉化现而成。<a id="a-Cz"></a>然宫宇有随意高大浮于空中若云气者。<a id="a-D0"></a>有不能随意高大。<a id="a-D1"></a>止在地上如世间者。<a id="a-D2"></a>其故非他。<a id="a-D3"></a>能随意者。<a id="a-D4"></a>乃前世求道时慈心精进。<a id="a-D5"></a>益作诸善德厚所致。<a id="a-D6"></a>不能随意者。<a id="a-D7"></a>乃前世求道时不慈心精进。<a id="a-D8"></a>作善微鲜德薄所致。<a id="a-D9"></a>若衣服饮食则皆平等。<a id="a-DA"></a>惟宫宇不同。<a id="a-DB"></a>所以别进有勤堕。<a id="a-DC"></a>德有大小示众见之。<a id="a-DD"></a>此讲堂宫宇。<a id="a-DE"></a>初无作者。<a id="a-DF"></a>亦无所从来。<a id="a-DG"></a>以此佛愿大德重。<a id="a-DH"></a>自然化生。</p>
  <h2 id="aDI">宝池大小分第十七</h2>
  <p id="aDJ">佛言。<a id="a-DK"></a>阿弥陀佛刹中讲堂宫宇。<a id="a-DL"></a>胜于此世界中第六天上天帝所居。<a id="a-DM"></a>百千万倍终不可及。<a id="a-DN"></a>其内外复有自然流泉及诸池沼。<a id="a-DO"></a>与自然七宝俱生。<a id="a-DP"></a>有纯一宝池者。<a id="a-DQ"></a>其底沙亦以一宝。<a id="a-DR"></a>若黄金池者底白银沙。<a id="a-DS"></a>水晶池者底琉璃沙。<a id="a-DT"></a>珊瑚池者底琥珀沙。<a id="a-DU"></a>有二宝为一池者。<a id="a-DV"></a>其底沙亦以二宝。<a id="a-DW"></a>若黄金白银池者。<a id="a-DX"></a>底沙则以水晶琉璃。<a id="a-DY"></a>若水晶琉璃池者。<a id="a-DZ"></a>底沙则以珊瑚琥珀。<a id="a-Da"></a>若珊瑚琥珀池者。<a id="a-Db"></a>底沙则以砗磲玛瑙。<a id="a-Dc"></a>若三宝四宝以至七宝。<a id="a-Dd"></a>共为一池则底沙亦如是。<a id="a-De"></a>此诸宝池有方四十里者。<a id="a-Df"></a>有方五十里者。<a id="a-Dg"></a>有方六十里者。<a id="a-Dh"></a>如是展转渐大。<a id="a-Di"></a>以至于方二万四百八十里若大海。<a id="a-Dj"></a>然是诸池者。<a id="a-Dk"></a>皆菩萨声闻诸上善人生长之所。<a id="a-Dl"></a>有时浴于其间。<a id="a-Dm"></a>若彼佛池其方倍此。<a id="a-Dn"></a>皆七宝相间而成白珠明月珠摩尼珠为之底沙。<a id="a-Do"></a>是诸池者。<a id="a-Dp"></a>皆八功德水湛然盈满。<a id="a-Dq"></a>清净香洁味如甘露。<a id="a-Dr"></a>其间复有百种异华。<a id="a-Ds"></a>枝皆千叶。<a id="a-Dt"></a>光色既异。<a id="a-Du"></a>香气亦异芬芳馥郁不可胜言。</p>
  <h2 id="aDv">莲华化生分第十八</h2>
  <p id="aDw">佛言。<a id="a-Dx"></a>十方无央数世界诸天人民。<a id="a-Dy"></a>以至蜎飞蠕动之类。<a id="a-Dz"></a>往生阿弥陀佛刹者。<a id="a-E0"></a>皆于七宝池莲华中化生。<a id="a-E1"></a>自然长大亦无乳养之者。<a id="a-E2"></a>皆食自然之食。<a id="a-E3"></a>其容貌形色端正净好。<a id="a-E4"></a>固非世人可比。<a id="a-E5"></a>亦非天人可比。<a id="a-E6"></a>皆受自然清虚之身无极之寿。</p>
 </body>
</html>