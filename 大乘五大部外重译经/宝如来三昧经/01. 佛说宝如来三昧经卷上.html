<!doctype html>
<html id="z3IBTq6QO" data-ver="1225">
 <head>
  <meta charset="utf-8">
  <meta author="祇多蜜">
  <meta library="龙藏">
  <meta catalog="大乘五大部外重译经">
  <meta period="东晋">
 </head>
 <body>
  <h1 id="a1">佛说宝如来三昧经卷上</h1>
  <p id="a2">闻如是。<a id="a-3"></a>一时佛在罗阅只竹园中。<a id="a-4"></a>时与千二百五十比丘僧。<a id="a-5"></a>菩萨有九十亿人。<a id="a-6"></a>悉皆如文殊师利。<a id="a-7"></a>是时罗阅国及竹园四面广纵。<a id="a-8"></a>上到三十六天。<a id="a-9"></a>下到无极佛刹地。<a id="a-A"></a>悉生文陀般华。<a id="a-B"></a>悉有九十万亿种种色。<a id="a-C"></a>各各异非世之明。<a id="a-D"></a>一华有百万叶。<a id="a-E"></a>叶上悉有一怛萨阿竭。<a id="a-F"></a>悉有交络万宝之盖。<a id="a-G"></a>一盖之上各各有万种之音乐声相娱乐。<a id="a-H"></a>一佛前各各有一菩萨。<a id="a-I"></a>如文殊师利菩萨等问事。<a id="a-J"></a>是时竹园地悉平等。<a id="a-K"></a>如三弥佛刹。<a id="a-L"></a>是三千日月诸佛境界。<a id="a-M"></a>光明悉蔽隐无有明。<a id="a-N"></a>一时诸佛境界诸大泥犁。<a id="a-O"></a>毒痛勤苦悉为不行皆得安隐。<a id="a-P"></a>百日悉得见十方佛。<a id="a-Q"></a>当是时禽兽飞鸟。<a id="a-R"></a>悉百日不饭食。<a id="a-S"></a>但听法味耳。<a id="a-T"></a>不自知是众生亦复见佛。<a id="a-U"></a>尔时罗阅国中人民。<a id="a-V"></a>悉百日无复食五味者。<a id="a-W"></a>悉以法作味。<a id="a-X"></a>皆发阿耨多罗三耶三菩提心。<a id="a-Y"></a>三千大千佛境界树木自有音乐。<a id="a-Z"></a>自复相娱乐。<a id="a-a"></a>是时竹园化作水池。<a id="a-b"></a>池中有十万种莲华大如小山。<a id="a-c"></a>一华有四十万叶。<a id="a-d"></a>叶上悉有交露师子座。<a id="a-e"></a>一座上各各有一菩萨。<a id="a-f"></a>如文殊师利。<a id="a-g"></a>一座前各各有天侍菩萨。<a id="a-h"></a>交露帐间各各有万种音乐相娱乐。<a id="a-i"></a>千岁枯死树悉为生华。<a id="a-j"></a>三千大千佛刹诸树。<a id="a-k"></a>悉为屈枝四面相向。<a id="a-l"></a>是时竹园佛教导处。<a id="a-m"></a>女人悉化为男子。<a id="a-n"></a>无有爱欲悉得法眼。<a id="a-o"></a>佛尔时为广大现宝如来三昧。<a id="a-p"></a>即动九亿万佛刹土。<a id="a-q"></a>尔时三昧都无所舍。<a id="a-r"></a>有东方无极佛刹土。<a id="a-s"></a>遣无数菩萨悉如如来等。<a id="a-t"></a>各各自持无形之华。<a id="a-u"></a>十万种异色之华。<a id="a-v"></a>来到竹园。<a id="a-w"></a>为正觉作礼。<a id="a-x"></a>以华散正觉上却就坐。<a id="a-y"></a>复有南方无极佛国土。<a id="a-z"></a>复遣无数菩萨悉如如来。<a id="a-10"></a>各各持二十万种华。<a id="a-11"></a>来到竹园中。<a id="a-12"></a>为正觉作礼。<a id="a-13"></a>以华散正觉上却坐。<a id="a-14"></a>复有西方无极佛。<a id="a-15"></a>复各各遣无数菩萨。<a id="a-16"></a>悉如如来等。<a id="a-17"></a>各各复持三十万种异色华。<a id="a-18"></a>来到竹园。<a id="a-19"></a>为正觉作礼。<a id="a-1A"></a>以华散众会上却坐。<a id="a-1B"></a>复有北方无极佛刹。<a id="a-1C"></a>亦复遣无数菩萨。<a id="a-1D"></a>悉如如来等。<a id="a-1E"></a>各各复持异色四十万种之华来到竹园。<a id="a-1F"></a>为正觉作礼。<a id="a-1G"></a>以华散众会上却坐。<a id="a-1H"></a>复有东角佛刹。<a id="a-1I"></a>复遣无数菩萨。<a id="a-1J"></a>悉如如来等。<a id="a-1K"></a>各各持无形华。<a id="a-1L"></a>来到竹园。<a id="a-1M"></a>为正觉作礼。<a id="a-1N"></a>以华散佛及众会上却坐。<a id="a-1O"></a>复有南角佛刹。<a id="a-1P"></a>亦复遣无数菩萨。<a id="a-1Q"></a>悉如如来等。<a id="a-1R"></a>各各持无想欲之华。<a id="a-1S"></a>来到竹园。<a id="a-1T"></a>为正觉作礼。<a id="a-1U"></a>以华散正觉及大会却坐。<a id="a-1V"></a>复有西角无数佛刹。<a id="a-1W"></a>复遣无数菩萨。<a id="a-1X"></a>悉如如来等。<a id="a-1Y"></a>各各持无响之华。<a id="a-1Z"></a>来到竹园。<a id="a-1a"></a>为正觉作礼。<a id="a-1b"></a>以华散佛及大会却坐。<a id="a-1c"></a>复有北角无极佛刹。<a id="a-1d"></a>遣无数菩萨。<a id="a-1e"></a>悉如如来等。<a id="a-1f"></a>各各持文尼之华。<a id="a-1g"></a>来到竹园。<a id="a-1h"></a>为佛作礼。<a id="a-1i"></a>以华散佛上及众会却坐。<a id="a-1j"></a>复有上方无极佛刹。<a id="a-1k"></a>各各复遣无数菩萨悉如如来等。<a id="a-1l"></a>各各持乱色之华。<a id="a-1m"></a>来到竹园。<a id="a-1n"></a>为正觉作礼。<a id="a-1o"></a>以华散正觉及大会却坐。<a id="a-1p"></a>下方无数佛刹。<a id="a-1q"></a>各各遣无数菩萨。<a id="a-1r"></a>悉如如来等。<a id="a-1s"></a>各各持诸妙华。<a id="a-1t"></a>来到竹园。<a id="a-1u"></a>为正觉作礼以花散正觉及大会却坐。<a id="a-1v"></a>上方诸天宿命。<a id="a-1w"></a>功德甚尊。<a id="a-1x"></a>遇佛大会旷大宝如来三昧。<a id="a-1y"></a>各各自庄严。<a id="a-1z"></a>天上诸天子。<a id="a-20"></a>皆令初发意。<a id="a-21"></a>梵天将无数天。<a id="a-22"></a>各各持天香天华。<a id="a-23"></a>梵多会天复将无数天。<a id="a-24"></a>各各持天上杂华香。<a id="a-25"></a>遍净天持非世间名华。<a id="a-26"></a>诸尊天尽持天上伎乐。<a id="a-27"></a>在虚空中立乐之。<a id="a-28"></a>三千大千悉以法音。<a id="a-29"></a>昼夜百日如是受之。<a id="a-2A"></a>来到竹园为佛作礼。<a id="a-2B"></a>爱欲天子复将无数天子。<a id="a-2C"></a>各各持天伎乐。<a id="a-2D"></a>来到竹园为佛作礼。<a id="a-2E"></a>于虚空中娱乐诸天。<a id="a-2F"></a>迦翼天上诸天持千万种杂香。<a id="a-2G"></a>以散佛上及诸菩萨上。<a id="a-2H"></a>为佛作礼。<a id="a-2I"></a>尽天上诸天。<a id="a-2J"></a>悉来会竹园中。<a id="a-2K"></a>上到三十六天。<a id="a-2L"></a>中间无缺。<a id="a-2M"></a>悉诸天子诸大龙王。<a id="a-2N"></a>各各复将无数官属。<a id="a-2O"></a>持世间人所不能得华以雨竹园。<a id="a-2P"></a>诸阿须伦王各各复将无数官属。<a id="a-2Q"></a>各各持杂华。<a id="a-2R"></a>以雨佛上及诸菩萨上。<a id="a-2S"></a>诸迦楼罗。<a id="a-2T"></a>各各复将无数官属。<a id="a-2U"></a>来到竹园。<a id="a-2V"></a>诸真陀罗。<a id="a-2W"></a>各各复将无数官属。<a id="a-2X"></a>来到竹园。<a id="a-2Y"></a>诸摩睺勒。<a id="a-2Z"></a>复将官属来到竹园。<a id="a-2a"></a>佛尔时现宝如来三昧。<a id="a-2b"></a>即动九亿万佛刹。<a id="a-2c"></a>舍利弗见地大动。<a id="a-2d"></a>舍利弗白佛言。<a id="a-2e"></a>今诸远方菩萨诸天人民悉会。<a id="a-2f"></a>上到三十六天地为大动。<a id="a-2g"></a>是何等应。<a id="a-2h"></a>佛告舍利弗。<a id="a-2i"></a>无应之应是其应。<a id="a-2j"></a>舍利弗复白天中天言。<a id="a-2k"></a>无应之应是何应是何等。<a id="a-2l"></a>佛告舍利弗。<a id="a-2m"></a>若疑不断若往到宝如来菩萨所。<a id="a-2n"></a>舍利弗正衣服礼如来若干过。<a id="a-2o"></a>叉手白如来言。<a id="a-2p"></a>今日诸十方。<a id="a-2q"></a>上到三十六天。<a id="a-2r"></a>百千亿佛刹菩萨悉会。<a id="a-2s"></a>何等之应。<a id="a-2t"></a>愿如来说之。<a id="a-2u"></a>如来谓舍利弗言。<a id="a-2v"></a>若阿罗汉本疑大重故来解耶。<a id="a-2w"></a>如来菩萨言。<a id="a-2x"></a>舍利弗。<a id="a-2y"></a>若常有想。<a id="a-2z"></a>想者非尽之作。<a id="a-30"></a>无想无作。<a id="a-31"></a>是故宝法如来告舍利弗。<a id="a-32"></a>我初发意时。<a id="a-33"></a>与三十六亿人求菩萨道。<a id="a-34"></a>正觉时亦在其中。<a id="a-35"></a>一切悉起我不作。<a id="a-36"></a>诸悉作我不念空。<a id="a-37"></a>法悉无我无求生死。<a id="a-38"></a>生死无道无有断者。<a id="a-39"></a>虚空无主。<a id="a-3A"></a>我非所有现法。<a id="a-3B"></a>譬若野马无相起作。<a id="a-3C"></a>持是作法灭行求愿。<a id="a-3D"></a>想欲得是为怀重者。<a id="a-3E"></a>罪之明。<a id="a-3F"></a>自言得道起想罪想。<a id="a-3G"></a>坏灭诸慧求得三尊。<a id="a-3H"></a>从是作想取泥洹。<a id="a-3I"></a>疑尽灭身。<a id="a-3J"></a>然生死不断。<a id="a-3K"></a>言得泥洹罗汉。<a id="a-3L"></a>譬如命尽之人其身在床。<a id="a-3M"></a>一时得闻须臾休息。<a id="a-3N"></a>命尽犹不离于身。<a id="a-3O"></a>罗汉辟支佛自得禅。<a id="a-3P"></a>是非大积疑耶。<a id="a-3Q"></a>如来谓舍利弗。<a id="a-3R"></a>佛所问乃尔。<a id="a-3S"></a>如来谓舍利弗言。<a id="a-3T"></a>若当见龙欲作雨起云时不。<a id="a-3U"></a>舍利弗言见之。<a id="a-3V"></a>四面不知云所从来。<a id="a-3W"></a>何况菩萨从第九以下。<a id="a-3X"></a>悉得逮六万三昧。<a id="a-3Y"></a>何道菩萨所从来处。<a id="a-3Z"></a>舍利弗白如来言。<a id="a-3a"></a>解慧如是心意疑结。<a id="a-3b"></a>今悉破坏都无复有疑根。<a id="a-3c"></a>但学本不得。<a id="a-3d"></a>善知识相得。<a id="a-3e"></a>今故断灭我意。<a id="a-3f"></a>令我不脱法轮。<a id="a-3g"></a>令我疑根不绝耳。<a id="a-3h"></a>今我闻尊法无所益。<a id="a-3i"></a>譬如为百鸟作音乐会无有听受知者。<a id="a-3j"></a>如是但当为坐中新发意诸摩诃萨故。<a id="a-3k"></a>令大会诸天及人。<a id="a-3l"></a>得闻是尊三昧。<a id="a-3m"></a>何一巍巍乃尔。<a id="a-3n"></a>但当亲近尊。<a id="a-3o"></a>但我前世不与善知识相得故。<a id="a-3p"></a>令我不得见是三昧如来慧。<a id="a-3q"></a>如是心意所疑今散解。<a id="a-3r"></a>譬如冥处须臾以火明之。<a id="a-3s"></a>火灭冥复在处。<a id="a-3t"></a>今我闻之如是。<a id="a-3u"></a>舍利弗叉手白如来言。<a id="a-3v"></a>今乞得作八千里大火。<a id="a-3w"></a>上到三十六天。<a id="a-3x"></a>持我身置其中亿万劫。<a id="a-3y"></a>后出复入三恶道。<a id="a-3z"></a>为天下人所啖食数千亿劫。<a id="a-40"></a>后生作人如奴事大夫。<a id="a-41"></a>求善知识相得。<a id="a-42"></a>求我心中所愿可得不。<a id="a-43"></a>实如来言。<a id="a-44"></a>大火上至三十六天。<a id="a-45"></a>尚可浇灭。<a id="a-46"></a>若本发意微薄功德无厚觉本。<a id="a-47"></a>不得萨云若。<a id="a-48"></a>不得沤和拘舍罗。<a id="a-49"></a>不得善知识。<a id="a-4A"></a>故不致是耳。<a id="a-4B"></a>舍利弗问事竟还坐。<a id="a-4C"></a>如来正衣服。<a id="a-4D"></a>为正觉作礼。<a id="a-4E"></a>愿欲有所问。<a id="a-4F"></a>佛言。<a id="a-4G"></a>善哉善哉。<a id="a-4H"></a>当问如来。<a id="a-4I"></a>白佛言。<a id="a-4J"></a>诸法无主。<a id="a-4K"></a>谁为成萨云若者。<a id="a-4L"></a>谁为成正觉者。<a id="a-4M"></a>谁为成阿罗汉辟支佛者。<a id="a-4N"></a>愿怛萨阿竭。<a id="a-4O"></a>当为坐中诸摩诃萨分别其决。<a id="a-4P"></a>佛言。<a id="a-4Q"></a>善哉善哉。<a id="a-4R"></a>如来乃欲决断十方大生死根。<a id="a-4S"></a>若有善男子善女人。<a id="a-4T"></a>欲使发阿耨多罗三耶三菩提心。<a id="a-4U"></a>当行九法宝。<a id="a-4V"></a>何等为九法宝。<a id="a-4W"></a>一者见诸天无有处但有名耳。<a id="a-4X"></a>二宝者世间人民但有字耳。<a id="a-4Y"></a>三宝者五道勤苦但有苦习耳。<a id="a-4Z"></a>四宝者水火风地但有戏耳。<a id="a-4a"></a>五者当来过去现在如芭蕉无想。<a id="a-4b"></a>六者现生死无本际也。<a id="a-4c"></a>七者观诸三昧寂然无有往来者也。<a id="a-4d"></a>八者当观三千大千日月诸佛刹土。<a id="a-4e"></a>见之了无得三昧者。<a id="a-4f"></a>九者见三千大千日月中人民蠕动。<a id="a-4g"></a>悉欲度之令与佛等。<a id="a-4h"></a>佛告如来。<a id="a-4i"></a>得是无作之想者。<a id="a-4j"></a>即可决断十方之大想。<a id="a-4k"></a>如来复白正觉言。<a id="a-4l"></a>诸法不以想见知之。<a id="a-4m"></a>当作何等住得无所住法。<a id="a-4n"></a>佛言。<a id="a-4o"></a>诸法无住是即为想无起之念。<a id="a-4p"></a>是亦复为想非想非道。<a id="a-4q"></a>亦复为想断求之作。<a id="a-4r"></a>如来白天中天言。<a id="a-4s"></a>当作何缘度众欲。<a id="a-4t"></a>佛言。<a id="a-4u"></a>善哉善哉。<a id="a-4v"></a>如来所问乃尔故。<a id="a-4w"></a>非罗汉辟支佛所及者。<a id="a-4x"></a>众欲无垢。<a id="a-4y"></a>众欲无过度。<a id="a-4z"></a>众欲无主。<a id="a-50"></a>众欲无往来者。<a id="a-51"></a>众欲如虚空无有能蔽隐者。<a id="a-52"></a>与泥洹等与无名等。<a id="a-53"></a>如来问事竟为天中天作礼却坐。<a id="a-54"></a>般施白佛言。<a id="a-55"></a>今日大会菩萨欲于佛树。<a id="a-56"></a>欲得无所从生处立。<a id="a-57"></a>欲得庄严千亿佛刹土。<a id="a-58"></a>欲得教授十方。<a id="a-59"></a>悉使十方诸佛刹土。<a id="a-5A"></a>各如今日会竹园中时。<a id="a-5B"></a>佛言。<a id="a-5C"></a>善哉善哉。<a id="a-5D"></a>般施菩萨所问甚深甚深。<a id="a-5E"></a>佛语般施菩萨言。<a id="a-5F"></a>欲得使十方大会欲坐于佛树。<a id="a-5G"></a>欲得无所从生处立。<a id="a-5H"></a>欲得庄严诸佛刹土。<a id="a-5I"></a>欲得教受十方。<a id="a-5J"></a>悉使诸佛刹土。<a id="a-5K"></a>各自会如今日会竹园中时者。<a id="a-5L"></a>当行八直。<a id="a-5M"></a>一者直无名之响。<a id="a-5N"></a>二者直无名之声。<a id="a-5O"></a>三者直观十方佛刹土无有二。<a id="a-5P"></a>四者见三千大千刹土。<a id="a-5Q"></a>直之法皆同无相离者。<a id="a-5R"></a>五者直观十方一切欲令与佛等。<a id="a-5S"></a>六者直于法无作形。<a id="a-5T"></a>见一切不生死者。<a id="a-5U"></a>七者所见直悉入诸三昧。<a id="a-5V"></a>藏于无住相报之想。<a id="a-5W"></a>八者直见十方佛。<a id="a-5X"></a>泥洹不泥洹亦复悉等。<a id="a-5Y"></a>是为八直。<a id="a-5Z"></a>法行菩萨从是疾得无所从生法。<a id="a-5a"></a>从是得教授诸佛刹土。<a id="a-5b"></a>从是疾得大会竹园如今日会时。<a id="a-5c"></a>如来复白正觉言。<a id="a-5d"></a>今日远方悉来会竹园。<a id="a-5e"></a>悉得见佛如其处是。<a id="a-5f"></a>欢喜不食若干日。<a id="a-5g"></a>各各自是诸菩萨诸天及人民皆得见佛。<a id="a-5h"></a>皆见诸三昧。<a id="a-5i"></a>是其本愿所致耶。<a id="a-5j"></a>佛当为新发意摩诃萨解说如是。</p>
  <p id="a5k">佛言。<a id="a-5l"></a>善哉善哉。<a id="a-5m"></a>如来所问甚深。<a id="a-5n"></a>悉欲为诸来会菩萨。<a id="a-5o"></a>新发意诸天人民。<a id="a-5p"></a>作桥梁如是。<a id="a-5q"></a>佛语如来。<a id="a-5r"></a>是今日诸菩萨摩诃萨。<a id="a-5s"></a>诸天人民大龙王诸鬼神王。<a id="a-5t"></a>悉来会竹园者。<a id="a-5u"></a>皆闻见诸三昧。<a id="a-5v"></a>亦非本愿。<a id="a-5w"></a>亦不离于本愿。<a id="a-5x"></a>所行常精进不失诸三昧不失善知识世世远众事寂然不数会。<a id="a-5y"></a>但愿是三昧。<a id="a-5z"></a>今故以宝精泥洹珠。<a id="a-60"></a>以雨大会耳。<a id="a-61"></a>如来白正觉言。<a id="a-62"></a>今会有新发意摩诃萨。<a id="a-63"></a>欲行是三昧。<a id="a-64"></a>当何以致之。<a id="a-65"></a>佛言如来。<a id="a-66"></a>所问甚快。<a id="a-67"></a>若新发意摩诃萨欲行是三昧。<a id="a-68"></a>当行八法宝。<a id="a-69"></a>何等为八法宝。<a id="a-6A"></a>一者即于佛前是三昧。<a id="a-6B"></a>是为一法宝。<a id="a-6C"></a>二法宝者供养十方诸罗汉。<a id="a-6D"></a>从其相随亿亿万劫。<a id="a-6E"></a>一时闻是即解亲近尊。<a id="a-6F"></a>三昧不远。<a id="a-6G"></a>是为二法宝。<a id="a-6H"></a>三者供养舍利从上至三十六天。<a id="a-6I"></a>中无空缺无益一时也。<a id="a-6J"></a>转意作行即向慧问。<a id="a-6K"></a>是为三法宝。<a id="a-6L"></a>四法宝者得四无所畏。<a id="a-6M"></a>不与十方于生死无所远离。<a id="a-6N"></a>是为四法宝。<a id="a-6O"></a>五法宝者菩萨见五道勤苦。<a id="a-6P"></a>心意欲悉止度之。<a id="a-6Q"></a>以其身救之命。<a id="a-6R"></a>不用作勤剧趣令得佛耳。<a id="a-6S"></a>是为五法宝。<a id="a-6T"></a>六法宝者菩萨事十方天下人。<a id="a-6U"></a>常如奴事大夫。<a id="a-6V"></a>不用作苦贵度之。<a id="a-6W"></a>所以者何。<a id="a-6X"></a>知本求无故本无所起故。<a id="a-6Y"></a>是六法宝。<a id="a-6Z"></a>七法宝者菩萨观见九十六种外道。<a id="a-6a"></a>于其中觉知之。<a id="a-6b"></a>欲起想取法住。<a id="a-6c"></a>是为七法宝。<a id="a-6d"></a>八法宝者奉行六波罗蜜。<a id="a-6e"></a>供养比丘僧。<a id="a-6f"></a>供养亿万劫。<a id="a-6g"></a>不如一时闻是宝如来三昧。<a id="a-6h"></a>十方当作佛者用何为证。<a id="a-6i"></a>闻是宝如来三昧者。<a id="a-6j"></a>即十方人得佛证。<a id="a-6k"></a>若新发意向是三昧。<a id="a-6l"></a>欢喜解是三昧者。<a id="a-6m"></a>即是为以解万万三昧。<a id="a-6n"></a>为已得如来三昧。<a id="a-6o"></a>是为八法宝。<a id="a-6p"></a>令行是三昧即可得陀罗尼门。<a id="a-6q"></a>如来问事。<a id="a-6r"></a>竟还坐。<a id="a-6s"></a>佛便笑。<a id="a-6t"></a>文殊师利正衣服头面着地。<a id="a-6u"></a>叉手为佛作礼。<a id="a-6v"></a>白佛言。<a id="a-6w"></a>佛不妄笑。<a id="a-6x"></a>既笑当有意。<a id="a-6y"></a>愿佛说之。<a id="a-6z"></a>佛语文殊师利言。<a id="a-70"></a>宝如来所从来佛刹。<a id="a-71"></a>过是九亿万佛国土。<a id="a-72"></a>其刹名曰诸法自然无厌敢有。<a id="a-73"></a>善男子善女人。<a id="a-74"></a>往者无有胞生者。<a id="a-75"></a>无有苦痛生者。<a id="a-76"></a>无恩爱生者。<a id="a-77"></a>悉于百亿万杂华香中生即立住。<a id="a-78"></a>悉有乱音乐声朝暮相娱乐。<a id="a-79"></a>但以无作法。<a id="a-7A"></a>但以寂然法为唱乐。<a id="a-7B"></a>若善男子善女人。<a id="a-7C"></a>闻是三昧。<a id="a-7D"></a>即却六百四十劫。<a id="a-7E"></a>罪尽绝命。<a id="a-7F"></a>即得往生。<a id="a-7G"></a>往生者但以诸三昧为乐。<a id="a-7H"></a>宝如来刹。<a id="a-7I"></a>无有日月光明。<a id="a-7J"></a>虽有为不现。<a id="a-7K"></a>若有善男子善女人往生者。<a id="a-7L"></a>日月光明星宿明即为现。<a id="a-7M"></a>应是三昧当往生者。<a id="a-7N"></a>星宿日月光明悉为见。<a id="a-7O"></a>十方佛言。<a id="a-7P"></a>今日复往生宝如来刹。<a id="a-7Q"></a>十方诸菩萨问十方佛。<a id="a-7R"></a>何以为证。<a id="a-7S"></a>十方佛言。<a id="a-7T"></a>以星宿日月明见作证。<a id="a-7U"></a>罗汉辟支佛其数如是。<a id="a-7V"></a>非诸罗汉辟支佛所及知。<a id="a-7W"></a>以往生其国中。<a id="a-7X"></a>善男子善女人。<a id="a-7Y"></a>菩萨自知之耳。<a id="a-7Z"></a>我故笑也。<a id="a-7a"></a>须菩提及舍利弗二第一贤者。<a id="a-7b"></a>起头面着地。<a id="a-7c"></a>为正觉作礼。<a id="a-7d"></a>愿佛加大恩。<a id="a-7e"></a>广大哀我等。<a id="a-7f"></a>以佛威神神足与我。<a id="a-7g"></a>我等欲到宝如来刹土诸法自然国。<a id="a-7h"></a>观须臾复还。<a id="a-7i"></a>佛言。<a id="a-7j"></a>善哉善哉。<a id="a-7k"></a>舍利弗尊。<a id="a-7l"></a>罗汉须菩提乘佛威神须臾即到宝如来菩萨刹。<a id="a-7m"></a>便复见宝如来国中。<a id="a-7n"></a>亦复罗阅竹园如释迦文佛会时也。<a id="a-7o"></a>见东方遣无央数菩萨。<a id="a-7p"></a>见南方无数菩萨。<a id="a-7q"></a>十方上至三十六天会如是。<a id="a-7r"></a>舍利弗问须菩提。<a id="a-7s"></a>怛萨阿竭随我人来到是刹也。<a id="a-7t"></a>须菩提舍利弗须臾便还。<a id="a-7u"></a>到竹园众会如故。<a id="a-7v"></a>佛问舍利弗。<a id="a-7w"></a>向观宝如来国土人民何类教授几人。<a id="a-7x"></a>须菩提舍利弗白佛言。<a id="a-7y"></a>观彼国悉如今日会竹园中时也。<a id="a-7z"></a>舍利弗为佛作礼。<a id="a-80"></a>佛功德甚尊。<a id="a-81"></a>今大会诸天人民。<a id="a-82"></a>得见明乃如是。<a id="a-83"></a>三弥菩萨从坐起。<a id="a-84"></a>正衣服。<a id="a-85"></a>头面着地。<a id="a-86"></a>为佛作礼。<a id="a-87"></a>愿欲所问。<a id="a-88"></a>佛言。<a id="a-89"></a>善哉善哉当问。<a id="a-8A"></a>三弥菩萨白佛言。<a id="a-8B"></a>无生之法有想无。<a id="a-8C"></a>未起之想有识无。<a id="a-8D"></a>泥洹寂然有无。<a id="a-8E"></a>泥曰不起有形无形者。<a id="a-8F"></a>在彼间教。<a id="a-8G"></a>生死立处。<a id="a-8H"></a>谁是主者。<a id="a-8I"></a>以空造空是为主。<a id="a-8J"></a>三弥闻佛解说是事如是。<a id="a-8K"></a>即时诸天及人八万六千人。<a id="a-8L"></a>即得无所从生法忍。<a id="a-8M"></a>即住虚空中去地百六十丈。<a id="a-8N"></a>来下为佛作礼。<a id="a-8O"></a>是时三千大千日月即复大动。<a id="a-8P"></a>弥勒菩萨从坐起。<a id="a-8Q"></a>为佛作礼。<a id="a-8R"></a>问佛言。<a id="a-8S"></a>向者地大动。<a id="a-8T"></a>是何之应。<a id="a-8U"></a>佛语弥勒菩萨言。<a id="a-8V"></a>所以地大动者。<a id="a-8W"></a>非但刹动。<a id="a-8X"></a>十方诸佛刹悉复动。<a id="a-8Y"></a>亦复各各八万六千诸天及人。<a id="a-8Z"></a>得无所从生法住。<a id="a-8a"></a>即住虚空中。<a id="a-8b"></a>如是以故地大动耳。<a id="a-8c"></a>弥勒白佛言。<a id="a-8d"></a>何从致若有发意常当六法。<a id="a-8e"></a>何等为六。<a id="a-8f"></a>一法者知三十六天。<a id="a-8g"></a>当得佛者。<a id="a-8h"></a>未得莂者。<a id="a-8i"></a>我当往莂之。<a id="a-8j"></a>不与十方天下人共知之。<a id="a-8k"></a>二法者三千大千日月中。<a id="a-8l"></a>善男子善女人当得佛。<a id="a-8m"></a>我悉当往莂之。<a id="a-8n"></a>不与十方天下人共知之。<a id="a-8o"></a>三法者百千泥犁中人。<a id="a-8p"></a>当得佛者。<a id="a-8q"></a>我悉往莂之。<a id="a-8r"></a>不与十方天下人共知之。<a id="a-8s"></a>四法者十方人绝命当所生处我悉知之。<a id="a-8t"></a>不与十方天下人共知之。<a id="a-8u"></a>五法者十方天下人命尽我悉知之。<a id="a-8v"></a>不与十方天下人共知之。<a id="a-8w"></a>六法者十方诸佛当取泥洹不取泥洹者。<a id="a-8x"></a>不与十方天下人共知之也是为六法住。<a id="a-8y"></a>从是疾得无所从生法忍。<a id="a-8z"></a>弥勒菩萨复白佛言。<a id="a-90"></a>是三昧甚尊甚尊。<a id="a-91"></a>今我欲使来会者悉得是三昧。<a id="a-92"></a>当行何等法。<a id="a-93"></a>佛言。<a id="a-94"></a>当行九法。<a id="a-95"></a>何等为九。<a id="a-96"></a>一法者视诸法悉清净无边。<a id="a-97"></a>二法者视天悉清净。<a id="a-98"></a>三法者视诸生死亦清净无边。<a id="a-99"></a>四法者视五道悉清净。<a id="a-9A"></a>五法者于欲无所求悉清净。<a id="a-9B"></a>六法者视三界色悉清净无有边。<a id="a-9C"></a>七法者见诸泥犁悉清净无边。<a id="a-9D"></a>八法者观视泥洹悉无边。<a id="a-9E"></a>九法者十方无有举名者。<a id="a-9F"></a>是为九法。<a id="a-9G"></a>作是行者疾得是三昧。<a id="a-9H"></a>弥勒白佛言。<a id="a-9I"></a>说是如来时。<a id="a-9J"></a>即得六万三昧。<a id="a-9K"></a>三昧乃有边幅无如得六万三昧。<a id="a-9L"></a>是为有边幅耶。<a id="a-9M"></a>佛言。<a id="a-9N"></a>虽得六万三昧但有名耳。<a id="a-9O"></a>不可极尽三昧悉具足。<a id="a-9P"></a>佛言。<a id="a-9Q"></a>三昧非但一辈。<a id="a-9R"></a>有无念三昧。<a id="a-9S"></a>有离欲三昧。<a id="a-9T"></a>有坐听十方佛三昧。<a id="a-9U"></a>有庄严诸佛国土华香三昧。<a id="a-9V"></a>有所说法一切人悉还本三昧。<a id="a-9W"></a>有出诸欲无还想三昧。<a id="a-9X"></a>有说经时化为百种音乐声三昧。<a id="a-9Y"></a>有说法亿千万佛国华香自然来三昧。<a id="a-9Z"></a>有伏诸魔三昧。<a id="a-9a"></a>有发师子意独行独步三昧。<a id="a-9b"></a>有所向处莫不发阿耨多罗三耶三菩提三昧。<a id="a-9c"></a>有所在处莫不供养者三昧。<a id="a-9d"></a>有乱风一起时如佛说经声三昧。<a id="a-9e"></a>有所向门莫不开三昧。<a id="a-9f"></a>有所处悉师子座为现三昧。<a id="a-9g"></a>有飞到十方三昧。<a id="a-9h"></a>有所向门十方菩萨往来无极三昧。<a id="a-9i"></a>有所知十方人意三昧。<a id="a-9j"></a>有坏灭诸想三昧。<a id="a-9k"></a>有坏灭诸识三昧。<a id="a-9l"></a>有合十方诸刹土合为一刹三昧。<a id="a-9m"></a>有发意不尽三昧。<a id="a-9n"></a>有视三界中了不有一人三昧。<a id="a-9o"></a>有从一佛国到一佛国三昧。<a id="a-9p"></a>有所在处令法不断绝三昧。<a id="a-9q"></a>有所在处常与佛相遇三昧。<a id="a-9r"></a>有坐观十方大兵大火大水大风于其中不恐怖悉住教导之二昧。<a id="a-9s"></a>有所在处但以法作器三昧。<a id="a-9t"></a>有善男子善女人闻是三昧。<a id="a-9u"></a>即得住无还之想三昧。<a id="a-9v"></a>是三昧大多不可极尽故。<a id="a-9w"></a>住大会说之。<a id="a-9x"></a>有无名三昧。<a id="a-9y"></a>有住诸法三昧。<a id="a-9z"></a>有名诸慧三昧。<a id="a-A0"></a>有教法三昧。<a id="a-A1"></a>有灭坏罗汉辟支佛三昧。<a id="a-A2"></a>有法宝三昧。<a id="a-A3"></a>有总持无名法三昧。<a id="a-A4"></a>有知人意三昧。<a id="a-A5"></a>有断诸烦荷三昧。<a id="a-A6"></a>有制力欲觉三昧。<a id="a-A7"></a>有十种力三昧。<a id="a-A8"></a>有智慧三昧。<a id="a-A9"></a>有光明所行处三昧。<a id="a-AA"></a>有不可计三昧。<a id="a-AB"></a>有见法时如水中影三昧。<a id="a-AC"></a>有不可尽净慧三昧。<a id="a-AD"></a>有人空众恶无有无愿想三昧。<a id="a-AE"></a>有住禅乃到泥洹三昧。<a id="a-AF"></a>有譬若金刚无秽三昧。<a id="a-AG"></a>有无极明三昧有度诸烦荷已尽三昧。<a id="a-AH"></a>有广大水法三昧。<a id="a-AI"></a>有庄严大船三昧。<a id="a-AJ"></a>有入无名三昧。<a id="a-AK"></a>有不可尽喜意三昧。<a id="a-AL"></a>有总持无忘三昧。<a id="a-AM"></a>有在冥悉令明三昧。<a id="a-AN"></a>有所乐悉乐三昧。<a id="a-AO"></a>有慈行三昧。<a id="a-AP"></a>有净大哀三昧。<a id="a-AQ"></a>有入等心三昧。<a id="a-AR"></a>有出等心三昧。<a id="a-AS"></a>有名已脱未脱三昧。<a id="a-AT"></a>有光明所从来处三昧。<a id="a-AU"></a>有晓无所不晓三昧。<a id="a-AV"></a>有脱慧脱教三昧。<a id="a-AW"></a>有金色莲华为现三昧。<a id="a-AX"></a>有无离无常三昧。<a id="a-AY"></a>有尊智慧无生三昧。<a id="a-AZ"></a>有勇猛无所不伏三昧。<a id="a-Aa"></a>有开辟诸刹三昧。<a id="a-Ab"></a>有清净于无形三昧。<a id="a-Ac"></a>有无名珍宝三昧。<a id="a-Ad"></a>有如海无所不受三昧。<a id="a-Ae"></a>有神足广大三昧。<a id="a-Af"></a>有弹指顷无所不及三昧。<a id="a-Ag"></a>昙摩竭菩萨语舍利弗言。<a id="a-Ah"></a>所问慧住故曰不可极。<a id="a-Ai"></a>应时闻所闻如意不自贡高。<a id="a-Aj"></a>所作不妄常敬意如所教。<a id="a-Ak"></a>习慧用意无所受故不失礼节。<a id="a-Al"></a>所作法不妄不乱。<a id="a-Am"></a>意如珍宝除诸老病。<a id="a-An"></a>以意为法器也。<a id="a-Ao"></a>是为乐忍辱。<a id="a-Ap"></a>所思但想。<a id="a-Aq"></a>诸所乐但法意。<a id="a-Ar"></a>慧不有足时。<a id="a-As"></a>所施无所惜。<a id="a-At"></a>与无适莫。<a id="a-Au"></a>所问谛意观。<a id="a-Av"></a>欢喜无所得。<a id="a-Aw"></a>其意已悦身体悉为轻。<a id="a-Ax"></a>意不在外道。<a id="a-Ay"></a>但欲闻法味及毗罗经。<a id="a-Az"></a>但欲闻沤和拘舍罗。<a id="a-B0"></a>但欲闻四平等心。<a id="a-B1"></a>但欲闻无底法如意无异念。<a id="a-B2"></a>欲意受沤和拘舍罗。<a id="a-B3"></a>欲闻无所从生法不贪观。<a id="a-B4"></a>但欲慈度之。<a id="a-B5"></a>欲知无常声。<a id="a-B6"></a>欲知寂然之意。<a id="a-B7"></a>欲知空复空。<a id="a-B8"></a>欲知无想生死及布施。<a id="a-B9"></a>一切不欲闻。<a id="a-BA"></a>但欲闻音乐。<a id="a-BB"></a>随乐十方中。<a id="a-BC"></a>忠信以作。<a id="a-BD"></a>正降伏诸欲根。<a id="a-BE"></a>昙摩竭菩萨从坐起。<a id="a-BF"></a>正衣服白佛言。<a id="a-BG"></a>菩萨已得宝如来三昧。<a id="a-BH"></a>自在所为众慧已具。<a id="a-BI"></a>便得三宝。<a id="a-BJ"></a>何等为三宝。<a id="a-BK"></a>一者譬如水中影。<a id="a-BL"></a>影亦不在水中。<a id="a-BM"></a>亦不在水外。<a id="a-BN"></a>菩萨于是间坐。<a id="a-BO"></a>其身悉在十方。<a id="a-BP"></a>其身亦不在十方。<a id="a-BQ"></a>二者菩萨于是间坐。<a id="a-BR"></a>分身悉现十方佛前坐。<a id="a-BS"></a>其身亦不在十方佛前坐。<a id="a-BT"></a>三者譬如山中呼响音声还报。<a id="a-BU"></a>音响亦不在中。<a id="a-BV"></a>亦不在外。<a id="a-BW"></a>菩萨于是坐。<a id="a-BX"></a>悉遥说十方诸菩萨事。<a id="a-BY"></a>十方诸菩萨亦无来到彼者。<a id="a-BZ"></a>彼亦无往者如是。<a id="a-Ba"></a>佛语昙摩竭菩萨。<a id="a-Bb"></a>已得陀邻尼门。<a id="a-Bc"></a>譬如持弓弩布矢。<a id="a-Bd"></a>在所欲射无所不到。<a id="a-Be"></a>菩萨持一慧入万慧。<a id="a-Bf"></a>靡所不至如是。<a id="a-Bg"></a>佛言昙摩竭菩萨。<a id="a-Bh"></a>若乃见阿须伦欲兴兵时。<a id="a-Bi"></a>弹指顷兵便到二十八天。<a id="a-Bj"></a>中间无空缺。<a id="a-Bk"></a>菩萨以次第九。<a id="a-Bl"></a>以下说法时如是。</p>
  <p id="aBm">如来菩萨语舍利弗言。<a id="a-Bn"></a>净者贪欲消伏。<a id="a-Bo"></a>其意无贪欲者是不可尽。<a id="a-Bp"></a>其诸恶意者不能复乱。<a id="a-Bq"></a>其意护于恶意。<a id="a-Br"></a>是故不可尽。<a id="a-Bs"></a>其意嗔恚有形欲贪高。<a id="a-Bt"></a>诸所不可索可作者。<a id="a-Bu"></a>菩萨常欲护是意。<a id="a-Bv"></a>知不可尽去。<a id="a-Bw"></a>无瞻诸垢。<a id="a-Bx"></a>当知是意不可尽。<a id="a-By"></a>护者不令懈怠。<a id="a-Bz"></a>当知其意不可尽。<a id="a-C0"></a>其狂乱者轻已法护之。<a id="a-C1"></a>当知是意不可极。<a id="a-C2"></a>无智慧者欲护之。<a id="a-C3"></a>当知其意不可极。<a id="a-C4"></a>一切以法施与以法脱之。<a id="a-C5"></a>当知其意不可尽。<a id="a-C6"></a>欲教一切人皆令为功德。<a id="a-C7"></a>当知其意不可尽极。<a id="a-C8"></a>如来语舍利弗言。<a id="a-C9"></a>菩萨有四法。<a id="a-CA"></a>何等为四。<a id="a-CB"></a>一者意作陀邻尼行不可尽。<a id="a-CC"></a>二者陀邻尼行不可尽。<a id="a-CD"></a>三者教一切人是不可尽。<a id="a-CE"></a>四者不厌学问故陀邻尼不可尽。<a id="a-CF"></a>如来菩萨复语舍利弗。<a id="a-CG"></a>复有四事不可极。<a id="a-CH"></a>一者上脱中脱不可尽。<a id="a-CI"></a>二者四马之路不可极。<a id="a-CJ"></a>三者可意之王不可极。<a id="a-CK"></a>四者十二因缘无有主不可尽极。<a id="a-CL"></a>如是为不可极。<a id="a-CM"></a>如来菩萨语舍利弗。<a id="a-CN"></a>复有八法不可尽。<a id="a-CO"></a>何等为八。<a id="a-CP"></a>一者无我之语不可极。<a id="a-CQ"></a>二者无作之极想不可极。<a id="a-CR"></a>三者寂寞泥洹之语不可极。<a id="a-CS"></a>四者菩萨所度不可极。<a id="a-CT"></a>五者大海流水无有懈惓不可极。<a id="a-CU"></a>六者众恶无垢不可极。<a id="a-CV"></a>七者苦痛之声不可极。<a id="a-CW"></a>八者去来之想不可极。<a id="a-CX"></a>是为八法所度无主不可极。<a id="a-CY"></a>如来菩萨语舍利弗复有九法不可极。<a id="a-CZ"></a>何等为九法。<a id="a-Ca"></a>一者诸佛刹土不可极。<a id="a-Cb"></a>二者诸菩萨所从来处不可极。<a id="a-Cc"></a>三者发阿耨多罗三耶三菩提者不可极。<a id="a-Cd"></a>四者失愿取罗汉辟支佛不可极。<a id="a-Ce"></a>五者十方菩萨从一佛刹土。<a id="a-Cf"></a>飞到一佛刹土不可极。<a id="a-Cg"></a>六者六波罗蜜不可极。<a id="a-Ch"></a>七者三昧不可极。<a id="a-Ci"></a>八者过于泥洹亦如化视之无极。<a id="a-Cj"></a>九者三界不可极。<a id="a-Ck"></a>是为九法不可极。</p>
  <p id="aCl">如来语舍利弗言。<a id="a-Cm"></a>菩萨有三十二宝。<a id="a-Cn"></a>何谓三十二宝。<a id="a-Co"></a>一者其心不着爱欲。<a id="a-Cp"></a>是忍辱不可极。<a id="a-Cq"></a>是即为宝。<a id="a-Cr"></a>二者不起是我非我亦无所造。<a id="a-Cs"></a>是故忍辱不可极。<a id="a-Ct"></a>是即为宝。<a id="a-Cu"></a>三者不念一切善恶。<a id="a-Cv"></a>是为忍辱不可极。<a id="a-Cw"></a>是即为宝。<a id="a-Cx"></a>四者不恒心意于一切。<a id="a-Cy"></a>是为忍辱不可极。<a id="a-Cz"></a>是即为宝。<a id="a-D0"></a>五者不嗔怒向于一切人。<a id="a-D1"></a>是为忍辱不可极。<a id="a-D2"></a>是即为宝。<a id="a-D3"></a>六者不怀念他人乱恶。<a id="a-D4"></a>是为忍辱不可极。<a id="a-D5"></a>是即为宝。<a id="a-D6"></a>七者亦不妄娆人有所击。<a id="a-D7"></a>是为忍辱不可极。<a id="a-D8"></a>是即为宝。<a id="a-D9"></a>八者不调戏于大会中。<a id="a-DA"></a>是为忍辱不可极。<a id="a-DB"></a>是即为宝。<a id="a-DC"></a>九者自护护他人身。<a id="a-DD"></a>是为忍辱不可极。<a id="a-DE"></a>是即为宝。<a id="a-DF"></a>十者若贫穷者给护之后不从有所悕望。<a id="a-DG"></a>是为忍辱不可极。<a id="a-DH"></a>是即为宝。<a id="a-DI"></a>十一者自护不随恶知识不随众会。<a id="a-DJ"></a>是为忍辱不可极。<a id="a-DK"></a>是即为宝。<a id="a-DL"></a>十二者无爱欲意于身于他人身。<a id="a-DM"></a>是为忍辱不可极。<a id="a-DN"></a>是即为宝。<a id="a-DO"></a>十三者不起诸想无念于菩萨如弹指顷。<a id="a-DP"></a>是为忍辱不可极。<a id="a-DQ"></a>是即为宝。<a id="a-DR"></a>十四者护功德庄严身相。<a id="a-DS"></a>是为忍辱不可极。<a id="a-DT"></a>是即为宝。<a id="a-DU"></a>十五者信作善不离于三昧。<a id="a-DV"></a>是为忍辱不可极。<a id="a-DW"></a>是即为宝。<a id="a-DX"></a>十六者口不妄语。<a id="a-DY"></a>是为忍辱不可极。<a id="a-DZ"></a>是即为宝。<a id="a-Da"></a>十七者心净。<a id="a-Db"></a>是为忍辱不可极。<a id="a-Dc"></a>是即为宝。<a id="a-Dd"></a>十八者坚住善知识世世与相随不舍。<a id="a-De"></a>不于他处说其过失。<a id="a-Df"></a>不说之恶。<a id="a-Dg"></a>是为忍辱不可极。<a id="a-Dh"></a>是即为宝。<a id="a-Di"></a>十九者自挍计他人有恶者我亦有恶。<a id="a-Dj"></a>是为忍辱不可极。<a id="a-Dk"></a>是即为宝。<a id="a-Dl"></a>二十者所念无有邪即觉。<a id="a-Dm"></a>是为忍辱不可极。<a id="a-Dn"></a>是即为宝。<a id="a-Do"></a>二十一者软心和意。<a id="a-Dp"></a>是为忍辱不可极。<a id="a-Dq"></a>是即为宝。<a id="a-Dr"></a>二十二者护恶人令心不起。<a id="a-Ds"></a>是为忍辱不可极。<a id="a-Dt"></a>是即为宝。<a id="a-Du"></a>二十三者生于诸天教导诸天。<a id="a-Dv"></a>是为忍辱不可极。<a id="a-Dw"></a>是即为宝。<a id="a-Dx"></a>二十四者生天上世间教两道中不更三恶道。<a id="a-Dy"></a>是为忍辱不可极。<a id="a-Dz"></a>是即为宝。<a id="a-E0"></a>二十五者具足诸种好。<a id="a-E1"></a>是为忍辱不可极。<a id="a-E2"></a>是即为宝。<a id="a-E3"></a>二十六者得音如梵天声。<a id="a-E4"></a>是为忍辱不可极。<a id="a-E5"></a>是即为宝。<a id="a-E6"></a>二十七者脱淫怒痴。<a id="a-E7"></a>是为忍辱不可极。<a id="a-E8"></a>是即为宝。<a id="a-E9"></a>二十八者不于诸色与名。<a id="a-EA"></a>是为忍辱不可极。<a id="a-EB"></a>是即为宝。<a id="a-EC"></a>二十九者所作功德不着但欲起众法耳。<a id="a-ED"></a>是为忍辱不可极。<a id="a-EE"></a>是即为宝。<a id="a-EF"></a>三十者降伏诸外道。<a id="a-EG"></a>是为忍辱不可极。<a id="a-EH"></a>是即为宝。<a id="a-EI"></a>三十一者已出于众侯中。<a id="a-EJ"></a>是为忍辱不可极。<a id="a-EK"></a>是即为宝。<a id="a-EL"></a>三十二者具足诸佛法使不伤毁。<a id="a-EM"></a>是为忍辱不可极。<a id="a-EN"></a>是即为宝。<a id="a-EO"></a>如来菩萨语舍利弗。<a id="a-EP"></a>菩萨有三十二事。<a id="a-EQ"></a>为宝如所入。<a id="a-ER"></a>何谓三十二事。<a id="a-ES"></a>一者欲入响欲入观无所观。<a id="a-ET"></a>是即为宝。<a id="a-EU"></a>二者欲入心离心于心无主。<a id="a-EV"></a>是即宝。<a id="a-EW"></a>三者欲入身求脱本无脱者。<a id="a-EX"></a>是即宝。<a id="a-EY"></a>四者不入十二因缘无有住者。<a id="a-EZ"></a>是即宝。<a id="a-Ea"></a>五者欲入断离于不断。<a id="a-Eb"></a>是即宝。<a id="a-Ec"></a>六者欲入无常视之无形。<a id="a-Ed"></a>是即宝。<a id="a-Ee"></a>七者欲入无名主离于无名。<a id="a-Ef"></a>是即宝。<a id="a-Eg"></a>八者欲入寂不离于起。<a id="a-Eh"></a>是即宝。<a id="a-Ei"></a>九者欲入三界不离三界。<a id="a-Ej"></a>是即宝。<a id="a-Ek"></a>十者欲入受无所受。<a id="a-El"></a>是即宝。<a id="a-Em"></a>十一者欲入当来过去亦出当来过去。<a id="a-En"></a>是即宝。<a id="a-Eo"></a>十二者欲入功德观本末无主。<a id="a-Ep"></a>是即宝。<a id="a-Eq"></a>十三者欲入空空中空。<a id="a-Er"></a>是即宝。<a id="a-Es"></a>十四者欲入无想不起无想。<a id="a-Et"></a>是即宝。<a id="a-Eu"></a>十五者欲入愿不起愿。<a id="a-Ev"></a>是即宝。<a id="a-Ew"></a>十六者欲入空离想空。<a id="a-Ex"></a>是即宝。<a id="a-Ey"></a>十七者欲入三昧无有合者。<a id="a-Ez"></a>所以者何法无二法。<a id="a-F0"></a>是即宝。<a id="a-F1"></a>十八者不以三昧有所愿生处。<a id="a-F2"></a>是即宝。<a id="a-F3"></a>十九者三昧不为一切诸法作证。<a id="a-F4"></a>是即宝。<a id="a-F5"></a>二十者欲入无生之道有度者。<a id="a-F6"></a>是即宝。<a id="a-F7"></a>二十一者欲入无生处。<a id="a-F8"></a>是即宝。<a id="a-F9"></a>二十二者欲入不动摇处。<a id="a-FA"></a>是即宝。<a id="a-FB"></a>二十三者欲入一切无我不离无我。<a id="a-FC"></a>是即宝。<a id="a-FD"></a>二十四者欲与生死初无相知者。<a id="a-FE"></a>是即宝。<a id="a-FF"></a>二十五者欲与三昧初无所识者。<a id="a-FG"></a>是即宝。<a id="a-FH"></a>二十六者相欲切相知者。<a id="a-FI"></a>是即宝。<a id="a-FJ"></a>二十七者欲厌欲意。<a id="a-FK"></a>是即宝。<a id="a-FL"></a>二十八者欲入不念无有。<a id="a-FM"></a>是即宝。<a id="a-FN"></a>二十九者欲入诸陀邻尼门无所不总。<a id="a-FO"></a>是即宝。<a id="a-FP"></a>三十者欲入诸所作恶欲不为恶。<a id="a-FQ"></a>是即宝。<a id="a-FR"></a>三十一者欲入沤和拘舍罗以意作法器。<a id="a-FS"></a>是即宝。<a id="a-FT"></a>三十二者欲与万事相应不相远。<a id="a-FU"></a>是即宝。</p>
  <p id="aFV">佛语如来。<a id="a-FW"></a>譬如若欲入城会从其门。<a id="a-FX"></a>欲知因缘无所诤。<a id="a-FY"></a>欲知诤者不如自守。<a id="a-FZ"></a>欲知不欲语言者。<a id="a-Fa"></a>不如莫那中居不动者勿得转欲。<a id="a-Fb"></a>无悕望者无所想。<a id="a-Fc"></a>是故等不欲危者。<a id="a-Fd"></a>当正位谓至故。<a id="a-Fe"></a>欲有不与者。<a id="a-Ff"></a>当自守其家。<a id="a-Fg"></a>能自守者不称说。<a id="a-Fh"></a>不自高不自下者。<a id="a-Fi"></a>其人已具足故。<a id="a-Fj"></a>不欲咸者。<a id="a-Fk"></a>无而谴之者。<a id="a-Fl"></a>欲有所使者。<a id="a-Fm"></a>所作无所失。<a id="a-Fn"></a>得道亦如是无痴。<a id="a-Fo"></a>无痴者知本无故耳。<a id="a-Fp"></a>知本无者无所失故。<a id="a-Fq"></a>三世等无异。<a id="a-Fr"></a>三世无增减者不住色。<a id="a-Fs"></a>已不住色。<a id="a-Ft"></a>为不住众法也。<a id="a-Fu"></a>眼见色者。<a id="a-Fv"></a>但是眼眼精住是色也。<a id="a-Fw"></a>耳闻声声识无所住。<a id="a-Fx"></a>鼻闻香香识无所住。<a id="a-Fy"></a>口所识味味亦无所住。<a id="a-Fz"></a>身知细滑识亦无所住。<a id="a-G0"></a>意不知识。<a id="a-G1"></a>识不知意无所住。<a id="a-G2"></a>如本行无有想。<a id="a-G3"></a>慧行谛谛如我。<a id="a-G4"></a>无有我是我所。<a id="a-G5"></a>非识法见我。<a id="a-G6"></a>但见无我名者慧不知诸所有亦不知慧。<a id="a-G7"></a>欲不知习。<a id="a-G8"></a>习不知慧。<a id="a-G9"></a>慧不知身。<a id="a-GA"></a>身不知慧。<a id="a-GB"></a>菩萨其心不离其心是非耶。<a id="a-GC"></a>昙摩竭菩萨白佛言。<a id="a-GD"></a>天中天。<a id="a-GE"></a>道不与想合。<a id="a-GF"></a>为有合者无。<a id="a-GG"></a>佛语菩萨。<a id="a-GH"></a>诸法不以为证。<a id="a-GI"></a>但以音响为法。<a id="a-GJ"></a>譬若人吹长笛。<a id="a-GK"></a>音声悲快与歌相入。<a id="a-GL"></a>知歌气笛气合同一音出。<a id="a-GM"></a>菩萨诸三昧亦如是。<a id="a-GN"></a>诸法无生坏者。<a id="a-GO"></a>亦离于坏灭。<a id="a-GP"></a>诸化亦如是。<a id="a-GQ"></a>诸念亦如是。<a id="a-GR"></a>诸觉亦如是。<a id="a-GS"></a>诸生无名离于无名。<a id="a-GT"></a>诸念无名离于无名。<a id="a-GU"></a>诸化无名离于无名。<a id="a-GV"></a>觉无诸名离于无名。<a id="a-GW"></a>无处我不想之。<a id="a-GX"></a>但无作之想为离。<a id="a-GY"></a>但已无作之作。<a id="a-GZ"></a>已为作想。<a id="a-Ga"></a>想行寂然。<a id="a-Gb"></a>都无所著。<a id="a-Gc"></a>法非欲一切皆然。</p>
  <p id="aGd">如来正衣服白正觉言。<a id="a-Ge"></a>诸法不起。<a id="a-Gf"></a>今复欲问如来。<a id="a-Gg"></a>昙摩竭菩萨向者所问。<a id="a-Gh"></a>欲决断大疑。<a id="a-Gi"></a>各还本处。<a id="a-Gj"></a>佛语如来。<a id="a-Gk"></a>诸法若生处无有处。<a id="a-Gl"></a>若化处无有处。<a id="a-Gm"></a>诸法若觉处无觉处。<a id="a-Gn"></a>诸法若念处无念处。<a id="a-Go"></a>如来菩萨白天中天言。<a id="a-Gp"></a>生生处有生处无。<a id="a-Gq"></a>化化处有化无。<a id="a-Gr"></a>无念处有念无。<a id="a-Gs"></a>无觉处有觉无。<a id="a-Gt"></a>如来言。<a id="a-Gu"></a>生生复生泥洹生。<a id="a-Gv"></a>是为合。<a id="a-Gw"></a>怛萨阿竭意非合。<a id="a-Gx"></a>生生复生不生泥洹生是不合。<a id="a-Gy"></a>怛萨阿竭意是合。<a id="a-Gz"></a>化化复化泥洹化是为合。<a id="a-H0"></a>怛萨阿竭意非合。<a id="a-H1"></a>化化复化不化泥洹化。<a id="a-H2"></a>是为不合。<a id="a-H3"></a>怛萨阿竭意是合。<a id="a-H4"></a>念念复念泥洹念。<a id="a-H5"></a>是为合。<a id="a-H6"></a>怛萨阿竭意非合。<a id="a-H7"></a>念念不念泥洹念。<a id="a-H8"></a>是不合。<a id="a-H9"></a>怛萨阿竭意是合。<a id="a-HA"></a>觉觉复觉泥洹觉。<a id="a-HB"></a>是为合。<a id="a-HC"></a>怛萨阿竭意不合。<a id="a-HD"></a>觉觉复觉不觉泥洹觉。<a id="a-HE"></a>是为不合。<a id="a-HF"></a>怛萨阿竭意是合。<a id="a-HG"></a>文殊菩萨说偈言。</p>
  <p id="aHH">法者无有生　　合为一刹耳</p>
  <p id="aHI">生生不复生　　泥洹皆如是</p>
  <p id="aHJ">化者从本无　　化化无脱者</p>
  <p id="aHK">化与泥洹等　　寂然无处所</p>
  <p id="aHL">念者本无识　　发念因空耳</p>
  <p id="aHM">泥洹与念等　　所念谛如是</p>
  <p id="aHN">觉觉平等等　　所觉无所到</p>
  <p id="aHO">所觉无常住　　是故怛萨竭</p>
  <p id="aHP">化处无有处　　所觉无所到</p>
  <p id="aHQ">若化无处所　　诸法皆如是</p>
  <p id="aHR">生处有本无　　无生是其处</p>
  <p id="aHS">化处无名处　　一切为三昧</p>
  <p id="aHT">念处有念无　　从空到是处</p>
  <p id="aHU">非本无所谛　　其慧已如是</p>
  <p id="aHV">觉不行相连　　觉不离其处</p>
  <p id="aHW">行从觉见谛　　离觉无有脱</p>
  <p id="aHX">所生法不绝　　所在常如是</p>
  <p id="aHY">三千日月中　　所明无有上</p>
  <p id="aHZ">法有非思想　　可得还行者</p>
  <p id="aHa">于欲不起垢　　非空亦非想</p>
  <p id="aHb">如来意常净　　亦不处法名</p>
  <p id="aHc">所脱非常住　　一切如本处</p>
  <p id="aHd">华香自然来　　所出无处所</p>
  <p id="aHe">清净意无处　　所有皆悉尔</p>
  <p id="aHf">千岁枯树生　　皆从发意起</p>
  <p id="aHg">皆见大光明　　世间最无有</p>
  <p id="aHh">虚空为音乐　　昼夜光明现</p>
  <p id="aHi">是时及大会　　悉发菩萨意</p>
  <p id="aHj">人民大欢欣　　皆得闻是经</p>
  <p id="aHk">即动三千刹　　得受不动身</p>
  <p id="aHl">寂然法为现　　无名是其应</p>
  <p id="aHm">何况世所有　　一切皆如是</p>
  <p id="aHn">清净不为定　　痴慧本无现</p>
  <p id="aHo">清痴合用本　　慧本无脱者</p>
  <p id="aHp">三昧无所造　　一切皆如是</p>
  <p id="aHq">菩萨住道地　　在意所从生</p>
  <p id="aHr">五事不可亲　　今堕五道中</p>
  <p id="aHs">远离如是行　　得佛达十方</p>
  <p id="aHt">百日法为时　　奉行是三昧</p>
  <p id="aHu">皆从诸刹来　　飞到怛萨前</p>
  <p id="aHv">诸天及国王　　悉得见佛身</p>
  <p id="aHw">志意大欢喜　　身体为悉轻</p>
  <p id="aHx">不当以色想　　观法有三千</p>
  <p id="aHy">般若毗罗法　　所处无三千</p>
  <p id="aHz">如来本发意　　愿不离十方</p>
  <p id="aI0">常作大法国　　所处无三千</p>
  <p id="aI1">三界及已上　　乃到忉利天</p>
  <p id="aI2">悉阿陀那佛　　其号天中天</p>
  <p id="aI3">发意到其国　　须臾复来还</p>
  <p id="aI4">摩提那菩萨　　飞到竹园中</p>
  <p id="aI5">舍利弗白如来言。<a id="a-I6"></a>愿复有所问。<a id="a-I7"></a>如来所从来处刹土。<a id="a-I8"></a>何类厚薄。<a id="a-I9"></a>何如本愿。<a id="a-IA"></a>何如无极国土。<a id="a-IB"></a>如来语舍利弗言。<a id="a-IC"></a>本愿无极。<a id="a-ID"></a>无极国中悉菩萨。<a id="a-IE"></a>无阿罗汉之名。<a id="a-IF"></a>无女人之声。<a id="a-IG"></a>宫殿皆水精。<a id="a-IH"></a>黄金为树。<a id="a-II"></a>白银为叶。<a id="a-IJ"></a>珊瑚马瑙为实。<a id="a-IK"></a>铫铫鐄鐄非世所明。<a id="a-IL"></a>诸菩萨皆生莲华中。<a id="a-IM"></a>如来语舍利弗言。<a id="a-IN"></a>舍利弗。<a id="a-IO"></a>我发愿已来所度不还。<a id="a-IP"></a>无愿不极所愿也。<a id="a-IQ"></a>珍宝金银树木。<a id="a-IR"></a>我欲皆不欲耶。<a id="a-IS"></a>法者无起之处起。<a id="a-IT"></a>愿珍宝是非思想耶。<a id="a-IU"></a>百千亿佛刹土有起愿者。<a id="a-IV"></a>今复还是无极之想愿也。<a id="a-IW"></a>舍利弗白如来言。<a id="a-IX"></a>宝如来时持亿万种华来。<a id="a-IY"></a>各各异色。<a id="a-IZ"></a>岂非想耶。<a id="a-Ia"></a>如来语舍利弗。<a id="a-Ib"></a>是无形之华。<a id="a-Ic"></a>但已华作法器授之耳。<a id="a-Id"></a>诸菩萨以花所竹园中者。<a id="a-Ie"></a>悉已法授之。<a id="a-If"></a>不于中愿生。<a id="a-Ig"></a>持华为主。<a id="a-Ih"></a>不于华中生也。<a id="a-Ii"></a>如来语舍利弗。<a id="a-Ij"></a>若初见佛形像不。<a id="a-Ik"></a>舍利弗言见之。<a id="a-Il"></a>人悉为佛像作礼。<a id="a-Im"></a>其佛威神无有不归之者。<a id="a-In"></a>其中有道威神无。<a id="a-Io"></a>舍利弗言。<a id="a-Ip"></a>威神在何所。<a id="a-Iq"></a>如来言。<a id="a-Ir"></a>亦不在像中。<a id="a-Is"></a>亦不离于像。<a id="a-It"></a>但有想者言有威神耳。<a id="a-Iu"></a>观之了无威神愿者。<a id="a-Iv"></a>譬如忉利天上有树名拘者。<a id="a-Iw"></a>而华炽盛。<a id="a-Ix"></a>诸天莫不爱乐者。<a id="a-Iy"></a>菩萨已法为一切识可意王。<a id="a-Iz"></a>作眼目耳。<a id="a-J0"></a>道者俱无。<a id="a-J1"></a>但以意作器耳。<a id="a-J2"></a>舍利弗言。<a id="a-J3"></a>意者独有主耶。<a id="a-J4"></a>如来言。<a id="a-J5"></a>意者与诸法合。<a id="a-J6"></a>诸法与意合。<a id="a-J7"></a>道者无主。<a id="a-J8"></a>但以无起作主耳。<a id="a-J9"></a>是故为法器。<a id="a-JA"></a>如来语舍利弗。<a id="a-JB"></a>若见化未。<a id="a-JC"></a>舍利弗言见之。<a id="a-JD"></a>如来言。<a id="a-JE"></a>化道径在何所去。<a id="a-JF"></a>来到何许。<a id="a-JG"></a>从何所来。<a id="a-JH"></a>有道路无。<a id="a-JI"></a>舍利弗言。<a id="a-JJ"></a>化无有道径。<a id="a-JK"></a>何知为化。<a id="a-JL"></a>舍利弗言。<a id="a-JM"></a>但见化成时了不见本末。<a id="a-JN"></a>故呼之为化耳。<a id="a-JO"></a>如来化无所有。<a id="a-JP"></a>舍利弗言。<a id="a-JQ"></a>见者不见到见耶。<a id="a-JR"></a>舍利弗白如来言。<a id="a-JS"></a>无所见。<a id="a-JT"></a>何等为见者。<a id="a-JU"></a>如来答言。<a id="a-JV"></a>诸想如化是为见。<a id="a-JW"></a>未起法如化是为见。<a id="a-JX"></a>未来法无有名是为见。<a id="a-JY"></a>无造法是为见。<a id="a-JZ"></a>未作法是为见。<a id="a-Ja"></a>无有造化者是故见。<a id="a-Jb"></a>但作无名之想是为见。<a id="a-Jc"></a>但作无造之化是为见。<a id="a-Jd"></a>舍利弗言。<a id="a-Je"></a>云何于是见中为有往来无。<a id="a-Jf"></a>如来答言。<a id="a-Jg"></a>故无往来者已故为是见。<a id="a-Jh"></a>设使有往来者。<a id="a-Ji"></a>是不为是见。<a id="a-Jj"></a>是为到见耳。<a id="a-Jk"></a>如来见事。</p>
 </body>
</html>