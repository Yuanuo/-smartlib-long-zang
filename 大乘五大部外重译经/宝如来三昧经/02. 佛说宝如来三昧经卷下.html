<!doctype html>
<html id="z3IBTq8QP" data-ver="1137">
 <head>
  <meta charset="utf-8">
  <meta author="祇多蜜">
  <meta library="龙藏">
  <meta catalog="大乘五大部外重译经">
  <meta period="东晋">
 </head>
 <body>
  <h1 id="a1">佛说宝如来三昧经卷下</h1>
  <p id="a2">舍利弗问如来言。<a id="a-3"></a>乃有断法轮者无。<a id="a-4"></a>如来答舍利弗言。<a id="a-5"></a>菩萨若已见无形之门。<a id="a-6"></a>是为已断轮门已空可缺。<a id="a-7"></a>其脱无脱者可致于空。<a id="a-8"></a>譬若空无所不入。<a id="a-9"></a>何以故睹无有处用。<a id="a-A"></a>是故无所不入用脱于本故。<a id="a-B"></a>其轮不转故。<a id="a-C"></a>昙摩竭菩萨白如来菩萨言。<a id="a-D"></a>诸新学者摩诃萨。<a id="a-E"></a>我欲令得是法定。<a id="a-F"></a>如来答昙摩竭菩萨言。<a id="a-G"></a>欲得是三昧者。<a id="a-H"></a>当行九法。<a id="a-I"></a>何等九法。<a id="a-J"></a>一者当定十方天下人悉令作菩萨。<a id="a-K"></a>二者见诸恶意令心了不起。<a id="a-L"></a>是为定。<a id="a-M"></a>三者视五道勤苦悉欲得脱之。<a id="a-N"></a>是为定。<a id="a-O"></a>四者痴涂于其中不起吾我。<a id="a-P"></a>是为定意。<a id="a-Q"></a>五者视诸冥悉令明。<a id="a-R"></a>是为定意。<a id="a-S"></a>六者所作功德悉令不失。<a id="a-T"></a>是为定。<a id="a-U"></a>七者视十方天下人皆令为等。<a id="a-V"></a>是为定意。<a id="a-W"></a>八者观当来过去诸可意王。<a id="a-X"></a>勿令复使有作之识。<a id="a-Y"></a>是为定。<a id="a-Z"></a>九法者悉使千亿佛刹土人悉不动转者。<a id="a-a"></a>是为定意。<a id="a-b"></a>菩萨从是疾得三昧。<a id="a-c"></a>弥勒菩萨问如来言。<a id="a-d"></a>今日敢来在会者。<a id="a-e"></a>何所菩萨不发阿耨多罗三耶三菩心。<a id="a-f"></a>佛语弥勒。<a id="a-g"></a>往昔沙楼陀佛时。<a id="a-h"></a>我初发意学悉为众垢所盖。<a id="a-i"></a>不得大慧。<a id="a-j"></a>但闻菩萨谓发意。<a id="a-k"></a>当至其处起想识空。<a id="a-l"></a>不得善知识。<a id="a-m"></a>不逮沤和拘舍罗。<a id="a-n"></a>远离善知识。<a id="a-o"></a>为欲王所欺。<a id="a-p"></a>可意王断。<a id="a-q"></a>如是令我失波罗蜜失意。<a id="a-r"></a>没六十二劫后。<a id="a-s"></a>与法自然佛会。<a id="a-t"></a>断我诸可便得还本。<a id="a-u"></a>即得乐于空中住。<a id="a-v"></a>断诸可根即见慧门。<a id="a-w"></a>便得无动之形。<a id="a-x"></a>从是转行便断法轮。<a id="a-y"></a>是时从正觉。<a id="a-z"></a>受是三昧。<a id="a-10"></a>虽六十二劫发意。<a id="a-11"></a>于法无益。<a id="a-12"></a>后与自然法佛会。<a id="a-13"></a>便得大树更初发意。<a id="a-14"></a>我发意时。<a id="a-15"></a>有九十亿人善男子善女人。<a id="a-16"></a>亦初发意。<a id="a-17"></a>如是为阿耨多罗三耶三菩心。<a id="a-18"></a>弥勒自谓。<a id="a-19"></a>如来发意有几事。<a id="a-1A"></a>如来言。<a id="a-1B"></a>有九法。<a id="a-1C"></a>何等为九。<a id="a-1D"></a>一者远离众会寂然。<a id="a-1E"></a>二者得善知识从受法不失。<a id="a-1F"></a>三者远恶知识。<a id="a-1G"></a>四者当远离五事。<a id="a-1H"></a>一者恶沙门。<a id="a-1I"></a>二者婆罗门。<a id="a-1J"></a>三者黄门。<a id="a-1K"></a>四者恶牛恶马恶蛇多毒。<a id="a-1L"></a>不当与从事。<a id="a-1M"></a>未得道顷令人入泥犁中。<a id="a-1N"></a>当远离之。<a id="a-1O"></a>五者初发意求罗汉辟支佛心者当远之。<a id="a-1P"></a>五者当觉众魔事。<a id="a-1Q"></a>不当与共事也。<a id="a-1R"></a>六者但当于梦见说深法。<a id="a-1S"></a>七者但为法发意不在饭。<a id="a-1T"></a>八者不当数聚会有所悕望人饭食。<a id="a-1U"></a>九者当等心于十方。<a id="a-1V"></a>当等心于三昧。<a id="a-1W"></a>于佛坐不恐怖。<a id="a-1X"></a>是为菩萨九法发意。<a id="a-1Y"></a>佛现宝如来三昧时。<a id="a-1Z"></a>有六万诸爱欲天子。<a id="a-1a"></a>皆得是三昧。<a id="a-1b"></a>是时空中飞天悉共善之。<a id="a-1c"></a>快哉。<a id="a-1d"></a>爱欲天子得闻是三昧。<a id="a-1e"></a>弥勒白佛言。<a id="a-1f"></a>是诸天子得是三昧。<a id="a-1g"></a>巍巍尊自是其主。<a id="a-1h"></a>发意持佛威神耶。<a id="a-1i"></a>佛言。<a id="a-1j"></a>是诸天子前后供养舍利。<a id="a-1k"></a>大须弥山无益于泥洹。<a id="a-1l"></a>今得是三昧前功德悉灭坏。<a id="a-1m"></a>所以者何。<a id="a-1n"></a>三昧无名处。<a id="a-1o"></a>三昧无想处。<a id="a-1p"></a>三昧无念处。<a id="a-1q"></a>三昧无形处。<a id="a-1r"></a>三昧无识处。<a id="a-1s"></a>三昧无威神处。<a id="a-1t"></a>三昧无有结行求脱处。<a id="a-1u"></a>三昧清净处。<a id="a-1v"></a>三昧是不到彼彼至是处。<a id="a-1w"></a>三昧无有是相非想处。<a id="a-1x"></a>三昧无有造作处。<a id="a-1y"></a>三昧于化无形处。<a id="a-1z"></a>三昧无生死不断无处但有名耳。<a id="a-20"></a>三昧但有响耳。<a id="a-21"></a>三昧但有音耳。<a id="a-22"></a>三昧但有开慧之处慧无所生处。<a id="a-23"></a>三昧无作器处。<a id="a-24"></a>是故三昧不可坏灭。<a id="a-25"></a>如是处三昧无出入治处。<a id="a-26"></a>三昧亦无作识处。<a id="a-27"></a>三昧无有起行处。<a id="a-28"></a>三昧不受众味受处。<a id="a-29"></a>三昧无形处。<a id="a-2A"></a>三昧无出入欲处。<a id="a-2B"></a>三昧不定诸法处。<a id="a-2C"></a>三昧无生处。<a id="a-2D"></a>三昧无应处。<a id="a-2E"></a>三昧寂然处。<a id="a-2F"></a>三昧无动处。<a id="a-2G"></a>三昧无边幅处。<a id="a-2H"></a>是三昧不可坏败。<a id="a-2I"></a>若有坏败三昧。<a id="a-2J"></a>是大痴根生之门也。<a id="a-2K"></a>故不坏败。<a id="a-2L"></a>如来语舍利弗言。<a id="a-2M"></a>有五不直不当与从事。<a id="a-2N"></a>何等为五。<a id="a-2O"></a>一者不当处法有二。<a id="a-2P"></a>二者不当于所起。<a id="a-2Q"></a>三者不当视诸法是作非作无有名之者。<a id="a-2R"></a>四者不当于当来过去有所见。<a id="a-2S"></a>五者诸法不可断。<a id="a-2T"></a>是为五法。<a id="a-2U"></a>菩萨摩诃萨得无去来之作者。<a id="a-2V"></a>疾可发阿耨多罗三耶三菩心。<a id="a-2W"></a>须菩提白佛言。<a id="a-2X"></a>若有于苦于乐者。<a id="a-2Y"></a>不言离苦乐。<a id="a-2Z"></a>是即为二法。<a id="a-2a"></a>不字为菩萨。<a id="a-2b"></a>菩萨者不中离。<a id="a-2c"></a>不止离不脱离。<a id="a-2d"></a>中无所离于所作。<a id="a-2e"></a>远无作之为作。<a id="a-2f"></a>所起如幻耳。<a id="a-2g"></a>以幻说幻之中无名。<a id="a-2h"></a>如是亦不从法得度者亦不离法。<a id="a-2i"></a>得度脱者于脱中复脱。<a id="a-2j"></a>是为无有主者。<a id="a-2k"></a>但有住名耳。<a id="a-2l"></a>于字无知名者。<a id="a-2m"></a>是为法轮断。<a id="a-2n"></a>舍利弗法轮自本清无所有。<a id="a-2o"></a>谁有断法轮者。<a id="a-2p"></a>如来语舍利弗言。<a id="a-2q"></a>不知轮有处者。<a id="a-2r"></a>是即为断。<a id="a-2s"></a>佛语如来言。<a id="a-2t"></a>贪可法者是生死根。<a id="a-2u"></a>灭法者亦为无结之作也。<a id="a-2v"></a>无作之作是为不离作。<a id="a-2w"></a>离贪诸可即为无有断有。<a id="a-2x"></a>无贪不起是即道。<a id="a-2y"></a>无可无不可。<a id="a-2z"></a>是即道。<a id="a-30"></a>无生不生。<a id="a-31"></a>是即道。<a id="a-32"></a>无识不识。<a id="a-33"></a>是即道。<a id="a-34"></a>无死不死。<a id="a-35"></a>是即道。<a id="a-36"></a>无断不断是即道。<a id="a-37"></a>无远不远。<a id="a-38"></a>是即道。<a id="a-39"></a>诸可不可。<a id="a-3A"></a>是即道。<a id="a-3B"></a>所住无想离于无想。<a id="a-3C"></a>是即道。<a id="a-3D"></a>所念无念。<a id="a-3E"></a>是即道。<a id="a-3F"></a>所说无所说。<a id="a-3G"></a>是即道。<a id="a-3H"></a>泥洹无灭离于无灭。<a id="a-3I"></a>是即道。<a id="a-3J"></a>泥洹无形离于无形。<a id="a-3K"></a>是即道。<a id="a-3L"></a>泥曰灭尽无所尽。<a id="a-3M"></a>是即道。<a id="a-3N"></a>法自寂然离于寂然。<a id="a-3O"></a>诸法无可不有所失。<a id="a-3P"></a>是即道。<a id="a-3Q"></a>于慧离本。<a id="a-3R"></a>是即道。<a id="a-3S"></a>非名非想。<a id="a-3T"></a>是即道。<a id="a-3U"></a>所明无所明。<a id="a-3V"></a>是即道。<a id="a-3W"></a>于明冥无想知者。<a id="a-3X"></a>是即道。<a id="a-3Y"></a>痴慧无想入者。<a id="a-3Z"></a>是即道。<a id="a-3a"></a>于道无有得道者。<a id="a-3b"></a>即是道。<a id="a-3c"></a>若苦若乐无想识者。<a id="a-3d"></a>是即道。<a id="a-3e"></a>所起无所想想。<a id="a-3f"></a>是即道。<a id="a-3g"></a>于清无难易。<a id="a-3h"></a>是即道。<a id="a-3i"></a>所度无有主。<a id="a-3j"></a>是即道所至无想者。<a id="a-3k"></a>是即道。<a id="a-3l"></a>诸法非名离于非名。<a id="a-3m"></a>是即道。<a id="a-3n"></a>菩萨所度如流水。<a id="a-3o"></a>是即道。<a id="a-3p"></a>于名无转者。<a id="a-3q"></a>是即道。<a id="a-3r"></a>佛已三昧成度如人意。<a id="a-3s"></a>以万物自庄严。<a id="a-3t"></a>但庄严无形耳。<a id="a-3u"></a>但庄严到见耳。<a id="a-3v"></a>但庄严诸可意王。<a id="a-3w"></a>但庄严是想非想耳。<a id="a-3x"></a>如来问事竟。<a id="a-3y"></a>文殊师利菩萨白佛言。<a id="a-3z"></a>三十六天人悉会者。<a id="a-40"></a>乃有几人持受是三昧。<a id="a-41"></a>佛语文殊师利菩萨言。<a id="a-42"></a>诸会者非但天人敢来会者悉得是三昧悉当作佛。<a id="a-43"></a>悉当受十方。<a id="a-44"></a>悉当断五道勤苦如今日会。<a id="a-45"></a>时诸菩萨闻佛授与莂。<a id="a-46"></a>八十亿诸天及人。<a id="a-47"></a>悉得无所从生法。<a id="a-48"></a>住虚空中去地三百丈。<a id="a-49"></a>观身上万千亿香华。<a id="a-4A"></a>下为正觉作礼。<a id="a-4B"></a>阿楼菩萨。<a id="a-4C"></a>阿提菩萨。<a id="a-4D"></a>从坐起白佛。<a id="a-4E"></a>是诸受莂菩萨。<a id="a-4F"></a>即住虚空中去地三百丈。<a id="a-4G"></a>观身上华好妙。<a id="a-4H"></a>是华从何所来。<a id="a-4I"></a>佛言菩萨。<a id="a-4J"></a>譬青本青本自白。<a id="a-4K"></a>以杂色着之。<a id="a-4L"></a>随青黄赤黑悉见其色。<a id="a-4M"></a>如是所以诸色悉现者。<a id="a-4N"></a>但用帛本净故。<a id="a-4O"></a>但用青黄赤黑。<a id="a-4P"></a>本亦复净故现于色。<a id="a-4Q"></a>亦不入帛。<a id="a-4R"></a>帛亦不入色。<a id="a-4S"></a>但用本俱净故现之色耳。<a id="a-4T"></a>诸得莂菩萨观身上杂种华者亦如是。<a id="a-4U"></a>菩萨亦不在华。<a id="a-4V"></a>华亦不在菩萨许。<a id="a-4W"></a>但诸天及人。<a id="a-4X"></a>得断无念法慧作明净故。<a id="a-4Y"></a>便有华现耳。<a id="a-4Z"></a>用华净故便现耳。<a id="a-4a"></a>如是无住者而成诸功德。<a id="a-4b"></a>有住想行者开生死之门。<a id="a-4c"></a>阿罗汉辟支佛所已由远五道者。<a id="a-4d"></a>但有十见。<a id="a-4e"></a>何等十见。<a id="a-4f"></a>一者见诸功德悉言脱者。<a id="a-4g"></a>是为倒见。<a id="a-4h"></a>二者见五道勤苦欲取泥洹。<a id="a-4i"></a>是为倒见。<a id="a-4j"></a>三者见厌万物无主欲疾离之。<a id="a-4k"></a>是为倒见。<a id="a-4l"></a>四者求安本自无本。<a id="a-4m"></a>是为倒见。<a id="a-4n"></a>五者欲出无间入无处世自无出求之不止。<a id="a-4o"></a>是为倒见。<a id="a-4p"></a>六者罗汉取泥洹时。<a id="a-4q"></a>身中火自出火无处起想。<a id="a-4r"></a>出身中火自烧煮。<a id="a-4s"></a>故知生死不断。<a id="a-4t"></a>是为倒见。<a id="a-4u"></a>七者未自无尽。<a id="a-4v"></a>是故为倒见。<a id="a-4w"></a>八者但欲时欲于泥洹尽之成。<a id="a-4x"></a>恶亦无主反欲灭之。<a id="a-4y"></a>是故倒见。<a id="a-4z"></a>九者所施与不发十方人意。<a id="a-50"></a>但欲法不断。<a id="a-51"></a>是故倒见。<a id="a-52"></a>十者于苦于乐不等净行言有二法。<a id="a-53"></a>是故倒见。<a id="a-54"></a>十事倒见。<a id="a-55"></a>佛语阿惟阿楼菩萨摩提菩萨。<a id="a-56"></a>今诸天及人。<a id="a-57"></a>皆是阿诃耨佛时人也。<a id="a-58"></a>今我悉莂之者。<a id="a-59"></a>亦于六万佛所受是三昧。<a id="a-5A"></a>今故复于我记莂之耳。<a id="a-5B"></a>却后若干亿万岁。<a id="a-5C"></a>我法断绝。<a id="a-5D"></a>是今日会发意。<a id="a-5E"></a>当有四十万人。<a id="a-5F"></a>持住于法转不退轮。<a id="a-5G"></a>令法不断绝。<a id="a-5H"></a>当护持法至使各得佛故。<a id="a-5I"></a>法不断如今日会时。<a id="a-5J"></a>是诸发意者若干千岁。<a id="a-5K"></a>我弟子当共坏我法。<a id="a-5L"></a>若恶沙门。<a id="a-5M"></a>若男子女人。<a id="a-5N"></a>须菩提白正觉言。<a id="a-5O"></a>何所菩萨以何等行护法令不断绝。<a id="a-5P"></a>佛语贤者须菩提。<a id="a-5Q"></a>诸四十万菩萨。<a id="a-5R"></a>悉住第八已下。<a id="a-5S"></a>于法无烦荷之想。<a id="a-5T"></a>是即为已护持法令十方不断。<a id="a-5U"></a>须菩提白佛言。<a id="a-5V"></a>何等为坏法者。<a id="a-5W"></a>愿天中天解之。<a id="a-5X"></a>佛言。<a id="a-5Y"></a>须菩提。<a id="a-5Z"></a>若有诸罗汉辟支佛。<a id="a-5a"></a>若有沙门诸天及人起烦荷想。<a id="a-5b"></a>于慧求名坏灭本末增减尊法。<a id="a-5c"></a>[王*支][王*夜]经言。<a id="a-5d"></a>但好饭食为是道。<a id="a-5e"></a>遂不知空何所是空。<a id="a-5f"></a>但欲庄严刹土。<a id="a-5g"></a>非尊法者。<a id="a-5h"></a>闻佛可得求佛。<a id="a-5i"></a>亦不知法言有二法。<a id="a-5j"></a>是为坏败我法。<a id="a-5k"></a>天上尊天。<a id="a-5l"></a>阿须夷天。<a id="a-5m"></a>潘那天。<a id="a-5n"></a>子楼尼天。<a id="a-5o"></a>拘属提天。<a id="a-5p"></a>施天。<a id="a-5q"></a>那利天诸天。<a id="a-5r"></a>白天中天言。<a id="a-5s"></a>乞持形寿归是持法法者。<a id="a-5t"></a>千万劫亿万劫无有休息时。<a id="a-5u"></a>但令我等得是三昧。<a id="a-5v"></a>佛言。<a id="a-5w"></a>奉行是三昧如其未者便是。<a id="a-5x"></a>佛语如来言。<a id="a-5y"></a>后有发意行是三昧者。<a id="a-5z"></a>得是三昧者。<a id="a-60"></a>譬如精泥洹。<a id="a-61"></a>天上有宝诸宝中王。<a id="a-62"></a>天上天下宝中最尊。<a id="a-63"></a>有佛在世时乃现耳。<a id="a-64"></a>名精泥洹珠。<a id="a-65"></a>有得是一宝珠。<a id="a-66"></a>持是珠着竹上。<a id="a-67"></a>若着手中见之。<a id="a-68"></a>四面空中在欲得几日雨珍宝。<a id="a-69"></a>向莫不得如其愿者。<a id="a-6A"></a>有得精泥洹珠者。<a id="a-6B"></a>不当贪有亦持雨三界各令得宝如是。<a id="a-6C"></a>行是三昧亦如是。<a id="a-6D"></a>罗阅国王从诸群臣到佛所。<a id="a-6E"></a>为佛作礼。<a id="a-6F"></a>白佛言。<a id="a-6G"></a>是天上之大尊。<a id="a-6H"></a>傥加大恩已度脱十方。<a id="a-6I"></a>傥持天上精泥洹珠宝。<a id="a-6J"></a>傥已雨于罗阅。<a id="a-6K"></a>令我国中人民悉得是宝。<a id="a-6L"></a>佛便笑。<a id="a-6M"></a>阿难正衣服。<a id="a-6N"></a>为佛作礼。<a id="a-6O"></a>白佛言。<a id="a-6P"></a>佛不妄笑。<a id="a-6Q"></a>既笑当有意。<a id="a-6R"></a>佛语阿难。<a id="a-6S"></a>罗阅国王从诸群臣。<a id="a-6T"></a>欲乞得泥洹天上珠宝清泥洹珠。<a id="a-6U"></a>欲使雨之于罗阅国。<a id="a-6V"></a>国中亦乐是宝。<a id="a-6W"></a>不知如来时悉已得是宝。<a id="a-6X"></a>佛语罗阅王言。<a id="a-6Y"></a>见人民悉百日不食五味。<a id="a-6Z"></a>但以法为味。<a id="a-6a"></a>女人悉化为男子。<a id="a-6b"></a>王见之不。<a id="a-6c"></a>王言见之。<a id="a-6d"></a>悉得是三昧。<a id="a-6e"></a>王大欢喜。<a id="a-6f"></a>悉以身上珠宝。<a id="a-6g"></a>以散佛上及诸菩萨上。<a id="a-6h"></a>珠宝悉化成香华。<a id="a-6i"></a>虚空中住皆成行。<a id="a-6j"></a>其间悉有百千种音乐相娱乐。<a id="a-6k"></a>王见衣服如是。<a id="a-6l"></a>王便欢喜。<a id="a-6m"></a>王若干百日复不食。<a id="a-6n"></a>王白佛言。<a id="a-6o"></a>是诸华乃从无处出生。<a id="a-6p"></a>佛答。<a id="a-6q"></a>从无处出。<a id="a-6r"></a>复问。<a id="a-6s"></a>无处从何出生。<a id="a-6t"></a>佛言。<a id="a-6u"></a>从无所起来。<a id="a-6v"></a>王复问。<a id="a-6w"></a>无所起从何所来。<a id="a-6x"></a>佛言。<a id="a-6y"></a>从无所生来。<a id="a-6z"></a>王复问。<a id="a-70"></a>无所生从何所来。<a id="a-71"></a>从不动来。<a id="a-72"></a>王复问。<a id="a-73"></a>不动从何所来。<a id="a-74"></a>从无造来。<a id="a-75"></a>王复问。<a id="a-76"></a>无造从何所来。<a id="a-77"></a>佛言。<a id="a-78"></a>从无名来。<a id="a-79"></a>无名从何所来。<a id="a-7A"></a>从无生来。<a id="a-7B"></a>无生从何所来。<a id="a-7C"></a>从无音来。<a id="a-7D"></a>王复问。<a id="a-7E"></a>无音从何所来。<a id="a-7F"></a>从无二来。<a id="a-7G"></a>王复问。<a id="a-7H"></a>无二从何所来。<a id="a-7I"></a>从无形来。<a id="a-7J"></a>王复问。<a id="a-7K"></a>无形从何所来。<a id="a-7L"></a>佛言。<a id="a-7M"></a>从自然来。<a id="a-7N"></a>王复问。<a id="a-7O"></a>自然从何所来。<a id="a-7P"></a>从化来。<a id="a-7Q"></a>王复问。<a id="a-7R"></a>化从何来。<a id="a-7S"></a>佛言。<a id="a-7T"></a>离于不化来。<a id="a-7U"></a>王复问。<a id="a-7V"></a>离于不化从何来。<a id="a-7W"></a>佛言。<a id="a-7X"></a>离于不化从无相知处来。<a id="a-7Y"></a>王复问。<a id="a-7Z"></a>无相知处从何来。<a id="a-7a"></a>佛言。<a id="a-7b"></a>已故为诸法。<a id="a-7c"></a>王问佛事大欢喜。<a id="a-7d"></a>昼夜百日但乐是三昧。<a id="a-7e"></a>王为佛作礼而还坐。<a id="a-7f"></a>白佛言。<a id="a-7g"></a>如来菩萨及远方诸菩萨尊贤者皆从远来。<a id="a-7h"></a>今恐与佛相见但去。<a id="a-7i"></a>我今愿乞请文殊如来菩萨等到舍饭食。<a id="a-7j"></a>愿如来许之。<a id="a-7k"></a>佛默然无应者即可意。<a id="a-7l"></a>王为佛作礼还宫。<a id="a-7m"></a>即敕臣下。<a id="a-7n"></a>疾使国中庄严。<a id="a-7o"></a>侠道华香皆结好名华。<a id="a-7p"></a>侠道悉华为帐。<a id="a-7q"></a>王宫中扫除。<a id="a-7r"></a>世间极好华香悉作百种坐。<a id="a-7s"></a>皆琉璃金银。<a id="a-7t"></a>皆使宫中扫除。<a id="a-7u"></a>诸夫人婇女悉斋戒。<a id="a-7v"></a>文殊师利如来等。<a id="a-7w"></a>悉诣罗阅国入城。<a id="a-7x"></a>未到宫门。<a id="a-7y"></a>王出迎诸菩萨。<a id="a-7z"></a>是时菩萨如来文殊师利等六十亿万人。<a id="a-80"></a>如来让使在前入宫。<a id="a-81"></a>诸尊菩萨不于前入宫。<a id="a-82"></a>如来言。<a id="a-83"></a>诸尊菩萨何以故不于前入宫。<a id="a-84"></a>诸尊菩萨致尊当于前入。<a id="a-85"></a>如来言。<a id="a-86"></a>我不于前入宫。<a id="a-87"></a>诸尊菩萨当入。<a id="a-88"></a>诸菩萨言。<a id="a-89"></a>何所为尊者。<a id="a-8A"></a>于慧无处是即尊。<a id="a-8B"></a>于意无形是故尊。<a id="a-8C"></a>于念不想是故尊。<a id="a-8D"></a>于法无所施是故尊。<a id="a-8E"></a>所作不离于道是故尊。<a id="a-8F"></a>已断法轮是故尊。<a id="a-8G"></a>无念法不想是故尊。<a id="a-8H"></a>于法无有多少是故尊。<a id="a-8I"></a>欲沤和拘舍罗甚多是故尊。<a id="a-8J"></a>于萨芸若无相知者是故尊。<a id="a-8K"></a>已被法铠是故尊。<a id="a-8L"></a>于三昧无有多少是故尊。<a id="a-8M"></a>如是者如来故当于前入宫也。<a id="a-8N"></a>如来语菩萨。<a id="a-8O"></a>故尊何等为尊。<a id="a-8P"></a>年故尊故。<a id="a-8Q"></a>诸菩萨言。<a id="a-8R"></a>今我年虽长尊者。<a id="a-8S"></a>譬如万岁之枯死树。<a id="a-8T"></a>根本以永尽。<a id="a-8U"></a>无复有华实可荫覆盖世者。<a id="a-8V"></a>今如来虽年少者。<a id="a-8W"></a>入慧甚深。<a id="a-8X"></a>譬如宝树间人得之华实。<a id="a-8Y"></a>莫不得度者。<a id="a-8Z"></a>已故当于前入宫。<a id="a-8a"></a>如来于前入。<a id="a-8b"></a>诸尊天持万种音乐随如乐之。<a id="a-8c"></a>文殊师利及如来等各坐。<a id="a-8d"></a>王使夫人利修诸菩萨所食金器悉有八种味。<a id="a-8e"></a>出宫中烧万种杂香饭食竟。<a id="a-8f"></a>王白文殊师利及如来言。<a id="a-8g"></a>我今欲得见十方佛大会时。<a id="a-8h"></a>当以何致之。<a id="a-8i"></a>如来言。<a id="a-8j"></a>欲得见十方佛会者。<a id="a-8k"></a>悉欲见众慧者。<a id="a-8l"></a>但行九法。<a id="a-8m"></a>何等为九。<a id="a-8n"></a>一者当视十方佛与是无异。<a id="a-8o"></a>二者当视我所道无有道径。<a id="a-8p"></a>三者当观一切人无有脱者。<a id="a-8q"></a>四者当视饭食如化所见。<a id="a-8r"></a>五者当知五阴无有识想。<a id="a-8s"></a>六者当知六情观之如幻耳。<a id="a-8t"></a>七者当知观但是倒见。<a id="a-8u"></a>八者当于法中大施与。<a id="a-8v"></a>九者当知所施非施。<a id="a-8w"></a>王闻如来解之欢喜却坐。<a id="a-8x"></a>佛尔时便在彼笑言。<a id="a-8y"></a>快哉快哉。<a id="a-8z"></a>如来为说偈言。</p>
  <p id="a90">常当显是功　　所生常遇尊</p>
  <p id="a91">从受大智慧　　常除爱欲根</p>
  <p id="a92">不贪亦不嫉　　恶意不复生</p>
  <p id="a93">乃从无数佛　　得闻是三昧</p>
  <p id="a94">乃于三千刹　　常行尊三昧</p>
  <p id="a95">不于一切人　　所有诸珍宝</p>
  <p id="a96">法不从五阴　　亦不离是处</p>
  <p id="a97">从观得脱名　　一切皆如是</p>
  <p id="a98">从观得欢喜　　发意无所生</p>
  <p id="a99">其处已如是　　故为天中天</p>
  <p id="a9A">若在三界中　　不生亦不死</p>
  <p id="a9B">泥洹及泥曰　　一切无有是</p>
  <p id="a9C">意不当邪念　　所行作非法</p>
  <p id="a9D">若在三界中　　持心令不起</p>
  <p id="a9E">音响有还答　　内外悉相应</p>
  <p id="a9F">不起悉寂然　　诸法亦如是</p>
  <p id="a9G">三千诸佛刹　　名字悉如是</p>
  <p id="a9H">无闻亦无见　　非法所当议</p>
  <p id="a9I">三昧不挍计　　已数持作多</p>
  <p id="a9J">慧者解是言　　得佛无常海</p>
  <p id="a9K">法者悉清净　　广大无有双</p>
  <p id="a9L">常作无边水　　所载蔽三千</p>
  <p id="a9M">意愿陀邻尼　　发慧无有前</p>
  <p id="a9N">法者已如是　　一切当奉行</p>
  <p id="a9O">我念求意时　　从来若干劫</p>
  <p id="a9P">志意常弃家　　于欲无所求</p>
  <p id="a9Q">常依善知识　　得立正法住</p>
  <p id="a9R">是时于大会　　得闻尊三昧</p>
  <p id="a9S">志意大欢喜　　即住虚空中</p>
  <p id="a9T">去地百卌丈　　叉手在佛边</p>
  <p id="a9U">今坐诸菩萨　　受别亦如是</p>
  <p id="a9V">其意增欢喜　　得闻诸三昧</p>
  <p id="a9W">便从一佛刹　　飞到诸佛前</p>
  <p id="a9X">不动亦不摇　　惊动诸刹中</p>
  <p id="a9Y">花香自然来　　乱风自然生</p>
  <p id="a9Z">百种诸音乐　　悉住于座中</p>
  <p id="a9a">龙王大欢喜　　即雨万种香</p>
  <p id="a9b">化为诸小池　　上到三千中</p>
  <p id="a9c">如来谓文殊师利菩萨言。<a id="a-9d"></a>今自然华香从三千刹土来到是会。<a id="a-9e"></a>音乐悉具足。<a id="a-9f"></a>是为佛威神如来之神足。<a id="a-9g"></a>文殊师利菩萨语如来言。<a id="a-9h"></a>卿欲知佛之威神及诸菩萨威神者不可见知。<a id="a-9i"></a>是乐者所处无名之乐。<a id="a-9j"></a>有所在处法者无名处。<a id="a-9k"></a>若苦若乐。<a id="a-9l"></a>是乐处。<a id="a-9m"></a>所有如化耳。<a id="a-9n"></a>是其乐。<a id="a-9o"></a>法无二法。<a id="a-9p"></a>是其乐。<a id="a-9q"></a>于罗汉辟支佛悉欲度之。<a id="a-9r"></a>是其乐。<a id="a-9s"></a>所见五道悉欲令得佛。<a id="a-9t"></a>是其乐。<a id="a-9u"></a>诸所度无有生。<a id="a-9v"></a>是其乐。<a id="a-9w"></a>一切无处。<a id="a-9x"></a>无所起。<a id="a-9y"></a>是其乐。<a id="a-9z"></a>于三昧无烦荷。<a id="a-A0"></a>是其乐。<a id="a-A1"></a>一切处无有名。<a id="a-A2"></a>是其乐。<a id="a-A3"></a>诸所有皆如化。<a id="a-A4"></a>是其乐。<a id="a-A5"></a>非音处无所生处。<a id="a-A6"></a>是其乐。<a id="a-A7"></a>法所施无所施无所有。<a id="a-A8"></a>是其乐。<a id="a-A9"></a>三千中无常处。<a id="a-AA"></a>是其乐。<a id="a-AB"></a>一切人令得信无所得。<a id="a-AC"></a>是其乐。<a id="a-AD"></a>当来过去现在三处尽无有尽。<a id="a-AE"></a>是其乐。<a id="a-AF"></a>令还本无所见。<a id="a-AG"></a>是其乐。<a id="a-AH"></a>见法轮是为无所见。<a id="a-AI"></a>是其乐。<a id="a-AJ"></a>三千刹一切等。<a id="a-AK"></a>是其乐。<a id="a-AL"></a>十方三千树法之藏。<a id="a-AM"></a>是其乐。<a id="a-AN"></a>十方诸刹但有名。<a id="a-AO"></a>是其乐。<a id="a-AP"></a>色欲合。<a id="a-AQ"></a>是其乐。<a id="a-AR"></a>于名字无有主。<a id="a-AS"></a>是其乐。<a id="a-AT"></a>无边幅一切寂。<a id="a-AU"></a>是其乐。<a id="a-AV"></a>一切明与冥合。<a id="a-AW"></a>是其乐。<a id="a-AX"></a>诸所行不失戒。<a id="a-AY"></a>是其乐。<a id="a-AZ"></a>诸所念不离三昧。<a id="a-Aa"></a>是其乐。<a id="a-Ab"></a>虚空实度无极。<a id="a-Ac"></a>是其乐。<a id="a-Ad"></a>诸慧觉无有处。<a id="a-Ae"></a>是其乐。<a id="a-Af"></a>诸所可。<a id="a-Ag"></a>是其乐。<a id="a-Ah"></a>一切决无受者。<a id="a-Ai"></a>是其乐。<a id="a-Aj"></a>三界中无与等。<a id="a-Ak"></a>是其乐。<a id="a-Al"></a>贪于法不惜命。<a id="a-Am"></a>是其乐。<a id="a-An"></a>一切明合复明。<a id="a-Ao"></a>是其乐。<a id="a-Ap"></a>诸所有但倒见。<a id="a-Aq"></a>是其乐。<a id="a-Ar"></a>若布施无所望。<a id="a-As"></a>是其乐。<a id="a-At"></a>意无极作大船师。<a id="a-Au"></a>是其乐。<a id="a-Av"></a>无边园脱无极。<a id="a-Aw"></a>是其乐。<a id="a-Ax"></a>意寂。<a id="a-Ay"></a>是其乐。<a id="a-Az"></a>无所定。<a id="a-B0"></a>是其乐。<a id="a-B1"></a>诸三昧门无到者。<a id="a-B2"></a>是其乐。<a id="a-B3"></a>亦无听亦无闻。<a id="a-B4"></a>是其乐。<a id="a-B5"></a>诸所念非正道。<a id="a-B6"></a>是其乐。<a id="a-B7"></a>一切人无极者。<a id="a-B8"></a>是其乐。<a id="a-B9"></a>诸所度譬如幻。<a id="a-BA"></a>是其乐。<a id="a-BB"></a>初发意三昧具。<a id="a-BC"></a>是其乐。<a id="a-BD"></a>诸菩萨所从来无有处。<a id="a-BE"></a>是其乐。<a id="a-BF"></a>诸菩萨在意生到十方。<a id="a-BG"></a>是其乐。<a id="a-BH"></a>非青黄及白黑无道径。<a id="a-BI"></a>是其乐。<a id="a-BJ"></a>文殊师利菩萨谓如来。<a id="a-BK"></a>欲知佛及诸菩萨威神及所乐。<a id="a-BL"></a>其诸所乐如是。<a id="a-BM"></a>文殊师利答如来菩萨所问乐五事。<a id="a-BN"></a>如来便说偈言。</p>
  <p id="aBO">文殊师利意　　慧尊无有前</p>
  <p id="aBP">所施蔽三千　　其智莫不尊</p>
  <p id="aBQ">威神所施行　　悉除三千中</p>
  <p id="aBR">诸乐无所欲　　但为不夺施</p>
  <p id="aBS">乐法为最大　　于化无度者</p>
  <p id="aBT">所施乐法与　　若空无恶者</p>
  <p id="aBU">法与乐俱行　　无有过是宝</p>
  <p id="aBV">所乐不有主　　若空无处所</p>
  <p id="aBW">深入诸微妙　　晓了一切人</p>
  <p id="aBX">使之得大法　　断灭勤苦根</p>
  <p id="aBY">一切世间人　　悉有意不解</p>
  <p id="aBZ">以法为觉意　　以慧救一切</p>
  <p id="aBa">佛是时说偈言。</p>
  <p id="aBb">离空非想　　是想非空　　于法不起</p>
  <p id="aBc">即为是起　　常当软意　　净无所有</p>
  <p id="aBd">色欲同合　　无相入者　　所说无形</p>
  <p id="aBe">不离形有　　因法如梦　　所欲无底</p>
  <p id="aBf">是寂离寂　　无离不造　　众法无主</p>
  <p id="aBg">所可如化　　都无所受　　法无所舍</p>
  <p id="aBh">所作倒见　　一切皆然　　非色离色</p>
  <p id="aBi">是色所离　　其法如色　　其处如是</p>
  <p id="aBj">非音是响　　无闻不见　　不听不观</p>
  <p id="aBk">所有如是　　于礼无名　　自言为是</p>
  <p id="aBl">法无是计　　所度如是　　于幻无见</p>
  <p id="aBm">所见离见　　离贪着欲　　非法所议</p>
  <p id="aBn">于欲无垢　　不着无离　　如是谛见</p>
  <p id="aBo">无有见者</p>
  <p id="aBp">如来菩萨知佛笑。<a id="a-Bq"></a>便于宫中说偈言。</p>
  <p id="aBr">疑本不解　　谓法自然　　本无常住</p>
  <p id="aBs">疑慧无是　　于想无劳　　识念无苦</p>
  <p id="aBt">举名住字　　非求法者　　于本不尔</p>
  <p id="aBu">不还不退　　所可无可　　远离无可</p>
  <p id="aBv">于生无灭　　是即为灭　　于义无想</p>
  <p id="aBw">是为非灭　　于法无生　　亦非相灭</p>
  <p id="aBx">所以者何　　众法皆空　　亦不求言</p>
  <p id="aBy">我离泥洹　　所以者何　　本末净故</p>
  <p id="aBz">不尽十方　　举之为证　　有言是我</p>
  <p id="aC0">是即是证　　不当远念　　念于十方</p>
  <p id="aC1">真法不烦　　是受无名　　法非思念</p>
  <p id="aC2">可当还者　　起行如是　　不见尊法</p>
  <p id="aC3">要当解慧　　于眇不恐　　漫行不至</p>
  <p id="aC4">可谓慧门</p>
  <p id="aC5">如来问文殊师利菩萨言。<a id="a-C6"></a>今日来会新发意者。<a id="a-C7"></a>我欲使得无极法。<a id="a-C8"></a>何以致之。<a id="a-C9"></a>文殊师利语如来言。<a id="a-CA"></a>于念无作即可得无极法。<a id="a-CB"></a>如来复问。<a id="a-CC"></a>何等为念无作者。<a id="a-CD"></a>文殊师利答如来。<a id="a-CE"></a>当建九法宝。<a id="a-CF"></a>何等为九法宝。<a id="a-CG"></a>一者意无处所。<a id="a-CH"></a>是即宝。<a id="a-CI"></a>二者观法无主。<a id="a-CJ"></a>是即宝。<a id="a-CK"></a>三者不见有当来过去。<a id="a-CL"></a>是即宝。<a id="a-CM"></a>四者于法无有造作者。<a id="a-CN"></a>是即宝。<a id="a-CO"></a>五者所施但施法音。<a id="a-CP"></a>是即宝。<a id="a-CQ"></a>六者见五道勤苦于中意不转。<a id="a-CR"></a>是即宝。<a id="a-CS"></a>七者所觉不远沤和拘舍罗。<a id="a-CT"></a>是即宝。<a id="a-CU"></a>八者直见诸法不处有二法。<a id="a-CV"></a>是即宝。<a id="a-CW"></a>九者到于泥洹亦如化是即宝。<a id="a-CX"></a>如来语舍利弗言。<a id="a-CY"></a>是为九法宝。<a id="a-CZ"></a>文殊师利菩萨说偈言。</p>
  <p id="aCa">于可无所笑　　所作无常名</p>
  <p id="aCb">若空无有垢　　佛笑无不可</p>
  <p id="aCc">笑空不离末　　如本无所笑</p>
  <p id="aCd">已住诸法名　　一切皆如笑</p>
  <p id="aCe">本末皆自然　　无有往来者</p>
  <p id="aCf">笑者有还报　　不还亦不笑</p>
  <p id="aCg">法者皆是一　　已笑便有二</p>
  <p id="aCh">于二无名字　　是故为是尊</p>
  <p id="aCi">所笑无所可　　但为众法施</p>
  <p id="aCj">所动无所动　　是故无上尊</p>
  <p id="aCk">文殊师利报如来偈。</p>
  <p id="aCl">笑者无还报　　一切无有主</p>
  <p id="aCm">其笑不离本　　是故天中天</p>
  <p id="aCn">笑者无所趣　　但为倒见耳</p>
  <p id="aCo">于法悉寂然　　寂然本无是</p>
  <p id="aCp">笑者不离化　　以化大施与</p>
  <p id="aCq">于化无举名　　是故乃为法</p>
  <p id="aCr">于法无有是　　但为不脱施</p>
  <p id="aCs">已脱不为脱　　佛者皆如是</p>
  <p id="aCt">故于大会中　　议度无度者</p>
  <p id="aCu">于法作施与　　无有与比者</p>
  <p id="aCv">是寂离寂　　无离不造</p>
  <p id="aCw">众法无主　　所向如化</p>
  <p id="aCx">舍利弗复问如来言。<a id="a-Cy"></a>欲使十方发意陀邻尼行者。<a id="a-Cz"></a>当行何等法。<a id="a-D0"></a>当行三十二法宝。<a id="a-D1"></a>何等为三十二法宝。<a id="a-D2"></a>文殊师利言。<a id="a-D3"></a>一法宝者。<a id="a-D4"></a>欲使十方未发意皆度之如化。<a id="a-D5"></a>二法宝者。<a id="a-D6"></a>未发阿耨多罗三耶三菩提者皆令住正法。<a id="a-D7"></a>三法宝者。<a id="a-D8"></a>欲使三千大千日月视之一切等。<a id="a-D9"></a>四法宝者。<a id="a-DA"></a>若在住意者皆令远离众欲。<a id="a-DB"></a>在慧门无动无摇至于泥洹。<a id="a-DC"></a>五法宝者。<a id="a-DD"></a>人说有天无天志不动还。<a id="a-DE"></a>六法宝者。<a id="a-DF"></a>意不动还。<a id="a-DG"></a>七法宝者。<a id="a-DH"></a>一切无来受生者视当来过去无有二。<a id="a-DI"></a>八法宝者。<a id="a-DJ"></a>观诸三昧禅寂然无处所。<a id="a-DK"></a>九法宝者。<a id="a-DL"></a>诸所度无有主一切从空引空。<a id="a-DM"></a>十法宝者。<a id="a-DN"></a>三千日月诸佛者我从得决。<a id="a-DO"></a>十一法宝者。<a id="a-DP"></a>十方诸佛三千日月。<a id="a-DQ"></a>敢有来听经者悉得佛莂。<a id="a-DR"></a>即住虚空中亦如是。<a id="a-DS"></a>十二法宝者。<a id="a-DT"></a>诸佛刹土华香自然来。<a id="a-DU"></a>缯盖来者亦不喜。<a id="a-DV"></a>不来者亦不求。<a id="a-DW"></a>十三法宝者。<a id="a-DX"></a>皆使敢有发意使得法住如其处。<a id="a-DY"></a>十四法宝者。<a id="a-DZ"></a>当来过去无增减。<a id="a-Da"></a>所以者何。<a id="a-Db"></a>知本无二故。<a id="a-Dc"></a>十五法宝者。<a id="a-Dd"></a>悉欲使十方蜎飞蠕动持佛经戒令不毁伤。<a id="a-De"></a>十六法宝者。<a id="a-Df"></a>无有邪念。<a id="a-Dg"></a>在于十方转意还本则向慧门。<a id="a-Dh"></a>十七法宝者。<a id="a-Di"></a>常行忍辱。<a id="a-Dj"></a>十八法宝者。<a id="a-Dk"></a>从观至观无有度者。<a id="a-Dl"></a>十九法宝者。<a id="a-Dm"></a>本住无常住处。<a id="a-Dn"></a>如是无常住处。<a id="a-Do"></a>二十法宝者。<a id="a-Dp"></a>所度无有主名空。<a id="a-Dq"></a>为众欲施于欲无常处是故为道。<a id="a-Dr"></a>二十一法宝者。<a id="a-Ds"></a>施慧作施与无有举名者。<a id="a-Dt"></a>于欲无所可但为脱耳。<a id="a-Du"></a>二十二法宝者。<a id="a-Dv"></a>所说不离对因作施与故。<a id="a-Dw"></a>曰大法故获度无脱者。<a id="a-Dx"></a>二十三法宝者。<a id="a-Dy"></a>常于无数佛刹飞到一佛前。<a id="a-Dz"></a>二十四法宝者。<a id="a-E0"></a>十方诸刹等无得脱者。<a id="a-E1"></a>二十五法宝者。<a id="a-E2"></a>净痴同合本净无异。<a id="a-E3"></a>二十六法宝者。<a id="a-E4"></a>住于三千住作桥梁故。<a id="a-E5"></a>是进学如冥见光明。<a id="a-E6"></a>二十七法宝者。<a id="a-E7"></a>常于无边水广作大船师所度无有极。<a id="a-E8"></a>二十八法宝者。<a id="a-E9"></a>常作无边盖闭塞三千垢。<a id="a-EA"></a>二十九法宝者。<a id="a-EB"></a>常作无极慧不离十方。<a id="a-EC"></a>三十法宝者。<a id="a-ED"></a>常作大慈动于十方。<a id="a-EE"></a>未度悉度之。<a id="a-EF"></a>未脱悉脱之。<a id="a-EG"></a>故无字为天中天。<a id="a-EH"></a>三十一法宝者。<a id="a-EI"></a>等行无有双于无有及与人。<a id="a-EJ"></a>字为无上尊发意平等是故为佛。<a id="a-EK"></a>三十二法宝者。<a id="a-EL"></a>如来为是尊所说不离法。<a id="a-EM"></a>遍闻三千刹中虚空为自然王。<a id="a-EN"></a>故立华香中。<a id="a-EO"></a>菩萨三十二法宝如是。</p>
  <p id="aEP">十方都大化　　一切名无常</p>
  <p id="aEQ">真法不烦荷　　即说度十方</p>
  <p id="aER">有想不离想　　一切诸宝空</p>
  <p id="aES">若华及于叶　　其色不可当</p>
  <p id="aET">一切众欲所　　立之可意王</p>
  <p id="aEU">诸宝无上尊　　号为天中天</p>
  <p id="aEV">故于大会中　　议度无脱者</p>
  <p id="aEW">其本无常住　　故字十方尊</p>
  <p id="aEX">一切为倒见　　世间乐之具</p>
  <p id="aEY">所可若如化　　能脱十方中</p>
  <p id="aEZ">虚空无常处　　佛藏悉在中</p>
  <p id="aEa">已脱无脱者　　故教十方中</p>
  <p id="aEb">十方诸佛刹　　合之为一国</p>
  <p id="aEc">自然众大会　　悉满十方中</p>
  <p id="aEd">佛者一切觉　　笑不离其容</p>
  <p id="aEe">不离黄金色　　已示未脱人</p>
  <p id="aEf">十方为作道　　意不离法王</p>
  <p id="aEg">所施无所施　　华布施十方</p>
  <p id="aEh">金色大莲华　　周遍满刹中</p>
  <p id="aEi">起想起作行　　不住诸天中</p>
  <p id="aEj">文殊师利意　　旷大无有双</p>
  <p id="aEk">譬如初得莂　　住在虚空中</p>
  <p id="aEl">如来慧意尊　　光明遍宫中</p>
  <p id="aEm">可意诸天人　　悉得到法门</p>
  <p id="aEn">十方诸菩萨　　惊动诸刹中</p>
  <p id="aEo">今会诸天人　　得闻是尊经</p>
  <p id="aEp">彻见诸一切　　乃到可意宫</p>
  <p id="aEq">化为交露坐　　万种天华香</p>
  <p id="aEr">听受诸三昧　　坐观大众中</p>
  <p id="aEs">诸来宿功德　　发意供养尊</p>
  <p id="aEt">道者不具见　　所有皆如是</p>
  <p id="aEu">诸脱无有数　　三界不可极</p>
  <p id="aEv">文殊师利菩萨。<a id="a-Ew"></a>问如来菩萨言。<a id="a-Ex"></a>众音如化所作于法无想。<a id="a-Ey"></a>亦不可尽极。<a id="a-Ez"></a>故有自然当以何脱之。<a id="a-F0"></a>如来菩萨语文殊师利菩萨言。<a id="a-F1"></a>复有九法宝。<a id="a-F2"></a>何等为九法宝。<a id="a-F3"></a>一法宝者。<a id="a-F4"></a>自然无处亦如化。<a id="a-F5"></a>二法宝者。<a id="a-F6"></a>诸法无处亦如化。<a id="a-F7"></a>三法宝者。<a id="a-F8"></a>当来无处亦如化。<a id="a-F9"></a>四法宝者。<a id="a-FA"></a>诸所有皆世直处亦如化作。<a id="a-FB"></a>五法宝者。<a id="a-FC"></a>观过去处亦如化。<a id="a-FD"></a>六法宝者。<a id="a-FE"></a>观见诸法如幻耳。<a id="a-FF"></a>亦无有处亦如化。<a id="a-FG"></a>七法宝者。<a id="a-FH"></a>所可无处亦如化。<a id="a-FI"></a>八法宝者。<a id="a-FJ"></a>得道无脱处亦如化。<a id="a-FK"></a>九法宝者。<a id="a-FL"></a>得于泥洹本无住处亦如化。<a id="a-FM"></a>文殊师利复问。<a id="a-FN"></a>如来。<a id="a-FO"></a>过于泥洹皆自然。<a id="a-FP"></a>谁为是化本者。<a id="a-FQ"></a>谁是化主者。<a id="a-FR"></a>化为有本无化为所起。<a id="a-FS"></a>处无非道无处。<a id="a-FT"></a>如来菩萨谓文殊师利。<a id="a-FU"></a>复有九法。<a id="a-FV"></a>一者化无处化者非道无处。<a id="a-FW"></a>是即化。<a id="a-FX"></a>二者非处无想。<a id="a-FY"></a>是即化。<a id="a-FZ"></a>三法宝者。<a id="a-Fa"></a>非处化为作处。<a id="a-Fb"></a>是即化。<a id="a-Fc"></a>四法宝者。<a id="a-Fd"></a>非常名所有无尽时。<a id="a-Fe"></a>是即化。<a id="a-Ff"></a>五法宝者。<a id="a-Fg"></a>化处无处。<a id="a-Fh"></a>是即化。<a id="a-Fi"></a>六法宝者。<a id="a-Fj"></a>于道无想。<a id="a-Fk"></a>是即化。<a id="a-Fl"></a>七法宝者。<a id="a-Fm"></a>于起无起。<a id="a-Fn"></a>是即化。<a id="a-Fo"></a>八法宝者。<a id="a-Fp"></a>于诸欲无诸欲处。<a id="a-Fq"></a>是即化。<a id="a-Fr"></a>九法宝者。<a id="a-Fs"></a>于所度无所度。<a id="a-Ft"></a>是即化。<a id="a-Fu"></a>文殊师利菩萨。<a id="a-Fv"></a>说偈答如来。</p>
  <p id="aFw">十方无化者　　化化无有形</p>
  <p id="aFx">一切无常宝　　是故为化生</p>
  <p id="aFy">道者不化得　　亦不离其处</p>
  <p id="aFz">所说无常形　　自然在其处</p>
  <p id="aG0">诸法从化得　　本离从无有</p>
  <p id="aG1">其本因化生　　是故人中尊</p>
  <p id="aG2">欲者从化起　　法本无有是</p>
  <p id="aG3">化而住五道　　无有见化主</p>
  <p id="aG4">死生及五道　　与化不相连</p>
  <p id="aG5">以世贪不断　　故现正觉者</p>
  <p id="aG6">如来及化主　　十方尊无极</p>
  <p id="aG7">持化大施世　　世间无知者</p>
  <p id="aG8">法轮无色转　　于世无转者</p>
  <p id="aG9">系色有思想　　深法无转者</p>
  <p id="aGA">想色化十方　　莫不受法者</p>
  <p id="aGB">所施大智慧　　世间无听者</p>
  <p id="aGC">诸欲及罗汉　　不还与是宝</p>
  <p id="aGD">故于众会中　　度脱无上宝</p>
  <p id="aGE">智慧不可极　　光明最无有</p>
  <p id="aGF">十方作桥梁　　所说无有二</p>
  <p id="aGG">十方诸佛刹　　悉令为平等</p>
  <p id="aGH">亦不使其人　　发意有异心</p>
  <p id="aGI">十方诸法园　　一切住脱垢</p>
  <p id="aGJ">亦不从世间　　于法无夺者</p>
  <p id="aGK">于慧无有脱　　不见往来者</p>
  <p id="aGL">于寂复见寂　　明中复见明</p>
  <p id="aGM">法者非慧得　　自然无本是</p>
  <p id="aGN">慧冥俱同合　　都无相识者</p>
  <p id="aGO">痴慧不同合　　其慧众冥明</p>
  <p id="aGP">所施但为法　　若华在高山</p>
  <p id="aGQ">诸恶不可极　　色欲不可尽</p>
  <p id="aGR">泥洹及生死　　一切皆如是</p>
  <p id="aGS">十方诸佛慧　　无知无觉者</p>
  <p id="aGT">所以见净法　　故言世无有</p>
  <p id="aGU">昙摩竭菩萨复问如来菩萨言。<a id="a-GV"></a>于化无起离于谁成主者。<a id="a-GW"></a>泥洹不生灭不远五道。<a id="a-GX"></a>当使来发意转住法轮无诸垢。<a id="a-GY"></a>令悉不生。<a id="a-GZ"></a>谁为度者。<a id="a-Ga"></a>如来言。<a id="a-Gb"></a>昙摩竭所问。<a id="a-Gc"></a>欲决断十方生死根。<a id="a-Gd"></a>乃如是当行九法宝。<a id="a-Ge"></a>何等为九法宝。<a id="a-Gf"></a>一者于无主。<a id="a-Gg"></a>是即宝。<a id="a-Gh"></a>二法宝者。<a id="a-Gi"></a>于泥洹与生死初无相知者。<a id="a-Gj"></a>是即宝。<a id="a-Gk"></a>三法宝者。<a id="a-Gl"></a>于死生于灭无灭。<a id="a-Gm"></a>是即宝。<a id="a-Gn"></a>四法宝者。<a id="a-Go"></a>上到三十六天使不还生死生处。<a id="a-Gp"></a>是即宝。<a id="a-Gq"></a>五法宝者。<a id="a-Gr"></a>当起意未起意如处住。<a id="a-Gs"></a>是即宝。<a id="a-Gt"></a>六法宝者。<a id="a-Gu"></a>三千大千佛刹观了无得度者。<a id="a-Gv"></a>是即宝。<a id="a-Gw"></a>七法宝者。<a id="a-Gx"></a>于念无起处。<a id="a-Gy"></a>是即宝。<a id="a-Gz"></a>八法宝者。<a id="a-H0"></a>悉使三千佛刹悉取泥洹意亦不喜。<a id="a-H1"></a>不取泥洹者意亦不怒。<a id="a-H2"></a>所以者何。<a id="a-H3"></a>诸法无处故。<a id="a-H4"></a>是即宝。<a id="a-H5"></a>九法宝者。<a id="a-H6"></a>随愿取罗汉。<a id="a-H7"></a>我悉令发意求愿者不令复还是愿。<a id="a-H8"></a>是即为宝。<a id="a-H9"></a>不起诸生无有还愿。<a id="a-HA"></a>是即为菩萨法宝。</p>
  <p id="aHB">如来答昙摩竭菩萨。<a id="a-HC"></a>说偈言。</p>
  <p id="aHD">于可无所可　　于欲无所欲</p>
  <p id="aHE">所度无见者　　法轮无常处</p>
  <p id="aHF">慧者无所说　　因度无往者</p>
  <p id="aHG">故见大正法　　世之最无有</p>
  <p id="aHH">道者无常名　　故为十方宝</p>
  <p id="aHI">已得无得者　　生死无有道</p>
  <p id="aHJ">四马不可尽　　可意无有足</p>
  <p id="aHK">世间悉乐者　　不舍不得道</p>
  <p id="aHL">畏生无有脱　　不畏无脱者</p>
  <p id="aHM">生死当举名　　立之为五道</p>
  <p id="aHN">有报无答者　　可谓为是法</p>
  <p id="aHO">法者本无二　　所有谛已觉</p>
  <p id="aHP">无边亦无幅　　无极不可计</p>
  <p id="aHQ">本际如影响　　无有往来者</p>
  <p id="aHR">于起无所起　　法无诸欲者</p>
  <p id="aHS">生死本无处　　生死化如是</p>
  <p id="aHT">于净无有净　　于垢无有垢</p>
  <p id="aHU">悉为十方人　　断绝诸五道</p>
  <p id="aHV">净意若如水　　一切无瑕垢</p>
  <p id="aHW">青黄及白黑　　悉得见其形</p>
  <p id="aHX">诸法不可荷　　即得无上宝</p>
  <p id="aHY">吾我及与人　　世间无得者</p>
  <p id="aHZ">不住无住谛　　所有谛如是</p>
  <p id="aHa">所觉无所见　　世间谛如是</p>
  <p id="aHb">无度无不度　　世时谁不有</p>
  <p id="aHc">十方立正觉　　悉得无上宝</p>
  <p id="aHd">昙摩竭菩萨问如来言。<a id="a-He"></a>欲使十方自然诸天人民。<a id="a-Hf"></a>皆令得如其处。<a id="a-Hg"></a>当行六法宝。<a id="a-Hh"></a>何等六法宝。<a id="a-Hi"></a>一者闻知是会时。<a id="a-Hj"></a>是即宝。<a id="a-Hk"></a>二法宝者。<a id="a-Hl"></a>诸来会者得闻是经。<a id="a-Hm"></a>是即宝。<a id="a-Hn"></a>三法宝者。<a id="a-Ho"></a>非今功德。<a id="a-Hp"></a>是即宝。<a id="a-Hq"></a>四法宝者。<a id="a-Hr"></a>敢问是经法已得六万三昧。<a id="a-Hs"></a>但欲使十方人发无上意。<a id="a-Ht"></a>是即宝。<a id="a-Hu"></a>五法宝者。<a id="a-Hv"></a>皆使十方会于佛树下。<a id="a-Hw"></a>是即宝。<a id="a-Hx"></a>六法宝者。<a id="a-Hy"></a>佛所说经法使十方人悉令得之。<a id="a-Hz"></a>是即宝。<a id="a-I0"></a>说是三昧时会中有九十亿万菩萨诸天人民。<a id="a-I1"></a>有六十七亿万人。<a id="a-I2"></a>皆得无所从生法处。<a id="a-I3"></a>当是时九亿万菩萨皆得是三昧。<a id="a-I4"></a>三千大千佛刹土。<a id="a-I5"></a>复即九反大动。<a id="a-I6"></a>三十六天诸天王。<a id="a-I7"></a>在虚空中乱风音乐乐佛。<a id="a-I8"></a>诸大龙王诸阿须伦。<a id="a-I9"></a>皆得见是法。<a id="a-IA"></a>阿难正衣服头面着地。<a id="a-IB"></a>叉手为佛作礼白佛言。<a id="a-IC"></a>是经名为何等经。<a id="a-ID"></a>我当云何奉行之。<a id="a-IE"></a>佛言阿难。<a id="a-IF"></a>是名为诸刹无极园自然华香自然。<a id="a-IG"></a>号为会无极宝。<a id="a-IH"></a>说是经时。<a id="a-II"></a>无数诸天人民阿须伦人非人。<a id="a-IJ"></a>闻经皆大欢喜。<a id="a-IK"></a>各前为佛作礼而去。</p>
 </body>
</html>