<!doctype html>
<html id="z3IBTrAQl" data-ver="66">
 <head>
  <meta charset="utf-8">
  <meta author="李无谄">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">不空罥索陀罗尼经序</h1>
  <p id="a2">翻译笔受沙门波仑撰</p>
  <p id="a3">若夫此经。<a id="a-4"></a>乃该二谛而无遗。<a id="a-5"></a>括因果而斯尽。<a id="a-6"></a>可谓引万行之导首。<a id="a-7"></a>进菩提之神足。<a id="a-8"></a>超生死之灵翼。<a id="a-9"></a>升涅槃之圣翮。<a id="a-A"></a>信知法门幽密。<a id="a-B"></a>教旨冲玄。<a id="a-C"></a>非世智之能议。<a id="a-D"></a>匪聪辩之所测。<a id="a-E"></a>有大菩萨号观自在。<a id="a-F"></a>大悲周于十方。<a id="a-G"></a>愍法界之群迷。<a id="a-H"></a>故说此经示其正路。<a id="a-I"></a>斯乃久成正觉。<a id="a-J"></a>是能仁之本师。<a id="a-K"></a>故能十方法界莫不现身。<a id="a-L"></a>普应群机。<a id="a-M"></a>随缘化益。<a id="a-N"></a>若其闻名灭罪。<a id="a-O"></a>如日销于薄水。<a id="a-P"></a>礼念蒙恩。<a id="a-Q"></a>似月敷于莲蕊。<a id="a-R"></a>巍巍荡荡。<a id="a-S"></a>圣德高玄。<a id="a-T"></a>事超言说之端。<a id="a-U"></a>理绝思量之表。<a id="a-V"></a>余虽愚暗。<a id="a-W"></a>少慕法门。<a id="a-X"></a>巡历两京。<a id="a-Y"></a>寻参善友。<a id="a-Z"></a>每念总持如饥若渴。<a id="a-a"></a>于大周圣历三年。<a id="a-b"></a>岁次戊子。<a id="a-c"></a>三月庚戌朔。<a id="a-d"></a>七日景辰。<a id="a-e"></a>幸得此经。<a id="a-f"></a>如死再生。<a id="a-g"></a>是西京宝德寺僧惠月。<a id="a-h"></a>与常州正勤寺大德惠琳叱于智藏等数人。<a id="a-i"></a>共请北天竺岚波国。<a id="a-j"></a>婆罗门大首领李无谄。<a id="a-k"></a>以同翻梵本不空罥索经一十六品合为一卷。<a id="a-l"></a>将就北天竺迦湿弥啰(二合)国。<a id="a-m"></a>婆罗门大德僧迦弥多啰(二合)以同勘梵本。<a id="a-n"></a>久视元年八月景午朔十五日庚申。<a id="a-o"></a>勘会粗毕则拟将进。<a id="a-p"></a>此十六品斯土未行。<a id="a-q"></a>曾闻隋朝所翻别本六十三纸未尝见也。<a id="a-r"></a>所愿皇基永固。<a id="a-s"></a>德覆十方。<a id="a-t"></a>金枝琼萼。<a id="a-u"></a>郁茂常荣。<a id="a-v"></a>三大愿力。<a id="a-w"></a>劫劫无穷。<a id="a-x"></a>四弘誓心。<a id="a-y"></a>生生无尽。<a id="a-z"></a>苦海倾竭。<a id="a-10"></a>三宝永存。<a id="a-11"></a>恐时代迁远。<a id="a-12"></a>闻者生疑。<a id="a-13"></a>故述拙言序之云尔。</p>
 </body>
</html>