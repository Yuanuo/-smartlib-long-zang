<!doctype html>
<html id="z3IBThmNM" data-ver="575">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">佛升忉利天为母说法经卷中</h1>
  <p id="a2">月氏天子便白佛言。<a id="a-3"></a>唯然世尊。<a id="a-4"></a>至未曾有。<a id="a-5"></a>菩萨大士所行难及。<a id="a-6"></a>如是像类观察诸法。<a id="a-7"></a>志于所趣终始没生。<a id="a-8"></a>坐起语言亦无想念。<a id="a-9"></a>佛言譬如天子幻师所化来往周旋。<a id="a-A"></a>坐起经行而出言教彼无想念。<a id="a-B"></a>如是天子。<a id="a-C"></a>其有晓了诸法如幻。<a id="a-D"></a>普现五趣不有所生彼则无想。<a id="a-E"></a>其菩萨者不念于生亦无所起。<a id="a-F"></a>用本愿故有所建立现有所生。<a id="a-G"></a>天子复问。<a id="a-H"></a>如尊所教而言。<a id="a-I"></a>菩萨不念所生亦不往生。<a id="a-J"></a>云何大圣如来至真。<a id="a-K"></a>愍哀垂念所生之亲上忉利天。<a id="a-L"></a>一时三月如来不为从王后摩耶而由生乎。<a id="a-M"></a>佛告天子。<a id="a-N"></a>菩萨不从王后摩耶所生常应如法。<a id="a-O"></a>天子又问。<a id="a-P"></a>如来至真云何生乎。<a id="a-Q"></a>佛言。<a id="a-R"></a>天子。<a id="a-S"></a>如来则从智慧度无极生。<a id="a-T"></a>设人观察推其本末。<a id="a-U"></a>过去当来现在诸佛谁为母者。<a id="a-V"></a>则当了之。<a id="a-W"></a>智慧度无极是其母也。<a id="a-X"></a>所以者何。<a id="a-Y"></a>天子。<a id="a-Z"></a>其三十二大人相。<a id="a-a"></a>非从摩耶而所生。<a id="a-b"></a>学大智慧真谛之谊乃能致此。<a id="a-c"></a>自然成就如来之身。<a id="a-d"></a>其十力者不从王后摩耶而生。<a id="a-e"></a>本时奉行。<a id="a-f"></a>智度无极。<a id="a-g"></a>得十种力四无所畏十八不共诸佛之法。<a id="a-h"></a>亦复不从王后摩耶而生。<a id="a-i"></a>大慈大悲无见顶及不虚见。<a id="a-j"></a>佛眼佛慧佛之辩才。<a id="a-k"></a>知人心念所从来生。<a id="a-l"></a>神足善权如是比类不可限量。<a id="a-m"></a>皆因智慧所度无极。<a id="a-n"></a>所以如来名曰为佛。<a id="a-o"></a>斯诸功德悉为不从王后摩耶而生。<a id="a-p"></a>天子当知。<a id="a-q"></a>悉从大智度无极行学此道品。<a id="a-r"></a>如来因斯致如是像无量佛法如来弘德。<a id="a-s"></a>缘是之故名曰如来。<a id="a-t"></a>是故天子。<a id="a-u"></a>当作斯观。<a id="a-v"></a>如来则从智慧度无极生。<a id="a-w"></a>不因王后摩耶所生。<a id="a-x"></a>天子又问。<a id="a-y"></a>唯然世尊。<a id="a-z"></a>智度无极法无有母。<a id="a-10"></a>亦无所生亦无所灭。<a id="a-11"></a>云何世尊。<a id="a-12"></a>智度无极而生如来。<a id="a-13"></a>佛言天子。<a id="a-14"></a>因其法故号曰如来。<a id="a-15"></a>其彼法者则无有生。<a id="a-16"></a>亦无有终不生不灭。<a id="a-17"></a>其无有生无终没者不起不灭。<a id="a-18"></a>斯无色法则为智度无极所生。<a id="a-19"></a>以故名曰智度无极生于如来。<a id="a-1A"></a>其所生者都无所生。<a id="a-1B"></a>亦不终没。<a id="a-1C"></a>亦无所起。<a id="a-1D"></a>佛言。<a id="a-1E"></a>天子。<a id="a-1F"></a>其不生不没不起不灭是则名曰智度无极之处所也。<a id="a-1G"></a>智度无极者如有所生如有所行。<a id="a-1H"></a>而智度无极者未曾有生亦无所行。<a id="a-1I"></a>天子又问。<a id="a-1J"></a>唯然世尊。<a id="a-1K"></a>智慧有想有分别。<a id="a-1L"></a>而依智慧。<a id="a-1M"></a>如有所生如有所行。<a id="a-1N"></a>佛言。<a id="a-1O"></a>天子。<a id="a-1P"></a>智慧无想亦无分别。<a id="a-1Q"></a>假使智慧而有所想有分别者。<a id="a-1R"></a>则为不行智慧之事。<a id="a-1S"></a>所以者何。<a id="a-1T"></a>有所想念有所见者。<a id="a-1U"></a>则不应行也。<a id="a-1V"></a>设于智慧无所思想无所分别。<a id="a-1W"></a>彼能名曰奉行智慧。<a id="a-1X"></a>又问世尊。<a id="a-1Y"></a>何谓依行。<a id="a-1Z"></a>答曰。<a id="a-1a"></a>天子。<a id="a-1b"></a>其依行者无所言取何所依乎。<a id="a-1c"></a>佛语天子。<a id="a-1d"></a>无言取者则以放舍三界所生。<a id="a-1e"></a>其取言者则便不离三界所生。<a id="a-1f"></a>是故天子。<a id="a-1g"></a>演此教耳。<a id="a-1h"></a>其无言取何所依行。<a id="a-1i"></a>而生三界令有所依。<a id="a-1j"></a>天子又问。<a id="a-1k"></a>云何世尊。<a id="a-1l"></a>为诸声闻讲说经法度三界乎。<a id="a-1m"></a>佛告天子。<a id="a-1n"></a>吾为声闻欲界因缘而说经法。<a id="a-1o"></a>又如来身不得欲界。<a id="a-1p"></a>于色无色界为诸声闻而演经典。<a id="a-1q"></a>如来不得色无色界之所处。<a id="a-1r"></a>亦无所度而声闻众度于欲界。<a id="a-1s"></a>佛亦不得色无色界。<a id="a-1t"></a>而声闻众超度过出色无色界。<a id="a-1u"></a>又复天子不得三界不倚三界。<a id="a-1v"></a>计于空无柔顺之法不顺欲界。<a id="a-1w"></a>于三界中而无所慕。<a id="a-1x"></a>生于三界亦无所生不知所趣。<a id="a-1y"></a>天子。<a id="a-1z"></a>欲知何谓度者。<a id="a-20"></a>贤圣之教但假言耳。<a id="a-21"></a>推于正义无有度者无往无反。<a id="a-22"></a>所以者何。<a id="a-23"></a>观一切法无有度者。<a id="a-24"></a>譬如虚空究竟自然。<a id="a-25"></a>无有生者亦无所著。<a id="a-26"></a>无有作者亦无所有亦无不有。<a id="a-27"></a>观一切法亦当如斯。<a id="a-28"></a>于是世尊说是语时。<a id="a-29"></a>彼诸天众七万二千天。<a id="a-2A"></a>远尘离垢诸法法眼生。<a id="a-2B"></a>万六千天子宿殖德本。<a id="a-2C"></a>悉发无上正真道意。<a id="a-2D"></a>千菩萨德本普具得不起法忍。<a id="a-2E"></a>佛之威神令其裓上自然有华。<a id="a-2F"></a>自昔未有。<a id="a-2G"></a>各取此华供养如来。<a id="a-2H"></a>应时彼华普悉遍布忉利天上。</p>
  <p id="a2I">尔时天帝前白佛言。<a id="a-2J"></a>吾未会见如此辈华族姓子等奉如来者。<a id="a-2K"></a>月氏天子报天帝释。<a id="a-2L"></a>拘翼且听。<a id="a-2M"></a>今所散华如来上者。<a id="a-2N"></a>众人未曾见斯圣尊。<a id="a-2O"></a>所以者何。<a id="a-2P"></a>所因心见如来者。<a id="a-2Q"></a>彼心忽然已过去灭而不可见。<a id="a-2R"></a>是故拘翼。<a id="a-2S"></a>有所见者一切诸法。<a id="a-2T"></a>皆为本空本所不见。<a id="a-2U"></a>拘翼又问。<a id="a-2V"></a>天子。<a id="a-2W"></a>今为见如来乎。<a id="a-2X"></a>答曰。<a id="a-2Y"></a>见矣。<a id="a-2Z"></a>拘翼察之。<a id="a-2a"></a>假使如来有色有为乃当见耳。<a id="a-2b"></a>设使如来有痛痒思想生死识者吾当见之。<a id="a-2c"></a>如来无色痛想行识。<a id="a-2d"></a>亦无合会亦无所有。<a id="a-2e"></a>五阴法想则无有想不可色观。<a id="a-2f"></a>又复向者拘翼所云。<a id="a-2g"></a>若见如来乎。<a id="a-2h"></a>如令如来见于我身。<a id="a-2i"></a>吾睹如来亦复如是。<a id="a-2j"></a>又问。<a id="a-2k"></a>天子。<a id="a-2l"></a>云何如来见尔身乎。<a id="a-2m"></a>天子答曰。<a id="a-2n"></a>如来在前便可启问。<a id="a-2o"></a>时天帝释前白佛言。<a id="a-2p"></a>云何世尊。<a id="a-2q"></a>见于天子。<a id="a-2r"></a>世尊告曰。<a id="a-2s"></a>不以色见。<a id="a-2t"></a>不以痛痒思想生死识见。<a id="a-2u"></a>不见过去当来现在。<a id="a-2v"></a>亦不以见凡夫之法。<a id="a-2w"></a>亦复不离凡夫之法。<a id="a-2x"></a>不见所学及与不学。<a id="a-2y"></a>亦不学成究竟诸法。<a id="a-2z"></a>不见罗汉法。<a id="a-30"></a>不见声闻。<a id="a-31"></a>亦不以见缘觉之地。<a id="a-32"></a>无缘觉地。<a id="a-33"></a>佛之所见为如此也。<a id="a-34"></a>其作斯观则为正观。<a id="a-35"></a>其正观者则无所见。<a id="a-36"></a>其无所见则平等观不为邪观。<a id="a-37"></a>拘翼。<a id="a-38"></a>欲知如来所观如斯无异。<a id="a-39"></a>如是观者普见一切。<a id="a-3A"></a>名曰一切审观。<a id="a-3B"></a>是故如来名曰为佛。<a id="a-3C"></a>如来所兴不坏法界。<a id="a-3D"></a>于意云何。<a id="a-3E"></a>如来所见如是法者为见何等。<a id="a-3F"></a>答曰。<a id="a-3G"></a>世尊。<a id="a-3H"></a>如是如来不见名号亦无有色。<a id="a-3I"></a>于此所察则无法数无所兴造。<a id="a-3J"></a>又复问曰。<a id="a-3K"></a>唯然世尊。<a id="a-3L"></a>如佛所见。<a id="a-3M"></a>月氏天子见如是乎。<a id="a-3N"></a>答曰。<a id="a-3O"></a>拘翼。<a id="a-3P"></a>其有逮得不起法忍菩萨行者。<a id="a-3Q"></a>于诸法界随顺住者。<a id="a-3R"></a>法不见法则无所有为自然法。<a id="a-3S"></a>又问。<a id="a-3T"></a>世尊。<a id="a-3U"></a>月氏天子得法忍乎。<a id="a-3V"></a>佛告拘翼。<a id="a-3W"></a>汝以自问月氏天子。<a id="a-3X"></a>当为发遣。<a id="a-3Y"></a>于是天帝问月氏曰。<a id="a-3Z"></a>仁者。<a id="a-3a"></a>为得不起法忍乎。<a id="a-3b"></a>天子答曰。<a id="a-3c"></a>于拘翼意无所从生有发起乎。<a id="a-3d"></a>答曰。<a id="a-3e"></a>不也。<a id="a-3f"></a>报曰。<a id="a-3g"></a>设无从生不有发起。<a id="a-3h"></a>云何逮得不起法忍。<a id="a-3i"></a>一切法界悉无所起此之谓也。<a id="a-3j"></a>其法界者不起不灭亦无所得。<a id="a-3k"></a>时天帝释心自念言。<a id="a-3l"></a>如今天子有所讲说。<a id="a-3m"></a>以为逮得不起法忍。<a id="a-3n"></a>以为亲近无上正真之道。<a id="a-3o"></a>月氏天子即知帝释心之所念。<a id="a-3p"></a>报天帝曰。<a id="a-3q"></a>拘翼。<a id="a-3r"></a>欲得法忍者不为亲近无上正真道。<a id="a-3s"></a>其不有起法忍。<a id="a-3t"></a>乃能亲近无上正真之道。<a id="a-3u"></a>又问。<a id="a-3v"></a>天子。<a id="a-3w"></a>何故说此。<a id="a-3x"></a>答曰。<a id="a-3y"></a>有所得者则堕颠倒亦无所得。<a id="a-3z"></a>其道心者无有成觉不起忍者。<a id="a-40"></a>是曰无所从生。<a id="a-41"></a>其无所起乃成正觉。<a id="a-42"></a>又问。<a id="a-43"></a>天子。<a id="a-44"></a>道当何求。<a id="a-45"></a>答曰。<a id="a-46"></a>拘翼。<a id="a-47"></a>其道心者当于己身自然求之。<a id="a-48"></a>又问。<a id="a-49"></a>其己身自然之者当于何求。<a id="a-4A"></a>答曰。<a id="a-4B"></a>其法不生。<a id="a-4C"></a>亦无生者亦无所生。<a id="a-4D"></a>当于彼求。<a id="a-4E"></a>当造斯求求如求意。<a id="a-4F"></a>不求名称而无所求。<a id="a-4G"></a>则无所求则无所住。<a id="a-4H"></a>时天帝释前白佛言。<a id="a-4I"></a>至未曾有。<a id="a-4J"></a>天中之天。<a id="a-4K"></a>月氏天子深入智慧巍巍难限。<a id="a-4L"></a>于何终没而来生此。<a id="a-4M"></a>于斯没已当于何生。<a id="a-4N"></a>月氏天子答天帝曰。<a id="a-4O"></a>假使幻士有所变化为男为女。<a id="a-4P"></a>为于何没而来生此。<a id="a-4Q"></a>于是没已当复所趣。<a id="a-4R"></a>答曰。<a id="a-4S"></a>化者无所至趣。<a id="a-4T"></a>又其化者无有没生。<a id="a-4U"></a>所以者何。<a id="a-4V"></a>化者无想。<a id="a-4W"></a>答曰。<a id="a-4X"></a>拘翼。<a id="a-4Y"></a>设使无想云何如是。<a id="a-4Z"></a>斯幻化人往至于彼没来生斯。<a id="a-4a"></a>于此没已当生某处。<a id="a-4b"></a>设有斯念则非明智人所蚩笑。<a id="a-4c"></a>答曰。<a id="a-4d"></a>如是天子。<a id="a-4e"></a>诚如所云。<a id="a-4f"></a>今者拘翼所发问者亦复如是。<a id="a-4g"></a>一切诸法悉为如幻。<a id="a-4h"></a>而问如来。<a id="a-4i"></a>今此天子。<a id="a-4j"></a>于何所没而来生此。<a id="a-4k"></a>没斯何趣。<a id="a-4l"></a>于意云何。<a id="a-4m"></a>如幻所化宁有去来。<a id="a-4n"></a>岂可得见没所生乎。<a id="a-4o"></a>答曰。<a id="a-4p"></a>不也。<a id="a-4q"></a>所因化者欲有所兴有所造乎。<a id="a-4r"></a>答曰。<a id="a-4s"></a>无有所作。<a id="a-4t"></a>报曰。<a id="a-4u"></a>如是。<a id="a-4v"></a>其晓了一切诸法皆如幻化。<a id="a-4w"></a>则能示现去来没生。<a id="a-4x"></a>彼虽现此亦无想念亦无所作。<a id="a-4y"></a>于意云何。<a id="a-4z"></a>其于梦中睹色。<a id="a-50"></a>若闻声者。<a id="a-51"></a>鼻所嗅香。<a id="a-52"></a>口所嗜味。<a id="a-53"></a>身遭细滑。<a id="a-54"></a>心所识法。<a id="a-55"></a>宁可谓之实有所有。<a id="a-56"></a>答曰。<a id="a-57"></a>不也。<a id="a-58"></a>天子报曰。<a id="a-59"></a>如是拘翼。<a id="a-5A"></a>其有晓了诸法如梦如自然者。<a id="a-5B"></a>有所见闻心于诸法无所染污。<a id="a-5C"></a>亦不离尘。<a id="a-5D"></a>亦无所求。<a id="a-5E"></a>亦不忧戚。<a id="a-5F"></a>如所闻法悉分别之为他人说。<a id="a-5G"></a>于诸言声亦无所著。<a id="a-5H"></a>时天帝释前白佛言。<a id="a-5I"></a>唯然世尊。<a id="a-5J"></a>月氏天子不得所生不没不生。<a id="a-5K"></a>当以何义开化众生。<a id="a-5L"></a>群黎有生而有终没。<a id="a-5M"></a>于声闻之地不生不没。<a id="a-5N"></a>不生不没非菩萨地。<a id="a-5O"></a>云何菩萨之行当在生死游无央数亿百千劫。</p>
  <p id="a5P">佛告天帝。<a id="a-5Q"></a>其有菩萨逮得成就不起法忍。<a id="a-5R"></a>不念于生亦无终没。<a id="a-5S"></a>犹如罗汉灭度已来积于百年。<a id="a-5T"></a>所以者何。<a id="a-5U"></a>观察菩萨亦复如是。<a id="a-5V"></a>菩萨者无吾我想。<a id="a-5W"></a>无他人想。<a id="a-5X"></a>菩萨所行又复过彼。<a id="a-5Y"></a>不念于生无终没想。<a id="a-5Z"></a>无有吾我他人之想。<a id="a-5a"></a>皆悉灭度。<a id="a-5b"></a>一切诸法无有本末。<a id="a-5c"></a>假使不了于是法者则无所觉。<a id="a-5d"></a>大悲菩萨设无数劫亿百千垓。<a id="a-5e"></a>游于终始不以懈倦。<a id="a-5f"></a>譬如男子于四徼道烧大屋宅无所复慕。<a id="a-5g"></a>行大慈者亦复如是。<a id="a-5h"></a>不惜身命在于五乐弃捐之。<a id="a-5i"></a>去于所乐欲如远大火。<a id="a-5j"></a>在于火中悉能忍之其身不烧。<a id="a-5k"></a>于意云何。<a id="a-5l"></a>其人所作为难不乎。<a id="a-5m"></a>答曰。<a id="a-5n"></a>甚难。<a id="a-5o"></a>天中之天。<a id="a-5p"></a>佛言。<a id="a-5q"></a>拘翼。<a id="a-5r"></a>菩萨所行复过于此。<a id="a-5s"></a>度脱一切诸欲尘垢。<a id="a-5t"></a>而现于生教化群黎。<a id="a-5u"></a>是故当观。<a id="a-5v"></a>菩萨大士超越一切声闻缘觉。<a id="a-5w"></a>逮得无上正真之道为最正觉。</p>
  <p id="a5x">尔时佛告天帝。<a id="a-5y"></a>向者仁问。<a id="a-5z"></a>于何所没而得生此。<a id="a-60"></a>听佛所说。<a id="a-61"></a>东方去斯九十二亿百千佛土。<a id="a-62"></a>而有世界名曰积宝。<a id="a-63"></a>其国有无央数众宝树木枝叶华实。<a id="a-64"></a>各各别异经行游观。<a id="a-65"></a>棚阁讲堂悉用七宝。<a id="a-66"></a>彼国土地悉绀琉璃。<a id="a-67"></a>以无央数百千众宝合成。<a id="a-68"></a>积宝世界佛号宝场威神超王如来至真等正觉。<a id="a-69"></a>现在说法。<a id="a-6A"></a>其佛国土无有二乘声闻缘觉之所教业。<a id="a-6B"></a>纯诸菩萨具足弘普周满佛土。<a id="a-6C"></a>其佛说法一会时。<a id="a-6D"></a>三十六亿菩萨逮得不起法忍。<a id="a-6E"></a>众适得忍寻则踊身在于虚空。<a id="a-6F"></a>四丈九尺动于三千大千世界。<a id="a-6G"></a>则无央数七宝百千莲华。<a id="a-6H"></a>自然布地无不周接。<a id="a-6I"></a>即从虚空诣他佛土。<a id="a-6J"></a>奉觐异国如来正觉。<a id="a-6K"></a>稽首归命咨问经法听所说谊。<a id="a-6L"></a>其佛兴来以十二劫。<a id="a-6M"></a>昼夜各三讲说经法。<a id="a-6N"></a>以故拘翼。<a id="a-6O"></a>当作斯观。<a id="a-6P"></a>其佛之界。<a id="a-6Q"></a>诸菩萨众不可计亿。<a id="a-6R"></a>无有损耗众宝积聚。<a id="a-6S"></a>佛之国土无异聚名。<a id="a-6T"></a>无有山林溪谷诸渊。<a id="a-6U"></a>无谈语者无有众患。<a id="a-6V"></a>罗汉缘觉无食饮者。<a id="a-6W"></a>所以者何。<a id="a-6X"></a>斯诸菩萨昔以乐法悦豫为食。<a id="a-6Y"></a>今此天子从积宝世界没来诣此处忉利天。<a id="a-6Z"></a>故来见佛稽首归命咨问经典。<a id="a-6a"></a>为无数人演斯经法广解其谊。<a id="a-6b"></a>又复欲令诸余菩萨具足兴发于斯法忍。<a id="a-6c"></a>佛言。<a id="a-6d"></a>天帝。<a id="a-6e"></a>月氏天子佛欲释命当护正法受持奉行。<a id="a-6f"></a>如来灭度之后。<a id="a-6g"></a>最于末世法欲尽时。<a id="a-6h"></a>当住此阎浮提。<a id="a-6i"></a>于彼世时当授人民如是比像深妙之法。<a id="a-6j"></a>优奥无量精进将养。<a id="a-6k"></a>化不可计亿百千人住斯法忍。<a id="a-6l"></a>法没尽后人间终没。<a id="a-6m"></a>生兜术天弥勒菩萨所。<a id="a-6n"></a>启受于此诸佛世尊微妙之道化。<a id="a-6o"></a>于无量百千天子立无从生。<a id="a-6p"></a>或发无上正真道意。<a id="a-6q"></a>弥勒菩萨成正觉时。<a id="a-6r"></a>住阎浮提十岁供养。<a id="a-6s"></a>弥勒如来及诸弟子与二万人俱。<a id="a-6t"></a>舍家之地离家为道。<a id="a-6u"></a>行作沙门启受经法。<a id="a-6v"></a>尽其形寿常持正法。<a id="a-6w"></a>佛灭度后。<a id="a-6x"></a>而以此法将济群生。<a id="a-6y"></a>悉当复值于斯贤劫千佛兴者。<a id="a-6z"></a>次第供养九百九十六佛世尊。<a id="a-70"></a>悉于大圣净修梵行。<a id="a-71"></a>过七十五江河沙劫。<a id="a-72"></a>寻得无上正真之道为最正觉。<a id="a-73"></a>号曰日曜如来至真等正觉。<a id="a-74"></a>其佛土名一切具足。</p>
  <p id="a75">于是月上天子。<a id="a-76"></a>谓月氏曰。<a id="a-77"></a>于斯世尊授仁者决。<a id="a-78"></a>当成无上正真之道。<a id="a-79"></a>而今如来独与欢豫。<a id="a-7A"></a>偏见愍念而授决乎。<a id="a-7B"></a>月氏天子答月上曰。<a id="a-7C"></a>如来至真永无所欲。<a id="a-7D"></a>亦无所难。<a id="a-7E"></a>亦无疑结。<a id="a-7F"></a>假使授决无所悕望。<a id="a-7G"></a>若有菩萨学开士行。<a id="a-7H"></a>以故如来而授决耳。<a id="a-7I"></a>何因如来独当欢豫。<a id="a-7J"></a>偏见愍念而授决乎。<a id="a-7K"></a>又问。<a id="a-7L"></a>天子。<a id="a-7M"></a>当何以欢豫之信当于信求。<a id="a-7N"></a>又曰。<a id="a-7O"></a>假使于心而想心者计于彼人。<a id="a-7P"></a>无欢信者无所受取。<a id="a-7Q"></a>无受取者第一欢豫。<a id="a-7R"></a>计于彼信其无瑕秽。<a id="a-7S"></a>无欢豫者乃为信乐。<a id="a-7T"></a>若于言辞无所言者。<a id="a-7U"></a>乃为信乐。<a id="a-7V"></a>彼则未曾无欢豫信也。<a id="a-7W"></a>亦无结恨。<a id="a-7X"></a>是故天子。<a id="a-7Y"></a>假使有人求欢豫信。<a id="a-7Z"></a>便当修行无言辞法。<a id="a-7a"></a>所精进行如无所行。<a id="a-7b"></a>亦无不行无忧无喜。<a id="a-7c"></a>所以者何。<a id="a-7d"></a>其法界者亦无有行。<a id="a-7e"></a>亦不不行不进不怠。<a id="a-7f"></a>月上天子谓月氏曰。<a id="a-7g"></a>所可名曰菩萨学者为何谓乎。<a id="a-7h"></a>月氏答曰。<a id="a-7i"></a>所谓菩萨学者。<a id="a-7j"></a>则无有身亦不护体。<a id="a-7k"></a>又无有舌亦不护口。<a id="a-7l"></a>又无有心亦不护意。<a id="a-7m"></a>是为菩萨第一之学也。<a id="a-7n"></a>所谓学者其无所受亦无所行。<a id="a-7o"></a>若无所起亦无不起。<a id="a-7p"></a>是为菩萨学也。<a id="a-7q"></a>又复问曰。<a id="a-7r"></a>仁者。<a id="a-7s"></a>学斯如来授决乎。<a id="a-7t"></a>答曰。<a id="a-7u"></a>天子。<a id="a-7v"></a>吾不学此而见授决。<a id="a-7w"></a>所以者何。<a id="a-7x"></a>学如此者不得吾我及我所耶。<a id="a-7y"></a>其不念知有所学斯名曰学也。<a id="a-7z"></a>天上世间不能得短亦无有失。<a id="a-80"></a>若有念言我有所学。<a id="a-81"></a>则不为趣于正业也。<a id="a-82"></a>不逮平等。<a id="a-83"></a>用自谓言我所学故。<a id="a-84"></a>又问曰。<a id="a-85"></a>以何等事谓逮平等也。<a id="a-86"></a>答曰。<a id="a-87"></a>天子。<a id="a-88"></a>假使行者不上不下不处中间。<a id="a-89"></a>不着所行不有所作。<a id="a-8A"></a>有所行者而无所造是菩萨行。<a id="a-8B"></a>其作斯念是为尊法此卑贱法于斯诸法。<a id="a-8C"></a>晓了平等不为二念。<a id="a-8D"></a>如是行者谓逮平等。<a id="a-8E"></a>又问曰。<a id="a-8F"></a>于今仁者。<a id="a-8G"></a>逮何等法乃为如来所见授决。<a id="a-8H"></a>月氏答曰。<a id="a-8I"></a>亦不蠲除凡夫之法。<a id="a-8J"></a>亦不逮成诸佛之法。<a id="a-8K"></a>如来以此授吾之决。<a id="a-8L"></a>吾于是法无所断除。<a id="a-8M"></a>又于诸法亦无所得故见授决。<a id="a-8N"></a>又问曰。<a id="a-8O"></a>计如是者愚冥凡夫悉当得决。<a id="a-8P"></a>所以者何。<a id="a-8Q"></a>亦不蠲除凡夫之法。<a id="a-8R"></a>斯则名曰为凡夫矣焉致佛法。<a id="a-8S"></a>又重问曰。<a id="a-8T"></a>何故解凡夫法乎。<a id="a-8U"></a>月氏答曰。<a id="a-8V"></a>吾以空义为诸法界解佛法耳。<a id="a-8W"></a>其本际者实无有本也。<a id="a-8X"></a>谓空法界可灭乎。<a id="a-8Y"></a>答曰。<a id="a-8Z"></a>不能也。<a id="a-8a"></a>本际无本岂可获乎。<a id="a-8b"></a>答曰。<a id="a-8c"></a>不也。<a id="a-8d"></a>是故天子。<a id="a-8e"></a>吾说此言。<a id="a-8f"></a>亦不灭除凡夫之法。<a id="a-8g"></a>亦不逮成诸佛之法。<a id="a-8h"></a>如来以此授于吾决。<a id="a-8i"></a>又复问曰。<a id="a-8j"></a>空与法界本际无本有言辞乎。<a id="a-8k"></a>答曰。<a id="a-8l"></a>无也。<a id="a-8m"></a>假使空与法界本际无本。<a id="a-8n"></a>无有言辞道无言说。<a id="a-8o"></a>于今云何授仁者决。<a id="a-8p"></a>答曰。<a id="a-8q"></a>天子。<a id="a-8r"></a>今授吾决犹如空义。<a id="a-8s"></a>诸法之界本际无本。<a id="a-8t"></a>是为诸法之所归谊。<a id="a-8u"></a>如法无法受决。<a id="a-8v"></a>亦如授别亦如。<a id="a-8w"></a>授别竟者亦复如是。<a id="a-8x"></a>等觉亦如。<a id="a-8y"></a>逮成无上正真之道。<a id="a-8z"></a>亦复如是。<a id="a-90"></a>于是月上天子前白佛言。<a id="a-91"></a>唯然世尊。<a id="a-92"></a>月氏天子入深智慧巍巍难及。<a id="a-93"></a>佛告天子。<a id="a-94"></a>菩萨以逮成法忍者。<a id="a-95"></a>其法如是有所分别。<a id="a-96"></a>若发道谊演经典者。<a id="a-97"></a>解脱一切法界之事。<a id="a-98"></a>又其法界所可讲说。<a id="a-99"></a>亦无言辞宣畅示众。<a id="a-9A"></a>所以者何。<a id="a-9B"></a>理于法界无有言辞亦无所说。<a id="a-9C"></a>计如法界人界亦如。<a id="a-9D"></a>如众生界佛界亦如。<a id="a-9E"></a>佛界法界亦如。<a id="a-9F"></a>假使菩萨入此谊者。<a id="a-9G"></a>则能独立不从他受。</p>
 </body>
</html>