<!doctype html>
<html id="z3IBThoNN" data-ver="740">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">佛升忉利天为母说法经卷下</h1>
  <p id="a2">于是贤者大目揵连。<a id="a-3"></a>咸请劝发于无央数亿百千垓诸天子众。<a id="a-4"></a>欲行天人。<a id="a-5"></a>色行天人。<a id="a-6"></a>各各疾取华香捣香杂香缯幡。<a id="a-7"></a>各往诣佛供养世尊。<a id="a-8"></a>前礼足下却住一面。<a id="a-9"></a>时目揵连还诣大圣。<a id="a-A"></a>稽首于地迁住佛前。<a id="a-B"></a>佛告目连。<a id="a-C"></a>汝听。<a id="a-D"></a>如来所现神足正觉变化。<a id="a-E"></a>有经名曰如来感动威变。<a id="a-F"></a>善思念之。<a id="a-G"></a>目连应曰。<a id="a-H"></a>受教而听。<a id="a-I"></a>佛告目连。<a id="a-J"></a>斯三千大千世界。<a id="a-K"></a>百亿日月。<a id="a-L"></a>百亿四大海。<a id="a-M"></a>百亿须弥山王。<a id="a-N"></a>百亿四天下。<a id="a-O"></a>是则名曰三千大千世界一佛国土。<a id="a-P"></a>于意云何。<a id="a-Q"></a>佛为独在一阎浮提成正觉乎。<a id="a-R"></a>莫作斯观。<a id="a-S"></a>所以者何。<a id="a-T"></a>吾普悉遍诸四方面佛之世界顺如所应。<a id="a-U"></a>为众生类讲说经法。<a id="a-V"></a>或以成佛。<a id="a-W"></a>或复自现从在胞胎。<a id="a-X"></a>或复示现在兜术天。<a id="a-Y"></a>或复现身已灭度矣。</p>
  <p id="aZ">佛告目连。<a id="a-a"></a>于此三千大千世界。<a id="a-b"></a>在于东方。<a id="a-c"></a>去此万二千四大天下四大之域。<a id="a-d"></a>则有世界名曰无垢。<a id="a-e"></a>其佛号曰离垢意如来至真等正。<a id="a-f"></a>觉现在说法。<a id="a-g"></a>斯四大域佛之世界。<a id="a-h"></a>所与众生淫怒痴薄易可开化。<a id="a-i"></a>少菩萨学及辟支佛乘。<a id="a-j"></a>多诸声闻。<a id="a-k"></a>又目揵连。<a id="a-l"></a>离垢意如来。<a id="a-m"></a>一一集会说经法时。<a id="a-n"></a>导九十九亿诸声闻等。<a id="a-o"></a>其土所化不别四证。<a id="a-p"></a>如此国土不说须陀洹斯陀含阿那含。<a id="a-q"></a>其彼世界一坐听经。<a id="a-r"></a>证六神通至八脱门。<a id="a-s"></a>逮获神足踊在虚空四丈九尺。<a id="a-t"></a>身中出火还耶维已而般泥洹。<a id="a-u"></a>忽即[火*霍]灭无有烟炭。<a id="a-v"></a>其土如来常说经法未曾休废。<a id="a-w"></a>救济群生亦无懈息。<a id="a-x"></a>诸声闻等日日灭度。<a id="a-y"></a>亦不贩卖估作治产。<a id="a-z"></a>欲得饮食从意应至。<a id="a-10"></a>不传口教衣食屋宅悉为化生。<a id="a-11"></a>如忉利天皆自然生不由胞胎。<a id="a-12"></a>紫金为地。<a id="a-13"></a>离垢意如来寿五百岁。<a id="a-14"></a>其土人民亦复如是。<a id="a-15"></a>亦有中夭。<a id="a-16"></a>目连。<a id="a-17"></a>欲知彼界如来讲说法者。<a id="a-18"></a>岂异人乎。<a id="a-19"></a>勿造斯观。<a id="a-1A"></a>所以者何。<a id="a-1B"></a>则吾身是也。<a id="a-1C"></a>佛之神足威变所为。<a id="a-1D"></a>则非一切声闻缘觉之所能及也。</p>
  <p id="a1E">佛告目连。<a id="a-1F"></a>于斯三千大千世界。<a id="a-1G"></a>南方去此十八四大域。<a id="a-1H"></a>其四大域名曰宝成。<a id="a-1I"></a>而以三宝金银琉璃为地为树。<a id="a-1J"></a>有佛号曰宝体品如来至真等正觉。<a id="a-1K"></a>现在说法。<a id="a-1L"></a>但演宣示缘觉之法少声闻乘。<a id="a-1M"></a>诸菩萨学亦复薄鲜。<a id="a-1N"></a>及缘觉乘若使彼国土忽终没者。<a id="a-1O"></a>则生他方空佛境界成缘觉道。<a id="a-1P"></a>于目连心所忆云何。<a id="a-1Q"></a>宝体品如来讲说经者。<a id="a-1R"></a>岂异人乎。<a id="a-1S"></a>莫造斯观。<a id="a-1T"></a>所以者何。<a id="a-1U"></a>则吾身是。<a id="a-1V"></a>如来于彼现威神变讲说经法。<a id="a-1W"></a>则非一切声闻缘觉之所及知也。</p>
  <p id="a1X">佛告目连。<a id="a-1Y"></a>于斯三千大千世界。<a id="a-1Z"></a>西方去此二十二四大域。<a id="a-1a"></a>其四域界名宝锦。<a id="a-1b"></a>悉以七宝金银琉璃水精珊瑚琥珀车磲玛瑙合成土地。<a id="a-1c"></a>其境树木众宝化成。<a id="a-1d"></a>经行棚阁栏楯苑囿皆以七宝。<a id="a-1e"></a>其浴池中满八味水清澄且美。<a id="a-1f"></a>犹如兜术天上。<a id="a-1g"></a>诸天宫殿饮食被服。<a id="a-1h"></a>彼界人民亦复如是等无差特。<a id="a-1i"></a>又其土地无女人名。<a id="a-1j"></a>亦复不从女人生矣人民之类不兴秽浊。<a id="a-1k"></a>化生莲华结加趺坐。<a id="a-1l"></a>其土众生无淫怒痴。<a id="a-1m"></a>无贪欲想。<a id="a-1n"></a>无嗔恚想。<a id="a-1o"></a>无危害想。<a id="a-1p"></a>亦无胞胎。<a id="a-1q"></a>彼佛号曰宝成如来至真等正觉。<a id="a-1r"></a>现在说法。<a id="a-1s"></a>其佛所说不讲异义。<a id="a-1t"></a>但演菩萨法典之藏。<a id="a-1u"></a>总持金刚分别三场。<a id="a-1v"></a>奉修六度为极之行。<a id="a-1w"></a>彼无央数不可思议众生之类。<a id="a-1x"></a>皆发无上正真道意。<a id="a-1y"></a>不可计人得不起法忍。<a id="a-1z"></a>授无量人无上正真道慧其界无有二乘之名声闻缘觉之言行。<a id="a-20"></a>纯有大乘无诸情欲。<a id="a-21"></a>一切鲜洁而无秽浊。<a id="a-22"></a>诸菩萨众充满世界。<a id="a-23"></a>其佛寿命八万四千载。<a id="a-24"></a>世人终后不趣地狱饿鬼畜生。<a id="a-25"></a>不堕八难。<a id="a-26"></a>斯诸菩萨若迁神命。<a id="a-27"></a>即便往生清净佛土现在佛所。<a id="a-28"></a>天龙鬼神阿须轮揵陀罗迦留罗真陀罗摩睺勒。<a id="a-29"></a>心皆同一志一切智诸通之慧。<a id="a-2A"></a>不乐异义唯乐佛法。<a id="a-2B"></a>天龙鬼神形体被服。<a id="a-2C"></a>举动进止不可分别。<a id="a-2D"></a>唯名异耳。<a id="a-2E"></a>天龙鬼神及世人民。<a id="a-2F"></a>皆同一源无有异流。<a id="a-2G"></a>于目连心意之云何。<a id="a-2H"></a>宝成如来岂异人乎。<a id="a-2I"></a>于彼境界讲说经道。<a id="a-2J"></a>开发教化一切群黎。<a id="a-2K"></a>勿造斯观也。<a id="a-2L"></a>所以者何。<a id="a-2M"></a>则吾身是。<a id="a-2N"></a>斯即如来神足变化。<a id="a-2O"></a>则非声闻缘觉之所及知也。<a id="a-2P"></a>佛告目连。<a id="a-2Q"></a>于此三千大千世界。<a id="a-2R"></a>北方去。<a id="a-2S"></a>是计三十六四大诸域。<a id="a-2T"></a>其四大域名无恐惧。<a id="a-2U"></a>黄金白银交成其界。<a id="a-2V"></a>彼土无有地狱饿鬼畜生之患难也。<a id="a-2W"></a>亦无八处之恐惧也。<a id="a-2X"></a>人民所行无犯禁戒及与邪见。<a id="a-2Y"></a>志性礼节调顺无卒暴者。<a id="a-2Z"></a>亦无外道众邪异学之名声也。<a id="a-2a"></a>佛号无畏如来至真等正觉。<a id="a-2b"></a>现在说法。<a id="a-2c"></a>其佛始往诣树下时。<a id="a-2d"></a>须摩提等七十二垓诸魔往欲与佛战。<a id="a-2e"></a>又彼如来为菩萨时。<a id="a-2f"></a>行无放逸成诸通慧。<a id="a-2g"></a>魔便遮往。<a id="a-2h"></a>应时如来随诸魔数化诸佛树。<a id="a-2i"></a>化诸菩萨其数亦尔。<a id="a-2j"></a>各各别坐于佛树下。<a id="a-2k"></a>时诸魔怪未曾有。<a id="a-2l"></a>何所为审菩萨身者。<a id="a-2m"></a>吾等当往妨废所兴坏其道意。<a id="a-2n"></a>诸化菩萨告众魔曰。<a id="a-2o"></a>一切诸法皆如幻化。<a id="a-2p"></a>于今仁者欲何所乱。<a id="a-2q"></a>假使卿等能分别了。<a id="a-2r"></a>发于无上正真之道福德庆者。<a id="a-2s"></a>若复劝助使发道意遮发道意。<a id="a-2t"></a>又来坏乱之罪衅者。<a id="a-2u"></a>卿等未曾乃复怀害。<a id="a-2v"></a>诸魔又问。<a id="a-2w"></a>发无上正真道意及劝化人。<a id="a-2x"></a>发大道者其福云何。<a id="a-2y"></a>菩萨答曰。<a id="a-2z"></a>正使江河沙等诸佛世界。<a id="a-30"></a>满中七宝以用布施。<a id="a-31"></a>发道意者福德超彼。<a id="a-32"></a>又复正使江河沙等诸佛国土。<a id="a-33"></a>所有众生悉共供养一切施安奉众学者恣其所欲。<a id="a-34"></a>设复有人劝发道意德超于彼。<a id="a-35"></a>又复问曰。<a id="a-36"></a>假使有人乱坏道意其罪如何。<a id="a-37"></a>诸菩萨曰。<a id="a-38"></a>设复有人普取众生挑其瞳子罪宁多不。<a id="a-39"></a>答曰。<a id="a-3A"></a>甚多。<a id="a-3B"></a>报曰。<a id="a-3C"></a>坏道意者罪过于彼。<a id="a-3D"></a>时无数亿诸魔之众。<a id="a-3E"></a>闻此言说睹大变化。<a id="a-3F"></a>皆发无上正真道意。<a id="a-3G"></a>皆以天华天香杂香散华烧香。<a id="a-3H"></a>奉诸菩萨。<a id="a-3I"></a>鼓诸音乐百千之数。<a id="a-3J"></a>各叹颂曰。<a id="a-3K"></a>愿令圣众疾得无上正真之道。<a id="a-3L"></a>时彼菩萨成最正觉寻有异天而举声曰。<a id="a-3M"></a>斯诸魔众皆脱恶趣乃发道意。<a id="a-3N"></a>如来为施无恐惧义。<a id="a-3O"></a>以是之故。<a id="a-3P"></a>如来名曰为无所畏。<a id="a-3Q"></a>无所畏如来岂异人乎。<a id="a-3R"></a>莫造斯观。<a id="a-3S"></a>所以者何。<a id="a-3T"></a>则吾身是也。<a id="a-3U"></a>佛言。<a id="a-3V"></a>目连。<a id="a-3W"></a>佛变斯名于彼世界示现说法。<a id="a-3X"></a>是为如来威神之感。<a id="a-3Y"></a>则非一切声闻缘觉之所能及。</p>
  <p id="a3Z">佛告目连。<a id="a-3a"></a>于此三千大千世界。<a id="a-3b"></a>东南去斯八万四千诸四大域。<a id="a-3c"></a>其域名曰普锦彩色。<a id="a-3d"></a>佛号众华如来至真等正觉。<a id="a-3e"></a>现在说法。<a id="a-3f"></a>彼四大域种种妙好八品珍宝以成为地交露宝幔。<a id="a-3g"></a>其地柔软如上妙衣。<a id="a-3h"></a>以珍为草自然四寸遍布于地。<a id="a-3i"></a>足蹈其上则便陷偃举足还复。<a id="a-3j"></a>其地平正犹若如掌。<a id="a-3k"></a>普锦世界有大城郭名曰上贤。<a id="a-3l"></a>人民炽盛安隐无患。<a id="a-3m"></a>米谷平贱快乐。<a id="a-3n"></a>不伦人民繁滋其城东西长千二百八十里。<a id="a-3o"></a>南北广六百四十里。<a id="a-3p"></a>上贤大城人民所居众多难计。<a id="a-3q"></a>复多于此安迦摩竭拘娄沙国。<a id="a-3r"></a>众华如来常游在于上贤大城。<a id="a-3s"></a>若一说法化三垓人得罗汉证。<a id="a-3t"></a>有三垓人至阿那含。<a id="a-3u"></a>有三垓人至斯陀含寂寞之行。<a id="a-3v"></a>有三垓人得道迹证。<a id="a-3w"></a>有三垓人化缘觉乘。<a id="a-3x"></a>又两倍人皆发无上正真道意。<a id="a-3y"></a>有无数人皆殖众德本。<a id="a-3z"></a>彼四大域其境界中。<a id="a-40"></a>而有一树名蜜合成。<a id="a-41"></a>常有华实其味甚美如百味馔。<a id="a-42"></a>男子女人若取华实当食之者。<a id="a-43"></a>昼夜七日饱不饥渴。<a id="a-44"></a>颜容姝好色中改变。<a id="a-45"></a>精气充满势力强盛形体轻便。<a id="a-46"></a>食是已后亦不大行亦不小便无有涕唾。<a id="a-47"></a>土不耕种贾贩求利。<a id="a-48"></a>服是华实自然安隐。<a id="a-49"></a>亦无贫富饮食居宅等无差特。<a id="a-4A"></a>又彼如来诸声闻等。<a id="a-4B"></a>六十四亿百千诸垓诸菩萨众复倍此数。<a id="a-4C"></a>而彼如来所游观园名曰普华。<a id="a-4D"></a>佛所食处。<a id="a-4E"></a>佛与声闻诸菩萨众。<a id="a-4F"></a>适坐饭顷寻时诸树曲躬作礼。<a id="a-4G"></a>有此华实自然来入比丘钵中。<a id="a-4H"></a>饭食已竟。<a id="a-4I"></a>有诸树木复重作礼复住如故。<a id="a-4J"></a>佛言。<a id="a-4K"></a>目连。<a id="a-4L"></a>彼之世界功德巍巍乃如是矣。<a id="a-4M"></a>众华如来则吾身是。<a id="a-4N"></a>今续现在。<a id="a-4O"></a>以此名号讲说经义。<a id="a-4P"></a>则非一切声闻缘觉之所能知也。</p>
  <p id="a4Q">佛告目连。<a id="a-4R"></a>斯三千大千世界。<a id="a-4S"></a>西南方去此七大四域。<a id="a-4T"></a>有四方界名曰选择。<a id="a-4U"></a>一一方域有八万四千国。<a id="a-4V"></a>一一国有八万四千王。<a id="a-4W"></a>一一王有八万四千城。<a id="a-4X"></a>其州域大邦郡国县邑村落。<a id="a-4Y"></a>人民之众亿百千垓具足备满斯一切王弃去非法。<a id="a-4Z"></a>一一王者有八万四千夫人婇女。<a id="a-4a"></a>一切婇女国中第一为真玉女。<a id="a-4b"></a>一一国王有五百子。<a id="a-4c"></a>或有千二百子者。<a id="a-4d"></a>一一诸王以正治国。<a id="a-4e"></a>不加鞕杖刀刃不设。<a id="a-4f"></a>各各教化不令而从。<a id="a-4g"></a>佛名释宝光明如来至真等正觉。<a id="a-4h"></a>现在说法。<a id="a-4i"></a>彼佛所游厥四方域精舍。<a id="a-4j"></a>香座高四丈九尺。<a id="a-4k"></a>一一座床香气流布。<a id="a-4l"></a>于四天下而雨天华。<a id="a-4m"></a>散于释宝光明如来上。<a id="a-4n"></a>百千伎乐自然和鸣。<a id="a-4o"></a>天地忽然为大震动音声如梵。<a id="a-4p"></a>积累功德不可称计。<a id="a-4q"></a>百千之福为转法轮。<a id="a-4r"></a>断诸尘劳泥洹无垢名曰将护。<a id="a-4s"></a>诸菩萨容如来说法为四大。<a id="a-4t"></a>八万四千王住在宫中。<a id="a-4u"></a>及诸婇女男女大小。<a id="a-4v"></a>闻了道义悉得远尘离垢诸法法眼生。<a id="a-4w"></a>诸王妻子中宫眷属悉发无上正真道意。<a id="a-4x"></a>皆同一音各自宣言。<a id="a-4y"></a>志愿出家。<a id="a-4z"></a>如来劝赞悉使一时同作沙门。<a id="a-50"></a>若游郡国县邑丘聚村落。<a id="a-51"></a>造行亦不种作自然生粳米。<a id="a-52"></a>诸天悉来供养之。<a id="a-53"></a>其佛第一讲法。<a id="a-54"></a>诸声闻众皆得立于须陀洹果。<a id="a-55"></a>诸菩萨乘皆逮信忍。<a id="a-56"></a>第二说法得斯陀含果。<a id="a-57"></a>诸菩萨乘皆悉逮得柔顺法忍。<a id="a-58"></a>第三法会讲说经典住阿那含。<a id="a-59"></a>诸菩萨学获致五通。<a id="a-5A"></a>第四说法立于罗汉。<a id="a-5B"></a>诸菩萨学得不起法忍。<a id="a-5C"></a>诸王中宫女子官属。<a id="a-5D"></a>皆转女身得为男子。<a id="a-5E"></a>斯诸如来悉授其决。<a id="a-5F"></a>皆当逮得无上正真之道。<a id="a-5G"></a>于意云何。<a id="a-5H"></a>彼界如来名释宝光明。<a id="a-5I"></a>岂异人乎。<a id="a-5J"></a>莫造斯观。<a id="a-5K"></a>所以者何。<a id="a-5L"></a>则吾身是也。<a id="a-5M"></a>以此名号于彼世界示现说法如来变动。<a id="a-5N"></a>则非一切声闻缘觉之所能知也。<a id="a-5O"></a>佛告目连。<a id="a-5P"></a>于是三千大千世界。<a id="a-5Q"></a>西北方去此。<a id="a-5R"></a>五十五四大方域。<a id="a-5S"></a>有四方域号名香土。<a id="a-5T"></a>以上妙好栴檀杂香为阎浮提土地。<a id="a-5U"></a>有树名曰普香。<a id="a-5V"></a>一一树者香闻四十里。<a id="a-5W"></a>自然莲华大如车轮。<a id="a-5X"></a>有无数叶香气普流极柔软。<a id="a-5Y"></a>好绝细彩衣色不可计。<a id="a-5Z"></a>光耀炜炜生高二丈。<a id="a-5a"></a>一一莲华其香之气。<a id="a-5b"></a>遍四天下香周无量。<a id="a-5c"></a>香为重阁。<a id="a-5d"></a>香为经行。<a id="a-5e"></a>池生莲华。<a id="a-5f"></a>无有郡县国邑丘聚村落。<a id="a-5g"></a>惟有高台无央数千满其境界。<a id="a-5h"></a>犹如第六无憍乐天。<a id="a-5i"></a>自然之物人民之安。<a id="a-5j"></a>饮食游居等无差特。<a id="a-5k"></a>彼土如来说经法时。<a id="a-5l"></a>惟演清净诸大人教。<a id="a-5m"></a>舍于声闻缘觉之事。<a id="a-5n"></a>神通菩萨周遍四方。<a id="a-5o"></a>不可思议诸菩萨众。<a id="a-5p"></a>逮得法忍。<a id="a-5q"></a>诸菩萨中有菩萨名曰变众法王。<a id="a-5r"></a>志愿高妙获威成三。<a id="a-5s"></a>忍明神通辩才巍巍。<a id="a-5t"></a>供养稽首归命无央数亿百千诸佛。<a id="a-5u"></a>变众法王菩萨大士劝请世尊演说经典。<a id="a-5v"></a>佛即听之宣扬道义。<a id="a-5w"></a>即于佛前从座而兴高四百里。<a id="a-5x"></a>因从毛孔悉放光明普照世界。<a id="a-5y"></a>自然化生微妙莲华。<a id="a-5z"></a>其色像貌生无央数亿百千叶。<a id="a-60"></a>遍布境界积四丈九尺。<a id="a-61"></a>诸天伎乐不鼓自鸣。<a id="a-62"></a>出八部音法印之声。<a id="a-63"></a>一一法印总八十四亿经典之训。<a id="a-64"></a>一一经典摄二万二千香气之敏言。<a id="a-65"></a>从虚空中自然而建。<a id="a-66"></a>九十六百千亿人立不退转。<a id="a-67"></a>当成无上正真之道。<a id="a-68"></a>皆逮得至不起法忍。<a id="a-69"></a>诸菩萨众如是比像周遍彼土。<a id="a-6A"></a>其境人民无有盲聋亦无跛蹇。<a id="a-6B"></a>亦无恶色瑕秽之难。<a id="a-6C"></a>无贫匮者。<a id="a-6D"></a>斯众菩萨三十二相庄严其身。<a id="a-6E"></a>无有异乐以法为乐。<a id="a-6F"></a>亦不食饮服志禅定以为供养。<a id="a-6G"></a>彼无八处及与恶趣。<a id="a-6H"></a>假使寿终无有别趣惟归佛道。<a id="a-6I"></a>佛言。<a id="a-6J"></a>目连。<a id="a-6K"></a>于意云何。<a id="a-6L"></a>释贤光明如来则吾身是也。<a id="a-6M"></a>如来于彼变化感动。<a id="a-6N"></a>则非一切声闻缘觉之所能知也。</p>
  <p id="a6O">佛告目连。<a id="a-6P"></a>于是三千大千世界。<a id="a-6Q"></a>东北方去此四十二四方大域。<a id="a-6R"></a>有别大界名曰志危。<a id="a-6S"></a>其土人民淫怒痴盛。<a id="a-6T"></a>弊恶悭贪手执刀杖。<a id="a-6U"></a>无信嫉妒犯戒嗔恚。<a id="a-6V"></a>多为徙倚懈怠慢突。<a id="a-6W"></a>放心恣意而不安详。<a id="a-6X"></a>计有吾我贪人寿命。<a id="a-6Y"></a>复无智慧不知时节。<a id="a-6Z"></a>不晓羞惭志性卒暴而无恭敬。<a id="a-6a"></a>彼土众生颜貌变恶下劣卑贱。<a id="a-6b"></a>相求长短欲相危害。<a id="a-6c"></a>喜相骂詈诽谤相言。<a id="a-6d"></a>风雨不时邪辞相教。<a id="a-6e"></a>其地坚鞕粗恶之瑕。<a id="a-6f"></a>荆棘污秽周布土境。<a id="a-6g"></a>斯诸人民形体颜貌似冰麻油草木蓝色。<a id="a-6h"></a>衣服丑陋。<a id="a-6i"></a>饮食粗恶贫穷困厄。<a id="a-6j"></a>土石七凶人民憍念。<a id="a-6k"></a>是天宫殿人民之党。<a id="a-6l"></a>若得财宝悉没王藏。<a id="a-6m"></a>彼土人民遭众罚厄。<a id="a-6n"></a>加之杖痛一类无差也。<a id="a-6o"></a>佛言。<a id="a-6p"></a>目连。<a id="a-6q"></a>彼土人民。<a id="a-6r"></a>勤苦之患现在如是。<a id="a-6s"></a>假使命过终没之后悉堕地狱饿鬼畜生。<a id="a-6t"></a>其佛名曰心念愍哀如来至真等正觉。<a id="a-6u"></a>讲说经法现十八变而演典籍。<a id="a-6v"></a>七百岁中无有一人受法教者。<a id="a-6w"></a>其佛世尊不以懈厌。<a id="a-6x"></a>兴发大哀益加演经。<a id="a-6y"></a>其佛若入郡国县邑邦域村落。<a id="a-6z"></a>人民见之皆共骂詈诽谤。<a id="a-70"></a>毁辱唾贱瓦石打之。<a id="a-71"></a>彼如来尊欲开化故亦不退止。<a id="a-72"></a>时佛复于七百岁中说经。<a id="a-73"></a>八十四垓人皆得罗汉。<a id="a-74"></a>得阿那含斯陀含须陀洹。<a id="a-75"></a>各各亦复八十四垓。<a id="a-76"></a>悉于一日出作沙门受成就戒。<a id="a-77"></a>一切学者及不学者。<a id="a-78"></a>于三月竟不乐余谈。<a id="a-79"></a>一日之中皆般泥洹。<a id="a-7A"></a>又其如来续存处世。<a id="a-7B"></a>复有五人学菩萨乘。<a id="a-7C"></a>宿有余衅生彼佛土。<a id="a-7D"></a>遭勤苦恼佛为说经。<a id="a-7E"></a>目连白佛言。<a id="a-7F"></a>其土菩萨以何罪殃生彼土弊恶之处耶。<a id="a-7G"></a>佛告目连。<a id="a-7H"></a>菩萨以四事法。<a id="a-7I"></a>生于恶处受于恼患也。<a id="a-7J"></a>何等四。<a id="a-7K"></a>假使菩萨慕供养利。<a id="a-7L"></a>不学道法即生恶处。<a id="a-7M"></a>复次目连。<a id="a-7N"></a>菩萨又喜诽谤正法既自不学。<a id="a-7O"></a>又止他人令不受持。<a id="a-7P"></a>复次目连。<a id="a-7Q"></a>菩萨呵折他人断不得共行诽谤之。<a id="a-7R"></a>复次目连。<a id="a-7S"></a>菩萨不护身口意者。<a id="a-7T"></a>以是四法生于恶趣而受恼患。<a id="a-7U"></a>佛言。<a id="a-7V"></a>在彼世界讲说经者则吾身是也。<a id="a-7W"></a>如来现变感动威神。<a id="a-7X"></a>则非一切声闻缘觉之所能知。<a id="a-7Y"></a>目连白佛。<a id="a-7Z"></a>如来至真。<a id="a-7a"></a>惟于此三千大千世界现作佛事。<a id="a-7b"></a>复于余国异佛土乎。<a id="a-7c"></a>佛告目连。<a id="a-7d"></a>今尔所见世尊示现与声闻俱。<a id="a-7e"></a>吾又复于斯三千大千世界百亿四大域。<a id="a-7f"></a>随人所乐察其本志各为说法。<a id="a-7g"></a>又佛于斯三千世界四方大域。<a id="a-7h"></a>以梵天色像说法。<a id="a-7i"></a>或如来像而现教化。<a id="a-7j"></a>或现白衣不着袈裟。<a id="a-7k"></a>或如帝释示现说法。<a id="a-7l"></a>或如四王转轮圣王。<a id="a-7m"></a>如是一切行权方便为说经典。<a id="a-7n"></a>如来于斯三千大千世界。<a id="a-7o"></a>各各随心之所喜乐。<a id="a-7p"></a>所应度者众生之类。<a id="a-7q"></a>而为说法开化之也。<a id="a-7r"></a>及在他方无量佛土。<a id="a-7s"></a>一切声闻缘觉之乘所不能知也。<a id="a-7t"></a>如日月宫而不动移。<a id="a-7u"></a>普悉现于郡国县邑村落丘聚州域大邦。<a id="a-7v"></a>如来若斯自于佛土而不动摇。<a id="a-7w"></a>则便皆现于无央数诸佛国土。<a id="a-7x"></a>随从群黎本志所应为说经典。</p>
  <p id="a7y">目连白佛言。<a id="a-7z"></a>今所现佛。<a id="a-80"></a>何所审实。<a id="a-81"></a>忉利天上阎浮提者。<a id="a-82"></a>诸天宫中三千大千域者。<a id="a-83"></a>在他方异佛世界说法者乎。<a id="a-84"></a>惟天中天当何因知审真佛者。<a id="a-85"></a>施何所佛福祐大巨不可称限。<a id="a-86"></a>佛告目连。<a id="a-87"></a>吾今问尔从意报之。<a id="a-88"></a>卿意云何。<a id="a-89"></a>犹如幻师化造化人。<a id="a-8A"></a>为男为女何所审实。<a id="a-8B"></a>目连答曰。<a id="a-8C"></a>无有实者。<a id="a-8D"></a>天中天所以者何。<a id="a-8E"></a>幻祝术力化有所变。<a id="a-8F"></a>悉无所有不可别知。<a id="a-8G"></a>又问。<a id="a-8H"></a>目连。<a id="a-8I"></a>所可故化宁有所辩不乎。<a id="a-8J"></a>曰辩之。<a id="a-8K"></a>天中之天。<a id="a-8L"></a>佛言。<a id="a-8M"></a>如是一切诸法亦如幻化。<a id="a-8N"></a>不可别知等无差特。<a id="a-8O"></a>亦不作犹如幻师。<a id="a-8P"></a>任力祝术多所化变。<a id="a-8Q"></a>所可化者等无差特。<a id="a-8R"></a>佛亦如是。<a id="a-8S"></a>以智慧圣而普示现诸佛国土。<a id="a-8T"></a>所造平等而无差特悉为佛事。<a id="a-8U"></a>其有供养斯诸佛者。<a id="a-8V"></a>建立福祐德量一等。<a id="a-8W"></a>诸佛世尊无有差别。<a id="a-8X"></a>是一切法悉无所生亦无有实犹如幻化。<a id="a-8Y"></a>法异亦无差别。<a id="a-8Z"></a>佛言。<a id="a-8a"></a>目连。<a id="a-8b"></a>如来发意之顷。<a id="a-8c"></a>以一毛孔现江河沙等如来至真三十二相。<a id="a-8d"></a>具足微妙自然颜貌。<a id="a-8e"></a>随形而化普为说法。<a id="a-8f"></a>而口宣示以六十音。<a id="a-8g"></a>一切如来晓了众生心之所行。<a id="a-8h"></a>众生群黎心之所好悉知根源。<a id="a-8i"></a>顺诸群黎而为说法。<a id="a-8j"></a>有所演说众生悉受则除苦患。<a id="a-8k"></a>斯诸如来皆以三品。<a id="a-8l"></a>感动变化说众经法。<a id="a-8m"></a>悉以四辩分别之慧皆现佛德。<a id="a-8n"></a>于目连。<a id="a-8o"></a>意所趣云何。<a id="a-8p"></a>何所如来为第一尊形像威容初最胜耶。<a id="a-8q"></a>化佛者乎。<a id="a-8r"></a>佛所化如来耶。<a id="a-8s"></a>目连答曰。<a id="a-8t"></a>无有尊卑。<a id="a-8u"></a>天中之天。<a id="a-8v"></a>所以者何。<a id="a-8w"></a>有所变动等无差别故也。<a id="a-8x"></a>是故无异。<a id="a-8y"></a>颜貌威容辩才圣达。<a id="a-8z"></a>神足说法有所度脱。<a id="a-90"></a>不可分别言有差特也。<a id="a-91"></a>佛言。<a id="a-92"></a>是故目连。<a id="a-93"></a>当造斯观。<a id="a-94"></a>其有自然化现法者。<a id="a-95"></a>无有差特不可别知。<a id="a-96"></a>佛言。<a id="a-97"></a>目连。<a id="a-98"></a>设了诸法自然化者。<a id="a-99"></a>则不分别言凡夫有异。<a id="a-9A"></a>况佛法乎。<a id="a-9B"></a>所以者何。<a id="a-9C"></a>目连。<a id="a-9D"></a>一切诸法悉本清净诸法皆空。<a id="a-9E"></a>人迷惑者反住众想为应不应。<a id="a-9F"></a>从其所喜而为驰骋其法界者亦无所起亦无所灭。<a id="a-9G"></a>法界平等如来善解。<a id="a-9H"></a>其有解斯。<a id="a-9I"></a>悉于阎浮提众生之类前。<a id="a-9J"></a>化现诸佛形像相好及诸比丘。<a id="a-9K"></a>而令人民无觉知者。<a id="a-9L"></a>置是目连。<a id="a-9M"></a>阎浮提人也。<a id="a-9N"></a>正使四方大须弥方域。<a id="a-9O"></a>诸天人民及余所生群萌伴党。<a id="a-9P"></a>如来现入一毛孔。<a id="a-9Q"></a>于诸人中变化示现。<a id="a-9R"></a>及与圣众诸人各各不能相见。<a id="a-9S"></a>不知所入。<a id="a-9T"></a>置是。<a id="a-9U"></a>目连。<a id="a-9V"></a>假使三千大千世界众生之类。<a id="a-9W"></a>复令稍渐悉得人身。<a id="a-9X"></a>一切群生比丘圣众人民之党。<a id="a-9Y"></a>如来普现于一毛孔。<a id="a-9Z"></a>不能相知为何所入也。<a id="a-9a"></a>置是。<a id="a-9b"></a>目连。<a id="a-9c"></a>正所东方江河沙等诸佛国土。<a id="a-9d"></a>及于十方诸佛世界众生之类。<a id="a-9e"></a>无量世界一切悉变逮得人身。<a id="a-9f"></a>如来遍令一切人民及与圣众入一毛孔不使众生知为所入也。<a id="a-9g"></a>置是十方江河沙等诸佛国土群萌之类。<a id="a-9h"></a>佛言。<a id="a-9i"></a>目连。<a id="a-9j"></a>今佛现在无挂碍眼见诸佛国。<a id="a-9k"></a>能以具足圣达佛眼。<a id="a-9l"></a>引若干变而为譬喻。<a id="a-9m"></a>于百千劫说诸佛土不能究竟。<a id="a-9n"></a>诸佛国土不可眼量。<a id="a-9o"></a>又斯一切群萌之党。<a id="a-9p"></a>悉令得道犹如缘觉。<a id="a-9q"></a>不能计数称量知限。<a id="a-9r"></a>何况声闻。<a id="a-9s"></a>惟有如来。<a id="a-9t"></a>能知多少国土所有广狭。<a id="a-9u"></a>大小远近深浅毫毛分寸分了微尘。<a id="a-9v"></a>正使无量无限不可计会。<a id="a-9w"></a>江河沙等三千大千世界满其中尘。<a id="a-9x"></a>佛眼无极以无挂碍圣达。<a id="a-9y"></a>皆见。<a id="a-9z"></a>此诸佛国复过于彼。<a id="a-A0"></a>斯诸佛土所有群萌不可限量。<a id="a-A1"></a>人界若斯众生甚多多于地土。<a id="a-A2"></a>斯诸众生稍稍渐得为人身。<a id="a-A3"></a>一切悉为转轮圣王。<a id="a-A4"></a>一一圣王如彼众生眷属之数亦复如斯。<a id="a-A5"></a>一切圣王及与官属。<a id="a-A6"></a>如来悉能各各现入于一毛孔。<a id="a-A7"></a>及与圣众各不觉知不知所入也。<a id="a-A8"></a>各见如来一切毛孔普现佛身及与圣众。<a id="a-A9"></a>如来所现威神之变终不损耗。<a id="a-AA"></a>正使一劫不可计劫无量无限劫中现变。<a id="a-AB"></a>如来威圣道德之光不可称尽。<a id="a-AC"></a>巍巍神妙乃如是也。<a id="a-AD"></a>于意云何。<a id="a-AE"></a>诸转轮王及与七宝。<a id="a-AF"></a>所获功德宁增多不乎。<a id="a-AG"></a>答曰。<a id="a-AH"></a>甚多甚多。<a id="a-AI"></a>天中天。<a id="a-AJ"></a>无量安住。<a id="a-AK"></a>佛言。<a id="a-AL"></a>目连。<a id="a-AM"></a>今吾告汝。<a id="a-AN"></a>如彼一切众生之类。<a id="a-AO"></a>皆为转轮圣王。<a id="a-AP"></a>与七宝福悉合集之。<a id="a-AQ"></a>不及如来所造成满一毛之福。<a id="a-AR"></a>德善之庆超出于彼。<a id="a-AS"></a>无以为喻也。</p>
  <p id="aAT">尔时贤者目连白佛言。<a id="a-AU"></a>惟然世尊。<a id="a-AV"></a>我得善利慧及余福。<a id="a-AW"></a>佛为法师圣尊。<a id="a-AX"></a>无限神妙乃尔。<a id="a-AY"></a>威豪无极明达。<a id="a-AZ"></a>浩浩堂堂光辉无边不可穷底。<a id="a-Aa"></a>又天中天。<a id="a-Ab"></a>有所兴造无所损耗。<a id="a-Ac"></a>于一切法靡不畅达。<a id="a-Ad"></a>我以违失如是之像无碍之慧。<a id="a-Ae"></a>其有众生得闻若斯佛之所为威圣之变。<a id="a-Af"></a>一心能闻一句义者。<a id="a-Ag"></a>则得善利无极之庆。<a id="a-Ah"></a>何况信持讽诵读者。<a id="a-Ai"></a>便当具足如斯神足。<a id="a-Aj"></a>发兴无上正真之道。<a id="a-Ak"></a>如是等人。<a id="a-Al"></a>当为归命天中之天。<a id="a-Am"></a>无有恐畏不当复疑有向恶趣。<a id="a-An"></a>尔时诸天龙神释梵四天王。<a id="a-Ao"></a>从世尊闻佛所示现感动变化。<a id="a-Ap"></a>异口同音而咨嗟曰。<a id="a-Aq"></a>南无诸佛。<a id="a-Ar"></a>归命世尊。<a id="a-As"></a>假使有人能发斯心清净意者。<a id="a-At"></a>吾亦归命为之作礼。<a id="a-Au"></a>兴隆大道亦当逮获。<a id="a-Av"></a>若兹变化犹若如来之所感动也。<a id="a-Aw"></a>吾等不疑无犹豫结。<a id="a-Ax"></a>时天龙神揵陀罗释梵四王五体投地归命斯经则以恭敬秽首礼佛。<a id="a-Ay"></a>百千伎乐自然为鸣。<a id="a-Az"></a>散天青莲芙蓉茎华遍忉利天。<a id="a-B0"></a>佛说经时七十二垓天人。<a id="a-B1"></a>昔者以来未起道心。<a id="a-B2"></a>今皆发无上正真道意。<a id="a-B3"></a>各自说言。<a id="a-B4"></a>吾于来世于天上世间人民之前。<a id="a-B5"></a>当畅宣显大师子吼。<a id="a-B6"></a>亦如今日如来所为。<a id="a-B7"></a>兴发师子大吼之导。</p>
  <p id="aB8">于斯月氏天白佛言。<a id="a-B9"></a>若有族姓子族姓女。<a id="a-BA"></a>受斯经典持讽诵读。<a id="a-BB"></a>广为人说得何福祐。<a id="a-BC"></a>佛言。<a id="a-BD"></a>假令族姓子族姓女。<a id="a-BE"></a>受斯经典持讽诵读为他人说。<a id="a-BF"></a>当值三宝而不断绝。<a id="a-BG"></a>所以者何。<a id="a-BH"></a>其闻经者不发声闻缘觉之心。<a id="a-BI"></a>惟志无上正真道意。<a id="a-BJ"></a>所以者何。<a id="a-BK"></a>有学是经。<a id="a-BL"></a>其人则好微妙之义。<a id="a-BM"></a>诸根明达靡不信乐。<a id="a-BN"></a>是故天子。<a id="a-BO"></a>当造斯观。<a id="a-BP"></a>能受奉持讽诵读其经典者。<a id="a-BQ"></a>为护三宝令不断绝。<a id="a-BR"></a>于天子意所察云何。<a id="a-BS"></a>其护三宝使不断者。<a id="a-BT"></a>设令千佛各寿一劫。<a id="a-BU"></a>宁能叹尽其功德乎。<a id="a-BV"></a>答曰。<a id="a-BW"></a>不能。<a id="a-BX"></a>天中之天。<a id="a-BY"></a>佛言。<a id="a-BZ"></a>以故天子。<a id="a-Ba"></a>当了知之。<a id="a-Bb"></a>若有受持斯经典者德不可量也。<a id="a-Bc"></a>于斯慈氏菩萨白佛言。<a id="a-Bd"></a>是经名曰何等。<a id="a-Be"></a>何因持名。<a id="a-Bf"></a>佛告弥勒。<a id="a-Bg"></a>是经名曰忉利天品佛现感动威神之变。<a id="a-Bh"></a>奉持之。<a id="a-Bi"></a>佛言。<a id="a-Bj"></a>慈氏。<a id="a-Bk"></a>殷勤受持讽诵说者。<a id="a-Bl"></a>若为他人分别解义多所成就。<a id="a-Bm"></a>于众人民若斯像经。<a id="a-Bn"></a>流布天下甚难得值。<a id="a-Bo"></a>佛说如是。<a id="a-Bp"></a>月氏天子。<a id="a-Bq"></a>月上天子。<a id="a-Br"></a>慈氏菩萨。<a id="a-Bs"></a>贤者目连。<a id="a-Bt"></a>诸天龙神阿须轮。<a id="a-Bu"></a>世间人民莫不欢喜。<a id="a-Bv"></a>作礼而退。</p>
 </body>
</html>