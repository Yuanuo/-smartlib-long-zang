<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>佛升忉利天为母说法经卷上</title>
</head>
<body>
  <h1 class="head">佛升忉利天为母说法经卷上</h1>
  <p>闻如是。一时。佛游于忉利天上昼度树下无垢白石。愍哀其母度脱之故。正夏三月与大比丘众俱。比丘八千皆阿罗汉。诸漏已尽得大神足。威曜无极生死悉断。无复尘垢弃捐重担。所作已办。逮得己利。心即从计致平等忍。心已得解度于智慧。普则正士。于世福地多所佑安。唯除一人贤者阿难。菩萨七万二千人一切大圣神通已达。逮得总持辩才无碍。各从他方异佛世界皆来集会。尔时世尊。与无央数百千之众眷属围绕而为说经。时于众会有二天子。名曰月氏月上。月氏天子即从坐起。更整衣服偏袒右肩。叉手长跪而白佛言。吾欲咨问如来至真等正觉。假使听者乃敢自陈。佛告天子。欲问如来何所义乎。月氏天子以偈颂曰。</p>
  <p class="l-js-5c">其于众生类　　兴发愍哀心</p>
  <p class="l-js-5c">逮求于佛道　　志无垢甘露</p>
  <p class="l-js-5c">自伤己身行　　及慈哀群黎</p>
  <p class="l-js-5c">余以斯等故　　咨问释师子</p>
  <p class="l-js-5c">于亿劫积行　　悉能忍勤苦</p>
  <p class="l-js-5c">一切而布施　　志寂然无念</p>
  <p class="l-js-5c">等心于群生　　疗化已平均</p>
  <p class="l-js-5c">我问此胜义　　导利黎庶者</p>
  <p class="l-js-5c">假使见正道　　妙相自庄严</p>
  <p class="l-js-5c">无垢三十二　　英特之福田</p>
  <p class="l-js-5c">逮斯功德者　　奉敬乎巨海</p>
  <p class="l-js-5c">今予问大圣　　欲了斯义归</p>
  <p class="l-js-5c">假使无异心　　则无有别念</p>
  <p class="l-js-5c">常志求妙慧　　人中巍巍尊</p>
  <p class="l-js-5c">而无声闻意　　不慕缘觉事</p>
  <p class="l-js-5c">今余问此义　　坚固无过者</p>
  <p class="l-js-5c">有利若无利　　等心于毁誉</p>
  <p class="l-js-5c">有名若无名　　苦乐不以移</p>
  <p class="l-js-5c">虽处于俗法　　则不以动转</p>
  <p class="l-js-5c">今我问此义　　远离恐惧者</p>
  <p class="l-js-5c">以爱己身事　　等念于黎庶</p>
  <p class="l-js-5c">未曾有若干　　咸化于三处</p>
  <p class="l-js-5c">而以修慈心　　有谄无厌秽</p>
  <p class="l-js-5c">今余问此义　　贤将持土地</p>
  <p class="l-js-5c">心恒行精勤　　布施戒离邪</p>
  <p class="l-js-5c">其身逮寂然　　戒品不永灭</p>
  <p class="l-js-5c">身口意常正　　将御顺拥护</p>
  <p class="l-js-5c">今问最胜义　　处垢而无尘</p>
  <p class="l-js-5c">其忍辱调柔　　达已加遵修</p>
  <p class="l-js-5c">能修任苦患　　愦扰放逸众</p>
  <p class="l-js-5c">游救于一切　　而不生嗔恚</p>
  <p class="l-js-5c">因此故问义　　欲决诸狐疑</p>
  <p class="l-js-5c">各常力精进　　恭顺不违义</p>
  <p class="l-js-5c">悉愍伤世间　　不为己身施</p>
  <p class="l-js-5c">行道无厌足　　如海受众流</p>
  <p class="l-js-5c">是故问最胜　　其德如大海</p>
  <p class="l-js-5c">虽存于三处　　不退从诸想</p>
  <p class="l-js-5c">以贤圣之慧　　伏除诸垢尘</p>
  <p class="l-js-5c">承禅定妙通　　神足自娱乐</p>
  <p class="l-js-5c">今故问此义　　普往开化众</p>
  <p class="l-js-5c">智慧度彼岸　　圣达无有际</p>
  <p class="l-js-5c">弃捐众思想　　出家除根株</p>
  <p class="l-js-5c">憺怕得自在　　晓了斯法慧</p>
  <p class="l-js-5c">是故今启问　　无极大圣人</p>
  <p class="l-js-5c">所分别神足　　解了随顺行</p>
  <p class="l-js-5c">游亿垓佛土　　无有国土想</p>
  <p class="l-js-5c">供养亿垓佛　　无有诸佛想</p>
  <p class="l-js-5c">是故问此义　　睹者普受欣</p>
  <p class="l-js-5c">其离欲尘魔　　忽化阴身魔</p>
  <p class="l-js-5c">弃舍于死魔　　降伏诸天魔</p>
  <p class="l-js-5c">蠲除一切魔　　则逮成佛道</p>
  <p class="l-js-5c">是故问斯义　　永弃于众冥</p>
  <p class="l-js-5c">乃震动天地　　树木及山岩</p>
  <p class="l-js-5c">觉了成佛道　　无量最胜慧</p>
  <p class="l-js-5c">假使已一心　　习于寂定明</p>
  <p class="l-js-5c">是故问此义　　咨启如斯像</p>
  <p class="l-js-5c">晓了一切慧　　威耀甚巍巍</p>
  <p class="l-js-5c">假住于佛教　　善建立法行</p>
  <p class="l-js-5c">导利于众圣　　靡所不开化</p>
  <p class="l-js-5c">今故问斯义　　济游三处者</p>
  <p>月氏天子。又问世尊。唯然大圣。何谓菩萨得大圣通殊特之行度于彼岸。何谓菩萨至不可思议善权方便备劝助慧何谓菩萨一切诸法以为一议。入于一味所趣同均。入于一慧平等之说。何谓菩萨奉深禁戒行无放逸。逮成无上正真之道为最正觉。</p>
  <p>佛言。善哉善哉。月氏天子。多所哀念多所安隐。愍伤诸天及十方人。乃能发意启问如来如此之义。诸菩萨行佛道正真慧。被大铠者建立大乘。度大欲御大船转大法轮。施无极法恢弘慧典。欲放大雨欲演普光。慕击大鼓志大雷震。乐立巨幢愿吹大珂。执大法英揽大法典。演无极明欲照世间。务令大乘永存不断。愿大祀祠究竟足满。以此比类无极之德愍伤群庶。故问如来。谛听谛听。善思念之。吾当为汝分别说之。如诸菩萨大士之行。致大圣通具足深戒。至于无上正真之道为最正觉。唯然世尊。愿乐欲闻。月氏天子与诸大众受教而听。佛告天子。菩萨有四法行。得大圣通殊特之行度于彼岸。何谓为四。菩萨大士晓了诸法而应真谛。于一切法无所倚著。等念诸法而无有尽。逮于圣慧而造明证。游一切法亲近众典。虽在诸法无有脱者不见异法。何谓诸法而应真谛。如过去空。当来现在亦自然空。天子。欲以晓了是空平等三世空无所想。彼诸有慧分别处所。建立开化解畅道品。便通正业达其义理。是谓晓了而应真谛。何谓于一切法无所倚著。一切诸法住于我所。现有所住于我非我。则谓菩萨晓了诸法而无吾我不依倚身。是则名曰无所倚著。假使菩萨于斯诸法。身无所著无所著已。不住异法。其于诸法不生不住。尔能于彼无所倚著已无所倚。供养诸法则于诸法而无所倚。二何谓菩萨晓了一切犹如虚空。其三界者心之所为。不计斯心无有色像。亦不可睹无有处所。无有教令犹如幻化。因其心本而求诸法则不可得。若以于心不求于心则无所获心不可逮。以不得心一切诸法亦不可得。诸法则无有法。无形类想。亦无有影而无所有。及与实谛亦无所睹。无所睹者于一切法心无所入。知一切法无所成就亦无所生。譬如虚空。犹如天子。欲察虚空永无有生无所成就。了一切法亦复如是。犹如虚空名曰虚无。彼则憺怕。一切诸法亦复如是。但假字耳彼则寂寞。三何谓菩萨于一切法而亲近典也菩萨大士。观察思惟一切诸法。于斯无知亦无所见。眼不知耳亦无所见。耳不知眼亦无所见。鼻不知舌亦无所见。舌不知鼻亦无所见。身不知意亦无所见。意不知身亦无所见。一切诸法虽有痴騃快眇凶暴。见于法界慧常平等所行具足。其六情界有所照来则有所在。计于本者无有内法。教于外者如无外法。教内法者所见如是。睹若斯者则无有法无有起者。亦无有法有所作为。若有住者睹无所见。佛语天子。是为法界法无所起亦无所灭。而亦不住则无所有。假使有念诸法。不住不生不起无有处所。如是观者真谛慧备。无有诸法及与法界。不见解脱。斯一切法亲近诸典。是为四法。菩萨大士。得大圣通殊特之行度于彼岸。四何谓圣通。所云通者于一切法不信他慧而有咨受。所以言慧于一切法不造二事。所谓无二彼则无名法不可知。设使天子。具足斯慧。其菩萨者速逮圣通。以成就愿具足所晓。菩萨晓了如是慧者则净道眼。超天世人。便睹十方无量无限亿百千垓诸佛国土。佛天中天所有圣众。悉闻诸佛所说经法。彼佛国土群萌之类。其心所念善恶好丑悉识知之。人民伴党行来如是。逮及若斯。自知往古所周旋处。以慧明证解己本际。他人众生始无所由。所居止处悉证明之从缘说是。佛告天子。菩萨大士。虽未得至一切通慧。圣明之智巍巍如是。为诸众生兴立佛事。速疾具足一切佛法。逮得无上正真之道为最正觉。于是世尊即说颂曰。</p>
  <p>以善权慧方便道明　　则具足成于大圣通</p>
  <p>而常遵修深妙禁戒　　寻用一义解一切法</p>
  <p>分别真谛一切经典　　其明目者无所倚著</p>
  <p>常观诸法犹若虚无　　以有所察宣扬悉空</p>
  <p>习近诸法彼假号法　　不见诸法有解脱者</p>
  <p>其不见者靡所不观　　已得圣通所见若斯</p>
  <p>假使过去法已空者　　当来诸法亦如是空</p>
  <p>分别现在则亦若兹　　是乃谓为真谛之见</p>
  <p>一切诸法三界常空　　斯明知者无念不念</p>
  <p>已无有应应不应者　　其无所畏为睹真谛</p>
  <p>若慧如是无著方便　　讲说经法无有法想</p>
  <p>意无所念则无所著　　无所著者则不动摇</p>
  <p>一切诸法自然而兴　　其自然者本净无我</p>
  <p>晓了诸法而无吾我　　尔乃不起无他异法</p>
  <p>其不生者不有不来　　察计于彼则无所倚</p>
  <p>而反讲说诸法处所　　虽演佛道不念有我</p>
  <p>一切三界心之所由　　彼心则亦不可常睹</p>
  <p>无色无人犹如幻化　　当以斯法务求于心</p>
  <p>彼以此法求于心已　　则知无心亦无心法</p>
  <p>假使已心求心处所　　则便不睹心之本净</p>
  <p>已于诸法无所著者　　虽在黎庶不随众想</p>
  <p>一切诸法无意无成　　常分别知犹如虚空</p>
  <p>如观虚空不生不有　　分别诸法亦复如是</p>
  <p>假号虚空谛无有实　　说有言辞彼法虚空</p>
  <p>其眼未曾观见于耳　　其耳亦不观见于眼</p>
  <p>舌不属鼻鼻不属舌　　斯等展转而不相见</p>
  <p>其身未曾察见于意　　意亦不察身之形类</p>
  <p>各各如是不能相知　　以是之故斯常憺怕</p>
  <p>计著众恶谀谄痴騃　　诸法之界常等均平</p>
  <p>其内事者不知于外　　若外事者亦不知内</p>
  <p>以是之故晓法所趣　　成就智慧常不可限</p>
  <p>观见十方亿垓诸佛　　及诸声闻无有罪衅</p>
  <p>又彼诸佛所说经典　　无量圣达清净之义</p>
  <p>悉得逮闻所演美辞　　则能受持普修平等</p>
  <p>便能了知众生心念　　具足飞到亿万佛土</p>
  <p>识念往古无数世事　　亿百千劫如恒河沙</p>
  <p>逮成于此妙五圣通　　则得亲近安住之慧</p>
  <p>彼以佛故有所显发　　无放逸道兴造利义</p>
  <p>假使闻斯如是空法　　生欣踊心乐微妙乐</p>
  <p>魔不能得彼之瑕短　　则能疾成觉了上道</p>
  <p>佛告天子。菩萨大士有四事法。至不可议善权方便。何谓为四。菩萨晓了往返度流之法犹如己身。若干种痛苦毒之患睹所游起。亦欲蠲除他人之苦修行精进。劝诸众生趣于圣路。令一切法留存道心。为诸群黎积累德品三世亦然。而已劝助一切诸佛。集三世行劝助德品。所作善本加施众生。放舍弘施有所开化亦不生心其不劝进一切智者心不离脱亦不见道。心不离道道不离心。如道之相身相若斯。以慧平等于心于道亦无所倚。顺权方便长益德本。不见法界有所增益。彼于诸法无所思议积功累德未曾厌倦。不以心业求晓了心。彼若布施则无望想。奉修禁戒亦无所失。遵行忍辱亦无所住。所行精进亦无憺怕。一心禅定无所依倚。奉行智慧亦无所习。劝化众生亦无所著。以愍哀故严净佛土。求于圣达无所起慕。讲说经法亦无所入。如是天子。菩萨所行所造德本虽为薄少。善权方便不可限量乃至大道。何谓菩萨所造德本虽为薄少。善权方便得至无量乃致大道。菩萨大士。于一切法念发无量。观察诸法无有计限得边际者。所以者何。天子。欲知一切诸法。则空无想亦无有愿。其以空者则亦无量。假使畅达无量心者。讲法虽少善权方便广大无际。所以者何佛道无量劝心无限。至无际法则为诸佛世尊之道。复次天子。菩萨大士善权方便。劝勉众生令入正行。忧群萌类所乐法者而劝立之。若施有所救济为说经法。复次天子。菩萨大士。不以布施而为审谛言是我所。持戒忍辱精进一心智慧。亦复如是。不名我所又有所施。若持戒者亦无所念常顺禁戒。具足忍辱见人所作。是非悉忍。奉行精进修清白行一心禅思。晓了方便观察智慧。复次天子。菩萨大士分别晓了。善权方便与声闻俱。而开化之不乐所行。所修坚固与缘觉俱。不乐所行坚固其志。是为四法。菩萨大士。致不可议善权方便。于是世尊即说颂曰。</p>
  <p class="l-js-5c">晓了于二事　　己身及他人</p>
  <p class="l-js-5c">当除吾苦患　　疗尽众恼热</p>
  <p class="l-js-5c">愍念于众生　　劝使在道心</p>
  <p class="l-js-5c">思惟一切法　　演令入一义</p>
  <p class="l-js-5c">一切群生庆　　合集于三世</p>
  <p class="l-js-5c">普于诸佛德　　悉当劝化之</p>
  <p class="l-js-5c">而悉晓了斯　　皆以施众生</p>
  <p class="l-js-5c">真心而惠施　　犹以佛慧故</p>
  <p class="l-js-5c">一切所发心　　悉劝助佛道</p>
  <p class="l-js-5c">不失于道心　　见诸法悉脱</p>
  <p class="l-js-5c">察心及于道　　不见有二事</p>
  <p class="l-js-5c">其相有所存　　了心相同等</p>
  <p class="l-js-5c">法等故平等　　不二无所有</p>
  <p class="l-js-5c">明知权方便　　长益清白法</p>
  <p class="l-js-5c">其种无为益　　法界不可议</p>
  <p class="l-js-5c">志求于佛道　　常以不厌倦</p>
  <p class="l-js-5c">不以心念心　　吾长清白议</p>
  <p class="l-js-5c">不忘失道心　　所作而劝助</p>
  <p class="l-js-5c">布施不望报　　护戒无所念</p>
  <p class="l-js-5c">常修行忍辱　　不立计有人</p>
  <p class="l-js-5c">恒奉行精进　　身口心寂然</p>
  <p class="l-js-5c">禅定无所倚　　智慧度无极</p>
  <p class="l-js-5c">开化解众生　　不处于颠倒</p>
  <p class="l-js-5c">严净诸佛土　　志性无刚强</p>
  <p class="l-js-5c">常志于佛道　　于法无所舍</p>
  <p class="l-js-5c">咨受一切典　　故慧不可议</p>
  <p class="l-js-5c">为众生说法　　不著于文字</p>
  <p class="l-js-5c">造行如是者　　速成佛无难</p>
  <p class="l-js-5c">心不想于空　　不慢无所念</p>
  <p class="l-js-5c">无想无所愿　　不可称限量</p>
  <p class="l-js-5c">知群黎所行　　随之因开化</p>
  <p class="l-js-5c">自在而布施　　说法给所乏</p>
  <p>有施众生　　不言我获　　不高于戒</p>
  <p>不忽忍辱　　不慢精进　　不著禅定</p>
  <p>而于智慧　　无所吝惜　　常喜布施</p>
  <p>讲论众戒　　遵修谦下　　恒行勇猛</p>
  <p>虽奉禅思　　永无所著　　兴发智慧</p>
  <p>而以布施　　在于缘觉　　声闻之中</p>
  <p>菩萨大士　　游于此党　　假使处中</p>
  <p>有所造业　　明眼达士　　不乐彼行</p>
  <p>以能建立　　如斯法者　　是则名曰</p>
  <p>菩萨之行　　晓了善权　　不可思议</p>
  <p>所为惠施　　至无限量</p>
  <p>佛告天子。菩萨有四事法。一切诸法以为一议入于一味所趣同等。入于一慧平等之说。何谓为四。菩萨大士。晓了法界无所破坏。解诸法空而普游至。于诸法议无所同像。平等吾我及于他人。晓了诸法悉为憺怕。是为四。晓了是慧所睹若此。于世俗法及度世法。靡不通达不造二观。若罪若福有碍无碍。若闻不闻有为无为。于此诸法不造不观。不见诸法有所受者。无凡夫法无罗汉法无若干观。其凡夫法不为清净也。不察罗汉法独解明。不举不下分别一议。趣憺怕门演畅讲说。散一切法而于诸法不见散坏。修行一忍永无有二。以入一议普入诸法。所谓入者无所从生。是为天子菩萨大士。得近无上正真之道成最正觉。亦不念言我近若远。所以者何。不处一议见异群黎。亦观睹人与道别异。又思惟之人不可得尔乃是道。于是世尊即说颂曰。</p>
  <p>而于法界　　无所破坏　　又彼法界</p>
  <p>无能散者　　计如法界　　诸人若斯</p>
  <p>但假有字　　无有若干　　了诸法空</p>
  <p>则致响忍　　其内若外　　有为无为</p>
  <p>观察斯法　　悉无所有　　分别一议</p>
  <p>皆知为空　　诸所现法　　无所同像</p>
  <p>不著己身　　及与他人　　若不计念</p>
  <p>有吾我人　　其行未曾　　有若干想</p>
  <p>修于寂然　　志在憺怕　　普观一切</p>
  <p>诸法所存　　于一切法　　靖默无念</p>
  <p>游于憺怕　　而无所著　　讲说现在</p>
  <p>及度世事　　彼则不兴　　造尽灭尽</p>
  <p>若福若罪　　若闻不闻　　不念于法</p>
  <p>不取音声　　不在有为　　亦不无为</p>
  <p>常等一观　　不喜二事　　不睹诸法</p>
  <p>有所受者　　不得凡夫　　及阿罗汉</p>
  <p>不说凡夫　　痴秽不净　　此则名曰</p>
  <p>阿罗汉法　　亦无所举　　不有所下</p>
  <p>分别一议　　而悉寂然　　晓了诸法</p>
  <p>皆无所坏　　亦不毁散　　一切法界</p>
  <p>不谓忍别　　与空异耶　　普知诸法</p>
  <p>一切悉空　　不著于空　　无倚了忍</p>
  <p>以入一议　　悉了一切　　此无所起</p>
  <p>其本清净　　如是行者　　疾成佛道</p>
  <p>速得亲近　　无量正觉　　不计有身</p>
  <p>不念道心　　一切诸法　　吾我及彼</p>
  <p>悉无所著　　得平等觉</p>
  <p>佛告天子。菩萨有四事法。奉深禁戒行无放逸。何谓为四。菩萨大士而自念言何谓禁戒。则顺观察思惟其议。若身行善。口言至诚。心念柔顺。是为禁戒。又复念言。何谓身善。何谓言诚。何谓心柔不犯身事而不杀生盗窃淫劮。是身行善。口不说非妄语两舌恶口谗言。是口言诚。心不念非念余嗔恚邪见之事。是心念柔。彼谛观察而自念言。假使不犯身口心者不可分别其处。所在青黄赤白紫红之色。计于眼者不分别识。耳鼻口心亦复如是不分别识。所以者何。彼亦不生亦无生者。亦无起者亦无不起。设不有生无所生者。亦不有起。无所起者。则不堪任分别识法。又更念言。尔时察之则无所有。亦无有戒则无所行。已无所行则不可知。已不可知不当于彼有所倚著。造此行已则无所见。当尔之时不见有戒。已不见戒劝彼戒者亦无所见。是为天子菩萨大士奉深禁戒。复次天子。若有菩萨晓不贪身。不处见身亦不睹见。修于持戒亦不犯禁亦无所著。复次天子。菩萨大士入深法藏在所护禁。威仪礼节行步进止。安详顺教是曰为戒。不自见己之所兴行。不见他人之过咎。是故名曰深妙之戒。复次天子。菩萨不犯于戒亦不毁戒又不弄戒。其反己者则以反戒。若不反己则不反戒。以不反戒则无所犯。已不犯戒则不弄戒便无所度。所以不弄不度戒者。了一切法悉度脱故。以度脱者则无有我亦不无我。既无有人何所度者。是为四。于是世尊即说颂曰。</p>
  <p>其身清净　　言无误失　　心念鲜明</p>
  <p>行无瑕秽　　而常自护　　谨慎于行</p>
  <p>彼菩萨者　　乃谓奉戒　　将顺奉行</p>
  <p>于斯十善　　聪明菩萨　　若能护此</p>
  <p>则身口意　　无所犯负　　斯能名曰</p>
  <p>奉明达戒　　其无所造　　不起无生</p>
  <p>彼无形色　　无有处所　　已无像貌</p>
  <p>则无所住　　便不可得　　何所归趣</p>
  <p>戒不有造　　常如无为　　则不可以</p>
  <p>眼观察之　　耳无所闻　　无鼻无舌</p>
  <p>身不可别　　及心所念　　设不分别</p>
  <p>于六根者　　则达诸趣　　无所依倚</p>
  <p>设如是观　　乃清净戒　　未曾逮戒</p>
  <p>有所立处　　彼无有戒　　无意无正</p>
  <p>护于禁戒　　无吾我想　　将养于禁</p>
  <p>亦无戒想　　修深要戒　　志得自在</p>
  <p>以能分别　　所见身者　　即不堕落</p>
  <p>六十二疑　　其无所见　　不睹处所</p>
  <p>虽奉禁戒　　不自憍恣　　则能顺入</p>
  <p>深妙法藏　　所行礼节　　为不妄想</p>
  <p>善修安详　　将顺谨慎　　其禁戒者</p>
  <p>无有异著　　不倚吾我　　亦不依戒</p>
  <p>已无吾我　　则无禁戒　　不念己身</p>
  <p>及与禁戒　　如是乃谓　　为法器耳</p>
  <p>无吾我者　　不依倚戒　　不计身者</p>
  <p>不想念法　　无身见者　　无有戒心</p>
  <p>不犯戒者　　无有脱禁　　亦不建立</p>
  <p>于禁戒中　　不计有身　　则无戒想</p>
  <p>深妙之戒　　谓无所犯　　假使勇猛</p>
  <p>奉戒如是　　彼则未曾　　有所毁犯</p>
  <p>如是戒者　　圣贤所叹　　于一切法</p>
  <p>而无所著　　愚騃之夫　　住吾我想</p>
  <p>将护禁戒　　言我畏慎　　则失戒宝</p>
  <p>永无有余　　便不度脱　　三界之患</p>
  <p>假使有人　　除诸见网　　则不见彼</p>
  <p>违失禁戒　　其人心计　　无有吾我</p>
  <p>顺奉禁戒　　不堕疑见　　便不恐惧</p>
  <p>堕于恶趣　　若使分别　　禁戒如是</p>
  <p>则不睹见　　犯禁戒者　　不察吾我</p>
  <p>不见三世　　况当观察　　犯戒毁禁</p>
  <p>月氏天子白佛言。得未曾有。天中天。诸佛世尊道法微妙。无上正真甚深难及。菩萨所作第一巍巍。乃能奉修如此之法。而无所住亦无所修。除去一切诸所妄想离吾我念。行无数劫而不堕落声闻缘觉。而不中道违失道意。具足佛法入不缺漏。云何菩萨奉行何法修微妙典。于真本际而不取证。世尊告曰。天子听之。菩萨有四事行深妙法。于真本际而不取证。何谓为四。菩萨大士坚固志愿。建立要行具一切智。奉修精进而不怯弱。不住立者不舍众生。于大哀不断教。善权方便劝众德本。是为四行深妙法于真本际而不取证。于是世尊即说颂曰。</p>
  <p>其明智者　　志愿坚强　　未曾违失</p>
  <p>往古所晓　　为一切智　　精进殷勤</p>
  <p>终不处于　　兴废异乘　　奉行精进</p>
  <p>常无放逸　　敢所遵修　　心不怯弱</p>
  <p>亦不捐舍　　一切众生　　而普等心</p>
  <p>群萌之类　　常加愍哀　　普世群黎</p>
  <p>能忍勤苦　　意不转移　　志不欲令</p>
  <p>道教断绝　　犹如有人　　积无数宝</p>
  <p>而善觉了　　善权方便　　劝一切德</p>
  <p>行无厌足　　游趣最要　　怀于愍哀</p>
  <p>不于中间　　灭尽诸漏　　其有禀授</p>
  <p>于此经典　　其菩萨者　　名曰勇猛</p>
  <p>而常奉修　　深妙之法　　彼则未曾</p>
  <p>倚著本际</p>
  <p>月氏天子复白佛言。何谓菩萨奉行深要。佛告天子。于是菩萨未曾破坏凡夫之法。而普成就于佛道议。亦不谤毁凡夫之法。亦不睹见佛法长益。亦不远离于凡夫法。亦不求慕。欲得佛道不兴斯行。凡夫法异佛道异乎。亦不念言。凡夫之法瑕秽卑贱。佛之道法为微妙乎。不作斯行凡夫之法则为斯漏。佛之道法无穿漏乎。又复念言。凡夫之法及与佛法。二者俱法虚无寂寞但假号耳。思想致秽。凡夫之法亦无成就。诸佛之法亦无具足。凡夫之法而无有实亦无自然。诸佛之法悉无有实亦无自然。若欲理者凡夫之法。而无所知亦不无知不生无生。若观察者推其本末。若以空慧无相之慧无愿之慧。智慧明省是为佛法。不可别知佛法所处。观此本末彼悉则空。空不见空亦无所知亦无所观。悉为本净无明故起。是以天子。法者无法诸法自然住立诸法憺怕。其憺怕法则无有二。其无二者则无凡夫。亦无声闻亦无缘觉平等佛道。亦无所教深妙之行为菩萨行。菩萨深修分别正教。无有一法非佛法也。所以者何。其言法者习俗为法。无习俗言有所言者则无所得。其无所得则无所兴。以无所兴则无形教。一切诸法悉无形像。假使诸法无有限数不离佛法。是故天子。当作斯观。一切诸法悉为佛法无有想行。其念想行寻即兴废二事之识。是等之类以识为行佛法无漏。亦复于彼而不想求。于彼生起声闻之行。其解了者法界无尘亦无寂然。假使于法而不受法则无有法。其尘劳法及寂然法。岂可获到尘劳寂然乎。欲作斯求终不可得。如是天子。假使菩萨晓了如是则为名曰深妙之行。其于诸法及与佛法无所见者。以无所见则为离见。其所见者为无所见。假使菩萨如是观者。魔及官属不能得便。莫能胜也。</p>
</body></html>