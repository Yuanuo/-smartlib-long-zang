<!doctype html>
<html id="z3IBThkNL" data-ver="673">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">佛升忉利天为母说法经卷上</h1>
  <p id="a2">闻如是。<a id="a-3"></a>一时。<a id="a-4"></a>佛游于忉利天上昼度树下无垢白石。<a id="a-5"></a>愍哀其母度脱之故。<a id="a-6"></a>正夏三月与大比丘众俱。<a id="a-7"></a>比丘八千皆阿罗汉。<a id="a-8"></a>诸漏已尽得大神足。<a id="a-9"></a>威曜无极生死悉断。<a id="a-A"></a>无复尘垢弃捐重担。<a id="a-B"></a>所作已办。<a id="a-C"></a>逮得己利。<a id="a-D"></a>心即从计致平等忍。<a id="a-E"></a>心已得解度于智慧。<a id="a-F"></a>普则正士。<a id="a-G"></a>于世福地多所祐安。<a id="a-H"></a>唯除一人贤者阿难。<a id="a-I"></a>菩萨七万二千人一切大圣神通已达。<a id="a-J"></a>逮得总持辩才无碍。<a id="a-K"></a>各从他方异佛世界皆来集会。<a id="a-L"></a>尔时世尊。<a id="a-M"></a>与无央数百千之众眷属围绕而为说经。<a id="a-N"></a>时于众会有二天子。<a id="a-O"></a>名曰月氏月上。<a id="a-P"></a>月氏天子即从坐起。<a id="a-Q"></a>更整衣服偏袒右肩。<a id="a-R"></a>叉手长跪而白佛言。<a id="a-S"></a>吾欲咨问如来至真等正觉。<a id="a-T"></a>假使听者乃敢自陈。<a id="a-U"></a>佛告天子。<a id="a-V"></a>欲问如来何所义乎。<a id="a-W"></a>月氏天子以偈颂曰。</p>
  <p id="aX">其于众生类　　兴发愍哀心</p>
  <p id="aY">逮求于佛道　　志无垢甘露</p>
  <p id="aZ">自伤己身行　　及慈哀群黎</p>
  <p id="aa">余以斯等故　　咨问释师子</p>
  <p id="ab">于亿劫积行　　悉能忍勤苦</p>
  <p id="ac">一切而布施　　志寂然无念</p>
  <p id="ad">等心于群生　　疗化已平均</p>
  <p id="ae">我问此胜义　　导利黎庶者</p>
  <p id="af">假使见正道　　妙相自庄严</p>
  <p id="ag">无垢三十二　　英特之福田</p>
  <p id="ah">逮斯功德者　　奉敬乎巨海</p>
  <p id="ai">今予问大圣　　欲了斯义归</p>
  <p id="aj">假使无异心　　则无有别念</p>
  <p id="ak">常志求妙慧　　人中巍巍尊</p>
  <p id="al">而无声闻意　　不慕缘觉事</p>
  <p id="am">今余问此义　　坚固无过者</p>
  <p id="an">有利若无利　　等心于毁誉</p>
  <p id="ao">有名若无名　　苦乐不以移</p>
  <p id="ap">虽处于俗法　　则不以动转</p>
  <p id="aq">今我问此义　　远离恐惧者</p>
  <p id="ar">以爱己身事　　等念于黎庶</p>
  <p id="as">未曾有若干　　咸化于三处</p>
  <p id="at">而以修慈心　　有谄无厌秽</p>
  <p id="au">今余问此义　　贤将持土地</p>
  <p id="av">心恒行精勤　　布施戒离邪</p>
  <p id="aw">其身逮寂然　　戒品不永灭</p>
  <p id="ax">身口意常正　　将御顺拥护</p>
  <p id="ay">今问最胜义　　处垢而无尘</p>
  <p id="az">其忍辱调柔　　达已加遵修</p>
  <p id="a10">能修任苦患　　愦扰放逸众</p>
  <p id="a11">游救于一切　　而不生嗔恚</p>
  <p id="a12">因此故问义　　欲决诸狐疑</p>
  <p id="a13">各常力精进　　恭顺不违义</p>
  <p id="a14">悉愍伤世间　　不为己身施</p>
  <p id="a15">行道无厌足　　如海受众流</p>
  <p id="a16">是故问最胜　　其德如大海</p>
  <p id="a17">虽存于三处　　不退从诸想</p>
  <p id="a18">以贤圣之慧　　伏除诸垢尘</p>
  <p id="a19">承禅定妙通　　神足自娱乐</p>
  <p id="a1A">今故问此义　　普往开化众</p>
  <p id="a1B">智慧度彼岸　　圣达无有际</p>
  <p id="a1C">弃捐众思想　　出家除根株</p>
  <p id="a1D">憺怕得自在　　晓了斯法慧</p>
  <p id="a1E">是故今启问　　无极大圣人</p>
  <p id="a1F">所分别神足　　解了随顺行</p>
  <p id="a1G">游亿垓佛土　　无有国土想</p>
  <p id="a1H">供养亿垓佛　　无有诸佛想</p>
  <p id="a1I">是故问此义　　睹者普受欣</p>
  <p id="a1J">其离欲尘魔　　忽化阴身魔</p>
  <p id="a1K">弃舍于死魔　　降伏诸天魔</p>
  <p id="a1L">蠲除一切魔　　则逮成佛道</p>
  <p id="a1M">是故问斯义　　永弃于众冥</p>
  <p id="a1N">乃震动天地　　树木及山岩</p>
  <p id="a1O">觉了成佛道　　无量最胜慧</p>
  <p id="a1P">假使已一心　　习于寂定明</p>
  <p id="a1Q">是故问此义　　咨启如斯像</p>
  <p id="a1R">晓了一切慧　　威耀甚巍巍</p>
  <p id="a1S">假住于佛教　　善建立法行</p>
  <p id="a1T">导利于众圣　　靡所不开化</p>
  <p id="a1U">今故问斯义　　济游三处者</p>
  <p id="a1V">月氏天子。<a id="a-1W"></a>又问世尊。<a id="a-1X"></a>唯然大圣。<a id="a-1Y"></a>何谓菩萨得大圣通殊特之行度于彼岸。<a id="a-1Z"></a>何谓菩萨至不可思议善权方便备劝助慧何谓菩萨一切诸法以为一议。<a id="a-1a"></a>入于一味所趣同均。<a id="a-1b"></a>入于一慧平等之说。<a id="a-1c"></a>何谓菩萨奉深禁戒行无放逸。<a id="a-1d"></a>逮成无上正真之道为最正觉。</p>
  <p id="a1e">佛言。<a id="a-1f"></a>善哉善哉。<a id="a-1g"></a>月氏天子。<a id="a-1h"></a>多所哀念多所安隐。<a id="a-1i"></a>愍伤诸天及十方人。<a id="a-1j"></a>乃能发意启问如来如此之义。<a id="a-1k"></a>诸菩萨行佛道正真慧。<a id="a-1l"></a>被大铠者建立大乘。<a id="a-1m"></a>度大欲御大船转大法轮。<a id="a-1n"></a>施无极法恢弘慧典。<a id="a-1o"></a>欲放大雨欲演普光。<a id="a-1p"></a>慕击大鼓志大雷震。<a id="a-1q"></a>乐立巨幢愿吹大珂。<a id="a-1r"></a>执大法英揽大法典。<a id="a-1s"></a>演无极明欲照世间。<a id="a-1t"></a>务令大乘永存不断。<a id="a-1u"></a>愿大祀祠究竟足满。<a id="a-1v"></a>以此比类无极之德愍伤群庶。<a id="a-1w"></a>故问如来。<a id="a-1x"></a>谛听谛听。<a id="a-1y"></a>善思念之。<a id="a-1z"></a>吾当为汝分别说之。<a id="a-20"></a>如诸菩萨大士之行。<a id="a-21"></a>致大圣通具足深戒。<a id="a-22"></a>至于无上正真之道为最正觉。<a id="a-23"></a>唯然世尊。<a id="a-24"></a>愿乐欲闻。<a id="a-25"></a>月氏天子与诸大众受教而听。<a id="a-26"></a>佛告天子。<a id="a-27"></a>菩萨有四法行。<a id="a-28"></a>得大圣通殊特之行度于彼岸。<a id="a-29"></a>何谓为四。<a id="a-2A"></a>菩萨大士晓了诸法而应真谛。<a id="a-2B"></a>于一切法无所倚着。<a id="a-2C"></a>等念诸法而无有尽。<a id="a-2D"></a>逮于圣慧而造明证。<a id="a-2E"></a>游一切法亲近众典。<a id="a-2F"></a>虽在诸法无有脱者不见异法。<a id="a-2G"></a>何谓诸法而应真谛。<a id="a-2H"></a>如过去空。<a id="a-2I"></a>当来现在亦自然空。<a id="a-2J"></a>天子。<a id="a-2K"></a>欲以晓了是空平等三世空无所想。<a id="a-2L"></a>彼诸有慧分别处所。<a id="a-2M"></a>建立开化解畅道品。<a id="a-2N"></a>便通正业达其义理。<a id="a-2O"></a>是谓晓了而应真谛。<a id="a-2P"></a>何谓于一切法无所倚着。<a id="a-2Q"></a>一切诸法住于我所。<a id="a-2R"></a>现有所住于我非我。<a id="a-2S"></a>则谓菩萨晓了诸法而无吾我不依倚身。<a id="a-2T"></a>是则名曰无所倚着。<a id="a-2U"></a>假使菩萨于斯诸法。<a id="a-2V"></a>身无所著无所著已。<a id="a-2W"></a>不住异法。<a id="a-2X"></a>其于诸法不生不住。<a id="a-2Y"></a>尔能于彼无所倚着已无所倚。<a id="a-2Z"></a>供养诸法则于诸法而无所倚。<a id="a-2a"></a>二何谓菩萨晓了一切犹如虚空。<a id="a-2b"></a>其三界者心之所为。<a id="a-2c"></a>不计斯心无有色像。<a id="a-2d"></a>亦不可睹无有处所。<a id="a-2e"></a>无有教令犹如幻化。<a id="a-2f"></a>因其心本而求诸法则不可得。<a id="a-2g"></a>若以于心不求于心则无所获心不可逮。<a id="a-2h"></a>以不得心一切诸法亦不可得。<a id="a-2i"></a>诸法则无有法。<a id="a-2j"></a>无形类想。<a id="a-2k"></a>亦无有影而无所有。<a id="a-2l"></a>及与实谛亦无所睹。<a id="a-2m"></a>无所睹者于一切法心无所入。<a id="a-2n"></a>知一切法无所成就亦无所生。<a id="a-2o"></a>譬如虚空。<a id="a-2p"></a>犹如天子。<a id="a-2q"></a>欲察虚空永无有生无所成就。<a id="a-2r"></a>了一切法亦复如是。<a id="a-2s"></a>犹如虚空名曰虚无。<a id="a-2t"></a>彼则憺怕。<a id="a-2u"></a>一切诸法亦复如是。<a id="a-2v"></a>但假字耳彼则寂寞。<a id="a-2w"></a>三何谓菩萨于一切法而亲近典也菩萨大士。<a id="a-2x"></a>观察思惟一切诸法。<a id="a-2y"></a>于斯无知亦无所见。<a id="a-2z"></a>眼不知耳亦无所见。<a id="a-30"></a>耳不知眼亦无所见。<a id="a-31"></a>鼻不知舌亦无所见。<a id="a-32"></a>舌不知鼻亦无所见。<a id="a-33"></a>身不知意亦无所见。<a id="a-34"></a>意不知身亦无所见。<a id="a-35"></a>一切诸法虽有痴騃快眇凶暴。<a id="a-36"></a>见于法界慧常平等所行具足。<a id="a-37"></a>其六情界有所照来则有所在。<a id="a-38"></a>计于本者无有内法。<a id="a-39"></a>教于外者如无外法。<a id="a-3A"></a>教内法者所见如是。<a id="a-3B"></a>睹若斯者则无有法无有起者。<a id="a-3C"></a>亦无有法有所作为。<a id="a-3D"></a>若有住者睹无所见。<a id="a-3E"></a>佛语天子。<a id="a-3F"></a>是为法界法无所起亦无所灭。<a id="a-3G"></a>而亦不住则无所有。<a id="a-3H"></a>假使有念诸法。<a id="a-3I"></a>不住不生不起无有处所。<a id="a-3J"></a>如是观者真谛慧备。<a id="a-3K"></a>无有诸法及与法界。<a id="a-3L"></a>不见解脱。<a id="a-3M"></a>斯一切法亲近诸典。<a id="a-3N"></a>是为四法。<a id="a-3O"></a>菩萨大士。<a id="a-3P"></a>得大圣通殊特之行度于彼岸。<a id="a-3Q"></a>四何谓圣通。<a id="a-3R"></a>所云通者于一切法不信他慧而有咨受。<a id="a-3S"></a>所以言慧于一切法不造二事。<a id="a-3T"></a>所谓无二彼则无名法不可知。<a id="a-3U"></a>设使天子。<a id="a-3V"></a>具足斯慧。<a id="a-3W"></a>其菩萨者速逮圣通。<a id="a-3X"></a>以成就愿具足所晓。<a id="a-3Y"></a>菩萨晓了如是慧者则净道眼。<a id="a-3Z"></a>超天世人。<a id="a-3a"></a>便睹十方无量无限亿百千垓诸佛国土。<a id="a-3b"></a>佛天中天所有圣众。<a id="a-3c"></a>悉闻诸佛所说经法。<a id="a-3d"></a>彼佛国土群萌之类。<a id="a-3e"></a>其心所念善恶好丑悉识知之。<a id="a-3f"></a>人民伴党行来如是。<a id="a-3g"></a>逮及若斯。<a id="a-3h"></a>自知往古所周旋处。<a id="a-3i"></a>以慧明证解己本际。<a id="a-3j"></a>他人众生始无所由。<a id="a-3k"></a>所居止处悉证明之从缘说是。<a id="a-3l"></a>佛告天子。<a id="a-3m"></a>菩萨大士。<a id="a-3n"></a>虽未得至一切通慧。<a id="a-3o"></a>圣明之智巍巍如是。<a id="a-3p"></a>为诸众生兴立佛事。<a id="a-3q"></a>速疾具足一切佛法。<a id="a-3r"></a>逮得无上正真之道为最正觉。<a id="a-3s"></a>于是世尊即说颂曰。</p>
  <p id="a3t">以善权慧方便道明　　则具足成于大圣通</p>
  <p id="a3u">而常遵修深妙禁戒　　寻用一义解一切法</p>
  <p id="a3v">分别真谛一切经典　　其明目者无所倚着</p>
  <p id="a3w">常观诸法犹若虚无　　以有所察宣扬悉空</p>
  <p id="a3x">习近诸法彼假号法　　不见诸法有解脱者</p>
  <p id="a3y">其不见者靡所不观　　已得圣通所见若斯</p>
  <p id="a3z">假使过去法已空者　　当来诸法亦如是空</p>
  <p id="a40">分别现在则亦若兹　　是乃谓为真谛之见</p>
  <p id="a41">一切诸法三界常空　　斯明知者无念不念</p>
  <p id="a42">已无有应应不应者　　其无所畏为睹真谛</p>
  <p id="a43">若慧如是无著方便　　讲说经法无有法想</p>
  <p id="a44">意无所念则无所著　　无所著者则不动摇</p>
  <p id="a45">一切诸法自然而兴　　其自然者本净无我</p>
  <p id="a46">晓了诸法而无吾我　　尔乃不起无他异法</p>
  <p id="a47">其不生者不有不来　　察计于彼则无所倚</p>
  <p id="a48">而反讲说诸法处所　　虽演佛道不念有我</p>
  <p id="a49">一切三界心之所由　　彼心则亦不可常睹</p>
  <p id="a4A">无色无人犹如幻化　　当以斯法务求于心</p>
  <p id="a4B">彼以此法求于心已　　则知无心亦无心法</p>
  <p id="a4C">假使已心求心处所　　则便不睹心之本净</p>
  <p id="a4D">已于诸法无所著者　　虽在黎庶不随众想</p>
  <p id="a4E">一切诸法无意无成　　常分别知犹如虚空</p>
  <p id="a4F">如观虚空不生不有　　分别诸法亦复如是</p>
  <p id="a4G">假号虚空谛无有实　　说有言辞彼法虚空</p>
  <p id="a4H">其眼未曾观见于耳　　其耳亦不观见于眼</p>
  <p id="a4I">舌不属鼻鼻不属舌　　斯等展转而不相见</p>
  <p id="a4J">其身未曾察见于意　　意亦不察身之形类</p>
  <p id="a4K">各各如是不能相知　　以是之故斯常憺怕</p>
  <p id="a4L">计着众恶谀谄痴騃　　诸法之界常等均平</p>
  <p id="a4M">其内事者不知于外　　若外事者亦不知内</p>
  <p id="a4N">以是之故晓法所趣　　成就智慧常不可限</p>
  <p id="a4O">观见十方亿垓诸佛　　及诸声闻无有罪衅</p>
  <p id="a4P">又彼诸佛所说经典　　无量圣达清净之义</p>
  <p id="a4Q">悉得逮闻所演美辞　　则能受持普修平等</p>
  <p id="a4R">便能了知众生心念　　具足飞到亿万佛土</p>
  <p id="a4S">识念往古无数世事　　亿百千劫如恒河沙</p>
  <p id="a4T">逮成于此妙五圣通　　则得亲近安住之慧</p>
  <p id="a4U">彼以佛故有所显发　　无放逸道兴造利义</p>
  <p id="a4V">假使闻斯如是空法　　生欣踊心乐微妙乐</p>
  <p id="a4W">魔不能得彼之瑕短　　则能疾成觉了上道</p>
  <p id="a4X">佛告天子。<a id="a-4Y"></a>菩萨大士有四事法。<a id="a-4Z"></a>至不可议善权方便。<a id="a-4a"></a>何谓为四。<a id="a-4b"></a>菩萨晓了往返度流之法犹如己身。<a id="a-4c"></a>若干种痛苦毒之患睹所游起。<a id="a-4d"></a>亦欲蠲除他人之苦修行精进。<a id="a-4e"></a>劝诸众生趣于圣路。<a id="a-4f"></a>令一切法留存道心。<a id="a-4g"></a>为诸群黎积累德品三世亦然。<a id="a-4h"></a>而已劝助一切诸佛。<a id="a-4i"></a>集三世行劝助德品。<a id="a-4j"></a>所作善本加施众生。<a id="a-4k"></a>放舍弘施有所开化亦不生心其不劝进一切智者心不离脱亦不见道。<a id="a-4l"></a>心不离道道不离心。<a id="a-4m"></a>如道之相身相若斯。<a id="a-4n"></a>以慧平等于心于道亦无所倚。<a id="a-4o"></a>顺权方便长益德本。<a id="a-4p"></a>不见法界有所增益。<a id="a-4q"></a>彼于诸法无所思议积功累德未曾厌倦。<a id="a-4r"></a>不以心业求晓了心。<a id="a-4s"></a>彼若布施则无望想。<a id="a-4t"></a>奉修禁戒亦无所失。<a id="a-4u"></a>遵行忍辱亦无所住。<a id="a-4v"></a>所行精进亦无憺怕。<a id="a-4w"></a>一心禅定无所依倚。<a id="a-4x"></a>奉行智慧亦无所习。<a id="a-4y"></a>劝化众生亦无所著。<a id="a-4z"></a>以愍哀故严净佛土。<a id="a-50"></a>求于圣达无所起慕。<a id="a-51"></a>讲说经法亦无所入。<a id="a-52"></a>如是天子。<a id="a-53"></a>菩萨所行所造德本虽为薄少。<a id="a-54"></a>善权方便不可限量乃至大道。<a id="a-55"></a>何谓菩萨所造德本虽为薄少。<a id="a-56"></a>善权方便得至无量乃致大道。<a id="a-57"></a>菩萨大士。<a id="a-58"></a>于一切法念发无量。<a id="a-59"></a>观察诸法无有计限得边际者。<a id="a-5A"></a>所以者何。<a id="a-5B"></a>天子。<a id="a-5C"></a>欲知一切诸法。<a id="a-5D"></a>则空无想亦无有愿。<a id="a-5E"></a>其以空者则亦无量。<a id="a-5F"></a>假使畅达无量心者。<a id="a-5G"></a>讲法虽少善权方便广大无际。<a id="a-5H"></a>所以者何佛道无量劝心无限。<a id="a-5I"></a>至无际法则为诸佛世尊之道。<a id="a-5J"></a>复次天子。<a id="a-5K"></a>菩萨大士善权方便。<a id="a-5L"></a>劝勉众生令入正行。<a id="a-5M"></a>忧群萌类所乐法者而劝立之。<a id="a-5N"></a>若施有所救济为说经法。<a id="a-5O"></a>复次天子。<a id="a-5P"></a>菩萨大士。<a id="a-5Q"></a>不以布施而为审谛言是我所。<a id="a-5R"></a>持戒忍辱精进一心智慧。<a id="a-5S"></a>亦复如是。<a id="a-5T"></a>不名我所又有所施。<a id="a-5U"></a>若持戒者亦无所念常顺禁戒。<a id="a-5V"></a>具足忍辱见人所作。<a id="a-5W"></a>是非悉忍。<a id="a-5X"></a>奉行精进修清白行一心禅思。<a id="a-5Y"></a>晓了方便观察智慧。<a id="a-5Z"></a>复次天子。<a id="a-5a"></a>菩萨大士分别晓了。<a id="a-5b"></a>善权方便与声闻俱。<a id="a-5c"></a>而开化之不乐所行。<a id="a-5d"></a>所修坚固与缘觉俱。<a id="a-5e"></a>不乐所行坚固其志。<a id="a-5f"></a>是为四法。<a id="a-5g"></a>菩萨大士。<a id="a-5h"></a>致不可议善权方便。<a id="a-5i"></a>于是世尊即说颂曰。</p>
  <p id="a5j">晓了于二事　　己身及他人</p>
  <p id="a5k">当除吾苦患　　疗尽众恼热</p>
  <p id="a5l">愍念于众生　　劝使在道心</p>
  <p id="a5m">思惟一切法　　演令入一义</p>
  <p id="a5n">一切群生庆　　合集于三世</p>
  <p id="a5o">普于诸佛德　　悉当劝化之</p>
  <p id="a5p">而悉晓了斯　　皆以施众生</p>
  <p id="a5q">真心而惠施　　犹以佛慧故</p>
  <p id="a5r">一切所发心　　悉劝助佛道</p>
  <p id="a5s">不失于道心　　见诸法悉脱</p>
  <p id="a5t">察心及于道　　不见有二事</p>
  <p id="a5u">其相有所存　　了心相同等</p>
  <p id="a5v">法等故平等　　不二无所有</p>
  <p id="a5w">明知权方便　　长益清白法</p>
  <p id="a5x">其种无为益　　法界不可议</p>
  <p id="a5y">志求于佛道　　常以不厌倦</p>
  <p id="a5z">不以心念心　　吾长清白议</p>
  <p id="a60">不忘失道心　　所作而劝助</p>
  <p id="a61">布施不望报　　护戒无所念</p>
  <p id="a62">常修行忍辱　　不立计有人</p>
  <p id="a63">恒奉行精进　　身口心寂然</p>
  <p id="a64">禅定无所倚　　智慧度无极</p>
  <p id="a65">开化解众生　　不处于颠倒</p>
  <p id="a66">严净诸佛土　　志性无刚强</p>
  <p id="a67">常志于佛道　　于法无所舍</p>
  <p id="a68">咨受一切典　　故慧不可议</p>
  <p id="a69">为众生说法　　不着于文字</p>
  <p id="a6A">造行如是者　　速成佛无难</p>
  <p id="a6B">心不想于空　　不慢无所念</p>
  <p id="a6C">无想无所愿　　不可称限量</p>
  <p id="a6D">知群黎所行　　随之因开化</p>
  <p id="a6E">自在而布施　　说法给所乏</p>
  <p id="a6F">有施众生　　不言我获　　不高于戒</p>
  <p id="a6G">不忽忍辱　　不慢精进　　不着禅定</p>
  <p id="a6H">而于智慧　　无所吝惜　　常喜布施</p>
  <p id="a6I">讲论众戒　　遵修谦下　　恒行勇猛</p>
  <p id="a6J">虽奉禅思　　永无所著　　兴发智慧</p>
  <p id="a6K">而以布施　　在于缘觉　　声闻之中</p>
  <p id="a6L">菩萨大士　　游于此党　　假使处中</p>
  <p id="a6M">有所造业　　明眼达士　　不乐彼行</p>
  <p id="a6N">以能建立　　如斯法者　　是则名曰</p>
  <p id="a6O">菩萨之行　　晓了善权　　不可思议</p>
  <p id="a6P">所为惠施　　至无限量</p>
  <p id="a6Q">佛告天子。<a id="a-6R"></a>菩萨有四事法。<a id="a-6S"></a>一切诸法以为一议入于一味所趣同等。<a id="a-6T"></a>入于一慧平等之说。<a id="a-6U"></a>何谓为四。<a id="a-6V"></a>菩萨大士。<a id="a-6W"></a>晓了法界无所破坏。<a id="a-6X"></a>解诸法空而普游至。<a id="a-6Y"></a>于诸法议无所同像。<a id="a-6Z"></a>平等吾我及于他人。<a id="a-6a"></a>晓了诸法悉为憺怕。<a id="a-6b"></a>是为四。<a id="a-6c"></a>晓了是慧所睹若此。<a id="a-6d"></a>于世俗法及度世法。<a id="a-6e"></a>靡不通达不造二观。<a id="a-6f"></a>若罪若福有碍无碍。<a id="a-6g"></a>若闻不闻有为无为。<a id="a-6h"></a>于此诸法不造不观。<a id="a-6i"></a>不见诸法有所受者。<a id="a-6j"></a>无凡夫法无罗汉法无若干观。<a id="a-6k"></a>其凡夫法不为清净也。<a id="a-6l"></a>不察罗汉法独解明。<a id="a-6m"></a>不举不下分别一议。<a id="a-6n"></a>趣憺怕门演畅讲说。<a id="a-6o"></a>散一切法而于诸法不见散坏。<a id="a-6p"></a>修行一忍永无有二。<a id="a-6q"></a>以入一议普入诸法。<a id="a-6r"></a>所谓入者无所从生。<a id="a-6s"></a>是为天子菩萨大士。<a id="a-6t"></a>得近无上正真之道成最正觉。<a id="a-6u"></a>亦不念言我近若远。<a id="a-6v"></a>所以者何。<a id="a-6w"></a>不处一议见异群黎。<a id="a-6x"></a>亦观睹人与道别异。<a id="a-6y"></a>又思惟之人不可得尔乃是道。<a id="a-6z"></a>于是世尊即说颂曰。</p>
  <p id="a70">而于法界　　无所破坏　　又彼法界</p>
  <p id="a71">无能散者　　计如法界　　诸人若斯</p>
  <p id="a72">但假有字　　无有若干　　了诸法空</p>
  <p id="a73">则致响忍　　其内若外　　有为无为</p>
  <p id="a74">观察斯法　　悉无所有　　分别一议</p>
  <p id="a75">皆知为空　　诸所现法　　无所同像</p>
  <p id="a76">不着己身　　及与他人　　若不计念</p>
  <p id="a77">有吾我人　　其行未曾　　有若干想</p>
  <p id="a78">修于寂然　　志在憺怕　　普观一切</p>
  <p id="a79">诸法所存　　于一切法　　靖默无念</p>
  <p id="a7A">游于憺怕　　而无所著　　讲说现在</p>
  <p id="a7B">及度世事　　彼则不兴　　造尽灭尽</p>
  <p id="a7C">若福若罪　　若闻不闻　　不念于法</p>
  <p id="a7D">不取音声　　不在有为　　亦不无为</p>
  <p id="a7E">常等一观　　不喜二事　　不睹诸法</p>
  <p id="a7F">有所受者　　不得凡夫　　及阿罗汉</p>
  <p id="a7G">不说凡夫　　痴秽不净　　此则名曰</p>
  <p id="a7H">阿罗汉法　　亦无所举　　不有所下</p>
  <p id="a7I">分别一议　　而悉寂然　　晓了诸法</p>
  <p id="a7J">皆无所坏　　亦不毁散　　一切法界</p>
  <p id="a7K">不谓忍别　　与空异耶　　普知诸法</p>
  <p id="a7L">一切悉空　　不着于空　　无倚了忍</p>
  <p id="a7M">以入一议　　悉了一切　　此无所起</p>
  <p id="a7N">其本清净　　如是行者　　疾成佛道</p>
  <p id="a7O">速得亲近　　无量正觉　　不计有身</p>
  <p id="a7P">不念道心　　一切诸法　　吾我及彼</p>
  <p id="a7Q">悉无所著　　得平等觉</p>
  <p id="a7R">佛告天子。<a id="a-7S"></a>菩萨有四事法。<a id="a-7T"></a>奉深禁戒行无放逸。<a id="a-7U"></a>何谓为四。<a id="a-7V"></a>菩萨大士而自念言何谓禁戒。<a id="a-7W"></a>则顺观察思惟其议。<a id="a-7X"></a>若身行善。<a id="a-7Y"></a>口言至诚。<a id="a-7Z"></a>心念柔顺。<a id="a-7a"></a>是为禁戒。<a id="a-7b"></a>又复念言。<a id="a-7c"></a>何谓身善。<a id="a-7d"></a>何谓言诚。<a id="a-7e"></a>何谓心柔不犯身事而不杀生盗窃淫劮。<a id="a-7f"></a>是身行善。<a id="a-7g"></a>口不说非妄语两舌恶口谗言。<a id="a-7h"></a>是口言诚。<a id="a-7i"></a>心不念非念余嗔恚邪见之事。<a id="a-7j"></a>是心念柔。<a id="a-7k"></a>彼谛观察而自念言。<a id="a-7l"></a>假使不犯身口心者不可分别其处。<a id="a-7m"></a>所在青黄赤白紫红之色。<a id="a-7n"></a>计于眼者不分别识。<a id="a-7o"></a>耳鼻口心亦复如是不分别识。<a id="a-7p"></a>所以者何。<a id="a-7q"></a>彼亦不生亦无生者。<a id="a-7r"></a>亦无起者亦无不起。<a id="a-7s"></a>设不有生无所生者。<a id="a-7t"></a>亦不有起。<a id="a-7u"></a>无所起者。<a id="a-7v"></a>则不堪任分别识法。<a id="a-7w"></a>又更念言。<a id="a-7x"></a>尔时察之则无所有。<a id="a-7y"></a>亦无有戒则无所行。<a id="a-7z"></a>已无所行则不可知。<a id="a-80"></a>已不可知不当于彼有所倚着。<a id="a-81"></a>造此行已则无所见。<a id="a-82"></a>当尔之时不见有戒。<a id="a-83"></a>已不见戒劝彼戒者亦无所见。<a id="a-84"></a>是为天子菩萨大士奉深禁戒。<a id="a-85"></a>复次天子。<a id="a-86"></a>若有菩萨晓不贪身。<a id="a-87"></a>不处见身亦不睹见。<a id="a-88"></a>修于持戒亦不犯禁亦无所著。<a id="a-89"></a>复次天子。<a id="a-8A"></a>菩萨大士入深法藏在所护禁。<a id="a-8B"></a>威仪礼节行步进止。<a id="a-8C"></a>安详顺教是曰为戒。<a id="a-8D"></a>不自见己之所兴行。<a id="a-8E"></a>不见他人之过咎。<a id="a-8F"></a>是故名曰深妙之戒。<a id="a-8G"></a>复次天子。<a id="a-8H"></a>菩萨不犯于戒亦不毁戒又不弄戒。<a id="a-8I"></a>其反己者则以反戒。<a id="a-8J"></a>若不反己则不反戒。<a id="a-8K"></a>以不反戒则无所犯。<a id="a-8L"></a>已不犯戒则不弄戒便无所度。<a id="a-8M"></a>所以不弄不度戒者。<a id="a-8N"></a>了一切法悉度脱故。<a id="a-8O"></a>以度脱者则无有我亦不无我。<a id="a-8P"></a>既无有人何所度者。<a id="a-8Q"></a>是为四。<a id="a-8R"></a>于是世尊即说颂曰。</p>
  <p id="a8S">其身清净　　言无误失　　心念鲜明</p>
  <p id="a8T">行无瑕秽　　而常自护　　谨慎于行</p>
  <p id="a8U">彼菩萨者　　乃谓奉戒　　将顺奉行</p>
  <p id="a8V">于斯十善　　聪明菩萨　　若能护此</p>
  <p id="a8W">则身口意　　无所犯负　　斯能名曰</p>
  <p id="a8X">奉明达戒　　其无所造　　不起无生</p>
  <p id="a8Y">彼无形色　　无有处所　　已无像貌</p>
  <p id="a8Z">则无所住　　便不可得　　何所归趣</p>
  <p id="a8a">戒不有造　　常如无为　　则不可以</p>
  <p id="a8b">眼观察之　　耳无所闻　　无鼻无舌</p>
  <p id="a8c">身不可别　　及心所念　　设不分别</p>
  <p id="a8d">于六根者　　则达诸趣　　无所依倚</p>
  <p id="a8e">设如是观　　乃清净戒　　未曾逮戒</p>
  <p id="a8f">有所立处　　彼无有戒　　无意无正</p>
  <p id="a8g">护于禁戒　　无吾我想　　将养于禁</p>
  <p id="a8h">亦无戒想　　修深要戒　　志得自在</p>
  <p id="a8i">以能分别　　所见身者　　即不堕落</p>
  <p id="a8j">六十二疑　　其无所见　　不睹处所</p>
  <p id="a8k">虽奉禁戒　　不自憍恣　　则能顺入</p>
  <p id="a8l">深妙法藏　　所行礼节　　为不妄想</p>
  <p id="a8m">善修安详　　将顺谨慎　　其禁戒者</p>
  <p id="a8n">无有异着　　不倚吾我　　亦不依戒</p>
  <p id="a8o">已无吾我　　则无禁戒　　不念己身</p>
  <p id="a8p">及与禁戒　　如是乃谓　　为法器耳</p>
  <p id="a8q">无吾我者　　不依倚戒　　不计身者</p>
  <p id="a8r">不想念法　　无身见者　　无有戒心</p>
  <p id="a8s">不犯戒者　　无有脱禁　　亦不建立</p>
  <p id="a8t">于禁戒中　　不计有身　　则无戒想</p>
  <p id="a8u">深妙之戒　　谓无所犯　　假使勇猛</p>
  <p id="a8v">奉戒如是　　彼则未曾　　有所毁犯</p>
  <p id="a8w">如是戒者　　圣贤所叹　　于一切法</p>
  <p id="a8x">而无所著　　愚騃之夫　　住吾我想</p>
  <p id="a8y">将护禁戒　　言我畏慎　　则失戒宝</p>
  <p id="a8z">永无有余　　便不度脱　　三界之患</p>
  <p id="a90">假使有人　　除诸见网　　则不见彼</p>
  <p id="a91">违失禁戒　　其人心计　　无有吾我</p>
  <p id="a92">顺奉禁戒　　不堕疑见　　便不恐惧</p>
  <p id="a93">堕于恶趣　　若使分别　　禁戒如是</p>
  <p id="a94">则不睹见　　犯禁戒者　　不察吾我</p>
  <p id="a95">不见三世　　况当观察　　犯戒毁禁</p>
  <p id="a96">月氏天子白佛言。<a id="a-97"></a>得未曾有。<a id="a-98"></a>天中天。<a id="a-99"></a>诸佛世尊道法微妙。<a id="a-9A"></a>无上正真甚深难及。<a id="a-9B"></a>菩萨所作第一巍巍。<a id="a-9C"></a>乃能奉修如此之法。<a id="a-9D"></a>而无所住亦无所修。<a id="a-9E"></a>除去一切诸所妄想离吾我念。<a id="a-9F"></a>行无数劫而不堕落声闻缘觉。<a id="a-9G"></a>而不中道违失道意。<a id="a-9H"></a>具足佛法入不缺漏。<a id="a-9I"></a>云何菩萨奉行何法修微妙典。<a id="a-9J"></a>于真本际而不取证。<a id="a-9K"></a>世尊告曰。<a id="a-9L"></a>天子听之。<a id="a-9M"></a>菩萨有四事行深妙法。<a id="a-9N"></a>于真本际而不取证。<a id="a-9O"></a>何谓为四。<a id="a-9P"></a>菩萨大士坚固志愿。<a id="a-9Q"></a>建立要行具一切智。<a id="a-9R"></a>奉修精进而不怯弱。<a id="a-9S"></a>不住立者不舍众生。<a id="a-9T"></a>于大哀不断教。<a id="a-9U"></a>善权方便劝众德本。<a id="a-9V"></a>是为四行深妙法于真本际而不取证。<a id="a-9W"></a>于是世尊即说颂曰。</p>
  <p id="a9X">其明智者　　志愿坚强　　未曾违失</p>
  <p id="a9Y">往古所晓　　为一切智　　精进殷勤</p>
  <p id="a9Z">终不处于　　兴废异乘　　奉行精进</p>
  <p id="a9a">常无放逸　　敢所遵修　　心不怯弱</p>
  <p id="a9b">亦不捐舍　　一切众生　　而普等心</p>
  <p id="a9c">群萌之类　　常加愍哀　　普世群黎</p>
  <p id="a9d">能忍勤苦　　意不转移　　志不欲令</p>
  <p id="a9e">道教断绝　　犹如有人　　积无数宝</p>
  <p id="a9f">而善觉了　　善权方便　　劝一切德</p>
  <p id="a9g">行无厌足　　游趣最要　　怀于愍哀</p>
  <p id="a9h">不于中间　　灭尽诸漏　　其有禀授</p>
  <p id="a9i">于此经典　　其菩萨者　　名曰勇猛</p>
  <p id="a9j">而常奉修　　深妙之法　　彼则未曾</p>
  <p id="a9k">倚着本际</p>
  <p id="a9l">月氏天子复白佛言。<a id="a-9m"></a>何谓菩萨奉行深要。<a id="a-9n"></a>佛告天子。<a id="a-9o"></a>于是菩萨未曾破坏凡夫之法。<a id="a-9p"></a>而普成就于佛道议。<a id="a-9q"></a>亦不谤毁凡夫之法。<a id="a-9r"></a>亦不睹见佛法长益。<a id="a-9s"></a>亦不远离于凡夫法。<a id="a-9t"></a>亦不求慕。<a id="a-9u"></a>欲得佛道不兴斯行。<a id="a-9v"></a>凡夫法异佛道异乎。<a id="a-9w"></a>亦不念言。<a id="a-9x"></a>凡夫之法瑕秽卑贱。<a id="a-9y"></a>佛之道法为微妙乎。<a id="a-9z"></a>不作斯行凡夫之法则为斯漏。<a id="a-A0"></a>佛之道法无穿漏乎。<a id="a-A1"></a>又复念言。<a id="a-A2"></a>凡夫之法及与佛法。<a id="a-A3"></a>二者俱法虚无寂寞但假号耳。<a id="a-A4"></a>思想致秽。<a id="a-A5"></a>凡夫之法亦无成就。<a id="a-A6"></a>诸佛之法亦无具足。<a id="a-A7"></a>凡夫之法而无有实亦无自然。<a id="a-A8"></a>诸佛之法悉无有实亦无自然。<a id="a-A9"></a>若欲理者凡夫之法。<a id="a-AA"></a>而无所知亦不无知不生无生。<a id="a-AB"></a>若观察者推其本末。<a id="a-AC"></a>若以空慧无相之慧无愿之慧。<a id="a-AD"></a>智慧明省是为佛法。<a id="a-AE"></a>不可别知佛法所处。<a id="a-AF"></a>观此本末彼悉则空。<a id="a-AG"></a>空不见空亦无所知亦无所观。<a id="a-AH"></a>悉为本净无明故起。<a id="a-AI"></a>是以天子。<a id="a-AJ"></a>法者无法诸法自然住立诸法憺怕。<a id="a-AK"></a>其憺怕法则无有二。<a id="a-AL"></a>其无二者则无凡夫。<a id="a-AM"></a>亦无声闻亦无缘觉平等佛道。<a id="a-AN"></a>亦无所教深妙之行为菩萨行。<a id="a-AO"></a>菩萨深修分别正教。<a id="a-AP"></a>无有一法非佛法也。<a id="a-AQ"></a>所以者何。<a id="a-AR"></a>其言法者习俗为法。<a id="a-AS"></a>无习俗言有所言者则无所得。<a id="a-AT"></a>其无所得则无所兴。<a id="a-AU"></a>以无所兴则无形教。<a id="a-AV"></a>一切诸法悉无形像。<a id="a-AW"></a>假使诸法无有限数不离佛法。<a id="a-AX"></a>是故天子。<a id="a-AY"></a>当作斯观。<a id="a-AZ"></a>一切诸法悉为佛法无有想行。<a id="a-Aa"></a>其念想行寻即兴废二事之识。<a id="a-Ab"></a>是等之类以识为行佛法无漏。<a id="a-Ac"></a>亦复于彼而不想求。<a id="a-Ad"></a>于彼生起声闻之行。<a id="a-Ae"></a>其解了者法界无尘亦无寂然。<a id="a-Af"></a>假使于法而不受法则无有法。<a id="a-Ag"></a>其尘劳法及寂然法。<a id="a-Ah"></a>岂可获到尘劳寂然乎。<a id="a-Ai"></a>欲作斯求终不可得。<a id="a-Aj"></a>如是天子。<a id="a-Ak"></a>假使菩萨晓了如是则为名曰深妙之行。<a id="a-Al"></a>其于诸法及与佛法无所见者。<a id="a-Am"></a>以无所见则为离见。<a id="a-An"></a>其所见者为无所见。<a id="a-Ao"></a>假使菩萨如是观者。<a id="a-Ap"></a>魔及官属不能得便。<a id="a-Aq"></a>莫能胜也。</p>
 </body>
</html>