<!doctype html>
<html id="z3IBTkUOQ" data-ver="1794">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="大乘五大部外重译经">
  <meta period="刘宋">
 </head>
 <body>
  <h1 id="a1">大方广宝箧经卷下</h1>
  <p id="a2">“尔时，<a id="a-3"></a>波旬为文殊师利力所持故，<a id="a-4"></a>答言：<a id="a-5"></a>‘天子，<a id="a-6"></a>愚痴之力是为魔力，<a id="a-7"></a>慧明之力是菩萨力。<a id="a-8"></a>憍慢之力是为魔力，<a id="a-9"></a>大智慧力是菩萨力。<a id="a-A"></a>诸邪见力是为魔力，<a id="a-B"></a>空、<a id="a-C"></a>无相、<a id="a-D"></a>无作力是菩萨力。<a id="a-E"></a>诸颠倒力是为魔力，<a id="a-F"></a>正真谛力是菩萨力。<a id="a-G"></a>我我所力是为魔力，<a id="a-H"></a>大慈悲力是菩萨力。<a id="a-I"></a>贪瞋痴力是为魔力，<a id="a-J"></a>三解脱力是菩萨力。<a id="a-K"></a>生死之力是为魔力，<a id="a-L"></a>无生无灭、<a id="a-M"></a>无有诸行、<a id="a-N"></a>无生忍力是菩萨力。<a id="a-O"></a>’魔王波旬说是法时，<a id="a-P"></a>于天众中，<a id="a-Q"></a>五百天子发阿耨多罗三藐三菩提心，<a id="a-R"></a>千二百菩萨得无生法忍。<a id="a-S"></a>时文殊师利，<a id="a-T"></a>共魔波旬持此钵食，<a id="a-U"></a>置迦利罗华园中已，<a id="a-V"></a>俱出外去。</p>
  <p id="aW">“我时不见文殊师利，<a id="a-X"></a>乃至食时犹不出房，<a id="a-Y"></a>我作是念：<a id="a-Z"></a>‘文殊师利，<a id="a-a"></a>将不令诸比丘僧众失于日时？<a id="a-b"></a>当往佛所具白是事。<a id="a-c"></a>’即至佛所，<a id="a-d"></a>顶礼佛足，<a id="a-e"></a>白言：<a id="a-f"></a>‘世尊，<a id="a-g"></a>日时已至，<a id="a-h"></a>文殊师利犹不出房。<a id="a-i"></a>’佛告我言：<a id="a-j"></a>‘阿难，<a id="a-k"></a>汝不到此迦利罗园而看之耶？<a id="a-l"></a>’我白佛言：<a id="a-m"></a>‘大德世尊，<a id="a-n"></a>见一小钵其食满中。<a id="a-o"></a>’佛告我言：<a id="a-p"></a>‘速打揵槌集比丘僧。<a id="a-q"></a>’我言：<a id="a-r"></a>‘世尊，<a id="a-s"></a>比丘僧多，<a id="a-t"></a>是一钵食当与谁耶？<a id="a-u"></a>’佛语我言：<a id="a-v"></a>‘汝勿虑是！<a id="a-w"></a>设使三千大千世界所有一切诸众生等，<a id="a-x"></a>于百千岁食此钵食犹不能尽。<a id="a-y"></a>何以故？<a id="a-z"></a>是文殊师利力所持钵，<a id="a-10"></a>文殊师利有檀波罗蜜无量功德。<a id="a-11"></a>’我闻佛语，<a id="a-12"></a>便打揵槌集比丘僧。<a id="a-13"></a>时此钵食不相和杂，<a id="a-14"></a>香美众味取不可尽，<a id="a-15"></a>充饱大众钵食不减。</p>
  <p id="a16">“时魔波旬，<a id="a-17"></a>欲恼文殊师利童子，<a id="a-18"></a>即便化作四千比丘，<a id="a-19"></a>衣服弊坏，<a id="a-1A"></a>威仪粗恶，<a id="a-1B"></a>执持破钵，<a id="a-1C"></a>鼻眼角睐，<a id="a-1D"></a>卷手脚跛，<a id="a-1E"></a>其形丑恶在下行坐，<a id="a-1F"></a>以此钵食复充足之。<a id="a-1G"></a>时魔波旬，<a id="a-1H"></a>令化比丘，<a id="a-1I"></a>人人各食摩伽陀国十种之食，<a id="a-1J"></a>然此钵食犹满不减，<a id="a-1K"></a>令诸守园作使之人赋食疲顿。<a id="a-1L"></a>时文殊师利，<a id="a-1M"></a>以神力持令魔波旬所化比丘钵食不减，<a id="a-1N"></a>手口俱满而不能咽，<a id="a-1O"></a>气闭眼张悉皆躄地。<a id="a-1P"></a>文殊师利语波旬言：<a id="a-1Q"></a>‘汝诸比丘何不更食？<a id="a-1R"></a>’恶魔答言：<a id="a-1S"></a>‘文殊师利，<a id="a-1T"></a>是诸比丘在地垂死，<a id="a-1U"></a>汝将不以毒食与耶？<a id="a-1V"></a>’文殊师利语波旬言：<a id="a-1W"></a>‘已尽毒人当有何毒？<a id="a-1X"></a>内有毒者则施人毒，<a id="a-1Y"></a>内无毒者不施人毒。<a id="a-1Z"></a>波旬，<a id="a-1a"></a>所谓毒者，<a id="a-1b"></a>名贪瞋痴。<a id="a-1c"></a>善赞法中所调伏者，<a id="a-1d"></a>若与人毒，<a id="a-1e"></a>无有是处。<a id="a-1f"></a>又魔波旬，<a id="a-1g"></a>所谓毒者，<a id="a-1h"></a>无明有爱，<a id="a-1i"></a>见我我所，<a id="a-1j"></a>见无因缘，<a id="a-1k"></a>见于名色，<a id="a-1l"></a>见爱恚瞋，<a id="a-1m"></a>见我见众生，<a id="a-1n"></a>见诸盖缠，<a id="a-1o"></a>计著诸阴，<a id="a-1p"></a>起种性慢，<a id="a-1q"></a>执著诸入，<a id="a-1r"></a>常住三界系著所依守护取舍，<a id="a-1s"></a>若来若去爱著于身，<a id="a-1t"></a>坚著寿命不净思念，<a id="a-1u"></a>爱乐染心多起诸过，<a id="a-1v"></a>违逆因缘断见常见，<a id="a-1w"></a>谄曲憍慢，<a id="a-1x"></a>妄想分别，<a id="a-1y"></a>示现诈伪，<a id="a-1z"></a>执著樔窟，<a id="a-20"></a>出没卷舒惊畏于空，<a id="a-21"></a>于无想中生堕落想，<a id="a-22"></a>于无作中生死畏想，<a id="a-23"></a>于无著处生起畏想，<a id="a-24"></a>于出生死生起缚想，<a id="a-25"></a>于使流中不生度想，<a id="a-26"></a>助菩提法生非法想，<a id="a-27"></a>于邪见中生正见想，<a id="a-28"></a>于恶知识生善知识想，<a id="a-29"></a>违佛谤法轻慢众僧，<a id="a-2A"></a>不舍憍慢增长诤讼，<a id="a-2B"></a>实不实想不实实想，<a id="a-2C"></a>于欲乐中生功德想，<a id="a-2D"></a>于有为中心生狂惑，<a id="a-2E"></a>于生死行不见其过，<a id="a-2F"></a>于涅槃中生惊怖想。<a id="a-2G"></a>波旬，<a id="a-2H"></a>如是诸法于妙法中名之为毒。<a id="a-2I"></a>佛正法中无如是事。<a id="a-2J"></a>波旬，<a id="a-2K"></a>甘露法者是名佛法，<a id="a-2L"></a>安隐法者是名佛法，<a id="a-2M"></a>无戏论法是名佛法，<a id="a-2N"></a>无过恶法是名佛法，<a id="a-2O"></a>无结使法是名佛法，<a id="a-2P"></a>出要之法是名佛法，<a id="a-2Q"></a>无怖畏法是名佛法，<a id="a-2R"></a>无分别法是名佛法，<a id="a-2S"></a>不执自他法是名佛法，<a id="a-2T"></a>无讥呵法是名佛法，<a id="a-2U"></a>作舍、<a id="a-2V"></a>作依归依洲渚、<a id="a-2W"></a>作守护法是名佛法，<a id="a-2X"></a>调伏寂法是名佛法，<a id="a-2Y"></a>自净无垢照明之法是名佛法，<a id="a-2Z"></a>正向正趣法是名佛法，<a id="a-2a"></a>无诸妄想善调伏法是名佛法，<a id="a-2b"></a>善教善导随宜之法是名佛法，<a id="a-2c"></a>自说说他法是名佛法，<a id="a-2d"></a>如法调伏诸外道法是名佛法，<a id="a-2e"></a>降诸魔法是名佛法，<a id="a-2f"></a>断生死流法是名佛法。<a id="a-2g"></a>正念之法是名佛法，<a id="a-2h"></a>住念处故。<a id="a-2i"></a>正断法是名佛法，<a id="a-2j"></a>断诸恶故。<a id="a-2k"></a>神足法是名佛法，<a id="a-2l"></a>观身心轻故。<a id="a-2m"></a>诸根法是名佛法，<a id="a-2n"></a>信为首故。<a id="a-2o"></a>诸力法是名佛法，<a id="a-2p"></a>无能降伏故。<a id="a-2q"></a>诸觉法是名佛法，<a id="a-2r"></a>次第觉故。<a id="a-2s"></a>正道法是名佛法，<a id="a-2t"></a>正流入故。<a id="a-2u"></a>三昧法是名佛法，<a id="a-2v"></a>究竟寂静故。<a id="a-2w"></a>智慧法是名佛法，<a id="a-2x"></a>贯穿诸圣解脱法故。<a id="a-2y"></a>真谛法是名佛法，<a id="a-2z"></a>无忿恚故。<a id="a-30"></a>诸辩法是名佛法，<a id="a-31"></a>法辞及义乐说无滞故。<a id="a-32"></a>明了无常苦无我法是名佛法，<a id="a-33"></a>呵毁一切诸有为故。<a id="a-34"></a>空法是名佛法，<a id="a-35"></a>降伏一切诸外道故。<a id="a-36"></a>寂静法是名佛法，<a id="a-37"></a>趣涅槃故。<a id="a-38"></a>波罗蜜法是名佛法，<a id="a-39"></a>至彼岸故。<a id="a-3A"></a>方便法是名佛法，<a id="a-3B"></a>善摄取故。<a id="a-3C"></a>慈法是名佛法，<a id="a-3D"></a>无过智故。<a id="a-3E"></a>悲法是名佛法，<a id="a-3F"></a>无逼故。<a id="a-3G"></a>喜法是名佛法，<a id="a-3H"></a>灭不喜故。<a id="a-3I"></a>舍法是名佛法，<a id="a-3J"></a>所作办故。<a id="a-3K"></a>禅法是名佛法，<a id="a-3L"></a>灭憍慢故。<a id="a-3M"></a>不断三宝法是名佛法，<a id="a-3N"></a>发菩提心故。<a id="a-3O"></a>一切安乐无苦恼法是名佛法，<a id="a-3P"></a>不来诸有故。<a id="a-3Q"></a>’</p>
  <p id="a3R">“说是法时，<a id="a-3S"></a>魔王所将五百天子，<a id="a-3T"></a>发阿耨多罗三藐三菩提心，<a id="a-3U"></a>而作是言：<a id="a-3V"></a>‘世尊，<a id="a-3W"></a>是所叹法，<a id="a-3X"></a>愿令我等住是法中。<a id="a-3Y"></a>’尔时，<a id="a-3Z"></a>世尊即便微笑。<a id="a-3a"></a>大德阿难前白佛言：<a id="a-3b"></a>‘大德世尊，<a id="a-3c"></a>今何缘笑？<a id="a-3d"></a>’佛告阿难：<a id="a-3e"></a>‘汝见波旬化比丘不？<a id="a-3f"></a>’阿难白言：<a id="a-3g"></a>‘见已，<a id="a-3h"></a>世尊。<a id="a-3i"></a>’佛言：<a id="a-3j"></a>‘阿难，<a id="a-3k"></a>后五百岁法欲灭时，<a id="a-3l"></a>当有如是恶形比丘，<a id="a-3m"></a>如是恶衣著不齐故，<a id="a-3n"></a>如是下贱，<a id="a-3o"></a>如是无智。<a id="a-3p"></a>何以故？<a id="a-3q"></a>后世比丘重于结使，<a id="a-3r"></a>贪著利养多营众事，<a id="a-3s"></a>舍诸毗尼越解脱戒离白净法，<a id="a-3t"></a>其所去来，<a id="a-3u"></a>重现法利不重后世，<a id="a-3v"></a>盲聋跛蹇，<a id="a-3w"></a>老谬无智，<a id="a-3x"></a>著种种病。<a id="a-3y"></a>是等皆来于我法中出家受戒，<a id="a-3z"></a>以重眷属给使人故，<a id="a-40"></a>不为重法。<a id="a-41"></a>阿难，<a id="a-42"></a>我所说法如是正真，<a id="a-43"></a>如是可爱，<a id="a-44"></a>当于尔时不见不闻，<a id="a-45"></a>诸天忧戚，<a id="a-46"></a>魔王波旬当大欢喜无复忧虑。<a id="a-47"></a>’我时问佛：<a id="a-48"></a>‘何故魔王波旬欢喜而无忧虑？<a id="a-49"></a>’佛告阿难：<a id="a-4A"></a>‘以彼恶人作魔业故，<a id="a-4B"></a>魔王波旬无所营作。<a id="a-4C"></a>何以故？<a id="a-4D"></a>由彼比丘无正行故。<a id="a-4E"></a>若有比丘勤加精进如救头然，<a id="a-4F"></a>如是等人魔则求短。<a id="a-4G"></a>是故，<a id="a-4H"></a>阿难，<a id="a-4I"></a>应勤方便，<a id="a-4J"></a>未得令得，<a id="a-4K"></a>未解令解，<a id="a-4L"></a>未证令证，<a id="a-4M"></a>降伏魔党炽然佛法，<a id="a-4N"></a>护持正法，<a id="a-4O"></a>作法供养，<a id="a-4P"></a>莫作放逸，<a id="a-4Q"></a>是我教法。<a id="a-4R"></a>’</p>
  <p id="a4S">“说是法时，<a id="a-4T"></a>五百比丘放舍身命，<a id="a-4U"></a>白言：<a id="a-4V"></a>‘世尊，<a id="a-4W"></a>我等不欲见是恶世。<a id="a-4X"></a>’踊处虚空以火焚身，<a id="a-4Y"></a>百千诸天而供养之。<a id="a-4Z"></a>二百比丘远离尘垢得法眼净，<a id="a-4a"></a>二百比丘永尽诸漏心得解脱，<a id="a-4b"></a>三万二千菩萨逮得法忍。<a id="a-4c"></a>释、<a id="a-4d"></a>梵、<a id="a-4e"></a>护世及诸眷属，<a id="a-4f"></a>礼佛足已作如是言：<a id="a-4g"></a>‘唯愿世尊，<a id="a-4h"></a>久寿住世，<a id="a-4i"></a>勿使我等见是恶世！<a id="a-4j"></a>世尊，<a id="a-4k"></a>若有众生得闻此经，<a id="a-4l"></a>终不更作懈怠非法，<a id="a-4m"></a>亦更不作魔诸恶业。<a id="a-4n"></a>’我时闻已闷绝躄地。<a id="a-4o"></a>大德舍利弗，<a id="a-4p"></a>我见文殊师利童子，<a id="a-4q"></a>成就如是不可思议神通之力，<a id="a-4r"></a>及所说法，<a id="a-4s"></a>我自亲见。<a id="a-4t"></a>”</p>
  <p id="a4u">时，<a id="a-4v"></a>大德迦葉语舍利弗：<a id="a-4w"></a>“我亦曾见文殊师利希有神通。<a id="a-4x"></a>舍利弗，<a id="a-4y"></a>尔时世尊成佛未久，<a id="a-4z"></a>我久出家。<a id="a-50"></a>是时，<a id="a-51"></a>文殊师利童子，<a id="a-52"></a>始初至此娑婆世界，<a id="a-53"></a>从宝王世界宝相佛所来，<a id="a-54"></a>欲见佛释迦牟尼供养恭敬。<a id="a-55"></a>尔时，<a id="a-56"></a>世尊在舍卫国祇陀林中给孤穷精舍，<a id="a-57"></a>夏坐三月。<a id="a-58"></a>我时不见文殊师利，<a id="a-59"></a>若如来前、<a id="a-5A"></a>若众僧中、<a id="a-5B"></a>若于食时、<a id="a-5C"></a>若说戒日、<a id="a-5D"></a>若僧行次，<a id="a-5E"></a>都不见之。<a id="a-5F"></a>过三月已，<a id="a-5G"></a>临自恣时乃见其面，<a id="a-5H"></a>我即问言：<a id="a-5I"></a>‘文殊师利，<a id="a-5J"></a>何处夏坐？<a id="a-5K"></a>’即答我言：<a id="a-5L"></a>‘大德迦葉，<a id="a-5M"></a>我住在是舍卫大城，<a id="a-5N"></a>波斯匿王后宫一月，<a id="a-5O"></a>复一月住童子学堂，<a id="a-5P"></a>复一月住诸淫女舍。<a id="a-5Q"></a>’我闻是已，<a id="a-5R"></a>心甚不悦，<a id="a-5S"></a>即作是念：<a id="a-5T"></a>‘云何当共是不净人而作自恣？<a id="a-5U"></a>’我即出堂便击楗槌，<a id="a-5V"></a>欲摈文殊师利童子。</p>
  <p id="a5W">“尔时，<a id="a-5X"></a>世尊即告文殊师利童子：<a id="a-5Y"></a>‘汝往看是摩诃迦葉，<a id="a-5Z"></a>今者何故打楗槌也？<a id="a-5a"></a>’白言：<a id="a-5b"></a>‘世尊，<a id="a-5c"></a>我已见之，<a id="a-5d"></a>欲摈于我。<a id="a-5e"></a>’佛语文殊师利童子：<a id="a-5f"></a>‘今可现汝自在神力神通境界，<a id="a-5g"></a>令彼声闻心得清净，<a id="a-5h"></a>勿于汝所生不净心。<a id="a-5i"></a>’于时，<a id="a-5j"></a>文殊师利童子即入三昧，<a id="a-5k"></a>其三昧名现一切佛土。<a id="a-5l"></a>文殊师利入三昧时，<a id="a-5m"></a>十方各如恒河沙等诸佛世界，<a id="a-5n"></a>其中皆有摩诃迦葉，<a id="a-5o"></a>头陀第一，<a id="a-5p"></a>悉打楗槌。<a id="a-5q"></a>于时世尊即问我言：<a id="a-5r"></a>‘摩诃迦葉，<a id="a-5s"></a>汝今何故打于楗槌？<a id="a-5t"></a>’我言：<a id="a-5u"></a>‘世尊，<a id="a-5v"></a>文殊师利自说是言：<a id="a-5w"></a>夏三月中，<a id="a-5x"></a>住王后宫及淫女舍。<a id="a-5y"></a>为摈是故打于楗槌。<a id="a-5z"></a>’尔时，<a id="a-60"></a>世尊身放光明遍照十方，<a id="a-61"></a>而告我言：<a id="a-62"></a>‘汝今遍观十方世界，<a id="a-63"></a>为见何事？<a id="a-64"></a>’我时遍观无量无边恒河沙数十方世界，<a id="a-65"></a>其中皆有摩诃迦葉而打楗槌欲摈文殊，<a id="a-66"></a>是一切处亦有文殊在佛前坐。<a id="a-67"></a>佛告我言：<a id="a-68"></a>‘汝今欲摈何处文殊？<a id="a-69"></a>为此世界？<a id="a-6A"></a>为十方界？<a id="a-6B"></a>’我时即礼佛世尊足作如是言：<a id="a-6C"></a>‘听我悔过！<a id="a-6D"></a>世尊，<a id="a-6E"></a>是文殊师利法王之子，<a id="a-6F"></a>成就菩萨如是不可思议功德。<a id="a-6G"></a>我从佛所成有量智，<a id="a-6H"></a>而欲度量无量智慧，<a id="a-6I"></a>以不知故而打楗槌。<a id="a-6J"></a>’佛告我言：<a id="a-6K"></a>‘摩诃迦葉，<a id="a-6L"></a>汝之所见十方世界文殊师利，<a id="a-6M"></a>亦复夏三月，<a id="a-6N"></a>住王后宫及淫女舍。<a id="a-6O"></a>此间文殊师利童子，<a id="a-6P"></a>令是波斯匿王宫中五百女人，<a id="a-6Q"></a>不退阿耨多罗三藐三菩提；<a id="a-6R"></a>亦令五百淫女、<a id="a-6S"></a>五百童子，<a id="a-6T"></a>得不退转无上正道；<a id="a-6U"></a>复有百千众生以声闻法而调伏之，<a id="a-6V"></a>无量众生得生天上。<a id="a-6W"></a>’我时白言：<a id="a-6X"></a>‘大德世尊，<a id="a-6Y"></a>文殊师利为说何法，<a id="a-6Z"></a>乃能如是教化众生？<a id="a-6a"></a>’佛言：<a id="a-6b"></a>‘迦葉，<a id="a-6c"></a>汝今可问文殊师利，<a id="a-6d"></a>自当答汝。<a id="a-6e"></a>’</p>
  <p id="a6f">“我时即问文殊师利：<a id="a-6g"></a>‘汝说何法教化调伏如是众生？<a id="a-6h"></a>’彼答我言：<a id="a-6i"></a>‘非唯说法教导众生。<a id="a-6j"></a>大德迦葉，<a id="a-6k"></a>或有众生以娱乐乐而调伏之，<a id="a-6l"></a>或以护持，<a id="a-6m"></a>或以威伏，<a id="a-6n"></a>或以财摄，<a id="a-6o"></a>或以贪求，<a id="a-6p"></a>或现大庄严，<a id="a-6q"></a>或现神通，<a id="a-6r"></a>或现释身，<a id="a-6s"></a>或现梵身，<a id="a-6t"></a>或现护世身，<a id="a-6u"></a>或转轮王身，<a id="a-6v"></a>或随各各所事诸天而为现身，<a id="a-6w"></a>或以软语，<a id="a-6x"></a>或以粗语，<a id="a-6y"></a>或二俱用，<a id="a-6z"></a>或以讁罚，<a id="a-70"></a>或以密益，<a id="a-71"></a>或现作子。<a id="a-72"></a>何以故？<a id="a-73"></a>大德迦葉，<a id="a-74"></a>众生有于杂种之行，<a id="a-75"></a>以杂种法而调伏之。<a id="a-76"></a>大德迦葉，<a id="a-77"></a>我以方便化众生界，<a id="a-78"></a>然后说法，<a id="a-79"></a>令其究竟毕竟调伏。<a id="a-7A"></a>’我时问言：<a id="a-7B"></a>‘文殊师利，<a id="a-7C"></a>汝所调伏有几众生？<a id="a-7D"></a>’即答我言：<a id="a-7E"></a>‘大德迦葉，<a id="a-7F"></a>我所调伏等如法界。<a id="a-7G"></a>’我又问言：<a id="a-7H"></a>‘法界几许？<a id="a-7I"></a>’文殊答言：<a id="a-7J"></a>‘如众生界。<a id="a-7K"></a>’我又问言：<a id="a-7L"></a>‘众生界者复有几许？<a id="a-7M"></a>’即答我言：<a id="a-7N"></a>‘如虚空界。<a id="a-7O"></a>如是，<a id="a-7P"></a>迦葉，<a id="a-7Q"></a>众生界、<a id="a-7R"></a>法界、<a id="a-7S"></a>虚空界，<a id="a-7T"></a>等无有二，<a id="a-7U"></a>无有别异。<a id="a-7V"></a>’</p>
  <p id="a7W">“我又问言：<a id="a-7X"></a>‘文殊师利，<a id="a-7Y"></a>佛空出世无所调伏？<a id="a-7Z"></a>’文殊师利言：<a id="a-7a"></a>‘大德迦葉，<a id="a-7b"></a>如人热病，<a id="a-7c"></a>是人种种妄有所说，<a id="a-7d"></a>是中宁有天鬼持耶？<a id="a-7e"></a>有大明医，<a id="a-7f"></a>饮彼人酥，<a id="a-7g"></a>热病即愈，<a id="a-7h"></a>止不妄说。<a id="a-7i"></a>于意云何？<a id="a-7j"></a>是中颇有天鬼去不？<a id="a-7k"></a>’我言：<a id="a-7l"></a>‘不也，<a id="a-7m"></a>文殊师利，<a id="a-7n"></a>由饮酥故热病除差。<a id="a-7o"></a>’‘大德迦葉，<a id="a-7p"></a>是良医者多利彼不？<a id="a-7q"></a>’我言：<a id="a-7r"></a>‘如是，<a id="a-7s"></a>文殊师利。<a id="a-7t"></a>’文殊师利言：<a id="a-7u"></a>‘大德迦葉，<a id="a-7v"></a>世间如是颠倒热病无我我想，<a id="a-7w"></a>住我想已流转生死。<a id="a-7x"></a>是故如来出现于世，<a id="a-7y"></a>随彼形色应解法门，<a id="a-7z"></a>知解我想断于颠倒，<a id="a-80"></a>为彼众生而演说法；<a id="a-81"></a>既闻法已除一切想无所执著，<a id="a-82"></a>知解想已越度诸流到于彼岸，<a id="a-83"></a>名为涅槃。<a id="a-84"></a>大德迦葉，<a id="a-85"></a>于意云何？<a id="a-86"></a>是中颇有我及众生、<a id="a-87"></a>寿命、<a id="a-88"></a>养育、<a id="a-89"></a>人及丈夫可涅槃者不？<a id="a-8A"></a>’我时答言：<a id="a-8B"></a>‘无也，<a id="a-8C"></a>文殊师利。<a id="a-8D"></a>’文殊师利言：<a id="a-8E"></a>‘大德迦葉，<a id="a-8F"></a>为是利故如来出世。<a id="a-8G"></a>但为显示平等想故，<a id="a-8H"></a>不为生，<a id="a-8I"></a>不为灭，<a id="a-8J"></a>但为解知烦恼不实。<a id="a-8K"></a>’</p>
  <p id="a8L">“我时语言：<a id="a-8M"></a>‘文殊师利，<a id="a-8N"></a>菩萨所作甚为难有！<a id="a-8O"></a>所谓观知众生之性毕竟寂静，<a id="a-8P"></a>为欲利益一切众生，<a id="a-8Q"></a>不舍庄严不没不出。<a id="a-8R"></a>众生之性毕竟涅槃，<a id="a-8S"></a>犹复能发大誓庄严。<a id="a-8T"></a>’文殊师利言：<a id="a-8U"></a>‘大德迦葉，<a id="a-8V"></a>菩萨庄严等同如如。<a id="a-8W"></a>’我又问文殊师利：<a id="a-8X"></a>‘愿说菩萨发大庄严。<a id="a-8Y"></a>’文殊师利言：<a id="a-8Z"></a>‘菩萨摩诃萨发大庄严有三十二。<a id="a-8a"></a>何等三十二？<a id="a-8b"></a>菩萨摄取无量生死发大庄严，<a id="a-8c"></a>如梦空性故。<a id="a-8d"></a>菩萨灭度无量众生发大庄严，<a id="a-8e"></a>无我相故。<a id="a-8f"></a>菩萨供养给事无量诸佛世尊发大庄严，<a id="a-8g"></a>同法身相故。<a id="a-8h"></a>菩萨听受一切佛法发大庄严，<a id="a-8i"></a>如响声相故。<a id="a-8j"></a>菩萨守护一切佛法发大庄严，<a id="a-8k"></a>解达诸法平等相故。<a id="a-8l"></a>菩萨降伏一切诸魔发大庄严，<a id="a-8m"></a>一切结使性相净故。<a id="a-8n"></a>菩萨降伏一切外道发大庄严，<a id="a-8o"></a>令有无见者解因缘相故。<a id="a-8p"></a>菩萨所有一切悉舍发大庄严，<a id="a-8q"></a>一切悉舍无余相故。<a id="a-8r"></a>菩萨集戒头陀功德发大庄严，<a id="a-8s"></a>无行相故。<a id="a-8t"></a>菩萨忍力发大庄严，<a id="a-8u"></a>无伤相故。<a id="a-8v"></a>菩萨精进发大庄严，<a id="a-8w"></a>解知身心寂静相故。<a id="a-8x"></a>菩萨一切禅定解脱发大庄严，<a id="a-8y"></a>舍离一切所依相故。<a id="a-8z"></a>菩萨无碍般若波罗蜜发大庄严，<a id="a-90"></a>净除无明痴见相故。<a id="a-91"></a>菩萨方便发大庄严，<a id="a-92"></a>示现一切所作相故。<a id="a-93"></a>菩萨大慈发大庄严，<a id="a-94"></a>如空相故。<a id="a-95"></a>菩萨大悲发大庄严，<a id="a-96"></a>解知五道虚空相故。<a id="a-97"></a>菩萨大喜发大庄严，<a id="a-98"></a>无忧恼相故。<a id="a-99"></a>菩萨大舍发大庄严，<a id="a-9A"></a>离苦乐相故。<a id="a-9B"></a>菩萨修满大神通智发大庄严，<a id="a-9C"></a>犹如掌中观见解脱无疑相故。<a id="a-9D"></a>菩萨不念诸法无我发大庄严，<a id="a-9E"></a>不畏堕彼声闻、<a id="a-9F"></a>缘觉地之相故。<a id="a-9G"></a>菩萨观阴犹如怨贼发大庄严，<a id="a-9H"></a>知幻相故。<a id="a-9I"></a>菩萨观四大犹如毒蛇发大庄严，<a id="a-9J"></a>同法界相故。<a id="a-9K"></a>菩萨观入犹如空聚发大庄严，<a id="a-9L"></a>知怨贼相故。<a id="a-9M"></a>菩萨不著三界发大庄严，<a id="a-9N"></a>无樔窟故。<a id="a-9O"></a>菩萨决定摄取诸有发大庄严，<a id="a-9P"></a>有非有相故。<a id="a-9Q"></a>菩萨大悲发大庄严，<a id="a-9R"></a>不退相故。<a id="a-9S"></a>菩萨为大医王发大庄严，<a id="a-9T"></a>随诸众生所有疾患施法药相故。<a id="a-9U"></a>菩萨为大商主发大庄严，<a id="a-9V"></a>示导三乘出道相故。<a id="a-9W"></a>菩萨不断于三宝种发大庄严，<a id="a-9X"></a>知报一切佛恩相故。<a id="a-9Y"></a>菩萨知诸法性无生发大庄严，<a id="a-9Z"></a>得于无生法忍相故。<a id="a-9a"></a>菩萨为得不退转地发大庄严，<a id="a-9b"></a>舍于三界一切结使，<a id="a-9c"></a>及舍声闻、<a id="a-9d"></a>缘觉地相故。<a id="a-9e"></a>菩萨庄严道场发大庄严，<a id="a-9f"></a>以一念相应慧如实了知诸法相故。<a id="a-9g"></a>如是，<a id="a-9h"></a>迦葉，<a id="a-9i"></a>是名菩萨三十二种发大庄严，<a id="a-9j"></a>菩萨摩诃萨以是庄严自庄严者。<a id="a-9k"></a>是四大体可易其性，<a id="a-9l"></a>而是菩萨于无上道终不退转。<a id="a-9m"></a>’</p>
  <p id="a9n">“我即答言：<a id="a-9o"></a>‘发大庄严，<a id="a-9p"></a>犹尚不退，<a id="a-9q"></a>况三十二？<a id="a-9r"></a>文殊师利，<a id="a-9s"></a>声闻法中无有庄严。<a id="a-9t"></a>’文殊师利言：<a id="a-9u"></a>‘大德迦葉，<a id="a-9v"></a>是故声闻，<a id="a-9w"></a>无大庄严如诸菩萨乃至名字。<a id="a-9x"></a>大德迦葉，<a id="a-9y"></a>于意云何？<a id="a-9z"></a>如大健夫，<a id="a-A0"></a>以诸铠仗善自庄严，<a id="a-A1"></a>执持利刀，<a id="a-A2"></a>有怯弱人粗自庄严。<a id="a-A3"></a>是二庄严，<a id="a-A4"></a>可相比不？<a id="a-A5"></a>’我言：<a id="a-A6"></a>‘不也。<a id="a-A7"></a>’文殊师利言：<a id="a-A8"></a>‘以是义故，<a id="a-A9"></a>大德迦葉，<a id="a-AA"></a>菩萨庄严，<a id="a-AB"></a>一切声闻及诸缘觉之所无有。<a id="a-AC"></a>’说是菩萨大庄严时，<a id="a-AD"></a>万二千天子发于无上正真道心。<a id="a-AE"></a>是故，<a id="a-AF"></a>舍利弗，<a id="a-AG"></a>我见文殊师利童子，<a id="a-AH"></a>不可思议神通智慧如是无量。<a id="a-AI"></a>”</p>
  <p id="aAJ">尔时，<a id="a-AK"></a>大德富楼那弥多罗尼子语舍利弗：<a id="a-AL"></a>“我亦曾见文殊师利童子所为。<a id="a-AM"></a>昔于一时，<a id="a-AN"></a>佛在毗舍离庵罗树林，<a id="a-AO"></a>与大比丘五百人俱。<a id="a-AP"></a>是时萨遮尼乾陀子，<a id="a-AQ"></a>住毗舍离大城之中，<a id="a-AR"></a>与六万眷属俱，<a id="a-AS"></a>供养恭敬。<a id="a-AT"></a>我入三昧观是尼乾。<a id="a-AU"></a>我时见有百千尼乾应当受化，<a id="a-AV"></a>我时即往而为说法，<a id="a-AW"></a>无有专听，<a id="a-AX"></a>无善好心，<a id="a-AY"></a>反见轻笑出粗恶言。<a id="a-AZ"></a>我时唐苦，<a id="a-Aa"></a>于三月中无一受化。<a id="a-Ab"></a>过三月已，<a id="a-Ac"></a>我心不悦便舍而去。</p>
  <p id="aAd">“时文殊师利，<a id="a-Ae"></a>即便化作五百异道。<a id="a-Af"></a>自为师范，<a id="a-Ag"></a>将五百弟子往诣萨遮尼乾子所，<a id="a-Ah"></a>顶礼其足，<a id="a-Ai"></a>白萨遮言：<a id="a-Aj"></a>‘我遥承闻大师名德故，<a id="a-Ak"></a>远而来至毗舍离。<a id="a-Al"></a>汝是我师，<a id="a-Am"></a>我为弟子，<a id="a-An"></a>愿见纳受垂愍教诲，<a id="a-Ao"></a>令我不见沙门瞿昙，<a id="a-Ap"></a>令我不闻彼相违法。<a id="a-Aq"></a>’萨遮答言：<a id="a-Ar"></a>‘善哉！<a id="a-As"></a>善哉！<a id="a-At"></a>汝得纯净，<a id="a-Au"></a>不久当解我调伏法。<a id="a-Av"></a>’尔时，<a id="a-Aw"></a>萨遮即便宣令己之徒众：<a id="a-Ax"></a>‘此五百摩纳自今以去，<a id="a-Ay"></a>和合同住，<a id="a-Az"></a>互相咨问。<a id="a-B0"></a>彼若所说，<a id="a-B1"></a>汝专心受。<a id="a-B2"></a>’尔时，<a id="a-B3"></a>文殊师利童子，<a id="a-B4"></a>及五百化弟子，<a id="a-B5"></a>听次第坐，<a id="a-B6"></a>受用尼揵戒法，<a id="a-B7"></a>威仪殊胜于彼，<a id="a-B8"></a>时时赞说三宝功德，<a id="a-B9"></a>亦复赞叹萨遮功德，<a id="a-BA"></a>令彼诸人心相亲附。</p>
  <p id="aBB">“复于异时知众已集，<a id="a-BC"></a>文殊师利便作是言：<a id="a-BD"></a>‘我等所行咒术经书毗提遮经，<a id="a-BE"></a>若读诵时，<a id="a-BF"></a>沙门瞿昙所有功德，<a id="a-BG"></a>有入我等经中来者。<a id="a-BH"></a>是沙门瞿昙有实法功德。<a id="a-BI"></a>何以故？<a id="a-BJ"></a>是沙门瞿昙所生成就，<a id="a-BK"></a>父母清净转轮王种，<a id="a-BL"></a>以百福相庄严其身。<a id="a-BM"></a>又闻生时大地震动，<a id="a-BN"></a>释梵扶侍，<a id="a-BO"></a>自行七步，<a id="a-BP"></a>口出是言：<a id="a-BQ"></a>“我于一切世中最胜世中最大！<a id="a-BR"></a>我今当为灭诸生死！<a id="a-BS"></a>”空中自然出生二水，<a id="a-BT"></a>释梵洗浴，<a id="a-BU"></a>人天伎乐不鼓自鸣，<a id="a-BV"></a>放大光明遍照世界，<a id="a-BW"></a>灭诸恶道，<a id="a-BX"></a>聋盲视听。<a id="a-BY"></a>当于是时，<a id="a-BZ"></a>一切众生不为结恼，<a id="a-Ba"></a>安乐无为。<a id="a-Bb"></a>婆罗门相，<a id="a-Bc"></a>若不出家作转轮王，<a id="a-Bd"></a>若其出家作佛法王。<a id="a-Be"></a>而彼瞿昙，<a id="a-Bf"></a>舍转轮王位出家修道，<a id="a-Bg"></a>于道场上降伏百亿魔，<a id="a-Bh"></a>成菩提道转妙法轮，<a id="a-Bi"></a>沙门、<a id="a-Bj"></a>婆罗门、<a id="a-Bk"></a>魔、<a id="a-Bl"></a>梵及世，<a id="a-Bm"></a>若天若人，<a id="a-Bn"></a>一切世间无能转者。<a id="a-Bo"></a>所说真正，<a id="a-Bp"></a>初中后善。<a id="a-Bq"></a>云何初善？<a id="a-Br"></a>谓身善行，<a id="a-Bs"></a>口、<a id="a-Bt"></a>意善行。<a id="a-Bu"></a>云何中善？<a id="a-Bv"></a>学行胜戒，<a id="a-Bw"></a>学胜定、<a id="a-Bx"></a>胜慧。<a id="a-By"></a>云何后善？<a id="a-Bz"></a>谓空三昧解脱法门，<a id="a-C0"></a>无相三昧解脱法门，<a id="a-C1"></a>无愿三昧解脱法门。<a id="a-C2"></a>复次，<a id="a-C3"></a>初善者，<a id="a-C4"></a>信欲不放逸；<a id="a-C5"></a>中善者，<a id="a-C6"></a>定念一处；<a id="a-C7"></a>后善者，<a id="a-C8"></a>善妙智慧。<a id="a-C9"></a>复次，<a id="a-CA"></a>初善者，<a id="a-CB"></a>信佛不坏；<a id="a-CC"></a>中善者，<a id="a-CD"></a>信法不坏；<a id="a-CE"></a>后善者，<a id="a-CF"></a>信于圣僧得果不坏。<a id="a-CG"></a>复次，<a id="a-CH"></a>初善者，<a id="a-CI"></a>从他闻法；<a id="a-CJ"></a>中善者，<a id="a-CK"></a>正念修行；<a id="a-CL"></a>后善者，<a id="a-CM"></a>得圣正见。<a id="a-CN"></a>复次，<a id="a-CO"></a>初善者，<a id="a-CP"></a>知苦断集；<a id="a-CQ"></a>中善者，<a id="a-CR"></a>修行正道；<a id="a-CS"></a>后善者，<a id="a-CT"></a>证于尽灭。<a id="a-CU"></a>是名声闻初中后善。<a id="a-CV"></a>云何菩萨初中后善？<a id="a-CW"></a>若不舍于菩提之心，<a id="a-CX"></a>是名初善；<a id="a-CY"></a>不念下乘，<a id="a-CZ"></a>是名中善；<a id="a-Ca"></a>回向一切智，<a id="a-Cb"></a>是名后善。<a id="a-Cc"></a>复次，<a id="a-Cd"></a>初善者，<a id="a-Ce"></a>于诸众生慈心平等；<a id="a-Cf"></a>中善者，<a id="a-Cg"></a>于诸众生起大悲心设何方便；<a id="a-Ch"></a>后善者，<a id="a-Ci"></a>喜舍同等。<a id="a-Cj"></a>复次，<a id="a-Ck"></a>初善者，<a id="a-Cl"></a>降伏悭贪，<a id="a-Cm"></a>舍离破戒，<a id="a-Cn"></a>远离瞋恚，<a id="a-Co"></a>断除懈怠，<a id="a-Cp"></a>不住乱心，<a id="a-Cq"></a>杀害无知；<a id="a-Cr"></a>中善者，<a id="a-Cs"></a>施、<a id="a-Ct"></a>戒、<a id="a-Cu"></a>忍、<a id="a-Cv"></a>进、<a id="a-Cw"></a>禅定、<a id="a-Cx"></a>智慧；<a id="a-Cy"></a>后善者，<a id="a-Cz"></a>以诸波罗蜜回向一切智。<a id="a-D0"></a>复次，<a id="a-D1"></a>初善者，<a id="a-D2"></a>谓四摄法教化众生；<a id="a-D3"></a>中善者，<a id="a-D4"></a>不惜身命守护正法；<a id="a-D5"></a>后善者，<a id="a-D6"></a>善巧方便不堕正位。<a id="a-D7"></a>复次，<a id="a-D8"></a>初善者，<a id="a-D9"></a>如地等持，<a id="a-DA"></a>不舍一切菩萨行心；<a id="a-DB"></a>中善者，<a id="a-DC"></a>以善方便，<a id="a-DD"></a>知进知退住不退地；<a id="a-DE"></a>后善者，<a id="a-DF"></a>于一生灌顶正位。<a id="a-DG"></a>是名菩萨初中后善。<a id="a-DH"></a>’</p>
  <p id="aDI">“尔时，<a id="a-DJ"></a>文殊师利童子，<a id="a-DK"></a>外道众中渐次开示如是正法，<a id="a-DL"></a>令五百外道远离尘垢得法眼净，<a id="a-DM"></a>八千外道发于无上正真道心。<a id="a-DN"></a>尔时，<a id="a-DO"></a>文殊师利童子，<a id="a-DP"></a>所可化作五百徒众，<a id="a-DQ"></a>于文殊师利前，<a id="a-DR"></a>五体投地作如是言：<a id="a-DS"></a>‘南无佛陀！<a id="a-DT"></a>南无佛陀！<a id="a-DU"></a>’余诸外道未信解者，<a id="a-DV"></a>见五百摩纳作如是语，<a id="a-DW"></a>亦皆效彼五体投地而作是言：<a id="a-DX"></a>‘南无佛陀！<a id="a-DY"></a>南无佛陀！<a id="a-DZ"></a>’尔时，<a id="a-Da"></a>释提桓因以曼陀罗华，<a id="a-Db"></a>各与诸人而作是言：<a id="a-Dc"></a>‘汝可以此供养于佛。<a id="a-Dd"></a>’尔时，<a id="a-De"></a>文殊师利童子，<a id="a-Df"></a>与诸大众恭敬围绕诣世尊所，<a id="a-Dg"></a>到已顶礼佛足，<a id="a-Dh"></a>却住一面。<a id="a-Di"></a>时诸大众亦皆礼佛，<a id="a-Dj"></a>却住一面。<a id="a-Dk"></a>尔时，<a id="a-Dl"></a>尼乾外道弟子，<a id="a-Dm"></a>以曼陀罗华散供佛已，<a id="a-Dn"></a>右绕三匝于一面住。<a id="a-Do"></a>文殊师利所化摩纳，<a id="a-Dp"></a>以文殊师利力所持故白言：<a id="a-Dq"></a>‘世尊，<a id="a-Dr"></a>我等今来不为见佛。<a id="a-Ds"></a>何以故？<a id="a-Dt"></a>如来者名为法身。<a id="a-Du"></a>世尊，<a id="a-Dv"></a>我等不为听法。<a id="a-Dw"></a>何以故？<a id="a-Dx"></a>不可听者名之为法。<a id="a-Dy"></a>世尊，<a id="a-Dz"></a>我等不为僧德。<a id="a-E0"></a>何以故？<a id="a-E1"></a>如来圣僧修无为故。<a id="a-E2"></a>世尊，<a id="a-E3"></a>我等不为功德。<a id="a-E4"></a>何以故？<a id="a-E5"></a>是法界中无有功德咸称赞故。<a id="a-E6"></a>世尊，<a id="a-E7"></a>我等不为修道。<a id="a-E8"></a>何以故？<a id="a-E9"></a>一切诸法究竟道故。<a id="a-EA"></a>世尊，<a id="a-EB"></a>我等不为得果。<a id="a-EC"></a>何以故？<a id="a-ED"></a>无叶华果名为解脱。<a id="a-EE"></a>世尊，<a id="a-EF"></a>我等不为知苦。<a id="a-EG"></a>何以故？<a id="a-EH"></a>离于二行名为解脱。<a id="a-EI"></a>世尊，<a id="a-EJ"></a>我等不为断集。<a id="a-EK"></a>何以故？<a id="a-EL"></a>诸法究竟无和合故。<a id="a-EM"></a>世尊，<a id="a-EN"></a>我等不为证灭。<a id="a-EO"></a>何以故？<a id="a-EP"></a>一切诸法毕竟灭故。<a id="a-EQ"></a>世尊，<a id="a-ER"></a>我等不为修道。<a id="a-ES"></a>何以故？<a id="a-ET"></a>离有无故。<a id="a-EU"></a>世尊，<a id="a-EV"></a>我等不修念处。<a id="a-EW"></a>何以故？<a id="a-EX"></a>一切诸法离处非处故。<a id="a-EY"></a>世尊，<a id="a-EZ"></a>我等不为正断。<a id="a-Ea"></a>何以故？<a id="a-Eb"></a>一切诸法离善、<a id="a-Ec"></a>不善、<a id="a-Ed"></a>无记行故。<a id="a-Ee"></a>世尊，<a id="a-Ef"></a>我等不为神足。<a id="a-Eg"></a>何以故？<a id="a-Eh"></a>一切诸法无去来故。<a id="a-Ei"></a>世尊，<a id="a-Ej"></a>我等不为于根。<a id="a-Ek"></a>何以故？<a id="a-El"></a>一切诸根是离义故。<a id="a-Em"></a>世尊，<a id="a-En"></a>我等不为于力。<a id="a-Eo"></a>何以故？<a id="a-Ep"></a>一切诸法无力非力故。<a id="a-Eq"></a>世尊，<a id="a-Er"></a>我等不为于觉。<a id="a-Es"></a>何以故？<a id="a-Et"></a>第一义中无有觉故。<a id="a-Eu"></a>世尊，<a id="a-Ev"></a>我等不为正道。<a id="a-Ew"></a>何以故？<a id="a-Ex"></a>无有去尽世间边故。<a id="a-Ey"></a>世尊，<a id="a-Ez"></a>我等不为修定。<a id="a-F0"></a>何以故？<a id="a-F1"></a>常寂定中无娆动故。<a id="a-F2"></a>世尊，<a id="a-F3"></a>我等不为修慧。<a id="a-F4"></a>何以故？<a id="a-F5"></a>出世间慧无余杂故。<a id="a-F6"></a>世尊，<a id="a-F7"></a>我等不为三明。<a id="a-F8"></a>何以故？<a id="a-F9"></a>彼此明处毕竟无故。<a id="a-FA"></a>世尊，<a id="a-FB"></a>我等不为解脱。<a id="a-FC"></a>何以故？<a id="a-FD"></a>性法善系故。<a id="a-FE"></a>世尊，<a id="a-FF"></a>我等不为沙门。<a id="a-FG"></a>何以故？<a id="a-FH"></a>离结聚故名为沙门。<a id="a-FI"></a>世尊，<a id="a-FJ"></a>我等不为婆罗门。<a id="a-FK"></a>何以故？<a id="a-FL"></a>断诸形色名婆罗门。<a id="a-FM"></a>世尊，<a id="a-FN"></a>我等不为比丘。<a id="a-FO"></a>何以故？<a id="a-FP"></a>法性无坏故。<a id="a-FQ"></a>世尊，<a id="a-FR"></a>我等不为彼岸。<a id="a-FS"></a>何以故？<a id="a-FT"></a>六入常灭故。<a id="a-FU"></a>世尊，<a id="a-FV"></a>我等不为少欲。<a id="a-FW"></a>何以故？<a id="a-FX"></a>乃至无有少许欲故。<a id="a-FY"></a>世尊，<a id="a-FZ"></a>我等不为知足。<a id="a-Fa"></a>何以故？<a id="a-Fb"></a>法无取故。<a id="a-Fc"></a>世尊，<a id="a-Fd"></a>我等不为寂静。<a id="a-Fe"></a>何以故？<a id="a-Ff"></a>身心无失故。<a id="a-Fg"></a>世尊，<a id="a-Fh"></a>我等不为知识。<a id="a-Fi"></a>何以故？<a id="a-Fj"></a>不与三界共住止故。<a id="a-Fk"></a>世尊，<a id="a-Fl"></a>我等不近亲友。<a id="a-Fm"></a>何以故？<a id="a-Fn"></a>不见有二故。<a id="a-Fo"></a>世尊，<a id="a-Fp"></a>我等不为阿练儿。<a id="a-Fq"></a>何以故？<a id="a-Fr"></a>三界诸行皆阿练儿故。<a id="a-Fs"></a>世尊，<a id="a-Ft"></a>我等不修无诤。<a id="a-Fu"></a>何以故？<a id="a-Fv"></a>独一无侣名为无诤。<a id="a-Fw"></a>世尊，<a id="a-Fx"></a>我等不为乞食。<a id="a-Fy"></a>何以故？<a id="a-Fz"></a>我等永断于食相故。<a id="a-G0"></a>世尊，<a id="a-G1"></a>我等不畏一切生死诸行。<a id="a-G2"></a>何以故？<a id="a-G3"></a>不见实故。<a id="a-G4"></a>世尊，<a id="a-G5"></a>我等不怖畏避贪瞋愚痴。<a id="a-G6"></a>何以故？<a id="a-G7"></a>无有妄想诸分别故。<a id="a-G8"></a>世尊，<a id="a-G9"></a>我等不勤断结。<a id="a-GA"></a>何以故？<a id="a-GB"></a>一切烦恼其性如如无染污故。<a id="a-GC"></a>世尊，<a id="a-GD"></a>我等不出我见。<a id="a-GE"></a>何以故？<a id="a-GF"></a>自身非身故。<a id="a-GG"></a>世尊，<a id="a-GH"></a>我等不净诸见。<a id="a-GI"></a>何以故？<a id="a-GJ"></a>诸烦恼性如如相故。<a id="a-GK"></a>世尊，<a id="a-GL"></a>我等不断颠倒。<a id="a-GM"></a>何以故？<a id="a-GN"></a>常乐我净性解脱故。<a id="a-GO"></a>世尊，<a id="a-GP"></a>我等不度诸流。<a id="a-GQ"></a>何以故？<a id="a-GR"></a>不见此岸及彼岸故。<a id="a-GS"></a>世尊，<a id="a-GT"></a>我等不断五盖。<a id="a-GU"></a>何以故？<a id="a-GV"></a>是盖解脱所贯穿故。<a id="a-GW"></a>世尊，<a id="a-GX"></a>我等不出诸缠。<a id="a-GY"></a>何以故？<a id="a-GZ"></a>是真实际无缠相故。<a id="a-Ga"></a>世尊，<a id="a-Gb"></a>我等不为断悔。<a id="a-Gc"></a>何以故？<a id="a-Gd"></a>不悔真谛名为沙门。<a id="a-Ge"></a>世尊，<a id="a-Gf"></a>我等不舍离疑。<a id="a-Gg"></a>何以故？<a id="a-Gh"></a>常信清净解脱法故。<a id="a-Gi"></a>世尊，<a id="a-Gj"></a>我等不拔忧箭。<a id="a-Gk"></a>何以故？<a id="a-Gl"></a>为解脱信所贯穿故。<a id="a-Gm"></a>世尊，<a id="a-Gn"></a>我等不为涅槃。<a id="a-Go"></a>何以故？<a id="a-Gp"></a>一切诸法究竟涅槃故。<a id="a-Gq"></a>’</p>
  <p id="aGr">“说是法时，<a id="a-Gs"></a>二百比丘不起诸漏心得解脱。<a id="a-Gt"></a>是时，<a id="a-Gu"></a>众中二百比丘，<a id="a-Gv"></a>先得四禅住增上慢，<a id="a-Gw"></a>谓最后身轻慢他人，<a id="a-Gx"></a>从座起去，<a id="a-Gy"></a>作如是言：<a id="a-Gz"></a>‘是所说法与诸一切世间相违。<a id="a-H0"></a>我等本闻说随顺法，<a id="a-H1"></a>而今闻说非法、<a id="a-H2"></a>非毗尼、<a id="a-H3"></a>非导师说。<a id="a-H4"></a>’”</p>
  <p id="aH5">富楼那言：<a id="a-H6"></a>“我时即语文殊师利：<a id="a-H7"></a>‘是二百比丘从座起去，<a id="a-H8"></a>作如是言：<a id="a-H9"></a>‘是所说法与诸世间共相违反。<a id="a-HA"></a>’文殊师利言：<a id="a-HB"></a>‘大德富楼那，<a id="a-HC"></a>有因缘故，<a id="a-HD"></a>是所说法与世相违。<a id="a-HE"></a>何以故？<a id="a-HF"></a>富楼那，<a id="a-HG"></a>世间住著阴、<a id="a-HH"></a>界、<a id="a-HI"></a>诸入是诸人等，<a id="a-HJ"></a>欲舍生死趣向涅槃，<a id="a-HK"></a>而不能知生死实性永不可得即是涅槃，<a id="a-HL"></a>不知是中无生死行、<a id="a-HM"></a>无至涅槃，<a id="a-HN"></a>忍是不知，<a id="a-HO"></a>言与生死世间相违。<a id="a-HP"></a>计有四谛者与是相违，<a id="a-HQ"></a>第一义中无有是世间，<a id="a-HR"></a>无道无德。<a id="a-HS"></a>言相违者以住二故，<a id="a-HT"></a>若已住二便有相违。<a id="a-HU"></a>道平等故一切法等名为无二，<a id="a-HV"></a>若解无二则不相违。<a id="a-HW"></a>若计我者有增上慢，<a id="a-HX"></a>有增上慢者则有相违。<a id="a-HY"></a>若不作上亦不作下，<a id="a-HZ"></a>是平等中不作上下，<a id="a-Ha"></a>无作无不作，<a id="a-Hb"></a>若如是者名无增上慢，<a id="a-Hc"></a>若无增上慢则无相违。<a id="a-Hd"></a>如佛所说：<a id="a-He"></a>“我不与世诤，<a id="a-Hf"></a>世间与我诤。<a id="a-Hg"></a>”何以故？<a id="a-Hh"></a>诤讼等事佛悉断故。<a id="a-Hi"></a>何等是名为诤讼本？<a id="a-Hj"></a>所谓是实是不实、<a id="a-Hk"></a>是正是邪？<a id="a-Hl"></a>如佛说言，<a id="a-Hm"></a>婆罗门所言实者。<a id="a-Hn"></a>于汝意云何？<a id="a-Ho"></a>为是虚妄非是实耶？<a id="a-Hp"></a>正也邪也？<a id="a-Hq"></a>若是俱无，<a id="a-Hr"></a>汝以何事而得知也？<a id="a-Hs"></a>’</p>
  <p id="aHt">“尔时，<a id="a-Hu"></a>文殊师利于二百比丘所去道前，<a id="a-Hv"></a>化满大火令不能过，<a id="a-Hw"></a>随所趣方皆见满火而不能过；<a id="a-Hx"></a>即以神力欲乘空去，<a id="a-Hy"></a>上见铁网而笼遮之。<a id="a-Hz"></a>时是比丘，<a id="a-I0"></a>上见铁网，<a id="a-I1"></a>下见大火，<a id="a-I2"></a>不知方所惊怖毛竖，<a id="a-I3"></a>唯见趣向祇陀林道，<a id="a-I4"></a>以杂莲华而庄严之，<a id="a-I5"></a>及见多众趣向佛所欲听受法，<a id="a-I6"></a>即便回还至祇陀林迦利罗华园，<a id="a-I7"></a>向世尊所。<a id="a-I8"></a>到已，<a id="a-I9"></a>顶礼佛足，<a id="a-IA"></a>却住一面。<a id="a-IB"></a>”</p>
  <p id="aIC">富楼那言：<a id="a-ID"></a>“我时即问彼诸比丘：<a id="a-IE"></a>‘汝至何处？<a id="a-IF"></a>从何所来？<a id="a-IG"></a>’诸比丘言：<a id="a-IH"></a>‘大德富楼那，<a id="a-II"></a>我是罗汉，<a id="a-IJ"></a>诸漏已尽，<a id="a-IK"></a>成就四禅具诸神通。<a id="a-IL"></a>我从文殊师利童子，<a id="a-IM"></a>闻相违法弃舍而去。<a id="a-IN"></a>见此佛土满中大火而不能过，<a id="a-IO"></a>即以神力上升虚空，<a id="a-IP"></a>复见铁网笼遮于上，<a id="a-IQ"></a>下见大火。<a id="a-IR"></a>我等今欲问佛漏尽阿罗汉地？<a id="a-IS"></a>’时佛告我：<a id="a-IT"></a>‘富楼那，<a id="a-IU"></a>若有大火能避大火无有是处。<a id="a-IV"></a>富楼那，<a id="a-IW"></a>若堕见网能出铁网无有是处。<a id="a-IX"></a>富楼那，<a id="a-IY"></a>若堕爱水能过水界无有是处。<a id="a-IZ"></a>何以故？<a id="a-Ia"></a>富楼那，<a id="a-Ib"></a>是诸比丘有贪瞋痴火未断灭，<a id="a-Ic"></a>以是事故不能出火。<a id="a-Id"></a>富楼那，<a id="a-Ie"></a>是诸比丘堕在见网，<a id="a-If"></a>是故不能出于铁网。<a id="a-Ig"></a>富楼那，<a id="a-Ih"></a>是诸比丘堕在爱水，<a id="a-Ii"></a>能过大水无有是处。<a id="a-Ij"></a>富楼那，<a id="a-Ik"></a>而是火界、<a id="a-Il"></a>铁网、<a id="a-Im"></a>水界，<a id="a-In"></a>无有来处，<a id="a-Io"></a>去无所至，<a id="a-Ip"></a>文殊师利力所持故见如是事。<a id="a-Iq"></a>富楼那，<a id="a-Ir"></a>贪欲瞋痴诸见有爱，<a id="a-Is"></a>如是诸法无有来处，<a id="a-It"></a>去无所至，<a id="a-Iu"></a>从于颠倒妄想分别欲贪自他，<a id="a-Iv"></a>由是故生死。<a id="a-Iw"></a>无生无我无有所属，<a id="a-Ix"></a>若无乱心起正修行，<a id="a-Iy"></a>于一静处庄严修禅。<a id="a-Iz"></a>若得禅已，<a id="a-J0"></a>不起憍慢不住不著，<a id="a-J1"></a>定心所作观察诸法，<a id="a-J2"></a>何法是因？<a id="a-J3"></a>何法是缘？<a id="a-J4"></a>如是观察如实而见，<a id="a-J5"></a>所谓无明缘行，<a id="a-J6"></a>乃至忧悲大苦聚集，<a id="a-J7"></a>是名堕邪；<a id="a-J8"></a>如是无明灭则行灭，<a id="a-J9"></a>乃至忧悲大苦聚灭，<a id="a-JA"></a>是名正见，<a id="a-JB"></a>是无为正位。<a id="a-JC"></a>无有过去无明可灭，<a id="a-JD"></a>无未来、<a id="a-JE"></a>现在无明可灭，<a id="a-JF"></a>但不正思念便起无明，<a id="a-JG"></a>若无明灭不正思惟更不复起。<a id="a-JH"></a>若是不正思惟灭者无明亦灭，<a id="a-JI"></a>无明若灭名毕竟灭，<a id="a-JJ"></a>是故无明灭则诸行灭。<a id="a-JK"></a>若正思惟如实观知，<a id="a-JL"></a>是四大身痴无所知，<a id="a-JM"></a>如草木瓦砾，<a id="a-JN"></a>如影如焰。<a id="a-JO"></a>如我所说，<a id="a-JP"></a>是身如是，<a id="a-JQ"></a>是心如是，<a id="a-JR"></a>是意如是，<a id="a-JS"></a>是识如是，<a id="a-JT"></a>是心无形色不可抱持，<a id="a-JU"></a>犹之如幻不可言说，<a id="a-JV"></a>非外非内非两中间而可得之。<a id="a-JW"></a>若有比丘如是成就正思惟者，<a id="a-JX"></a>知一切法本来不生，<a id="a-JY"></a>若法不生即第一义。<a id="a-JZ"></a>’说是法时，<a id="a-Ja"></a>是二百比丘不受诸法，<a id="a-Jb"></a>诸漏永尽心得解脱。<a id="a-Jc"></a>”</p>
  <p id="aJd">尔时，<a id="a-Je"></a>萨遮尼乾陀子失诸徒众，<a id="a-Jf"></a>愁忧不悦来趣舍卫，<a id="a-Jg"></a>至祇陀林给孤穷精舍迦利罗园佛世尊所，<a id="a-Jh"></a>共相问讯，<a id="a-Ji"></a>却住一面，<a id="a-Jj"></a>白言：<a id="a-Jk"></a>“瞿昙，<a id="a-Jl"></a>我数数闻沙门瞿昙，<a id="a-Jm"></a>以幻术力夺他徒众，<a id="a-Jn"></a>今乃亲见。<a id="a-Jo"></a>令文殊师利，<a id="a-Jp"></a>破我徒众将至佛所，<a id="a-Jq"></a>受行邪，<a id="a-Jr"></a>不来我所，<a id="a-Js"></a>不受我教听用在意。<a id="a-Jt"></a>”</p>
  <p id="aJu">是时有一出家外道，<a id="a-Jv"></a>名曰胜志，<a id="a-Jw"></a>在会而坐。<a id="a-Jx"></a>是胜志外道，<a id="a-Jy"></a>以亲厚意语萨遮言：<a id="a-Jz"></a>“止！<a id="a-K0"></a>止！<a id="a-K1"></a>尼乾，<a id="a-K2"></a>勿于世尊及比丘僧、<a id="a-K3"></a>文殊师利所生不敬心！<a id="a-K4"></a>莫长夜失利受苦不乐堕在恶道！<a id="a-K5"></a>萨遮尼乾，<a id="a-K6"></a>听我说喻以明斯义。<a id="a-K7"></a>譬如有人，<a id="a-K8"></a>愚痴无智欲求索酥，<a id="a-K9"></a>持瓶往趣恒河，<a id="a-KA"></a>取水至于异处，<a id="a-KB"></a>以钻钻之，<a id="a-KC"></a>甚大疲苦了不见酥。<a id="a-KD"></a>如是尼乾，<a id="a-KE"></a>汝诸外道，<a id="a-KF"></a>欲修断结受戒炙身，<a id="a-KG"></a>威仪法用悉皆是邪，<a id="a-KH"></a>无所能断，<a id="a-KI"></a>犹如彼取恒河水人；<a id="a-KJ"></a>复于世尊调伏法中而起瞋恚，<a id="a-KK"></a>当堕地狱、<a id="a-KL"></a>畜生、<a id="a-KM"></a>饿鬼。<a id="a-KN"></a>”又言：<a id="a-KO"></a>“尼乾，<a id="a-KP"></a>复有一人生便聪慧，<a id="a-KQ"></a>欲求酥时取纯好乳，<a id="a-KR"></a>盛著器中，<a id="a-KS"></a>以钻钻之，<a id="a-KT"></a>用功甚少大得生酥，<a id="a-KU"></a>从于生酥转得熟酥，<a id="a-KV"></a>复因熟酥转得醍醐。<a id="a-KW"></a>如是，<a id="a-KX"></a>尼乾，<a id="a-KY"></a>佛正法中在家出家，<a id="a-KZ"></a>具足净信多有解向，<a id="a-Ka"></a>勤修胜进速得解脱，<a id="a-Kb"></a>如彼智人为得酥故以乳置器。<a id="a-Kc"></a>又复尼乾，<a id="a-Kd"></a>如有二人，<a id="a-Ke"></a>其一人者，<a id="a-Kf"></a>破彼一人百千瓦器，<a id="a-Kg"></a>以好宝器而用偿之。<a id="a-Kh"></a>尼乾，<a id="a-Ki"></a>于意云何？<a id="a-Kj"></a>是人为损彼人不也？<a id="a-Kk"></a>”</p>
  <p id="aKl">尼乾答言：<a id="a-Km"></a>“不也，<a id="a-Kn"></a>胜志。<a id="a-Ko"></a>”</p>
  <p id="aKp">“如是，<a id="a-Kq"></a>尼乾，<a id="a-Kr"></a>外道弟子如彼瓦器，<a id="a-Ks"></a>破已便入如来法中，<a id="a-Kt"></a>如得宝器增而无损。<a id="a-Ku"></a>又复尼乾，<a id="a-Kv"></a>如有商主愚无方便，<a id="a-Kw"></a>将诸人众至于非道；<a id="a-Kx"></a>复有商主有大智慧，<a id="a-Ky"></a>愍是诸人安置正路。<a id="a-Kz"></a>如是，<a id="a-L0"></a>尼乾，<a id="a-L1"></a>汝等如彼自称为师，<a id="a-L2"></a>是不知道者、<a id="a-L3"></a>不善道者、<a id="a-L4"></a>不见道者、<a id="a-L5"></a>不能说道，<a id="a-L6"></a>是故汝等引导众生趣于非道。<a id="a-L7"></a>今者世尊为大商主，<a id="a-L8"></a>知导善道、<a id="a-L9"></a>见道、<a id="a-LA"></a>说道，<a id="a-LB"></a>导诸外道安置正路。<a id="a-LC"></a>尼乾，<a id="a-LD"></a>汝之徒众悉在于此，<a id="a-LE"></a>汝可将去。<a id="a-LF"></a>”</p>
  <p id="aLG">是时，<a id="a-LH"></a>余有万二千人，<a id="a-LI"></a>还从萨遮服道而去。<a id="a-LJ"></a>其余住者已逮得明，<a id="a-LK"></a>佛即告言：<a id="a-LL"></a>“善来比丘！<a id="a-LM"></a>”皆成沙门。</p>
  <p id="aLN">尔时，<a id="a-LO"></a>佛告胜志外道：<a id="a-LP"></a>“汝今见此万二千人随从萨遮去者不也？<a id="a-LQ"></a>”</p>
  <p id="aLR">“见已，<a id="a-LS"></a>世尊。<a id="a-LT"></a>”</p>
  <p id="aLU">佛言：<a id="a-LV"></a>“胜志，<a id="a-LW"></a>是等诸人悉当至彼弥勒佛所初会数中。<a id="a-LX"></a>何以故？<a id="a-LY"></a>是等由闻如是深法及供养我。<a id="a-LZ"></a>而是萨遮，<a id="a-La"></a>亦弥勒佛所智慧第一，<a id="a-Lb"></a>如今我所舍利弗也。<a id="a-Lc"></a>何以故？<a id="a-Ld"></a>我知是人于我信解，<a id="a-Le"></a>以我慢故不舍是见。<a id="a-Lf"></a>”</p>
  <p id="aLg">尔时，<a id="a-Lh"></a>胜志语文殊师利：<a id="a-Li"></a>“后末世中，<a id="a-Lj"></a>多有比丘起增上慢？<a id="a-Lk"></a>”</p>
  <p id="aLl">文殊师利言：<a id="a-Lm"></a>“善男子，<a id="a-Ln"></a>后末世中法欲灭时，<a id="a-Lo"></a>增上慢者甚为难得！<a id="a-Lp"></a>何以故？<a id="a-Lq"></a>不能修行得四禅故。<a id="a-Lr"></a>得四禅已起增上慢！<a id="a-Ls"></a>后末世中法欲灭时，<a id="a-Lt"></a>诸比丘等不能住心，<a id="a-Lu"></a>况得四禅？<a id="a-Lv"></a>是故，<a id="a-Lw"></a>善男子，<a id="a-Lx"></a>后末世时增上慢者甚为难得。<a id="a-Ly"></a>又善男子，<a id="a-Lz"></a>增上慢者凡有二种。<a id="a-M0"></a>何等二？<a id="a-M1"></a>一者、<a id="a-M2"></a>信见，<a id="a-M3"></a>二者、<a id="a-M4"></a>禅慢。<a id="a-M5"></a>起禅慢者，<a id="a-M6"></a>为于利养及名称故起增上慢。<a id="a-M7"></a>是信见者，<a id="a-M8"></a>起增上慢谤佛正法。<a id="a-M9"></a>是增上慢者，<a id="a-MA"></a>当堕地狱、<a id="a-MB"></a>畜生、<a id="a-MC"></a>饿鬼。<a id="a-MD"></a>”</p>
  <p id="aME">胜志问言：<a id="a-MF"></a>“文殊师利，<a id="a-MG"></a>欲知他心是增上慢，<a id="a-MH"></a>当云何知？<a id="a-MI"></a>”</p>
  <p id="aMJ">文殊师利言：<a id="a-MK"></a>“凡夫人者欲得涅槃实非罗汉，<a id="a-ML"></a>若闻是说惊畏恐怖，<a id="a-MM"></a>当知此是凡夫之人增上慢也，<a id="a-MN"></a>非是如来实阿罗汉。<a id="a-MO"></a>若从他闻惊畏恐怖，<a id="a-MP"></a>当知是人即是梵天，<a id="a-MQ"></a>是增上慢，<a id="a-MR"></a>非是罗汉。<a id="a-MS"></a>是犹能净报所施恩，<a id="a-MT"></a>然非罗汉。<a id="a-MU"></a>若无一切结使烦恼，<a id="a-MV"></a>彼无所依是世福田。<a id="a-MW"></a>若有一切结使烦恼，<a id="a-MX"></a>则有所依非世福田。<a id="a-MY"></a>若在是中，<a id="a-MZ"></a>当知是人为增上慢。<a id="a-Ma"></a>一切诸法摄入涅槃，<a id="a-Mb"></a>若于是中分别观察，<a id="a-Mc"></a>当知是人为增上慢。<a id="a-Md"></a>一切诸法不应知、<a id="a-Me"></a>不应断、<a id="a-Mf"></a>不应证、<a id="a-Mg"></a>不应修，<a id="a-Mh"></a>不知此实，<a id="a-Mi"></a>当知是人名增上慢。<a id="a-Mj"></a>”</p>
  <p id="aMk">胜志问言：<a id="a-Ml"></a>“文殊师利，<a id="a-Mm"></a>无增上慢者有何印相？<a id="a-Mn"></a>”</p>
  <p id="aMo">文殊师利言：<a id="a-Mp"></a>“不违无灭，<a id="a-Mq"></a>是无增上慢之印相。<a id="a-Mr"></a>何以故？<a id="a-Ms"></a>无有音声，<a id="a-Mt"></a>能令其人生惊怖畏。<a id="a-Mu"></a>如师子王，<a id="a-Mv"></a>一切音声不能令其惊畏恐怖；<a id="a-Mw"></a>无增上慢比丘亦尔，<a id="a-Mx"></a>闻诸音声不生恐怖。<a id="a-My"></a>何以故？<a id="a-Mz"></a>彼知音声犹如响故。<a id="a-N0"></a>如彼响声无心意识而有音声，<a id="a-N1"></a>如是如实知心意识。<a id="a-N2"></a>一切音声皆从缘起，<a id="a-N3"></a>无有真实；<a id="a-N4"></a>如是知已，<a id="a-N5"></a>不知何法定名为声。<a id="a-N6"></a>若闻佛声而不贪爱，<a id="a-N7"></a>闻外道声复不呵毁；<a id="a-N8"></a>闻善净法心不贪爱，<a id="a-N9"></a>闻垢污法而不呵毁，<a id="a-NA"></a>善知一切所有音声前后际故。<a id="a-NB"></a>如是印相无增上慢，<a id="a-NC"></a>无高下印、<a id="a-ND"></a>如实印、<a id="a-NE"></a>正见道印、<a id="a-NF"></a>入一道印、<a id="a-NG"></a>入法界平等印、<a id="a-NH"></a>如不怀印、<a id="a-NI"></a>不违如印、<a id="a-NJ"></a>住实际印、<a id="a-NK"></a>第一义空印、<a id="a-NL"></a>三世等印、<a id="a-NM"></a>初无生印、<a id="a-NN"></a>观正法性印，<a id="a-NO"></a>如是等印印一切法。<a id="a-NP"></a>如是比丘名为无诤，<a id="a-NQ"></a>闻已无疑，<a id="a-NR"></a>不惊不畏，<a id="a-NS"></a>不恐不怖，<a id="a-NT"></a>不得于我，<a id="a-NU"></a>不得于法，<a id="a-NV"></a>一切平等。<a id="a-NW"></a>”</p>
  <p id="aNX">尔时，<a id="a-NY"></a>胜志外道白言：<a id="a-NZ"></a>“世尊，<a id="a-Na"></a>我今从是善知识所，<a id="a-Nb"></a>闻是真道大乘功德。<a id="a-Nc"></a>世尊，<a id="a-Nd"></a>我今从是文殊师利，<a id="a-Ne"></a>闻说是法，<a id="a-Nf"></a>发阿耨多罗三藐三菩提心。<a id="a-Ng"></a>善哉！<a id="a-Nh"></a>世尊，<a id="a-Ni"></a>唯愿如来如应说法，<a id="a-Nj"></a>令我闻已速疾修集助菩提法，<a id="a-Nk"></a>逮得无上正真之道，<a id="a-Nl"></a>广为一切无量阿僧祇诸众生故。<a id="a-Nm"></a>”</p>
  <p id="aNn">佛告胜志：<a id="a-No"></a>“菩萨有二法，<a id="a-Np"></a>速得明达具足大乘。<a id="a-Nq"></a>何等二？<a id="a-Nr"></a>所谓精进及不放逸。<a id="a-Ns"></a>是中精进，<a id="a-Nt"></a>谓如法得财一切悉舍；<a id="a-Nu"></a>不放逸者，<a id="a-Nv"></a>施不望报，<a id="a-Nw"></a>皆以回向于一切智。<a id="a-Nx"></a>又精进者，<a id="a-Ny"></a>正断一切恶不善法，<a id="a-Nz"></a>成满具足一切善法；<a id="a-O0"></a>不放逸者，<a id="a-O1"></a>谓坚持净戒，<a id="a-O2"></a>不为后生，<a id="a-O3"></a>悉以回向于无上道。<a id="a-O4"></a>又精进者，<a id="a-O5"></a>不惜身命修行忍辱；<a id="a-O6"></a>不放逸者，<a id="a-O7"></a>于诸众生无侵害心。<a id="a-O8"></a>又精进者，<a id="a-O9"></a>进诸善法无有厌惓；<a id="a-OA"></a>不放逸者，<a id="a-OB"></a>进诸善根向无上道。<a id="a-OC"></a>又精进者，<a id="a-OD"></a>于诸禅支心无疲惓；<a id="a-OE"></a>不放逸者，<a id="a-OF"></a>于诸禅支不贪味著。<a id="a-OG"></a>又精进者，<a id="a-OH"></a>进诸多闻无有厌足；<a id="a-OI"></a>不放逸者，<a id="a-OJ"></a>正念修行圣智圣慧。<a id="a-OK"></a>又精进者，<a id="a-OL"></a>不舍四摄；<a id="a-OM"></a>不放逸者，<a id="a-ON"></a>起化众生。<a id="a-OO"></a>又精进者，<a id="a-OP"></a>身心坚住；<a id="a-OQ"></a>不放逸者，<a id="a-OR"></a>不得身心舍离著法。<a id="a-OS"></a>又精进者，<a id="a-OT"></a>慈心等缘一切众生；<a id="a-OU"></a>不放逸者，<a id="a-OV"></a>不得所缘众生慈法。<a id="a-OW"></a>又精进者，<a id="a-OX"></a>教他众生发一切智心；<a id="a-OY"></a>不放逸者，<a id="a-OZ"></a>观一切法皆悉如幻，<a id="a-Oa"></a>而不舍离一切智心。<a id="a-Ob"></a>又精进者，<a id="a-Oc"></a>发起三昧；<a id="a-Od"></a>不放逸者，<a id="a-Oe"></a>将护不令堕于漏尽。<a id="a-Of"></a>又精进者，<a id="a-Og"></a>如救头然修集圣谛；<a id="a-Oh"></a>不放逸者，<a id="a-Oi"></a>不随证灭。<a id="a-Oj"></a>又精进者，<a id="a-Ok"></a>为满诸相集善无惓；<a id="a-Ol"></a>不放逸者，<a id="a-Om"></a>观于法身。<a id="a-On"></a>又精进者，<a id="a-Oo"></a>修净佛土；<a id="a-Op"></a>不放逸者，<a id="a-Oq"></a>净众生界。<a id="a-Or"></a>又精进者，<a id="a-Os"></a>集三十七助菩提法；<a id="a-Ot"></a>不放逸者，<a id="a-Ou"></a>安住寂静解脱之法。<a id="a-Ov"></a>胜志当知，<a id="a-Ow"></a>菩萨所有善方便业，<a id="a-Ox"></a>皆由精进而得成办；<a id="a-Oy"></a>菩萨所有一切智业，<a id="a-Oz"></a>因不放逸而得成就。<a id="a-P0"></a>是故说言，<a id="a-P1"></a>菩萨成就智慧、<a id="a-P2"></a>方便，<a id="a-P3"></a>不畏退转无上正道。<a id="a-P4"></a>”</p>
  <p id="aP5">说是法时，<a id="a-P6"></a>胜志外道得无生法忍，<a id="a-P7"></a>心净喜悦，<a id="a-P8"></a>上升虚空高七多罗树。<a id="a-P9"></a>三千大千世界六种震动大光普照，<a id="a-PA"></a>诸天伎乐不鼓自鸣，<a id="a-PB"></a>天雨众华。</p>
  <p id="aPC">尔时，<a id="a-PD"></a>世尊知胜志心而便微笑。<a id="a-PE"></a>诸佛常法若微笑时，<a id="a-PF"></a>若干百千杂色光炎从面门出，<a id="a-PG"></a>普照无量无边世界，<a id="a-PH"></a>上过梵世，<a id="a-PI"></a>障日月光，<a id="a-PJ"></a>隐蔽魔宫，<a id="a-PK"></a>还右绕身百千匝已，<a id="a-PL"></a>从顶上入。</p>
  <p id="aPM">尔时，<a id="a-PN"></a>大德阿难承佛神力，<a id="a-PO"></a>从座而起，<a id="a-PP"></a>整于衣服，<a id="a-PQ"></a>偏袒右肩，<a id="a-PR"></a>右膝著地，<a id="a-PS"></a>向佛合掌而说偈言：</p>
  <p id="aPT">“智慧福力华，<a id="a-PU"></a> 圆光导世间，</p>
  <p id="aPV">三十二相华，<a id="a-PW"></a> 杂好以自严，</p>
  <p id="aPX">行如象师子，<a id="a-PY"></a> 精进力勇出，</p>
  <p id="aPZ">世尊何故笑？<a id="a-Pa"></a> 愿导师演说！</p>
  <p id="aPb">其言如雷音，<a id="a-Pc"></a> 佛音师子吼，</p>
  <p id="aPd">迦陵频伽音，<a id="a-Pe"></a> 柔软梵音声，</p>
  <p id="aPf">三千世界声，<a id="a-Pg"></a> 诸天及与人，</p>
  <p id="aPh">欲比佛音声，<a id="a-Pi"></a> 算数不能及。</p>
  <p id="aPj">声闻及缘觉，<a id="a-Pk"></a> 并及诸菩萨，</p>
  <p id="aPl">智无与佛等，<a id="a-Pm"></a> 不知一切智。</p>
  <p id="aPn">牟尼智力说，<a id="a-Po"></a> 为于何事笑？</p>
  <p id="aPp">人天龙修罗，<a id="a-Pq"></a> 闻疾得菩提。</p>
  <p id="aPr">心得离二边，<a id="a-Ps"></a> 亦不执于中，</p>
  <p id="aPt">一切无执著，<a id="a-Pu"></a> 等同如虚空。</p>
  <p id="aPv">一切无能数，<a id="a-Pw"></a> 过一切世上，</p>
  <p id="aPx">我问等空智，<a id="a-Py"></a> 以何因缘笑？</p>
  <p id="aPz">青绿金色光，<a id="a-Q0"></a> 红紫赤白色，</p>
  <p id="aQ1">从面门出炎，<a id="a-Q2"></a> 如恒河沙等，</p>
  <p id="aQ3">普照无量界，<a id="a-Q4"></a> 广远如虚空，</p>
  <p id="aQ5">灭恶道得乐，<a id="a-Q6"></a> 导师光触故。</p>
  <p id="aQ7">若放膝光明，<a id="a-Q8"></a> 是授声闻记；</p>
  <p id="aQ9">若手放光明，<a id="a-QA"></a> 是说辟支佛；</p>
  <p id="aQB">佛定记大乘，<a id="a-QC"></a> 一切智慧道，</p>
  <p id="aQD">光利众生已，<a id="a-QE"></a> 还入无垢顶。</p>
  <p id="aQF">善哉人中天，<a id="a-QG"></a> 三界所供仙！</p>
  <p id="aQH">愿如实敷演，<a id="a-QI"></a> 导师一向说。</p>
  <p id="aQJ">断疑悦大众，<a id="a-QK"></a> 以何因缘笑？</p>
  <p id="aQL">千万亿众生，<a id="a-QM"></a> 闻已心欢悦。<a id="a-QN"></a>”</p>
  <p id="aQO">如是请已，<a id="a-QP"></a>佛告阿难：<a id="a-QQ"></a>“汝今见是胜志善男子不？<a id="a-QR"></a>上升虚空高七多罗树，<a id="a-QS"></a>得无生忍，<a id="a-QT"></a>合掌礼我，<a id="a-QU"></a>百千诸天而供养之。<a id="a-QV"></a>”</p>
  <p id="aQW">阿难白言：<a id="a-QX"></a>“见已，<a id="a-QY"></a>世尊。<a id="a-QZ"></a>”</p>
  <p id="aQa">佛言：<a id="a-Qb"></a>“阿难，<a id="a-Qc"></a>是胜志善男子，<a id="a-Qd"></a>曾于七十二亿佛所，<a id="a-Qe"></a>种诸善根行菩萨道，<a id="a-Qf"></a>修集无上正真之道。<a id="a-Qg"></a>尔时常作大转轮王，<a id="a-Qh"></a>恭敬供养是诸如来，<a id="a-Qi"></a>尊重赞叹，<a id="a-Qj"></a>常修梵行，<a id="a-Qk"></a>悉皆护持是诸佛法。<a id="a-Ql"></a>阿难，<a id="a-Qm"></a>是胜志善男子从今已往，<a id="a-Qn"></a>当值无量无数诸佛，<a id="a-Qo"></a>恭敬供养，<a id="a-Qp"></a>尊重赞叹，<a id="a-Qq"></a>常修梵行，<a id="a-Qr"></a>令无量阿僧祇众生住菩提道。<a id="a-Qs"></a>过是无量阿僧祇劫集菩提道已，<a id="a-Qt"></a>当得无上正真之道成最正觉，<a id="a-Qu"></a>号智光王如来、<a id="a-Qv"></a>应供、<a id="a-Qw"></a>正遍觉乃至佛世尊，<a id="a-Qx"></a>出现于世。<a id="a-Qy"></a>国名喜见，<a id="a-Qz"></a>劫名一宝严。</p>
  <p id="aR0">“阿难，<a id="a-R1"></a>是喜见土所受用物，<a id="a-R2"></a>犹如他化自在天中。<a id="a-R3"></a>彼国众生不漏色、<a id="a-R4"></a>声、<a id="a-R5"></a>香、<a id="a-R6"></a>味、<a id="a-R7"></a>触、<a id="a-R8"></a>法，<a id="a-R9"></a>无诸恶色。<a id="a-RA"></a>彼诸众生互相恭敬欢喜悦乐。<a id="a-RB"></a>是诸众生皆悉往见智光王佛，<a id="a-RC"></a>乃至梦中亦常见佛不离念佛，<a id="a-RD"></a>是故彼土名曰喜见。<a id="a-RE"></a>于是劫中唯一如来施作佛事，<a id="a-RF"></a>佛及众生寿等一劫，<a id="a-RG"></a>是故彼劫名一宝严。</p>
  <p id="aRH">“阿难，<a id="a-RI"></a>是智光王佛，<a id="a-RJ"></a>纯菩萨僧九十二亿，<a id="a-RK"></a>皆是初会得不退转。<a id="a-RL"></a>是智光王如来欲涅槃时，<a id="a-RM"></a>先当授彼师子进去菩萨记，<a id="a-RN"></a>当得作佛，<a id="a-RO"></a>号师子相如来应供正遍觉乃至佛世尊，<a id="a-RP"></a>寿十中劫然后涅槃，<a id="a-RQ"></a>当有无量无边菩萨僧。<a id="a-RR"></a>佛涅槃时，<a id="a-RS"></a>以全身舍利起一宝塔，<a id="a-RT"></a>纵广六十由旬，<a id="a-RU"></a>高八十由旬众宝严饰，<a id="a-RV"></a>无量众生而供养之。<a id="a-RW"></a>”</p>
  <p id="aRX">尔时，<a id="a-RY"></a>胜志菩萨从空来下，<a id="a-RZ"></a>顶礼佛足，<a id="a-Ra"></a>右绕七匝，<a id="a-Rb"></a>向佛叹说不坏法界偈：</p>
  <p id="aRc">“色界及法界，<a id="a-Rd"></a> 众生界同等，</p>
  <p id="aRe">是界等智界，<a id="a-Rf"></a> 今授我记已。</p>
  <p id="aRg">受界烦恼界，<a id="a-Rh"></a> 与空界同等，</p>
  <p id="aRi">诸法同是界，<a id="a-Rj"></a> 今我同此来。</p>
  <p id="aRk">法界及欲界，<a id="a-Rl"></a> 及与于三界，</p>
  <p id="aRm">等同如虚空，<a id="a-Rn"></a> 我记同于是。</p>
  <p id="aRo">生死界涅槃，<a id="a-Rp"></a> 等住如法界；</p>
  <p id="aRq">是界及水界，<a id="a-Rr"></a> 地界风火界，</p>
  <p id="aRs">阴入及与界，<a id="a-Rt"></a> 眼界眼识界，</p>
  <p id="aRu">意界及法界，<a id="a-Rv"></a> 是境界同等。</p>
  <p id="aRw">不授我阴记，<a id="a-Rx"></a> 不授界入记，</p>
  <p id="aRy">不授名色记，<a id="a-Rz"></a> 不授内外记；</p>
  <p id="aS0">以音声故知，<a id="a-S1"></a> 导师受我记，</p>
  <p id="aS2">音声是寂静，<a id="a-S3"></a> 授记亦寂静。</p>
  <p id="aS4">佛无有心意，<a id="a-S5"></a> 作心而授记；</p>
  <p id="aS6">我亦无有识，<a id="a-S7"></a> 得受于道记。</p>
  <p id="aS8">如我佛亦然，<a id="a-S9"></a> 如佛我亦然，</p>
  <p id="aSA">诸众生亦尔，<a id="a-SB"></a> 授记受记尔。</p>
  <p id="aSC">受记是真实，<a id="a-SD"></a> 如如悉舍离，</p>
  <p id="aSE">不坏于法界，<a id="a-SF"></a> 安住真实际。</p>
  <p id="aSG">我礼等正觉，<a id="a-SH"></a> 同入一切法，</p>
  <p id="aSI">如虚空无作，<a id="a-SJ"></a> 学知方便故。<a id="a-SK"></a>”</p>
  <p id="aSL">尔时，<a id="a-SM"></a>胜志菩萨偈赞佛已，<a id="a-SN"></a>顶礼佛足，<a id="a-SO"></a>右绕七匝，<a id="a-SP"></a>却坐一面。</p>
  <p id="aSQ">尔时，<a id="a-SR"></a>佛告阿难：<a id="a-SS"></a>“汝受持是经，<a id="a-ST"></a>读诵书写，<a id="a-SU"></a>于大众中广为人说。<a id="a-SV"></a>”</p>
  <p id="aSW">阿难白言：<a id="a-SX"></a>“我已受持。<a id="a-SY"></a>世尊，<a id="a-SZ"></a>此经何名？<a id="a-Sa"></a>当云何奉持之？<a id="a-Sb"></a>”</p>
  <p id="aSc">佛告阿难：<a id="a-Sd"></a>“是经名为《文殊师利神通所持》，<a id="a-Se"></a>亦名《灭除一切诸魔外道音声》，<a id="a-Sf"></a>亦名《采宝》，<a id="a-Sg"></a>亦名《宝箧》，<a id="a-Sh"></a>如是受持。<a id="a-Si"></a>”</p>
  <p id="aSj">说是经已，<a id="a-Sk"></a>文殊师利童子，<a id="a-Sl"></a>胜志菩萨等，<a id="a-Sm"></a>及大声闻，<a id="a-Sn"></a>大德阿难，<a id="a-So"></a>及诸大众，<a id="a-Sp"></a>天、<a id="a-Sq"></a>龙、<a id="a-Sr"></a>夜叉、<a id="a-Ss"></a>诸天及人、<a id="a-St"></a>乾闼婆等，<a id="a-Su"></a>闻佛所说，<a id="a-Sv"></a>皆大欢喜。</p>
 </body>
</html>