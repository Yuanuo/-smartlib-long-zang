<!doctype html>
<html id="z3IBTkhOW" data-ver="1971">
 <head>
  <meta charset="utf-8">
  <meta author="支娄迦识">
  <meta library="龙藏">
  <meta catalog="大乘五大部外重译经">
  <meta period="后汉">
 </head>
 <body>
  <h1 id="a1">佛说阿阇世王经卷下</h1>
  <p id="a2">应时二万二千菩萨。<a id="a-3"></a>同共发声。<a id="a-4"></a>我等欲与文殊师利俱行。<a id="a-5"></a>即时如其数菩萨。<a id="a-6"></a>与文殊师利俱行。<a id="a-7"></a>忽以在沙阿刹土其处而坐。<a id="a-8"></a>其处者谓室中。<a id="a-9"></a>所以能容者。<a id="a-A"></a>是菩萨威神故。<a id="a-B"></a>悉共坐已。<a id="a-C"></a>文殊师利说其法。<a id="a-D"></a>其法名曰陀邻尼。<a id="a-E"></a>文殊师利谓诸菩萨。<a id="a-F"></a>乃知何所法名陀邻尼者。<a id="a-G"></a>而言解一切诸法故。<a id="a-H"></a>其意无所望故。<a id="a-I"></a>所作无有异。<a id="a-J"></a>所念应时足。<a id="a-K"></a>所知如智慧。<a id="a-L"></a>其法者悉知其本。<a id="a-M"></a>所语如谛。<a id="a-N"></a>自护不堕。<a id="a-O"></a>用转上故。<a id="a-P"></a>悉入诸法行。<a id="a-Q"></a>陀邻尼者则道之元。<a id="a-R"></a>不断佛元。<a id="a-S"></a>持法之元。<a id="a-T"></a>总持僧之元。<a id="a-U"></a>于诸法无有殆在人之所问。<a id="a-V"></a>即能知报答。<a id="a-W"></a>见众而不却。<a id="a-X"></a>所以者何。<a id="a-Y"></a>无所畏故。<a id="a-Z"></a>欲教化诸天。<a id="a-a"></a>随天之所欲而悉教之。<a id="a-b"></a>令各各得解。<a id="a-c"></a>及龙、<a id="a-d"></a>阅叉、<a id="a-e"></a>阿须伦．迦留罗．真陀罗．摩休勒．人．非人及释梵。<a id="a-f"></a>下至一切诸虫兽鸟兽。<a id="a-g"></a>各各知其意随其所欲。<a id="a-h"></a>而悉教化令得其所。<a id="a-i"></a>悉晓了有功德无功德者。<a id="a-j"></a>尽知一切人之行住其心譬如地。<a id="a-k"></a>于世不以八事。<a id="a-l"></a>中有顺何所作功德。<a id="a-m"></a>不离于道教照于人随其所乐。<a id="a-n"></a>令一切皆蒙其恩。<a id="a-o"></a>所作戒令一切悉在中。<a id="a-p"></a>其慧无所不遍入。<a id="a-q"></a>为一切之所重。<a id="a-r"></a>而不以为勤苦。<a id="a-s"></a>其心无有异其法者知而本所教化。<a id="a-t"></a>承其教。<a id="a-u"></a>常以法而施与不以为厌。<a id="a-v"></a>所说法不望当得。<a id="a-w"></a>其复不断菩萨善根本。<a id="a-x"></a>所以者何。<a id="a-y"></a>以精进而养成其根故。<a id="a-z"></a>所施与不以为厌足。<a id="a-10"></a>用萨芸若故。<a id="a-11"></a>以戒不以为厌足。<a id="a-12"></a>所以者何。<a id="a-13"></a>恭敬一切人故。<a id="a-14"></a>忍辱不以为厌足。<a id="a-15"></a>便逮得佛身故。<a id="a-16"></a>以精进不以厌足。<a id="a-17"></a>合会诸功德故。<a id="a-18"></a>以禅不以为厌足。<a id="a-19"></a>无所悕望故。<a id="a-1A"></a>以慧无厌足。<a id="a-1B"></a>所以者何。<a id="a-1C"></a>无所不念故。<a id="a-1D"></a>以法为奉禄。<a id="a-1E"></a>而自依为得活。<a id="a-1F"></a>一切无所豫。<a id="a-1G"></a>其如是者是故为陀邻尼。<a id="a-1H"></a>陀邻尼者。<a id="a-1I"></a>悉总持诸法故。<a id="a-1J"></a>云何持。<a id="a-1K"></a>空无想无愿。<a id="a-1L"></a>无欲无所著无所见故。<a id="a-1M"></a>以是持无所生无所造。<a id="a-1N"></a>为作是持法。<a id="a-1O"></a>亦不来亦不去。<a id="a-1P"></a>亦不住亦不乱。<a id="a-1Q"></a>亦不趣亦不坏。<a id="a-1R"></a>亦无所持亦无所掌。<a id="a-1S"></a>于脱不想脱。<a id="a-1T"></a>亦无所住亦不当住。<a id="a-1U"></a>亦无吾亦无我。<a id="a-1V"></a>亦无寿亦无人。<a id="a-1W"></a>亦无所执亦无放。<a id="a-1X"></a>亦不诚亦不虚。<a id="a-1Y"></a>亦无所闻亦无所见。<a id="a-1Z"></a>亦如虚空无所称举。<a id="a-1a"></a>亦无所触亦无所觉。<a id="a-1b"></a>持一切诸法。<a id="a-1c"></a>故曰陀邻尼。<a id="a-1d"></a>复有陀邻尼者。<a id="a-1e"></a>持诸法如幻。<a id="a-1f"></a>譬若如梦若野马。<a id="a-1g"></a>譬若水中聚沫如水泡。<a id="a-1h"></a>譬若化。<a id="a-1i"></a>悉持诸法。<a id="a-1j"></a>故曰陀邻尼。<a id="a-1k"></a>复有陀邻尼。<a id="a-1l"></a>以无常持诸法。<a id="a-1m"></a>若所见无我而寂。<a id="a-1n"></a>诸法根本悉脱其中。<a id="a-1o"></a>于法无所诤。<a id="a-1p"></a>亦不堕亦无期。<a id="a-1q"></a>以是持一切诸法。<a id="a-1r"></a>故曰陀邻尼。<a id="a-1s"></a>譬若如地无所不持。<a id="a-1t"></a>不以为勤剧。<a id="a-1u"></a>菩萨以逮得陀邻尼者。<a id="a-1v"></a>为一切作本。<a id="a-1w"></a>阿僧祇劫诸所作功德。<a id="a-1x"></a>悉能合会发萨芸若。<a id="a-1y"></a>心无所不持。<a id="a-1z"></a>亦不放亦不以为烦。<a id="a-20"></a>所以者何。<a id="a-21"></a>若地为一切之所载仰。<a id="a-22"></a>菩萨以逮得陀邻尼者。<a id="a-23"></a>饶益于一切。<a id="a-24"></a>若树木万物因地而生。<a id="a-25"></a>菩萨以逮得陀邻尼者。<a id="a-26"></a>悉生诸功德法。<a id="a-27"></a>譬若如地。<a id="a-28"></a>亦不动亦不摇。<a id="a-29"></a>亦无所适亦无所憎。<a id="a-2A"></a>譬若如地受一切雨亦无厌极。<a id="a-2B"></a>菩萨以逮得陀邻尼者。<a id="a-2C"></a>一切诸佛菩萨声闻辟支佛所问法。<a id="a-2D"></a>亦无厌足。<a id="a-2E"></a>为一切说法。<a id="a-2F"></a>亦无厌极。<a id="a-2G"></a>譬若如地含果诸种皆得时出。<a id="a-2H"></a>菩萨以逮得陀邻尼者。<a id="a-2I"></a>悉含果诸功德法种。<a id="a-2J"></a>亦不失时。<a id="a-2K"></a>辄如时具足诸法。<a id="a-2L"></a>乃坐佛树不离萨芸若。<a id="a-2M"></a>菩萨以得陀邻尼者。<a id="a-2N"></a>勇猛如将。<a id="a-2O"></a>兵中之率无所不伏。<a id="a-2P"></a>菩萨以逮得陀邻尼者。<a id="a-2Q"></a>坐于佛树降伏众魔。<a id="a-2R"></a>故曰陀邻尼。<a id="a-2S"></a>复有陀邻尼。<a id="a-2T"></a>于诸法无所持。<a id="a-2U"></a>何以故。<a id="a-2V"></a>于有常无常故。<a id="a-2W"></a>亦无乐亦无苦。<a id="a-2X"></a>有身无有身。<a id="a-2Y"></a>无有人无有常。<a id="a-2Z"></a>一切诸法无所持。<a id="a-2a"></a>所以者何。<a id="a-2b"></a>无有二心故。<a id="a-2c"></a>譬若如地不持空。<a id="a-2d"></a>陀邻尼。<a id="a-2e"></a>一切诸法无所持。<a id="a-2f"></a>譬若空不持有所有。<a id="a-2g"></a>陀邻尼者。<a id="a-2h"></a>于诸法亦无所持。<a id="a-2i"></a>譬若水不持诸垢浊。<a id="a-2j"></a>陀邻尼者。<a id="a-2k"></a>于诸法亦无所持。<a id="a-2l"></a>譬若有所至无处所故。<a id="a-2m"></a>陀邻尼无所持故。<a id="a-2n"></a>陀邻尼者。<a id="a-2o"></a>不可尽无有尽。<a id="a-2p"></a>不可度故无所不入。<a id="a-2q"></a>无所不入故是为空界。<a id="a-2r"></a>陀邻尼与空等。<a id="a-2s"></a>说陀邻尼时。<a id="a-2t"></a>五百菩萨。<a id="a-2u"></a>悉得陀邻尼法。<a id="a-2v"></a>文殊师利。<a id="a-2w"></a>于二夜说菩萨藏。<a id="a-2x"></a>诸法莫不从是。<a id="a-2y"></a>若功德法若无功德法。<a id="a-2z"></a>若俗若道。<a id="a-30"></a>若有罪若无罪。<a id="a-31"></a>若有余若无余。<a id="a-32"></a>若脱若不脱。<a id="a-33"></a>一切尽入是藏。<a id="a-34"></a>何以故。<a id="a-35"></a>用诸法故。<a id="a-36"></a>无所不得故。<a id="a-37"></a>譬若三千大千刹土。<a id="a-38"></a>含受百亿国土。<a id="a-39"></a>百亿日月。<a id="a-3A"></a>百亿须弥山。<a id="a-3B"></a>百亿大海。<a id="a-3C"></a>尽入三千大千。<a id="a-3D"></a>亦不凡法亦不道法尽入其中。<a id="a-3E"></a>声闻辟支佛法若菩萨法尽入其中。<a id="a-3F"></a>何以故。<a id="a-3G"></a>悉总持诸行故。<a id="a-3H"></a>持声闻持辟支佛持菩萨。<a id="a-3I"></a>若如树其根坚住者。<a id="a-3J"></a>本茎枝叶华实皆而成好。<a id="a-3K"></a>菩萨藏者无所不持。<a id="a-3L"></a>无所不成。<a id="a-3M"></a>一切持诸功德法。<a id="a-3N"></a>悉持萨芸若心。<a id="a-3O"></a>其菩萨藏者。<a id="a-3P"></a>若器名曰受不可数。<a id="a-3Q"></a>譬若海含受众水受持珍宝。<a id="a-3R"></a>龙阅叉揵陀罗真陀罗摩休勒无不苞裹。<a id="a-3S"></a>为一切作其处。<a id="a-3T"></a>其藏者因缘不可数亦如是。<a id="a-3U"></a>受无数戒。<a id="a-3V"></a>其间三昧智慧所见。<a id="a-3W"></a>其器无所不受而见。<a id="a-3X"></a>故曰菩萨藏。<a id="a-3Y"></a>譬若如海。<a id="a-3Z"></a>其往生者不饮余水。<a id="a-3a"></a>所以者何皆因海故。<a id="a-3b"></a>其在是藏者。<a id="a-3c"></a>皆因是法不在外道。<a id="a-3d"></a>所以者何。<a id="a-3e"></a>尽受萨芸若法味故。<a id="a-3f"></a>故曰为菩萨藏。<a id="a-3g"></a>是为三藏。<a id="a-3h"></a>何谓三藏。<a id="a-3i"></a>声闻藏辟支佛藏菩萨藏。<a id="a-3j"></a>声闻藏者从他人闻故。<a id="a-3k"></a>所以者何。<a id="a-3l"></a>闻其音故。<a id="a-3m"></a>辟支佛藏者。<a id="a-3n"></a>缘十二因缘故。<a id="a-3o"></a>以因缘尽而致是。<a id="a-3p"></a>菩萨藏者。<a id="a-3q"></a>入无央数法。<a id="a-3r"></a>而自然逮成佛。<a id="a-3s"></a>其声闻若辟支佛。<a id="a-3t"></a>其三藏者。<a id="a-3u"></a>非声闻辟支佛所有也。<a id="a-3v"></a>说是法时。<a id="a-3w"></a>其三藏者各得如所行。<a id="a-3x"></a>所以者何。<a id="a-3y"></a>说是法时。<a id="a-3z"></a>其声闻辟支佛菩萨各得其行。<a id="a-40"></a>故曰三藏。<a id="a-41"></a>其逮得菩萨法者便有三藏。<a id="a-42"></a>所以者何声闻辟支佛不离佛法故。<a id="a-43"></a>复有三藏学。<a id="a-44"></a>何谓三藏。<a id="a-45"></a>有声闻学有辟支佛学有菩萨学。<a id="a-46"></a>声闻学者用有度故。<a id="a-47"></a>但自明故。<a id="a-48"></a>辟支佛学者是谓中学。<a id="a-49"></a>无有大哀。<a id="a-4A"></a>菩萨法不可度入法身故。<a id="a-4B"></a>用大哀故。<a id="a-4C"></a>声闻者不学辟支佛事。<a id="a-4D"></a>亦不了辟支佛事。<a id="a-4E"></a>辟支佛不学菩萨事。<a id="a-4F"></a>亦不了菩萨事。<a id="a-4G"></a>菩萨者知声闻所学不以为乐。<a id="a-4H"></a>不于是中有所悕望。<a id="a-4I"></a>亦不于是中而求脱。<a id="a-4J"></a>亦知辟支佛所学不以为乐。<a id="a-4K"></a>不于是中而求脱。<a id="a-4L"></a>而知菩萨所学。<a id="a-4M"></a>乐于所学而自欢乐。<a id="a-4N"></a>当因于中得脱故。<a id="a-4O"></a>教声闻而示现。<a id="a-4P"></a>以其行教化之。<a id="a-4Q"></a>其辟支佛亦尔。<a id="a-4R"></a>是菩萨作。<a id="a-4S"></a>故名曰菩萨藏。<a id="a-4T"></a>譬若以器受其琉璃。<a id="a-4U"></a>用琉璃故。<a id="a-4V"></a>其器亦作琉璃之色。<a id="a-4W"></a>菩萨以逮入藏者。<a id="a-4X"></a>以诸法所见不离佛。<a id="a-4Y"></a>菩萨以逮藏者。<a id="a-4Z"></a>诸所见法悉见于佛法。<a id="a-4a"></a>菩萨悉无所不学诸法。<a id="a-4b"></a>所以者何。<a id="a-4c"></a>无有异所见。<a id="a-4d"></a>诸法悉如佛证。<a id="a-4e"></a>其菩萨藏者。<a id="a-4f"></a>无央数字而教不可度处。<a id="a-4g"></a>所以者何无增减故。<a id="a-4h"></a>不可议光明悉照于冥。<a id="a-4i"></a>所作者有慧利无有极。<a id="a-4j"></a>入萨芸若无所不入。<a id="a-4k"></a>其学是学乃为学。<a id="a-4l"></a>悉入藏故便入摩诃若那。<a id="a-4m"></a>摩诃若那者无极慧。<a id="a-4n"></a>以入者其未入者而入之。<a id="a-4o"></a>尔时文殊师利。<a id="a-4p"></a>为诸菩萨说其藏事已。<a id="a-4q"></a>复于三处说阿惟越致轮金刚行。<a id="a-4r"></a>说是时其闻者悉逮得是事。<a id="a-4s"></a>其轮者亦无所转。<a id="a-4t"></a>阿惟越致轮者。<a id="a-4u"></a>无所悕望。<a id="a-4v"></a>于一切其心无有异。<a id="a-4w"></a>所以者何。<a id="a-4x"></a>不念善恶。<a id="a-4y"></a>以等心学法。<a id="a-4z"></a>见诸佛刹亦复等视。<a id="a-50"></a>不着其好丑。<a id="a-51"></a>以诸佛等无有异。<a id="a-52"></a>其轮者无所不遍入。<a id="a-53"></a>所以者何。<a id="a-54"></a>不坏法身故。<a id="a-55"></a>以是故为阿惟越致法轮。<a id="a-56"></a>其轮者无断绝处。<a id="a-57"></a>所以者何无二心故。<a id="a-58"></a>其轮者如所见。<a id="a-59"></a>何以故。<a id="a-5A"></a>以法轮致佛故。<a id="a-5B"></a>是名曰阿惟越致法轮。<a id="a-5C"></a>其从阿惟越致轮者。<a id="a-5D"></a>悉以脱诸想故。<a id="a-5E"></a>其信是者悉当得如佛。<a id="a-5F"></a>不以二事故。<a id="a-5G"></a>从一事脱所说。<a id="a-5H"></a>如怛萨阿竭所因。<a id="a-5I"></a>脱其脱者无想无想。<a id="a-5J"></a>是故诸法其有想无有脱。<a id="a-5K"></a>何以故。<a id="a-5L"></a>其脱无有二。<a id="a-5M"></a>所以者何。<a id="a-5N"></a>无身口意故。<a id="a-5O"></a>所以者何。<a id="a-5P"></a>其脱者亦不从身口意故曰脱。<a id="a-5Q"></a>作是者以为自从不从他人。<a id="a-5R"></a>故曰阿惟越致轮。<a id="a-5S"></a>其轮者不转色。<a id="a-5T"></a>所以者何。<a id="a-5U"></a>其色自然故。<a id="a-5V"></a>痛痒思想生死识亦不转。<a id="a-5W"></a>所以者何。<a id="a-5X"></a>识自然故。<a id="a-5Y"></a>一切法亦不转。<a id="a-5Z"></a>所以者何。<a id="a-5a"></a>法身无法转故。<a id="a-5b"></a>是曰阿惟越致轮。<a id="a-5c"></a>其轮者所入无有际。<a id="a-5d"></a>何以故。<a id="a-5e"></a>无有断绝故。<a id="a-5f"></a>其轮亦无所著。<a id="a-5g"></a>亦无有断。<a id="a-5h"></a>何以故。<a id="a-5i"></a>其轮无有门故。<a id="a-5j"></a>所以者何。<a id="a-5k"></a>不二心故。<a id="a-5l"></a>其谛亦无转者。<a id="a-5m"></a>所以者何。<a id="a-5n"></a>不可说故。<a id="a-5o"></a>其轮亦无有能解者。<a id="a-5p"></a>所以者何。<a id="a-5q"></a>亦不有其音。<a id="a-5r"></a>何得见其形。<a id="a-5s"></a>故其谛以空可致其脱者。<a id="a-5t"></a>莫能有逮。<a id="a-5u"></a>譬若如空无所不入。<a id="a-5v"></a>何以故。<a id="a-5w"></a>无所不入。<a id="a-5x"></a>用脱于本故。<a id="a-5y"></a>其轮者亦能行亦能步。<a id="a-5z"></a>何谓行何谓步。<a id="a-60"></a>如金刚钻穿众宝。<a id="a-61"></a>云何可以钻穿其法。<a id="a-62"></a>譬若以空钻穿一切。<a id="a-63"></a>所以故是名曰法。<a id="a-64"></a>为无所想。<a id="a-65"></a>是故金刚。<a id="a-66"></a>所以者何。<a id="a-67"></a>钻穿一切诸所求故。<a id="a-68"></a>无愿者若钻金刚穿。<a id="a-69"></a>诸所未脱令而得脱。<a id="a-6A"></a>法身者若金刚。<a id="a-6B"></a>诸所乱者而空理之。<a id="a-6C"></a>怛萨阿竭者如金刚。<a id="a-6D"></a>悉穿无所有。<a id="a-6E"></a>其脱如金刚过于诸不脱者。<a id="a-6F"></a>泥洹者见诸自然法。<a id="a-6G"></a>文殊师利为诸菩萨。<a id="a-6H"></a>说是阿惟越致法轮时。<a id="a-6I"></a>菩萨悉得罗毗拘速三昧(汉言者名曰日光明花)。<a id="a-6J"></a>得是三昧已。<a id="a-6K"></a>其菩萨身一毛者。<a id="a-6L"></a>放亿百千光明。<a id="a-6M"></a>其一光明者。<a id="a-6N"></a>见坐亿百千佛。<a id="a-6O"></a>一一佛者到他方。<a id="a-6P"></a>其求佛道而往教化。</p>
  <p id="a6Q">明日旦阿阇世王。<a id="a-6R"></a>遣使者到文殊师利所。<a id="a-6S"></a>唯哀用时与等人自屈。<a id="a-6T"></a>摩诃迦葉时与五百比丘。<a id="a-6U"></a>俱欲入城而分卫。<a id="a-6V"></a>以行道半念尚早而旋。<a id="a-6W"></a>还与比丘俱过候文殊师利。<a id="a-6X"></a>以到所习住于门外。<a id="a-6Y"></a>文殊师利问摩诃迦葉。<a id="a-6Z"></a>今早欲到何所。<a id="a-6a"></a>则言欲行分卫故。<a id="a-6b"></a>文殊师利复谓摩诃迦葉。<a id="a-6c"></a>我今与汝分卫。<a id="a-6d"></a>摩诃迦葉则言。<a id="a-6e"></a>已具足为供已。<a id="a-6f"></a>所以者何。<a id="a-6g"></a>以法到是不以食故。<a id="a-6h"></a>文殊师利谓摩诃迦葉与诸比丘。<a id="a-6i"></a>俱就是当用法故。<a id="a-6j"></a>亦当用食故。<a id="a-6k"></a>所以者何。<a id="a-6l"></a>今亦不失其法。<a id="a-6m"></a>亦令不失其食故。<a id="a-6n"></a>合两以作一。<a id="a-6o"></a>摩诃迦葉则答言。<a id="a-6p"></a>吾等常当忍不食当听其法。<a id="a-6q"></a>何以故。<a id="a-6r"></a>二诸深法常从是闻。<a id="a-6s"></a>摩诃迦葉则复问。<a id="a-6t"></a>今日与诸摩诃萨俱而食。<a id="a-6u"></a>文殊师利言。<a id="a-6v"></a>今所食处其人亦不离生死。<a id="a-6w"></a>亦不入泥洹。<a id="a-6x"></a>亦不过欲事。<a id="a-6y"></a>亦不以道证。<a id="a-6z"></a>所食处其食亦无所增无所减。<a id="a-70"></a>亦于诸法无所持亦无所舍。<a id="a-71"></a>摩诃迦葉言。<a id="a-72"></a>其作是施与者。<a id="a-73"></a>是为无极施与。<a id="a-74"></a>则言诺受所请。<a id="a-75"></a>文殊师利则自念。<a id="a-76"></a>今当入城。<a id="a-77"></a>所作当如佛之感动。<a id="a-78"></a>作是念时。<a id="a-79"></a>便得无所不感动三昧。<a id="a-7A"></a>则时沙河刹土平等如镜。<a id="a-7B"></a>诸丘墟山陵一切不现。<a id="a-7C"></a>其光明无所不接。<a id="a-7D"></a>其在泥犁勤苦。<a id="a-7E"></a>其痛则除悉得安隐。<a id="a-7F"></a>是刹诸人。<a id="a-7G"></a>用是时悉无淫怒痴。<a id="a-7H"></a>亦无妒心。<a id="a-7I"></a>亦无贡高。<a id="a-7J"></a>亦无起意。<a id="a-7K"></a>尔时诸人皆有慈心。<a id="a-7L"></a>展转相视若父若母。<a id="a-7M"></a>应时地为六反震动。<a id="a-7N"></a>诸欲天子诸色天子。<a id="a-7O"></a>以百种伎乐而供养文殊师利。<a id="a-7P"></a>并雨天华而散其上。<a id="a-7Q"></a>从文殊师利所止。<a id="a-7R"></a>乃到城门尽索治严。<a id="a-7S"></a>以众华结为交路侠道两边。<a id="a-7T"></a>以名殊华悉布其地。<a id="a-7U"></a>已众绝宝而为帐幔覆盖其上。<a id="a-7V"></a>其道广六丈三尺。<a id="a-7W"></a>两边悉有栏楯。<a id="a-7X"></a>以众宝化而作树。<a id="a-7Y"></a>间间行列侠道两边。<a id="a-7Z"></a>则以宝作绳。<a id="a-7a"></a>縺缚诸树展转相连。<a id="a-7b"></a>其一树者香四面闻四十里。<a id="a-7c"></a>两树间化有水池。<a id="a-7d"></a>周匝其边悉有众宝以为拥障。<a id="a-7e"></a>以琉璃为饰。<a id="a-7f"></a>其水之沙沙者悉金。<a id="a-7g"></a>其水有八味。<a id="a-7h"></a>众华悉生其中。<a id="a-7i"></a>凫雁鸳鸯而走戏其间。<a id="a-7j"></a>一一树下当其根上。<a id="a-7k"></a>而有众宝之垛。<a id="a-7l"></a>其垛上者皆以珍宝而为香炉皆烧名香。<a id="a-7m"></a>一一垛者其女百人。<a id="a-7n"></a>各以莲华擎持栴檀名香。<a id="a-7o"></a>文殊师利作是三时。<a id="a-7p"></a>其威神无所不变化。<a id="a-7q"></a>文殊师利从座起着衣服。<a id="a-7r"></a>谓摩诃迦葉。<a id="a-7s"></a>便而前行我今从后。<a id="a-7t"></a>何以故。<a id="a-7u"></a>其年尊老故。<a id="a-7v"></a>复先佛作沙门。<a id="a-7w"></a>以是故当在前。<a id="a-7x"></a>摩诃迦葉则时答言。<a id="a-7y"></a>其法者亦无前后。<a id="a-7z"></a>不计年岁而有尊幼。<a id="a-80"></a>文殊师利言。<a id="a-81"></a>当行谓为尊老。<a id="a-82"></a>摩诃迦葉答言。<a id="a-83"></a>智慧是尊。<a id="a-84"></a>学问甚多。<a id="a-85"></a>是则为尊。<a id="a-86"></a>在所作为。<a id="a-87"></a>是则为尊。<a id="a-88"></a>索知一切人之所行。<a id="a-89"></a>是则为尊。<a id="a-8A"></a>摩诃迦葉复言。<a id="a-8B"></a>文殊师利亦有智慧其问具足。<a id="a-8C"></a>在所作为。<a id="a-8D"></a>晓了一切人之所行。<a id="a-8E"></a>以是当为尊。<a id="a-8F"></a>摩诃迦葉复言。<a id="a-8G"></a>今若其年亦复为大。<a id="a-8H"></a>亦复为尊。<a id="a-8I"></a>故当在前。<a id="a-8J"></a>愿乐在后。<a id="a-8K"></a>今欲说譬喻。<a id="a-8L"></a>唯愿听之。<a id="a-8M"></a>若师子之子。<a id="a-8N"></a>其胆势气力不如于大。<a id="a-8O"></a>虽小蒙大者之香。<a id="a-8P"></a>诸禽兽闻其臭者莫不恐怖。<a id="a-8Q"></a>譬若大象而有六牙。<a id="a-8R"></a>其岁六十。<a id="a-8S"></a>若人以革而为绳缚系其象。<a id="a-8T"></a>师子之子于革绳之所。<a id="a-8U"></a>大象闻之嗅便犇走入山。<a id="a-8V"></a>虽菩萨发意未成力势。<a id="a-8W"></a>非声闻辟支佛之所而当。<a id="a-8X"></a>众魔莫不惊动缩腰而怖。<a id="a-8Y"></a>其师子之子见大者而鸣呼。<a id="a-8Z"></a>有所作为。<a id="a-8a"></a>其心不恐亦不畏懅。<a id="a-8b"></a>所以者何倍复欢喜。<a id="a-8c"></a>今如是菩萨见佛。<a id="a-8d"></a>有所作为。<a id="a-8e"></a>其心不恐亦不怖懅。<a id="a-8f"></a>所以者何倍复欢喜。<a id="a-8g"></a>今我敢亦当如是。<a id="a-8h"></a>舍利弗言。<a id="a-8i"></a>欲计其尊者。<a id="a-8j"></a>若声闻若辟支佛。<a id="a-8k"></a>其发菩萨心者。<a id="a-8l"></a>是则为尊。<a id="a-8m"></a>所以者何。<a id="a-8n"></a>其有所求皆从菩萨心而起。<a id="a-8o"></a>摩诃迦葉言。<a id="a-8p"></a>故文殊师利。<a id="a-8q"></a>以是为尊。<a id="a-8r"></a>仍当在前。<a id="a-8s"></a>吾等承后。<a id="a-8t"></a>文殊师利便在前。<a id="a-8u"></a>诸菩萨在后。<a id="a-8v"></a>声闻悉从亦在后。<a id="a-8w"></a>便向道。<a id="a-8x"></a>天则雨华。<a id="a-8y"></a>地为六反震动。<a id="a-8z"></a>诸天于上以伎乐而娱乐。<a id="a-90"></a>应时光明一切莫不明者。<a id="a-91"></a>便至罗阅只。<a id="a-92"></a>未入城门。<a id="a-93"></a>王阿阇世闻文殊师利旦到。<a id="a-94"></a>从菩萨二万二千五百人。<a id="a-95"></a>其比丘者五百人俱。<a id="a-96"></a>王自念。<a id="a-97"></a>吾作五百人具。<a id="a-98"></a>今当云何供。<a id="a-99"></a>当坐何所。<a id="a-9A"></a>应时天王名曰休息心。<a id="a-9B"></a>与尊阅叉名曰金鈚。<a id="a-9C"></a>与俱而来。<a id="a-9D"></a>与阿阇世王相见则言。<a id="a-9E"></a>勿恐勿懅。<a id="a-9F"></a>勿以为难。<a id="a-9G"></a>则答当云何。<a id="a-9H"></a>而不以为难。<a id="a-9I"></a>则报言。<a id="a-9J"></a>文殊师利者作沤和拘舍罗无极智慧。<a id="a-9K"></a>以功德光明具足而来。<a id="a-9L"></a>神足功德。<a id="a-9M"></a>其以一饭与文殊师利。<a id="a-9N"></a>若有三千大千一切人索饭食者。<a id="a-9O"></a>悉能饱之。<a id="a-9P"></a>其食不尽索。<a id="a-9Q"></a>是二万三千人何足可忧。<a id="a-9R"></a>是故勿以为难。<a id="a-9S"></a>所以者何。<a id="a-9T"></a>今皆可而悉足。<a id="a-9U"></a>文殊师利者其功德甚尊。<a id="a-9V"></a>而不可尽。<a id="a-9W"></a>阿阇世王应时而欢喜。<a id="a-9X"></a>其心无异踊跃倍喜。<a id="a-9Y"></a>而设所作便将伎乐。<a id="a-9Z"></a>擎其华香而自出。<a id="a-9a"></a>迎文殊师利等而俱入宫。<a id="a-9b"></a>时于菩萨中有一菩萨。<a id="a-9c"></a>名曰普视悉见。<a id="a-9d"></a>则文殊师利敕三摩陀阿楼者陀。<a id="a-9e"></a>令严治其处可容来者。<a id="a-9f"></a>其菩萨受教。<a id="a-9g"></a>应时四面而视占。<a id="a-9h"></a>则时悉以办。<a id="a-9i"></a>于众会中复有菩萨。<a id="a-9j"></a>名曰法来则得敕令而具床座。<a id="a-9k"></a>应时受教掸指顷有二万三千床座。<a id="a-9l"></a>其綩綖若干种色。<a id="a-9m"></a>名珠好绣绮异色物悉布在上。<a id="a-9n"></a>文殊师利及诸菩萨声闻。<a id="a-9o"></a>一切皆悉就坐。<a id="a-9p"></a>阿阇世王前白文殊师利。<a id="a-9q"></a>所作供具甚少。<a id="a-9r"></a>愿忍须臾。<a id="a-9s"></a>今更欲办其具。<a id="a-9t"></a>则答言。<a id="a-9u"></a>所作已可自足。<a id="a-9v"></a>勿复劳意。<a id="a-9w"></a>天王。<a id="a-9x"></a>惟沙门与家室仆从悉来而谒。<a id="a-9y"></a>皆恭事左右。<a id="a-9z"></a>释提桓因自与大夫人名曰首耶。<a id="a-A0"></a>及与天女。<a id="a-A1"></a>皆持名香供养。<a id="a-A2"></a>散文殊师利及诸菩萨比丘僧上。<a id="a-A3"></a>其诸菩萨亦不以天女。<a id="a-A4"></a>亦不以伎乐。<a id="a-A5"></a>亦不以华香有所转动。<a id="a-A6"></a>梵天而自化作年少婆罗门。<a id="a-A7"></a>甚姝端正。<a id="a-A8"></a>持扇住文殊师利之右。<a id="a-A9"></a>侍而扇之。<a id="a-AA"></a>诸梵天子悉复供侍。<a id="a-AB"></a>诸菩萨比丘僧。<a id="a-AC"></a>住于之右持扇而事。<a id="a-AD"></a>阿耨达龙王其在众会虚空之上。<a id="a-AE"></a>而无见者。<a id="a-AF"></a>持把贯珠垂若幡。<a id="a-AG"></a>从其贯珠其水流下。<a id="a-AH"></a>水有八味。<a id="a-AI"></a>若欲所作当悉取是水。<a id="a-AJ"></a>文殊师利及诸菩萨比丘僧。<a id="a-AK"></a>人人前有垂珠。<a id="a-AL"></a>水从中出悉给所当得。<a id="a-AM"></a>阿阇世王复念。<a id="a-AN"></a>诸来会者而不持钵。<a id="a-AO"></a>今当以何器而食之。<a id="a-AP"></a>文殊师利知王之所念。<a id="a-AQ"></a>则言。<a id="a-AR"></a>菩萨者不赍钵行而所食处。<a id="a-AS"></a>念钵便从其刹土钵自而来在其手中。<a id="a-AT"></a>阿阇世复问文殊师利。<a id="a-AU"></a>是诸菩萨悉从何刹土而来到。<a id="a-AV"></a>是其佛号字文殊师利。<a id="a-AW"></a>则言。<a id="a-AX"></a>其刹土名沙陀惟瞿吒。<a id="a-AY"></a>其佛号字惟首陀尸利。<a id="a-AZ"></a>从彼间而来到是食于仁。<a id="a-Aa"></a>所以者何。<a id="a-Ab"></a>故来欲闻法听仁之所狐疑。<a id="a-Ac"></a>诸菩萨念钵。<a id="a-Ad"></a>应时钵而飞来。<a id="a-Ae"></a>行伍而到阿耨达。<a id="a-Af"></a>皆自净洒盛满其水。<a id="a-Ag"></a>诸龙婇女皆擎持二万三千钵。<a id="a-Ah"></a>而来授与瞿吒刹土菩萨。<a id="a-Ai"></a>人人着其手中。<a id="a-Aj"></a>阿阇世住侍文殊师利。<a id="a-Ak"></a>文殊师利则谓阿阇世。<a id="a-Al"></a>可分布饭食。<a id="a-Am"></a>应时受教分布而遍。<a id="a-An"></a>其食不减如故。<a id="a-Ao"></a>阿阇世复白。<a id="a-Ap"></a>其食悉遍无所缺减则复如故。<a id="a-Aq"></a>文殊师利言。<a id="a-Ar"></a>今为尽不。<a id="a-As"></a>则答言。<a id="a-At"></a>不尽。<a id="a-Au"></a>所以未尽者以若疑故。<a id="a-Av"></a>诸菩萨饭已。<a id="a-Aw"></a>持钵跳掷虚空。<a id="a-Ax"></a>行列而住。<a id="a-Ay"></a>亦不堕地。<a id="a-Az"></a>亦不转摇。<a id="a-B0"></a>阿阇世复问。<a id="a-B1"></a>是钵云何住而依何等。<a id="a-B2"></a>文殊师利答言。<a id="a-B3"></a>是钵所住如若狐疑所住。<a id="a-B4"></a>阿阇世复言。<a id="a-B5"></a>是钵亦无所住处。<a id="a-B6"></a>亦不在地。<a id="a-B7"></a>亦不所依。<a id="a-B8"></a>亦无有处所。<a id="a-B9"></a>文殊师利则言。<a id="a-BA"></a>如若狐疑。<a id="a-BB"></a>亦无所住。<a id="a-BC"></a>诸法亦复如钵。<a id="a-BD"></a>无所住无所堕。<a id="a-BE"></a>饭事既讫。<a id="a-BF"></a>阿阇世则取一机坐文殊师利。<a id="a-BG"></a>前自白言。<a id="a-BH"></a>愿解我狐疑。<a id="a-BI"></a>文殊师利则言。<a id="a-BJ"></a>若恒边沙等。<a id="a-BK"></a>佛不能为若说是狐疑。<a id="a-BL"></a>阿阇世应时惊怖。<a id="a-BM"></a>从机而堕。<a id="a-BN"></a>若大树躄地。<a id="a-BO"></a>摩诃迦葉谓阿阇世。<a id="a-BP"></a>勿恐无惧。<a id="a-BQ"></a>所以者何。<a id="a-BR"></a>文殊师利入沤和拘舍罗甚深。<a id="a-BS"></a>以是故说是。<a id="a-BT"></a>徐可而问。<a id="a-BU"></a>阿阇世则问言。<a id="a-BV"></a>属所说何所恒边沙等佛。<a id="a-BW"></a>不能说我之所狐疑。<a id="a-BX"></a>文殊师利言。<a id="a-BY"></a>仁者谓已从心因缘而可见佛。<a id="a-BZ"></a>王即答言。<a id="a-Ba"></a>不用心心生故。<a id="a-Bb"></a>为可见佛。<a id="a-Bc"></a>王言不。<a id="a-Bd"></a>用有心故为可见佛。<a id="a-Be"></a>王言不。<a id="a-Bf"></a>生死与脱是二事。<a id="a-Bg"></a>持是作佛。<a id="a-Bh"></a>王言不。<a id="a-Bi"></a>而有法言从蒙是法。<a id="a-Bj"></a>王言不。<a id="a-Bk"></a>其作如是法者。<a id="a-Bl"></a>能可为决说。<a id="a-Bm"></a>王言不。<a id="a-Bn"></a>以是故吾说若之狐疑。<a id="a-Bo"></a>恒边沙等佛而不能说。<a id="a-Bp"></a>所以者何。<a id="a-Bq"></a>若人言我能以尘污于虚空。<a id="a-Br"></a>乃能为不。<a id="a-Bs"></a>王言不。<a id="a-Bt"></a>若有人言我能却虚空之垢。<a id="a-Bu"></a>能却不。<a id="a-Bv"></a>王言不能。<a id="a-Bw"></a>文殊师利言。<a id="a-Bx"></a>佛知诸法一切悉若虚空。<a id="a-By"></a>所以者何脱于本故。<a id="a-Bz"></a>亦不见诸法有本若有脱者。<a id="a-C0"></a>以故我言。<a id="a-C1"></a>若王之狐疑。<a id="a-C2"></a>非恒边沙等佛之所能说。<a id="a-C3"></a>文殊师利复言。<a id="a-C4"></a>怛萨阿竭者。<a id="a-C5"></a>不得内外心。<a id="a-C6"></a>何所当作狐疑。<a id="a-C7"></a>所以者何。<a id="a-C8"></a>一切诸法本悉脱。<a id="a-C9"></a>何以故。<a id="a-CA"></a>复有狐疑。<a id="a-CB"></a>文殊师利复言。<a id="a-CC"></a>其脱本者已不复着空。<a id="a-CD"></a>本无所有诸法故曰脱。<a id="a-CE"></a>亦不自然不有所成无所可见。<a id="a-CF"></a>诸法有所有无所有。<a id="a-CG"></a>诸法无所见故无所可见。<a id="a-CH"></a>诸法谓默然。<a id="a-CI"></a>是谓想不可知。<a id="a-CJ"></a>诸法无想。<a id="a-CK"></a>已过自然故以过度。<a id="a-CL"></a>诸法者谓生死断故。<a id="a-CM"></a>诸法无处所。<a id="a-CN"></a>谓无有愿故。<a id="a-CO"></a>诸法无有愿。<a id="a-CP"></a>谓无有生死故。<a id="a-CQ"></a>等诸法无所著。<a id="a-CR"></a>谓清净故。<a id="a-CS"></a>诸法悉清净。<a id="a-CT"></a>谓本中外悉净。<a id="a-CU"></a>诸法无有双者。<a id="a-CV"></a>谓无有侣。<a id="a-CW"></a>诸法无有侣。<a id="a-CX"></a>谓一心故。<a id="a-CY"></a>诸法一心。<a id="a-CZ"></a>谓脱故。<a id="a-Ca"></a>诸法无有极。<a id="a-Cb"></a>谓无所断故。<a id="a-Cc"></a>诸法无有边幅。<a id="a-Cd"></a>谓无有度故。<a id="a-Ce"></a>诸法不可见其度者。<a id="a-Cf"></a>谓所作异故。<a id="a-Cg"></a>诸法谓所作异者求慧。<a id="a-Ch"></a>谓不能得安。<a id="a-Ci"></a>诸法无常。<a id="a-Cj"></a>谓无二心故。<a id="a-Ck"></a>诸法悉安。<a id="a-Cl"></a>谓过净故。<a id="a-Cm"></a>诸法悉决。<a id="a-Cn"></a>谓无所求故。<a id="a-Co"></a>无自然法。<a id="a-Cp"></a>谓不可得身故。<a id="a-Cq"></a>诸法无狐疑。<a id="a-Cr"></a>谓内寂故。<a id="a-Cs"></a>奇哉诸法。<a id="a-Ct"></a>谓无谛故。<a id="a-Cu"></a>诸法寂者。<a id="a-Cv"></a>谓坦然故。<a id="a-Cw"></a>诸法无吾。<a id="a-Cx"></a>谓无是我所。<a id="a-Cy"></a>诸法无余。<a id="a-Cz"></a>谓脱故。<a id="a-D0"></a>诸法无所转会上。<a id="a-D1"></a>谓无有念故。<a id="a-D2"></a>诸法尽信。<a id="a-D3"></a>无所著断故。<a id="a-D4"></a>诸法一味。<a id="a-D5"></a>谓脱故。<a id="a-D6"></a>诸法安隐。<a id="a-D7"></a>谓无有想故。<a id="a-D8"></a>诸法无有想。<a id="a-D9"></a>谓无所坏故。<a id="a-DA"></a>诸法悉空。<a id="a-DB"></a>度诸求故。<a id="a-DC"></a>诸法无有愿。<a id="a-DD"></a>谓三界故。<a id="a-DE"></a>诸法以断三界。<a id="a-DF"></a>谓不着过去当来今现在。<a id="a-DG"></a>一切诸法若泥洹。<a id="a-DH"></a>谓以生未生者。<a id="a-DI"></a>文殊师利谓阿阇世。<a id="a-DJ"></a>无所生。<a id="a-DK"></a>无所生者乃可令净。<a id="a-DL"></a>王言不。<a id="a-DM"></a>文殊师利言。<a id="a-DN"></a>佛知诸法如泥洹。<a id="a-DO"></a>故不可脱其所狐疑。<a id="a-DP"></a>所以者何。<a id="a-DQ"></a>当直住视诸法。<a id="a-DR"></a>视诸法已。<a id="a-DS"></a>亦无所取无所舍。<a id="a-DT"></a>亦不于诸法有所止处。<a id="a-DU"></a>已无所止诸法是故安。<a id="a-DV"></a>已安者便无有疑。<a id="a-DW"></a>已无有疑便无所有作。<a id="a-DX"></a>无所有作者谓无有主。<a id="a-DY"></a>于是中当作是忍。<a id="a-DZ"></a>何以故。<a id="a-Da"></a>不自念我用诸法故。<a id="a-Db"></a>忍诸法不可作。<a id="a-Dc"></a>谓可为是不可为。<a id="a-Dd"></a>诸法无有作。<a id="a-De"></a>无有作无所作是故泥洹。<a id="a-Df"></a>其信是者以为等脱。<a id="a-Dg"></a>亦无所增亦无所减。<a id="a-Dh"></a>诸法本无故无有作。<a id="a-Di"></a>而能作者悉本无。<a id="a-Dj"></a>其本无者亦非是亦不非是。<a id="a-Dk"></a>故本无无有异。<a id="a-Dl"></a>已信无有异者。<a id="a-Dm"></a>诸狐疑已索尽。<a id="a-Dn"></a>其眼者亦无垢亦无净。<a id="a-Do"></a>眼之自然是故本无。<a id="a-Dp"></a>本无自然故曰眼。<a id="a-Dq"></a>耳鼻舌身意。<a id="a-Dr"></a>亦无有垢亦无有净。<a id="a-Ds"></a>其意者自然是故本无。<a id="a-Dt"></a>本无自然故曰意。<a id="a-Du"></a>色亦本无。<a id="a-Dv"></a>本无自然。<a id="a-Dw"></a>色痛痒思想生死识。<a id="a-Dx"></a>亦无有垢亦无有净。<a id="a-Dy"></a>识者自然本无。<a id="a-Dz"></a>本无自然故曰识。<a id="a-E0"></a>诸法一切无有垢无有净。<a id="a-E1"></a>诸法自然本无。<a id="a-E2"></a>本无自然故曰诸法。<a id="a-E3"></a>其心亦不可见。<a id="a-E4"></a>色亦不可得持。<a id="a-E5"></a>何以故。<a id="a-E6"></a>譬若幻不可言用内故。<a id="a-E7"></a>亦不可言用外故。<a id="a-E8"></a>所以者何本净故。<a id="a-E9"></a>以是无有垢。<a id="a-EA"></a>其心本者亦不以受。<a id="a-EB"></a>亦不以增。<a id="a-EC"></a>亦不以烦。<a id="a-ED"></a>亦不以忧。<a id="a-EE"></a>亦不以愁。<a id="a-EF"></a>闻是法者无所疑。<a id="a-EG"></a>本异而念异故而有垢。<a id="a-EH"></a>当知本异而念异。<a id="a-EI"></a>其无是者不可以令有。<a id="a-EJ"></a>王不当念有是。<a id="a-EK"></a>譬若人言我能令空有垢。<a id="a-EL"></a>以烟若尘。<a id="a-EM"></a>作是而可令空有垢不。<a id="a-EN"></a>王言不。<a id="a-EO"></a>文殊师利言。<a id="a-EP"></a>其心本以清净者。<a id="a-EQ"></a>淫怒痴无来何复言。<a id="a-ER"></a>譬若空现于五事。<a id="a-ES"></a>一者灰。<a id="a-ET"></a>二者尘。<a id="a-EU"></a>三者烟。<a id="a-EV"></a>四者雾五者云尽索可见不可言为坐作垢。<a id="a-EW"></a>如人言是我所作非我所作。<a id="a-EX"></a>便有淫怒痴。<a id="a-EY"></a>于心本而不作垢亦不作狐疑。<a id="a-EZ"></a>所以者何。<a id="a-Ea"></a>心本有所作。<a id="a-Eb"></a>亦不能防后心。<a id="a-Ec"></a>后心有所作。<a id="a-Ed"></a>不寻于前心。<a id="a-Ee"></a>今现在心亦无处所。<a id="a-Ef"></a>其智者已晓是所作。<a id="a-Eg"></a>而不有悕望。<a id="a-Eh"></a>无所悕望是故清净相。<a id="a-Ei"></a>一切诸法无有垢无所不明。<a id="a-Ej"></a>无所生无有处所。<a id="a-Ek"></a>无有处所是佛生地。<a id="a-El"></a>生地者谓为诸法。<a id="a-Em"></a>诸法者是故生地。<a id="a-En"></a>故不可说。<a id="a-Eo"></a>其智慧者诸法无有脱。<a id="a-Ep"></a>以法为脱诸疑。<a id="a-Eq"></a>以无所有无有法度者。<a id="a-Er"></a>故狐疑属法身。<a id="a-Es"></a>故曰法身无所不入诸法。<a id="a-Et"></a>亦不见法身有所入。<a id="a-Eu"></a>何以故。<a id="a-Ev"></a>诸法是法身。<a id="a-Ew"></a>如诸法等。<a id="a-Ex"></a>故法身亦等。<a id="a-Ey"></a>故曰法身所入。<a id="a-Ez"></a>说是时阿阇世王。<a id="a-F0"></a>得所喜信忍。<a id="a-F1"></a>则欢喜踊跃。<a id="a-F2"></a>则言。<a id="a-F3"></a>善哉善哉解我狐疑。<a id="a-F4"></a>文殊师利则答。<a id="a-F5"></a>是为大狐疑。<a id="a-F6"></a>向所说法者无有本。<a id="a-F7"></a>何从得狐疑。<a id="a-F8"></a>当从何所闻狐疑。<a id="a-F9"></a>阿阇世王则言。<a id="a-FA"></a>蒙大恩而得小差。<a id="a-FB"></a>今我命尽者不忧不至泥洹。<a id="a-FC"></a>文殊师利言。<a id="a-FD"></a>如王之所悕望者。<a id="a-FE"></a>是无有本。<a id="a-FF"></a>所以者何。<a id="a-FG"></a>诸法本泥洹故无所生。<a id="a-FH"></a>阿阇世王则从座起。<a id="a-FI"></a>取名好奇叠。<a id="a-FJ"></a>其价直亿百千。<a id="a-FK"></a>持绕文殊师利身。<a id="a-FL"></a>应时文殊师利身不现。<a id="a-FM"></a>其叠仍在处于虚空。<a id="a-FN"></a>但闻其声不见其形。<a id="a-FO"></a>则闻其音说。<a id="a-FP"></a>如见文殊师利身。<a id="a-FQ"></a>王自见狐疑。<a id="a-FR"></a>不以见狐疑者为以见诸法。<a id="a-FS"></a>如所见是为。<a id="a-FT"></a>复从空中闻其声。<a id="a-FU"></a>谓王有所见便以叠而与之。<a id="a-FV"></a>次文殊师利坐处有菩萨。<a id="a-FW"></a>名得上愿。<a id="a-FX"></a>阿阇世复欲持是叠而奉上之。<a id="a-FY"></a>其菩萨言。<a id="a-FZ"></a>其求脱泥洹者。<a id="a-Fa"></a>我不从是有所受。<a id="a-Fb"></a>亦不受凡人有所有。<a id="a-Fc"></a>何以故。<a id="a-Fd"></a>凡人者谓有俗间事故而不受。<a id="a-Fe"></a>亦不从求罗汉辟支佛有所受。<a id="a-Ff"></a>亦不从怛萨阿竭法有所受。<a id="a-Fg"></a>其有不近是法不离是法。<a id="a-Fh"></a>而我受是物。<a id="a-Fi"></a>其与者亦无二心。<a id="a-Fj"></a>其受者亦无二心。<a id="a-Fk"></a>故曰所受过于脱。<a id="a-Fl"></a>王则欲以衣着菩萨上。<a id="a-Fm"></a>忽然不现不知处。<a id="a-Fn"></a>但闻其音不现形。<a id="a-Fo"></a>说言其所现身以衣与之。<a id="a-Fp"></a>而是菩萨坐次复有菩萨。<a id="a-Fq"></a>名曰见诸幻。<a id="a-Fr"></a>阿阇世王复以是衣而奉上之。<a id="a-Fs"></a>其菩萨言。<a id="a-Ft"></a>若有计他人有我者。<a id="a-Fu"></a>我不受是物。<a id="a-Fv"></a>亦不从有所沾污。<a id="a-Fw"></a>亦不从以得脱从是而受物。<a id="a-Fx"></a>亦不从定意者。<a id="a-Fy"></a>亦不从乱意者而受是物。<a id="a-Fz"></a>亦不从智慧者。<a id="a-G0"></a>亦不从无智慧者而受是物。<a id="a-G1"></a>阿阇世便以衣掷床上。<a id="a-G2"></a>其菩萨即不现。<a id="a-G3"></a>复闻其音不见其形。<a id="a-G4"></a>说言。<a id="a-G5"></a>其有现者以衣与之。<a id="a-G6"></a>而是菩萨坐处有菩萨。<a id="a-G7"></a>名曰不见幻至泥洹。<a id="a-G8"></a>阿阇世以手擎衣而往。<a id="a-G9"></a>趣之上坐已去仁者。<a id="a-GA"></a>可受其菩萨言。<a id="a-GB"></a>若有自着他人者。<a id="a-GC"></a>我不受是物。<a id="a-GD"></a>其不着五阴四大六衰。<a id="a-GE"></a>亦不着佛。<a id="a-GF"></a>亦不着法。<a id="a-GG"></a>亦不着僧。<a id="a-GH"></a>何以故。<a id="a-GI"></a>诸法无所著故。<a id="a-GJ"></a>王阿阇世便持衣。<a id="a-GK"></a>欲着菩萨上。<a id="a-GL"></a>应时而不现。<a id="a-GM"></a>但闻其音而不现形。<a id="a-GN"></a>说言。<a id="a-GO"></a>其有现者以衣与之。<a id="a-GP"></a>而是坐次有菩萨。<a id="a-GQ"></a>名曰私呵末。<a id="a-GR"></a>阿阇世则以衣奉上。<a id="a-GS"></a>其菩萨言。<a id="a-GT"></a>其无瞻者我不受物。<a id="a-GU"></a>今汝发菩萨意。<a id="a-GV"></a>持心如菩萨。<a id="a-GW"></a>其心等诸法。<a id="a-GX"></a>亦等于诸佛法。<a id="a-GY"></a>亦无所取无所舍。<a id="a-GZ"></a>于诸法亦无疑亦无有疑。<a id="a-Ga"></a>亦不念诸法有我。<a id="a-Gb"></a>不念诸法有所脱。<a id="a-Gc"></a>有是意者乃受是物。<a id="a-Gd"></a>王阿阇世则而以衣着菩萨上。<a id="a-Ge"></a>应时不现形但闻音。<a id="a-Gf"></a>说言。<a id="a-Gg"></a>其有现者以衣与之。<a id="a-Gh"></a>而是菩萨坐次有菩萨。<a id="a-Gi"></a>名三昧拘速摩。<a id="a-Gj"></a>阿阇世持衣欲奉上。<a id="a-Gk"></a>其菩萨言。<a id="a-Gl"></a>若有如是三昧无所疑。<a id="a-Gm"></a>乃受其物。<a id="a-Gn"></a>本三昧悉知诸法无所脱。<a id="a-Go"></a>我乃受是物。<a id="a-Gp"></a>王阿阇世便持衣着其上。<a id="a-Gq"></a>应时不现但闻其音。<a id="a-Gr"></a>言其有现者以衣与之。<a id="a-Gs"></a>而是坐次有菩萨。<a id="a-Gt"></a>名量精进。<a id="a-Gu"></a>言一切诸音字声而不可得。<a id="a-Gv"></a>其作是者我乃受是物。<a id="a-Gw"></a>王阿阇世复以衣起着其上。<a id="a-Gx"></a>则时不现形但闻其音。<a id="a-Gy"></a>言其有现者以衣与之。<a id="a-Gz"></a>而是坐次有菩萨。<a id="a-H0"></a>名离所作垢。<a id="a-H1"></a>阿阇世欲以衣上之。<a id="a-H2"></a>是菩萨言。<a id="a-H3"></a>其不自念我身与之。<a id="a-H4"></a>亦不念有人从我取。<a id="a-H5"></a>亦不念当有利。<a id="a-H6"></a>其无是者我乃受是物。<a id="a-H7"></a>王复以衣着其上。<a id="a-H8"></a>应时不现其形但闻其音。<a id="a-H9"></a>言其有现者以衣与之。<a id="a-HA"></a>而是坐次有菩萨。<a id="a-HB"></a>名昙摩惟惧和那罗耶。<a id="a-HC"></a>阿阇世复以衣奉上之。<a id="a-HD"></a>其菩萨言。<a id="a-HE"></a>若于声闻示现而不般泥洹。<a id="a-HF"></a>于辟支佛示现而不般泥洹。<a id="a-HG"></a>亦不住于生死。<a id="a-HH"></a>亦不至泥洹。<a id="a-HI"></a>我乃受其物。<a id="a-HJ"></a>王阿阇世便以衣着其上。<a id="a-HK"></a>忽然而不现但闻其音。<a id="a-HL"></a>言其有现者以衣与之。<a id="a-HM"></a>如是一一以衣与之。<a id="a-HN"></a>应时不见。<a id="a-HO"></a>其床机座处悉亦不现。<a id="a-HP"></a>复闻其音言其所现者以衣与之。<a id="a-HQ"></a>阿阇世语摩诃迦葉。<a id="a-HR"></a>我从佛闻仁特尊。<a id="a-HS"></a>今以衣奉上唯当受之。<a id="a-HT"></a>摩诃迦葉而不肯受。<a id="a-HU"></a>所以者何。<a id="a-HV"></a>我淫怒痴未尽索。<a id="a-HW"></a>故不可受。<a id="a-HX"></a>亦不离无黠。<a id="a-HY"></a>亦不离恶亦不离苦知。<a id="a-HZ"></a>亦不习亦不尽。<a id="a-Ha"></a>亦不导亦不以尽为证。<a id="a-Hb"></a>亦不有道念。<a id="a-Hc"></a>亦不见怛萨阿竭。<a id="a-Hd"></a>亦不闻法亦不属比丘僧。<a id="a-He"></a>亦不慧生亦不眼净。<a id="a-Hf"></a>亦不以识有所住而作。<a id="a-Hg"></a>其与我物者。<a id="a-Hh"></a>其德不能大亦不能得尊脱。<a id="a-Hi"></a>摩诃迦葉言。<a id="a-Hj"></a>如仁作意如我者我乃受之。<a id="a-Hk"></a>王阿阇世便以衣着其上。<a id="a-Hl"></a>应时而不见但闻其音。<a id="a-Hm"></a>言其有现者以衣与之。<a id="a-Hn"></a>便复以衣次第与诸比丘。<a id="a-Ho"></a>一一不见。<a id="a-Hp"></a>尽索五百人。<a id="a-Hq"></a>悉亦不现但闻其音。<a id="a-Hr"></a>言其有现者以衣与之。<a id="a-Hs"></a>王阿阇世熟自思念。<a id="a-Ht"></a>诸菩萨比丘僧悉亡。<a id="a-Hu"></a>当以衣与谁。<a id="a-Hv"></a>还自与中宫极夫人。<a id="a-Hw"></a>又其夫人亦不现。<a id="a-Hx"></a>应时阿阇世王便以得三昧。<a id="a-Hy"></a>不见诸色。<a id="a-Hz"></a>亦不见母人。<a id="a-I0"></a>亦不见男子。<a id="a-I1"></a>亦不见男儿。<a id="a-I2"></a>亦不见女儿。<a id="a-I3"></a>亦不见垣墙。<a id="a-I4"></a>亦不见树木。<a id="a-I5"></a>亦不见室宅。<a id="a-I6"></a>亦不见城郭。<a id="a-I7"></a>尚有余念。<a id="a-I8"></a>谓有我身诸色识悉止。<a id="a-I9"></a>复闻其音。<a id="a-IA"></a>如一切有所见。<a id="a-IB"></a>当自见其狐疑。<a id="a-IC"></a>如所见狐疑。<a id="a-ID"></a>见一切诸法亦复如是。<a id="a-IE"></a>所见当作是视无所视。<a id="a-IF"></a>当作是视无所视法。<a id="a-IG"></a>是为视法。<a id="a-IH"></a>其有所见者便以与之。<a id="a-II"></a>王了无所复见。<a id="a-IJ"></a>便取其衣还欲自着。<a id="a-IK"></a>亦复不见其身。<a id="a-IL"></a>心意识诸所想已无。<a id="a-IM"></a>是名曰脱于想脱于狐疑。<a id="a-IN"></a>则从三昧还。<a id="a-IO"></a>见众菩萨比丘僧。<a id="a-IP"></a>诸官属所有一切如故。<a id="a-IQ"></a>阿阇世复白文殊师利。<a id="a-IR"></a>属诸众会所而我不见。<a id="a-IS"></a>文殊师利言。<a id="a-IT"></a>如仁之狐疑处。<a id="a-IU"></a>属众会在彼闻。<a id="a-IV"></a>文殊师利复言。<a id="a-IW"></a>乃见众会不。<a id="a-IX"></a>阿阇世则言见。<a id="a-IY"></a>云何见。<a id="a-IZ"></a>如我所见狐疑。<a id="a-Ia"></a>见众会如是。<a id="a-Ib"></a>文殊师利复问。<a id="a-Ic"></a>乃见众会不。<a id="a-Id"></a>阿阇世则言见。<a id="a-Ie"></a>云何如我所见狐疑。<a id="a-If"></a>见众会如是。<a id="a-Ig"></a>文殊师利复问。<a id="a-Ih"></a>云何见狐疑。<a id="a-Ii"></a>如我属不见众会者。<a id="a-Ij"></a>是狐疑于内外亦无所见。<a id="a-Ik"></a>文殊师利言。<a id="a-Il"></a>乃闻佛所言其作逆恶当入大泥犁不。<a id="a-Im"></a>王言闻。<a id="a-In"></a>文殊师利复谓。<a id="a-Io"></a>王汝自知当入泥犁不。<a id="a-Ip"></a>阿阇世复问。<a id="a-Iq"></a>其佛得佛时乃有法上天入泥犁者不。<a id="a-Ir"></a>乃有安隐当至泥洹者不。<a id="a-Is"></a>文殊师利则言无。<a id="a-It"></a>王言。<a id="a-Iu"></a>我知诸法悉空故。<a id="a-Iv"></a>所以者何。<a id="a-Iw"></a>泥犁亦复已空。<a id="a-Ix"></a>上天安亦空。<a id="a-Iy"></a>诸法无所可坏败。<a id="a-Iz"></a>是故入法身。<a id="a-J0"></a>法身者亦无天上。<a id="a-J1"></a>亦无人间。<a id="a-J2"></a>亦无泥犁禽兽薜荔。<a id="a-J3"></a>其逆者亦不离法身。<a id="a-J4"></a>其所作逆者身悉法身之所又。<a id="a-J5"></a>诸逆之本悉诸法之本。<a id="a-J6"></a>已去当来无去来者。<a id="a-J7"></a>诸法亦无去来。<a id="a-J8"></a>已知是者。<a id="a-J9"></a>亦不入泥犁。<a id="a-JA"></a>亦不上天。<a id="a-JB"></a>亦不泥洹。<a id="a-JC"></a>文殊师利复问。<a id="a-JD"></a>佛说有逆。<a id="a-JE"></a>如何今说无有。<a id="a-JF"></a>王则答言。<a id="a-JG"></a>我不违佛所语。<a id="a-JH"></a>云何。<a id="a-JI"></a>王言。<a id="a-JJ"></a>无我是佛之说。<a id="a-JK"></a>谛其以无我。<a id="a-JL"></a>是则无人。<a id="a-JM"></a>亦不作罪者。<a id="a-JN"></a>亦无受罪者。<a id="a-JO"></a>文殊师利复问。<a id="a-JP"></a>王已脱于狐疑不。<a id="a-JQ"></a>则答言。<a id="a-JR"></a>从本已脱以来亦脱。<a id="a-JS"></a>文殊师利言。<a id="a-JT"></a>其疑以尽未。<a id="a-JU"></a>王言。<a id="a-JV"></a>已从久远尽。<a id="a-JW"></a>文殊师利复问。<a id="a-JX"></a>云何众会而知王有逆无逆脱是中。<a id="a-JY"></a>王言。<a id="a-JZ"></a>以尊法持我故知无逆。<a id="a-Ja"></a>譬若菩萨已得忍辱。<a id="a-Jb"></a>悉持诸恶。<a id="a-Jc"></a>菩萨若惠好愿。<a id="a-Jd"></a>那羁头梁耶谓阿阇世。<a id="a-Je"></a>诸逆以净以得是忍。<a id="a-Jf"></a>王言。<a id="a-Jg"></a>一切诸法悉净无所沾污故。<a id="a-Jh"></a>是法亦不可污。<a id="a-Ji"></a>所以者何。<a id="a-Jj"></a>其道无有瑕秽故。<a id="a-Jk"></a>以入大逆道者。<a id="a-Jl"></a>不去生死不见泥洹。<a id="a-Jm"></a>所以者何。<a id="a-Jn"></a>其道无已可往者而可近者。<a id="a-Jo"></a>说是语时。<a id="a-Jp"></a>阿阇世王便得疾信忍。<a id="a-Jq"></a>则时三十二人。<a id="a-Jr"></a>于文殊师利前皆发阿耨多罗三耶三菩心。<a id="a-Js"></a>五百臣下悉得须陀洹道。<a id="a-Jt"></a>其罗阅国民塞满宫门。<a id="a-Ju"></a>欲见文殊师利说法。<a id="a-Jv"></a>文殊师利则时以足大指指地。<a id="a-Jw"></a>宫壁及地悉为琉璃。<a id="a-Jx"></a>一切在外皆见宫中诸菩萨比丘僧。<a id="a-Jy"></a>若人照境自见其形。<a id="a-Jz"></a>尔时所视悉亦了了。<a id="a-K0"></a>皆听文殊师利所说法。<a id="a-K1"></a>八万四千人。<a id="a-K2"></a>悉得须陀洹道。<a id="a-K3"></a>复有五百人。<a id="a-K4"></a>悉发阿耨多罗三耶三菩心。<a id="a-K5"></a>文殊师利为王及宫中臣下诸人说法已。<a id="a-K6"></a>各令安隐。<a id="a-K7"></a>便从坐起。<a id="a-K8"></a>与诸菩萨比丘僧俱而出宫门。<a id="a-K9"></a>王阿阇世及宫中官属。<a id="a-KA"></a>俱而送之出于城门之外。<a id="a-KB"></a>见树下有人。<a id="a-KC"></a>而大呼我自杀其母。<a id="a-KD"></a>是人当得脱者。<a id="a-KE"></a>文殊师利化作一人。<a id="a-KF"></a>与父母俱行。<a id="a-KG"></a>父母言。<a id="a-KH"></a>是故正道。<a id="a-KI"></a>可从是行。<a id="a-KJ"></a>其子言。<a id="a-KK"></a>非是正道。<a id="a-KL"></a>如是至再三。<a id="a-KM"></a>与父母共诤。<a id="a-KN"></a>便起意还杀父母。<a id="a-KO"></a>前呼杀母者。<a id="a-KP"></a>见是人而杀父母。<a id="a-KQ"></a>便于边举声。<a id="a-KR"></a>而与其化人杀父母者便自陈说。<a id="a-KS"></a>我所作为非法所载怨杀父母。<a id="a-KT"></a>其一人则念。<a id="a-KU"></a>我独杀母耳。<a id="a-KV"></a>是人杀父母其罪甚重。<a id="a-KW"></a>如子所受我尚轻微。<a id="a-KX"></a>化人则语一人。<a id="a-KY"></a>我不如往到佛所。<a id="a-KZ"></a>佛者无所归者而受其归。<a id="a-Ka"></a>而无护者而为作护。<a id="a-Kb"></a>如佛所语。<a id="a-Kc"></a>我当承教不敢违失。<a id="a-Kd"></a>其教化人便向道。<a id="a-Ke"></a>其一人即随其后。<a id="a-Kf"></a>如是人所受法。<a id="a-Kg"></a>我亦如是。<a id="a-Kh"></a>虽尔我尚嗟之。<a id="a-Ki"></a>俱共啼哭而行。<a id="a-Kj"></a>已到佛所前作礼而住。<a id="a-Kk"></a>便自白。<a id="a-Kl"></a>我作非法而妄杀父母。<a id="a-Km"></a>佛言。<a id="a-Kn"></a>善哉善哉。<a id="a-Ko"></a>如子之所言至诚无异。<a id="a-Kp"></a>所以者何。<a id="a-Kq"></a>不覆藏作罪故。<a id="a-Kr"></a>乃至怛萨阿竭前。<a id="a-Ks"></a>所说事如佛则言。<a id="a-Kt"></a>勿恐莫懅随我所言。<a id="a-Ku"></a>其化人言。<a id="a-Kv"></a>如佛所教惟哀加护。<a id="a-Kw"></a>佛言。<a id="a-Kx"></a>还自观心之法。<a id="a-Ky"></a>视持过去当来今现在心。<a id="a-Kz"></a>持何等心而杀父母。<a id="a-L0"></a>佛则复言。<a id="a-L1"></a>已过去心已灭已尽。<a id="a-L2"></a>亦不可见处。<a id="a-L3"></a>亦不可见所在。<a id="a-L4"></a>当来心不可说。<a id="a-L5"></a>所以者何。<a id="a-L6"></a>未生未有故。<a id="a-L7"></a>无有故。<a id="a-L8"></a>无有想无有念。<a id="a-L9"></a>今现在心亦无所住止。<a id="a-LA"></a>若心起意则灭。<a id="a-LB"></a>亦不合聚。<a id="a-LC"></a>亦不可知去至何所。<a id="a-LD"></a>从何所来。<a id="a-LE"></a>亦不可知青。<a id="a-LF"></a>亦不知赤白黄黑。<a id="a-LG"></a>心者不可见。<a id="a-LH"></a>亦无有形。<a id="a-LI"></a>亦复不可得持。<a id="a-LJ"></a>亦无有伴。<a id="a-LK"></a>譬如幻。<a id="a-LL"></a>于身亦不可见在内。<a id="a-LM"></a>亦不见在外。<a id="a-LN"></a>亦不见中间。<a id="a-LO"></a>佛言。<a id="a-LP"></a>心者亦不可从爱可见。<a id="a-LQ"></a>亦不可从嗔怒可见。<a id="a-LR"></a>若卧出于梦可见其心。<a id="a-LS"></a>若作若无所作。<a id="a-LT"></a>心亦无所与无所得。<a id="a-LU"></a>心者本净故。<a id="a-LV"></a>亦无有沾污。<a id="a-LW"></a>亦无有而净者。<a id="a-LX"></a>佛复言。<a id="a-LY"></a>其心亦非是间。<a id="a-LZ"></a>亦非彼间。<a id="a-La"></a>譬若如幻不可得持。<a id="a-Lb"></a>所以者何无伴侣故。<a id="a-Lc"></a>其知如是者。<a id="a-Ld"></a>不作是想。<a id="a-Le"></a>亦不念有我无我。<a id="a-Lf"></a>亦不念有所见。<a id="a-Lg"></a>亦不念有所住。<a id="a-Lh"></a>诸法寂寞而有作者。<a id="a-Li"></a>其信是者不复受恶道。<a id="a-Lj"></a>所以者何。<a id="a-Lk"></a>无所沾污故。<a id="a-Ll"></a>其心法者亦无所生。<a id="a-Lm"></a>亦无所著。<a id="a-Ln"></a>其化人则言。<a id="a-Lo"></a>善哉善哉。<a id="a-Lp"></a>如怛萨阿竭。<a id="a-Lq"></a>以法身而自成佛。<a id="a-Lr"></a>今知如佛所说。<a id="a-Ls"></a>以信不疑无作者无受罪者。<a id="a-Lt"></a>无生者无所灭者。<a id="a-Lu"></a>如诸法愿乐得为沙门。<a id="a-Lv"></a>佛言。<a id="a-Lw"></a>如子之愿。<a id="a-Lx"></a>应时其化人便如沙门。<a id="a-Ly"></a>即白佛。<a id="a-Lz"></a>我所犯罪杀父母。<a id="a-M0"></a>已脱而得阿罗汉。<a id="a-M1"></a>今欲般泥洹。<a id="a-M2"></a>佛言。<a id="a-M3"></a>从意如所欲。<a id="a-M4"></a>是化比丘飞去地二十丈。<a id="a-M5"></a>在于虚空便般泥洹。<a id="a-M6"></a>从身火出还自烧身。<a id="a-M7"></a>其杀母者见是人已般泥洹。<a id="a-M8"></a>具足闻怛萨阿竭所语。<a id="a-M9"></a>则自念言。<a id="a-MA"></a>其人所作甚逆。<a id="a-MB"></a>今作沙门而得度脱般泥洹。<a id="a-MC"></a>我罪尚可行。<a id="a-MD"></a>何为不自归佛。<a id="a-ME"></a>亦可到是。<a id="a-MF"></a>便前为佛作礼自白。<a id="a-MG"></a>我所作非法自杀我母。<a id="a-MH"></a>今以身自归。<a id="a-MI"></a>佛言。<a id="a-MJ"></a>善哉善哉。<a id="a-MK"></a>所语至诚无有异。<a id="a-ML"></a>所说如言。<a id="a-MM"></a>见怛萨阿竭说所作罪而不覆藏。<a id="a-MN"></a>且观心法。<a id="a-MO"></a>念以过去以当来今现在心。<a id="a-MP"></a>何所心杀其母者。<a id="a-MQ"></a>过去心以灭尽。<a id="a-MR"></a>亦不外亦不内。<a id="a-MS"></a>亦无处所。<a id="a-MT"></a>当来心不可说。<a id="a-MU"></a>亦未生亦未有。<a id="a-MV"></a>亦无有想亦尔有所想。<a id="a-MW"></a>今现在心亦无所住止。<a id="a-MX"></a>心有所生则破坏亦无所聚。<a id="a-MY"></a>亦不见有所至处。<a id="a-MZ"></a>亦不可见有所从来处。<a id="a-Ma"></a>其心者亦不青赤黄白黑。<a id="a-Mb"></a>其心者无有形不可见。<a id="a-Mc"></a>不可得持。<a id="a-Md"></a>亦不可听闻。<a id="a-Me"></a>所以者何无有声故。<a id="a-Mf"></a>亦不可得获。<a id="a-Mg"></a>亦无有伴。<a id="a-Mh"></a>譬若幻。<a id="a-Mi"></a>亦不于外见身。<a id="a-Mj"></a>于内亦无所得。<a id="a-Mk"></a>于中间无有处。<a id="a-Ml"></a>其心者亦无沾污。<a id="a-Mm"></a>亦无有恶。<a id="a-Mn"></a>亦无有疑。<a id="a-Mo"></a>其心无所作。<a id="a-Mp"></a>亦不有所作。<a id="a-Mq"></a>亦无所与。<a id="a-Mr"></a>亦无所得。<a id="a-Ms"></a>心者本净故。<a id="a-Mt"></a>亦无沾污。<a id="a-Mu"></a>亦复无净。<a id="a-Mv"></a>其心亦不在是是不是。<a id="a-Mw"></a>其心若空。<a id="a-Mx"></a>亦不可得获。<a id="a-My"></a>亦无有伴。<a id="a-Mz"></a>其智者不念是想。<a id="a-N0"></a>亦不作缚。<a id="a-N1"></a>亦不作净。<a id="a-N2"></a>不作有所见。<a id="a-N3"></a>亦不作处亦不有所止处。<a id="a-N4"></a>亦不有。<a id="a-N5"></a>而着心脱者。<a id="a-N6"></a>是故无所碍。<a id="a-N7"></a>亦不生恶处。<a id="a-N8"></a>何以故。<a id="a-N9"></a>其心法亦无所著。<a id="a-NA"></a>亦无所至凑。<a id="a-NB"></a>亦不在生死之所止。<a id="a-NC"></a>其杀母者。<a id="a-ND"></a>应时身诸毛孔一一孔。<a id="a-NE"></a>泥犁之火从其孔出。<a id="a-NF"></a>痛不可言。<a id="a-NG"></a>则自陈说。<a id="a-NH"></a>今自归怛萨阿竭。<a id="a-NI"></a>惟哀加护令得安隐。<a id="a-NJ"></a>佛则时以金手。<a id="a-NK"></a>着其人头上。<a id="a-NL"></a>应时火灭苦痛则除。<a id="a-NM"></a>便前长跪愿欲作沙门。<a id="a-NN"></a>佛言。<a id="a-NO"></a>如所欲则时以为沙门。<a id="a-NP"></a>怛萨阿竭以四谛法而说之。<a id="a-NQ"></a>应时得法眼。<a id="a-NR"></a>深入其事则得阿罗汉。<a id="a-NS"></a>便白佛言。<a id="a-NT"></a>今我欲般泥洹。<a id="a-NU"></a>佛言。<a id="a-NV"></a>如所欲飞在虚空。<a id="a-NW"></a>去地百四十丈。<a id="a-NX"></a>便于是上其身火出还自烧身。<a id="a-NY"></a>诸天亿百千人。<a id="a-NZ"></a>悉飞而来供养。<a id="a-Na"></a>舍利弗白佛。<a id="a-Nb"></a>怛萨阿竭实尊。<a id="a-Nc"></a>所以者何。<a id="a-Nd"></a>而作恶令得解脱。<a id="a-Ne"></a>谁而解者独佛。<a id="a-Nf"></a>若文殊师利及诸菩萨。<a id="a-Ng"></a>深入僧那僧涅者而知是事。<a id="a-Nh"></a>非罗汉辟支佛之所而堪知其中事。<a id="a-Ni"></a>若一切人之所行。<a id="a-Nj"></a>悉不而及逮。<a id="a-Nk"></a>佛语舍利弗。<a id="a-Nl"></a>其怛萨阿竭土者。<a id="a-Nm"></a>是菩萨之所忍。<a id="a-Nn"></a>非罗汉辟支佛地。<a id="a-No"></a>及非一切人之所行。<a id="a-Np"></a>所以者何。<a id="a-Nq"></a>若有一人所作异而当得异。<a id="a-Nr"></a>如是若曹见作罪者。<a id="a-Ns"></a>知当入泥犁。<a id="a-Nt"></a>我而令不入泥犁可至泥洹如若曹所知当有般泥洹者。<a id="a-Nu"></a>我知当入泥犁。<a id="a-Nv"></a>何以故。<a id="a-Nw"></a>若曹而不及知一切人之所行。<a id="a-Nx"></a>佛语舍利弗。<a id="a-Ny"></a>若见其杀母人而般泥洹者不。<a id="a-Nz"></a>则答言见。<a id="a-O0"></a>佛言。<a id="a-O1"></a>是人以供养五百佛尽索。<a id="a-O2"></a>从一一佛闻心法本净。<a id="a-O3"></a>何以故。<a id="a-O4"></a>今复闻是法而般泥洹。<a id="a-O5"></a>其有知深法入其微妙。<a id="a-O6"></a>欢喜踊跃其心无惧。<a id="a-O7"></a>若为恶师所误。<a id="a-O8"></a>若其心不足者。<a id="a-O9"></a>而所犯罪会当解脱。<a id="a-OA"></a>其以信心法本净。<a id="a-OB"></a>是人不堕恶道。<a id="a-OC"></a>所以者何无所碍故。<a id="a-OD"></a>文殊师利即与诸菩萨摩诃迦葉比丘僧。<a id="a-OE"></a>王阿阇世及群臣官属来到佛所。<a id="a-OF"></a>舍利弗问阿阇世。<a id="a-OG"></a>今以闻狐疑解不。<a id="a-OH"></a>则答言。<a id="a-OI"></a>以闻知。<a id="a-OJ"></a>云何闻。<a id="a-OK"></a>其说法时无所得。<a id="a-OL"></a>亦无所不得。<a id="a-OM"></a>亦无所持亦无所舍。<a id="a-ON"></a>闻是时从今以去无有沾污。<a id="a-OO"></a>时舍利弗问佛。<a id="a-OP"></a>阿阇世余罪有几所。<a id="a-OQ"></a>佛言。<a id="a-OR"></a>所闻法譬若一芥子。<a id="a-OS"></a>能尽须弥山之罪。<a id="a-OT"></a>舍利弗问佛。<a id="a-OU"></a>王阿阇世当入泥犁不。<a id="a-OV"></a>譬若忉利天子。<a id="a-OW"></a>被服名众好宝。<a id="a-OX"></a>来下到是则还处所。<a id="a-OY"></a>阿阇世者亦以衣服珍宝庄严。<a id="a-OZ"></a>譬若是天子从上来下虽入泥犁。<a id="a-Oa"></a>泥犁名宾头。<a id="a-Ob"></a>入中无有苦痛。<a id="a-Oc"></a>则为苦天子上归本处。<a id="a-Od"></a>舍利弗白佛甚善。<a id="a-Oe"></a>阿阇世所作罪而得微轻。<a id="a-Of"></a>佛谓舍利弗。<a id="a-Og"></a>汝乃知是王不。<a id="a-Oh"></a>则言不知。<a id="a-Oi"></a>是阿阇世王以供养七十三亿佛。<a id="a-Oj"></a>各从诸佛常闻深法。<a id="a-Ok"></a>其心不离阿耨多罗三耶三菩心。<a id="a-Ol"></a>佛复问舍利弗。<a id="a-Om"></a>乃见文殊师利不。<a id="a-On"></a>则言见。<a id="a-Oo"></a>是本发阿阇世。<a id="a-Op"></a>而令为阿耨多罗三耶三菩心。<a id="a-Oq"></a>尔时久远过去时。<a id="a-Or"></a>有佛号字安隐觉劫名无尘垢。<a id="a-Os"></a>用是劫中而有三亿亿人。<a id="a-Ot"></a>皆文殊师利之所劝而转法轮。<a id="a-Ou"></a>佛语舍利弗。<a id="a-Ov"></a>譬若如恒边沙等佛。<a id="a-Ow"></a>为阿阇世说法。<a id="a-Ox"></a>而不解其狐疑。<a id="a-Oy"></a>所以者何。<a id="a-Oz"></a>是文殊师利之所发意故。<a id="a-P0"></a>当从是解。<a id="a-P1"></a>世世常从文殊师利闻甚深法。<a id="a-P2"></a>佛言。<a id="a-P3"></a>菩萨本有所造作。<a id="a-P4"></a>其人必当因本所发意而得解。<a id="a-P5"></a>今阿阇世虽入泥犁。<a id="a-P6"></a>还上生天。<a id="a-P7"></a>上方去是五百四十五刹土。<a id="a-P8"></a>号字名惟位惟位(汉言为严净)。<a id="a-P9"></a>其佛号字罗陀那羁头(汉言宝好)。<a id="a-PA"></a>亦于彼当与文殊师利相得。<a id="a-PB"></a>从其刹欲会闻所说法。<a id="a-PC"></a>则当得无所从生法忍。<a id="a-PD"></a>弥勒于是作佛。<a id="a-PE"></a>阿阇世从彼刹来生是间。<a id="a-PF"></a>尔时当名阿伽佉鈚菩萨。<a id="a-PG"></a>弥勒佛从是因缘。<a id="a-PH"></a>以法教诸菩萨。<a id="a-PI"></a>所说法亦不过亦不短适平等。<a id="a-PJ"></a>尔时当说阿伽佉鈚者。<a id="a-PK"></a>以过去释迦文佛时。<a id="a-PL"></a>有王名阿阇世。<a id="a-PM"></a>用恶人言而杀其父。<a id="a-PN"></a>从文殊师利闻诸法。<a id="a-PO"></a>闻已则欢喜信忍。<a id="a-PP"></a>所作罪应时尽索。<a id="a-PQ"></a>弥勒佛说是时。<a id="a-PR"></a>八千菩萨悉得无所从生法忍。<a id="a-PS"></a>却后八阿僧祇劫。<a id="a-PT"></a>阿伽佉鈚当行菩萨道。<a id="a-PU"></a>而教化人亦当净刹土。<a id="a-PV"></a>其有人从其闻法者。<a id="a-PW"></a>若作声闻若作辟支佛若菩萨法者。<a id="a-PX"></a>皆当无瑕秽。<a id="a-PY"></a>一切无所碍。<a id="a-PZ"></a>诸人悉当明于智慧无所狐疑。<a id="a-Pa"></a>其王阿阇世过如所说八阿僧祇劫以后。<a id="a-Pb"></a>当得为佛。<a id="a-Pc"></a>其劫当名唾曰鈚陀遍(汉言者欢喜见)。<a id="a-Pd"></a>其刹土名阿迦昙(汉言者为药王)。<a id="a-Pe"></a>其病者莫不愈。<a id="a-Pf"></a>其怛萨阿竭。<a id="a-Pg"></a>当号字惟首陀惟沙耶(汉言者净其所部)。<a id="a-Ph"></a>尔时寿四小劫。<a id="a-Pi"></a>当有七十万声闻。<a id="a-Pj"></a>悉已从惠得解。<a id="a-Pk"></a>皆当知八惟务禅。<a id="a-Pl"></a>尔时当有十二亿菩萨。<a id="a-Pm"></a>一切皆入诸慧晓了沤和拘舍。<a id="a-Pn"></a>佛般泥洹以后。<a id="a-Po"></a>其法住乃至亿万岁已后乃尽。<a id="a-Pp"></a>其刹土一切人至死无狐疑者。<a id="a-Pq"></a>寿终已后不生八恶处。<a id="a-Pr"></a>所以者何。<a id="a-Ps"></a>用从佛闻深法故诸垢浊不复着。<a id="a-Pt"></a>佛语舍利弗。<a id="a-Pu"></a>人而不可轻。<a id="a-Pv"></a>所以者何。<a id="a-Pw"></a>而从轻得其罪。<a id="a-Px"></a>佛言。<a id="a-Py"></a>我知人而所作。<a id="a-Pz"></a>而余无知者。<a id="a-Q0"></a>而所趣向。<a id="a-Q1"></a>其佛者乃知之。<a id="a-Q2"></a>舍利弗从其众会言。<a id="a-Q3"></a>是事微妙快乃知是。<a id="a-Q4"></a>则言。<a id="a-Q5"></a>从今已去不敢复说。<a id="a-Q6"></a>是者罪人是者福人。<a id="a-Q7"></a>所以者何。<a id="a-Q8"></a>一切人之所行不可议故。<a id="a-Q9"></a>如佛属所说。<a id="a-QA"></a>阿阇世而得决。<a id="a-QB"></a>尔时万二千天子。<a id="a-QC"></a>皆发阿耨多罗三耶三菩心。<a id="a-QD"></a>各各同愿惟首陀净所部惟沙耶作佛时。<a id="a-QE"></a>我生其刹土。<a id="a-QF"></a>佛悉与决。<a id="a-QG"></a>其作佛时。<a id="a-QH"></a>而当往生后刹土。<a id="a-QI"></a>王阿阇世有子年八岁。<a id="a-QJ"></a>名曰栴檀师利。<a id="a-QK"></a>应时取身上珍宝解散佛上。<a id="a-QL"></a>则言以是发阿耨多罗三耶三菩心。<a id="a-QM"></a>若惟首陀惟沙耶而作佛时。<a id="a-QN"></a>我愿为遮迦越罗。<a id="a-QO"></a>其佛般泥洹以后。<a id="a-QP"></a>我愿承其后作佛。<a id="a-QQ"></a>所散宝物悉化作七宝交露纵广正等。<a id="a-QR"></a>中有床坐具足若干之宝。<a id="a-QS"></a>其綩綖幨亦复如是。<a id="a-QT"></a>佛坐其床上。<a id="a-QU"></a>应时佛笑。<a id="a-QV"></a>无央数色光明。<a id="a-QW"></a>而从口出遍于十方。<a id="a-QX"></a>还绕身三匝从顶上而入。<a id="a-QY"></a>阿难从坐起白佛。<a id="a-QZ"></a>怛萨阿竭不妄笑。<a id="a-Qa"></a>当有意。<a id="a-Qb"></a>阿难叹佛其智慧甚尊。<a id="a-Qc"></a>无所挂碍。<a id="a-Qd"></a>悉知一切人心之所行随其所欲。<a id="a-Qe"></a>教照令各得所。<a id="a-Qf"></a>天上天下而独特尊。<a id="a-Qg"></a>所因缘笑故唯愿欲闻。<a id="a-Qh"></a>若十方一切人悉在前住。<a id="a-Qi"></a>一一人问亿百千那术事。<a id="a-Qj"></a>悉则发遣而无留难。<a id="a-Qk"></a>属之所笑唯闻其说。<a id="a-Ql"></a>已过去当来今现在。<a id="a-Qm"></a>佛悉而具足。<a id="a-Qn"></a>无所挂碍。<a id="a-Qo"></a>属之所笑惟决其疑。<a id="a-Qp"></a>其光明悉逾于日月。<a id="a-Qq"></a>过于释梵。<a id="a-Qr"></a>坏诸遮迦和山。<a id="a-Qs"></a>令一切悉见其光明。<a id="a-Qt"></a>见其光明者。<a id="a-Qu"></a>人则无所复着。<a id="a-Qv"></a>所以者何。<a id="a-Qw"></a>佛以无瑕秽故。<a id="a-Qx"></a>属之所笑惟愿发遣。</p>
  <p id="aQy">佛告阿难。<a id="a-Qz"></a>是栴檀师利者。<a id="a-R0"></a>已供养我。<a id="a-R1"></a>而发阿耨多罗三耶三菩心。<a id="a-R2"></a>稍稍而至。<a id="a-R3"></a>惟首陀惟沙耶作佛时。<a id="a-R4"></a>而生彼刹。<a id="a-R5"></a>当作遮迦越罗。<a id="a-R6"></a>举家室仆从。<a id="a-R7"></a>当供养其佛比丘僧。<a id="a-R8"></a>至竟无有已。<a id="a-R9"></a>其佛般泥洹已是儿当习其后。<a id="a-RA"></a>便于遮迦越罗寿尽。<a id="a-RB"></a>当至兜术天上。<a id="a-RC"></a>从上竟寿而下。<a id="a-RD"></a>当生彼佛刹而自成佛。<a id="a-RE"></a>号字栴檀羁尊。<a id="a-RF"></a>所有一切如前佛无异。<a id="a-RG"></a>其寿适等。<a id="a-RH"></a>诸声闻菩萨亦复适等。<a id="a-RI"></a>其从阿阇世所诸余菩萨悉皆言。<a id="a-RJ"></a>若文殊师利在所方面。<a id="a-RK"></a>亦复如佛无有空时。<a id="a-RL"></a>所以者何。<a id="a-RM"></a>有所作为与佛无异。<a id="a-RN"></a>其有菩萨。<a id="a-RO"></a>为文殊师利所教者。<a id="a-RP"></a>无所复异。<a id="a-RQ"></a>何以故。<a id="a-RR"></a>无复生于恶处者。<a id="a-RS"></a>不畏众魔。<a id="a-RT"></a>亦不畏罪。<a id="a-RU"></a>不有所沾污。<a id="a-RV"></a>若城郭郡国县邑丘聚。<a id="a-RW"></a>若有学其法者。<a id="a-RX"></a>若有持是经讽诵读者。<a id="a-RY"></a>若书者。<a id="a-RZ"></a>见是辈人。<a id="a-Ra"></a>当如见佛无有异。<a id="a-Rb"></a>在所方面而闻法。<a id="a-Rc"></a>则当念则是佛处。<a id="a-Rd"></a>佛谓诸菩萨。<a id="a-Re"></a>审如若之所言。<a id="a-Rf"></a>所以者何。<a id="a-Rg"></a>已过去无央数阿僧祇劫。<a id="a-Rh"></a>有佛号字提和竭。<a id="a-Ri"></a>则与我决当为阿耨多罗三耶三菩心。<a id="a-Rj"></a>而成为佛。<a id="a-Rk"></a>我以发布地。<a id="a-Rl"></a>令怛萨阿竭而蹈之。<a id="a-Rm"></a>正于是处而得决言。<a id="a-Rn"></a>汝过阿僧祇劫后。<a id="a-Ro"></a>而当为佛。<a id="a-Rp"></a>号字释迦文。<a id="a-Rq"></a>时提和竭佛谓诸比丘僧。<a id="a-Rr"></a>是所受决处。<a id="a-Rs"></a>不当以足蹈其地。<a id="a-Rt"></a>所以者何。<a id="a-Ru"></a>是则极尊神处。<a id="a-Rv"></a>诸天人民一切当共事是处。<a id="a-Rw"></a>谁有于是而起塔者。<a id="a-Rx"></a>应时八十亿天皆念言。<a id="a-Ry"></a>我而起之。<a id="a-Rz"></a>有迦罗越。<a id="a-S0"></a>名颰陀调。<a id="a-S1"></a>则白言。<a id="a-S2"></a>我欲于是起塔。<a id="a-S3"></a>则时便作七宝塔。<a id="a-S4"></a>严庄甚好。<a id="a-S5"></a>事已讫竟。<a id="a-S6"></a>至提和竭所白言。<a id="a-S7"></a>所作塔以成。<a id="a-S8"></a>闻怛萨阿竭其福如何。<a id="a-S9"></a>提和竭言。<a id="a-SA"></a>若菩萨在所处得法忍。<a id="a-SB"></a>圆如车轮。<a id="a-SC"></a>而起作塔。<a id="a-SD"></a>下行尽地际。<a id="a-SE"></a>诸天鬼神一切当已其土供养。<a id="a-SF"></a>当如舍利无异。<a id="a-SG"></a>如是菩萨所授决得法忍处。<a id="a-SH"></a>圆如车轮。<a id="a-SI"></a>满中七宝。<a id="a-SJ"></a>上至三十三天。<a id="a-SK"></a>持施与佛。<a id="a-SL"></a>有作是塔者。<a id="a-SM"></a>其福出是上。<a id="a-SN"></a>其佛言。<a id="a-SO"></a>如我授摩纳决。<a id="a-SP"></a>而后当作释迦文佛。<a id="a-SQ"></a>汝作是塔。<a id="a-SR"></a>因是功德。<a id="a-SS"></a>当从释迦文佛授决。<a id="a-ST"></a>却后阿僧祇劫亦当成佛。<a id="a-SU"></a>佛语众会者。<a id="a-SV"></a>乃知时迦罗越颰陀调不。<a id="a-SW"></a>诸会者不及。<a id="a-SX"></a>佛即言。<a id="a-SY"></a>今在会中迦罗越子。<a id="a-SZ"></a>名曰作罗一耶阇。<a id="a-Sa"></a>是应时怛萨阿竭。<a id="a-Sb"></a>而与决言。<a id="a-Sc"></a>汝当作佛号字须陀扇(汉言者名曰决见)。<a id="a-Sd"></a>佛复言。<a id="a-Se"></a>若比丘比丘尼。<a id="a-Sf"></a>优婆塞优婆夷。<a id="a-Sg"></a>而书是经若讽诵读。<a id="a-Sh"></a>为一切人说解其法处。<a id="a-Si"></a>圆如车轮。<a id="a-Sj"></a>尘等下尽地际。<a id="a-Sk"></a>上至三十三天。<a id="a-Sl"></a>其智者取中一尘而供养之。<a id="a-Sm"></a>所以者何。<a id="a-Sn"></a>菩萨从是法而得忍故。<a id="a-So"></a>佛言。<a id="a-Sp"></a>若男子女人。<a id="a-Sq"></a>以七宝满三千大千佛刹土。<a id="a-Sr"></a>日三反持是施与。<a id="a-Ss"></a>但专念是。<a id="a-St"></a>其所复作。<a id="a-Su"></a>如是百劫千劫。<a id="a-Sv"></a>若复至百千劫。<a id="a-Sw"></a>其有讽诵读阿阇世品者。<a id="a-Sx"></a>若恭若事若讽诵。<a id="a-Sy"></a>为一切说。<a id="a-Sz"></a>而解其中慧。<a id="a-T0"></a>其心信向无有异。<a id="a-T1"></a>是福出彼所作施与功德上。<a id="a-T2"></a>若男子女人。<a id="a-T3"></a>于百劫而持净戒。<a id="a-T4"></a>卒闻是法信乐喜之。<a id="a-T5"></a>其福出彼净戒功德上。<a id="a-T6"></a>虽为人所挝捶骂詈百劫亦不起意。<a id="a-T7"></a>是为忍辱。<a id="a-T8"></a>其闻是法信向于中作忍。<a id="a-T9"></a>出彼忍辱上。<a id="a-TA"></a>于百劫而精进。<a id="a-TB"></a>恭事一切人。<a id="a-TC"></a>亦不以为勤苦。<a id="a-TD"></a>不惜身命。<a id="a-TE"></a>其闻是法信。<a id="a-TF"></a>而为一切人解其中事。<a id="a-TG"></a>其福出彼精进上。<a id="a-TH"></a>其身于百劫守禅。<a id="a-TI"></a>不如以是法而教一切人。<a id="a-TJ"></a>其功德出彼守禅上。<a id="a-TK"></a>若有百劫而行智慧。<a id="a-TL"></a>闻是法解心本清净。<a id="a-TM"></a>其功德出彼上。<a id="a-TN"></a>诸菩萨皆白佛。<a id="a-TO"></a>吾等悉当奉行。<a id="a-TP"></a>所至到诸佛刹。<a id="a-TQ"></a>当以法而化人佛语诸菩萨。<a id="a-TR"></a>汝所至奉行法教。<a id="a-TS"></a>一切所作如佛无异。<a id="a-TT"></a>所以者何。<a id="a-TU"></a>是法悉解佛事故。<a id="a-TV"></a>一切诸会菩萨悉以花供养。<a id="a-TW"></a>散怛萨阿竭上。<a id="a-TX"></a>遍三千大千刹土。<a id="a-TY"></a>诸菩萨各自说。<a id="a-TZ"></a>是法实尊。<a id="a-Ta"></a>其释迦文佛之所说。<a id="a-Tb"></a>当久在阎浮利地而与明。<a id="a-Tc"></a>文殊师利者常当久住。<a id="a-Td"></a>所以者何。<a id="a-Te"></a>常当从闻深沙之法。<a id="a-Tf"></a>诸菩萨言。<a id="a-Tg"></a>推身未而报其恩。<a id="a-Th"></a>佛言。<a id="a-Ti"></a>若男子女人从人闻是法。<a id="a-Tj"></a>亦不以身报其恩。<a id="a-Tk"></a>欲见怛萨阿竭者。<a id="a-Tl"></a>视其男子女人所闻法处。<a id="a-Tm"></a>当供养如佛。<a id="a-Tn"></a>其有信于是法者。<a id="a-To"></a>视其人当如见佛。<a id="a-Tp"></a>诸菩萨从座起。<a id="a-Tq"></a>为释迦文佛作礼。<a id="a-Tr"></a>于是恍惚而不见。<a id="a-Ts"></a>各各还其刹土。<a id="a-Tt"></a>以是法自于处所。<a id="a-Tu"></a>为一切具足解说是慧。<a id="a-Tv"></a>其闻是法者无央数人。<a id="a-Tw"></a>悉发阿耨多罗三耶三菩心。<a id="a-Tx"></a>佛语弥勒菩萨。<a id="a-Ty"></a>持是法当讽诵读。<a id="a-Tz"></a>当为一切广说其事。<a id="a-U0"></a>当加哀天上天下及一切。<a id="a-U1"></a>弥勒菩萨白佛。<a id="a-U2"></a>我以从过去诸佛所。<a id="a-U3"></a>已闻是法。<a id="a-U4"></a>持讽诵读已。<a id="a-U5"></a>今复还闻是法。<a id="a-U6"></a>今亦当广为一切说法。<a id="a-U7"></a>虽怛萨阿竭般泥洹已后。<a id="a-U8"></a>我在兜术天上。<a id="a-U9"></a>若男子女人欲学是法我劝助护之。<a id="a-UA"></a>后末世法一切欲尽时。<a id="a-UB"></a>其有闻其处所有是经。<a id="a-UC"></a>当知我之所护。<a id="a-UD"></a>若有魔中道而欲坏败。<a id="a-UE"></a>我当护之令不得其便。<a id="a-UF"></a>佛语释提桓因。<a id="a-UG"></a>当持是法讽诵读决诸狐疑。<a id="a-UH"></a>若阿须伦兴师起兵。<a id="a-UI"></a>欲觉击天帝。<a id="a-UJ"></a>当念是经。<a id="a-UK"></a>应时得胜其兵即却。<a id="a-UL"></a>佛复言。<a id="a-UM"></a>若有郡国县邑丘聚其奉事是经皆当往护。<a id="a-UN"></a>其遭县官者。<a id="a-UO"></a>若入县官者。<a id="a-UP"></a>当念是经。<a id="a-UQ"></a>行贼中当念是经。<a id="a-UR"></a>若为贼所拘击当念是经。<a id="a-US"></a>若在旷野当念是经。<a id="a-UT"></a>若见怨家若与怨家相得当念是经。<a id="a-UU"></a>其有至心于是法者。<a id="a-UV"></a>无而得其便。<a id="a-UW"></a>佛语阿难。<a id="a-UX"></a>持是法讽诵读。<a id="a-UY"></a>当为一切说解其法。<a id="a-UZ"></a>若有男子女人。<a id="a-Ua"></a>从若闻是法便无狐疑。<a id="a-Ub"></a>诸狐疑索尽则不复为罪所覆。<a id="a-Uc"></a>亦不为生死之所覆。<a id="a-Ud"></a>亦不中道离法之所覆。<a id="a-Ue"></a>一切其有作邪道者则为不行。<a id="a-Uf"></a>终不与魔事而相当值。<a id="a-Ug"></a>所以者何。<a id="a-Uh"></a>用闻是法故。<a id="a-Ui"></a>其已作逆恶者闻是法信乐喜则已无逆恶。<a id="a-Uj"></a>亦不受逆之罪。<a id="a-Uk"></a>摩诃迦葉白佛。<a id="a-Ul"></a>我证知是法属文殊师利。<a id="a-Um"></a>于阿阇世所食时说是法。<a id="a-Un"></a>解作逆恶之事。<a id="a-Uo"></a>应时得欢喜信忍。<a id="a-Up"></a>悉为解狐疑。<a id="a-Uq"></a>我今说之。<a id="a-Ur"></a>其有犯逆者。<a id="a-Us"></a>从是法忍悉得解脱。<a id="a-Ut"></a>亦当如阿阇世。<a id="a-Uu"></a>应时摩诃迦葉复言。<a id="a-Uv"></a>一切人本悉净。<a id="a-Uw"></a>而自作反是我所非我所。<a id="a-Ux"></a>亦不而自知其本净。<a id="a-Uy"></a>悉以晓了本净者。<a id="a-Uz"></a>所作罪则解脱无有而知如阿阇世者。<a id="a-V0"></a>是以一切愚人。<a id="a-V1"></a>所作反还自杀身。<a id="a-V2"></a>便因是而得勤苦便入泥犁。<a id="a-V3"></a>摩诃迦葉言。<a id="a-V4"></a>其奉事信乐是法。<a id="a-V5"></a>吾等证之不复堕恶道。<a id="a-V6"></a>佛言。<a id="a-V7"></a>如汝之所说。<a id="a-V8"></a>一切诸佛菩萨心无瑕秽。<a id="a-V9"></a>阿难复白佛。<a id="a-VA"></a>惟怛萨阿竭。<a id="a-VB"></a>令后世人见是法。<a id="a-VC"></a>怛萨阿竭应时从身之相放光明。<a id="a-VD"></a>照无央数佛刹。<a id="a-VE"></a>诸垣墙树木皆有音声。<a id="a-VF"></a>其法当尔。<a id="a-VG"></a>所以者何。<a id="a-VH"></a>若劫尽火起。<a id="a-VI"></a>其当闻者会是法。<a id="a-VJ"></a>若当闻是法。<a id="a-VK"></a>虽在于海中会还得闻是法。<a id="a-VL"></a>佛语阿难。<a id="a-VM"></a>如垣墙树木之所闻声。<a id="a-VN"></a>审如其言。<a id="a-VO"></a>其已作功德者。<a id="a-VP"></a>已作摩诃衍者。<a id="a-VQ"></a>后世皆还得闻是法。<a id="a-VR"></a>说是经时。<a id="a-VS"></a>诸天及人九万六千悉得须陀洹道。<a id="a-VT"></a>七万八千人悉发阿耨多罗三耶三菩心。<a id="a-VU"></a>二千菩萨得无所从生法乐忍。<a id="a-VV"></a>八千人皆得阿罗汉道。<a id="a-VW"></a>是三千大千刹六反震动。<a id="a-VX"></a>众冥悉开辟而悉明。<a id="a-VY"></a>诸欲天子诸色天子。<a id="a-VZ"></a>以若干伎乐而供养之。<a id="a-Va"></a>皆以天华天香共散之言。<a id="a-Vb"></a>所谓法轮。<a id="a-Vc"></a>闻是法者已为逮法轮转。<a id="a-Vd"></a>诸外道者闻是法即而自知。<a id="a-Ve"></a>是故因为伏是者则菩萨印。<a id="a-Vf"></a>其得是印者乃到佛树下。<a id="a-Vg"></a>佛说是经。<a id="a-Vh"></a>王阿阇世诸菩萨。<a id="a-Vi"></a>文殊师利是为本。<a id="a-Vj"></a>诸声闻舍利弗摩诃目揵连阿难等是其本。<a id="a-Vk"></a>诸天揵陀罗一切人。<a id="a-Vl"></a>闻佛所说。<a id="a-Vm"></a>前已头面作礼而去。</p>
 </body>
</html>