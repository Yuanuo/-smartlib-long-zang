<!DOCTYPE html>
<html>
<head>
  <meta charset="utf-8"/>
  <meta name="author" content="真谛/梁"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>无上依经卷下</title>
</head>
<body>
  <h1 class="head">无上依经卷下</h1>
  <h2>如来功德品第四</h2>
  <p>佛告阿难。有百八十不共之法。此是如来胜妙功德。一者三十二相。二者八十种好。三者六十八法。何者三十二相。菩萨修四因缘。一持戒。二禅定。三者忍辱。四者舍财及诸烦恼。修此四因坚固不动。以此业缘得二种相。一者足下平满。所履践地悉皆平夷。称菩萨脚无有坑陷。二者行步平整无有斜戾。若菩萨种种供养父母师长。种种给济苦难众生。去来往反勤行此事。以此业缘得足下轮相。毂辋成就千辐庄严。若菩萨不逼恼他不行窃盗。见他所爱不生贪夺。不自矜高除却憍慢。于师尊长起迎问讯侍立瞻奉合掌恭敬。以此业缘得二种相。一者手指纤长佣直没节。二者其身方大端政庄严。具前三种业因缘故。得足跟长。行前三业更修四摄利益他事。以此业缘手足十指悉皆网密。犹如鹅王。若菩萨于师父母扶持侍养。自手涂傅苏油膏药。按摩洗浴衣饴瞻视。得手足柔软润泽细滑。掌色赤好如红莲花。若菩萨修诸善法心无厌惓。增长上上得足踝佣满。若菩萨修学正法为他演说。往来宣化不生疲极。以是业缘得鹿王[跳-兆+专]。若菩萨未得之法勤求欲知。已得之法利他转化。三种恶业断塞不起。六尘恶法不染身心。于身病者施其汤药。于心病者为作良医。以此业缘得身端直。若菩萨见怖畏者为作救护。于贫裸者施与衣食。恒怀惭愧遮恶不起。以此业缘得阴马藏。若菩萨护身口意恒令清净。受施知足用亦知量。施病者药施贫者财。若有众生不平等业。乃至受用亦不平等。劝其修行平等之事。以此业缘得身方满。从横量等如尼拘类树。若菩萨方便巧修诸胜善法。无中下品恒令增上。以此业缘得身毛上靡右旋宛转。若菩萨自性利根多思惟义。亲近智者值善知识。于尊长处洒扫清净。于尊长身洗持按摩。于支提处除去粪秽。客尘烦恼不令污心。以此业缘得一孔一毛皮肤细滑不受尘水。若菩萨衣服饮食车乘卧具诸庄严物欢喜施与心无悔吝。以此业缘得身金色圆光一丈。若菩萨软美饮食广施无限。令多众生悉得饱足。以此业缘得七处满。若菩萨见善众生欲兴善法。同其正业为其尊导。安立善中除断恶事。以此业缘得师子臆。若菩萨于众生中为利益事修四正勤。如师子王心无所畏。以此业缘得二种相。一者两肩平整两腋下满。二者两臂圆直如象王鼻立过于膝。若菩萨离两舌业。于怨憎中作和合语。行四摄法摄取众生。思惟深义修平等慈。以此业缘得二种相。一者口四十齿齐密不疏白犹珂雪。二者得四牙相如月初生。若菩萨见诸众生有所须欲。称心施与若财若法。以此业缘得二种相。一者师子颐二者颈圆净。若菩萨守护众生如视一子。多生信心慈念无量。广施医药无秽浊心。以此业缘得二种相。一者咽喉具足千脉。以受美味津液流润。二者身钩锁骨如那罗延。若菩萨自行十善教他修行。见修行者欢喜赞叹。大悲无量怜愍众生。发弘誓心摄受正法。以此业缘得二种相。一者有郁尼沙顶骨涌起自然成髻。二者舌广薄长如莲华叶。若菩萨恒说实语爱语美语。敷演正法不使颠倒。以此业缘得梵音声如迦陵频伽。妙响深远如天鼓振。若菩萨起慈敬心观诸世间如父如母。不起三毒视诸众生。以此业缘得二种相。一者眼睑青好如优钵罗华。二者眼睫绀焰犹如牛王。若菩萨见善众生修三学法。称赞其美不起毁呰。见有谤者遮制守护。以此业缘得白毫相。当于眉间右旋上靡。复次阿难。菩萨修行四种正业。得三十二相。一者决定无杂。二者谛观微密。三者常修无间。四者不颠倒行。第一业缘得足下平满。第二业缘得九种相。一者足下轮相。二者足踝佣满。三者手足十指网密。四者皮肤细软。五者得七处满。六者两肩平整两腋下满。七者臂佣圆。八者舌广长。九者师子臆。第三业缘得五种相。一者指纤长。二者脚跟长。三者身端不曲。四者横竖量等。五者颈圆净。第四业缘得诸余相。</p>
  <p>复次阿难。若十方一切众生俱行十善。如此功德更百倍增长。以此业缘。惟得菩萨一毛之相入一切毛。功德更百倍增。然后能得菩萨一好入一切好。功德更百倍增。然后能得菩萨一相入一切相功德。离白毫相离郁尼沙。如是功德更增百倍得白毫相。又增百倍得郁尼沙相。入郁尼沙功德千倍增长。得如来商珂不共之法相好所摄。因此相好。如来一声遍满十方无量世界。阿难。是三十二相有三因缘不可思议。一者时节不可思议。修行数满三阿僧祇劫。二者心乐不可思议。为安乐利益一切众生故。三者品类不可思议。修一切善离一切恶。是种类无穷故。是故如来身具相好不可思议。</p>
  <p>阿难。何者如来八十种好。一者无见顶。二者顶骨无颏。三者额广平正。四者眉高而长。形如初月绀琉璃色。五者广长眼。六者鼻高圆直孔不现。七者耳广厚长轮埵成就。八者身坚实如那罗延。九者身分不可坏。十者身节坚密。十一者身一时回如象王。十二者身柔软。十三者身不曲。十四者身常少。十五者身润泽。十六者身自持不逶迤。十七者身分满足。十八者识满足。十九者容仪备足。二十者威神远振。二十一者一切处不背他。二十二者住处安无能动者。二十三者面部如量不大不长。二十四者广姝。二十五者面净如满月。二十六者面具足满。二十七者正容貌不坏色。二十八者仪容如师子。二十九者进止如象王。三十者行法如鹅王。三十一者头如摩陀那果。三十二者足趺厚四指。行时印文现。三十三者爪如赤铜色高薄圆润。三十四者膝骨坚著圆好。三十五者指文庄严。三十六者脉理深。三十七者手文明直。三十八者手文长。三十九者手文不断。四十者手足如意。四十一者手足赤白如莲华色。四十二者孔门相具。四十三者步无广狭。四十四者腰圆大。四十五者腹不现。四十六者齐文如盘蛇右转圆深。四十七者毛色青红如孔雀项。四十八者毛洁净。四十九者毛右旋。五十者口出无上香。身毛皆香气。五十一者唇色赤润如频婆果。五十二者舌色赤。五十三者舌形薄。五十四者一切乐观。五十五者随众生意和悦与语。五十六者于一切处无非善语。五十七者先与语。五十八者随众音声不过不减。五十九者随众语言而为说法。六十者说法不著。六十一者等视众生。六十二者先见后作。六十三者发一音报众声。六十四者次第有因缘说法。六十五者一切众生眼不能尽观相。六十六者观无厌足。六十七者一切声分具足。六十八者善事显现。六十九者刚强众生见即调善。怖畏众生便得安乐。七十者音声明净。七十一者身不倾动。七十二者身分大。七十三者其身长。七十四者身不染著。七十五者遍身光各一丈。七十六者光照身而行。七十七者其身净洁。七十八者发螺不乱其发长好。发色光润犹妙青珠。七十九者手足满。八十者手足有德相。阿难。是名如来八十种好庄严佛身。</p>
  <p>阿难。如来有十力。何者为十。一者处非处智力。二者随业智力。三者定类智力。四者根品智力。五者欲乐智力。六者性类智力。七者至一切处智力。八者宿生智力。九者死生智力。十者漏尽智力。因此智力。如来显说最大胜处。转于无上清净梵轮。于大众中正师子吼。</p>
  <p>阿难。如来有四种无畏。一一切智无畏。二漏尽无畏。三说障道无畏。四说尽苦道无畏。阿难。如来有三种念处。一者正行正念。二者邪行正念。三者杂行正念。阿难。如来又有大悲之法。阿难。如来有十八不共法。一身无过。二口无过。三意无过。四无不定心。五无异相执。六无非知舍。七无欲乐无减失。八无正精进无减失。九无念无减失。十无智无减失。十一解脱无减。十二解脱知见无减。十三身随智慧行。十四口随智慧行。十五意随智慧行。十六穷过去智圆满。十七穷现在智圆满。十八穷未来智圆满。阿难。如来独得如意自在捷疾神通。如来独得无有边际变化神通。如来独得无量无尽圣神通处。如来独得心自在法。如来独得自在无边知他心通。如来独得自在无阂天耳神通。如来独得知无色界众生种别。如来独得通达圣众般涅槃后。如来独得智慧明了有不定答。如来独得大波罗蜜善能答问。如来独得分别说法无有过失。如来独得开化众生无有空过。如来独得第一导首。如来独得不可害灭。如来独得金刚三昧。如来独得一切诸法非色非心心不相应如来至知。如来独得无阂解脱。如来独得三不护法。如来独得断灭习气。如来独得一切种智。如来独得金刚聚身。如来独得未曾作意一切事成。如来独得一切诸相与处相应明净具足。如来独得所授记莂无有不定。如来独得于胜负心佛不许可不得见佛。如来独得转一切种胜妙法轮。如来独得荷负众生能舍重担。如来独得入般涅槃复更起心。如来独得修因圆满无余。如来独得至果圆满无余。如来独得利益他事圆满无余。如来独得辩才无尽。如来独得说一切法悉皆如理。阿难。如来功德略说有六种。一者具足。二者无垢。三者不动。四者无阂。五者利他。六者自在巧能。阿难。云何如来为功德不可思议。一切如来恒河沙劫无边功德。在于惑地及于净地。相摄相应未曾相离。无垢无净不可思议。</p>
  <h2>如来事品第五</h2>
  <p>阿难。如来事有十八。如来无比最妙最上无有及者。令诸众生起奇特心恭敬供养。此第一事。因三十二相八十种好而得成就。如来如理通达因果。若沙门婆罗门。说无因果说不平等因果之法。我即制伏令堕负处。此第二事。因是处非处智力得成。如来知见自业自受。无有自作他受果者。若沙门婆罗门。邪说邪教度业度受。便能制伏令堕负处。此第三事。因业类智力得成。如来教化显三种轮。一者神通轮。二者记心轮。三者示教轮。训导弟子以成圣众。若沙门婆罗门。有胜负心说违逆法对治正典。便能制伏令堕负处。此第四事。因禅定智力得成。如来了达上中下根如理为说。令其下种成熟解脱。此第五事。因根种智力得成。如来知见三品众生。邪正欲乐如实见已。拔断恶欲增长善欲。此第六事。因欲乐智力得成。如来观知众生三种。一者粗。二者中。三者妙。令此三人如理得入种种法门。此第七事。因性界智力得成。如来明见出离道法得解脱果。障阂道法得生死果。令灭障阂道修出离道。此第八事。因至一切处智力得成。如来明了见宿命事说过去事。为令众生起厌畏心。若执常见沙门婆罗门。便能制伏令堕负处。此第九事。因宿生智力得成。如来明见一切众生死此生彼如理受记。若执断见沙门婆罗门。便能制伏令堕负处。此第十事。因生死智力得成。如来自知解脱通达无阂。若增上慢沙门婆罗门。未得罗汉谓言已得。即能制伏令堕负处。此第十一事。因漏尽智力得成。如来为利益事最上善巧。若有人问如来十力。如实答难除决彼疑。能立自正说。能破他邪说。此第十二事。因四无畏得成。如来正教。有能修者。有不修者。亦修不修者。如来于此三人无染浊心。此第十三事。因三念处得成如来佛眼昼夜恒观一切众生在胜负处救护济拔。此第十四事。因大悲得成。如来如说而行能行能说。此第十五事。因三不护法得成。如来于诸众生为利益事。悉皆圆满无有损减。此第十六事。因念无忘失得成。如来四威仪中。随从于理无有失误。此第十七事。因灭除习气得成。如来观三种法。一者行法得利。二者行法减损。三者行法亦利亦损。离余二法。如来宣说得利益行。此第十八事。因一切种智及诸不共法得成。阿难。如是等如来事。汝应知。</p>
  <p>阿难。云何如来为事不可思议。阿难。诸如来事无数无量世间众生不能觉知。虽依语言不能显现。不可示人令他悟解。一切佛土处无所阂。一切如来随顺平等。过于意境无分别相。犹如虚空无有分别。与法界相称故。诸善男子。是故佛说如来之事不可思议。行遍一切处。一切处无失。随行三世处。不灭三宝性。如来住是事中。如来身相不舍虚空性。一切佛土显现自身。如来言说非音声性。同其类音而说正法。如来不取心为境界。诸众生心根性欲乐皆悉通达。阿难。是名如来为事不可思议。佛说此经已。是此大会中七万五千菩萨摩诃萨即得证见圆满法身。复有七万五千菩萨摩诃萨即得大乘妙光三昧。复有七万五千菩萨摩诃萨于一切法得无生忍。无数阿僧祇众生于无上菩提起不退心。无量阿僧祇众生远尘离垢得法眼净。复有无量众生得增上果。</p>
  <h2>赞叹品第六</h2>
  <p>尔时。阿难于众会中闻佛说已。欢喜踊跃得未曾有。从坐而起偏袒右肩。右膝著地顶礼佛足。恭敬合掌瞻仰尊颜以清净心。说偈赞叹。</p>
  <p class="l-js-7c">于诸三世众生中　　如来最尊无譬类</p>
  <p class="l-js-7c">于人法处无等等　　是故平等等一切</p>
  <p class="l-js-7c">所应伏灭悉永除　　所应知法悉通达</p>
  <p class="l-js-7c">为智为胜极第一　　惟佛世尊更非余</p>
  <p class="l-js-7c">有力不怖是实语　　如来有力无畏故</p>
  <p class="l-js-7c">世尊大能不损他　　即是难思希有事</p>
  <p class="l-js-7c">善巧方便化众生　　非是险恶心迷醉</p>
  <p class="l-js-7c">众生邪慢自矜高　　世尊折伏令除舍</p>
  <p class="l-js-7c">若人有力能胜他　　谓是世间成口过</p>
  <p class="l-js-7c">若指如来最极尊　　此语至真无虚失</p>
  <p class="l-js-7c">若人依理正问难　　无有能使如来屈</p>
  <p class="l-js-7c">如来难伏无阙短　　将导众生至乐处</p>
  <p class="l-js-7c">四种清净无过失　　此四清净故不护</p>
  <p class="l-js-7c">具足四辩无穷说　　法味充溢饱众生</p>
  <p class="l-js-7c">一切法处智无阙　　一切念处无减失</p>
  <p class="l-js-7c">于诸众生等大悲　　于诸世法心不染</p>
  <p class="l-js-7c">通达一切根欲性　　已度一切教化法</p>
  <p class="l-js-7c">烦恼品品差别类　　敷演种种对治门</p>
  <p class="l-js-7c">世尊说法最第一　　凡夫值佛不开解</p>
  <p class="l-js-7c">无明惑闇所覆盖　　是等极难不可度</p>
  <p class="l-js-7c">世尊名闻令渴仰　　见佛令人喜无穷</p>
  <p class="l-js-7c">佛语能使心清净　　大师正教脱生死</p>
  <p class="l-js-7c">叹佛能除不吉祥　　忆佛令心恒喜乐</p>
  <p class="l-js-7c">觅佛即生大般若　　解佛便得成种智</p>
  <p class="l-js-7c">如来因戒净无垢　　如来因定意澄清</p>
  <p class="l-js-7c">如来因智不可动　　如来法海满甘露</p>
  <p class="l-js-7c">众生惛睡佛独悟　　遍视众生根性欲</p>
  <p class="l-js-7c">众生放逸如来不　　一切众生平等视</p>
  <p class="l-js-7c">破结贼法佛已说　　魔王幻化佛已除</p>
  <p class="l-js-7c">已示生死是过失　　已明彼方无畏处</p>
  <p class="l-js-7c">若法可度令他得　　犹如世尊行大悲</p>
  <p class="l-js-7c">提婆达多为最上　　一切众生施菩提</p>
  <p class="l-js-7c">我今不能见正行　　修此持报世尊恩</p>
  <p class="l-js-7c">若人已到无余灭　　此人犹未报佛恩</p>
  <p class="l-js-7c">若人能行佛正行　　是人唯修自利法</p>
  <p class="l-js-7c">世尊疲极为众生　　无上深恩云何报</p>
  <p class="l-js-7c">世尊宣说真自法　　令人自行教化他</p>
  <p class="l-js-7c">若使如来不出世　　惟有苦受逼其身</p>
  <p class="l-js-7c">一切世间惟恶道　　但闻叫唤大音声</p>
  <p class="l-js-7c">六道受苦悉无异　　皆因烦恼所缠裹</p>
  <p class="l-js-7c">世尊为解众生结　　久受大悲之系缚</p>
  <p class="l-js-7c">世尊无上大福田　　能依佛行正行者</p>
  <p class="l-js-7c">如我不见善宝穷　　若行恶行亦如是</p>
  <p class="l-js-7c">于佛若起悠悠心　　此等众生堕负地</p>
  <p class="l-js-7c">忽于世尊起怨诤　　永处黑闇复何疑</p>
  <p class="l-js-7c">犹如大师识自身　　相似大师亦能识</p>
  <p class="l-js-7c">余人不能如此识　　我今遍礼十方尊</p>
  <p class="l-js-7c">一切功德智力等　　世尊示现及法身</p>
  <p class="l-js-7c">大悲欲使众生识　　是故我今头面礼</p>
  <p class="l-js-7c">妙色好香视无厌　　众相圆满超诸色</p>
  <p class="l-js-7c">三时开敷甚可爱　　如是佛华我顶礼</p>
  <p class="l-js-7c">世尊善识无上处　　一切险难皆出离</p>
  <p class="l-js-7c">无迹无聚无虚假　　我今顶礼两足尊</p>
  <p class="l-js-7c">世尊洗濯诸垢污　　住于正法功德水</p>
  <p class="l-js-7c">从本已来内外净　　我今顶礼真净身</p>
  <p class="l-js-7c">世尊善法自具足　　常能为众作益厚</p>
  <p class="l-js-7c">广雨甘露饱众生　　我今顶礼能利他</p>
  <p class="l-js-7c">世间所敬最胜人　　此人犹故恭敬佛</p>
  <p class="l-js-7c">众恶断尽善圆满　　我今顶礼最胜尊</p>
  <p class="l-js-7c">无一方便不修学　　为愍众生欲拔济</p>
  <p class="l-js-7c">令度生死险难陷　　我今顶礼世归依</p>
  <p class="l-js-7c">顶礼无喻妙色身　　顶礼能说甘露法</p>
  <p class="l-js-7c">顶礼清净离垢智　　顶礼一切功德林</p>
  <h2>付嘱品第七</h2>
  <p>佛告阿难。汝可受持此正法门。尔时阿难长跪白佛。我今从佛闻此深法。得未曾有顶戴奉持。世尊。当何名此经云何受持。佛言。阿难。此经名无上依。亦名未曾有。亦名摄善法。亦名清净行。亦名行究竟。阿难。有十种法受持此经。何等为十。一者书写。二者供养。三者传流。四者谛听。五者自读。六者忆持。七者广说。八者自诵。九者思惟。十者修行。阿难。此十种法能持此经。真功德聚无量无尽。阿难。譬如如意珠王所在之处。一切众宝悉皆出现。持此经人亦复如是。一切善法皆悉得成。阿难。譬如一切树林药草。悉依于地而得生长。善法亦尔。皆因此经而得增长。阿难。譬如一切善法已生现生当生是不放逸之所摄持。不放逸行最为第一。若经说声闻法。若经说缘觉法。若经说菩萨法。此经所摄最为第一。阿难。譬如转轮圣王。若王在世七宝常随。此经亦尔。若住于世佛宝法宝僧宝种性相续不绝。阿难。汝可展转广为比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人等。演说此经。何以故。欲令一切诸众生类于如来处种善根故。佛说此经已阿难及大会菩萨摩诃萨。帝释梵众护世天等。闻佛所说希有法门。欢喜踊跃信受奉行。</p>
</body></html>