<!doctype html>
<html id="z3IBTdgLM" data-ver="1179">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">金光明最胜王经卷第二</h1>
  <h2 id="a2">分别三身品第三</h2>
  <p id="a3">尔时，<a id="a-4"></a>虚空藏菩萨摩诃萨，<a id="a-5"></a>在大众中，<a id="a-6"></a>从座而起，<a id="a-7"></a>偏袒右肩，<a id="a-8"></a>右膝著地，<a id="a-9"></a>合掌恭敬，<a id="a-A"></a>顶礼佛足，<a id="a-B"></a>以上微妙金宝之华，<a id="a-C"></a>宝幢幡盖，<a id="a-D"></a>而为供养，<a id="a-E"></a>白佛言：<a id="a-F"></a>“世尊，<a id="a-G"></a>云何菩萨摩诃萨，<a id="a-H"></a>于诸如来甚深秘密，<a id="a-I"></a>如法修行？<a id="a-J"></a>”</p>
  <p id="aK">佛言：<a id="a-L"></a>“善男子，<a id="a-M"></a>谛听！<a id="a-N"></a>谛听！<a id="a-O"></a>善思念之。<a id="a-P"></a>吾当为汝分别解说。</p>
  <p id="aQ">“善男子，<a id="a-R"></a>一切如来有三种身。<a id="a-S"></a>云何为三？<a id="a-T"></a>一者、<a id="a-U"></a>化身，<a id="a-V"></a>二者、<a id="a-W"></a>应身，<a id="a-X"></a>三者、<a id="a-Y"></a>法身。<a id="a-Z"></a>如是三身具足，<a id="a-a"></a>摄受阿耨多罗三藐三菩提。<a id="a-b"></a>若正了知，<a id="a-c"></a>速出生死。<a id="a-d"></a>云何菩萨了知化身？<a id="a-e"></a>善男子，<a id="a-f"></a>如来昔在修行地中，<a id="a-g"></a>为一切众生修种种法；<a id="a-h"></a>如是修习至修行满，<a id="a-i"></a>修行力故得大自在，<a id="a-j"></a>自在力故，<a id="a-k"></a>随众生意、<a id="a-l"></a>随众生行、<a id="a-m"></a>随众生界，<a id="a-n"></a>悉皆了别，<a id="a-o"></a>不待时、<a id="a-p"></a>不过时，<a id="a-q"></a>处相应、<a id="a-r"></a>时相应、<a id="a-s"></a>行相应、<a id="a-t"></a>说法相应，<a id="a-u"></a>现种种身，<a id="a-v"></a>是名化身。<a id="a-w"></a>善男子，<a id="a-x"></a>云何菩萨了知应身？<a id="a-y"></a>谓诸如来，<a id="a-z"></a>为诸菩萨得通达故，<a id="a-10"></a>说于真谛。<a id="a-11"></a>为令解了生死、<a id="a-12"></a>涅槃是一味故，<a id="a-13"></a>为除身见众生怖畏欢喜故，<a id="a-14"></a>为无边佛法而作本故，<a id="a-15"></a>如实相应如如、<a id="a-16"></a>如如智，<a id="a-17"></a>本愿力故，<a id="a-18"></a>是身得现，<a id="a-19"></a>具三十二相、<a id="a-1A"></a>八十种好、<a id="a-1B"></a>项背圆光，<a id="a-1C"></a>是名应身。<a id="a-1D"></a>善男子，<a id="a-1E"></a>云何菩萨摩诃萨了知法身？<a id="a-1F"></a>为除诸烦恼等障，<a id="a-1G"></a>为具诸善法故，<a id="a-1H"></a>唯有如如、<a id="a-1I"></a>如如智，<a id="a-1J"></a>是名法身。<a id="a-1K"></a>前二种身，<a id="a-1L"></a>是假名有；<a id="a-1M"></a>此第三身，<a id="a-1N"></a>是真实有，<a id="a-1O"></a>为前二身而作根本。<a id="a-1P"></a>何以故？<a id="a-1Q"></a>离法如如，<a id="a-1R"></a>离无分别智，<a id="a-1S"></a>一切诸佛无有别法。<a id="a-1T"></a>一切诸佛智慧具足，<a id="a-1U"></a>一切烦恼究竟灭尽，<a id="a-1V"></a>得清净佛地，<a id="a-1W"></a>是故法如如、<a id="a-1X"></a>如如智，<a id="a-1Y"></a>摄一切佛法。</p>
  <p id="a1Z">“复次，<a id="a-1a"></a>善男子，<a id="a-1b"></a>一切诸佛利益自他，<a id="a-1c"></a>至于究竟。<a id="a-1d"></a>自利益者，<a id="a-1e"></a>是法如如；<a id="a-1f"></a>利益他者，<a id="a-1g"></a>是如如智。<a id="a-1h"></a>能于自他利益之事而得自在，<a id="a-1i"></a>成就种种无边用故；<a id="a-1j"></a>是故分别一切佛法，<a id="a-1k"></a>有无量无边种种差别。<a id="a-1l"></a>善男子，<a id="a-1m"></a>譬如依止妄想思惟说种种烦恼，<a id="a-1n"></a>说种种业用、<a id="a-1o"></a>种种果报；<a id="a-1p"></a>如是依法如如，<a id="a-1q"></a>依如如智，<a id="a-1r"></a>说种种佛法，<a id="a-1s"></a>说种种独觉法，<a id="a-1t"></a>说种种声闻法。<a id="a-1u"></a>依法如如，<a id="a-1v"></a>依如如智，<a id="a-1w"></a>一切佛法自在成就，<a id="a-1x"></a>是为第一不可思议。<a id="a-1y"></a>譬如画空作庄严具，<a id="a-1z"></a>是难思议；<a id="a-20"></a>如是依法如如，<a id="a-21"></a>依如如智，<a id="a-22"></a>成就佛法亦难思议。</p>
  <p id="a23">“善男子，<a id="a-24"></a>云何法如如、<a id="a-25"></a>如如智，<a id="a-26"></a>二无分别，<a id="a-27"></a>而得自在事业成就？<a id="a-28"></a>善男子，<a id="a-29"></a>譬如如来入于涅槃，<a id="a-2A"></a>愿自在故，<a id="a-2B"></a>种种事业皆得成就；<a id="a-2C"></a>法如如、<a id="a-2D"></a>如如智，<a id="a-2E"></a>自在事成，<a id="a-2F"></a>亦复如是。<a id="a-2G"></a>复次，<a id="a-2H"></a>菩萨摩诃萨入无心定，<a id="a-2I"></a>依前愿力，<a id="a-2J"></a>从禅定起作众事业；<a id="a-2K"></a>如是二法，<a id="a-2L"></a>无有分别，<a id="a-2M"></a>自在事成。<a id="a-2N"></a>善男子，<a id="a-2O"></a>譬如日月无有分别，<a id="a-2P"></a>亦如水镜无有分别，<a id="a-2Q"></a>光明亦无分别，<a id="a-2R"></a>三种和合得有影生；<a id="a-2S"></a>如是法如如、<a id="a-2T"></a>如如智，<a id="a-2U"></a>亦无分别，<a id="a-2V"></a>以愿自在故，<a id="a-2W"></a>众生有感现应化身，<a id="a-2X"></a>如日月影和合出现。<a id="a-2Y"></a>复次，<a id="a-2Z"></a>善男子，<a id="a-2a"></a>譬如无量无边水镜依于光故，<a id="a-2b"></a>空影得现种种异相，<a id="a-2c"></a>空者即是无相。<a id="a-2d"></a>善男子，<a id="a-2e"></a>如是受化诸弟子等是法身影，<a id="a-2f"></a>以愿力故，<a id="a-2g"></a>于二种身现种种相，<a id="a-2h"></a>于法身地无有异相。</p>
  <p id="a2i">“善男子，<a id="a-2j"></a>依此二身，<a id="a-2k"></a>一切诸佛说有余涅槃；<a id="a-2l"></a>依此法身，<a id="a-2m"></a>说无余涅槃。<a id="a-2n"></a>何以故？<a id="a-2o"></a>一切余法究竟尽故。<a id="a-2p"></a>依此三身，<a id="a-2q"></a>一切诸佛说无住处涅槃，<a id="a-2r"></a>为二身故不住涅槃；<a id="a-2s"></a>离于法身，<a id="a-2t"></a>无有别佛。<a id="a-2u"></a>何故二身不住涅槃？<a id="a-2v"></a>二身假名不实，<a id="a-2w"></a>念念生灭不定住故，<a id="a-2x"></a>数数出现以不定故，<a id="a-2y"></a>法身不尔，<a id="a-2z"></a>是故二身不住涅槃。<a id="a-30"></a>法身不二，<a id="a-31"></a>是故不住涅槃，<a id="a-32"></a>故依三身说无住涅槃。</p>
  <p id="a33">“善男子，<a id="a-34"></a>一切凡夫为三相故，<a id="a-35"></a>有缚有障，<a id="a-36"></a>远离三身，<a id="a-37"></a>不至三身。<a id="a-38"></a>何者为三？<a id="a-39"></a>一者、<a id="a-3A"></a>遍计所执相，<a id="a-3B"></a>二者、<a id="a-3C"></a>依他起相，<a id="a-3D"></a>三者、<a id="a-3E"></a>成就相。<a id="a-3F"></a>如是诸相不能解故，<a id="a-3G"></a>不能灭故，<a id="a-3H"></a>不能净故，<a id="a-3I"></a>是故不得至于三身。<a id="a-3J"></a>如是三相，<a id="a-3K"></a>能解、<a id="a-3L"></a>能灭、<a id="a-3M"></a>能净故，<a id="a-3N"></a>是故诸佛具足三身。<a id="a-3O"></a>善男子，<a id="a-3P"></a>诸凡夫人未能除遣此三心故，<a id="a-3Q"></a>远离三身，<a id="a-3R"></a>不能得至。<a id="a-3S"></a>何者为三？<a id="a-3T"></a>一者、<a id="a-3U"></a>起事心，<a id="a-3V"></a>二者、<a id="a-3W"></a>依根本心，<a id="a-3X"></a>三者、<a id="a-3Y"></a>根本心。<a id="a-3Z"></a>依诸伏道，<a id="a-3a"></a>起事心尽；<a id="a-3b"></a>依法断道，<a id="a-3c"></a>依根本心尽；<a id="a-3d"></a>依最胜道，<a id="a-3e"></a>根本心尽。<a id="a-3f"></a>起事心灭故，<a id="a-3g"></a>得现化身；<a id="a-3h"></a>依根本心灭故，<a id="a-3i"></a>得显应身；<a id="a-3j"></a>根本心灭故，<a id="a-3k"></a>得至法身，<a id="a-3l"></a>是故一切如来具足三身。</p>
  <p id="a3m">“善男子，<a id="a-3n"></a>一切诸佛于第一身，<a id="a-3o"></a>与诸佛同事；<a id="a-3p"></a>于第二身，<a id="a-3q"></a>与诸佛同意；<a id="a-3r"></a>于第三身，<a id="a-3s"></a>与诸佛同体。<a id="a-3t"></a>善男子，<a id="a-3u"></a>是初佛身，<a id="a-3v"></a>随众生意，<a id="a-3w"></a>有多种故现种种相，<a id="a-3x"></a>是故说多；<a id="a-3y"></a>第二佛身，<a id="a-3z"></a>弟子一意故现一相，<a id="a-40"></a>是故说一；<a id="a-41"></a>第三佛身，<a id="a-42"></a>过一切种相，<a id="a-43"></a>非执相境界，<a id="a-44"></a>是故说名不一不二。<a id="a-45"></a>善男子，<a id="a-46"></a>是第一身，<a id="a-47"></a>依于应身得显现故；<a id="a-48"></a>是第二身，<a id="a-49"></a>依于法身得显现故；<a id="a-4A"></a>是法身者，<a id="a-4B"></a>是真实有，<a id="a-4C"></a>无依处故。</p>
  <p id="a4D">“善男子，<a id="a-4E"></a>如是三身，<a id="a-4F"></a>以有义故而说于常，<a id="a-4G"></a>以有义故说于无常。<a id="a-4H"></a>化身者，<a id="a-4I"></a>恒转法轮处处随缘，<a id="a-4J"></a>方便相续不断绝故，<a id="a-4K"></a>是故说常；<a id="a-4L"></a>非是本故具足大用，<a id="a-4M"></a>不显现故说为无常。<a id="a-4N"></a>应身者，<a id="a-4O"></a>从无始来相续不断，<a id="a-4P"></a>一切诸佛不共之法能摄持故，<a id="a-4Q"></a>众生无尽，<a id="a-4R"></a>用亦无尽，<a id="a-4S"></a>是故说常；<a id="a-4T"></a>非是本故，<a id="a-4U"></a>以具足用不显现故，<a id="a-4V"></a>说为无常。<a id="a-4W"></a>法身者，<a id="a-4X"></a>非是行法，<a id="a-4Y"></a>无有异相，<a id="a-4Z"></a>是根本故犹如虚空，<a id="a-4a"></a>是故说常。<a id="a-4b"></a>善男子，<a id="a-4c"></a>离无分别智，<a id="a-4d"></a>更无胜智；<a id="a-4e"></a>离法如如，<a id="a-4f"></a>无胜境界。<a id="a-4g"></a>是法如如，<a id="a-4h"></a>是慧如如，<a id="a-4i"></a>是二种如如，<a id="a-4j"></a>如如不一不异。<a id="a-4k"></a>是故法身，<a id="a-4l"></a>慧清净故，<a id="a-4m"></a>灭清净故，<a id="a-4n"></a>是二清净，<a id="a-4o"></a>是故法身具足清净。</p>
  <p id="a4p">“复次，<a id="a-4q"></a>善男子，<a id="a-4r"></a>分别三身有四种异：<a id="a-4s"></a>有化身非应身，<a id="a-4t"></a>有应身非化身，<a id="a-4u"></a>有化身亦应身，<a id="a-4v"></a>有非化身亦非应身。<a id="a-4w"></a>何者化身非应身？<a id="a-4x"></a>谓诸如来般涅槃后，<a id="a-4y"></a>以愿自在故，<a id="a-4z"></a>随缘利益，<a id="a-50"></a>是名化身。<a id="a-51"></a>何者应身非化身？<a id="a-52"></a>是地前身。<a id="a-53"></a>何者化身亦应身？<a id="a-54"></a>谓住有余涅槃之身。<a id="a-55"></a>何者非化身非应身？<a id="a-56"></a>谓是法身。<a id="a-57"></a>善男子，<a id="a-58"></a>是法身者，<a id="a-59"></a>二无所有所显现故。<a id="a-5A"></a>何者名为二无所有？<a id="a-5B"></a>于此法身相及相处，<a id="a-5C"></a>二皆是无，<a id="a-5D"></a>非有非无，<a id="a-5E"></a>非一非异，<a id="a-5F"></a>非数非非数，<a id="a-5G"></a>非明非暗。<a id="a-5H"></a>如是如如智，<a id="a-5I"></a>不见相及相处，<a id="a-5J"></a>不见非有非无，<a id="a-5K"></a>不见非一非异，<a id="a-5L"></a>不见非数非非数，<a id="a-5M"></a>不见非明非暗。<a id="a-5N"></a>是故当知，<a id="a-5O"></a>境界清净，<a id="a-5P"></a>智慧清净，<a id="a-5Q"></a>不可分别，<a id="a-5R"></a>无有中间，<a id="a-5S"></a>为灭道本故，<a id="a-5T"></a>于此法身，<a id="a-5U"></a>能显如来种种事业。</p>
  <p id="a5V">“善男子，<a id="a-5W"></a>是身因缘境界处所果，<a id="a-5X"></a>依于本难思议故。<a id="a-5Y"></a>若了此义，<a id="a-5Z"></a>是身即是大乘，<a id="a-5a"></a>是如来性，<a id="a-5b"></a>是如来藏。<a id="a-5c"></a>依于此身，<a id="a-5d"></a>得发初心、<a id="a-5e"></a>修行地心，<a id="a-5f"></a>而得显现不退地心，<a id="a-5g"></a>亦皆得现一生补处心，<a id="a-5h"></a>金刚之心、<a id="a-5i"></a>如来之心而悉显现，<a id="a-5j"></a>无量无边如来妙法皆悉显现。<a id="a-5k"></a>依此法身，<a id="a-5l"></a>不可思议摩诃三昧而得显现。<a id="a-5m"></a>依此法身，<a id="a-5n"></a>得现一切大智。<a id="a-5o"></a>是故二身，<a id="a-5p"></a>依于三昧，<a id="a-5q"></a>依于智慧，<a id="a-5r"></a>而得显现。<a id="a-5s"></a>如此法身，<a id="a-5t"></a>依于自体说常说我，<a id="a-5u"></a>依大三昧故说于乐，<a id="a-5v"></a>依于大智故说清净，<a id="a-5w"></a>是故如来常住自在安乐清净。<a id="a-5x"></a>依大三昧，<a id="a-5y"></a>一切禅定首楞严等，<a id="a-5z"></a>一切念处大法念等，<a id="a-60"></a>大慈大悲一切陀罗尼、<a id="a-61"></a>一切神通、<a id="a-62"></a>一切自在、<a id="a-63"></a>一切法平等摄受，<a id="a-64"></a>如是佛法悉皆出现。<a id="a-65"></a>依此大智，<a id="a-66"></a>十力、<a id="a-67"></a>四无所畏、<a id="a-68"></a>四无碍辩、<a id="a-69"></a>一百八十不共之法、<a id="a-6A"></a>一切希有不可思议法，<a id="a-6B"></a>悉皆显现。<a id="a-6C"></a>譬如依如意宝珠，<a id="a-6D"></a>无量无边种种珍宝悉皆得现；<a id="a-6E"></a>如是依大三昧宝，<a id="a-6F"></a>依大智慧宝，<a id="a-6G"></a>能出种种无量无边诸佛妙法。</p>
  <p id="a6H">“善男子，<a id="a-6I"></a>如是法身三昧智慧，<a id="a-6J"></a>过一切相，<a id="a-6K"></a>不著于相，<a id="a-6L"></a>不可分别，<a id="a-6M"></a>非常非断，<a id="a-6N"></a>是名中道。<a id="a-6O"></a>虽有分别，<a id="a-6P"></a>体无分别；<a id="a-6Q"></a>虽有三数，<a id="a-6R"></a>而无三体。<a id="a-6S"></a>不增不减，<a id="a-6T"></a>犹如梦幻，<a id="a-6U"></a>亦无所执，<a id="a-6V"></a>亦无能执。<a id="a-6W"></a>法体如如，<a id="a-6X"></a>是解脱处，<a id="a-6Y"></a>过死王境，<a id="a-6Z"></a>越生死暗，<a id="a-6a"></a>一切众生不能修行所不能至，<a id="a-6b"></a>一切诸佛菩萨之所住处。<a id="a-6c"></a>善男子，<a id="a-6d"></a>譬如有人愿欲得金，<a id="a-6e"></a>处处求觅，<a id="a-6f"></a>遂得金矿；<a id="a-6g"></a>既得矿已，<a id="a-6h"></a>即便碎之，<a id="a-6i"></a>择取精者炉中销炼，<a id="a-6j"></a>得清净金，<a id="a-6k"></a>随意回转，<a id="a-6l"></a>作诸镮钏种种严具，<a id="a-6m"></a>虽有诸用，<a id="a-6n"></a>金性不改。</p>
  <p id="a6o">“复次，<a id="a-6p"></a>善男子，<a id="a-6q"></a>若善男子、<a id="a-6r"></a>善女人求胜解脱，<a id="a-6s"></a>修行世善，<a id="a-6t"></a>得见如来及弟子众，<a id="a-6u"></a>得亲近已，<a id="a-6v"></a>白佛言：<a id="a-6w"></a>‘世尊，<a id="a-6x"></a>何者为善？<a id="a-6y"></a>何者不善？<a id="a-6z"></a>何者正修得清净行？<a id="a-70"></a>’诸佛如来及弟子众，<a id="a-71"></a>见彼问时，<a id="a-72"></a>如是思惟：<a id="a-73"></a>‘是善男子、<a id="a-74"></a>善女人，<a id="a-75"></a>欲求清净，<a id="a-76"></a>欲听正法。<a id="a-77"></a>’即便为说，<a id="a-78"></a>令其开悟。<a id="a-79"></a>彼既闻已，<a id="a-7A"></a>正念忆持，<a id="a-7B"></a>发心修行得精进力，<a id="a-7C"></a>除懒惰障灭一切罪，<a id="a-7D"></a>于诸学处离不尊重，<a id="a-7E"></a>息掉悔心，<a id="a-7F"></a>入于初地；<a id="a-7G"></a>依初地心，<a id="a-7H"></a>除利有情障，<a id="a-7I"></a>得入二地；<a id="a-7J"></a>于此地中，<a id="a-7K"></a>除不逼恼障，<a id="a-7L"></a>入于三地；<a id="a-7M"></a>于此地中，<a id="a-7N"></a>除心软净障，<a id="a-7O"></a>入于四地；<a id="a-7P"></a>于此地中，<a id="a-7Q"></a>除善方便障，<a id="a-7R"></a>入于五地；<a id="a-7S"></a>于此地中，<a id="a-7T"></a>除见真俗障，<a id="a-7U"></a>入于六地；<a id="a-7V"></a>于此地中，<a id="a-7W"></a>除见行相障，<a id="a-7X"></a>入于七地；<a id="a-7Y"></a>于此地中，<a id="a-7Z"></a>除不见灭相障，<a id="a-7a"></a>入于八地；<a id="a-7b"></a>于此地中，<a id="a-7c"></a>除不见生相障，<a id="a-7d"></a>入于九地；<a id="a-7e"></a>于此地中，<a id="a-7f"></a>除六通障，<a id="a-7g"></a>入于十地；<a id="a-7h"></a>于此地中，<a id="a-7i"></a>除所知障，<a id="a-7j"></a>除根本心，<a id="a-7k"></a>入如来地。</p>
  <p id="a7l">“如来地者，<a id="a-7m"></a>由三净故名极清净。<a id="a-7n"></a>云何为三？<a id="a-7o"></a>一者、<a id="a-7p"></a>烦恼净，<a id="a-7q"></a>二者、<a id="a-7r"></a>苦净，<a id="a-7s"></a>三者、<a id="a-7t"></a>相净。<a id="a-7u"></a>譬如真金，<a id="a-7v"></a>镕销治炼，<a id="a-7w"></a>既烧打已无复尘垢，<a id="a-7x"></a>为显金性本清净故，<a id="a-7y"></a>金体清净，<a id="a-7z"></a>非谓无金。<a id="a-80"></a>譬如浊水，<a id="a-81"></a>澄渟清净，<a id="a-82"></a>无复滓秽，<a id="a-83"></a>为显水性本清净故，<a id="a-84"></a>非谓无水。<a id="a-85"></a>如是法身，<a id="a-86"></a>与烦恼杂，<a id="a-87"></a>苦集除已无复余习，<a id="a-88"></a>为显佛性本清净故，<a id="a-89"></a>非谓无体。<a id="a-8A"></a>譬如虚空，<a id="a-8B"></a>烟云尘雾之所障蔽，<a id="a-8C"></a>若除屏已是空界净，<a id="a-8D"></a>非谓无空。<a id="a-8E"></a>如是法身，<a id="a-8F"></a>一切众苦悉皆尽故，<a id="a-8G"></a>说为清净，<a id="a-8H"></a>非谓无体。<a id="a-8I"></a>譬如有人于睡梦中，<a id="a-8J"></a>见大河水漂泛其身，<a id="a-8K"></a>运手动足，<a id="a-8L"></a>截流而渡得至彼岸；<a id="a-8M"></a>由彼身心不懈退故，<a id="a-8N"></a>从梦觉已，<a id="a-8O"></a>不见有水彼此岸别，<a id="a-8P"></a>非谓无心。<a id="a-8Q"></a>生死妄想既灭尽已，<a id="a-8R"></a>是觉清净，<a id="a-8S"></a>非谓无觉。<a id="a-8T"></a>如是法界，<a id="a-8U"></a>一切妄想不复生故，<a id="a-8V"></a>说为清净，<a id="a-8W"></a>非是诸佛无其实体。</p>
  <p id="a8X">“复次，<a id="a-8Y"></a>善男子，<a id="a-8Z"></a>是法身者，<a id="a-8a"></a>惑障清净，<a id="a-8b"></a>能现应身；<a id="a-8c"></a>业障清净，<a id="a-8d"></a>能现化身；<a id="a-8e"></a>智障清净，<a id="a-8f"></a>能现法身。<a id="a-8g"></a>譬如依空出电，<a id="a-8h"></a>依电出光；<a id="a-8i"></a>如是依法身故能现应身，<a id="a-8j"></a>依应身故能现化身。<a id="a-8k"></a>由性净故能现法身，<a id="a-8l"></a>智慧清净能现应身，<a id="a-8m"></a>三昧清净能现化身。<a id="a-8n"></a>此三清净是法如如、<a id="a-8o"></a>不异如如、<a id="a-8p"></a>一味如如、<a id="a-8q"></a>解脱如如、<a id="a-8r"></a>究竟如如，<a id="a-8s"></a>是故诸佛体无有异。<a id="a-8t"></a>善男子，<a id="a-8u"></a>若有善男子、<a id="a-8v"></a>善女人，<a id="a-8w"></a>说于如来是我大师，<a id="a-8x"></a>若作如是决定信者，<a id="a-8y"></a>此人即应深心解了如来之身无有别异。</p>
  <p id="a8z">“善男子，<a id="a-90"></a>以是义故，<a id="a-91"></a>于诸境界不正思惟悉皆除断，<a id="a-92"></a>即知彼法无有二相，<a id="a-93"></a>亦无分别。<a id="a-94"></a>圣所修行，<a id="a-95"></a>如如于彼无有二相，<a id="a-96"></a>正修行故；<a id="a-97"></a>如是，<a id="a-98"></a>如是，<a id="a-99"></a>一切诸障悉皆除灭，<a id="a-9A"></a>如如一切障灭；<a id="a-9B"></a>如是，<a id="a-9C"></a>如是，<a id="a-9D"></a>法如如、<a id="a-9E"></a>如如智得最清净，<a id="a-9F"></a>如如法界正智清净；<a id="a-9G"></a>如是，<a id="a-9H"></a>如是，<a id="a-9I"></a>一切自在具足摄受皆得成就，<a id="a-9J"></a>一切诸障悉皆除灭；<a id="a-9K"></a>一切诸障得清净故，<a id="a-9L"></a>是名真如正智真实之相。<a id="a-9M"></a>如是见者是名圣见，<a id="a-9N"></a>是则名为真实见佛。<a id="a-9O"></a>何以故？<a id="a-9P"></a>如实得见法真如故。<a id="a-9Q"></a>是故诸佛悉能普见一切如来。<a id="a-9R"></a>何以故？<a id="a-9S"></a>声闻、<a id="a-9T"></a>独觉已出三界，<a id="a-9U"></a>求真实境不能知见。<a id="a-9V"></a>如是圣人所不知见，<a id="a-9W"></a>一切凡夫皆生疑惑，<a id="a-9X"></a>颠倒分别不能得度，<a id="a-9Y"></a>如兔浮海必不能过。<a id="a-9Z"></a>所以者何？<a id="a-9a"></a>力微劣故，<a id="a-9b"></a>凡夫之人亦复如是，<a id="a-9c"></a>不能通达法如如故。<a id="a-9d"></a>然诸如来无分别心，<a id="a-9e"></a>于一切法得大自在，<a id="a-9f"></a>具足清净深智慧故，<a id="a-9g"></a>是自境界不共他故。<a id="a-9h"></a>是故诸佛如来，<a id="a-9i"></a>于无量无边阿僧祇劫，<a id="a-9j"></a>不惜身命，<a id="a-9k"></a>难行苦行，<a id="a-9l"></a>方得此身最上无比，<a id="a-9m"></a>不可思议过言说境，<a id="a-9n"></a>是妙寂静离诸怖畏。</p>
  <p id="a9o">“善男子，<a id="a-9p"></a>如是知见法真如者，<a id="a-9q"></a>无生老死，<a id="a-9r"></a>寿命无限，<a id="a-9s"></a>无有睡眠，<a id="a-9t"></a>亦无饥渴，<a id="a-9u"></a>心常在定无有散动。<a id="a-9v"></a>若于如来起诤论心，<a id="a-9w"></a>是则不能见于如来。<a id="a-9x"></a>诸佛所说皆能利益，<a id="a-9y"></a>有听闻者无不解脱，<a id="a-9z"></a>诸恶禽兽、<a id="a-A0"></a>恶人、<a id="a-A1"></a>恶鬼不相逢值，<a id="a-A2"></a>由闻法故果报无尽。<a id="a-A3"></a>然诸如来无无记事，<a id="a-A4"></a>一切境界无欲知心，<a id="a-A5"></a>生死、<a id="a-A6"></a>涅槃无有异想，<a id="a-A7"></a>如来所记无不决定。<a id="a-A8"></a>诸佛如来四威仪中，<a id="a-A9"></a>无非智摄，<a id="a-AA"></a>一切诸法无有不为，<a id="a-AB"></a>慈悲所摄，<a id="a-AC"></a>无有不为利益安乐诸众生者。</p>
  <p id="aAD">“善男子，<a id="a-AE"></a>若有善男子、<a id="a-AF"></a>善女人，<a id="a-AG"></a>于此《金光明经》听闻信解，<a id="a-AH"></a>不随地狱、<a id="a-AI"></a>饿鬼、<a id="a-AJ"></a>傍生、<a id="a-AK"></a>阿苏罗道，<a id="a-AL"></a>常处人天不生下贱，<a id="a-AM"></a>恒得亲近诸佛如来听受正法，<a id="a-AN"></a>常生诸佛清净国土。<a id="a-AO"></a>所以者何？<a id="a-AP"></a>由得闻此甚深法故。<a id="a-AQ"></a>是善男子、<a id="a-AR"></a>善女人，<a id="a-AS"></a>则为如来已知已记，<a id="a-AT"></a>当得不退阿耨多罗三藐三菩提。<a id="a-AU"></a>若善男子、<a id="a-AV"></a>善女人，<a id="a-AW"></a>于此甚深微妙之法一经耳者，<a id="a-AX"></a>当知是人不谤如来、<a id="a-AY"></a>不毁正法、<a id="a-AZ"></a>不轻圣众。<a id="a-Aa"></a>一切众生未种善根令得种故，<a id="a-Ab"></a>已种善根令增长成熟故。<a id="a-Ac"></a>一切世界所有众生，<a id="a-Ad"></a>皆劝修行六波罗蜜多。<a id="a-Ae"></a>”</p>
  <p id="aAf">尔时，<a id="a-Ag"></a>虚空藏菩萨、<a id="a-Ah"></a>梵释四王、<a id="a-Ai"></a>诸天众等，<a id="a-Aj"></a>即从座起，<a id="a-Ak"></a>偏袒右肩，<a id="a-Al"></a>合掌恭敬，<a id="a-Am"></a>顶礼佛足，<a id="a-An"></a>白佛言：<a id="a-Ao"></a>“世尊，<a id="a-Ap"></a>若所在处，<a id="a-Aq"></a>讲说如是《金光明王》微妙经典，<a id="a-Ar"></a>于其国土有四种利益。<a id="a-As"></a>何者为四？<a id="a-At"></a>一者、<a id="a-Au"></a>国王军众强盛无诸怨敌，<a id="a-Av"></a>离于疾病，<a id="a-Aw"></a>寿命延长，<a id="a-Ax"></a>吉祥安乐，<a id="a-Ay"></a>正法兴显；<a id="a-Az"></a>二者、<a id="a-B0"></a>中宫妃后、<a id="a-B1"></a>王子诸臣和悦无诤，<a id="a-B2"></a>离于谄佞，<a id="a-B3"></a>王所爱重；<a id="a-B4"></a>三者、<a id="a-B5"></a>沙门、<a id="a-B6"></a>婆罗门及诸国人修行正法，<a id="a-B7"></a>无病安乐，<a id="a-B8"></a>无枉死者，<a id="a-B9"></a>于诸福田悉皆修立；<a id="a-BA"></a>四者、<a id="a-BB"></a>于三时中四大调适，<a id="a-BC"></a>常为诸天增加守护，<a id="a-BD"></a>慈悲平等无伤害心，<a id="a-BE"></a>令诸众生归敬三宝，<a id="a-BF"></a>皆愿修习菩提之行。<a id="a-BG"></a>是为四种利益之事。<a id="a-BH"></a>世尊，<a id="a-BI"></a>我等亦常为弘经故，<a id="a-BJ"></a>随逐如是持经之人，<a id="a-BK"></a>所在住处为作利益。<a id="a-BL"></a>”</p>
  <p id="aBM">佛言：<a id="a-BN"></a>“善哉！<a id="a-BO"></a>善哉！<a id="a-BP"></a>善男子，<a id="a-BQ"></a>如是，<a id="a-BR"></a>如是，<a id="a-BS"></a>汝等应当勤心流布此妙经王，<a id="a-BT"></a>则令正法久住于世。<a id="a-BU"></a>”</p>
  <p data-pb></p>
  <h2 id="aBV">梦见忏悔品第四</h2>
  <p id="aBW">尔时，<a id="a-BX"></a>妙幢菩萨亲于佛前，<a id="a-BY"></a>闻妙法已，<a id="a-BZ"></a>欢喜踊跃，<a id="a-Ba"></a>一心思惟，<a id="a-Bb"></a>还至本处。<a id="a-Bc"></a>于夜梦中，<a id="a-Bd"></a>见大金鼓，<a id="a-Be"></a>光明晃曜犹如日轮。<a id="a-Bf"></a>于此光中，<a id="a-Bg"></a>得见十方无量诸佛，<a id="a-Bh"></a>于宝树下坐琉璃座，<a id="a-Bi"></a>无量百千大众围绕而为说法。<a id="a-Bj"></a>见一婆罗门，<a id="a-Bk"></a>桴击金鼓，<a id="a-Bl"></a>出大音声，<a id="a-Bm"></a>声中演说微妙伽他明忏悔法。<a id="a-Bn"></a>妙幢闻已，<a id="a-Bo"></a>皆悉忆持，<a id="a-Bp"></a>系念而住。<a id="a-Bq"></a>至天晓已，<a id="a-Br"></a>与无量百千大众围绕，<a id="a-Bs"></a>持诸供具出王舍城，<a id="a-Bt"></a>诣鹫峰山，<a id="a-Bu"></a>至世尊所，<a id="a-Bv"></a>礼佛足已，<a id="a-Bw"></a>布设香华，<a id="a-Bx"></a>右绕三匝，<a id="a-By"></a>退坐一面，<a id="a-Bz"></a>合掌恭敬，<a id="a-C0"></a>瞻仰尊颜，<a id="a-C1"></a>白佛言：<a id="a-C2"></a>“世尊，<a id="a-C3"></a>我于梦中，<a id="a-C4"></a>见婆罗门以手执桴，<a id="a-C5"></a>击妙金鼓，<a id="a-C6"></a>出大音声，<a id="a-C7"></a>声中演说微妙伽他明忏悔法，<a id="a-C8"></a>我皆忆持。<a id="a-C9"></a>唯愿世尊，<a id="a-CA"></a>降大慈悲，<a id="a-CB"></a>听我所说。<a id="a-CC"></a>”</p>
  <p id="aCD">即于佛前，<a id="a-CE"></a>而说颂曰：</p>
  <p id="aCF">“我于昨夜中，<a id="a-CG"></a>　梦见大金鼓，</p>
  <p id="aCH">其形极姝妙，<a id="a-CI"></a>　周遍有金光，</p>
  <p id="aCJ">犹如盛日轮，<a id="a-CK"></a>　光明皆普曜，</p>
  <p id="aCL">充满十方界。<a id="a-CM"></a>　咸见于诸佛，</p>
  <p id="aCN">在于宝树下，<a id="a-CO"></a>　各处琉璃座，</p>
  <p id="aCP">无量百千众，<a id="a-CQ"></a>　恭敬而围绕。</p>
  <p id="aCR">有一婆罗门，<a id="a-CS"></a>　以杖击金鼓，</p>
  <p id="aCT">于其鼓声内，<a id="a-CU"></a>　说此妙伽他。</p>
  <p id="aCV">“金光明鼓出妙声，<a id="a-CW"></a>　遍至三千大千界，</p>
  <p id="aCX">能灭三塗极重罪，<a id="a-CY"></a>　及以人中诸苦厄。</p>
  <p id="aCZ">由此金鼓声威力，<a id="a-Ca"></a>　永灭一切烦恼障，</p>
  <p id="aCb">断除怖畏令安隐，<a id="a-Cc"></a>　譬如自在牟尼尊。</p>
  <p id="aCd">佛于生死大海中，<a id="a-Ce"></a>　积行修成一切智，</p>
  <p id="aCf">能令众生觉品具，<a id="a-Cg"></a>　究竟咸归功德海。</p>
  <p id="aCh">由此金鼓出妙声，<a id="a-Ci"></a>　普令闻者获梵响，</p>
  <p id="aCj">证得无上菩提果，<a id="a-Ck"></a>　常转清净妙法轮，</p>
  <p id="aCl">住寿不可思议劫，<a id="a-Cm"></a>　随机说法利群生，</p>
  <p id="aCn">能断烦恼众苦流，<a id="a-Co"></a>　贪瞋痴等皆除灭。</p>
  <p id="aCp">若有众生处恶趣，<a id="a-Cq"></a>　大火猛焰周遍身，</p>
  <p id="aCr">若得闻是妙鼓音，<a id="a-Cs"></a>　即能离苦归依佛，</p>
  <p id="aCt">皆得成就宿命智，<a id="a-Cu"></a>　能忆过去百千生，</p>
  <p id="aCv">悉皆正念牟尼尊，<a id="a-Cw"></a>　得闻如来甚深教。</p>
  <p id="aCx">由闻金鼓胜妙音，<a id="a-Cy"></a>　常得亲近于诸佛，</p>
  <p id="aCz">悉能舍离诸恶业，<a id="a-D0"></a>　纯修清净诸善品。</p>
  <p id="aD1">一切天人有情类，<a id="a-D2"></a>　殷重至诚祈愿者，</p>
  <p id="aD3">得闻金鼓妙音声，<a id="a-D4"></a>　能令所求皆满足。</p>
  <p id="aD5">众生堕在无间狱，<a id="a-D6"></a>　猛火炎炽苦焚身，</p>
  <p id="aD7">无有救护处轮回，<a id="a-D8"></a>　闻者能令苦除灭。</p>
  <p id="aD9">人天饿鬼傍生中，<a id="a-DA"></a>　所有现受诸苦难，</p>
  <p id="aDB">得闻金鼓发妙响，<a id="a-DC"></a>　皆蒙离苦得解脱。</p>
  <p id="aDD">“现在十方界，<a id="a-DE"></a>　常住两足尊，</p>
  <p id="aDF">愿以大悲心，<a id="a-DG"></a>　哀愍忆念我。</p>
  <p id="aDH">众生无归依，<a id="a-DI"></a>　亦无有救护，</p>
  <p id="aDJ">为如是等类，<a id="a-DK"></a>　能作大归依。</p>
  <p id="aDL">我先所作罪，<a id="a-DM"></a>　极重诸恶业，</p>
  <p id="aDN">今对十力前，<a id="a-DO"></a>　至心皆忏悔。</p>
  <p id="aDP">我不信诸佛，<a id="a-DQ"></a>　亦不敬尊亲，</p>
  <p id="aDR">不务修众善，<a id="a-DS"></a>　常造诸恶业。</p>
  <p id="aDT">或自恃尊高，<a id="a-DU"></a>　种姓及财位，</p>
  <p id="aDV">盛年行放逸，<a id="a-DW"></a>　常造诸恶业。</p>
  <p id="aDX">心恒起邪念，<a id="a-DY"></a>　口陈于恶言，</p>
  <p id="aDZ">不见于过罪，<a id="a-Da"></a>　常造诸恶业。</p>
  <p id="aDb">恒作愚夫行，<a id="a-Dc"></a>　无明暗覆心，</p>
  <p id="aDd">随顺不善友，<a id="a-De"></a>　常造诸恶业。</p>
  <p id="aDf">或因诸戏乐，<a id="a-Dg"></a>　或复怀忧恼，</p>
  <p id="aDh">为贪瞋所缠，<a id="a-Di"></a>　故我造诸恶。</p>
  <p id="aDj">亲近不善人，<a id="a-Dk"></a>　及由悭嫉意，</p>
  <p id="aDl">贫穷行谄诳，<a id="a-Dm"></a>　故我造诸恶。</p>
  <p id="aDn">虽不乐众过，<a id="a-Do"></a>　由有怖畏故，</p>
  <p id="aDp">及不得自在，<a id="a-Dq"></a>　故我造诸恶。</p>
  <p id="aDr">或为躁动心，<a id="a-Ds"></a>　或因瞋恚恨，</p>
  <p id="aDt">及以饥渴恼，<a id="a-Du"></a>　故我造诸恶。</p>
  <p id="aDv">由饮食衣服，<a id="a-Dw"></a>　及贪爱女人，</p>
  <p id="aDx">烦恼火所烧，<a id="a-Dy"></a>　故我造诸恶。</p>
  <p id="aDz">于佛法僧众，<a id="a-E0"></a>　不生恭敬心，</p>
  <p id="aE1">作如是众罪，<a id="a-E2"></a>　我今悉忏悔。</p>
  <p id="aE3">于独觉菩萨，<a id="a-E4"></a>　亦无恭敬心，</p>
  <p id="aE5">作如是众罪，<a id="a-E6"></a>　我今悉忏悔。</p>
  <p id="aE7">无知谤正法，<a id="a-E8"></a>　不孝于父母，</p>
  <p id="aE9">作如是众罪，<a id="a-EA"></a>　我今悉忏悔。</p>
  <p id="aEB">由愚痴憍慢，<a id="a-EC"></a>　及以贪瞋力，</p>
  <p id="aED">作如是众罪，<a id="a-EE"></a>　我今悉忏悔。</p>
  <p id="aEF">我于十方界，<a id="a-EG"></a>　供养无数佛，</p>
  <p id="aEH">当愿拔众生，<a id="a-EI"></a>　令离诸苦难。</p>
  <p id="aEJ">愿一切有情，<a id="a-EK"></a>　皆令住十地，</p>
  <p id="aEL">福智圆满已，<a id="a-EM"></a>　成佛导群迷。</p>
  <p id="aEN">我为诸众生，<a id="a-EO"></a>　苦行百千劫，</p>
  <p id="aEP">以大智慧力，<a id="a-EQ"></a>　皆令出苦海。</p>
  <p id="aER">我为诸含识，<a id="a-ES"></a>　演说甚深经，</p>
  <p id="aET">最胜金光明，<a id="a-EU"></a>　能除诸恶业。</p>
  <p id="aEV">若人百千劫，<a id="a-EW"></a>　造诸极重罪，</p>
  <p id="aEX">暂时能发露，<a id="a-EY"></a>　众恶尽消除。</p>
  <p id="aEZ">依此金光明，<a id="a-Ea"></a>　作如是忏悔，</p>
  <p id="aEb">由斯能速尽，<a id="a-Ec"></a>　一切诸苦业。</p>
  <p id="aEd">胜定百千种，<a id="a-Ee"></a>　不思议总持，</p>
  <p id="aEf">根力觉道支，<a id="a-Eg"></a>　修习常无倦。</p>
  <p id="aEh">我当至十地，<a id="a-Ei"></a>　具足珍宝处，</p>
  <p id="aEj">圆满佛功德，<a id="a-Ek"></a>　济渡生死流。</p>
  <p id="aEl">我于诸佛海，<a id="a-Em"></a>　甚深功德藏，</p>
  <p id="aEn">妙智难思议，<a id="a-Eo"></a>　皆令得具足。</p>
  <p id="aEp">唯愿十方佛，<a id="a-Eq"></a>　观察护念我，</p>
  <p id="aEr">皆以大悲心，<a id="a-Es"></a>　哀受我忏悔。</p>
  <p id="aEt">我于多劫中，<a id="a-Eu"></a>　所造诸恶业，</p>
  <p id="aEv">由斯生苦恼，<a id="a-Ew"></a>　哀愍愿消除。</p>
  <p id="aEx">我造诸恶业，<a id="a-Ey"></a>　常生忧怖心，</p>
  <p id="aEz">于四威仪中，<a id="a-F0"></a>　曾无欢乐想。</p>
  <p id="aF1">诸佛具大悲，<a id="a-F2"></a>　能除众生怖，</p>
  <p id="aF3">愿受我忏悔，<a id="a-F4"></a>　令得离忧苦。</p>
  <p id="aF5">我有烦恼障，<a id="a-F6"></a>　及以诸报业，</p>
  <p id="aF7">愿以大悲水，<a id="a-F8"></a>　洗濯令清净。</p>
  <p id="aF9">我先作诸罪，<a id="a-FA"></a>　及现造恶业，</p>
  <p id="aFB">至心皆发露，<a id="a-FC"></a>　咸愿得蠲除。</p>
  <p id="aFD">未来诸恶业，<a id="a-FE"></a>　防护令不起，</p>
  <p id="aFF">设令有违者，<a id="a-FG"></a>　终不敢覆藏。</p>
  <p id="aFH">身三语四种，<a id="a-FI"></a>　意业复有三，</p>
  <p id="aFJ">系缚诸有情，<a id="a-FK"></a>　无始恒相续；</p>
  <p id="aFL">由斯三种行，<a id="a-FM"></a>　造作十恶业，</p>
  <p id="aFN">如是众多罪，<a id="a-FO"></a>　我今皆忏悔。</p>
  <p id="aFP">我造诸恶业，<a id="a-FQ"></a>　苦报当自受，</p>
  <p id="aFR">今于诸佛前，<a id="a-FS"></a>　至诚皆忏悔。</p>
  <p id="aFT">于此赡部洲，<a id="a-FU"></a>　及他方世界，</p>
  <p id="aFV">所有诸善业，<a id="a-FW"></a>　今我皆随喜。</p>
  <p id="aFX">愿离十恶业，<a id="a-FY"></a>　修行十善道，</p>
  <p id="aFZ">安住十地中，<a id="a-Fa"></a>　常见十方佛。</p>
  <p id="aFb">我以身语意，<a id="a-Fc"></a>　所修福智业，</p>
  <p id="aFd">愿以此善根，<a id="a-Fe"></a>　速成无上慧。</p>
  <p id="aFf">“我今亲对十力前，<a id="a-Fg"></a>　发露众多苦难事，</p>
  <p id="aFh">凡愚迷惑三有难，<a id="a-Fi"></a>　恒造极重恶业难，</p>
  <p id="aFj">我所积集欲邪难，<a id="a-Fk"></a>　常起贪爱流转难，</p>
  <p id="aFl">于此世间耽著难，<a id="a-Fm"></a>　一切愚夫烦恼难，</p>
  <p id="aFn">狂心散动颠倒难，<a id="a-Fo"></a>　及以亲近恶友难，</p>
  <p id="aFp">于生死中贪染难，<a id="a-Fq"></a>　瞋痴暗钝造罪难，</p>
  <p id="aFr">生八无暇恶处难，<a id="a-Fs"></a>　未曾积集功德难，</p>
  <p id="aFt">我今皆于最胜前，<a id="a-Fu"></a>　忏悔无边罪恶业。</p>
  <p id="aFv">我今归依诸善逝，<a id="a-Fw"></a>　我礼德海无上尊，</p>
  <p id="aFx">如大金山照十方，<a id="a-Fy"></a>　唯愿慈悲哀摄受。</p>
  <p id="aFz">身色金光净无垢，<a id="a-G0"></a>　目如清净绀琉璃，</p>
  <p id="aG1">吉祥威德名称尊，<a id="a-G2"></a>　大悲慧日除众闇。</p>
  <p id="aG3">佛日光明常普遍，<a id="a-G4"></a>　善净无垢离诸尘，</p>
  <p id="aG5">牟尼月照极清凉，<a id="a-G6"></a>　能除众生烦恼热。</p>
  <p id="aG7">三十二相遍庄严，<a id="a-G8"></a>　八十随好皆圆满，</p>
  <p id="aG9">福德难思无与等，<a id="a-GA"></a>　如日流光照世间。</p>
  <p id="aGB">色如琉璃净无垢，<a id="a-GC"></a>　犹如满月处虚空，</p>
  <p id="aGD">妙玻瓈网映金躯，<a id="a-GE"></a>　种种光明以严饰。</p>
  <p id="aGF">于生死苦瀑流内，<a id="a-GG"></a>　老病忧愁水所漂，</p>
  <p id="aGH">如是苦海难堪忍，<a id="a-GI"></a>　佛日舒光令永竭。</p>
  <p id="aGJ">我今稽首一切智，<a id="a-GK"></a>　三千世界希有尊，</p>
  <p id="aGL">光明晃耀紫金身，<a id="a-GM"></a>　种种妙好皆严饰。</p>
  <p id="aGN">如大海水量难知，<a id="a-GO"></a>　大地微尘不可数，</p>
  <p id="aGP">如妙高山叵称量，<a id="a-GQ"></a>　亦如虚空无有际。</p>
  <p id="aGR">诸佛功德亦如是，<a id="a-GS"></a>　一切有情不能知，</p>
  <p id="aGT">于无量劫谛思惟，<a id="a-GU"></a>　无有能知德海岸。</p>
  <p id="aGV">尽此大地诸山岳，<a id="a-GW"></a>　析如微尘能算知，</p>
  <p id="aGX">毛端渧海尚可量，<a id="a-GY"></a>　佛之功德无能数。</p>
  <p id="aGZ">一切有情皆共赞，<a id="a-Ga"></a>　世尊名称诸功德，</p>
  <p id="aGb">清净相好妙庄严，<a id="a-Gc"></a>　不可称量知分齐。</p>
  <p id="aGd">我之所有众善业，<a id="a-Ge"></a>　愿得速成无上尊，</p>
  <p id="aGf">广说正法利群生，<a id="a-Gg"></a>　悉令解脱于众苦。</p>
  <p id="aGh">降伏大力魔军众，<a id="a-Gi"></a>　当转无上正法轮，</p>
  <p id="aGj">久住劫数难思议，<a id="a-Gk"></a>　充足众生甘露味。</p>
  <p id="aGl">犹如过去诸最胜，<a id="a-Gm"></a>　六波罗蜜皆圆满，</p>
  <p id="aGn">灭诸贪欲及瞋痴，<a id="a-Go"></a>　降伏烦恼除众苦。</p>
  <p id="aGp">愿我常得宿命智，<a id="a-Gq"></a>　能忆过去百千生，</p>
  <p id="aGr">亦常忆念牟尼尊，<a id="a-Gs"></a>　得闻诸佛甚深法。</p>
  <p id="aGt">愿我以斯诸善业，<a id="a-Gu"></a>　奉事无边最胜尊，</p>
  <p id="aGv">远离一切不善因，<a id="a-Gw"></a>　恒得修行真妙法。</p>
  <p id="aGx">一切世界诸众生，<a id="a-Gy"></a>　悉皆离苦得安乐，</p>
  <p id="aGz">所有诸根不具足，<a id="a-H0"></a>　令彼身相皆圆满。</p>
  <p id="aH1">若有众生遭病苦，<a id="a-H2"></a>　身形羸瘦无所依，</p>
  <p id="aH3">咸令病苦得消除，<a id="a-H4"></a>　诸根色力皆充满。</p>
  <p id="aH5">若犯王法当刑戮，<a id="a-H6"></a>　众苦逼迫生忧恼，</p>
  <p id="aH7">彼受如斯极苦时，<a id="a-H8"></a>　无有归依能救护；</p>
  <p id="aH9">若受鞭杖枷锁系，<a id="a-HA"></a>　种种苦具切其身，</p>
  <p id="aHB">无量百千忧恼时，<a id="a-HC"></a>　逼迫身心无暂乐；</p>
  <p id="aHD">皆令得免于系缚，<a id="a-HE"></a>　及以鞭杖苦楚事，</p>
  <p id="aHF">将临刑者得命全，<a id="a-HG"></a>　众苦皆令永除尽。</p>
  <p id="aHH">若有众生饥渴逼，<a id="a-HI"></a>　令得种种殊胜味，</p>
  <p id="aHJ">盲者得视聋者闻，<a id="a-HK"></a>　跛者能行哑能语，</p>
  <p id="aHL">贫穷众生获宝藏，<a id="a-HM"></a>　仓库盈溢无所乏，</p>
  <p id="aHN">皆令得受上妙乐，<a id="a-HO"></a>　无一众生受苦恼。</p>
  <p id="aHP">一切人天皆乐见，<a id="a-HQ"></a>　容仪温雅甚端严，</p>
  <p id="aHR">悉皆现受无量乐，<a id="a-HS"></a>　受用丰饶福德具。</p>
  <p id="aHT">随彼众生念妓乐，<a id="a-HU"></a>　众妙音声皆现前，</p>
  <p id="aHV">念水即现清凉池，<a id="a-HW"></a>　金色莲华泛其上。</p>
  <p id="aHX">随彼众生心所念，<a id="a-HY"></a>　饮食衣服及床敷，</p>
  <p id="aHZ">金银珍宝妙琉璃，<a id="a-Ha"></a>　璎珞庄严皆具足。</p>
  <p id="aHb">勿令众生闻恶响，<a id="a-Hc"></a>　亦复不见有相违，</p>
  <p id="aHd">所受容貌悉端严，<a id="a-He"></a>　各各慈心相爱乐。</p>
  <p id="aHf">世间资生诸乐具，<a id="a-Hg"></a>　随心念时皆满足，</p>
  <p id="aHh">所得珍财无吝惜，<a id="a-Hi"></a>　分布施与诸众生。</p>
  <p id="aHj">烧香末香及涂香，<a id="a-Hk"></a>　众妙杂华非一色，</p>
  <p id="aHl">每日三时从树堕，<a id="a-Hm"></a>　随心受用生欢喜。</p>
  <p id="aHn">普愿众生咸供养，<a id="a-Ho"></a>　十方一切最胜尊，</p>
  <p id="aHp">三乘清净妙法门，<a id="a-Hq"></a>　菩萨独觉声闻众。</p>
  <p id="aHr">常愿勿处于卑贱，<a id="a-Hs"></a>　不堕无暇八难中，</p>
  <p id="aHt">生在有暇人中尊，<a id="a-Hu"></a>　恒得亲承十方佛。</p>
  <p id="aHv">愿得常生富贵家，<a id="a-Hw"></a>　财宝仓库皆盈满，</p>
  <p id="aHx">颜貌名称无与等，<a id="a-Hy"></a>　寿命延长经劫数。</p>
  <p id="aHz">悉愿女人变为男，<a id="a-I0"></a>　勇健聪明多智慧，</p>
  <p id="aI1">一切常行菩萨道，<a id="a-I2"></a>　勤修六度到彼岸。</p>
  <p id="aI3">常见十方无量佛，<a id="a-I4"></a>　宝王树下而安处，</p>
  <p id="aI5">处妙琉璃师子座，<a id="a-I6"></a>　恒得亲承转法轮。</p>
  <p id="aI7">若于过去及现在，<a id="a-I8"></a>　轮回三有造诸业，</p>
  <p id="aI9">能招可厌不善趣，<a id="a-IA"></a>　愿得消灭永无余。</p>
  <p id="aIB">一切众生于有海，<a id="a-IC"></a>　生死罥网坚牢缚，</p>
  <p id="aID">愿以智剑为断除，<a id="a-IE"></a>　离苦速证菩提处。</p>
  <p id="aIF">众生于此赡部内，<a id="a-IG"></a>　或于他方世界中，</p>
  <p id="aIH">所作种种胜福田，<a id="a-II"></a>　我今皆悉生随喜。</p>
  <p id="aIJ">以此随喜福德事，<a id="a-IK"></a>　及身语意造众善，</p>
  <p id="aIL">愿此胜业常增长，<a id="a-IM"></a>　速证无上大菩提。</p>
  <p id="aIN">所有礼赞佛功德，<a id="a-IO"></a>　深心清净无瑕秽，</p>
  <p id="aIP">回向发愿福无边，<a id="a-IQ"></a>　当超恶趣六十劫。</p>
  <p id="aIR">若有男子及女人，<a id="a-IS"></a>　婆罗门等诸胜族，</p>
  <p id="aIT">合掌一心赞叹佛，<a id="a-IU"></a>　生生常忆宿世事。</p>
  <p id="aIV">诸根清净身圆满，<a id="a-IW"></a>　殊胜功德皆成就，</p>
  <p id="aIX">愿于未来所生处，<a id="a-IY"></a>　常得人天共瞻仰。</p>
  <p id="aIZ">非于一佛十佛所，<a id="a-Ia"></a>　修诸善根今得闻，</p>
  <p id="aIb">百千佛所种善根，<a id="a-Ic"></a>　方得闻斯忏悔法。<a id="a-Id"></a>”</p>
  <p id="aIe">尔时，<a id="a-If"></a>世尊闻此说已，<a id="a-Ig"></a>赞妙幢菩萨言：<a id="a-Ih"></a>“善哉！<a id="a-Ii"></a>善哉！<a id="a-Ij"></a>善男子，<a id="a-Ik"></a>如汝所梦金鼓出声，<a id="a-Il"></a>赞叹如来真实功德，<a id="a-Im"></a>并忏悔法；<a id="a-In"></a>若有闻者，<a id="a-Io"></a>获福甚多，<a id="a-Ip"></a>广利有情灭除罪障。<a id="a-Iq"></a>汝今应知，<a id="a-Ir"></a>此之胜业，<a id="a-Is"></a>皆是过去赞叹发愿宿习因缘，<a id="a-It"></a>及由诸佛威力加护。<a id="a-Iu"></a>此之因缘，<a id="a-Iv"></a>当为汝说。<a id="a-Iw"></a>”</p>
  <p id="aIx">时诸大众，<a id="a-Iy"></a>闻是法已，<a id="a-Iz"></a>咸皆欢喜，<a id="a-J0"></a>信受奉行。</p>
 </body>
</html>