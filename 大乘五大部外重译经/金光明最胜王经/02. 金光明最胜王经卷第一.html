<!doctype html>
<html id="z3IBTdeLL" data-ver="1173">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">金光明最胜王经卷第一</h1>
  <h2 id="a2">序品第一</h2>
  <p id="a3">如是我闻：<a id="a-4"></a>一时，<a id="a-5"></a>薄伽梵在王舍城鹫峰山顶，<a id="a-6"></a>于最清净甚深法界，<a id="a-7"></a>诸佛之境，<a id="a-8"></a>如来所居。<a id="a-9"></a>与大苾刍众九万八千人，<a id="a-A"></a>皆是阿罗汉，<a id="a-B"></a>能善调伏如大象王，<a id="a-C"></a>诸漏已除无复烦恼，<a id="a-D"></a>心善解脱，<a id="a-E"></a>慧善解脱，<a id="a-F"></a>所作已毕，<a id="a-G"></a>舍诸重担逮得己利，<a id="a-H"></a>尽诸有结得大自在，<a id="a-I"></a>住清净戒善巧方便，<a id="a-J"></a>智慧庄严，<a id="a-K"></a>证八解脱，<a id="a-L"></a>已到彼岸。<a id="a-M"></a>其名曰：<a id="a-N"></a>具寿阿若憍陈如、<a id="a-O"></a>具寿阿说侍多、<a id="a-P"></a>具寿婆湿波、<a id="a-Q"></a>具寿摩诃那、<a id="a-R"></a>具寿婆帝利迦、<a id="a-S"></a>大迦葉波、<a id="a-T"></a>优楼频螺迦葉、<a id="a-U"></a>伽耶迦葉、<a id="a-V"></a>那提迦葉、<a id="a-W"></a>舍利子、<a id="a-X"></a>大目乾连，<a id="a-Y"></a>唯阿难陀住于学地。<a id="a-Z"></a>如是等诸大声闻，<a id="a-a"></a>各于晡时，<a id="a-b"></a>从定而起，<a id="a-c"></a>往诣佛所，<a id="a-d"></a>顶礼佛足，<a id="a-e"></a>右绕三匝，<a id="a-f"></a>退坐一面。</p>
  <p id="ag">复有菩萨摩诃萨百千万亿人俱，<a id="a-h"></a>有大威德如大龙王，<a id="a-i"></a>名称普闻，<a id="a-j"></a>众所知识，<a id="a-k"></a>施戒清净常乐奉持，<a id="a-l"></a>忍行精勤经无量劫，<a id="a-m"></a>超诸静虑系念现前，<a id="a-n"></a>开阐慧门，<a id="a-o"></a>善修方便，<a id="a-p"></a>自在游戏微妙神通，<a id="a-q"></a>逮得总持，<a id="a-r"></a>辩才无尽，<a id="a-s"></a>断诸烦恼，<a id="a-t"></a>累染皆亡，<a id="a-u"></a>不久当成一切种智，<a id="a-v"></a>降魔军众而击法鼓，<a id="a-w"></a>制诸外道令起净心，<a id="a-x"></a>转妙法轮度人天众，<a id="a-y"></a>十方佛土悉已庄严，<a id="a-z"></a>六趣有情无不蒙益，<a id="a-10"></a>成就大智，<a id="a-11"></a>具足大忍，<a id="a-12"></a>住大慈悲心，<a id="a-13"></a>有大坚固力，<a id="a-14"></a>历事诸佛不般涅槃，<a id="a-15"></a>发弘誓心尽未来际，<a id="a-16"></a>广于佛所深种净因，<a id="a-17"></a>于三世法悟无生忍，<a id="a-18"></a>逾于二乘所行境界，<a id="a-19"></a>以大善巧化世间，<a id="a-1A"></a>于大师教能敷演，<a id="a-1B"></a>秘密之法甚深空性，<a id="a-1C"></a>皆已了知无复疑惑。<a id="a-1D"></a>其名曰：<a id="a-1E"></a>无障碍转法轮菩萨、<a id="a-1F"></a>常发心转法轮菩萨、<a id="a-1G"></a>常精进菩萨、<a id="a-1H"></a>不休息菩萨、<a id="a-1I"></a>慈氏菩萨、<a id="a-1J"></a>妙吉祥菩萨、<a id="a-1K"></a>观自在菩萨、<a id="a-1L"></a>总持自在王菩萨、<a id="a-1M"></a>大辩庄严王菩萨、<a id="a-1N"></a>妙高山王菩萨、<a id="a-1O"></a>大海深王菩萨、<a id="a-1P"></a>宝幢菩萨、<a id="a-1Q"></a>大宝幢菩萨、<a id="a-1R"></a>地藏菩萨、<a id="a-1S"></a>虚空藏菩萨、<a id="a-1T"></a>宝手自在菩萨、<a id="a-1U"></a>金刚手菩萨、<a id="a-1V"></a>欢喜力菩萨、<a id="a-1W"></a>大法力菩萨、<a id="a-1X"></a>大庄严光菩萨、<a id="a-1Y"></a>大金光庄严菩萨、<a id="a-1Z"></a>净戒菩萨、<a id="a-1a"></a>常定菩萨、<a id="a-1b"></a>极清净慧菩萨、<a id="a-1c"></a>坚固精进菩萨、<a id="a-1d"></a>心如虚空菩萨、<a id="a-1e"></a>不断大愿菩萨、<a id="a-1f"></a>施药菩萨、<a id="a-1g"></a>疗诸烦恼病菩萨、<a id="a-1h"></a>医王菩萨、<a id="a-1i"></a>欢喜高王菩萨、<a id="a-1j"></a>得上授记菩萨、<a id="a-1k"></a>大云净光菩萨、<a id="a-1l"></a>大云持法菩萨、<a id="a-1m"></a>大云名称喜乐菩萨、<a id="a-1n"></a>大云现无边称菩萨、<a id="a-1o"></a>大云师子吼菩萨、<a id="a-1p"></a>大云牛王吼菩萨、<a id="a-1q"></a>大云吉祥菩萨、<a id="a-1r"></a>大云宝德菩萨、<a id="a-1s"></a>大云日藏菩萨、<a id="a-1t"></a>大云月藏菩萨、<a id="a-1u"></a>大云星光菩萨、<a id="a-1v"></a>大云火光菩萨、<a id="a-1w"></a>大云电光菩萨、<a id="a-1x"></a>大云雷音菩萨、<a id="a-1y"></a>大云慧雨充遍菩萨、<a id="a-1z"></a>大云清净雨王菩萨、<a id="a-20"></a>大云华树王菩萨、<a id="a-21"></a>大云青莲华香菩萨、<a id="a-22"></a>大云宝栴檀香清凉身菩萨、<a id="a-23"></a>大云除闇菩萨、<a id="a-24"></a>大云破翳菩萨。<a id="a-25"></a>如是等无量大菩萨众，<a id="a-26"></a>各于晡时，<a id="a-27"></a>从定而起，<a id="a-28"></a>往诣佛所，<a id="a-29"></a>顶礼佛足，<a id="a-2A"></a>右绕三匝，<a id="a-2B"></a>退坐一面。</p>
  <p id="a2C">复有梨车毗童子五亿八千。<a id="a-2D"></a>其名曰：<a id="a-2E"></a>师子光童子、<a id="a-2F"></a>师子慧童子、<a id="a-2G"></a>法授童子、<a id="a-2H"></a>因陀罗授童子、<a id="a-2I"></a>大光童子、<a id="a-2J"></a>大猛童子、<a id="a-2K"></a>佛护童子、<a id="a-2L"></a>法护童子、<a id="a-2M"></a>僧护童子、<a id="a-2N"></a>金刚护童子、<a id="a-2O"></a>虚空护童子、<a id="a-2P"></a>虚空吼童子、<a id="a-2Q"></a>宝藏童子、<a id="a-2R"></a>吉祥妙藏童子。<a id="a-2S"></a>如是等人而为上首，<a id="a-2T"></a>悉皆安住无上菩提，<a id="a-2U"></a>于大乘中深信欢喜，<a id="a-2V"></a>各于晡时，<a id="a-2W"></a>往诣佛所，<a id="a-2X"></a>顶礼佛足，<a id="a-2Y"></a>右绕三匝，<a id="a-2Z"></a>退坐一面。</p>
  <p id="a2a">复有四万二千天子。<a id="a-2b"></a>其名曰：<a id="a-2c"></a>喜见天子、<a id="a-2d"></a>喜悦天子、<a id="a-2e"></a>日光天子、<a id="a-2f"></a>月髻天子、<a id="a-2g"></a>明慧天子、<a id="a-2h"></a>虚空净慧天子、<a id="a-2i"></a>除烦恼天子、<a id="a-2j"></a>吉祥天子。<a id="a-2k"></a>如是等天子而为上首，<a id="a-2l"></a>皆发弘愿护持大乘，<a id="a-2m"></a>绍隆正法能使不绝，<a id="a-2n"></a>各于晡时，<a id="a-2o"></a>往诣佛所，<a id="a-2p"></a>顶礼佛足，<a id="a-2q"></a>右绕三匝，<a id="a-2r"></a>退坐一面。</p>
  <p id="a2s">复有二万八千龙王，<a id="a-2t"></a>莲华龙王、<a id="a-2u"></a>[殹/言]罗叶龙王、<a id="a-2v"></a>大力龙王、<a id="a-2w"></a>大吼龙王、<a id="a-2x"></a>小波龙王、<a id="a-2y"></a>持駃水龙王、<a id="a-2z"></a>金面龙王、<a id="a-30"></a>如意龙王，<a id="a-31"></a>如是等龙王而为上首，<a id="a-32"></a>于大乘法常乐受持，<a id="a-33"></a>发深信心称扬拥护，<a id="a-34"></a>各于晡时，<a id="a-35"></a>往诣佛所，<a id="a-36"></a>顶礼佛足，<a id="a-37"></a>右绕三匝，<a id="a-38"></a>退坐一面。</p>
  <p id="a39">复有三万六千诸药叉众，<a id="a-3A"></a>毗沙门天王而为上首。<a id="a-3B"></a>其名曰：<a id="a-3C"></a>庵婆药叉、<a id="a-3D"></a>持庵婆药叉、<a id="a-3E"></a>莲华光藏药叉、<a id="a-3F"></a>莲华面药叉、<a id="a-3G"></a>颦眉药叉、<a id="a-3H"></a>现大怖药叉、<a id="a-3I"></a>动地药叉、<a id="a-3J"></a>吞食药叉。<a id="a-3K"></a>是等药叉悉皆爱乐如来正法，<a id="a-3L"></a>深心护持不生疲懈，<a id="a-3M"></a>各于晡时，<a id="a-3N"></a>往诣佛所，<a id="a-3O"></a>顶礼佛足，<a id="a-3P"></a>右绕三匝，<a id="a-3Q"></a>退坐一面。</p>
  <p id="a3R">复有四万九千揭路荼王，<a id="a-3S"></a>香象势力王而为上首，<a id="a-3T"></a>及余健闼婆、<a id="a-3U"></a>阿苏罗、<a id="a-3V"></a>紧那罗、<a id="a-3W"></a>莫呼洛伽等，<a id="a-3X"></a>山林河海一切神仙，<a id="a-3Y"></a>并诸大国所有王众，<a id="a-3Z"></a>中宫后妃净信男女，<a id="a-3a"></a>人天大众悉皆云集，<a id="a-3b"></a>咸愿拥护无上大乘，<a id="a-3c"></a>读诵受持，<a id="a-3d"></a>书写流布，<a id="a-3e"></a>各于晡时，<a id="a-3f"></a>往诣佛所，<a id="a-3g"></a>顶礼佛足，<a id="a-3h"></a>右绕三匝，<a id="a-3i"></a>退坐一面。</p>
  <p id="a3j">如是等声闻、<a id="a-3k"></a>菩萨，<a id="a-3l"></a>人天大众龙神八部，<a id="a-3m"></a>既云集已，<a id="a-3n"></a>各各至心合掌恭敬，<a id="a-3o"></a>瞻仰尊容，<a id="a-3p"></a>目未曾舍，<a id="a-3q"></a>愿乐欲闻殊胜妙法。</p>
  <p id="a3r">尔时，<a id="a-3s"></a>薄伽梵于日晡时，<a id="a-3t"></a>从定而起，<a id="a-3u"></a>观察大众，<a id="a-3v"></a>而说颂曰：</p>
  <p id="a3w">“金光明妙法，<a id="a-3x"></a>　最胜诸经王，</p>
  <p id="a3y">甚深难得闻，<a id="a-3z"></a>　诸佛之境界！</p>
  <p id="a40">我当为大众，<a id="a-41"></a>　宣说如是经，</p>
  <p id="a42">并四方四佛，<a id="a-43"></a>　威神共加护，</p>
  <p id="a44">东方阿閦尊，<a id="a-45"></a>　南方宝相佛，</p>
  <p id="a46">西方无量寿，<a id="a-47"></a>　北方天鼓音。</p>
  <p id="a48">我复演妙法，<a id="a-49"></a>　吉祥忏中胜，</p>
  <p id="a4A">能灭一切罪，<a id="a-4B"></a>　净除诸恶业，</p>
  <p id="a4C">及消众苦患，<a id="a-4D"></a>　常与无量乐，</p>
  <p id="a4E">一切智根本，<a id="a-4F"></a>　诸功德庄严。</p>
  <p id="a4G">众生身不具，<a id="a-4H"></a>　寿命将损减，</p>
  <p id="a4I">诸恶相现前，<a id="a-4J"></a>　天神皆舍离，</p>
  <p id="a4K">亲友怀瞋恨，<a id="a-4L"></a>　眷属悉分离；</p>
  <p id="a4M">彼此共乖违，<a id="a-4N"></a>　珍财皆散失，</p>
  <p id="a4O">恶星为变怪，<a id="a-4P"></a>　或被邪蛊侵；</p>
  <p id="a4Q">若复多忧愁，<a id="a-4R"></a>　众苦之所逼，</p>
  <p id="a4S">睡眠见恶梦，<a id="a-4T"></a>　因此生烦恼；</p>
  <p id="a4U">是人当澡浴，<a id="a-4V"></a>　应著鲜洁衣，</p>
  <p id="a4W">于此妙经王，<a id="a-4X"></a>　甚深佛所赞，</p>
  <p id="a4Y">专注心无乱，<a id="a-4Z"></a>　读诵听受持！</p>
  <p id="a4a">由此经威力，<a id="a-4b"></a>　能离诸灾横，</p>
  <p id="a4c">及余众苦难，<a id="a-4d"></a>　无不皆除灭。</p>
  <p id="a4e">护世四王众，<a id="a-4f"></a>　及大臣眷属，</p>
  <p id="a4g">无量诸药叉，<a id="a-4h"></a>　一心皆拥卫。</p>
  <p id="a4i">大辩才天女，<a id="a-4j"></a>　尼连河水神，</p>
  <p id="a4k">诃利底母神，<a id="a-4l"></a>　坚牢地神众，</p>
  <p id="a4m">梵王帝释主，<a id="a-4n"></a>　龙王紧那罗，</p>
  <p id="a4o">及金翅鸟王，<a id="a-4p"></a>　阿苏罗天众；</p>
  <p id="a4q">如是天神等，<a id="a-4r"></a>　并将其眷属，</p>
  <p id="a4s">皆来护是人，<a id="a-4t"></a>　昼夜常不离。</p>
  <p id="a4u">我当说是经，<a id="a-4v"></a>　甚深佛行处，</p>
  <p id="a4w">诸佛秘密教，<a id="a-4x"></a>　千万劫难逢。</p>
  <p id="a4y">若有闻是经，<a id="a-4z"></a>　能为他演说；</p>
  <p id="a50">若心生随喜，<a id="a-51"></a>　或设于供养；</p>
  <p id="a52">如是诸人等，<a id="a-53"></a>　当于无量劫，</p>
  <p id="a54">常为诸天人，<a id="a-55"></a>　龙神所恭敬。</p>
  <p id="a56">此福聚无量，<a id="a-57"></a>　数过于恒沙，</p>
  <p id="a58">读诵是经者，<a id="a-59"></a>　当获斯功德！</p>
  <p id="a5A">亦为十方尊，<a id="a-5B"></a>　深行诸菩萨，</p>
  <p id="a5C">拥护持经者，<a id="a-5D"></a>　令离诸苦难。</p>
  <p id="a5E">供养是经者，<a id="a-5F"></a>　如前澡浴身，</p>
  <p id="a5G">饮食及香华，<a id="a-5H"></a>　恒起慈悲意。</p>
  <p id="a5I">若欲听是经，<a id="a-5J"></a>　令心净无垢，</p>
  <p id="a5K">常生欢喜念，<a id="a-5L"></a>　能长诸功德。</p>
  <p id="a5M">若以尊重心，<a id="a-5N"></a>　听闻是经者，</p>
  <p id="a5O">善生于人趣，<a id="a-5P"></a>　远离诸苦难。</p>
  <p id="a5Q">彼人善根熟，<a id="a-5R"></a>　诸佛之所赞，</p>
  <p id="a5S">方得闻是经，<a id="a-5T"></a>　及以忏悔法。<a id="a-5U"></a>”</p>
  <p data-pb></p>
  <h2 id="a5V">如来寿量品第二</h2>
  <p id="a5W">尔时，<a id="a-5X"></a>王舍大城有一菩萨摩诃萨，<a id="a-5Y"></a>名曰妙幢，<a id="a-5Z"></a>已于过去无量俱胝那庾多百千佛所，<a id="a-5a"></a>承事供养，<a id="a-5b"></a>植诸善根。</p>
  <p id="a5c">是时，<a id="a-5d"></a>妙幢菩萨独于静处，<a id="a-5e"></a>作是思惟：<a id="a-5f"></a>“以何因缘，<a id="a-5g"></a>释迦牟尼如来寿命短促，<a id="a-5h"></a>唯八十年？<a id="a-5i"></a>”复作是念：<a id="a-5j"></a>“如佛所说，<a id="a-5k"></a>有二因缘得寿命长。<a id="a-5l"></a>云何为二？<a id="a-5m"></a>一者、<a id="a-5n"></a>不害生命，<a id="a-5o"></a>二者、<a id="a-5p"></a>施他饮食。<a id="a-5q"></a>然释迦牟尼如来，<a id="a-5r"></a>曾于无量百千万亿无数大劫，<a id="a-5s"></a>不害生命，<a id="a-5t"></a>行十善道，<a id="a-5u"></a>常以饮食惠施一切饥饿众生，<a id="a-5v"></a>乃至己身血肉骨髓，<a id="a-5w"></a>亦持施与令得饱满，<a id="a-5x"></a>况余饮食！<a id="a-5y"></a>”</p>
  <p id="a5z">时彼菩萨，<a id="a-60"></a>于世尊所作是念时，<a id="a-61"></a>以佛威力，<a id="a-62"></a>其室忽然广博严净，<a id="a-63"></a>帝青琉璃种种众宝，<a id="a-64"></a>杂彩间饰如佛净土。<a id="a-65"></a>有妙香气，<a id="a-66"></a>过诸天香，<a id="a-67"></a>芬馥充满。<a id="a-68"></a>于其四面各有上妙师子之座，<a id="a-69"></a>四宝所成，<a id="a-6A"></a>以天宝衣而敷其上。<a id="a-6B"></a>复于此座有妙莲华，<a id="a-6C"></a>种种珍宝以为严饰，<a id="a-6D"></a>量等如来自然显现。<a id="a-6E"></a>于莲华上有四如来，<a id="a-6F"></a>东方不动、<a id="a-6G"></a>南方宝相、<a id="a-6H"></a>西无量寿、<a id="a-6I"></a>北天鼓音。<a id="a-6J"></a>是四如来各于其座加趺而坐，<a id="a-6K"></a>放大光明，<a id="a-6L"></a>周遍照曜王舍大城，<a id="a-6M"></a>及此三千大千世界，<a id="a-6N"></a>乃至十方恒河沙等诸佛国土，<a id="a-6O"></a>雨诸天华，<a id="a-6P"></a>奏诸天乐。<a id="a-6Q"></a>尔时，<a id="a-6R"></a>于此赡部洲中及三千大千世界所有众生，<a id="a-6S"></a>以佛威力，<a id="a-6T"></a>受胜妙乐无有乏少，<a id="a-6U"></a>若身不具皆蒙具足，<a id="a-6V"></a>盲者能视，<a id="a-6W"></a>聋者得闻，<a id="a-6X"></a>哑者能言，<a id="a-6Y"></a>愚者得智，<a id="a-6Z"></a>若心乱者得本心，<a id="a-6a"></a>若无衣者得衣服，<a id="a-6b"></a>被恶贱者人所敬，<a id="a-6c"></a>有垢秽者身清洁。<a id="a-6d"></a>于此世间，<a id="a-6e"></a>所有利益未曾有事，<a id="a-6f"></a>悉皆显现。</p>
  <p id="a6g">尔时，<a id="a-6h"></a>妙幢菩萨见四如来及希有事，<a id="a-6i"></a>欢喜踊跃，<a id="a-6j"></a>合掌一心，<a id="a-6k"></a>瞻仰诸佛殊胜之相，<a id="a-6l"></a>亦复思惟释迦牟尼如来无量功德，<a id="a-6m"></a>唯于寿命生疑惑心：<a id="a-6n"></a>“云何如来功德无量，<a id="a-6o"></a>寿命短促唯八十年？<a id="a-6p"></a>”</p>
  <p id="a6q">尔时，<a id="a-6r"></a>四佛告妙幢菩萨言：<a id="a-6s"></a>“善男子，<a id="a-6t"></a>汝今不应思忖如来寿命长短。<a id="a-6u"></a>何以故？<a id="a-6v"></a>善男子，<a id="a-6w"></a>我等不见诸天世间、<a id="a-6x"></a>梵、<a id="a-6y"></a>魔、<a id="a-6z"></a>沙门、<a id="a-70"></a>婆罗门等人及非人，<a id="a-71"></a>有能算知佛之寿量知其齐限，<a id="a-72"></a>唯除无上正遍知者。<a id="a-73"></a>”</p>
  <p id="a74">时四如来，<a id="a-75"></a>欲说释迦牟尼佛所有寿量，<a id="a-76"></a>以佛威力，<a id="a-77"></a>欲色界天诸龙、<a id="a-78"></a>鬼、<a id="a-79"></a>神、<a id="a-7A"></a>健闼婆、<a id="a-7B"></a>阿苏罗、<a id="a-7C"></a>揭路荼、<a id="a-7D"></a>紧那罗、<a id="a-7E"></a>莫呼洛伽，<a id="a-7F"></a>及无量百千亿那庾多菩萨摩诃萨，<a id="a-7G"></a>悉来集会，<a id="a-7H"></a>入妙幢菩萨净妙室中。</p>
  <p id="a7I">尔时，<a id="a-7J"></a>四佛于大众中，<a id="a-7K"></a>欲显释迦牟尼如来所有寿量，<a id="a-7L"></a>而说颂曰：</p>
  <p id="a7M">“一切诸海水，<a id="a-7N"></a>　可知其滴数；</p>
  <p id="a7O">无有能数知，<a id="a-7P"></a>　释迦之寿量。</p>
  <p id="a7Q">析诸妙高山，<a id="a-7R"></a>　如芥可知数；</p>
  <p id="a7S">无有能数知，<a id="a-7T"></a>　释迦之寿量。</p>
  <p id="a7U">一切大地土，<a id="a-7V"></a>　可知其尘数；</p>
  <p id="a7W">无有能算知，<a id="a-7X"></a>　释迦之寿量。</p>
  <p id="a7Y">假使量虚空，<a id="a-7Z"></a>　可得尽边际；</p>
  <p id="a7a">无有能数知，<a id="a-7b"></a>　释迦之寿量。</p>
  <p id="a7c">若人住亿劫，<a id="a-7d"></a>　尽力常算数；</p>
  <p id="a7e">亦复不能知，<a id="a-7f"></a>　世尊之寿量。</p>
  <p id="a7g">不害众生命，<a id="a-7h"></a>　及施于饮食，</p>
  <p id="a7i">由斯二种因，<a id="a-7j"></a>　得寿命长远。</p>
  <p id="a7k">是故大觉尊，<a id="a-7l"></a>　寿命难知数，</p>
  <p id="a7m">如劫无边际，<a id="a-7n"></a>　寿量亦如是。</p>
  <p id="a7o">妙幢汝当知，<a id="a-7p"></a>　不应起疑惑，</p>
  <p id="a7q">最胜寿无量，<a id="a-7r"></a>　莫能知数者。<a id="a-7s"></a>”</p>
  <p id="a7t">尔时，<a id="a-7u"></a>妙幢菩萨闻四如来，<a id="a-7v"></a>说释迦牟尼佛寿量无限，<a id="a-7w"></a>白言：<a id="a-7x"></a>“世尊，<a id="a-7y"></a>云何如来示现如是短促寿量？<a id="a-7z"></a>”</p>
  <p id="a80">时，<a id="a-81"></a>四世尊告妙幢菩萨言：<a id="a-82"></a>“善男子，<a id="a-83"></a>彼释迦牟尼佛，<a id="a-84"></a>于五浊世出现之时，<a id="a-85"></a>人寿百年，<a id="a-86"></a>禀性下劣，<a id="a-87"></a>善根微薄，<a id="a-88"></a>复无信解。<a id="a-89"></a>此诸众生，<a id="a-8A"></a>多有我见、<a id="a-8B"></a>人见、<a id="a-8C"></a>众生、<a id="a-8D"></a>寿者、<a id="a-8E"></a>养育、<a id="a-8F"></a>邪见、<a id="a-8G"></a>我我所见、<a id="a-8H"></a>断常见等。<a id="a-8I"></a>为欲利益此诸异生及众外道，<a id="a-8J"></a>如是等类令生正解，<a id="a-8K"></a>速得成就无上菩提，<a id="a-8L"></a>是故释迦牟尼如来，<a id="a-8M"></a>示现如是短促寿命。<a id="a-8N"></a>善男子，<a id="a-8O"></a>然彼如来欲令众生见涅槃已，<a id="a-8P"></a>生难遭想、<a id="a-8Q"></a>忧苦等想，<a id="a-8R"></a>于佛世尊所说经教，<a id="a-8S"></a>速当受持，<a id="a-8T"></a>读诵通利，<a id="a-8U"></a>为人解说，<a id="a-8V"></a>不生谤毁，<a id="a-8W"></a>是故如来现斯短寿。<a id="a-8X"></a>何以故？<a id="a-8Y"></a>彼诸众生若见如来不般涅槃，<a id="a-8Z"></a>不生恭敬难遭之想。<a id="a-8a"></a>如来所说甚深经典，<a id="a-8b"></a>亦不受持、<a id="a-8c"></a>读诵通利、<a id="a-8d"></a>为人宣说。<a id="a-8e"></a>所以者何？<a id="a-8f"></a>以常见佛，<a id="a-8g"></a>不尊重故。</p>
  <p id="a8h">“善男子，<a id="a-8i"></a>譬如有人，<a id="a-8j"></a>见其父母多有财产，<a id="a-8k"></a>珍宝丰盈，<a id="a-8l"></a>便于财物不生希有难遭之想。<a id="a-8m"></a>所以者何？<a id="a-8n"></a>于父财物生常想故。<a id="a-8o"></a>善男子，<a id="a-8p"></a>彼诸众生亦复如是，<a id="a-8q"></a>若见如来不入涅槃，<a id="a-8r"></a>不生希有难遭之想。<a id="a-8s"></a>所以者何？<a id="a-8t"></a>由常见故。<a id="a-8u"></a>善男子，<a id="a-8v"></a>譬如有人，<a id="a-8w"></a>父母贫穷，<a id="a-8x"></a>资财乏少；<a id="a-8y"></a>然彼贫人或诣王家或大臣舍，<a id="a-8z"></a>见其仓库种种珍财悉皆盈满，<a id="a-90"></a>生希有心难遭之想。<a id="a-91"></a>时彼贫人为欲求财，<a id="a-92"></a>广设方便，<a id="a-93"></a>策勤无怠。<a id="a-94"></a>所以者何？<a id="a-95"></a>为舍贫穷，<a id="a-96"></a>受安乐故。<a id="a-97"></a>善男子，<a id="a-98"></a>彼诸众生亦复如是，<a id="a-99"></a>若见如来入于涅槃，<a id="a-9A"></a>生难遭想乃至忧苦等想，<a id="a-9B"></a>复作是念：<a id="a-9C"></a>‘于无量劫诸佛如来出现于世，<a id="a-9D"></a>如乌昙跋华时乃一现。<a id="a-9E"></a>’彼诸众生发希有心起难遭想，<a id="a-9F"></a>若遇如来心生敬信，<a id="a-9G"></a>闻说正法生实语想，<a id="a-9H"></a>所有经典悉皆受持，<a id="a-9I"></a>不生毁谤。<a id="a-9J"></a>善男子，<a id="a-9K"></a>以是因缘，<a id="a-9L"></a>彼佛世尊不久住世，<a id="a-9M"></a>速入涅槃。<a id="a-9N"></a>善男子，<a id="a-9O"></a>是诸如来，<a id="a-9P"></a>以如是等善巧方便成就众生。<a id="a-9Q"></a>”</p>
  <p id="a9R">尔时，<a id="a-9S"></a>四佛说是语已，<a id="a-9T"></a>忽然不现。</p>
  <p id="a9U">尔时，<a id="a-9V"></a>妙幢菩萨摩诃萨，<a id="a-9W"></a>与无量百千菩萨，<a id="a-9X"></a>及无量亿那庾多百千众生，<a id="a-9Y"></a>俱共往诣鹫峰山中，<a id="a-9Z"></a>释迦牟尼如来正遍知所，<a id="a-9a"></a>顶礼佛足，<a id="a-9b"></a>在一面立。<a id="a-9c"></a>时，<a id="a-9d"></a>妙幢菩萨以如上事，<a id="a-9e"></a>具白世尊。</p>
  <p id="a9f">时四如来，<a id="a-9g"></a>亦诣鹫峰，<a id="a-9h"></a>至释迦牟尼佛所，<a id="a-9i"></a>各随本方就座而坐，<a id="a-9j"></a>告侍者菩萨言：<a id="a-9k"></a>“善男子，<a id="a-9l"></a>汝今可诣释迦牟尼佛所，<a id="a-9m"></a>为我致问：<a id="a-9n"></a>‘少病少恼，<a id="a-9o"></a>起居轻利，<a id="a-9p"></a>安乐行不？<a id="a-9q"></a>’复作是言：<a id="a-9r"></a>‘善哉！<a id="a-9s"></a>善哉！<a id="a-9t"></a>释迦牟尼如来，<a id="a-9u"></a>今可演说《金光明经》甚深法要，<a id="a-9v"></a>为欲饶益一切众生，<a id="a-9w"></a>除去饥馑，<a id="a-9x"></a>令得安乐。<a id="a-9y"></a>’我当随喜！<a id="a-9z"></a>”</p>
  <p id="aA0">时彼侍者，<a id="a-A1"></a>各诣释迦牟尼佛所，<a id="a-A2"></a>顶礼双足，<a id="a-A3"></a>却住一面，<a id="a-A4"></a>俱白佛言：<a id="a-A5"></a>“彼天人师致问无量：<a id="a-A6"></a>少病少恼，<a id="a-A7"></a>起居轻利，<a id="a-A8"></a>安乐行不？<a id="a-A9"></a>”复作是言：<a id="a-AA"></a>“善哉！<a id="a-AB"></a>善哉！<a id="a-AC"></a>释迦牟尼如来，<a id="a-AD"></a>今可演说《金光明经》甚深法要，<a id="a-AE"></a>为欲利益一切众生，<a id="a-AF"></a>除去饥馑，<a id="a-AG"></a>令得安乐。<a id="a-AH"></a>”</p>
  <p id="aAI">尔时，<a id="a-AJ"></a>释迦牟尼如来应正等觉，<a id="a-AK"></a>告彼侍者诸菩萨言：<a id="a-AL"></a>“善哉！<a id="a-AM"></a>善哉！<a id="a-AN"></a>彼四如来，<a id="a-AO"></a>乃能为诸众生饶益安乐，<a id="a-AP"></a>劝请于我宣扬正法。<a id="a-AQ"></a>”</p>
  <p id="aAR">尔时，<a id="a-AS"></a>世尊而说颂曰：</p>
  <p id="aAT">“我常在鹫山，<a id="a-AU"></a>　宣说此经宝，</p>
  <p id="aAV">成就众生故，<a id="a-AW"></a>　示现般涅槃。</p>
  <p id="aAX">凡夫起邪见，<a id="a-AY"></a>　不信我所说，</p>
  <p id="aAZ">为成就彼故，<a id="a-Aa"></a>　示现般涅槃。<a id="a-Ab"></a>”</p>
  <p id="aAc">时大会中有婆罗门，<a id="a-Ad"></a>姓憍陈如，<a id="a-Ae"></a>名曰法师授记，<a id="a-Af"></a>与无量百千婆罗门众，<a id="a-Ag"></a>供养佛已，<a id="a-Ah"></a>闻世尊说入般涅槃，<a id="a-Ai"></a>涕泪交流，<a id="a-Aj"></a>前礼佛足，<a id="a-Ak"></a>白言：<a id="a-Al"></a>“世尊，<a id="a-Am"></a>若实如来于诸众生有大慈悲，<a id="a-An"></a>怜愍利益令得安乐，<a id="a-Ao"></a>犹如父母余无等者，<a id="a-Ap"></a>能与世间作归依处如净满月，<a id="a-Aq"></a>以大智慧能为照明如日初出，<a id="a-Ar"></a>普观众生爱无偏党如罗怙罗，<a id="a-As"></a>惟愿世尊施我一愿！<a id="a-At"></a>”</p>
  <p id="aAu">尔时，<a id="a-Av"></a>世尊默然而止。<a id="a-Aw"></a>佛威力故，<a id="a-Ax"></a>于此众中有梨车毗童子，<a id="a-Ay"></a>名一切众生喜见，<a id="a-Az"></a>语婆罗门憍陈如言：<a id="a-B0"></a>“大婆罗门，<a id="a-B1"></a>汝今从佛欲乞何愿？<a id="a-B2"></a>我能与汝。<a id="a-B3"></a>”</p>
  <p id="aB4">婆罗门言：<a id="a-B5"></a>“童子，<a id="a-B6"></a>我欲供养无上世尊，<a id="a-B7"></a>今从如来求请舍利如芥子许。<a id="a-B8"></a>何以故？<a id="a-B9"></a>我曾闻说，<a id="a-BA"></a>若善男子、<a id="a-BB"></a>善女人，<a id="a-BC"></a>得佛舍利如芥子许，<a id="a-BD"></a>恭敬供养，<a id="a-BE"></a>是人当生三十三天而为帝释。<a id="a-BF"></a>”</p>
  <p id="aBG">是时，<a id="a-BH"></a>童子语婆罗门曰：<a id="a-BI"></a>“若欲愿生三十三天受胜报者，<a id="a-BJ"></a>应当至心听是《金光明最胜王经》！<a id="a-BK"></a>于诸经中最为殊胜，<a id="a-BL"></a>难解难入，<a id="a-BM"></a>声闻、<a id="a-BN"></a>独觉所不能知。<a id="a-BO"></a>此经能生无量无边福德果报，<a id="a-BP"></a>乃至成办无上菩提。<a id="a-BQ"></a>我今为汝略说其事！<a id="a-BR"></a>”</p>
  <p id="aBS">婆罗门言：<a id="a-BT"></a>“善哉！<a id="a-BU"></a>童子，<a id="a-BV"></a>此《金光明》甚深最上，<a id="a-BW"></a>难解难入，<a id="a-BX"></a>声闻、<a id="a-BY"></a>独觉尚不能知，<a id="a-BZ"></a>何况我等边鄙之人，<a id="a-Ba"></a>智慧微浅而能解了？<a id="a-Bb"></a>是故，<a id="a-Bc"></a>我今求佛舍利如芥子许，<a id="a-Bd"></a>持还本处置宝函中，<a id="a-Be"></a>恭敬供养，<a id="a-Bf"></a>命终之后得为帝释，<a id="a-Bg"></a>常受安乐。<a id="a-Bh"></a>云何汝今不能为我从明行足求斯一愿？<a id="a-Bi"></a>”</p>
  <p id="aBj">作是语已，<a id="a-Bk"></a>尔时童子即为婆罗门，<a id="a-Bl"></a>而说颂曰：</p>
  <p id="aBm">“恒河驶流水，<a id="a-Bn"></a>　可生白莲华，</p>
  <p id="aBo">黄鸟作白形，<a id="a-Bp"></a>　黑鸟变为赤。</p>
  <p id="aBq">假使赡部树，<a id="a-Br"></a>　可生多罗果，</p>
  <p id="aBs">朅树罗枝中，<a id="a-Bt"></a>　能出庵罗叶。</p>
  <p id="aBu">斯等希有物，<a id="a-Bv"></a>　或容可转变；</p>
  <p id="aBw">世尊之舍利，<a id="a-Bx"></a>　毕竟不可得！</p>
  <p id="aBy">假使用龟毛，<a id="a-Bz"></a>　织成上妙服，</p>
  <p id="aC0">寒时可被著，<a id="a-C1"></a>　方求佛舍利！</p>
  <p id="aC2">假使蚊蚋足，<a id="a-C3"></a>　可使成楼观，</p>
  <p id="aC4">坚固不摇动，<a id="a-C5"></a>　方求佛舍利！</p>
  <p id="aC6">假使水蛭虫，<a id="a-C7"></a>　口中生白齿，</p>
  <p id="aC8">长大利如锋，<a id="a-C9"></a>　方求佛舍利！</p>
  <p id="aCA">假使持兔角，<a id="a-CB"></a>　用成于梯蹬，</p>
  <p id="aCC">可升上天宫，<a id="a-CD"></a>　方求佛舍利！</p>
  <p id="aCE">鼠缘此梯上，<a id="a-CF"></a>　除去阿苏罗，</p>
  <p id="aCG">能障空中月，<a id="a-CH"></a>　方求佛舍利！</p>
  <p id="aCI">若蝇饮酒醉，<a id="a-CJ"></a>　周行村邑中，</p>
  <p id="aCK">广造于舍宅，<a id="a-CL"></a>　方求佛舍利！</p>
  <p id="aCM">若使驴唇色，<a id="a-CN"></a>　赤如频婆果，</p>
  <p id="aCO">善作于歌舞，<a id="a-CP"></a>　方求佛舍利！</p>
  <p id="aCQ">乌与鸺鹠鸟，<a id="a-CR"></a>　同共一处游，</p>
  <p id="aCS">彼此相顺从，<a id="a-CT"></a>　方求佛舍利！</p>
  <p id="aCU">假使波罗叶，<a id="a-CV"></a>　可成于伞盖，</p>
  <p id="aCW">能遮于大雨，<a id="a-CX"></a>　方求佛舍利！</p>
  <p id="aCY">假令大船舶，<a id="a-CZ"></a>　盛满诸财宝，</p>
  <p id="aCa">能令陆地行，<a id="a-Cb"></a>　方求佛舍利！</p>
  <p id="aCc">假使鹪鹩鸟，<a id="a-Cd"></a>　以嘴衔香山，</p>
  <p id="aCe">随处任游行，<a id="a-Cf"></a>　方求佛舍利！<a id="a-Cg"></a>”</p>
  <p id="aCh">尔时，<a id="a-Ci"></a>法师授记婆罗门，<a id="a-Cj"></a>闻此颂已，<a id="a-Ck"></a>亦以伽他，<a id="a-Cl"></a>答一切众生喜见童子曰：</p>
  <p id="aCm">“善哉大童子，<a id="a-Cn"></a>　此众中吉祥，</p>
  <p id="aCo">善巧方便心，<a id="a-Cp"></a>　得佛无上记！</p>
  <p id="aCq">如来大威德，<a id="a-Cr"></a>　能救护世间，</p>
  <p id="aCs">仁可至心听，<a id="a-Ct"></a>　我今次第说。</p>
  <p id="aCu">诸佛境难思，<a id="a-Cv"></a>　世间无与等，</p>
  <p id="aCw">法身性常住，<a id="a-Cx"></a>　修行无差别。</p>
  <p id="aCy">诸佛体皆同，<a id="a-Cz"></a>　所说法亦尔；</p>
  <p id="aD0">诸佛无作者，<a id="a-D1"></a>　亦复本无生。</p>
  <p id="aD2">世尊金刚体，<a id="a-D3"></a>　权现于化身，</p>
  <p id="aD4">是故佛舍利，<a id="a-D5"></a>　无如芥子许。</p>
  <p id="aD6">佛非血肉身，<a id="a-D7"></a>　云何有舍利？</p>
  <p id="aD8">方便留身骨，<a id="a-D9"></a>　为益诸众生！</p>
  <p id="aDA">法身是正觉，<a id="a-DB"></a>　法界即如来，</p>
  <p id="aDC">此是佛真身，<a id="a-DD"></a>　亦说如是法。<a id="a-DE"></a>”</p>
  <p id="aDF">尔时，<a id="a-DG"></a>会中三万二千天子，<a id="a-DH"></a>闻说如来寿命长远，<a id="a-DI"></a>皆发阿耨多罗三藐三菩提心，<a id="a-DJ"></a>欢喜踊跃，<a id="a-DK"></a>得未曾有，<a id="a-DL"></a>异口同音，<a id="a-DM"></a>而说颂曰：</p>
  <p id="aDN">“佛不般涅槃，<a id="a-DO"></a>　正法亦不灭，</p>
  <p id="aDP">为利众生故，<a id="a-DQ"></a>　示现有灭尽。</p>
  <p id="aDR">世尊不思议，<a id="a-DS"></a>　妙体无异相，</p>
  <p id="aDT">为利众生故，<a id="a-DU"></a>　现种种庄严。<a id="a-DV"></a>”</p>
  <p id="aDW">尔时，<a id="a-DX"></a>妙幢菩萨亲于佛前，<a id="a-DY"></a>及四如来，<a id="a-DZ"></a>并二大士、<a id="a-Da"></a>诸天子所，<a id="a-Db"></a>闻说释迦牟尼如来寿量事已，<a id="a-Dc"></a>复从座起，<a id="a-Dd"></a>合掌恭敬，<a id="a-De"></a>白佛言：<a id="a-Df"></a>“世尊，<a id="a-Dg"></a>若实如是，<a id="a-Dh"></a>诸佛如来不般涅槃、<a id="a-Di"></a>无舍利者，<a id="a-Dj"></a>云何经中说有涅槃及佛舍利，<a id="a-Dk"></a>令诸人天恭敬供养？<a id="a-Dl"></a>过去诸佛现有身骨流布于世，<a id="a-Dm"></a>人天供养得福无边；<a id="a-Dn"></a>今复言无，<a id="a-Do"></a>致生疑惑。<a id="a-Dp"></a>惟愿世尊，<a id="a-Dq"></a>哀愍我等，<a id="a-Dr"></a>广为分别。<a id="a-Ds"></a>”</p>
  <p id="aDt">尔时，<a id="a-Du"></a>佛告妙幢菩萨及诸大众：<a id="a-Dv"></a>“汝等当知，<a id="a-Dw"></a>云般涅槃、<a id="a-Dx"></a>有舍利者，<a id="a-Dy"></a>是密意说。<a id="a-Dz"></a>如是之义，<a id="a-E0"></a>当一心听！<a id="a-E1"></a>善男子，<a id="a-E2"></a>菩萨摩诃萨如是应知，<a id="a-E3"></a>有其十法，<a id="a-E4"></a>能解如来应正等觉真实理趣，<a id="a-E5"></a>说有究竟大般涅槃。<a id="a-E6"></a>云何为十？<a id="a-E7"></a>一者、<a id="a-E8"></a>诸佛如来究竟断尽诸烦恼障、<a id="a-E9"></a>所知障故，<a id="a-EA"></a>名为涅槃；<a id="a-EB"></a>二者、<a id="a-EC"></a>诸佛如来善能解了有情无性及法无性故，<a id="a-ED"></a>名为涅槃；<a id="a-EE"></a>三者、<a id="a-EF"></a>能转身依及法依故，<a id="a-EG"></a>名为涅槃；<a id="a-EH"></a>四者、<a id="a-EI"></a>于诸有情任运休息化因缘故，<a id="a-EJ"></a>名为涅槃；<a id="a-EK"></a>五者、<a id="a-EL"></a>证得真实无差别相平等法身故，<a id="a-EM"></a>名为涅槃；<a id="a-EN"></a>六者、<a id="a-EO"></a>了知生死及以涅槃无二性故，<a id="a-EP"></a>名为涅槃；<a id="a-EQ"></a>七者、<a id="a-ER"></a>于一切法了其根本证清净故，<a id="a-ES"></a>名为涅槃；<a id="a-ET"></a>八者、<a id="a-EU"></a>于一切法无生无灭善修行故，<a id="a-EV"></a>名为涅槃；<a id="a-EW"></a>九者、<a id="a-EX"></a>真如、<a id="a-EY"></a>法界、<a id="a-EZ"></a>实际平等得正智故，<a id="a-Ea"></a>名为涅槃；<a id="a-Eb"></a>十者、<a id="a-Ec"></a>于诸法性及涅槃性得无差别故，<a id="a-Ed"></a>名为涅槃。<a id="a-Ee"></a>是谓十法说有涅槃。</p>
  <p id="aEf">“复次，<a id="a-Eg"></a>善男子，<a id="a-Eh"></a>菩萨摩诃萨如是应知，<a id="a-Ei"></a>复有十法，<a id="a-Ej"></a>能解如来应正等觉真实理趣，<a id="a-Ek"></a>说有究竟大般涅槃。<a id="a-El"></a>云何为十？<a id="a-Em"></a>一者、<a id="a-En"></a>一切烦恼以乐欲为本，<a id="a-Eo"></a>从乐欲生，<a id="a-Ep"></a>诸佛世尊断乐欲故，<a id="a-Eq"></a>名为涅槃；<a id="a-Er"></a>二者、<a id="a-Es"></a>以诸如来断诸乐欲不取一法，<a id="a-Et"></a>以不取故无去无来，<a id="a-Eu"></a>无所取故，<a id="a-Ev"></a>名为涅槃；<a id="a-Ew"></a>三者、<a id="a-Ex"></a>以无去来及无所取，<a id="a-Ey"></a>是则法身不生不灭，<a id="a-Ez"></a>无生灭故，<a id="a-F0"></a>名为涅槃；<a id="a-F1"></a>四者、<a id="a-F2"></a>此无生灭非言所宣，<a id="a-F3"></a>言语断故，<a id="a-F4"></a>名为涅槃；<a id="a-F5"></a>五者、<a id="a-F6"></a>无有我人，<a id="a-F7"></a>唯法生灭得转依故，<a id="a-F8"></a>名为涅槃；<a id="a-F9"></a>六者、<a id="a-FA"></a>烦恼随惑皆是客尘，<a id="a-FB"></a>法性是主，<a id="a-FC"></a>无来无去，<a id="a-FD"></a>佛了知故，<a id="a-FE"></a>名为涅槃；<a id="a-FF"></a>七者、<a id="a-FG"></a>真如是实，<a id="a-FH"></a>余皆虚妄，<a id="a-FI"></a>实性体者即是真如，<a id="a-FJ"></a>真如性者即是如来，<a id="a-FK"></a>名为涅槃；<a id="a-FL"></a>八者、<a id="a-FM"></a>实际之性，<a id="a-FN"></a>无有戏论，<a id="a-FO"></a>唯独如来证实际法，<a id="a-FP"></a>戏论永断，<a id="a-FQ"></a>名为涅槃；<a id="a-FR"></a>九者、<a id="a-FS"></a>无生是实，<a id="a-FT"></a>生是虚妄，<a id="a-FU"></a>愚痴之人漂溺生死，<a id="a-FV"></a>如来体实无有虚妄，<a id="a-FW"></a>名为涅槃；<a id="a-FX"></a>十者、<a id="a-FY"></a>不实之法是从缘生，<a id="a-FZ"></a>真实之法不从缘起，<a id="a-Fa"></a>如来法身，<a id="a-Fb"></a>体是真实，<a id="a-Fc"></a>名为涅槃。<a id="a-Fd"></a>善男子，<a id="a-Fe"></a>是谓十法说有涅槃。</p>
  <p id="aFf">“复次，<a id="a-Fg"></a>善男子，<a id="a-Fh"></a>菩萨摩诃萨如是应如，<a id="a-Fi"></a>复有十法，<a id="a-Fj"></a>能解如来应正等觉真实理趣，<a id="a-Fk"></a>说有究竟大般涅槃。<a id="a-Fl"></a>云何为十？<a id="a-Fm"></a>一者、<a id="a-Fn"></a>如来善知施及施果无我我所；<a id="a-Fo"></a>此施及果，<a id="a-Fp"></a>不正分别永除灭故，<a id="a-Fq"></a>名为涅槃。<a id="a-Fr"></a>二者、<a id="a-Fs"></a>如来善知戒及戒果无我我所；<a id="a-Ft"></a>此戒及果，<a id="a-Fu"></a>不正分别永除灭故，<a id="a-Fv"></a>名为涅槃。<a id="a-Fw"></a>三者、<a id="a-Fx"></a>如来善知忍及忍果无我我所；<a id="a-Fy"></a>此忍及果，<a id="a-Fz"></a>不正分别永除灭故，<a id="a-G0"></a>名为涅槃。<a id="a-G1"></a>四者、<a id="a-G2"></a>如来善知勤及勤果无我我所；<a id="a-G3"></a>此勤及果，<a id="a-G4"></a>不正分别永除灭故，<a id="a-G5"></a>名为涅槃。<a id="a-G6"></a>五者、<a id="a-G7"></a>如来善知定及定果无我我所；<a id="a-G8"></a>此定及果，<a id="a-G9"></a>不正分别永除灭故，<a id="a-GA"></a>名为涅槃。<a id="a-GB"></a>六者、<a id="a-GC"></a>如来善知慧及慧果无我我所；<a id="a-GD"></a>此慧及果，<a id="a-GE"></a>不正分别永除灭故，<a id="a-GF"></a>名为涅槃。<a id="a-GG"></a>七者、<a id="a-GH"></a>诸佛如来，<a id="a-GI"></a>善能了知一切有情非有情，<a id="a-GJ"></a>一切诸法皆无性；<a id="a-GK"></a>不正分别永除灭故，<a id="a-GL"></a>名为涅槃。<a id="a-GM"></a>八者、<a id="a-GN"></a>若自爱者便起追求，<a id="a-GO"></a>由追求故受众苦恼；<a id="a-GP"></a>诸佛如来，<a id="a-GQ"></a>除自爱故永绝追求，<a id="a-GR"></a>无追求故名为涅槃。<a id="a-GS"></a>九者、<a id="a-GT"></a>有为之法皆有数量，<a id="a-GU"></a>无为法者数量皆除；<a id="a-GV"></a>佛离有为，<a id="a-GW"></a>证无为法，<a id="a-GX"></a>无数量故，<a id="a-GY"></a>名为涅槃。<a id="a-GZ"></a>十者、<a id="a-Ga"></a>如来了知有情及法，<a id="a-Gb"></a>体性皆空，<a id="a-Gc"></a>离空非有；<a id="a-Gd"></a>空性即是真法身故，<a id="a-Ge"></a>名为涅槃。<a id="a-Gf"></a>善男子，<a id="a-Gg"></a>是谓十法说有涅槃。</p>
  <p id="aGh">“复次，<a id="a-Gi"></a>善男子，<a id="a-Gj"></a>岂唯如来不般涅槃？<a id="a-Gk"></a>是为希有。<a id="a-Gl"></a>复有十种希有之法，<a id="a-Gm"></a>是如来行。<a id="a-Gn"></a>云何为十？<a id="a-Go"></a>一者、<a id="a-Gp"></a>生死过失、<a id="a-Gq"></a>涅槃寂静，<a id="a-Gr"></a>由于生死及以涅槃证平等故，<a id="a-Gs"></a>不处流转，<a id="a-Gt"></a>不住涅槃，<a id="a-Gu"></a>于诸有情不生厌背，<a id="a-Gv"></a>是如来行。<a id="a-Gw"></a>二者、<a id="a-Gx"></a>佛于众生不作是念：<a id="a-Gy"></a>‘此诸愚夫行颠倒见，<a id="a-Gz"></a>为诸烦恼之所缠迫，<a id="a-H0"></a>我今开悟令其解脱。<a id="a-H1"></a>’然由往昔慈善根力，<a id="a-H2"></a>于彼有情，<a id="a-H3"></a>随其根性意乐胜解，<a id="a-H4"></a>不起分别，<a id="a-H5"></a>任运济度示教利喜，<a id="a-H6"></a>尽未来际无有穷尽，<a id="a-H7"></a>是如来行。<a id="a-H8"></a>三者、<a id="a-H9"></a>佛无是念：<a id="a-HA"></a>‘我今演说十二分教利益有情。<a id="a-HB"></a>’然由往昔慈善根力，<a id="a-HC"></a>为彼有情广说，<a id="a-HD"></a>乃至尽未来际无有穷尽，<a id="a-HE"></a>是如来行。<a id="a-HF"></a>四者、<a id="a-HG"></a>佛无是念：<a id="a-HH"></a>‘我今往彼城邑聚落，<a id="a-HI"></a>王及大臣、<a id="a-HJ"></a>婆罗门、<a id="a-HK"></a>刹帝利、<a id="a-HL"></a>薜舍戍、<a id="a-HM"></a>达罗等舍，<a id="a-HN"></a>从其乞食。<a id="a-HO"></a>’然由往昔身语意行惯习力故，<a id="a-HP"></a>任运诣彼，<a id="a-HQ"></a>为利益事而行乞食，<a id="a-HR"></a>是如来行。<a id="a-HS"></a>五者、<a id="a-HT"></a>如来之身无有饥渴，<a id="a-HU"></a>亦无便利羸惫之相，<a id="a-HV"></a>虽行乞取而无所食，<a id="a-HW"></a>亦无分别；<a id="a-HX"></a>然为任运利益有情，<a id="a-HY"></a>示有食相，<a id="a-HZ"></a>是如来行。<a id="a-Ha"></a>六者、<a id="a-Hb"></a>佛无是念：<a id="a-Hc"></a>‘此诸众生有上中下，<a id="a-Hd"></a>随彼机性而为说法。<a id="a-He"></a>’然佛世尊无有分别，<a id="a-Hf"></a>随其器量，<a id="a-Hg"></a>善应机缘为彼说法，<a id="a-Hh"></a>是如来行。<a id="a-Hi"></a>七者、<a id="a-Hj"></a>佛无是念：<a id="a-Hk"></a>‘此类有情不恭敬我，<a id="a-Hl"></a>常于我所出呵骂言，<a id="a-Hm"></a>不能与彼共为言论。<a id="a-Hn"></a>彼类有情恭敬于我，<a id="a-Ho"></a>常于我所共相赞叹，<a id="a-Hp"></a>我当与彼共为言说。<a id="a-Hq"></a>’然而如来起慈悲心，<a id="a-Hr"></a>平等无二，<a id="a-Hs"></a>是如来行。<a id="a-Ht"></a>八者、<a id="a-Hu"></a>诸佛如来，<a id="a-Hv"></a>无有爱憎、<a id="a-Hw"></a>憍慢、<a id="a-Hx"></a>贪惜及诸烦恼；<a id="a-Hy"></a>然而如来常乐寂静，<a id="a-Hz"></a>赞叹少欲，<a id="a-I0"></a>离诸諠闹，<a id="a-I1"></a>是如来行。<a id="a-I2"></a>九者、<a id="a-I3"></a>如来无有一法不知不善通达，<a id="a-I4"></a>于一切处境智现前无有分别；<a id="a-I5"></a>然而如来，<a id="a-I6"></a>见彼有情所作事业，<a id="a-I7"></a>随彼意转方便诱引令得出离，<a id="a-I8"></a>是如来行。<a id="a-I9"></a>十者、<a id="a-IA"></a>如来若见一分有情得富盛时不生欢喜，<a id="a-IB"></a>见其衰损不起忧戚；<a id="a-IC"></a>然而如来见彼有情修习正行，<a id="a-ID"></a>无碍大慈自然救摄，<a id="a-IE"></a>若见有情修习邪行，<a id="a-IF"></a>无碍大悲自然救摄，<a id="a-IG"></a>是如来行。</p>
  <p id="aIH">“善男子，<a id="a-II"></a>如是当知，<a id="a-IJ"></a>如来应正等觉说有如是无边正行。<a id="a-IK"></a>汝等当知，<a id="a-IL"></a>是谓涅槃真实之相。<a id="a-IM"></a>或时见有般涅槃者，<a id="a-IN"></a>是权方便。<a id="a-IO"></a>及留舍利，<a id="a-IP"></a>令诸有情恭敬供养，<a id="a-IQ"></a>皆是如来慈善根力。<a id="a-IR"></a>若供养者，<a id="a-IS"></a>于未来世远离八难，<a id="a-IT"></a>逢值诸佛，<a id="a-IU"></a>遇善知识，<a id="a-IV"></a>不失善心，<a id="a-IW"></a>福报无边，<a id="a-IX"></a>速当出离，<a id="a-IY"></a>不为生死之所缠缚。<a id="a-IZ"></a>如是妙行，<a id="a-Ia"></a>汝等勤修，<a id="a-Ib"></a>勿为放逸。<a id="a-Ic"></a>”</p>
  <p id="aId">尔时，<a id="a-Ie"></a>妙幢菩萨闻佛亲说不般涅槃及甚深行，<a id="a-If"></a>合掌恭敬，<a id="a-Ig"></a>白言：<a id="a-Ih"></a>“我今始知如来大师不般涅槃，<a id="a-Ii"></a>及留舍利普益众生，<a id="a-Ij"></a>身心踊悦，<a id="a-Ik"></a>叹未曾有。<a id="a-Il"></a>”</p>
  <p id="aIm">说是《如来寿量品》时，<a id="a-In"></a>无量无数无边众生，<a id="a-Io"></a>皆发无等等阿耨多罗三藐三菩提心。<a id="a-Ip"></a>时四如来，<a id="a-Iq"></a>忽然不现。<a id="a-Ir"></a>妙幢菩萨，<a id="a-Is"></a>礼佛足已，<a id="a-It"></a>从座而起，<a id="a-Iu"></a>还其本处。</p>
 </body>
</html>