<!doctype html>
<html id="z3IBTdjLO" data-ver="855">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">金光明最胜王经卷第四</h1>
  <h2 id="a2">净地陀罗尼品第六</h2>
  <p id="a3">尔时，<a id="a-4"></a>师子相无碍光焰菩萨，<a id="a-5"></a>与无量亿众，<a id="a-6"></a>从座而起，<a id="a-7"></a>偏袒右肩，<a id="a-8"></a>右膝著地，<a id="a-9"></a>合掌恭敬，<a id="a-A"></a>顶礼佛足，<a id="a-B"></a>以种种华香、<a id="a-C"></a>宝幢、<a id="a-D"></a>幡盖而供养已，<a id="a-E"></a>白佛言：<a id="a-F"></a>“世尊，<a id="a-G"></a>以几因缘，<a id="a-H"></a>得菩提心？<a id="a-I"></a>何者是菩提心？<a id="a-J"></a>世尊，<a id="a-K"></a>即于菩提现在心不可得，<a id="a-L"></a>未来心不可得，<a id="a-M"></a>过去心不可得；<a id="a-N"></a>离于菩提，<a id="a-O"></a>菩提心亦不可得。<a id="a-P"></a>菩提者，<a id="a-Q"></a>不可言说，<a id="a-R"></a>心亦无色无相，<a id="a-S"></a>无有事业，<a id="a-T"></a>非可造作。<a id="a-U"></a>众生亦不可得，<a id="a-V"></a>亦不可知。<a id="a-W"></a>世尊，<a id="a-X"></a>云何诸法甚深之义而可得知？<a id="a-Y"></a>”</p>
  <p id="aZ">佛言：<a id="a-a"></a>“善男子，<a id="a-b"></a>如是，<a id="a-c"></a>如是，<a id="a-d"></a>菩提微妙，<a id="a-e"></a>事业造作皆不可得。<a id="a-f"></a>若离菩提，<a id="a-g"></a>菩提心亦不可得。<a id="a-h"></a>菩提者不可说，<a id="a-i"></a>心亦不可说，<a id="a-j"></a>无色相无事业。<a id="a-k"></a>一切众生亦不可得。<a id="a-l"></a>何以故？<a id="a-m"></a>菩提及心同真如故，<a id="a-n"></a>能证所证皆平等故，<a id="a-o"></a>非无诸法而可了知。<a id="a-p"></a>善男子，<a id="a-q"></a>菩萨摩诃萨如是知者，<a id="a-r"></a>乃得名为通达诸法，<a id="a-s"></a>善说菩提及菩提心。<a id="a-t"></a>菩提心者，<a id="a-u"></a>非过去、<a id="a-v"></a>非未来、<a id="a-w"></a>非现在。<a id="a-x"></a>心亦如是，<a id="a-y"></a>众生亦如是，<a id="a-z"></a>于中二相实不可得。<a id="a-10"></a>何以故？<a id="a-11"></a>以一切法皆无生故。<a id="a-12"></a>菩提不可得，<a id="a-13"></a>菩提名亦不可得，<a id="a-14"></a>众生众生名不可得，<a id="a-15"></a>声闻声闻名不可得，<a id="a-16"></a>独觉独觉名不可得，<a id="a-17"></a>菩萨菩萨名不可得，<a id="a-18"></a>佛佛名不可得，<a id="a-19"></a>行非行不可得，<a id="a-1A"></a>行非行名不可得。<a id="a-1B"></a>以不可得故，<a id="a-1C"></a>于一切寂静法中而得安住，<a id="a-1D"></a>此依一切功德善根而得生起。</p>
  <p id="a1E">“善男子，<a id="a-1F"></a>譬如宝须弥山王饶益一切，<a id="a-1G"></a>此菩提心利众生故，<a id="a-1H"></a>是名第一布施波罗蜜因。<a id="a-1I"></a>善男子，<a id="a-1J"></a>譬如大地持众物故，<a id="a-1K"></a>是名第二持戒波罗蜜因。<a id="a-1L"></a>譬如师子有大威力，<a id="a-1M"></a>独步无畏，<a id="a-1N"></a>离惊恐故，<a id="a-1O"></a>是名第三忍辱波罗蜜因。<a id="a-1P"></a>譬如风轮那罗延力，<a id="a-1Q"></a>勇壮速疾心不退故，<a id="a-1R"></a>是名第四勤策波罗蜜因。<a id="a-1S"></a>譬如七宝楼观有四阶道，<a id="a-1T"></a>清凉之风来吹四门受安隐乐，<a id="a-1U"></a>静虑法藏求满足故，<a id="a-1V"></a>是名第五静虑波罗蜜因。<a id="a-1W"></a>譬如日轮光耀炽盛，<a id="a-1X"></a>此心速能破灭生死无明闇故，<a id="a-1Y"></a>是名第六智慧波罗蜜因。<a id="a-1Z"></a>譬如商主能令一切心愿满足，<a id="a-1a"></a>此心能度生死险道，<a id="a-1b"></a>获功德宝故，<a id="a-1c"></a>是名第七方便胜智波罗蜜因。<a id="a-1d"></a>譬如净月圆满无翳，<a id="a-1e"></a>此心能于一切境界清净具足故，<a id="a-1f"></a>是名第八愿波罗蜜因。<a id="a-1g"></a>譬如转轮圣王，<a id="a-1h"></a>主兵宝臣随意自在，<a id="a-1i"></a>此心善能庄严净佛国土，<a id="a-1j"></a>无量功德广利群生故，<a id="a-1k"></a>是名第九力波罗蜜因。<a id="a-1l"></a>譬如虚空及转轮圣王，<a id="a-1m"></a>此心能于一切境界无有障碍，<a id="a-1n"></a>于一切处皆得自在至灌顶位故，<a id="a-1o"></a>是名第十智波罗蜜因。<a id="a-1p"></a>善男子，<a id="a-1q"></a>是名菩萨摩诃萨十种菩提心因。<a id="a-1r"></a>如是十因，<a id="a-1s"></a>汝当修学。</p>
  <p id="a1t">“善男子，<a id="a-1u"></a>依五种法，<a id="a-1v"></a>菩萨摩诃萨成就布施波罗蜜。<a id="a-1w"></a>云何为五？<a id="a-1x"></a>一者、<a id="a-1y"></a>信根，<a id="a-1z"></a>二者、<a id="a-20"></a>慈悲，<a id="a-21"></a>三者、<a id="a-22"></a>无求欲心，<a id="a-23"></a>四者、<a id="a-24"></a>摄受一切众生，<a id="a-25"></a>五者、<a id="a-26"></a>愿求一切智智。<a id="a-27"></a>善男子，<a id="a-28"></a>是名菩萨摩诃萨成就布施波罗蜜。<a id="a-29"></a>善男子，<a id="a-2A"></a>复依五法，<a id="a-2B"></a>菩萨摩诃萨成就持戒波罗蜜。<a id="a-2C"></a>云何为五？<a id="a-2D"></a>一者、<a id="a-2E"></a>三业清净；<a id="a-2F"></a>二者、<a id="a-2G"></a>不为一切众生作烦恼因缘；<a id="a-2H"></a>三者、<a id="a-2I"></a>闭诸恶道，<a id="a-2J"></a>开善趣门；<a id="a-2K"></a>四者、<a id="a-2L"></a>过于声闻、<a id="a-2M"></a>独觉之地；<a id="a-2N"></a>五者、<a id="a-2O"></a>一切功德皆悉满足。<a id="a-2P"></a>善男子，<a id="a-2Q"></a>是名菩萨摩诃萨成就持戒波罗蜜。<a id="a-2R"></a>善男子，<a id="a-2S"></a>复依五法，<a id="a-2T"></a>菩萨摩诃萨成就忍辱波罗蜜。<a id="a-2U"></a>云何为五？<a id="a-2V"></a>一者、<a id="a-2W"></a>能伏贪瞋烦恼；<a id="a-2X"></a>二者、<a id="a-2Y"></a>不惜身命，<a id="a-2Z"></a>不求安乐止息之想；<a id="a-2a"></a>三者、<a id="a-2b"></a>思惟往业，<a id="a-2c"></a>遭苦能忍；<a id="a-2d"></a>四者、<a id="a-2e"></a>发慈悲心，<a id="a-2f"></a>成就众生诸善根故；<a id="a-2g"></a>五者、<a id="a-2h"></a>为得甚深无生法忍。<a id="a-2i"></a>善男子，<a id="a-2j"></a>是名菩萨摩诃萨成就忍辱波罗蜜。<a id="a-2k"></a>善男子，<a id="a-2l"></a>复依五法，<a id="a-2m"></a>菩萨摩诃萨成就勤策波罗蜜。<a id="a-2n"></a>云何为五？<a id="a-2o"></a>一者、<a id="a-2p"></a>与诸烦恼不乐共住；<a id="a-2q"></a>二者、<a id="a-2r"></a>福德未具不受安乐；<a id="a-2s"></a>三者、<a id="a-2t"></a>于诸难行苦行之事不生厌心；<a id="a-2u"></a>四者、<a id="a-2v"></a>以大慈悲摄受利益，<a id="a-2w"></a>方便成熟一切众生；<a id="a-2x"></a>五者、<a id="a-2y"></a>愿求不退转地。<a id="a-2z"></a>善男子，<a id="a-30"></a>是名菩萨摩诃萨成就勤策波罗蜜。<a id="a-31"></a>善男子，<a id="a-32"></a>复依五法，<a id="a-33"></a>菩萨摩诃萨成就静虑波罗蜜。<a id="a-34"></a>云何为五？<a id="a-35"></a>一者、<a id="a-36"></a>于诸善法摄令不散故；<a id="a-37"></a>二者、<a id="a-38"></a>常愿解脱，<a id="a-39"></a>不著二边故；<a id="a-3A"></a>三者、<a id="a-3B"></a>愿得神通，<a id="a-3C"></a>成就众生诸善根故；<a id="a-3D"></a>四者、<a id="a-3E"></a>为净法界，<a id="a-3F"></a>蠲除心垢故；<a id="a-3G"></a>五者、<a id="a-3H"></a>为断众生烦恼根本故。<a id="a-3I"></a>善男子，<a id="a-3J"></a>是名菩萨摩诃萨成就静虑波罗蜜。<a id="a-3K"></a>善男子，<a id="a-3L"></a>复依五法，<a id="a-3M"></a>菩萨摩诃萨成就智慧波罗蜜。<a id="a-3N"></a>云何为五？<a id="a-3O"></a>一者、<a id="a-3P"></a>常于一切诸佛、<a id="a-3Q"></a>菩萨及明智者，<a id="a-3R"></a>供养亲近，<a id="a-3S"></a>不生厌背；<a id="a-3T"></a>二者、<a id="a-3U"></a>诸佛如来说甚深法，<a id="a-3V"></a>心常乐闻无有厌足；<a id="a-3W"></a>三者、<a id="a-3X"></a>真俗胜智乐善分别；<a id="a-3Y"></a>四者、<a id="a-3Z"></a>见修烦恼，<a id="a-3a"></a>咸速断除；<a id="a-3b"></a>五者、<a id="a-3c"></a>世间技术五明之法，<a id="a-3d"></a>皆悉通达。<a id="a-3e"></a>善男子，<a id="a-3f"></a>是名菩萨摩诃萨成就智慧波罗蜜。<a id="a-3g"></a>善男子，<a id="a-3h"></a>复依五法，<a id="a-3i"></a>菩萨摩诃萨成就方便波罗蜜。<a id="a-3j"></a>云何为五？<a id="a-3k"></a>一者、<a id="a-3l"></a>于一切众生意乐、<a id="a-3m"></a>烦恼心行差别，<a id="a-3n"></a>悉皆通达；<a id="a-3o"></a>二者、<a id="a-3p"></a>无量诸法对治之门，<a id="a-3q"></a>心皆晓了；<a id="a-3r"></a>三者、<a id="a-3s"></a>大慈悲定，<a id="a-3t"></a>出入自在；<a id="a-3u"></a>四者、<a id="a-3v"></a>于诸波罗蜜多，<a id="a-3w"></a>皆愿修行成就满足；<a id="a-3x"></a>五者、<a id="a-3y"></a>一切佛法皆愿了达，<a id="a-3z"></a>摄受无遗。<a id="a-40"></a>善男子，<a id="a-41"></a>是名菩萨摩诃萨成就方便胜智波罗蜜。<a id="a-42"></a>善男子，<a id="a-43"></a>复依五法，<a id="a-44"></a>菩萨摩诃萨成就愿波罗蜜。<a id="a-45"></a>云何为五？<a id="a-46"></a>一者、<a id="a-47"></a>于一切法从本以来不生不灭，<a id="a-48"></a>非有非无，<a id="a-49"></a>心得安住；<a id="a-4A"></a>二者、<a id="a-4B"></a>观一切法最妙理趣离垢清净，<a id="a-4C"></a>心得安住；<a id="a-4D"></a>三者、<a id="a-4E"></a>过一切想是本真如，<a id="a-4F"></a>无作无行，<a id="a-4G"></a>不异不动，<a id="a-4H"></a>心得安住；<a id="a-4I"></a>四者、<a id="a-4J"></a>为欲利益诸众生事，<a id="a-4K"></a>于俗谛中心得安住；<a id="a-4L"></a>五者、<a id="a-4M"></a>于奢摩他、<a id="a-4N"></a>毗钵舍那同时运行，<a id="a-4O"></a>心得安住。<a id="a-4P"></a>善男子，<a id="a-4Q"></a>是名菩萨摩诃萨成就愿波罗蜜。<a id="a-4R"></a>善男子，<a id="a-4S"></a>复依五法，<a id="a-4T"></a>菩萨摩诃萨成就力波罗蜜。<a id="a-4U"></a>云何为五？<a id="a-4V"></a>一者、<a id="a-4W"></a>以正智力能了一切众生心行善恶；<a id="a-4X"></a>二者、<a id="a-4Y"></a>能令一切众生，<a id="a-4Z"></a>入于甚深微妙之法；<a id="a-4a"></a>三者、<a id="a-4b"></a>一切众生轮回生死，<a id="a-4c"></a>随其缘业如实了知；<a id="a-4d"></a>四者、<a id="a-4e"></a>于诸众生三种根性，<a id="a-4f"></a>以正智力能分别知；<a id="a-4g"></a>五者、<a id="a-4h"></a>于诸众生如理为说，<a id="a-4i"></a>令种善根成熟度脱，<a id="a-4j"></a>皆是智力故。<a id="a-4k"></a>善男子，<a id="a-4l"></a>是名菩萨摩诃萨成就力波罗蜜。<a id="a-4m"></a>善男子，<a id="a-4n"></a>复依五法，<a id="a-4o"></a>菩萨摩诃萨成就智波罗蜜。<a id="a-4p"></a>云何为五？<a id="a-4q"></a>一者、<a id="a-4r"></a>能于诸法分别善恶；<a id="a-4s"></a>二者、<a id="a-4t"></a>于黑白法远离摄受；<a id="a-4u"></a>三者、<a id="a-4v"></a>能于生死、<a id="a-4w"></a>涅槃不厌不喜；<a id="a-4x"></a>四者、<a id="a-4y"></a>具福智行至究竟处；<a id="a-4z"></a>五者、<a id="a-50"></a>受胜灌顶，<a id="a-51"></a>能得诸佛不共法等及一切智智。<a id="a-52"></a>善男子，<a id="a-53"></a>是名菩萨摩诃萨成就智波罗蜜。</p>
  <p id="a54">“善男子，<a id="a-55"></a>何者是波罗蜜义？<a id="a-56"></a>所谓修习胜利，<a id="a-57"></a>是波罗蜜义；<a id="a-58"></a>满足无量大甚深智，<a id="a-59"></a>是波罗蜜义；<a id="a-5A"></a>行非行法，<a id="a-5B"></a>心不执著，<a id="a-5C"></a>是波罗蜜义；<a id="a-5D"></a>生死过失、<a id="a-5E"></a>涅槃功德正觉正观，<a id="a-5F"></a>是波罗蜜义；<a id="a-5G"></a>愚人、<a id="a-5H"></a>智人皆悉摄受，<a id="a-5I"></a>是波罗蜜义；<a id="a-5J"></a>能现种种珍妙法宝，<a id="a-5K"></a>是波罗蜜义；<a id="a-5L"></a>无碍解脱智慧满足，<a id="a-5M"></a>是波罗蜜义；<a id="a-5N"></a>法界、<a id="a-5O"></a>众生界正分别知，<a id="a-5P"></a>是波罗蜜义；<a id="a-5Q"></a>施等及智，<a id="a-5R"></a>能令至不退转，<a id="a-5S"></a>是波罗蜜义；<a id="a-5T"></a>无生法忍能令满足，<a id="a-5U"></a>是波罗蜜义；<a id="a-5V"></a>一切众生功德善根能令成熟，<a id="a-5W"></a>是波罗蜜义；<a id="a-5X"></a>能于菩提成佛十力、<a id="a-5Y"></a>四无所畏、<a id="a-5Z"></a>不共法等皆悉成就，<a id="a-5a"></a>是波罗蜜义；<a id="a-5b"></a>生死、<a id="a-5c"></a>涅槃了无二相，<a id="a-5d"></a>是波罗蜜义；<a id="a-5e"></a>济度一切，<a id="a-5f"></a>是波罗蜜义；<a id="a-5g"></a>一切外道来相诘难，<a id="a-5h"></a>善能解释，<a id="a-5i"></a>令其降伏，<a id="a-5j"></a>是波罗蜜义；<a id="a-5k"></a>能转十二妙行法轮，<a id="a-5l"></a>是波罗蜜义；<a id="a-5m"></a>无所著，<a id="a-5n"></a>无所见，<a id="a-5o"></a>无患累，<a id="a-5p"></a>是波罗蜜义。</p>
  <p id="a5q">“善男子，<a id="a-5r"></a>初地菩萨是相先现，<a id="a-5s"></a>三千大千世界无量无边种种宝藏无不盈满，<a id="a-5t"></a>菩萨悉见。<a id="a-5u"></a>善男子，<a id="a-5v"></a>二地菩萨是相先现，<a id="a-5w"></a>三千大千世界地平如掌，<a id="a-5x"></a>无量无边种种妙色清净珍宝庄严之具，<a id="a-5y"></a>菩萨悉见。<a id="a-5z"></a>善男子，<a id="a-60"></a>三地菩萨是相先现，<a id="a-61"></a>自身勇健，<a id="a-62"></a>甲仗庄严，<a id="a-63"></a>一切怨贼皆能摧伏，<a id="a-64"></a>菩萨悉见。<a id="a-65"></a>善男子，<a id="a-66"></a>四地菩萨是相先现，<a id="a-67"></a>四方风轮，<a id="a-68"></a>种种妙华悉皆散洒充布地上，<a id="a-69"></a>菩萨悉见。<a id="a-6A"></a>善男子，<a id="a-6B"></a>五地菩萨是相先现，<a id="a-6C"></a>有妙宝女，<a id="a-6D"></a>众宝璎珞周遍严身，<a id="a-6E"></a>首冠名华以为其饰，<a id="a-6F"></a>菩萨悉见。<a id="a-6G"></a>善男子，<a id="a-6H"></a>六地菩萨是相先现，<a id="a-6I"></a>七宝华池，<a id="a-6J"></a>有四阶道，<a id="a-6K"></a>金沙遍布，<a id="a-6L"></a>清净无秽，<a id="a-6M"></a>八功德水皆悉盈满，<a id="a-6N"></a>嗢钵罗华、<a id="a-6O"></a>拘物头华、<a id="a-6P"></a>分陀利华随处庄严，<a id="a-6Q"></a>于华池所游戏快乐，<a id="a-6R"></a>清凉无比，<a id="a-6S"></a>菩萨悉见。<a id="a-6T"></a>善男子，<a id="a-6U"></a>七地菩萨是相先现，<a id="a-6V"></a>于菩萨前，<a id="a-6W"></a>有诸众生应堕地狱，<a id="a-6X"></a>以菩萨力便得不堕，<a id="a-6Y"></a>无有损伤亦无恐怖，<a id="a-6Z"></a>菩萨悉见。<a id="a-6a"></a>善男子，<a id="a-6b"></a>八地菩萨是相先现，<a id="a-6c"></a>于身两边，<a id="a-6d"></a>有师子王以为卫护，<a id="a-6e"></a>一切众兽悉皆怖畏，<a id="a-6f"></a>菩萨悉见。<a id="a-6g"></a>善男子，<a id="a-6h"></a>九地菩萨是相先现，<a id="a-6i"></a>转轮圣王，<a id="a-6j"></a>无量亿众围绕供养，<a id="a-6k"></a>顶上白盖无量众宝之所庄严，<a id="a-6l"></a>菩萨悉见。<a id="a-6m"></a>善男子，<a id="a-6n"></a>十地菩萨是相先现，<a id="a-6o"></a>如来之身，<a id="a-6p"></a>金色晃耀，<a id="a-6q"></a>无量净光皆悉圆满，<a id="a-6r"></a>有无量亿梵王围绕恭敬供养，<a id="a-6s"></a>转于无上微妙法轮，<a id="a-6t"></a>菩萨悉见。</p>
  <p id="a6u">“善男子，<a id="a-6v"></a>云何初地名为欢喜？<a id="a-6w"></a>谓初证得出世之心，<a id="a-6x"></a>昔所未得而今始得，<a id="a-6y"></a>于大事用如其所愿悉皆成就，<a id="a-6z"></a>生极喜乐，<a id="a-70"></a>是故最初名为欢喜。<a id="a-71"></a>诸微细垢犯戒过失皆得清净，<a id="a-72"></a>是故二地名为无垢。<a id="a-73"></a>无量智慧三昧光明，<a id="a-74"></a>不可倾动，<a id="a-75"></a>无能摧伏，<a id="a-76"></a>闻持陀罗尼以为根本，<a id="a-77"></a>是故三地名为明地。<a id="a-78"></a>以智慧火烧诸烦恼，<a id="a-79"></a>增长光明，<a id="a-7A"></a>修行觉品，<a id="a-7B"></a>是故四地名为焰地。<a id="a-7C"></a>修行方便胜智自在极难得故，<a id="a-7D"></a>见修烦恼难伏能伏，<a id="a-7E"></a>是故五地名为难胜。<a id="a-7F"></a>行法相续了了显现，<a id="a-7G"></a>无相思惟皆悉现前，<a id="a-7H"></a>是故六地名为现前。<a id="a-7I"></a>无漏无间无相思惟，<a id="a-7J"></a>解脱三昧远修行故，<a id="a-7K"></a>是地清净无有障碍，<a id="a-7L"></a>是故七地名为远行。<a id="a-7M"></a>无相思惟修得自在，<a id="a-7N"></a>诸烦恼行不能令动，<a id="a-7O"></a>是故八地名为不动。<a id="a-7P"></a>说一切法种种差别，<a id="a-7Q"></a>皆得自在无患无累，<a id="a-7R"></a>增长智慧自在无碍，<a id="a-7S"></a>是故九地名为善慧。<a id="a-7T"></a>法身如虚空，<a id="a-7U"></a>智慧如大云，<a id="a-7V"></a>皆能遍满覆一切故，<a id="a-7W"></a>是故第十名为法云。</p>
  <p id="a7X">“善男子，<a id="a-7Y"></a>执著有相我法无明，<a id="a-7Z"></a>怖畏生死恶趣无明，<a id="a-7a"></a>此二无明障于初地。<a id="a-7b"></a>微细学处误犯无明，<a id="a-7c"></a>发起种种业行无明，<a id="a-7d"></a>此二无明障于二地。<a id="a-7e"></a>未得今得爱著无明，<a id="a-7f"></a>能障殊胜总持无明，<a id="a-7g"></a>此二无明障于三地。<a id="a-7h"></a>味著等至喜悦无明，<a id="a-7i"></a>微妙净法爱乐无明，<a id="a-7j"></a>此二无明障于四地。<a id="a-7k"></a>欲背生死无明，<a id="a-7l"></a>希趣涅槃无明，<a id="a-7m"></a>此二无明障于五地。<a id="a-7n"></a>观行流转无明，<a id="a-7o"></a>粗相现前无明，<a id="a-7p"></a>此二无明障于六地。<a id="a-7q"></a>微细诸相现行无明，<a id="a-7r"></a>作意欣乐无相无明，<a id="a-7s"></a>此二无明障于七地。<a id="a-7t"></a>于无相观功用无明，<a id="a-7u"></a>执相自在无明，<a id="a-7v"></a>此二无明障于八地。<a id="a-7w"></a>于所说义及名句文，<a id="a-7x"></a>此二无量未得善巧无明，<a id="a-7y"></a>于词辩才不随意无明，<a id="a-7z"></a>此二无明障于九地。<a id="a-80"></a>于大神通未得自在变现无明，<a id="a-81"></a>微细秘密未能悟解事业无明，<a id="a-82"></a>此二无明障于十地。<a id="a-83"></a>于一切境微细所知障碍无明，<a id="a-84"></a>极细烦恼粗重无明，<a id="a-85"></a>此二无明障于佛地。</p>
  <p id="a86">“善男子，<a id="a-87"></a>菩萨摩诃萨于初地中行施波罗蜜，<a id="a-88"></a>于第二地行戒波罗蜜，<a id="a-89"></a>于第三地行忍波罗蜜，<a id="a-8A"></a>于第四地行勤波罗蜜，<a id="a-8B"></a>于第五地行定波罗蜜，<a id="a-8C"></a>于第六地行慧波罗蜜，<a id="a-8D"></a>于第七地行方便胜智波罗蜜，<a id="a-8E"></a>于第八地行愿波罗蜜，<a id="a-8F"></a>于第九地行力波罗蜜，<a id="a-8G"></a>于第十地行智波罗蜜。<a id="a-8H"></a>善男子，<a id="a-8I"></a>菩萨摩诃萨最初发心摄受能生妙宝三摩地，<a id="a-8J"></a>第二发心摄受能生可爱乐三摩地，<a id="a-8K"></a>第三发心摄受能生难动三摩地，<a id="a-8L"></a>第四发心摄受能生不退转三摩地，<a id="a-8M"></a>第五发心摄受能生宝华三摩地，<a id="a-8N"></a>第六发心摄受能生日圆光焰三摩地，<a id="a-8O"></a>第七发心摄受能生一切愿如意成就三摩地，<a id="a-8P"></a>第八发心摄受能生现前证住三摩地，<a id="a-8Q"></a>第九发心摄受能生智藏三摩地，<a id="a-8R"></a>第十发心摄受能生勇进三摩地。<a id="a-8S"></a>善男子，<a id="a-8T"></a>是名菩萨摩诃萨十种发心。</p>
  <p id="a8U">“善男子，<a id="a-8V"></a>菩萨摩诃萨于此初地，<a id="a-8W"></a>得陀罗尼，<a id="a-8X"></a>名依功德力。<a id="a-8Y"></a>”尔时，<a id="a-8Z"></a>世尊即说咒曰：</p>
  <p id="a8a">“怛姪他　晡[口+律]你曼奴喇剃　独虎独虎独虎　耶跋苏利瑜　阿婆婆萨底　耶跋旃达啰　调怛底　多跋达洛叉漫　惮荼钵唎诃[口+蓝]　矩噜　莎(引)诃(引)。</p>
  <p id="a8b">“善男子，<a id="a-8c"></a>此陀罗尼，<a id="a-8d"></a>是过一恒河沙数诸佛所说，<a id="a-8e"></a>为护初地菩萨故。<a id="a-8f"></a>若有诵持此陀罗尼咒者，<a id="a-8g"></a>得脱一切怖畏，<a id="a-8h"></a>所谓虎狼师子恶兽之类，<a id="a-8i"></a>一切恶鬼、<a id="a-8j"></a>人非人等，<a id="a-8k"></a>怨贼灾横及诸苦恼，<a id="a-8l"></a>解脱五障，<a id="a-8m"></a>不忘念初地。</p>
  <p id="a8n">“善男子，<a id="a-8o"></a>菩萨摩诃萨于第二地，<a id="a-8p"></a>得陀罗尼，<a id="a-8q"></a>名善安乐住。</p>
  <p id="a8r">“怛姪他　嗢篅里质里质里　嗢篅罗篅罗(引)喃缮睹缮睹　嗢篅里虎噜虎噜　莎诃。</p>
  <p id="a8s">“善男子，<a id="a-8t"></a>此陀罗尼，<a id="a-8u"></a>是过二恒河沙数诸佛所说，<a id="a-8v"></a>为护二地菩萨故。<a id="a-8w"></a>若有诵持此陀罗尼咒者，<a id="a-8x"></a>脱诸怖畏恶兽、<a id="a-8y"></a>恶鬼、<a id="a-8z"></a>人非人等，<a id="a-90"></a>怨贼灾横及诸苦恼，<a id="a-91"></a>解脱五障，<a id="a-92"></a>不忘念二地。</p>
  <p id="a93">“善男子，<a id="a-94"></a>菩萨摩诃萨于第三地，<a id="a-95"></a>得陀罗尼，<a id="a-96"></a>名难胜力。</p>
  <p id="a97">“怛姪他　惮宅枳般宅枳　羯喇㨖　高喇㨖　鸡由哩惮㨖里　莎诃。</p>
  <p id="a98">“善男子，<a id="a-99"></a>此陀罗尼，<a id="a-9A"></a>是过三恒河沙数诸佛所说，<a id="a-9B"></a>为护三地菩萨故。<a id="a-9C"></a>若有诵持此陀罗尼咒者，<a id="a-9D"></a>脱诸怖畏恶兽、<a id="a-9E"></a>恶鬼、<a id="a-9F"></a>人非人等，<a id="a-9G"></a>怨贼灾横及诸苦恼，<a id="a-9H"></a>解脱五障，<a id="a-9I"></a>不忘念三地。</p>
  <p id="a9J">“善男子，<a id="a-9K"></a>菩萨摩诃萨于第四地，<a id="a-9L"></a>得陀罗尼，<a id="a-9M"></a>名大利益。</p>
  <p id="a9N">“怛姪他　室唎室唎　陀弭你陀弭你　陀哩陀哩你　室唎室唎你　毗舍罗波世波始娜　畔陀弭帝莎诃。</p>
  <p id="a9O">“善男子，<a id="a-9P"></a>此陀罗尼，<a id="a-9Q"></a>是过四恒河沙数诸佛所说，<a id="a-9R"></a>为护四地菩萨故。<a id="a-9S"></a>若有诵持此陀罗尼咒者，<a id="a-9T"></a>脱诸怖畏恶兽、<a id="a-9U"></a>恶鬼、<a id="a-9V"></a>人非人等，<a id="a-9W"></a>怨贼灾横及诸苦恼，<a id="a-9X"></a>解脱五障，<a id="a-9Y"></a>不忘念四地。</p>
  <p id="a9Z">“善男子，<a id="a-9a"></a>菩萨摩诃萨于第五地，<a id="a-9b"></a>得陀罗尼，<a id="a-9c"></a>名种种功德庄严。</p>
  <p id="a9d">“怛姪他　诃哩诃哩你　遮哩遮哩你羯喇摩(引)　你僧羯喇摩(引)　你三婆山你瞻跋你悉耽婆你谟汉你　碎阎步陛莎诃。</p>
  <p id="a9e">“善男子，<a id="a-9f"></a>此陀罗尼，<a id="a-9g"></a>是过五恒河沙数诸佛所说，<a id="a-9h"></a>为护五地菩萨摩诃萨故。<a id="a-9i"></a>若有诵持此陀罗尼咒者，<a id="a-9j"></a>脱诸怖畏恶兽、<a id="a-9k"></a>恶鬼、<a id="a-9l"></a>人非人等，<a id="a-9m"></a>怨贼灾横及诸苦恼，<a id="a-9n"></a>解脱五障，<a id="a-9o"></a>不忘念五地。</p>
  <p id="a9p">“善男子，<a id="a-9q"></a>菩萨摩诃萨于第六地，<a id="a-9r"></a>得陀罗尼，<a id="a-9s"></a>名圆满智。</p>
  <p id="a9t">“怛姪他　毗徙哩毗徙哩　摩哩你迦里迦里　毗度汉底　噜噜噜噜　主噜主噜杜噜婆杜噜婆　拾拾设者婆哩洒　莎(入)悉底萨婆萨埵喃　悉甸睹　曼怛啰钵陀你莎诃。</p>
  <p id="a9u">“善男子，<a id="a-9v"></a>此陀罗尼，<a id="a-9w"></a>是过六恒河沙数诸佛所说，<a id="a-9x"></a>为护六地菩萨摩诃萨故。<a id="a-9y"></a>若有诵持此陀罗尼咒者，<a id="a-9z"></a>脱诸怖畏恶兽、<a id="a-A0"></a>恶鬼、<a id="a-A1"></a>人非人等，<a id="a-A2"></a>怨贼灾横及诸苦恼，<a id="a-A3"></a>解脱五障，<a id="a-A4"></a>不忘念六地。</p>
  <p id="aA5">“善男子，<a id="a-A6"></a>菩萨摩诃萨于第七地，<a id="a-A7"></a>得陀罗尼，<a id="a-A8"></a>名法胜行。</p>
  <p id="aA9">“怛姪他　勺诃(上)　勺诃(引)噜　勺诃勺诃勺诃噜　鞞陆枳鞞陆枳　阿蜜栗多唬汉你　勃里山你　鞞噜敕枳婆噜伐底　鞞提呬枳　频陀鞞哩你　阿蜜哩底枳　薄虎主愈　薄虎主愈莎诃。</p>
  <p id="aAA">“善男子，<a id="a-AB"></a>此陀罗尼，<a id="a-AC"></a>是过七恒河沙数诸佛所说，<a id="a-AD"></a>为护七地菩萨故。<a id="a-AE"></a>若有诵持此陀罗尼咒者，<a id="a-AF"></a>脱诸怖畏恶兽、<a id="a-AG"></a>恶鬼、<a id="a-AH"></a>人非人等，<a id="a-AI"></a>怨贼灾横及诸苦恼，<a id="a-AJ"></a>解脱五障，<a id="a-AK"></a>不忘念七地。</p>
  <p id="aAL">“善男子，<a id="a-AM"></a>菩萨摩诃萨于第八地，<a id="a-AN"></a>得陀罗尼，<a id="a-AO"></a>名无尽藏。</p>
  <p id="aAP">“怛姪他　室唎室唎室唎你　蜜底蜜底羯哩羯哩　醯噜醯噜　主噜主噜　畔陀弭莎诃。</p>
  <p id="aAQ">“善男子，<a id="a-AR"></a>此陀罗尼，<a id="a-AS"></a>是过八恒河沙数诸佛所说，<a id="a-AT"></a>为护八地菩萨故。<a id="a-AU"></a>若有诵持此陀罗尼咒者，<a id="a-AV"></a>脱诸怖畏恶兽、<a id="a-AW"></a>恶鬼、<a id="a-AX"></a>人非人等，<a id="a-AY"></a>怨贼灾横及诸苦恼，<a id="a-AZ"></a>解脱五障，<a id="a-Aa"></a>不忘念八地。</p>
  <p id="aAb">“善男子，<a id="a-Ac"></a>菩萨摩诃萨于第九地，<a id="a-Ad"></a>得陀罗尼，<a id="a-Ae"></a>名无量门。</p>
  <p id="aAf">“怛姪他　诃哩旃茶哩枳　俱蓝婆喇体睹刺死　跋吒跋吒死　室唎室唎　迦室哩迦　必室唎　莎悉底　萨婆萨埵喃莎诃。</p>
  <p id="aAg">“善男子，<a id="a-Ah"></a>此陀罗尼，<a id="a-Ai"></a>是过九恒河沙数诸佛所说，<a id="a-Aj"></a>为护九地菩萨故。<a id="a-Ak"></a>若有诵持此陀罗尼咒者，<a id="a-Al"></a>脱诸怖畏恶兽、<a id="a-Am"></a>恶鬼、<a id="a-An"></a>人非人等，<a id="a-Ao"></a>怨贼灾横及诸苦恼，<a id="a-Ap"></a>解脱五障，<a id="a-Aq"></a>不忘念九地。</p>
  <p id="aAr">“善男子，<a id="a-As"></a>菩萨摩诃萨于第十地，<a id="a-At"></a>得陀罗尼，<a id="a-Au"></a>名破金刚山。</p>
  <p id="aAv">“怛姪他　悉提(去)　苏悉提(去)　谟折你木察你　毗木底庵末丽　毗末丽涅末丽忙揭丽　呬[口+闌]若　揭鞞　曷喇怛娜揭鞞三曼多跋侄丽　萨婆頞他娑惮你　摩捺斯莫诃摩捺斯　頞步底　頞窒步底阿喇誓毗喇誓　頞主底庵蜜栗底　阿喇誓　毗喇誓　跋[口+蓝]谜　跋啰甜　么莎囇晡喇你晡喇娜　曼奴喇剃莎诃。</p>
  <p id="aAw">“善男子，<a id="a-Ax"></a>此陀罗尼灌顶吉祥句，<a id="a-Ay"></a>是过十恒河沙数诸佛所说，<a id="a-Az"></a>为护十地菩萨故。<a id="a-B0"></a>若有诵持此陀罗尼咒者，<a id="a-B1"></a>脱诸怖畏恶兽、<a id="a-B2"></a>恶鬼、<a id="a-B3"></a>人非人等，<a id="a-B4"></a>怨贼灾横一切毒害皆悉除灭，<a id="a-B5"></a>解脱五障，<a id="a-B6"></a>不忘念十地。<a id="a-B7"></a>”</p>
  <p id="aB8">尔时，<a id="a-B9"></a>师子相无碍光焰菩萨，<a id="a-BA"></a>闻佛说此不可思议陀罗尼已，<a id="a-BB"></a>即从座起，<a id="a-BC"></a>偏袒右肩，<a id="a-BD"></a>右膝著地，<a id="a-BE"></a>合掌恭敬，<a id="a-BF"></a>顶礼佛足，<a id="a-BG"></a>以颂赞佛：</p>
  <p id="aBH">“敬礼无譬喻，<a id="a-BI"></a>　甚深无相法，</p>
  <p id="aBJ">众生失正知，<a id="a-BK"></a>　唯佛能济度。</p>
  <p id="aBL">如来明慧眼，<a id="a-BM"></a>　不见一法相，</p>
  <p id="aBN">复以正法眼，<a id="a-BO"></a>　普照不思议，</p>
  <p id="aBP">不生于一法，<a id="a-BQ"></a>　亦不灭一法，</p>
  <p id="aBR">由斯平等见，<a id="a-BS"></a>　得至无上处。</p>
  <p id="aBT">不坏于生死，<a id="a-BU"></a>　亦不住涅槃，</p>
  <p id="aBV">不著于二边，<a id="a-BW"></a>　是故证圆寂。</p>
  <p id="aBX">于净不净品，<a id="a-BY"></a>　世尊知一味，</p>
  <p id="aBZ">由不分别法，<a id="a-Ba"></a>　获得最清净。</p>
  <p id="aBb">世尊无边身，<a id="a-Bc"></a>　不说于一字，</p>
  <p id="aBd">令诸弟子众，<a id="a-Be"></a>　法雨皆充满。</p>
  <p id="aBf">佛观众生相，<a id="a-Bg"></a>　一切种皆无，</p>
  <p id="aBh">然于苦恼者，<a id="a-Bi"></a>　常兴于救护。</p>
  <p id="aBj">苦乐常无常，<a id="a-Bk"></a>　有我无我等，</p>
  <p id="aBl">不一亦不异，<a id="a-Bm"></a>　不生亦不灭，</p>
  <p id="aBn">如是众多义，<a id="a-Bo"></a>　随说有差别，</p>
  <p id="aBp">譬如空谷响，<a id="a-Bq"></a>　唯佛能了知。</p>
  <p id="aBr">法界无分别，<a id="a-Bs"></a>　是故无异乘，</p>
  <p id="aBt">为度众生故，<a id="a-Bu"></a>　分别说有三。<a id="a-Bv"></a>”</p>
  <p id="aBw">尔时，<a id="a-Bx"></a>大自在梵天王亦从座起，<a id="a-By"></a>偏袒右肩，<a id="a-Bz"></a>右膝著地，<a id="a-C0"></a>合掌恭敬，<a id="a-C1"></a>顶礼佛足而白佛言：<a id="a-C2"></a>“世尊，<a id="a-C3"></a>此《金光明最胜王经》，<a id="a-C4"></a>希有难量，<a id="a-C5"></a>初中后善，<a id="a-C6"></a>文义究竟，<a id="a-C7"></a>皆能成就一切佛法。<a id="a-C8"></a>若受持者，<a id="a-C9"></a>是人则为报诸佛恩。<a id="a-CA"></a>”</p>
  <p id="aCB">佛言：<a id="a-CC"></a>“善男子，<a id="a-CD"></a>如是，<a id="a-CE"></a>如是，<a id="a-CF"></a>如汝所说。<a id="a-CG"></a>善男子，<a id="a-CH"></a>若得听闻是经典者，<a id="a-CI"></a>皆不退于阿耨多罗三藐三菩提。<a id="a-CJ"></a>何以故？<a id="a-CK"></a>善男子，<a id="a-CL"></a>是能成熟不退地菩萨殊胜善根，<a id="a-CM"></a>是第一法印，<a id="a-CN"></a>是众经王故，<a id="a-CO"></a>应听闻受持读诵。<a id="a-CP"></a>何以故？<a id="a-CQ"></a>善男子，<a id="a-CR"></a>若一切众生未种善根、<a id="a-CS"></a>未成熟善根、<a id="a-CT"></a>未亲近诸佛者，<a id="a-CU"></a>不能听闻是微妙法。<a id="a-CV"></a>若善男子、<a id="a-CW"></a>善女人能听受者，<a id="a-CX"></a>一切罪障皆悉除灭，<a id="a-CY"></a>得最清净，<a id="a-CZ"></a>常得见佛，<a id="a-Ca"></a>不离诸佛及善知识胜行之人，<a id="a-Cb"></a>恒闻妙法住不退地，<a id="a-Cc"></a>获得如是胜陀罗尼门，<a id="a-Cd"></a>所谓无尽无减海印出妙功德陀罗尼，<a id="a-Ce"></a>无尽无减通达众生意行言语陀罗尼，<a id="a-Cf"></a>无尽无减日圆无垢相光陀罗尼，<a id="a-Cg"></a>无尽无减满月相光陀罗尼，<a id="a-Ch"></a>无尽无减能伏诸惑演功德流陀罗尼，<a id="a-Ci"></a>无尽无减破金刚山陀罗尼，<a id="a-Cj"></a>无尽无减说不可说义因缘藏陀罗尼，<a id="a-Ck"></a>无尽无减通达实语法则音声陀罗尼，<a id="a-Cl"></a>无尽无减虚空无垢心行印陀罗尼，<a id="a-Cm"></a>无尽无减无边佛身皆能显现陀罗尼无尽无减。</p>
  <p id="aCn">“善男子，<a id="a-Co"></a>如是等无尽无减诸陀罗尼门得成就故，<a id="a-Cp"></a>是菩萨摩诃萨能于十方一切佛土化作佛身，<a id="a-Cq"></a>演说无上种种正法，<a id="a-Cr"></a>于法真如不动不住、<a id="a-Cs"></a>不来不去；<a id="a-Ct"></a>善能成熟一切众生善根，<a id="a-Cu"></a>亦不见一众生可成熟者；<a id="a-Cv"></a>虽说种种诸法，<a id="a-Cw"></a>于言词中不动不住、<a id="a-Cx"></a>不去不来，<a id="a-Cy"></a>能于生灭证无生灭。<a id="a-Cz"></a>以何因缘说诸行法无有去来？<a id="a-D0"></a>由一切法体无异故。<a id="a-D1"></a>”</p>
  <p id="aD2">说是法时，<a id="a-D3"></a>三万亿菩萨摩诃萨得无生法忍，<a id="a-D4"></a>无量诸菩萨不退菩提心，<a id="a-D5"></a>无量无边苾刍、<a id="a-D6"></a>苾刍尼得法眼净，<a id="a-D7"></a>无量众生发菩萨心。</p>
  <p id="aD8">尔时，<a id="a-D9"></a>世尊而说颂曰：</p>
  <p id="aDA">“胜法能逆生死流，<a id="a-DB"></a>　甚深微妙难得见，</p>
  <p id="aDC">有情盲冥贪欲覆，<a id="a-DD"></a>　由不见故受众苦。<a id="a-DE"></a>”</p>
  <p id="aDF">尔时，<a id="a-DG"></a>大众俱从座起，<a id="a-DH"></a>顶礼佛足而白佛言：<a id="a-DI"></a>“世尊，<a id="a-DJ"></a>若所在处，<a id="a-DK"></a>讲宣读诵此《金光明最胜王经》，<a id="a-DL"></a>我等大众皆悉往彼为作听众。<a id="a-DM"></a>是说法师，<a id="a-DN"></a>令得利益安乐无障，<a id="a-DO"></a>身意泰然。<a id="a-DP"></a>我等皆当尽心供养，<a id="a-DQ"></a>亦令听众安隐快乐。<a id="a-DR"></a>所住国土，<a id="a-DS"></a>无诸怨贼、<a id="a-DT"></a>恐怖厄难、<a id="a-DU"></a>饥馑之苦，<a id="a-DV"></a>人民炽盛。<a id="a-DW"></a>此说法处，<a id="a-DX"></a>道场之地，<a id="a-DY"></a>一切诸天、<a id="a-DZ"></a>人非人等一切众生，<a id="a-Da"></a>不应履践及以污秽。<a id="a-Db"></a>何以故？<a id="a-Dc"></a>说法之处即是制底，<a id="a-Dd"></a>当以香华、<a id="a-De"></a>缯彩、<a id="a-Df"></a>幡盖而为供养，<a id="a-Dg"></a>我等常为守护令离衰损。<a id="a-Dh"></a>”</p>
  <p id="aDi">佛告大众：<a id="a-Dj"></a>“善男子，<a id="a-Dk"></a>汝等应当精勤修习此妙经典，<a id="a-Dl"></a>是则正法久住于世。<a id="a-Dm"></a>”</p>
 </body>
</html>