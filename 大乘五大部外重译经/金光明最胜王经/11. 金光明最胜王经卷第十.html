<!DOCTYPE html>
<html>
<head>
  <meta charset="utf-8"/>
  <meta name="author" content="义净/唐"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>金光明最胜王经卷第十</title>
</head>
<body>
  <h1 class="head">金光明最胜王经卷第十</h1>
  <h2>舍身品第二十六</h2>
  <p>尔时，世尊已为大众，说此十千天子往昔因缘，复告菩提树神及诸大众：“我于过去行菩萨道，非但施水及食济彼鱼命，乃至亦舍所爱之身，如是因缘可共观察。”</p>
  <p>尔时，如来应正等觉，天上天下最胜最尊，百千光明照十方界，具一切智，功德圆满，将诸苾刍及于大众，至般遮罗聚落，诣一林中。其地平正，无诸荆棘，名华软草遍布其处。佛告具寿阿难陀：“汝可于此树下，为我敷座。”</p>
  <p>时，阿难陀受教敷已，白言：“世尊，其座敷讫，唯圣知时。”</p>
  <p>尔时，世尊即于座上跏趺而坐，端身正念，告诸苾刍：“汝等乐欲见彼往昔苦行菩萨本舍利不？”</p>
  <p>诸苾刍言：“我等乐见。”</p>
  <p>世尊即以百福庄严相好之手而按其地。于时，大地六种震动即便开裂，七宝制底忽然踊出，众宝罗网庄严其上。大众见已，生希有心。</p>
  <p>尔时，世尊即从座起，作礼右绕还就本座，告阿难陀：“汝可开此制底之户。”</p>
  <p>时，阿难陀即开其户，见七宝函，奇珍间饰，白言：“世尊，有七宝函，众宝庄校。”</p>
  <p>佛言：“汝可开函。”</p>
  <p>时，阿难陀奉教开已，见有舍利，白如珂雪拘物头华，即白佛言：“函有舍利，色妙异常。”</p>
  <p>佛言：“阿难陀，汝可持此大士骨来。”</p>
  <p>时，阿难陀即取其骨，奉授世尊。世尊受已，告诸苾刍：“汝等应观苦行菩萨遗身舍利。”而说颂曰：</p>
  <p>“菩萨胜德相应慧，　勇猛精勤六度圆，</p>
  <p>常修不息为菩提，　不舍坚固心无倦。</p>
  <p>“汝等苾刍，咸应礼敬菩萨本身。此之舍利，乃是无量戒定慧香之所熏馥，最上福田，极难逢遇。”</p>
  <p>时，诸苾刍及诸大众，咸皆至心合掌，恭敬顶礼舍利，叹未曾有。</p>
  <p>时，阿难陀前礼佛足，白言：“世尊，如来大师，出过一切，为诸有情之所恭敬，何因缘故礼此身骨？”</p>
  <p>佛告阿难陀：“我因此骨速得无上正等菩提，为报往恩，我今致礼。”复告阿难陀：“吾今为汝及诸大众断除疑惑，说是舍利往昔因缘。汝等善思，当一心听。”</p>
  <p>阿难陀曰：“我等乐闻，愿为开阐。”</p>
  <p>“阿难陀，过去世时有一国王，名曰大车，巨富多财，库藏盈满，军兵武勇众所钦伏，常以正法施化黔黎，人民炽盛，无有怨敌。国大夫人诞生三子，颜容端正 ，人所乐观：太子名曰摩诃波罗，次子名曰摩诃提婆，幼子名曰摩诃萨埵。是时，大王为欲游观纵赏山林。其三王子亦皆随从，为求华果舍父周旋，至大竹林于中憩息。第一王子作如是言：‘我于今日心甚惊惶，于此林中，将无猛兽损害于我？’第二王子复作是言：‘我于自身初无吝惜，恐于所爱有别离苦。’第三王子白二兄曰：</p>
  <p>“‘此是神仙所居处，　我无恐怖别离忧，</p>
  <p>身心充遍生欢喜，　当获殊胜诸功德。’</p>
  <p>“时诸王子，各说本心所念之事。次复前行，见有一虎产生七子，才经七日，诸子围绕，饥渴所逼，身形羸瘦，将死不久。第一王子作如是言：‘哀哉！此虎产来七日，七子围绕，无暇求食，饥渴所逼，必还啖子。’萨埵王子问言：‘此虎每常所食何物？’第一王子答曰：</p>
  <p>“‘虎豹豺师子，　唯啖热血肉，</p>
  <p>更无余饮食，　可济此虚羸。’</p>
  <p>“第二王子闻此语已，作如是言：‘此虎羸瘦饥渴所逼，余命无几，我等何能为求如是难得饮食？谁复为斯自舍身命，济其饥苦？’第一王子言：‘一切难舍 ，无过己身。’萨埵王子言：‘我等今者于自己身各生爱恋，复无智慧不能于他而兴利益。然有上士怀大悲心，常为利他亡身济物。’复作是念：‘我今此身于百千生，虚弃烂坏曾无所益，云何今日而不能舍以济饥苦如捐洟唾？’时诸王子作是议已，各起慈心，凄伤愍念，共观羸虎，目不暂移，徘徊久之，俱舍而去。尔时，萨埵王子便作是念：‘我舍身命，今正是时。何以故？</p>
  <p>“‘我从久来持此身，　臭秽脓流不可爱，</p>
  <p>供给敷具并衣食，　象马车乘及珍财，</p>
  <p>变坏之法体无常，　恒求难满难保守，</p>
  <p>虽常供养怀怨害，　终归弃我不知恩。</p>
  <p>“‘复次，此身不坚，于我无益，可畏如贼，不净如粪。我于今日，当使此身修广大业，于生死海作大舟航，弃舍轮回令得出离。’复作是念：‘若舍此身，则舍无量痈疽恶疾百千怖畏。是身唯有大小便利，不坚如泡，诸虫所集，血脉筋骨共相连持 ，甚可厌患。是故我今应当弃舍，以求无上究竟涅槃，永离忧患无常苦恼，生死休息，断诸尘累，以定慧力圆满熏修百福庄严，成一切智诸佛所赞微妙法身，既证得已 ，施诸众生无量法乐。’是时，王子兴大勇猛，发弘誓愿，以大悲念增益其心，虑彼二兄情怀怖惧，共为留难不果所祈，即便白言：‘二兄前去，我且于后。’尔时，王子摩诃萨埵，还入林中至其虎所，脱去衣服置于竹上，作是誓言：</p>
  <p>“‘我为法界诸众生，　志求无上菩提处，</p>
  <p>起大悲心不倾动，　当舍凡夫所爱身。</p>
  <p>菩提无患无热恼，　诸有智者之所乐，</p>
  <p>三界苦海诸众生，　我今拔济令安乐。’</p>
  <p>“是时，王子作是言已，于饿虎前委身而卧。由此菩萨慈悲威势，虎无能为。菩萨见已，即上高山投身于地。时诸神仙捧接王子，曾无伤损。复作是念：‘虎今羸瘦 ，不能食我。’即起求刀竟不能得，即以干竹刺颈出血渐近虎边。是时，大地六种震动，如风激水涌没不安，日无精明如罗睺障，诸方闇蔽无复光辉，天雨名华及妙香末，缤纷乱坠遍满林中。尔时，虚空有诸天众，见是事已生随喜心，叹未曾有，咸共赞言：‘善哉！大士。’即说颂曰：</p>
  <p>“‘大士救护运悲心，　等视众生如一子，</p>
  <p>勇猛欢喜情无吝，　舍身济苦福难思，</p>
  <p>定至真常胜妙处，　永离生死诸缠缚，</p>
  <p>不久当获菩提果，　寂静安乐证无生。’</p>
  <p>“是时，饿虎既见菩萨颈下血流，即便舐血啖肉皆尽，唯留余骨。尔时，第一王子见地动已，告其弟曰：</p>
  <p>“‘大地山河皆震动，　诸方闇蔽日无光，</p>
  <p>天华乱坠遍空中，　定是我弟舍身相。’</p>
  <p>“第二王子闻兄语已，说伽他曰：</p>
  <p>“‘我闻萨埵慈悲语，　见彼饿虎身羸瘦，</p>
  <p>饥苦所缠恐食子，　我今疑弟舍其身。’</p>
  <p>“时二王子，生大愁苦啼泣悲叹，即共相随还至虎所，见弟衣服在竹枝上，骸骨及发在处纵横，血流成泥沾污其地，见已闷绝不能自持，投身骨上久乃得苏，即起举手哀号大哭，俱时叹曰：</p>
  <p>“‘我弟貌端严，　父母偏爱念，</p>
  <p>云何俱共出，　舍身而不归？</p>
  <p>父母若问时，　我等如何答？</p>
  <p>宁可同损命，　岂复自存身！’</p>
  <p>“时二王子，悲泣懊恼渐舍而去。时小王子所将侍从，互相谓曰：‘王子何在，宜共推求？’</p>
  <p>“尔时，国大夫人寝高楼上，便于梦中见不祥相，被割两乳，牙齿堕落，得三鸽鶵：一为鹰夺，二被惊怖。地动之时，夫人遂觉，心大愁恼，作如是言：</p>
  <p>“‘何故今时大地动，　江河林树皆摇震？</p>
  <p>日无精光如覆蔽，　目瞤乳动异常时，</p>
  <p>如箭射心忧苦逼，　遍身战掉不安隐，</p>
  <p>我之所梦不祥征，　必有非常灾变事。’</p>
  <p>“夫人两乳忽然流出，念此必有变怪之事。时有侍女闻外人言，求觅王子今犹未得，心大惊怖即入宫中，白夫人曰：‘大家知不？外闻诸人散觅王子遍求不得。’时彼夫人闻是语已，生大忧恼，悲泪盈目，至大王所，白言：‘大王，我闻外人作如是语，失我最小所爱之子。’王闻语已，惊惶失所悲哽而言：‘苦哉！今日失我爱子。’即便擦泪慰喻夫人，告言：‘贤首，汝勿忧戚，吾今共出求觅爱子。’王与大臣及诸人众，即共出城，各各分散随处求觅。未久之顷，有一大臣前白王曰：‘闻王子在，愿勿忧愁！其最小者今犹未见。’王闻是语悲叹而言：‘苦哉！苦哉！失我爱子。</p>
  <p>“‘初有子时欢喜少，　后失子时忧苦多，</p>
  <p>若使我儿重寿命，　纵我身亡不为苦！’</p>
  <p>“夫人闻已，忧恼缠怀如被箭中，而嗟叹曰：</p>
  <p>“‘我之三子并侍从，　俱往林中共游赏，</p>
  <p>最小爱子独不还，　定有乖离灾厄事。’</p>
  <p>“次第二臣来至王所，王问臣曰：‘爱子何在？’第二大臣懊恼啼泣，喉舌干燥，口不能言，竟无辞答。夫人问曰：</p>
  <p>“‘速报小子今何在？　我身热恼遍烧然，</p>
  <p>闷乱荒迷失本心，　勿使我胸今破裂。’</p>
  <p>“时第二臣，即以王子舍身之事，具白王知。王及夫人闻其事已，不胜悲噎，望舍身处，骤驾前行，诣竹林所，至彼菩萨舍身之地，见其骸骨随处交横，俱时投地 ，闷绝将死，犹如猛风吹倒大树，心迷失绪都无所知。时大臣等，以水遍洒王及夫人，良久乃苏，举手而哭，咨嗟叹曰：</p>
  <p>“‘祸哉爱子端严相，　因何死苦先来逼，</p>
  <p>若我得在汝前亡，　岂见如斯大苦事？’</p>
  <p>“尔时，夫人迷闷稍止，头发蓬乱，两手椎胸，宛转于地，如鱼处陆，若牛失子，悲泣而言：</p>
  <p>“‘我子谁屠割，　余骨散于地？</p>
  <p>失我所爱子，　忧悲不自胜。</p>
  <p>苦哉谁杀子，　致斯忧恼事？</p>
  <p>我心非金刚，　云何而不破？</p>
  <p>我梦中所见，　两乳皆被割，</p>
  <p>牙齿悉堕落，　今遭大苦痛。</p>
  <p>又梦三鸽鶵，　一被鹰擒去，</p>
  <p>今失所爱子，　恶相表非虚。’</p>
  <p>“尔时，大王及于夫人并二王子，尽哀号哭，璎珞不御，与诸人众，共收菩萨遗身舍利，为于供养置窣堵波中。阿难陀，汝等应知，此即是彼菩萨舍利。”复告阿难陀：“我于昔时，虽具烦恼贪瞋痴等，能于地狱、饿鬼、傍生五趣之中，随缘救济令得出离，何况今时烦恼都尽，无复余习，号天人师，具一切智，而不能为一一众生经于多劫在地狱中及于余处，代受众苦，令出生死烦恼轮回？”</p>
  <p>尔时，世尊欲重宣此义，而说颂曰：</p>
  <p>“我念过去世，　无量无数劫，</p>
  <p>或时作国王，　或复为王子，</p>
  <p>常行于大施，　及舍所爱身，</p>
  <p>愿出离生死，　至妙菩提处。</p>
  <p>昔时有大国，　国主名大车，</p>
  <p>王子名勇猛，　常施心无吝，</p>
  <p>王子有二兄，　号大渠大天，</p>
  <p>三人同出游，　渐至山林所。</p>
  <p>见虎饥所逼，　便生如是心：</p>
  <p>‘此虎饥火烧，　更无余可食。’</p>
  <p>大士睹如斯，　恐其将食子，</p>
  <p>舍身无所顾，　救子不令伤。</p>
  <p>大地及诸山，　一时皆震动，</p>
  <p>江海皆腾跃，　惊波水逆流，</p>
  <p>天地失光明，　昏冥无所见，</p>
  <p>林野诸禽兽，　飞奔丧所依。</p>
  <p>二兄怪不还，　忧戚生悲苦，</p>
  <p>即与诸侍从，　林薮遍寻求。</p>
  <p>兄弟共筹议，　复往深山处，</p>
  <p>四顾无所有，　见虎处空林，</p>
  <p>其母并七子，　口皆有血污，</p>
  <p>残骨并余发，　纵横在地上。</p>
  <p>复见有流血，　散在树林所，</p>
  <p>二兄既见已，　心生大恐怖，</p>
  <p>闷绝俱躄地，　荒迷不觉知，</p>
  <p>尘土坌其身，　六情皆失念。</p>
  <p>王子诸侍从，　啼泣心忧恼，</p>
  <p>以水洒令苏，　举手号啕哭。</p>
  <p>菩萨舍身时，　慈母在宫内，</p>
  <p>五百诸婇女，　共受于妙乐。</p>
  <p>夫人之两乳，　忽然自流出，</p>
  <p>遍体如针刺，　苦痛不能安。</p>
  <p>欻生失子想，　忧箭苦伤心，</p>
  <p>即白大王知，　陈斯苦恼事。</p>
  <p>悲泣不堪忍，　哀声向王说：</p>
  <p>‘大王今当知，　我生大苦恼，</p>
  <p>两乳忽流出，　禁止不随心，</p>
  <p>如针遍刺身，　烦宛胸欲破，</p>
  <p>我先梦恶征，　必当失爱子。</p>
  <p>愿王济我命，　知儿存与亡，</p>
  <p>梦见三鸽鶵，　小者是爱子，</p>
  <p>忽被鹰夺去，　悲愁难具陈。</p>
  <p>我今没忧海，　趣死将不久，</p>
  <p>恐子命不全，　愿为速求觅。</p>
  <p>又闻外人语，　小子求不得，</p>
  <p>我今意不安，　愿王哀愍我。’</p>
  <p>夫人白王已，　举身而躄地，</p>
  <p>悲痛心闷绝，　荒迷不觉知。</p>
  <p>婇女见夫人，　闷绝在于地，</p>
  <p>举声皆大哭，　忧惶失所依。</p>
  <p>王闻如是语，　怀忧不自胜，</p>
  <p>因命诸群臣，　寻求所爱子。</p>
  <p>皆共出城外，　各随处追觅，</p>
  <p>涕泣问诸人：‘王子今何在？</p>
  <p>今者为存亡？　谁知所去处？</p>
  <p>云何令我见，　解我忧悲心？’</p>
  <p>诸人悉共传，　咸言王子死，</p>
  <p>闻者皆伤悼，　悲叹苦难裁。</p>
  <p>尔时大车王，　悲号从座起，</p>
  <p>即就夫人处，　以水洒其身。</p>
  <p>夫人蒙水洒，　久乃得醒悟，</p>
  <p>悲啼以问王：‘我儿今在不？’</p>
  <p>王告夫人曰：‘我已使诸人，</p>
  <p>四向求王子，　尚未有消息。’</p>
  <p>王又告夫人：‘汝莫生烦恼，</p>
  <p>且当自安慰，　可共出追寻。’</p>
  <p>王即与夫人，　严驾而前进，</p>
  <p>号动声凄感，　忧心若火然。</p>
  <p>士庶百千万，　亦随王出城，</p>
  <p>各欲求王子，　悲号声不绝。</p>
  <p>王求爱子故，　目视于四方，</p>
  <p>见有一人来，　被发身涂血，</p>
  <p>遍体蒙尘土，　悲哭逆前来。</p>
  <p>王见是恶相，　倍复生忧恼，</p>
  <p>王便举两手，　哀号不自裁。</p>
  <p>初有一大臣，　忩忙至王所，</p>
  <p>进白大王曰：‘幸愿勿悲哀，</p>
  <p>王之所爱子，　今虽求未获，</p>
  <p>不久当来至，　以释大王忧。’</p>
  <p>王复更前行，　见次大臣至，</p>
  <p>其臣诣王所，　流泪白王言：</p>
  <p>‘二子今现在，　被忧火所逼，</p>
  <p>其第三王子，　已被无常吞。</p>
  <p>见饿虎初生，　将欲食其子，</p>
  <p>彼萨埵王子，　见此起悲心，</p>
  <p>愿求无上道，　当度一切众，</p>
  <p>系想妙菩提，　广大深如海，</p>
  <p>即上高山顶，　投身饿虎前。</p>
  <p>虎羸不能食，　以竹自伤颈，</p>
  <p>遂啖王子身，　唯有余骸骨。’</p>
  <p>时王及夫人，　闻已俱闷绝，</p>
  <p>心没于忧海，　烦恼火烧然。</p>
  <p>臣以栴檀水，　洒王及夫人，</p>
  <p>俱起大悲号，　举手椎胸臆。</p>
  <p>第三大臣来，　白王如是语：</p>
  <p>‘我见二王子，　闷绝在林中，</p>
  <p>臣以冷水洒，　尔乃暂苏息。</p>
  <p>顾视于四方，　如猛火周遍，</p>
  <p>暂起而还伏，　悲号不自胜，</p>
  <p>举手以哀言，　称叹弟希有。’</p>
  <p>王闻如是说，　倍增忧火煎，</p>
  <p>夫人大号啕，　高声作是语：</p>
  <p>‘我之小子偏重爱，　已为无常罗刹吞，</p>
  <p>余有二子今现在，　复被忧火所烧逼，</p>
  <p>我今速可之山下，　安慰令其保余命。’</p>
  <p>即便驰驾望前路，　一心诣彼舍身崖。</p>
  <p>路逢二子行啼泣，　椎胸懊恼失容仪，</p>
  <p>父母见已抱忧悲，　俱往山林舍身处。</p>
  <p>既至菩萨舍身地，　共聚悲号生大苦，</p>
  <p>脱去璎珞尽哀心，　收取菩萨身余骨，</p>
  <p>与诸人众同供养，　共造七宝窣堵波，</p>
  <p>以彼舍利置函中，　整驾怀忧趣城邑。”</p>
  <p></p>
  <p>复告阿难陀：“往时萨埵者，</p>
  <p>即我牟尼是！　勿生于异念，</p>
  <p>王是父净饭，　后是母摩耶，</p>
  <p>太子谓慈氏，　次曼殊室利，</p>
  <p>虎是大世主，　五儿五苾刍，</p>
  <p>一是大目连，　一是舍利弗。</p>
  <p>我为汝等说，　往昔利他缘，</p>
  <p>如是菩萨行，　成佛因当学。</p>
  <p>菩萨舍身时，　发如是弘誓，</p>
  <p>愿我身余骨，　来世益众生。</p>
  <p>此是舍身处，　七宝窣堵波，</p>
  <p>以经无量时，　遂沉于厚地。</p>
  <p>由昔本愿力，　随缘兴济渡，</p>
  <p>为利于人天，　从地而涌出。”</p>
  <p>尔时，世尊说是往昔因缘之时，无量阿僧企耶人天大众，皆大悲喜叹未曾有，悉发阿耨多罗三藐三菩提心。复告树神：“我为报恩故致礼敬。”佛摄神力，其窣堵波还没于地。</p>
  <h2>十方菩萨赞叹品第二十七</h2>
  <p>尔时，释迦牟尼如来说是经时，于十方世界，有无量百千万亿诸菩萨众，各从本土，诣鹫峰山至世尊所，五轮著地，礼世尊已，一心合掌，异口同音而赞叹曰：</p>
  <p>“佛身微妙真金色，　其光普照等金山，</p>
  <p>清净柔软若莲华，　无量妙彩而严饰。</p>
  <p>三十二相遍庄严，　八十种好皆圆备，</p>
  <p>光明昉著无与等，　离垢犹如净满月。</p>
  <p>其声清彻甚微妙，　如师子吼震雷音，</p>
  <p>八种微妙应群机，　超胜迦陵频伽等。</p>
  <p>百福妙相以严容，　光明具足净无垢，</p>
  <p>智慧澄明如大海，　功德广大若虚空。</p>
  <p>圆光遍满十方界，　随缘普济诸有情，</p>
  <p>烦恼爱染习皆除，　法炬恒然不休息。</p>
  <p>哀愍利益诸众生，　现在未来能与乐，</p>
  <p>常为宣说第一义，　令证涅槃真寂静。</p>
  <p>佛说甘露殊胜法，　能与甘露微妙义，</p>
  <p>引入甘露涅槃城，　令受甘露无为乐。</p>
  <p>常于生死大海中，　解脱一切众生苦，</p>
  <p>令彼能住安隐路，　恒与难思如意乐。</p>
  <p>如来德海甚深广，　非诸譬喻所能知，</p>
  <p>于众常起大悲心，　方便精勤恒不息。</p>
  <p>如来智海无边际，　一切人天共测量，</p>
  <p>假使千万亿劫中，　不能得知其少分。</p>
  <p>我今略赞佛功德，　于德海中唯一渧，</p>
  <p>回斯福聚施群生，　皆愿速证菩提果。”</p>
  <p>尔时，世尊告诸菩萨言：“善哉！善哉！汝等善能如是赞佛功德，利益有情，广兴佛事，能灭诸罪，生无量福。”</p>
  <h2>妙幢菩萨赞叹品第二十八</h2>
  <p>尔时，妙幢菩萨即从座起，偏袒右肩，右膝著地，合掌向佛而说赞曰：</p>
  <p>“牟尼百福相圆满，　无量功德以严身，</p>
  <p>广大清净人乐观，　犹如千日光明照。</p>
  <p>焰彩无边光炽盛，　如妙宝聚相端严，</p>
  <p>如日初出映虚空，　红白分明间金色。</p>
  <p>亦如金山光普照，　悉能周遍百千土，</p>
  <p>能灭众生无量苦，　皆与无边胜妙乐。</p>
  <p>诸相具足悉严净，　众生乐睹无厌足，</p>
  <p>头发柔软绀青色，　犹如黑蜂集妙华。</p>
  <p>大喜大舍净庄严，　大慈大悲皆具足，</p>
  <p>众妙相好为严饰，　菩提分法之所成。</p>
  <p>如来能施众福利，　令彼常获大安乐，</p>
  <p>种种妙德共庄严，　光明普照千万土。</p>
  <p>如来光相极圆满，　犹如赫日遍空中，</p>
  <p>佛如须弥功德具，　示现能周于十方。</p>
  <p>如来金口妙端严，　齿白齐密如珂雪，</p>
  <p>如来面貌无伦匹，　眉间毫相常右旋，</p>
  <p>光润鲜白等颇梨，　犹如满月居空界。”</p>
  <p>佛告妙幢菩萨：“汝能如是赞佛功德不可思议，利益一切，令未知者随顺修学。”</p>
  <h2>菩提树神赞叹品第二十九</h2>
  <p>尔时，菩提树神亦以伽他赞世尊曰：</p>
  <p>“敬礼如来清净慧，　敬礼常求正法慧，</p>
  <p>敬礼能离非法慧，　敬礼恒无分别慧！</p>
  <p>希有世尊无边行，　希有难见比优昙，</p>
  <p>希有如海镇山王，　希有善逝光无量，</p>
  <p>希有调御弘慈愿，　希有释种明逾日，</p>
  <p>能说如是经中宝，　哀愍利益诸群生。</p>
  <p>牟尼寂静诸根定，　能入寂静涅槃城，</p>
  <p>能住寂静等持门，　能知寂静深境界。</p>
  <p>两足中尊住空寂，　声闻弟子身亦空，</p>
  <p>一切法体性皆无，　一切众生悉空寂。</p>
  <p>我常忆念于诸佛，　我常乐见诸世尊，</p>
  <p>我常发起殷重心，　常得值遇如来日。</p>
  <p>我常顶礼于世尊，　愿常渴仰心不舍，</p>
  <p>悲泣流泪情无间，　常得奉事不知厌。</p>
  <p>唯愿世尊起悲心，　和颜常得令我见，</p>
  <p>佛及声闻众清净，　愿常普济于人天。</p>
  <p>佛身本净若虚空，　亦如幻焰及水月，</p>
  <p>愿说涅槃甘露法，　能生一切功德聚。</p>
  <p>世尊所有净境界，　慈悲正行不思议，</p>
  <p>声闻独觉非所量，　大仙菩萨不能测。</p>
  <p>唯愿如来哀愍我，　常令睹见大悲身，</p>
  <p>三业无倦奉慈尊，　速出生死归真际。”</p>
  <p>尔时，世尊闻是赞已，以梵音声告树神曰：“善哉！善哉！善女天，汝能于我真实无妄清净法身，自利利他宣扬妙相。以此功德，令汝速证最上菩提，一切有情同所修习，若得闻者皆入甘露无生法门。”</p>
  <h2>大辩才天女赞叹品第三十</h2>
  <p>尔时，大辩才天女即从座起，合掌恭敬，以直言词赞世尊曰：</p>
  <p>“南无释迦牟尼如来应正等觉，身真金色，咽如螺贝，面如满月，目类青莲，唇口赤好如颇梨色，鼻高修直如截金铤，齿白齐密如拘物头华，身光普照如百千日，光彩映彻如赡部金，其所言说无有错谬，示三解脱门，开三菩提路，心常清净，意乐亦然 。佛所住处及所行境亦常清净，离非威仪，进止无谬，六年苦行，三转法轮，度苦众生，令归彼岸。身相圆满如拘陀树，六度熏修，三业无失，具一切智，自他利满 。所有宣说常为众生，言不虚设，于释种中为大师子，坚固勇猛具八解脱。我今随力称赞如来少分功德，犹如蚊子饮大海水，愿以此福广及有情，永离生死成无上道。”</p>
  <p>尔时，世尊告大辩才天曰：“善哉！善哉！汝久修习，具大辩才。今复于我广陈赞叹，令汝速证无上法门，相好圆明，普利一切。”</p>
  <h2>付嘱品第三十一</h2>
  <p>尔时，世尊普告无量菩萨，及诸人天一切大众：“汝等当知，我于无量无数大劫，勤修苦行，获甚深法菩提正因，已为汝说。汝等谁能发勇猛心恭敬守护，我涅槃后，于此法门广宣流布，能令正法久住世间？”</p>
  <p>尔时，众中有六十俱胝诸大菩萨，六十俱胝诸天大众，异口同音作如是语：“世尊，我等咸有欣乐之心，于佛世尊，无量大劫勤修苦行，所获甚深微妙之法菩提正因，恭敬护持不惜身命。佛涅槃后，于此法门广宣流布，当令正法久住世间。”</p>
  <p>尔时，诸大菩萨即于佛前，说伽他曰：</p>
  <p>“世尊真实语，　安住于实法，</p>
  <p>由彼真实故，　护持于此经。</p>
  <p>大悲为甲胄，　安住于大慈，</p>
  <p>由彼慈悲力，　护持于此经。</p>
  <p>福资粮圆满，　生起智资粮，</p>
  <p>由资粮满故，　护持于此经。</p>
  <p>降伏一切魔，　破灭诸邪论，</p>
  <p>断除恶见故，　护持于此经。</p>
  <p>护世并释梵，　乃至阿苏罗，</p>
  <p>龙神药叉等，　护持于此经。</p>
  <p>地上及虚空，　久住于斯者，</p>
  <p>奉持佛教故，　护持于此经。</p>
  <p>四梵住相应，　四圣谛严饰，</p>
  <p>降伏四魔故，　护持于此经。</p>
  <p>虚空成质碍，　质碍成虚空，</p>
  <p>诸佛所护持，　无能倾动者。”</p>
  <p>尔时，四大天王闻佛说此护持妙法，各生随喜护正法心，一时同声说伽他曰：</p>
  <p>“我今于此经，　及男女眷属，</p>
  <p>皆一心拥护，　令得广流通。</p>
  <p>若有持经者，　能作菩提因，</p>
  <p>我常于四方，　拥护而承事。”</p>
  <p>尔时，天帝释合掌恭敬，说伽他曰：</p>
  <p>“诸佛证此法，　为欲报恩故，</p>
  <p>饶益菩萨众，　出世演斯经。</p>
  <p>我于彼诸佛，　报恩常供养，</p>
  <p>护持如是经，　及以持经者。”</p>
  <p>尔时，睹史多天子合掌恭敬，说伽他曰：</p>
  <p>“佛说如是经，　若有能持者，</p>
  <p>当住菩提位，　来生睹史天。</p>
  <p>世尊我庆悦，　舍天殊胜报，</p>
  <p>住放赡部洲，　宣扬是经典。”</p>
  <p>尔时，索诃世界主梵天王，合掌恭敬，说伽他曰：</p>
  <p>“诸静虑无量，　诸乘及解脱，</p>
  <p>皆从此经出，　是故演斯经。</p>
  <p>若说是经处，　我舍梵天乐，</p>
  <p>为听如是经，　亦常为拥护。”</p>
  <p>尔时，魔王子名曰商主，合掌恭敬，说伽他曰：</p>
  <p>“若有受持此，　正义相应经，</p>
  <p>不随魔所行，　净除魔恶业。</p>
  <p>我等于此经，　亦当勤守护，</p>
  <p>发大精进意，　随处广流通。”</p>
  <p>尔时，魔王合掌恭敬，说伽他曰：</p>
  <p>“若有持此经，　能伏诸烦恼，</p>
  <p>如是众生类，　拥护令安乐。</p>
  <p>若有说是经，　诸魔不得便，</p>
  <p>由佛威神故，　我当拥护彼。”</p>
  <p>尔时，妙吉祥天子，亦于佛前说伽他曰：</p>
  <p>“诸佛妙菩提，　于此经中说，</p>
  <p>若持此经者，　是供养如来。</p>
  <p>我当持此经，　为俱胝天说，</p>
  <p>恭敬听闻者，　劝至菩提处。”</p>
  <p>尔时，慈氏菩萨合掌恭敬，说伽他曰：</p>
  <p>“若见住菩提，　与为不请友，</p>
  <p>乃至舍身命，　为护此经王。</p>
  <p>我闻如是法，　当往睹史天，</p>
  <p>由世尊加护，　广为人天说。”</p>
  <p>尔时，上座大迦叶波合掌恭敬，说伽他曰：</p>
  <p>“佛于声闻乘，　说我鲜智慧，</p>
  <p>我今随自力，　护持如是经。</p>
  <p>若有持此经，　我当摄受彼，</p>
  <p>授其词辩力，　常随赞善哉。”</p>
  <p>尔时，具寿阿难陀合掌向佛，说伽他曰：</p>
  <p>“我亲从佛闻，　无量众经典，</p>
  <p>未曾闻如是，　深妙法中王。</p>
  <p>我今闻是经，　亲于佛前受，</p>
  <p>诸乐菩提者，　当为广宣通。”</p>
  <p>尔时，世尊见诸菩萨人天大众，各各发心，于此经典流通拥护，劝进菩萨广利众生，赞言：“善哉！善哉！汝等能于如是微妙经王，虔诚流布，乃至于我般涅槃后，不令散灭，即是无上菩提正因，所获功德于恒沙劫说不能尽。若有苾刍、苾刍尼、邬波索迦、邬波斯迦，及余善男子、善女人等，供养恭敬，书写流通，为人解说，所获功德亦复如是，是故汝等应勤修习。”</p>
  <p>尔时，无量无边恒沙大众，闻佛说已，皆大欢喜，信受奉行。</p>
</body></html>