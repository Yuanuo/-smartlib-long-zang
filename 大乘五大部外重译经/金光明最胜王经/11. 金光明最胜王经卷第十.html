<!doctype html>
<html id="z3IBTdvLU" data-ver="1230">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">金光明最胜王经卷第十</h1>
  <h2 id="a2">舍身品第二十六</h2>
  <p id="a3">尔时，<a id="a-4"></a>世尊已为大众，<a id="a-5"></a>说此十千天子往昔因缘，<a id="a-6"></a>复告菩提树神及诸大众：<a id="a-7"></a>“我于过去行菩萨道，<a id="a-8"></a>非但施水及食济彼鱼命，<a id="a-9"></a>乃至亦舍所爱之身，<a id="a-A"></a>如是因缘可共观察。<a id="a-B"></a>”</p>
  <p id="aC">尔时，<a id="a-D"></a>如来应正等觉，<a id="a-E"></a>天上天下最胜最尊，<a id="a-F"></a>百千光明照十方界，<a id="a-G"></a>具一切智，<a id="a-H"></a>功德圆满，<a id="a-I"></a>将诸苾刍及于大众，<a id="a-J"></a>至般遮罗聚落，<a id="a-K"></a>诣一林中。<a id="a-L"></a>其地平正，<a id="a-M"></a>无诸荆棘，<a id="a-N"></a>名华软草遍布其处。<a id="a-O"></a>佛告具寿阿难陀：<a id="a-P"></a>“汝可于此树下，<a id="a-Q"></a>为我敷座。<a id="a-R"></a>”</p>
  <p id="aS">时，<a id="a-T"></a>阿难陀受教敷已，<a id="a-U"></a>白言：<a id="a-V"></a>“世尊，<a id="a-W"></a>其座敷讫，<a id="a-X"></a>唯圣知时。<a id="a-Y"></a>”</p>
  <p id="aZ">尔时，<a id="a-a"></a>世尊即于座上跏趺而坐，<a id="a-b"></a>端身正念，<a id="a-c"></a>告诸苾刍：<a id="a-d"></a>“汝等乐欲见彼往昔苦行菩萨本舍利不？<a id="a-e"></a>”</p>
  <p id="af">诸苾刍言：<a id="a-g"></a>“我等乐见。<a id="a-h"></a>”</p>
  <p id="ai">世尊即以百福庄严相好之手而按其地。<a id="a-j"></a>于时，<a id="a-k"></a>大地六种震动即便开裂，<a id="a-l"></a>七宝制底忽然踊出，<a id="a-m"></a>众宝罗网庄严其上。<a id="a-n"></a>大众见已，<a id="a-o"></a>生希有心。</p>
  <p id="ap">尔时，<a id="a-q"></a>世尊即从座起，<a id="a-r"></a>作礼右绕还就本座，<a id="a-s"></a>告阿难陀：<a id="a-t"></a>“汝可开此制底之户。<a id="a-u"></a>”</p>
  <p id="av">时，<a id="a-w"></a>阿难陀即开其户，<a id="a-x"></a>见七宝函，<a id="a-y"></a>奇珍间饰，<a id="a-z"></a>白言：<a id="a-10"></a>“世尊，<a id="a-11"></a>有七宝函，<a id="a-12"></a>众宝庄校。<a id="a-13"></a>”</p>
  <p id="a14">佛言：<a id="a-15"></a>“汝可开函。<a id="a-16"></a>”</p>
  <p id="a17">时，<a id="a-18"></a>阿难陀奉教开已，<a id="a-19"></a>见有舍利，<a id="a-1A"></a>白如珂雪拘物头华，<a id="a-1B"></a>即白佛言：<a id="a-1C"></a>“函有舍利，<a id="a-1D"></a>色妙异常。<a id="a-1E"></a>”</p>
  <p id="a1F">佛言：<a id="a-1G"></a>“阿难陀，<a id="a-1H"></a>汝可持此大士骨来。<a id="a-1I"></a>”</p>
  <p id="a1J">时，<a id="a-1K"></a>阿难陀即取其骨，<a id="a-1L"></a>奉授世尊。<a id="a-1M"></a>世尊受已，<a id="a-1N"></a>告诸苾刍：<a id="a-1O"></a>“汝等应观苦行菩萨遗身舍利。<a id="a-1P"></a>”而说颂曰：</p>
  <p id="a1Q">“菩萨胜德相应慧，<a id="a-1R"></a>　勇猛精勤六度圆，</p>
  <p id="a1S">常修不息为菩提，<a id="a-1T"></a>　不舍坚固心无倦。</p>
  <p id="a1U">“汝等苾刍，<a id="a-1V"></a>咸应礼敬菩萨本身。<a id="a-1W"></a>此之舍利，<a id="a-1X"></a>乃是无量戒定慧香之所熏馥，<a id="a-1Y"></a>最上福田，<a id="a-1Z"></a>极难逢遇。<a id="a-1a"></a>”</p>
  <p id="a1b">时，<a id="a-1c"></a>诸苾刍及诸大众，<a id="a-1d"></a>咸皆至心合掌，<a id="a-1e"></a>恭敬顶礼舍利，<a id="a-1f"></a>叹未曾有。</p>
  <p id="a1g">时，<a id="a-1h"></a>阿难陀前礼佛足，<a id="a-1i"></a>白言：<a id="a-1j"></a>“世尊，<a id="a-1k"></a>如来大师，<a id="a-1l"></a>出过一切，<a id="a-1m"></a>为诸有情之所恭敬，<a id="a-1n"></a>何因缘故礼此身骨？<a id="a-1o"></a>”</p>
  <p id="a1p">佛告阿难陀：<a id="a-1q"></a>“我因此骨速得无上正等菩提，<a id="a-1r"></a>为报往恩，<a id="a-1s"></a>我今致礼。<a id="a-1t"></a>”复告阿难陀：<a id="a-1u"></a>“吾今为汝及诸大众断除疑惑，<a id="a-1v"></a>说是舍利往昔因缘。<a id="a-1w"></a>汝等善思，<a id="a-1x"></a>当一心听。<a id="a-1y"></a>”</p>
  <p id="a1z">阿难陀曰：<a id="a-20"></a>“我等乐闻，<a id="a-21"></a>愿为开阐。<a id="a-22"></a>”</p>
  <p id="a23">“阿难陀，<a id="a-24"></a>过去世时有一国王，<a id="a-25"></a>名曰大车，<a id="a-26"></a>巨富多财，<a id="a-27"></a>库藏盈满，<a id="a-28"></a>军兵武勇众所钦伏，<a id="a-29"></a>常以正法施化黔黎，<a id="a-2A"></a>人民炽盛，<a id="a-2B"></a>无有怨敌。<a id="a-2C"></a>国大夫人诞生三子，<a id="a-2D"></a>颜容端正，<a id="a-2E"></a>人所乐观：<a id="a-2F"></a>太子名曰摩诃波罗，<a id="a-2G"></a>次子名曰摩诃提婆，<a id="a-2H"></a>幼子名曰摩诃萨埵。<a id="a-2I"></a>是时，<a id="a-2J"></a>大王为欲游观纵赏山林。<a id="a-2K"></a>其三王子亦皆随从，<a id="a-2L"></a>为求华果舍父周旋，<a id="a-2M"></a>至大竹林于中憩息。<a id="a-2N"></a>第一王子作如是言：<a id="a-2O"></a>‘我于今日心甚惊惶，<a id="a-2P"></a>于此林中，<a id="a-2Q"></a>将无猛兽损害于我？<a id="a-2R"></a>’第二王子复作是言：<a id="a-2S"></a>‘我于自身初无吝惜，<a id="a-2T"></a>恐于所爱有别离苦。<a id="a-2U"></a>’第三王子白二兄曰：</p>
  <p id="a2V">“‘此是神仙所居处，<a id="a-2W"></a>　我无恐怖别离忧，</p>
  <p id="a2X">身心充遍生欢喜，<a id="a-2Y"></a>　当获殊胜诸功德。<a id="a-2Z"></a>’</p>
  <p id="a2a">“时诸王子，<a id="a-2b"></a>各说本心所念之事。<a id="a-2c"></a>次复前行，<a id="a-2d"></a>见有一虎产生七子，<a id="a-2e"></a>才经七日，<a id="a-2f"></a>诸子围绕，<a id="a-2g"></a>饥渴所逼，<a id="a-2h"></a>身形羸瘦，<a id="a-2i"></a>将死不久。<a id="a-2j"></a>第一王子作如是言：<a id="a-2k"></a>‘哀哉！<a id="a-2l"></a>此虎产来七日，<a id="a-2m"></a>七子围绕，<a id="a-2n"></a>无暇求食，<a id="a-2o"></a>饥渴所逼，<a id="a-2p"></a>必还啖子。<a id="a-2q"></a>’萨埵王子问言：<a id="a-2r"></a>‘此虎每常所食何物？<a id="a-2s"></a>’第一王子答曰：</p>
  <p id="a2t">“‘虎豹豺师子，<a id="a-2u"></a>　唯啖热血肉，</p>
  <p id="a2v">更无余饮食，<a id="a-2w"></a>　可济此虚羸。<a id="a-2x"></a>’</p>
  <p id="a2y">“第二王子闻此语已，<a id="a-2z"></a>作如是言：<a id="a-30"></a>‘此虎羸瘦饥渴所逼，<a id="a-31"></a>余命无几，<a id="a-32"></a>我等何能为求如是难得饮食？<a id="a-33"></a>谁复为斯自舍身命，<a id="a-34"></a>济其饥苦？<a id="a-35"></a>’第一王子言：<a id="a-36"></a>‘一切难舍，<a id="a-37"></a>无过己身。<a id="a-38"></a>’萨埵王子言：<a id="a-39"></a>‘我等今者于自己身各生爱恋，<a id="a-3A"></a>复无智慧不能于他而兴利益。<a id="a-3B"></a>然有上士怀大悲心，<a id="a-3C"></a>常为利他亡身济物。<a id="a-3D"></a>’复作是念：<a id="a-3E"></a>‘我今此身于百千生，<a id="a-3F"></a>虚弃烂坏曾无所益，<a id="a-3G"></a>云何今日而不能舍以济饥苦如捐洟唾？<a id="a-3H"></a>’时诸王子作是议已，<a id="a-3I"></a>各起慈心，<a id="a-3J"></a>凄伤愍念，<a id="a-3K"></a>共观羸虎，<a id="a-3L"></a>目不暂移，<a id="a-3M"></a>徘徊久之，<a id="a-3N"></a>俱舍而去。<a id="a-3O"></a>尔时，<a id="a-3P"></a>萨埵王子便作是念：<a id="a-3Q"></a>‘我舍身命，<a id="a-3R"></a>今正是时。<a id="a-3S"></a>何以故？</p>
  <p id="a3T">“‘我从久来持此身，<a id="a-3U"></a>　臭秽脓流不可爱，</p>
  <p id="a3V">供给敷具并衣食，<a id="a-3W"></a>　象马车乘及珍财，</p>
  <p id="a3X">变坏之法体无常，<a id="a-3Y"></a>　恒求难满难保守，</p>
  <p id="a3Z">虽常供养怀怨害，<a id="a-3a"></a>　终归弃我不知恩。</p>
  <p id="a3b">“‘复次，<a id="a-3c"></a>此身不坚，<a id="a-3d"></a>于我无益，<a id="a-3e"></a>可畏如贼，<a id="a-3f"></a>不净如粪。<a id="a-3g"></a>我于今日，<a id="a-3h"></a>当使此身修广大业，<a id="a-3i"></a>于生死海作大舟航，<a id="a-3j"></a>弃舍轮回令得出离。<a id="a-3k"></a>’复作是念：<a id="a-3l"></a>‘若舍此身，<a id="a-3m"></a>则舍无量痈疽恶疾百千怖畏。<a id="a-3n"></a>是身唯有大小便利，<a id="a-3o"></a>不坚如泡，<a id="a-3p"></a>诸虫所集，<a id="a-3q"></a>血脉筋骨共相连持，<a id="a-3r"></a>甚可厌患。<a id="a-3s"></a>是故我今应当弃舍，<a id="a-3t"></a>以求无上究竟涅槃，<a id="a-3u"></a>永离忧患无常苦恼，<a id="a-3v"></a>生死休息，<a id="a-3w"></a>断诸尘累，<a id="a-3x"></a>以定慧力圆满熏修百福庄严，<a id="a-3y"></a>成一切智诸佛所赞微妙法身，<a id="a-3z"></a>既证得已，<a id="a-40"></a>施诸众生无量法乐。<a id="a-41"></a>’是时，<a id="a-42"></a>王子兴大勇猛，<a id="a-43"></a>发弘誓愿，<a id="a-44"></a>以大悲念增益其心，<a id="a-45"></a>虑彼二兄情怀怖惧，<a id="a-46"></a>共为留难不果所祈，<a id="a-47"></a>即便白言：<a id="a-48"></a>‘二兄前去，<a id="a-49"></a>我且于后。<a id="a-4A"></a>’尔时，<a id="a-4B"></a>王子摩诃萨埵，<a id="a-4C"></a>还入林中至其虎所，<a id="a-4D"></a>脱去衣服置于竹上，<a id="a-4E"></a>作是誓言：</p>
  <p id="a4F">“‘我为法界诸众生，<a id="a-4G"></a>　志求无上菩提处，</p>
  <p id="a4H">起大悲心不倾动，<a id="a-4I"></a>　当舍凡夫所爱身。</p>
  <p id="a4J">菩提无患无热恼，<a id="a-4K"></a>　诸有智者之所乐，</p>
  <p id="a4L">三界苦海诸众生，<a id="a-4M"></a>　我今拔济令安乐。<a id="a-4N"></a>’</p>
  <p id="a4O">“是时，<a id="a-4P"></a>王子作是言已，<a id="a-4Q"></a>于饿虎前委身而卧。<a id="a-4R"></a>由此菩萨慈悲威势，<a id="a-4S"></a>虎无能为。<a id="a-4T"></a>菩萨见已，<a id="a-4U"></a>即上高山投身于地。<a id="a-4V"></a>复作是念：<a id="a-4W"></a>‘虎今羸瘦，<a id="a-4X"></a>不能食我。<a id="a-4Y"></a>’即起求刀竟不能得，<a id="a-4Z"></a>即以干竹刺颈出血渐近虎边。<a id="a-4a"></a>是时，<a id="a-4b"></a>大地六种震动，<a id="a-4c"></a>如风激水涌没不安，<a id="a-4d"></a>日无精明如罗睺障，<a id="a-4e"></a>诸方暗蔽无复光辉，<a id="a-4f"></a>天雨名华及妙香末，<a id="a-4g"></a>缤纷乱坠遍满林中。<a id="a-4h"></a>尔时，<a id="a-4i"></a>虚空有诸天众，<a id="a-4j"></a>见是事已生随喜心，<a id="a-4k"></a>叹未曾有，<a id="a-4l"></a>咸共赞言：<a id="a-4m"></a>‘善哉！<a id="a-4n"></a>大士。<a id="a-4o"></a>’即说颂曰：</p>
  <p id="a4p">“‘大士救护运悲心，<a id="a-4q"></a>　等视众生如一子，</p>
  <p id="a4r">勇猛欢喜情无吝，<a id="a-4s"></a>　舍身济苦福难思，</p>
  <p id="a4t">定至真常胜妙处，<a id="a-4u"></a>　永离生死诸缠缚，</p>
  <p id="a4v">不久当获菩提果，<a id="a-4w"></a>　寂静安乐证无生。<a id="a-4x"></a>’</p>
  <p id="a4y">“是时，<a id="a-4z"></a>饿虎既见菩萨颈下血流，<a id="a-50"></a>即便舐血啖肉皆尽，<a id="a-51"></a>唯留余骨。<a id="a-52"></a>尔时，<a id="a-53"></a>第一王子见地动已，<a id="a-54"></a>告其弟曰：</p>
  <p id="a55">“‘大地山河皆震动，<a id="a-56"></a>　诸方暗蔽日无光，</p>
  <p id="a57">天华乱坠遍空中，<a id="a-58"></a>　定是我弟舍身相。<a id="a-59"></a>’</p>
  <p id="a5A">“第二王子闻兄语已，<a id="a-5B"></a>说伽他曰：</p>
  <p id="a5C">“‘我闻萨埵慈悲语，<a id="a-5D"></a>　见彼饿虎身羸瘦，</p>
  <p id="a5E">饥苦所缠恐食子，<a id="a-5F"></a>　我今疑弟舍其身。<a id="a-5G"></a>’</p>
  <p id="a5H">“时二王子，<a id="a-5I"></a>生大愁苦啼泣悲叹，<a id="a-5J"></a>即共相随还至虎所，<a id="a-5K"></a>见弟衣服在竹枝上，<a id="a-5L"></a>骸骨及发在处纵横，<a id="a-5M"></a>血流成泥沾污其地，<a id="a-5N"></a>见已闷绝不能自持，<a id="a-5O"></a>投身骨上久乃得苏，<a id="a-5P"></a>即起举手哀号大哭，<a id="a-5Q"></a>俱时叹曰：</p>
  <p id="a5R">“‘我弟貌端严，<a id="a-5S"></a>　父母偏爱念，</p>
  <p id="a5T">云何俱共出，<a id="a-5U"></a>　舍身而不归？</p>
  <p id="a5V">父母若问时，<a id="a-5W"></a>　我等如何答？</p>
  <p id="a5X">宁可同损命，<a id="a-5Y"></a>　岂复自存身！<a id="a-5Z"></a>’</p>
  <p id="a5a">“时二王子，<a id="a-5b"></a>悲泣懊恼渐舍而去。<a id="a-5c"></a>时小王子所将侍从，<a id="a-5d"></a>互相谓曰：<a id="a-5e"></a>‘王子何在，<a id="a-5f"></a>宜共推求？<a id="a-5g"></a>’</p>
  <p id="a5h">“尔时，<a id="a-5i"></a>国大夫人寝高楼上，<a id="a-5j"></a>便于梦中见不祥相，<a id="a-5k"></a>被割两乳，<a id="a-5l"></a>牙齿堕落，<a id="a-5m"></a>得三鸽鶵：<a id="a-5n"></a>一为鹰夺，<a id="a-5o"></a>二被惊怖。<a id="a-5p"></a>地动之时，<a id="a-5q"></a>夫人遂觉，<a id="a-5r"></a>心大愁恼，<a id="a-5s"></a>作如是言：</p>
  <p id="a5t">“‘何故今时大地动，<a id="a-5u"></a>　江河林树皆摇震？</p>
  <p id="a5v">日无精光如覆蔽，<a id="a-5w"></a>　目瞤乳动异常时，</p>
  <p id="a5x">如箭射心忧苦逼，<a id="a-5y"></a>　遍身战掉不安隐，</p>
  <p id="a5z">我之所梦不祥征，<a id="a-60"></a>　必有非常灾变事。<a id="a-61"></a>’</p>
  <p id="a62">“夫人两乳忽然流出，<a id="a-63"></a>念此必有变怪之事。<a id="a-64"></a>时有侍女闻外人言，<a id="a-65"></a>求觅王子今犹未得，<a id="a-66"></a>心大惊怖即入宫中，<a id="a-67"></a>白夫人曰：<a id="a-68"></a>‘大家知不？<a id="a-69"></a>外闻诸人散觅王子遍求不得。<a id="a-6A"></a>’时彼夫人闻是语已，<a id="a-6B"></a>生大忧恼，<a id="a-6C"></a>悲泪盈目，<a id="a-6D"></a>至大王所，<a id="a-6E"></a>白言：<a id="a-6F"></a>‘大王，<a id="a-6G"></a>我闻外人作如是语，<a id="a-6H"></a>失我最小所爱之子。<a id="a-6I"></a>’王闻语已，<a id="a-6J"></a>惊惶失所悲哽而言：<a id="a-6K"></a>‘苦哉！<a id="a-6L"></a>今日失我爱子。<a id="a-6M"></a>’即便抆泪慰喻夫人，<a id="a-6N"></a>告言：<a id="a-6O"></a>‘贤首，<a id="a-6P"></a>汝勿忧戚，<a id="a-6Q"></a>吾今共出求觅爱子。<a id="a-6R"></a>’王与大臣及诸人众，<a id="a-6S"></a>即共出城，<a id="a-6T"></a>各各分散随处求觅。<a id="a-6U"></a>未久之顷，<a id="a-6V"></a>有一大臣前白王曰：<a id="a-6W"></a>‘闻王子在，<a id="a-6X"></a>愿勿忧愁！<a id="a-6Y"></a>其最小者今犹未见。<a id="a-6Z"></a>’王闻是语悲叹而言：<a id="a-6a"></a>‘苦哉！<a id="a-6b"></a>苦哉！<a id="a-6c"></a>失我爱子。</p>
  <p id="a6d">“‘初有子时欢喜少，<a id="a-6e"></a>　后失子时忧苦多，</p>
  <p id="a6f">若使我儿重寿命，<a id="a-6g"></a>　纵我身亡不为苦！<a id="a-6h"></a>’</p>
  <p id="a6i">“夫人闻已，<a id="a-6j"></a>忧恼缠怀如被箭中，<a id="a-6k"></a>而嗟叹曰：</p>
  <p id="a6l">“‘我之三子并侍从，<a id="a-6m"></a>　俱往林中共游赏，</p>
  <p id="a6n">最小爱子独不还，<a id="a-6o"></a>　定有乖离灾厄事。<a id="a-6p"></a>’</p>
  <p id="a6q">“次第二臣来至王所，<a id="a-6r"></a>王问臣曰：<a id="a-6s"></a>‘爱子何在？<a id="a-6t"></a>’第二大臣懊恼啼泣，<a id="a-6u"></a>喉舌干燥，<a id="a-6v"></a>口不能言，<a id="a-6w"></a>竟无所答。<a id="a-6x"></a>夫人问曰：</p>
  <p id="a6y">“‘速报小子今何在？<a id="a-6z"></a>　我身热恼遍烧然，</p>
  <p id="a70">闷乱荒迷失本心，<a id="a-71"></a>　勿使我胸今破裂。<a id="a-72"></a>’</p>
  <p id="a73">“时第二臣，<a id="a-74"></a>即以王子舍身之事，<a id="a-75"></a>具白王知。<a id="a-76"></a>王及夫人闻其事已，<a id="a-77"></a>不胜悲噎，<a id="a-78"></a>望舍身处，<a id="a-79"></a>骤驾前行，<a id="a-7A"></a>诣竹林所，<a id="a-7B"></a>至彼菩萨舍身之地，<a id="a-7C"></a>见其骸骨随处交横，<a id="a-7D"></a>俱时投地，<a id="a-7E"></a>闷绝将死，<a id="a-7F"></a>犹如猛风吹倒大树，<a id="a-7G"></a>心迷失绪都无所知。<a id="a-7H"></a>时大臣等，<a id="a-7I"></a>以水遍洒王及夫人，<a id="a-7J"></a>良久乃苏，<a id="a-7K"></a>举手而哭，<a id="a-7L"></a>咨嗟叹曰：</p>
  <p id="a7M">“‘祸哉爱子端严相，<a id="a-7N"></a>　因何死苦先来逼，</p>
  <p id="a7O">若我得在汝前亡，<a id="a-7P"></a>　岂见如斯大苦事？<a id="a-7Q"></a>’</p>
  <p id="a7R">“尔时，<a id="a-7S"></a>夫人迷闷稍止，<a id="a-7T"></a>头发蓬乱，<a id="a-7U"></a>两手椎胸，<a id="a-7V"></a>宛转于地，<a id="a-7W"></a>如鱼处陆，<a id="a-7X"></a>若牛失子，<a id="a-7Y"></a>悲泣而言：</p>
  <p id="a7Z">“‘我子谁屠割，<a id="a-7a"></a>　余骨散于地？</p>
  <p id="a7b">失我所爱子，<a id="a-7c"></a>　忧悲不自胜。</p>
  <p id="a7d">苦哉谁杀子，<a id="a-7e"></a>　致斯忧恼事？</p>
  <p id="a7f">我心非金刚，<a id="a-7g"></a>　云何而不破？</p>
  <p id="a7h">我梦中所见，<a id="a-7i"></a>　两乳皆被割，</p>
  <p id="a7j">牙齿悉堕落，<a id="a-7k"></a>　今遭大苦痛。</p>
  <p id="a7l">又梦三鸽鶵，<a id="a-7m"></a>　一被鹰擒去，</p>
  <p id="a7n">今失所爱子，<a id="a-7o"></a>　恶相表非虚。<a id="a-7p"></a>’</p>
  <p id="a7q">“尔时，<a id="a-7r"></a>大王及于夫人并二王子，<a id="a-7s"></a>尽哀号哭，<a id="a-7t"></a>璎珞不御，<a id="a-7u"></a>与诸人众，<a id="a-7v"></a>共收菩萨遗身舍利，<a id="a-7w"></a>为于供养置窣堵波中。<a id="a-7x"></a>阿难陀，<a id="a-7y"></a>汝等应知，<a id="a-7z"></a>此即是彼菩萨舍利。<a id="a-80"></a>”复告阿难陀：<a id="a-81"></a>“我于昔时，<a id="a-82"></a>虽具烦恼贪瞋痴等，<a id="a-83"></a>能于地狱、<a id="a-84"></a>饿鬼、<a id="a-85"></a>傍生五趣之中，<a id="a-86"></a>随缘救济令得出离，<a id="a-87"></a>何况今时烦恼都尽，<a id="a-88"></a>无复余习，<a id="a-89"></a>号天人师，<a id="a-8A"></a>具一切智，<a id="a-8B"></a>而不能为一一众生经于多劫在地狱中及于余处，<a id="a-8C"></a>代受众苦，<a id="a-8D"></a>令出生死烦恼轮回？<a id="a-8E"></a>”</p>
  <p id="a8F">尔时，<a id="a-8G"></a>世尊欲重宣此义，<a id="a-8H"></a>而说颂曰：</p>
  <p id="a8I">“我念过去世，<a id="a-8J"></a>　无量无数劫，</p>
  <p id="a8K">或时作国王，<a id="a-8L"></a>　或复为王子，</p>
  <p id="a8M">常行于大施，<a id="a-8N"></a>　及舍所爱身，</p>
  <p id="a8O">愿出离生死，<a id="a-8P"></a>　至妙菩提处。</p>
  <p id="a8Q">昔时有大国，<a id="a-8R"></a>　国主名大车，</p>
  <p id="a8S">王子名勇猛，<a id="a-8T"></a>　常施心无吝，</p>
  <p id="a8U">王子有二兄，<a id="a-8V"></a>　号大渠大天，</p>
  <p id="a8W">三人同出游，<a id="a-8X"></a>　渐至山林所。</p>
  <p id="a8Y">见虎饥所逼，<a id="a-8Z"></a>　便生如是心：</p>
  <p id="a8a">‘此虎饥火烧，<a id="a-8b"></a>　更无余可食。<a id="a-8c"></a>’</p>
  <p id="a8d">大士睹如斯，<a id="a-8e"></a>　恐其将食子，</p>
  <p id="a8f">舍身无所顾，<a id="a-8g"></a>　救子不令伤。</p>
  <p id="a8h">大地及诸山，<a id="a-8i"></a>　一时皆震动，</p>
  <p id="a8j">江海皆腾跃，<a id="a-8k"></a>　惊波水逆流，</p>
  <p id="a8l">天地失光明，<a id="a-8m"></a>　昏冥无所见，</p>
  <p id="a8n">林野诸禽兽，<a id="a-8o"></a>　飞奔丧所依。</p>
  <p id="a8p">二兄怪不还，<a id="a-8q"></a>　忧戚生悲苦，</p>
  <p id="a8r">即与诸侍从，<a id="a-8s"></a>　林薮遍寻求。</p>
  <p id="a8t">兄弟共筹议，<a id="a-8u"></a>　复往深山处，</p>
  <p id="a8v">四顾无所有，<a id="a-8w"></a>　见虎处空林，</p>
  <p id="a8x">其母并七子，<a id="a-8y"></a>　口皆有血污，</p>
  <p id="a8z">残骨并余发，<a id="a-90"></a>　纵横在地上。</p>
  <p id="a91">复见有流血，<a id="a-92"></a>　散在树林所，</p>
  <p id="a93">二兄既见已，<a id="a-94"></a>　心生大恐怖，</p>
  <p id="a95">闷绝俱躄地，<a id="a-96"></a>　荒迷不觉知，</p>
  <p id="a97">尘土坌其身，<a id="a-98"></a>　六情皆失念。</p>
  <p id="a99">王子诸侍从，<a id="a-9A"></a>　啼泣心忧恼，</p>
  <p id="a9B">以水洒令苏，<a id="a-9C"></a>　举手号啕哭。</p>
  <p id="a9D">菩萨舍身时，<a id="a-9E"></a>　慈母在宫内，</p>
  <p id="a9F">五百诸婇女，<a id="a-9G"></a>　共受于妙乐。</p>
  <p id="a9H">夫人之两乳，<a id="a-9I"></a>　忽然自流出，</p>
  <p id="a9J">遍体如针刺，<a id="a-9K"></a>　苦痛不能安。</p>
  <p id="a9L">欻生失子想，<a id="a-9M"></a>　忧箭苦伤心，</p>
  <p id="a9N">即白大王知，<a id="a-9O"></a>　陈斯苦恼事。</p>
  <p id="a9P">悲泣不堪忍，<a id="a-9Q"></a>　哀声向王说：</p>
  <p id="a9R">‘大王今当知，<a id="a-9S"></a>　我生大苦恼，</p>
  <p id="a9T">两乳忽流出，<a id="a-9U"></a>　禁止不随心，</p>
  <p id="a9V">如针遍刺身，<a id="a-9W"></a>　烦宛胸欲破，</p>
  <p id="a9X">我先梦恶征，<a id="a-9Y"></a>　必当失爱子。</p>
  <p id="a9Z">愿王济我命，<a id="a-9a"></a>　知儿存与亡，</p>
  <p id="a9b">梦见三鸽鶵，<a id="a-9c"></a>　小者是爱子，</p>
  <p id="a9d">忽被鹰夺去，<a id="a-9e"></a>　悲愁难具陈。</p>
  <p id="a9f">我今没忧海，<a id="a-9g"></a>　趣死将不久，</p>
  <p id="a9h">恐子命不全，<a id="a-9i"></a>　愿为速求觅。</p>
  <p id="a9j">又闻外人语，<a id="a-9k"></a>　小子求不得，</p>
  <p id="a9l">我今意不安，<a id="a-9m"></a>　愿王哀愍我。<a id="a-9n"></a>’</p>
  <p id="a9o">夫人白王已，<a id="a-9p"></a>　举身而躄地，</p>
  <p id="a9q">悲痛心闷绝，<a id="a-9r"></a>　荒迷不觉知。</p>
  <p id="a9s">婇女见夫人，<a id="a-9t"></a>　闷绝在于地，</p>
  <p id="a9u">举声皆大哭，<a id="a-9v"></a>　忧惶失所依。</p>
  <p id="a9w">王闻如是语，<a id="a-9x"></a>　怀忧不自胜，</p>
  <p id="a9y">因命诸群臣，<a id="a-9z"></a>　寻求所爱子。</p>
  <p id="aA0">皆共出城外，<a id="a-A1"></a>　各随处追觅，</p>
  <p id="aA2">涕泣问诸人：<a id="a-A3"></a>‘王子今何在？</p>
  <p id="aA4">今者为存亡？<a id="a-A5"></a>　谁知所去处？</p>
  <p id="aA6">云何令我见，<a id="a-A7"></a>　解我忧悲心？<a id="a-A8"></a>’</p>
  <p id="aA9">诸人悉共传，<a id="a-AA"></a>　咸言王子死，</p>
  <p id="aAB">闻者皆伤悼，<a id="a-AC"></a>　悲叹苦难裁。</p>
  <p id="aAD">尔时大车王，<a id="a-AE"></a>　悲号从座起，</p>
  <p id="aAF">即就夫人处，<a id="a-AG"></a>　以水洒其身。</p>
  <p id="aAH">夫人蒙水洒，<a id="a-AI"></a>　久乃得醒悟，</p>
  <p id="aAJ">悲啼以问王：<a id="a-AK"></a>‘我儿今在不？<a id="a-AL"></a>’</p>
  <p id="aAM">王告夫人曰：<a id="a-AN"></a>‘我已使诸人，</p>
  <p id="aAO">四向求王子，<a id="a-AP"></a>　尚未有消息。<a id="a-AQ"></a>’</p>
  <p id="aAR">王又告夫人：<a id="a-AS"></a>‘汝莫生烦恼，</p>
  <p id="aAT">且当自安慰，<a id="a-AU"></a>　可共出追寻。<a id="a-AV"></a>’</p>
  <p id="aAW">王即与夫人，<a id="a-AX"></a>　严驾而前进，</p>
  <p id="aAY">号动声凄感，<a id="a-AZ"></a>　忧心若火然。</p>
  <p id="aAa">士庶百千万，<a id="a-Ab"></a>　亦随王出城，</p>
  <p id="aAc">各欲求王子，<a id="a-Ad"></a>　悲号声不绝。</p>
  <p id="aAe">王求爱子故，<a id="a-Af"></a>　目视于四方，</p>
  <p id="aAg">见有一人来，<a id="a-Ah"></a>　被发身涂血，</p>
  <p id="aAi">遍体蒙尘土，<a id="a-Aj"></a>　悲哭逆前来。</p>
  <p id="aAk">王见是恶相，<a id="a-Al"></a>　倍复生忧恼，</p>
  <p id="aAm">王便举两手，<a id="a-An"></a>　哀号不自裁。</p>
  <p id="aAo">初有一大臣，<a id="a-Ap"></a>　忩忙至王所，</p>
  <p id="aAq">进白大王曰：<a id="a-Ar"></a>‘幸愿勿悲哀，</p>
  <p id="aAs">王之所爱子，<a id="a-At"></a>　今虽求未获，</p>
  <p id="aAu">不久当来至，<a id="a-Av"></a>　以释大王忧。<a id="a-Aw"></a>’</p>
  <p id="aAx">王复更前行，<a id="a-Ay"></a>　见次大臣至，</p>
  <p id="aAz">其臣诣王所，<a id="a-B0"></a>　流泪白王言：</p>
  <p id="aB1">‘二子今现在，<a id="a-B2"></a>　被忧火所逼，</p>
  <p id="aB3">其第三王子，<a id="a-B4"></a>　已被无常吞。</p>
  <p id="aB5">见饿虎初生，<a id="a-B6"></a>　将欲食其子，</p>
  <p id="aB7">彼萨埵王子，<a id="a-B8"></a>　见此起悲心，</p>
  <p id="aB9">愿求无上道，<a id="a-BA"></a>　当度一切众，</p>
  <p id="aBB">系想妙菩提，<a id="a-BC"></a>　广大深如海，</p>
  <p id="aBD">即上高山顶，<a id="a-BE"></a>　投身饿虎前。</p>
  <p id="aBF">虎羸不能食，<a id="a-BG"></a>　以竹自伤颈，</p>
  <p id="aBH">遂啖王子身，<a id="a-BI"></a>　唯有余骸骨。<a id="a-BJ"></a>’</p>
  <p id="aBK">时王及夫人，<a id="a-BL"></a>　闻已俱闷绝，</p>
  <p id="aBM">心没于忧海，<a id="a-BN"></a>　烦恼火烧然。</p>
  <p id="aBO">臣以栴檀水，<a id="a-BP"></a>　洒王及夫人，</p>
  <p id="aBQ">俱起大悲号，<a id="a-BR"></a>　举手椎胸臆。</p>
  <p id="aBS">第三大臣来，<a id="a-BT"></a>　白王如是语：</p>
  <p id="aBU">‘我见二王子，<a id="a-BV"></a>　闷绝在林中，</p>
  <p id="aBW">臣以冷水洒，<a id="a-BX"></a>　尔乃暂苏息。</p>
  <p id="aBY">顾视于四方，<a id="a-BZ"></a>　如猛火周遍，</p>
  <p id="aBa">暂起而还伏，<a id="a-Bb"></a>　悲号不自胜，</p>
  <p id="aBc">举手以哀言，<a id="a-Bd"></a>　称叹弟希有。<a id="a-Be"></a>’</p>
  <p id="aBf">王闻如是说，<a id="a-Bg"></a>　倍增忧火煎，</p>
  <p id="aBh">夫人大号啕，<a id="a-Bi"></a>　高声作是语：</p>
  <p id="aBj">‘我之小子偏重爱，<a id="a-Bk"></a>　已为无常罗刹吞，</p>
  <p id="aBl">余有二子今现在，<a id="a-Bm"></a>　复被忧火所烧逼，</p>
  <p id="aBn">我今速可之山下，<a id="a-Bo"></a>　安慰令其保余命。<a id="a-Bp"></a>’</p>
  <p id="aBq">即便驰驾望前路，<a id="a-Br"></a>　一心诣彼舍身崖。</p>
  <p id="aBs">路逢二子行啼泣，<a id="a-Bt"></a>　椎胸懊恼失容仪，</p>
  <p id="aBu">父母见已抱忧悲，<a id="a-Bv"></a>　俱往山林舍身处。</p>
  <p id="aBw">既至菩萨舍身地，<a id="a-Bx"></a>　共聚悲号生大苦，</p>
  <p id="aBy">脱去璎珞尽哀心，<a id="a-Bz"></a>　收取菩萨身余骨，</p>
  <p id="aC0">与诸人众同供养，<a id="a-C1"></a>　共造七宝窣堵波，</p>
  <p id="aC2">以彼舍利置函中，<a id="a-C3"></a>　整驾怀忧趣城邑。<a id="a-C4"></a>”</p>
  <p id="aC5">复告阿难陀：<a id="a-C6"></a>“往时萨埵者，</p>
  <p id="aC7">即我牟尼是！<a id="a-C8"></a>　勿生于异念，</p>
  <p id="aC9">王是父净饭，<a id="a-CA"></a>　后是母摩耶，</p>
  <p id="aCB">太子谓慈氏，<a id="a-CC"></a>　次曼殊室利，</p>
  <p id="aCD">虎是大世主，<a id="a-CE"></a>　五儿五苾刍，</p>
  <p id="aCF">一是大目连，<a id="a-CG"></a>　一是舍利弗。</p>
  <p id="aCH">我为汝等说，<a id="a-CI"></a>　往昔利他缘，</p>
  <p id="aCJ">如是菩萨行，<a id="a-CK"></a>　成佛因当学。</p>
  <p id="aCL">菩萨舍身时，<a id="a-CM"></a>　发如是弘誓，</p>
  <p id="aCN">愿我身余骨，<a id="a-CO"></a>　来世益众生。</p>
  <p id="aCP">此是舍身处，<a id="a-CQ"></a>　七宝窣堵波，</p>
  <p id="aCR">以经无量时，<a id="a-CS"></a>　遂沉于厚地。</p>
  <p id="aCT">由昔本愿力，<a id="a-CU"></a>　随缘兴济渡，</p>
  <p id="aCV">为利于人天，<a id="a-CW"></a>　从地而涌出。<a id="a-CX"></a>”</p>
  <p id="aCY">尔时，<a id="a-CZ"></a>世尊说是往昔因缘之时，<a id="a-Ca"></a>无量阿僧企耶人天大众，<a id="a-Cb"></a>皆大悲喜叹未曾有，<a id="a-Cc"></a>悉发阿耨多罗三藐三菩提心。<a id="a-Cd"></a>复告树神：<a id="a-Ce"></a>“我为报恩故致礼敬。<a id="a-Cf"></a>”佛摄神力，<a id="a-Cg"></a>其窣堵波还没于地。</p>
  <p data-pb></p>
  <h2 id="aCh">十方菩萨赞叹品第二十七</h2>
  <p id="aCi">尔时，<a id="a-Cj"></a>释迦牟尼如来说是经时，<a id="a-Ck"></a>于十方世界，<a id="a-Cl"></a>有无量百千万亿诸菩萨众，<a id="a-Cm"></a>各从本土，<a id="a-Cn"></a>诣鹫峰山至世尊所，<a id="a-Co"></a>五轮著地，<a id="a-Cp"></a>礼世尊已，<a id="a-Cq"></a>一心合掌，<a id="a-Cr"></a>异口同音而赞叹曰：</p>
  <p id="aCs">“佛身微妙真金色，<a id="a-Ct"></a>　其光普照等金山，</p>
  <p id="aCu">清净柔软若莲华，<a id="a-Cv"></a>　无量妙彩而严饰。</p>
  <p id="aCw">三十二相遍庄严，<a id="a-Cx"></a>　八十种好皆圆备，</p>
  <p id="aCy">光明昉著无与等，<a id="a-Cz"></a>　离垢犹如净满月。</p>
  <p id="aD0">其声清彻甚微妙，<a id="a-D1"></a>　如师子吼震雷音，</p>
  <p id="aD2">八种微妙应群机，<a id="a-D3"></a>　超胜迦陵频伽等。</p>
  <p id="aD4">百福妙相以严容，<a id="a-D5"></a>　光明具足净无垢，</p>
  <p id="aD6">智慧澄明如大海，<a id="a-D7"></a>　功德广大若虚空。</p>
  <p id="aD8">圆光遍满十方界，<a id="a-D9"></a>　随缘普济诸有情，</p>
  <p id="aDA">烦恼爱染习皆除，<a id="a-DB"></a>　法炬恒然不休息。</p>
  <p id="aDC">哀愍利益诸众生，<a id="a-DD"></a>　现在未来能与乐，</p>
  <p id="aDE">常为宣说第一义，<a id="a-DF"></a>　令证涅槃真寂静。</p>
  <p id="aDG">佛说甘露殊胜法，<a id="a-DH"></a>　能与甘露微妙义，</p>
  <p id="aDI">引入甘露涅槃城，<a id="a-DJ"></a>　令受甘露无为乐。</p>
  <p id="aDK">常于生死大海中，<a id="a-DL"></a>　解脱一切众生苦，</p>
  <p id="aDM">令彼能住安隐路，<a id="a-DN"></a>　恒与难思如意乐。</p>
  <p id="aDO">如来德海甚深广，<a id="a-DP"></a>　非诸譬喻所能知，</p>
  <p id="aDQ">于众常起大悲心，<a id="a-DR"></a>　方便精勤恒不息。</p>
  <p id="aDS">如来智海无边际，<a id="a-DT"></a>　一切人天共测量，</p>
  <p id="aDU">假使千万亿劫中，<a id="a-DV"></a>　不能得知其少分。</p>
  <p id="aDW">我今略赞佛功德，<a id="a-DX"></a>　于德海中唯一渧，</p>
  <p id="aDY">回斯福聚施群生，<a id="a-DZ"></a>　皆愿速证菩提果。<a id="a-Da"></a>”</p>
  <p id="aDb">尔时，<a id="a-Dc"></a>世尊告诸菩萨言：<a id="a-Dd"></a>“善哉！<a id="a-De"></a>善哉！<a id="a-Df"></a>汝等善能如是赞佛功德，<a id="a-Dg"></a>利益有情，<a id="a-Dh"></a>广兴佛事，<a id="a-Di"></a>能灭诸罪，<a id="a-Dj"></a>生无量福。<a id="a-Dk"></a>”</p>
  <p data-pb></p>
  <h2 id="aDl">妙幢菩萨赞叹品第二十八</h2>
  <p id="aDm">尔时，<a id="a-Dn"></a>妙幢菩萨即从座起，<a id="a-Do"></a>偏袒右肩，<a id="a-Dp"></a>右膝著地，<a id="a-Dq"></a>合掌向佛而说赞曰：</p>
  <p id="aDr">“牟尼百福相圆满，<a id="a-Ds"></a>　无量功德以严身，</p>
  <p id="aDt">广大清净人乐观，<a id="a-Du"></a>　犹如千日光明照。</p>
  <p id="aDv">焰彩无边光炽盛，<a id="a-Dw"></a>　如妙宝聚相端严，</p>
  <p id="aDx">如日初出映虚空，<a id="a-Dy"></a>　红白分明间金色。</p>
  <p id="aDz">亦如金山光普照，<a id="a-E0"></a>　悉能周遍百千土，</p>
  <p id="aE1">能灭众生无量苦，<a id="a-E2"></a>　皆与无边胜妙乐。</p>
  <p id="aE3">诸相具足悉严净，<a id="a-E4"></a>　众生乐睹无厌足，</p>
  <p id="aE5">头发柔软绀青色，<a id="a-E6"></a>　犹如黑蜂集妙华。</p>
  <p id="aE7">大喜大舍净庄严，<a id="a-E8"></a>　大慈大悲皆具足，</p>
  <p id="aE9">众妙相好为严饰，<a id="a-EA"></a>　菩提分法之所成。</p>
  <p id="aEB">如来能施众福利，<a id="a-EC"></a>　令彼常获大安乐，</p>
  <p id="aED">种种妙德共庄严，<a id="a-EE"></a>　光明普照千万土。</p>
  <p id="aEF">如来光相极圆满，<a id="a-EG"></a>　犹如赫日遍空中，</p>
  <p id="aEH">佛如须弥功德具，<a id="a-EI"></a>　示现能周于十方。</p>
  <p id="aEJ">如来金口妙端严，<a id="a-EK"></a>　齿白齐密如珂雪，</p>
  <p id="aEL">如来面貌无伦匹，<a id="a-EM"></a>　眉间毫相常右旋，</p>
  <p id="aEN">光润鲜白等玻瓈，<a id="a-EO"></a>　犹如满月居空界。<a id="a-EP"></a>”</p>
  <p id="aEQ">佛告妙幢菩萨：<a id="a-ER"></a>“汝能如是赞佛功德不可思议，<a id="a-ES"></a>利益一切，<a id="a-ET"></a>令未知者随顺修学。<a id="a-EU"></a>”</p>
  <p data-pb></p>
  <h2 id="aEV">菩提树神赞叹品第二十九</h2>
  <p id="aEW">尔时，<a id="a-EX"></a>菩提树神亦以伽他赞世尊曰：</p>
  <p id="aEY">“敬礼如来清净慧，<a id="a-EZ"></a>　敬礼常求正法慧，</p>
  <p id="aEa">敬礼能离非法慧，<a id="a-Eb"></a>　敬礼恒无分别慧！</p>
  <p id="aEc">希有世尊无边行，<a id="a-Ed"></a>　希有难见比优昙，</p>
  <p id="aEe">希有如海镇山王，<a id="a-Ef"></a>　希有善逝光无量，</p>
  <p id="aEg">希有调御弘慈愿，<a id="a-Eh"></a>　希有释种明逾日，</p>
  <p id="aEi">能说如是经中宝，<a id="a-Ej"></a>　哀愍利益诸群生。</p>
  <p id="aEk">牟尼寂静诸根定，<a id="a-El"></a>　能入寂静涅槃城，</p>
  <p id="aEm">能住寂静等持门，<a id="a-En"></a>　能知寂静深境界。</p>
  <p id="aEo">两足中尊住空寂，<a id="a-Ep"></a>　声闻弟子身亦空，</p>
  <p id="aEq">一切法体性皆无，<a id="a-Er"></a>　一切众生悉空寂。</p>
  <p id="aEs">我常忆念于诸佛，<a id="a-Et"></a>　我常乐见诸世尊，</p>
  <p id="aEu">我常发起殷重心，<a id="a-Ev"></a>　常得值遇如来日。</p>
  <p id="aEw">我常顶礼于世尊，<a id="a-Ex"></a>　愿常渴仰心不舍，</p>
  <p id="aEy">悲泣流泪情无间，<a id="a-Ez"></a>　常得奉事不知厌。</p>
  <p id="aF0">唯愿世尊起悲心，<a id="a-F1"></a>　和颜常得令我见，</p>
  <p id="aF2">佛及声闻众清净，<a id="a-F3"></a>　愿常普济于人天。</p>
  <p id="aF4">佛身本净若虚空，<a id="a-F5"></a>　亦如幻焰及水月，</p>
  <p id="aF6">愿说涅槃甘露法，<a id="a-F7"></a>　能生一切功德聚。</p>
  <p id="aF8">世尊所有净境界，<a id="a-F9"></a>　慈悲正行不思议，</p>
  <p id="aFA">声闻独觉非所量，<a id="a-FB"></a>　大仙菩萨不能测。</p>
  <p id="aFC">唯愿如来哀愍我，<a id="a-FD"></a>　常令睹见大悲身，</p>
  <p id="aFE">三业无倦奉慈尊，<a id="a-FF"></a>　速出生死归真际。<a id="a-FG"></a>”</p>
  <p id="aFH">尔时，<a id="a-FI"></a>世尊闻是赞已，<a id="a-FJ"></a>以梵音声告树神曰：<a id="a-FK"></a>“善哉！<a id="a-FL"></a>善哉！<a id="a-FM"></a>善女天，<a id="a-FN"></a>汝能于我真实无妄清净法身，<a id="a-FO"></a>自利利他宣扬妙相。<a id="a-FP"></a>以此功德，<a id="a-FQ"></a>令汝速证最上菩提，<a id="a-FR"></a>一切有情同所修习，<a id="a-FS"></a>若得闻者皆入甘露无生法门。<a id="a-FT"></a>”</p>
  <p data-pb></p>
  <h2 id="aFU">大辩才天女赞叹品第三十</h2>
  <p id="aFV">尔时，<a id="a-FW"></a>大辩才天女即从座起，<a id="a-FX"></a>合掌恭敬，<a id="a-FY"></a>以直言辞赞世尊曰：</p>
  <p id="aFZ">“南无释迦牟尼如来应正等觉，<a id="a-Fa"></a>身真金色，<a id="a-Fb"></a>咽如螺贝，<a id="a-Fc"></a>面如满月，<a id="a-Fd"></a>目类青莲，<a id="a-Fe"></a>唇口赤好如玻瓈色，<a id="a-Ff"></a>鼻高修直如截金铤，<a id="a-Fg"></a>齿白齐密如拘物头华，<a id="a-Fh"></a>身光普照如百千日，<a id="a-Fi"></a>光彩映彻如赡部金，<a id="a-Fj"></a>其所言说无有错谬，<a id="a-Fk"></a>示三解脱门，<a id="a-Fl"></a>开三菩提路，<a id="a-Fm"></a>心常清净，<a id="a-Fn"></a>意乐亦然。<a id="a-Fo"></a>佛所住处及所行境亦常清净，<a id="a-Fp"></a>离非威仪，<a id="a-Fq"></a>进止无谬，<a id="a-Fr"></a>六年苦行，<a id="a-Fs"></a>三转法轮，<a id="a-Ft"></a>度苦众生，<a id="a-Fu"></a>令归彼岸。<a id="a-Fv"></a>身相圆满如拘陀树，<a id="a-Fw"></a>六度熏修，<a id="a-Fx"></a>三业无失，<a id="a-Fy"></a>具一切智，<a id="a-Fz"></a>自他利满。<a id="a-G0"></a>所有宣说常为众生，<a id="a-G1"></a>言不虚设，<a id="a-G2"></a>于释种中为大师子，<a id="a-G3"></a>坚固勇猛具八解脱。<a id="a-G4"></a>我今随力称赞如来少分功德，<a id="a-G5"></a>犹如蚊子饮大海水，<a id="a-G6"></a>愿以此福广及有情，<a id="a-G7"></a>永离生死成无上道。<a id="a-G8"></a>”</p>
  <p id="aG9">尔时，<a id="a-GA"></a>世尊告大辩才天曰：<a id="a-GB"></a>“善哉！<a id="a-GC"></a>善哉！<a id="a-GD"></a>汝久修习，<a id="a-GE"></a>具大辩才。<a id="a-GF"></a>今复于我广陈赞叹，<a id="a-GG"></a>令汝速证无上法门，<a id="a-GH"></a>相好圆明，<a id="a-GI"></a>普利一切。<a id="a-GJ"></a>”</p>
  <p data-pb></p>
  <h2 id="aGK">付嘱品第三十一</h2>
  <p id="aGL">尔时，<a id="a-GM"></a>世尊普告无量菩萨，<a id="a-GN"></a>及诸人天一切大众：<a id="a-GO"></a>“汝等当知，<a id="a-GP"></a>我于无量无数大劫，<a id="a-GQ"></a>勤修苦行，<a id="a-GR"></a>获甚深法菩提正因，<a id="a-GS"></a>已为汝说。<a id="a-GT"></a>汝等谁能发勇猛心恭敬守护，<a id="a-GU"></a>我涅槃后，<a id="a-GV"></a>于此法门广宣流布，<a id="a-GW"></a>能令正法久住世间？<a id="a-GX"></a>”</p>
  <p id="aGY">尔时，<a id="a-GZ"></a>众中有六十俱胝诸大菩萨，<a id="a-Ga"></a>六十俱胝诸天大众，<a id="a-Gb"></a>异口同音作如是语：<a id="a-Gc"></a>“世尊，<a id="a-Gd"></a>我等咸有欣乐之心，<a id="a-Ge"></a>于佛世尊，<a id="a-Gf"></a>无量大劫勤修苦行，<a id="a-Gg"></a>所获甚深微妙之法菩提正因，<a id="a-Gh"></a>恭敬护持不惜身命。<a id="a-Gi"></a>佛涅槃后，<a id="a-Gj"></a>于此法门广宣流布，<a id="a-Gk"></a>当令正法久住世间。<a id="a-Gl"></a>”</p>
  <p id="aGm">尔时，<a id="a-Gn"></a>诸大菩萨即于佛前，<a id="a-Go"></a>说伽他曰：</p>
  <p id="aGp">“世尊真实语，<a id="a-Gq"></a>　安住于实法，</p>
  <p id="aGr">由彼真实故，<a id="a-Gs"></a>　护持于此经。</p>
  <p id="aGt">大悲为甲胄，<a id="a-Gu"></a>　安住于大慈，</p>
  <p id="aGv">由彼慈悲力，<a id="a-Gw"></a>　护持于此经。</p>
  <p id="aGx">福资粮圆满，<a id="a-Gy"></a>　生起智资粮，</p>
  <p id="aGz">由资粮满故，<a id="a-H0"></a>　护持于此经。</p>
  <p id="aH1">降伏一切魔，<a id="a-H2"></a>　破灭诸邪论，</p>
  <p id="aH3">断除恶见故，<a id="a-H4"></a>　护持于此经。</p>
  <p id="aH5">护世并释梵，<a id="a-H6"></a>　乃至阿苏罗，</p>
  <p id="aH7">龙神药叉等，<a id="a-H8"></a>　护持于此经。</p>
  <p id="aH9">地上及虚空，<a id="a-HA"></a>　久住于斯者，</p>
  <p id="aHB">奉持佛教故，<a id="a-HC"></a>　护持于此经。</p>
  <p id="aHD">四梵住相应，<a id="a-HE"></a>　四圣谛严饰，</p>
  <p id="aHF">降伏四魔故，<a id="a-HG"></a>　护持于此经。</p>
  <p id="aHH">虚空成质碍，<a id="a-HI"></a>　质碍成虚空，</p>
  <p id="aHJ">诸佛所护持，<a id="a-HK"></a>　无能倾动者。<a id="a-HL"></a>”</p>
  <p id="aHM">尔时，<a id="a-HN"></a>四大天王闻佛说此护持妙法，<a id="a-HO"></a>各生随喜护正法心，<a id="a-HP"></a>一时同声说伽他曰：</p>
  <p id="aHQ">“我今于此经，<a id="a-HR"></a>　及男女眷属，</p>
  <p id="aHS">皆一心拥护，<a id="a-HT"></a>　令得广流通。</p>
  <p id="aHU">若有持经者，<a id="a-HV"></a>　能作菩提因，</p>
  <p id="aHW">我常于四方，<a id="a-HX"></a>　拥护而承事。<a id="a-HY"></a>”</p>
  <p id="aHZ">尔时，<a id="a-Ha"></a>天帝释合掌恭敬，<a id="a-Hb"></a>说伽他曰：</p>
  <p id="aHc">“诸佛证此法，<a id="a-Hd"></a>　为欲报恩故，</p>
  <p id="aHe">饶益菩萨众，<a id="a-Hf"></a>　出世演斯经。</p>
  <p id="aHg">我于彼诸佛，<a id="a-Hh"></a>　报恩常供养，</p>
  <p id="aHi">护持如是经，<a id="a-Hj"></a>　及以持经者。<a id="a-Hk"></a>”</p>
  <p id="aHl">尔时，<a id="a-Hm"></a>睹史多天子合掌恭敬，<a id="a-Hn"></a>说伽他曰：</p>
  <p id="aHo">“佛说如是经，<a id="a-Hp"></a>　若有能持者，</p>
  <p id="aHq">当住菩提位，<a id="a-Hr"></a>　来生睹史天。</p>
  <p id="aHs">世尊我庆悦，<a id="a-Ht"></a>　舍天殊胜报，</p>
  <p id="aHu">住放赡部洲，<a id="a-Hv"></a>　宣扬是经典。<a id="a-Hw"></a>”</p>
  <p id="aHx">尔时，<a id="a-Hy"></a>索诃世界主梵天王，<a id="a-Hz"></a>合掌恭敬，<a id="a-I0"></a>说伽他曰：</p>
  <p id="aI1">“诸静虑无量，<a id="a-I2"></a>　诸乘及解脱，</p>
  <p id="aI3">皆从此经出，<a id="a-I4"></a>　是故演斯经。</p>
  <p id="aI5">若说是经处，<a id="a-I6"></a>　我舍梵天乐，</p>
  <p id="aI7">为听如是经，<a id="a-I8"></a>　亦常为拥护。<a id="a-I9"></a>”</p>
  <p id="aIA">尔时，<a id="a-IB"></a>魔王子名曰商主，<a id="a-IC"></a>合掌恭敬，<a id="a-ID"></a>说伽他曰：</p>
  <p id="aIE">“若有受持此，<a id="a-IF"></a>　正义相应经，</p>
  <p id="aIG">不随魔所行，<a id="a-IH"></a>　净除魔恶业。</p>
  <p id="aII">我等于此经，<a id="a-IJ"></a>　亦当勤守护，</p>
  <p id="aIK">发大精进意，<a id="a-IL"></a>　随处广流通。<a id="a-IM"></a>”</p>
  <p id="aIN">尔时，<a id="a-IO"></a>魔王合掌恭敬，<a id="a-IP"></a>说伽他曰：</p>
  <p id="aIQ">“若有持此经，<a id="a-IR"></a>　能伏诸烦恼，</p>
  <p id="aIS">如是众生类，<a id="a-IT"></a>　拥护令安乐。</p>
  <p id="aIU">若有说是经，<a id="a-IV"></a>　诸魔不得便，</p>
  <p id="aIW">由佛威神故，<a id="a-IX"></a>　我当拥护彼。<a id="a-IY"></a>”</p>
  <p id="aIZ">尔时，<a id="a-Ia"></a>妙吉祥天子，<a id="a-Ib"></a>亦于佛前说伽他曰：</p>
  <p id="aIc">“诸佛妙菩提，<a id="a-Id"></a>　于此经中说，</p>
  <p id="aIe">若持此经者，<a id="a-If"></a>　是供养如来。</p>
  <p id="aIg">我当持此经，<a id="a-Ih"></a>　为俱胝天说，</p>
  <p id="aIi">恭敬听闻者，<a id="a-Ij"></a>　劝至菩提处。<a id="a-Ik"></a>”</p>
  <p id="aIl">尔时，<a id="a-Im"></a>慈氏菩萨合掌恭敬，<a id="a-In"></a>说伽他曰：</p>
  <p id="aIo">“若见住菩提，<a id="a-Ip"></a>　与为不请友，</p>
  <p id="aIq">乃至舍身命，<a id="a-Ir"></a>　为护此经王。</p>
  <p id="aIs">我闻如是法，<a id="a-It"></a>　当往睹史天，</p>
  <p id="aIu">由世尊加护，<a id="a-Iv"></a>　广为人天说。<a id="a-Iw"></a>”</p>
  <p id="aIx">尔时，<a id="a-Iy"></a>上座大迦葉波合掌恭敬，<a id="a-Iz"></a>说伽他曰：</p>
  <p id="aJ0">“佛于声闻乘，<a id="a-J1"></a>　说我鲜智慧，</p>
  <p id="aJ2">我今随自力，<a id="a-J3"></a>　护持如是经。</p>
  <p id="aJ4">若有持此经，<a id="a-J5"></a>　我当摄受彼，</p>
  <p id="aJ6">授其辞辩力，<a id="a-J7"></a>　常随赞善哉。<a id="a-J8"></a>”</p>
  <p id="aJ9">尔时，<a id="a-JA"></a>具寿阿难陀合掌向佛，<a id="a-JB"></a>说伽他曰：</p>
  <p id="aJC">“我亲从佛闻，<a id="a-JD"></a>　无量众经典，</p>
  <p id="aJE">未曾闻如是，<a id="a-JF"></a>　深妙法中王。</p>
  <p id="aJG">我今闻是经，<a id="a-JH"></a>　亲于佛前受，</p>
  <p id="aJI">诸乐菩提者，<a id="a-JJ"></a>　当为广宣通。<a id="a-JK"></a>”</p>
  <p id="aJL">尔时，<a id="a-JM"></a>世尊见诸菩萨人天大众，<a id="a-JN"></a>各各发心，<a id="a-JO"></a>于此经典流通拥护，<a id="a-JP"></a>劝进菩萨广利众生，<a id="a-JQ"></a>赞言：<a id="a-JR"></a>“善哉！<a id="a-JS"></a>善哉！<a id="a-JT"></a>汝等能于如是微妙经王，<a id="a-JU"></a>虔诚流布，<a id="a-JV"></a>乃至于我般涅槃后，<a id="a-JW"></a>不令散灭，<a id="a-JX"></a>即是无上菩提正因，<a id="a-JY"></a>所获功德于恒沙劫说不能尽。<a id="a-JZ"></a>若有苾刍、<a id="a-Ja"></a>苾刍尼、<a id="a-Jb"></a>邬波索迦、<a id="a-Jc"></a>邬波斯迦，<a id="a-Jd"></a>及余善男子、<a id="a-Je"></a>善女人等，<a id="a-Jf"></a>供养恭敬，<a id="a-Jg"></a>书写流通，<a id="a-Jh"></a>为人解说，<a id="a-Ji"></a>所获功德亦复如是，<a id="a-Jj"></a>是故汝等应勤修习。<a id="a-Jk"></a>”</p>
  <p id="aJl">尔时，<a id="a-Jm"></a>无量无边恒沙大众，<a id="a-Jn"></a>闻佛说已，<a id="a-Jo"></a>皆大欢喜，<a id="a-Jp"></a>信受奉行。</p>
 </body>
</html>