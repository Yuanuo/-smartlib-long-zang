<!doctype html>
<html id="z3IBTdhLN" data-ver="1007">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">金光明最胜王经卷第三</h1>
  <h2 id="a2">灭业障品第五</h2>
  <p id="a3">尔时，<a id="a-4"></a>世尊住正分别，<a id="a-5"></a>入于甚深微妙静虑，<a id="a-6"></a>从身毛孔放大光明。<a id="a-7"></a>无量百千种种诸色诸佛刹土，<a id="a-8"></a>悉现光中，<a id="a-9"></a>十方恒河沙校量譬喻所不能及。<a id="a-A"></a>五浊恶世，<a id="a-B"></a>为光所照。<a id="a-C"></a>是诸众生作十恶业、<a id="a-D"></a>五无间罪，<a id="a-E"></a>诽谤三宝，<a id="a-F"></a>不孝尊亲，<a id="a-G"></a>轻慢师长、<a id="a-H"></a>婆罗门众，<a id="a-I"></a>应堕地狱、<a id="a-J"></a>饿鬼、<a id="a-K"></a>傍生，<a id="a-L"></a>彼各蒙光至所住处。<a id="a-M"></a>是诸有情见斯光已，<a id="a-N"></a>因光力故皆得安乐，<a id="a-O"></a>端正姝妙，<a id="a-P"></a>色相具足，<a id="a-Q"></a>福智庄严，<a id="a-R"></a>得见诸佛。<a id="a-S"></a>是时，<a id="a-T"></a>帝释一切天众，<a id="a-U"></a>及恒河女神，<a id="a-V"></a>并诸大众，<a id="a-W"></a>蒙光希有，<a id="a-X"></a>皆至佛所，<a id="a-Y"></a>右绕三匝，<a id="a-Z"></a>退坐一面。</p>
  <p id="aa">尔时，<a id="a-b"></a>天帝释承佛威力，<a id="a-c"></a>即从座起，<a id="a-d"></a>偏袒右肩，<a id="a-e"></a>右膝著地，<a id="a-f"></a>合掌向佛，<a id="a-g"></a>而白佛言：<a id="a-h"></a>“世尊，<a id="a-i"></a>云何善男子、<a id="a-j"></a>善女人，<a id="a-k"></a>愿求阿耨多罗三藐三菩提，<a id="a-l"></a>修行大乘，<a id="a-m"></a>摄受一切邪倒有情，<a id="a-n"></a>曾所造作业障罪者，<a id="a-o"></a>云何忏悔，<a id="a-p"></a>当得除灭？<a id="a-q"></a>”</p>
  <p id="ar">佛告天帝释：<a id="a-s"></a>“善哉！<a id="a-t"></a>善哉！<a id="a-u"></a>善男子，<a id="a-v"></a>汝今修行，<a id="a-w"></a>欲为无量无边众生，<a id="a-x"></a>令得清净解脱安乐，<a id="a-y"></a>哀愍世间，<a id="a-z"></a>福利一切。<a id="a-10"></a>若有众生，<a id="a-11"></a>由业障故造诸罪者，<a id="a-12"></a>应当策励昼夜六时，<a id="a-13"></a>偏袒右肩，<a id="a-14"></a>右膝著地，<a id="a-15"></a>合掌恭敬，<a id="a-16"></a>一心专念，<a id="a-17"></a>口自说言：<a id="a-18"></a>‘归命顶礼，<a id="a-19"></a>现在十方一切诸佛，<a id="a-1A"></a>已得阿耨多罗三藐三菩提者，<a id="a-1B"></a>转妙法轮，<a id="a-1C"></a>持照法轮，<a id="a-1D"></a>雨大法雨，<a id="a-1E"></a>击大法鼓，<a id="a-1F"></a>吹大法螺，<a id="a-1G"></a>建大法幢，<a id="a-1H"></a>秉大法炬，<a id="a-1I"></a>为欲利益安乐诸众生故，<a id="a-1J"></a>常行法施诱进群迷，<a id="a-1K"></a>令得大果证常乐故。<a id="a-1L"></a>如是等诸佛世尊，<a id="a-1M"></a>以身语意稽首归诚，<a id="a-1N"></a>至心礼敬。<a id="a-1O"></a>彼诸世尊以真实慧，<a id="a-1P"></a>以真实眼、<a id="a-1Q"></a>真实证明、<a id="a-1R"></a>真实平等，<a id="a-1S"></a>悉知悉见一切众生善恶之业。</p>
  <p id="a1T">“‘我从无始生死以来，<a id="a-1U"></a>随恶流转，<a id="a-1V"></a>共诸众生造业障罪，<a id="a-1W"></a>为贪瞋痴之所缠缚，<a id="a-1X"></a>未识佛时、<a id="a-1Y"></a>未识法时、<a id="a-1Z"></a>未识僧时，<a id="a-1a"></a>未识善恶，<a id="a-1b"></a>由身语意造无间罪，<a id="a-1c"></a>恶心出佛身血、<a id="a-1d"></a>诽谤正法、<a id="a-1e"></a>破和合僧、<a id="a-1f"></a>杀阿罗汉、<a id="a-1g"></a>杀害父母；<a id="a-1h"></a>身三、<a id="a-1i"></a>语四、<a id="a-1j"></a>意三种行，<a id="a-1k"></a>造十恶业，<a id="a-1l"></a>自作教他，<a id="a-1m"></a>见作随喜；<a id="a-1n"></a>于诸善人横生毁谤，<a id="a-1o"></a>斗秤欺诳，<a id="a-1p"></a>以伪为真，<a id="a-1q"></a>不净饮食施与一切，<a id="a-1r"></a>于六道中所有父母更相恼害；<a id="a-1s"></a>或盗窣堵波物、<a id="a-1t"></a>四方僧物、<a id="a-1u"></a>现前僧物自在而用，<a id="a-1v"></a>世尊法律不乐奉行，<a id="a-1w"></a>师长教示不相随顺，<a id="a-1x"></a>见行声闻、<a id="a-1y"></a>独觉、<a id="a-1z"></a>大乘行者喜生骂辱，<a id="a-20"></a>令诸行人心生悔恼，<a id="a-21"></a>见有胜已便怀嫉妒；<a id="a-22"></a>法施、<a id="a-23"></a>财施常生悭惜，<a id="a-24"></a>无明所覆，<a id="a-25"></a>邪见惑心，<a id="a-26"></a>不修善因令恶增长，<a id="a-27"></a>于诸佛所而起诽谤，<a id="a-28"></a>法说非法，<a id="a-29"></a>非法说法。<a id="a-2A"></a>如是众罪，<a id="a-2B"></a>佛以真实慧、<a id="a-2C"></a>真实眼、<a id="a-2D"></a>真实证明、<a id="a-2E"></a>真实平等，<a id="a-2F"></a>悉知悉见。</p>
  <p id="a2G">“‘我今归命，<a id="a-2H"></a>对诸佛前，<a id="a-2I"></a>皆悉发露，<a id="a-2J"></a>不敢覆藏，<a id="a-2K"></a>未作之罪更不复作，<a id="a-2L"></a>已作之罪今皆忏悔。<a id="a-2M"></a>所作业障，<a id="a-2N"></a>应堕恶道，<a id="a-2O"></a>地狱、<a id="a-2P"></a>傍生、<a id="a-2Q"></a>饿鬼之中，<a id="a-2R"></a>阿苏罗众及八难处，<a id="a-2S"></a>愿我此生所有业障皆得消灭，<a id="a-2T"></a>所有恶报未来不受。<a id="a-2U"></a>亦如过去诸大菩萨修菩提行，<a id="a-2V"></a>所有业障悉已忏悔，<a id="a-2W"></a>我之业障今亦忏悔，<a id="a-2X"></a>皆悉发露，<a id="a-2Y"></a>不敢覆藏，<a id="a-2Z"></a>已作之罪愿得除灭，<a id="a-2a"></a>未来之恶更不敢造。<a id="a-2b"></a>亦如未来诸大菩萨修菩提行，<a id="a-2c"></a>所有业障悉皆忏悔，<a id="a-2d"></a>我之业障今亦忏悔，<a id="a-2e"></a>皆悉发露，<a id="a-2f"></a>不敢覆藏，<a id="a-2g"></a>已作之罪愿得除灭，<a id="a-2h"></a>未来之恶更不敢造。<a id="a-2i"></a>亦如现在十方世界诸大菩萨修菩提行，<a id="a-2j"></a>所有业障悉已忏悔，<a id="a-2k"></a>我之业障今亦忏悔，<a id="a-2l"></a>皆悉发露，<a id="a-2m"></a>不敢覆藏，<a id="a-2n"></a>已作之罪愿得除灭，<a id="a-2o"></a>未来之恶更不敢造。<a id="a-2p"></a>’</p>
  <p id="a2q">“善男子，<a id="a-2r"></a>以是因缘，<a id="a-2s"></a>若有造罪，<a id="a-2t"></a>一刹那中不得覆藏，<a id="a-2u"></a>何况一日一夜乃至多时？<a id="a-2v"></a>若有犯罪，<a id="a-2w"></a>欲求清净，<a id="a-2x"></a>心怀愧耻，<a id="a-2y"></a>信于未来必有恶报，<a id="a-2z"></a>生大恐怖，<a id="a-30"></a>应如是忏。<a id="a-31"></a>如人被火烧头烧衣，<a id="a-32"></a>救令速灭；<a id="a-33"></a>火若未灭，<a id="a-34"></a>心不得安。<a id="a-35"></a>若人犯罪亦复如是，<a id="a-36"></a>即应忏悔，<a id="a-37"></a>令速除灭。<a id="a-38"></a>若有愿生富乐之家多饶财宝，<a id="a-39"></a>复欲发意修习大乘，<a id="a-3A"></a>亦应忏悔灭除业障；<a id="a-3B"></a>欲生豪贵婆罗门种、<a id="a-3C"></a>刹帝利家，<a id="a-3D"></a>及转轮王七宝具足，<a id="a-3E"></a>亦应忏悔灭除业障。<a id="a-3F"></a>善男子，<a id="a-3G"></a>若有欲生四天王众、<a id="a-3H"></a>三十三天、<a id="a-3I"></a>夜摩天、<a id="a-3J"></a>睹史多天、<a id="a-3K"></a>乐变化天、<a id="a-3L"></a>他化自在天，<a id="a-3M"></a>亦应忏悔灭除业障。<a id="a-3N"></a>若欲生梵众、<a id="a-3O"></a>梵辅、<a id="a-3P"></a>大梵天，<a id="a-3Q"></a>少光、<a id="a-3R"></a>无量光、<a id="a-3S"></a>极光净天，<a id="a-3T"></a>少净、<a id="a-3U"></a>无量净、<a id="a-3V"></a>遍净天，<a id="a-3W"></a>无云、<a id="a-3X"></a>福生、<a id="a-3Y"></a>广果天，<a id="a-3Z"></a>无烦、<a id="a-3a"></a>无热、<a id="a-3b"></a>善现、<a id="a-3c"></a>善见、<a id="a-3d"></a>色究竟天，<a id="a-3e"></a>亦应忏悔灭除业障。<a id="a-3f"></a>若欲求预流果、<a id="a-3g"></a>一来果、<a id="a-3h"></a>不还果、<a id="a-3i"></a>阿罗汉果，<a id="a-3j"></a>亦应忏悔灭除业障。<a id="a-3k"></a>若欲愿求三明六通、<a id="a-3l"></a>声闻、<a id="a-3m"></a>独觉、<a id="a-3n"></a>自在菩提，<a id="a-3o"></a>至究竟地，<a id="a-3p"></a>求一切智智、<a id="a-3q"></a>净智、<a id="a-3r"></a>不思议智、<a id="a-3s"></a>不动智、<a id="a-3t"></a>三藐三菩提正遍智者，<a id="a-3u"></a>亦应忏悔灭除业障。<a id="a-3v"></a>何以故？<a id="a-3w"></a>善男子，<a id="a-3x"></a>一切诸法从因缘生。<a id="a-3y"></a>如来所说，<a id="a-3z"></a>异相生，<a id="a-40"></a>异相灭，<a id="a-41"></a>因缘异故，<a id="a-42"></a>如是过去诸法皆已灭尽，<a id="a-43"></a>所有业障无复遗余。<a id="a-44"></a>是诸行法未得现生而今得生，<a id="a-45"></a>未来业障更不复起。<a id="a-46"></a>何以故？<a id="a-47"></a>善男子，<a id="a-48"></a>一切法空。<a id="a-49"></a>如来所说，<a id="a-4A"></a>无有我、<a id="a-4B"></a>人、<a id="a-4C"></a>众生、<a id="a-4D"></a>寿者，<a id="a-4E"></a>亦无生灭，<a id="a-4F"></a>亦无行法。<a id="a-4G"></a>善男子，<a id="a-4H"></a>一切诸法皆依于本，<a id="a-4I"></a>亦不可说。<a id="a-4J"></a>何以故？<a id="a-4K"></a>过一切相故。<a id="a-4L"></a>若有善男子、<a id="a-4M"></a>善女人，<a id="a-4N"></a>如是入于微妙真理生信敬心，<a id="a-4O"></a>是名无众生而有于本。<a id="a-4P"></a>以是义故，<a id="a-4Q"></a>说于忏悔灭除业障。</p>
  <p id="a4R">“善男子，<a id="a-4S"></a>若人成就四法，<a id="a-4T"></a>能除业障永得清净。<a id="a-4U"></a>云何为四？<a id="a-4V"></a>一者、<a id="a-4W"></a>不起邪心，<a id="a-4X"></a>正念成就；<a id="a-4Y"></a>二者、<a id="a-4Z"></a>于甚深理不生诽谤；<a id="a-4a"></a>三者、<a id="a-4b"></a>于初行菩萨起一切智心；<a id="a-4c"></a>四者、<a id="a-4d"></a>于诸众生起慈无量。<a id="a-4e"></a>是谓为四。<a id="a-4f"></a>”</p>
  <p id="a4g">尔时，<a id="a-4h"></a>世尊而说颂言：</p>
  <p id="a4i">“专心护三业，<a id="a-4j"></a>　不诽谤深法，</p>
  <p id="a4k">作一切智想，<a id="a-4l"></a>　慈心净业障。</p>
  <p id="a4m">“善男子，<a id="a-4n"></a>有四业障难可灭除。<a id="a-4o"></a>云何为四？<a id="a-4p"></a>一者、<a id="a-4q"></a>于菩萨律仪犯极重恶；<a id="a-4r"></a>二者、<a id="a-4s"></a>于大乘经，<a id="a-4t"></a>心生诽谤；<a id="a-4u"></a>三者、<a id="a-4v"></a>于自善根不能增长；<a id="a-4w"></a>四者、<a id="a-4x"></a>贪著三有，<a id="a-4y"></a>无出离心。<a id="a-4z"></a>复有四种对治业障。<a id="a-50"></a>云何为四？<a id="a-51"></a>一者、<a id="a-52"></a>于十方世界一切如来，<a id="a-53"></a>至心亲近，<a id="a-54"></a>说一切罪；<a id="a-55"></a>二者、<a id="a-56"></a>为一切众生，<a id="a-57"></a>劝请诸佛说深妙法；<a id="a-58"></a>三者、<a id="a-59"></a>随喜一切众生所有功德；<a id="a-5A"></a>四者、<a id="a-5B"></a>所有一切功德善根，<a id="a-5C"></a>悉皆回向阿耨多罗三藐三菩提。<a id="a-5D"></a>”</p>
  <p id="a5E">尔时，<a id="a-5F"></a>天帝释白佛言：<a id="a-5G"></a>“世尊，<a id="a-5H"></a>世间所有男子、<a id="a-5I"></a>女人，<a id="a-5J"></a>于大乘行，<a id="a-5K"></a>有能行者、<a id="a-5L"></a>有不行者，<a id="a-5M"></a>云何能得随喜一切众生功德善根？<a id="a-5N"></a>”</p>
  <p id="a5O">佛言：<a id="a-5P"></a>“善男子，<a id="a-5Q"></a>若有众生虽于大乘未能修习，<a id="a-5R"></a>然于昼夜六时，<a id="a-5S"></a>偏袒右肩，<a id="a-5T"></a>右膝著地，<a id="a-5U"></a>合掌恭敬，<a id="a-5V"></a>一心专念，<a id="a-5W"></a>作随喜时，<a id="a-5X"></a>得福无量，<a id="a-5Y"></a>应作是言：<a id="a-5Z"></a>‘十方世界一切众生，<a id="a-5a"></a>现在修行施戒心慧，<a id="a-5b"></a>我今皆悉深生随喜。<a id="a-5c"></a>’由作如是随喜福故，<a id="a-5d"></a>必当获得尊重殊胜无上无等最妙之果。<a id="a-5e"></a>如是过去、<a id="a-5f"></a>未来一切众生，<a id="a-5g"></a>所有善根皆悉随喜。<a id="a-5h"></a>又于现在初行菩萨发菩提心所有功德，<a id="a-5i"></a>过百大劫行菩萨行有大功德获无生忍，<a id="a-5j"></a>至不退转一生补处，<a id="a-5k"></a>如是一切功德之蕴，<a id="a-5l"></a>皆悉至心随喜赞叹。<a id="a-5m"></a>过去、<a id="a-5n"></a>未来一切菩萨，<a id="a-5o"></a>所有功德随喜赞叹亦复如是。<a id="a-5p"></a>复于现在十方世界，<a id="a-5q"></a>一切诸佛应正遍知证妙菩提，<a id="a-5r"></a>为度无边诸众生故，<a id="a-5s"></a>转无上法轮，<a id="a-5t"></a>行无碍法施，<a id="a-5u"></a>击法鼓，<a id="a-5v"></a>吹法螺，<a id="a-5w"></a>建法幢，<a id="a-5x"></a>雨法雨，<a id="a-5y"></a>哀愍劝化一切众生，<a id="a-5z"></a>咸令信受皆蒙法施，<a id="a-60"></a>悉得充足无尽安乐。<a id="a-61"></a>又复所有菩萨、<a id="a-62"></a>声闻、<a id="a-63"></a>独觉功德积集善根，<a id="a-64"></a>若有众生未具如是诸功德者，<a id="a-65"></a>悉令具足，<a id="a-66"></a>我皆随喜。<a id="a-67"></a>如是过去、<a id="a-68"></a>未来诸佛、<a id="a-69"></a>菩萨、<a id="a-6A"></a>声闻、<a id="a-6B"></a>独觉所有功德，<a id="a-6C"></a>亦皆至心随喜赞叹。</p>
  <p id="a6D">“善男子，<a id="a-6E"></a>如是随喜当得无量功德之聚。<a id="a-6F"></a>如恒河沙三千大千世界所有众生，<a id="a-6G"></a>皆断烦恼成阿罗汉；<a id="a-6H"></a>若有善男子、<a id="a-6I"></a>善女人，<a id="a-6J"></a>尽其形寿，<a id="a-6K"></a>常以上妙衣服、<a id="a-6L"></a>饮食、<a id="a-6M"></a>卧具、<a id="a-6N"></a>医药而为供养，<a id="a-6O"></a>如是功德不及如前随喜功德千分之一。<a id="a-6P"></a>何以故？<a id="a-6Q"></a>供养功德有数有量，<a id="a-6R"></a>不摄一切诸功德故；<a id="a-6S"></a>随喜功德无量无数，<a id="a-6T"></a>能摄三世一切功德。<a id="a-6U"></a>是故若人欲求增长胜善根者，<a id="a-6V"></a>应修如是随喜功德。<a id="a-6W"></a>若有女人，<a id="a-6X"></a>愿转女身为男子者，<a id="a-6Y"></a>亦应修习随喜功德，<a id="a-6Z"></a>必得随心现成男子。<a id="a-6a"></a>”</p>
  <p id="a6b">尔时，<a id="a-6c"></a>天帝释白佛言：<a id="a-6d"></a>“世尊，<a id="a-6e"></a>已知随喜功德！<a id="a-6f"></a>劝请功德，<a id="a-6g"></a>惟愿为说，<a id="a-6h"></a>欲令未来一切菩萨当转法轮，<a id="a-6i"></a>现在菩萨正修行故。<a id="a-6j"></a>”</p>
  <p id="a6k">佛告帝释：<a id="a-6l"></a>“若有善男子、<a id="a-6m"></a>善女人，<a id="a-6n"></a>愿求阿耨多罗三藐三菩提者，<a id="a-6o"></a>应当修行声闻、<a id="a-6p"></a>独觉、<a id="a-6q"></a>大乘之道。<a id="a-6r"></a>是人当于昼夜六时，<a id="a-6s"></a>如前威仪，<a id="a-6t"></a>一心专念，<a id="a-6u"></a>作如是言：<a id="a-6v"></a>‘我今归依十方一切诸佛世尊，<a id="a-6w"></a>已得阿耨多罗三藐三菩提，<a id="a-6x"></a>未转无上法轮，<a id="a-6y"></a>欲舍报身入涅槃者。<a id="a-6z"></a>我皆至诚顶礼，<a id="a-70"></a>劝请转大法轮，<a id="a-71"></a>雨大法雨，<a id="a-72"></a>燃大法灯，<a id="a-73"></a>照明理趣，<a id="a-74"></a>施无碍法，<a id="a-75"></a>莫般涅槃，<a id="a-76"></a>久住于世，<a id="a-77"></a>度脱安乐一切众生。<a id="a-78"></a>如前所说，<a id="a-79"></a>乃至无尽安乐，<a id="a-7A"></a>我今以此劝请功德，<a id="a-7B"></a>回向阿耨多罗三藐三菩提。<a id="a-7C"></a>如过去、<a id="a-7D"></a>未来、<a id="a-7E"></a>现在诸大菩萨劝请功德回向菩提，<a id="a-7F"></a>我亦如是劝请功德回向无上正等菩提。<a id="a-7G"></a>’</p>
  <p id="a7H">“善男子，<a id="a-7I"></a>假使有人以三千大千世界满中七宝供养如来，<a id="a-7J"></a>若复有人劝请如来转大法轮所得功德，<a id="a-7K"></a>其福胜彼！<a id="a-7L"></a>何以故？<a id="a-7M"></a>彼是财施，<a id="a-7N"></a>此是法施。<a id="a-7O"></a>善男子，<a id="a-7P"></a>且置三千大千世界七宝布施，<a id="a-7Q"></a>若人以满恒河沙数大千世界七宝供养一切诸佛，<a id="a-7R"></a>劝请功德亦胜于彼。<a id="a-7S"></a>由其法施，<a id="a-7T"></a>有五胜利。<a id="a-7U"></a>云何为五？<a id="a-7V"></a>一者、<a id="a-7W"></a>法施兼利自他，<a id="a-7X"></a>财施不尔；<a id="a-7Y"></a>二者、<a id="a-7Z"></a>法施能令众生出于三界，<a id="a-7a"></a>财施之福不出欲界；<a id="a-7b"></a>三者、<a id="a-7c"></a>法施能净法身，<a id="a-7d"></a>财施但唯增长于色；<a id="a-7e"></a>四者、<a id="a-7f"></a>法施无穷，<a id="a-7g"></a>财施有尽；<a id="a-7h"></a>五者、<a id="a-7i"></a>法施能断无明，<a id="a-7j"></a>财施唯伏贪爱。<a id="a-7k"></a>是故，<a id="a-7l"></a>善男子，<a id="a-7m"></a>劝请功德无量无边难可譬喻。<a id="a-7n"></a>如我昔行菩萨道时，<a id="a-7o"></a>劝请诸佛转大法轮，<a id="a-7p"></a>由彼善根，<a id="a-7q"></a>是故今日一切帝释、<a id="a-7r"></a>诸梵王等，<a id="a-7s"></a>劝请于我转大法轮。</p>
  <p id="a7t">“善男子，<a id="a-7u"></a>请转法轮，<a id="a-7v"></a>为欲度脱安乐诸众生故。<a id="a-7w"></a>我于往昔为菩提行，<a id="a-7x"></a>劝请如来久住于世，<a id="a-7y"></a>莫般涅槃；<a id="a-7z"></a>依此善根，<a id="a-80"></a>我得十力、<a id="a-81"></a>四无所畏、<a id="a-82"></a>四无碍辩、<a id="a-83"></a>大慈大悲，<a id="a-84"></a>证得无数不共之法。<a id="a-85"></a>我当入于无余涅槃，<a id="a-86"></a>我之正法久住于世。<a id="a-87"></a>我法身者，<a id="a-88"></a>清净无比，<a id="a-89"></a>种种妙相，<a id="a-8A"></a>无量智慧，<a id="a-8B"></a>无量自在，<a id="a-8C"></a>无量功德，<a id="a-8D"></a>难可思议，<a id="a-8E"></a>一切众生皆蒙利益，<a id="a-8F"></a>百千万劫说不能尽。<a id="a-8G"></a>法身摄藏一切诸法，<a id="a-8H"></a>一切诸法不摄法身。<a id="a-8I"></a>法身常住不堕常见，<a id="a-8J"></a>虽复断灭亦非断见，<a id="a-8K"></a>能破众生种种异见，<a id="a-8L"></a>能生众生种种真见，<a id="a-8M"></a>能解一切众生之缚——无缚可解，<a id="a-8N"></a>能植众生诸善根本，<a id="a-8O"></a>未成熟者令成熟，<a id="a-8P"></a>已成熟者令解脱，<a id="a-8Q"></a>无作无动，<a id="a-8R"></a>远离阓闹，<a id="a-8S"></a>寂静无为，<a id="a-8T"></a>自在安乐，<a id="a-8U"></a>过于三世能现三世，<a id="a-8V"></a>出于声闻、<a id="a-8W"></a>独觉之境，<a id="a-8X"></a>诸大菩萨之所修行，<a id="a-8Y"></a>一切如来体无有异，<a id="a-8Z"></a>此等皆由劝请功德善根力故，<a id="a-8a"></a>如是法身我今已得。<a id="a-8b"></a>是故，<a id="a-8c"></a>若有欲得阿耨多罗三藐三菩提者，<a id="a-8d"></a>于诸经中，<a id="a-8e"></a>一句一颂，<a id="a-8f"></a>为人解说，<a id="a-8g"></a>功德善根尚无限量，<a id="a-8h"></a>何况劝请如来转大法轮，<a id="a-8i"></a>久住于世，<a id="a-8j"></a>莫般涅槃！<a id="a-8k"></a>”</p>
  <p id="a8l">时天帝释，<a id="a-8m"></a>复白佛言：<a id="a-8n"></a>“世尊，<a id="a-8o"></a>若善男子、<a id="a-8p"></a>善女人，<a id="a-8q"></a>为求阿耨多罗三藐三菩提故，<a id="a-8r"></a>修三乘道所有善根，<a id="a-8s"></a>云何回向一切智智？<a id="a-8t"></a>”</p>
  <p id="a8u">佛告天帝：<a id="a-8v"></a>“善男子，<a id="a-8w"></a>若有众生欲求菩提修三乘道，<a id="a-8x"></a>所有善根愿回向者，<a id="a-8y"></a>当于昼夜六时殷重至心，<a id="a-8z"></a>作如是说：<a id="a-90"></a>‘我从无始生死以来，<a id="a-91"></a>于三宝所，<a id="a-92"></a>修行成就所有善根，<a id="a-93"></a>乃至施与傍生一搏之食，<a id="a-94"></a>或以善言和解诤讼，<a id="a-95"></a>或受三归及诸学处，<a id="a-96"></a>或复忏悔、<a id="a-97"></a>劝请、<a id="a-98"></a>随喜所有善根，<a id="a-99"></a>我今作意，<a id="a-9A"></a>悉皆摄取，<a id="a-9B"></a>回施一切众生无悔吝心。<a id="a-9C"></a>是解脱分善根所摄，<a id="a-9D"></a>如佛世尊之所知见，<a id="a-9E"></a>不可称量无碍清净，<a id="a-9F"></a>如是所有功德善根，<a id="a-9G"></a>悉以回施一切众生。<a id="a-9H"></a>不住相心，<a id="a-9I"></a>不舍相心，<a id="a-9J"></a>我亦如是功德善根，<a id="a-9K"></a>悉以回施一切众生。<a id="a-9L"></a>愿皆获得如意之手，<a id="a-9M"></a>撝空出宝，<a id="a-9N"></a>满众生愿，<a id="a-9O"></a>富乐无尽，<a id="a-9P"></a>智慧无穷，<a id="a-9Q"></a>妙法辩才悉皆无滞，<a id="a-9R"></a>共诸众生同证阿耨多罗三藐三菩提，<a id="a-9S"></a>得一切智，<a id="a-9T"></a>因此善根更复出生无量善法，<a id="a-9U"></a>亦皆回向无上菩提。<a id="a-9V"></a>又如过去诸大菩萨，<a id="a-9W"></a>修行之时功德善根，<a id="a-9X"></a>悉皆回向一切种智，<a id="a-9Y"></a>现在、<a id="a-9Z"></a>未来亦复如是。<a id="a-9a"></a>然我所有功德善根，<a id="a-9b"></a>亦皆回向阿耨多罗三藐三菩提。<a id="a-9c"></a>是诸善根，<a id="a-9d"></a>愿共一切众生俱成正觉，<a id="a-9e"></a>如余诸佛，<a id="a-9f"></a>坐于道场菩提树下，<a id="a-9g"></a>不可思议无碍清净，<a id="a-9h"></a>住于无尽法藏陀罗尼首楞严定，<a id="a-9i"></a>破魔波旬无量兵众，<a id="a-9j"></a>应见觉知，<a id="a-9k"></a>应可通达，<a id="a-9l"></a>如是一切一刹那中悉皆照了，<a id="a-9m"></a>于后夜中，<a id="a-9n"></a>获甘露法，<a id="a-9o"></a>证甘露义，<a id="a-9p"></a>我及众生愿皆同证如是妙觉，<a id="a-9q"></a>犹如无量寿佛、<a id="a-9r"></a>胜光佛、<a id="a-9s"></a>妙光佛、<a id="a-9t"></a>阿閦佛、<a id="a-9u"></a>功德善光佛、<a id="a-9v"></a>师子光明佛、<a id="a-9w"></a>百光明佛、<a id="a-9x"></a>网光明佛、<a id="a-9y"></a>宝相佛、<a id="a-9z"></a>宝焰佛、<a id="a-A0"></a>焰明佛、<a id="a-A1"></a>焰盛光明佛、<a id="a-A2"></a>吉祥上王佛、<a id="a-A3"></a>微妙声佛、<a id="a-A4"></a>妙庄严佛、<a id="a-A5"></a>法幢佛、<a id="a-A6"></a>上胜身佛、<a id="a-A7"></a>可爱色身佛、<a id="a-A8"></a>光明遍照佛、<a id="a-A9"></a>梵净王佛、<a id="a-AA"></a>上性佛。<a id="a-AB"></a>如是等如来应正遍知，<a id="a-AC"></a>过去、<a id="a-AD"></a>未来及以现在，<a id="a-AE"></a>示现应化得阿耨多罗三藐三菩提，<a id="a-AF"></a>转无上法轮为度众生，<a id="a-AG"></a>我亦如是，<a id="a-AH"></a>广说如上。<a id="a-AI"></a>’</p>
  <p id="aAJ">“善男子，<a id="a-AK"></a>若有净信男子、<a id="a-AL"></a>女人，<a id="a-AM"></a>于此《金光明最胜王经灭业障品》，<a id="a-AN"></a>受持读诵，<a id="a-AO"></a>忆念不忘，<a id="a-AP"></a>为他广说，<a id="a-AQ"></a>得无量无边大功德聚。<a id="a-AR"></a>譬如三千大千世界所有众生，<a id="a-AS"></a>一时皆得成就人身，<a id="a-AT"></a>得人身已成独觉道；<a id="a-AU"></a>若有男子、<a id="a-AV"></a>女人，<a id="a-AW"></a>尽其形寿恭敬尊重，<a id="a-AX"></a>四事供养一一独觉，<a id="a-AY"></a>各施七宝如须弥山；<a id="a-AZ"></a>此诸独觉入涅槃后，<a id="a-Aa"></a>皆以珍宝起塔供养，<a id="a-Ab"></a>其塔高广十二瑜缮那，<a id="a-Ac"></a>以诸华香、<a id="a-Ad"></a>宝幢、<a id="a-Ae"></a>幡盖常为供养。<a id="a-Af"></a>善男子，<a id="a-Ag"></a>于意云何？<a id="a-Ah"></a>是人所获功德，<a id="a-Ai"></a>宁为多不？<a id="a-Aj"></a>”</p>
  <p id="aAk">天帝释言：<a id="a-Al"></a>“甚多！<a id="a-Am"></a>世尊。<a id="a-An"></a>”</p>
  <p id="aAo">“善男子，<a id="a-Ap"></a>若复有人于此《金光明微妙经典众经之王灭业障品》，<a id="a-Aq"></a>受持读诵，<a id="a-Ar"></a>忆念不忘，<a id="a-As"></a>为他广说，<a id="a-At"></a>所获功德，<a id="a-Au"></a>于前所说供养功德，<a id="a-Av"></a>百分不及一，<a id="a-Aw"></a>百千万亿分乃至校量譬喻所不能及。<a id="a-Ax"></a>何以故？<a id="a-Ay"></a>是善男子、<a id="a-Az"></a>善女人住正行中，<a id="a-B0"></a>劝请十方一切诸佛转无上法轮，<a id="a-B1"></a>皆为诸佛欢喜赞叹。<a id="a-B2"></a>善男子，<a id="a-B3"></a>如我所说，<a id="a-B4"></a>一切施中，<a id="a-B5"></a>法施为胜。<a id="a-B6"></a>是故，<a id="a-B7"></a>善男子，<a id="a-B8"></a>于三宝所设诸供养，<a id="a-B9"></a>不可为比！<a id="a-BA"></a>劝受三归，<a id="a-BB"></a>持一切戒无有毁犯，<a id="a-BC"></a>三业不空，<a id="a-BD"></a>不可为比！<a id="a-BE"></a>一切世界一切众生，<a id="a-BF"></a>随力随能，<a id="a-BG"></a>随所愿乐，<a id="a-BH"></a>于三乘中，<a id="a-BI"></a>劝发菩提心，<a id="a-BJ"></a>不可为比！<a id="a-BK"></a>于三世中一切世界，<a id="a-BL"></a>所有众生皆得无碍，<a id="a-BM"></a>速令成就无量功德，<a id="a-BN"></a>不可为比！<a id="a-BO"></a>三世刹土一切众生，<a id="a-BP"></a>令无障碍得三菩提，<a id="a-BQ"></a>不可为比！<a id="a-BR"></a>三世刹土一切众生，<a id="a-BS"></a>劝令速出四恶道苦，<a id="a-BT"></a>不可为比！<a id="a-BU"></a>三世刹土一切众生，<a id="a-BV"></a>劝令除灭极重恶业，<a id="a-BW"></a>不可为比！<a id="a-BX"></a>一切苦恼劝令解脱，<a id="a-BY"></a>不可为比！<a id="a-BZ"></a>一切怖畏苦恼逼切皆令得脱，<a id="a-Ba"></a>不可为比！<a id="a-Bb"></a>三世佛前，<a id="a-Bc"></a>一切众生所有功德，<a id="a-Bd"></a>劝令随喜发菩提愿，<a id="a-Be"></a>不可为比！<a id="a-Bf"></a>劝除恶行骂辱之业，<a id="a-Bg"></a>一切功德皆愿成就，<a id="a-Bh"></a>所在生中，<a id="a-Bi"></a>劝请供养尊重赞叹一切三宝，<a id="a-Bj"></a>劝请众生净修福行成满菩提，<a id="a-Bk"></a>不可为比！<a id="a-Bl"></a>是故当知，<a id="a-Bm"></a>劝请一切世界三世三宝，<a id="a-Bn"></a>劝请满足六波罗蜜，<a id="a-Bo"></a>劝请转于无上法轮，<a id="a-Bp"></a>劝请住世经无量劫，<a id="a-Bq"></a>演说无量甚深妙法，<a id="a-Br"></a>功德甚深无能比者！<a id="a-Bs"></a>”</p>
  <p id="aBt">尔时，<a id="a-Bu"></a>天帝释及恒河女神、<a id="a-Bv"></a>无量梵王、<a id="a-Bw"></a>四大天众，<a id="a-Bx"></a>从座而起，<a id="a-By"></a>偏袒右肩，<a id="a-Bz"></a>右膝著地，<a id="a-C0"></a>合掌顶礼，<a id="a-C1"></a>白佛言：<a id="a-C2"></a>“世尊，<a id="a-C3"></a>我等皆得闻是《金光明最胜王经》，<a id="a-C4"></a>今悉受持读诵通利，<a id="a-C5"></a>为他广说，<a id="a-C6"></a>依此法住。<a id="a-C7"></a>何以故？<a id="a-C8"></a>世尊，<a id="a-C9"></a>我等欲求阿耨多罗三藐三菩提，<a id="a-CA"></a>随顺此义种种胜相，<a id="a-CB"></a>如法行故。<a id="a-CC"></a>”</p>
  <p id="aCD">尔时，<a id="a-CE"></a>梵王及天帝释等，<a id="a-CF"></a>于说法处，<a id="a-CG"></a>皆以种种曼陀罗华而散佛上。<a id="a-CH"></a>三千大千世界地皆大动，<a id="a-CI"></a>一切天鼓及诸音乐，<a id="a-CJ"></a>不鼓自鸣，<a id="a-CK"></a>放金色光，<a id="a-CL"></a>遍满世界，<a id="a-CM"></a>出妙音声。</p>
  <p id="aCN">时，<a id="a-CO"></a>天帝释白佛言：<a id="a-CP"></a>“世尊，<a id="a-CQ"></a>此等皆是《金光明经》威神之力，<a id="a-CR"></a>慈悲普救，<a id="a-CS"></a>种种利益，<a id="a-CT"></a>种种增长菩萨善根，<a id="a-CU"></a>灭诸业障。<a id="a-CV"></a>”</p>
  <p id="aCW">佛言：<a id="a-CX"></a>“如是，<a id="a-CY"></a>如是，<a id="a-CZ"></a>如汝所说。<a id="a-Ca"></a>何以故？<a id="a-Cb"></a>善男子，<a id="a-Cc"></a>我念往昔过无量百千阿僧祇劫，<a id="a-Cd"></a>有佛名宝王大光照如来应正遍知，<a id="a-Ce"></a>出现于世，<a id="a-Cf"></a>住世六百八十亿劫。<a id="a-Cg"></a>尔时，<a id="a-Ch"></a>宝王大光照如来，<a id="a-Ci"></a>为欲度脱人天释梵、<a id="a-Cj"></a>沙门、<a id="a-Ck"></a>婆罗门一切众生令安乐故，<a id="a-Cl"></a>当出现时，<a id="a-Cm"></a>初会说法，<a id="a-Cn"></a>度百千亿亿万众皆得阿罗汉果，<a id="a-Co"></a>诸漏已尽，<a id="a-Cp"></a>三明六通，<a id="a-Cq"></a>自在无碍；<a id="a-Cr"></a>于第二会，<a id="a-Cs"></a>复度九十千亿亿万众皆得阿罗汉果，<a id="a-Ct"></a>诸漏已尽，<a id="a-Cu"></a>三明六通，<a id="a-Cv"></a>自在无碍；<a id="a-Cw"></a>于第三会，<a id="a-Cx"></a>复度九十八千亿亿万众，<a id="a-Cy"></a>皆得阿罗汉果，<a id="a-Cz"></a>圆满如上。</p>
  <p id="aD0">“善男子，<a id="a-D1"></a>我于尔时作女人身，<a id="a-D2"></a>名福宝光明，<a id="a-D3"></a>于第三会亲近世尊，<a id="a-D4"></a>受持读诵是《金光明经》为他广说，<a id="a-D5"></a>求阿耨多罗三藐三菩提故。<a id="a-D6"></a>时彼世尊为我授记：<a id="a-D7"></a>‘此福宝光明女，<a id="a-D8"></a>于未来世当得作佛，<a id="a-D9"></a>号释迦牟尼如来、<a id="a-DA"></a>应、<a id="a-DB"></a>正遍知、<a id="a-DC"></a>明行足、<a id="a-DD"></a>善逝、<a id="a-DE"></a>世间解、<a id="a-DF"></a>无上士、<a id="a-DG"></a>调御丈夫、<a id="a-DH"></a>天人师、<a id="a-DI"></a>佛世尊。<a id="a-DJ"></a>’舍女身后，<a id="a-DK"></a>从是以来越四恶道，<a id="a-DL"></a>生人天中受上妙乐，<a id="a-DM"></a>八十四百千生作转轮王，<a id="a-DN"></a>至于今日得成正觉，<a id="a-DO"></a>名称普闻遍满世界。<a id="a-DP"></a>”</p>
  <p id="aDQ">时会大众，<a id="a-DR"></a>忽然皆见宝王大光照如来，<a id="a-DS"></a>转无上法轮，<a id="a-DT"></a>说微妙法。</p>
  <p id="aDU">“善男子，<a id="a-DV"></a>去此索诃世界，<a id="a-DW"></a>东方过百千恒河沙数佛土，<a id="a-DX"></a>有世界名宝庄严。<a id="a-DY"></a>其宝王大光照如来，<a id="a-DZ"></a>今现在彼，<a id="a-Da"></a>未般涅槃，<a id="a-Db"></a>说微妙法，<a id="a-Dc"></a>广化群生。<a id="a-Dd"></a>汝等见者，<a id="a-De"></a>即是彼佛。<a id="a-Df"></a>善男子，<a id="a-Dg"></a>若有善男子、<a id="a-Dh"></a>善女人，<a id="a-Di"></a>闻是宝王大光照如来名号者，<a id="a-Dj"></a>于菩萨地得不退转至大涅槃。<a id="a-Dk"></a>若有女人闻是佛名者，<a id="a-Dl"></a>临命终时得见彼佛来至其所，<a id="a-Dm"></a>既见佛已究竟不复更受女身。<a id="a-Dn"></a>善男子，<a id="a-Do"></a>是《金光明》微妙经典，<a id="a-Dp"></a>种种利益，<a id="a-Dq"></a>种种增长菩萨善根，<a id="a-Dr"></a>灭诸业障。<a id="a-Ds"></a>善男子，<a id="a-Dt"></a>若有苾刍、<a id="a-Du"></a>苾刍尼、<a id="a-Dv"></a>邬波索迦、<a id="a-Dw"></a>邬波斯迦，<a id="a-Dx"></a>随在何处，<a id="a-Dy"></a>为人讲说是《金光明》微妙经典，<a id="a-Dz"></a>于其国土皆获四种福利善根。<a id="a-E0"></a>云何为四？<a id="a-E1"></a>一者、<a id="a-E2"></a>国王无病，<a id="a-E3"></a>离诸灾厄；<a id="a-E4"></a>二者、<a id="a-E5"></a>寿命长远，<a id="a-E6"></a>无有障碍；<a id="a-E7"></a>三者、<a id="a-E8"></a>无诸怨敌，<a id="a-E9"></a>兵众勇健；<a id="a-EA"></a>四者、<a id="a-EB"></a>安隐丰乐，<a id="a-EC"></a>正法流通。<a id="a-ED"></a>何以故？<a id="a-EE"></a>如是人王，<a id="a-EF"></a>常为释、<a id="a-EG"></a>梵、<a id="a-EH"></a>四王、<a id="a-EI"></a>药叉之众，<a id="a-EJ"></a>共守护故。<a id="a-EK"></a>”</p>
  <p id="aEL">尔时，<a id="a-EM"></a>世尊告天众曰：<a id="a-EN"></a>“善男子，<a id="a-EO"></a>是事实不？<a id="a-EP"></a>”</p>
  <p id="aEQ">是时，<a id="a-ER"></a>无量释、<a id="a-ES"></a>梵、<a id="a-ET"></a>四王及药叉众，<a id="a-EU"></a>俱时同声答世尊言：<a id="a-EV"></a>“如是，<a id="a-EW"></a>如是，<a id="a-EX"></a>若有国土讲宣读诵此妙经王，<a id="a-EY"></a>是诸国主，<a id="a-EZ"></a>我等四王，<a id="a-Ea"></a>常来拥护行住共俱。<a id="a-Eb"></a>其王若有一切灾障及诸怨敌，<a id="a-Ec"></a>我等四王皆使消殄，<a id="a-Ed"></a>忧愁疾疫亦令除差，<a id="a-Ee"></a>增益寿命，<a id="a-Ef"></a>感应祯祥，<a id="a-Eg"></a>所愿遂心，<a id="a-Eh"></a>恒生欢喜。<a id="a-Ei"></a>我等亦能令其国中所有军兵悉皆勇健。<a id="a-Ej"></a>”</p>
  <p id="aEk">佛言：<a id="a-El"></a>“善哉！<a id="a-Em"></a>善哉！<a id="a-En"></a>善男子，<a id="a-Eo"></a>如汝所说，<a id="a-Ep"></a>汝当修行。<a id="a-Eq"></a>何以故？<a id="a-Er"></a>是诸国主如法行时，<a id="a-Es"></a>一切人民随王修习如法行者，<a id="a-Et"></a>汝等皆蒙色力胜利，<a id="a-Eu"></a>宫殿光明眷属强盛。<a id="a-Ev"></a>”</p>
  <p id="aEw">时释梵等白佛言：<a id="a-Ex"></a>“如是，<a id="a-Ey"></a>世尊。<a id="a-Ez"></a>”</p>
  <p id="aF0">佛言：<a id="a-F1"></a>“若有讲读此妙经典流通之处，<a id="a-F2"></a>于其国中大臣辅相有四种益。<a id="a-F3"></a>云何为四？<a id="a-F4"></a>一者、<a id="a-F5"></a>更相亲穆，<a id="a-F6"></a>尊重爱念；<a id="a-F7"></a>二者、<a id="a-F8"></a>常为人王心所爱重，<a id="a-F9"></a>亦为沙门、<a id="a-FA"></a>婆罗门、<a id="a-FB"></a>大国、<a id="a-FC"></a>小国之所遵敬；<a id="a-FD"></a>三者、<a id="a-FE"></a>轻财重法，<a id="a-FF"></a>不求世利，<a id="a-FG"></a>嘉名普暨，<a id="a-FH"></a>众所钦仰；<a id="a-FI"></a>四者、<a id="a-FJ"></a>寿命延长，<a id="a-FK"></a>安隐快乐。<a id="a-FL"></a>是名四益。<a id="a-FM"></a>若有国土宣说是经，<a id="a-FN"></a>沙门、<a id="a-FO"></a>婆罗门得四种胜利。<a id="a-FP"></a>云何为四？<a id="a-FQ"></a>一者、<a id="a-FR"></a>衣服、<a id="a-FS"></a>饮食、<a id="a-FT"></a>卧具、<a id="a-FU"></a>医药，<a id="a-FV"></a>无所乏少；<a id="a-FW"></a>二者、<a id="a-FX"></a>皆得安心，<a id="a-FY"></a>思惟读诵；<a id="a-FZ"></a>三者、<a id="a-Fa"></a>依于山林得安乐住；<a id="a-Fb"></a>四者、<a id="a-Fc"></a>随心所愿皆得满足，<a id="a-Fd"></a>是名四种胜利。<a id="a-Fe"></a>若有国土宣说是经，<a id="a-Ff"></a>一切人民皆得丰乐，<a id="a-Fg"></a>无诸疾疫，<a id="a-Fh"></a>商估往还多获宝货，<a id="a-Fi"></a>具足胜福，<a id="a-Fj"></a>是名种种功德利益。<a id="a-Fk"></a>”</p>
  <p id="aFl">尔时，<a id="a-Fm"></a>梵、<a id="a-Fn"></a>释、<a id="a-Fo"></a>四天王及诸大众，<a id="a-Fp"></a>白佛言：<a id="a-Fq"></a>“世尊，<a id="a-Fr"></a>如是经典甚深之义若现在者，<a id="a-Fs"></a>当知如来三十七种助菩提法住世未灭。<a id="a-Ft"></a>若是经典灭尽之时，<a id="a-Fu"></a>正法亦灭。<a id="a-Fv"></a>”</p>
  <p id="aFw">佛言：<a id="a-Fx"></a>“如是，<a id="a-Fy"></a>如是，<a id="a-Fz"></a>善男子，<a id="a-G0"></a>是故汝等于此《金光明经》一句、<a id="a-G1"></a>一颂、<a id="a-G2"></a>一品、<a id="a-G3"></a>一部，<a id="a-G4"></a>皆当一心正读诵、<a id="a-G5"></a>正闻持、<a id="a-G6"></a>正思惟、<a id="a-G7"></a>正修习，<a id="a-G8"></a>为诸众生广宣流布，<a id="a-G9"></a>长夜安乐，<a id="a-GA"></a>福利无边。<a id="a-GB"></a>”</p>
  <p id="aGC">时诸大众闻佛说已，<a id="a-GD"></a>咸蒙胜益，<a id="a-GE"></a>欢喜受持。</p>
 </body>
</html>