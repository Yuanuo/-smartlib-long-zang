<!doctype html>
<html id="z3IBTdsLS" data-ver="1134">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">金光明最胜王经卷第八</h1>
  <h2 id="a2">大辩才天女品第十五之二</h2>
  <p id="a3">尔时，<a id="a-4"></a>憍陈如婆罗门，<a id="a-5"></a>说上赞叹及咒赞法，<a id="a-6"></a>赞辩才天女已，<a id="a-7"></a>告诸大众：<a id="a-8"></a>“仁等，<a id="a-9"></a>若欲请辩才天女哀愍加护，<a id="a-A"></a>于现世中得无碍辩，<a id="a-B"></a>聪明大智巧妙言辞，<a id="a-C"></a>博综奇才论议文饰，<a id="a-D"></a>随意成就无疑滞者，<a id="a-E"></a>应当如是至诚殷重而请召言：</p>
  <p id="aF">“南谟佛陀也！<a id="a-G"></a>南谟达摩也！<a id="a-H"></a>南谟僧伽也！<a id="a-I"></a>南谟诸菩萨众、<a id="a-J"></a>独觉、<a id="a-K"></a>声闻、<a id="a-L"></a>一切贤圣！<a id="a-M"></a>过去、<a id="a-N"></a>现在十方诸佛，<a id="a-O"></a>悉皆已习真实之语，<a id="a-P"></a>能随顺说，<a id="a-Q"></a>当机实语，<a id="a-R"></a>无虚诳语，<a id="a-S"></a>已于无量俱胝大劫常说实语，<a id="a-T"></a>有实语者悉皆随喜，<a id="a-U"></a>以不妄语故，<a id="a-V"></a>出广长舌能覆于面，<a id="a-W"></a>覆赡部洲及四天下，<a id="a-X"></a>能覆一千、<a id="a-Y"></a>二千、<a id="a-Z"></a>三千世界，<a id="a-a"></a>普覆十方世界圆满周遍不可思议，<a id="a-b"></a>能除一切烦恼炎热。<a id="a-c"></a>敬礼敬礼一切诸佛如是舌相！<a id="a-d"></a>愿我某甲，<a id="a-e"></a>皆得成就微妙辩才，<a id="a-f"></a>至心归命。</p>
  <p id="ag">“敬礼诸佛妙辩才，<a id="a-h"></a>　诸大菩萨妙辩才，</p>
  <p id="ai">独觉圣者妙辩才，<a id="a-j"></a>　四向四果妙辩才，</p>
  <p id="ak">四圣谛语妙辩才，<a id="a-l"></a>　正行正见妙辩才，</p>
  <p id="am">梵众诸仙妙辩才，<a id="a-n"></a>　大天乌摩妙辩才，</p>
  <p id="ao">塞建陀天妙辩才，<a id="a-p"></a>　摩那斯王妙辩才，</p>
  <p id="aq">聪明夜天妙辩才，<a id="a-r"></a>　四大天王妙辩才，</p>
  <p id="as">善住天子妙辩才，<a id="a-t"></a>　金刚密主妙辩才，</p>
  <p id="au">吠率怒天妙辩才，<a id="a-v"></a>　毗摩天女妙辩才，</p>
  <p id="aw">侍数天神妙辩才，<a id="a-x"></a>　室唎天女妙辩才，</p>
  <p id="ay">室唎末多妙辩才，<a id="a-z"></a>　醯哩言辞妙辩才，</p>
  <p id="a10">诸母大母妙辩才，<a id="a-11"></a>　诃哩底母妙辩才，</p>
  <p id="a12">诸药叉神妙辩才，<a id="a-13"></a>　十方诸王妙辩才，</p>
  <p id="a14">所有胜业资助我，<a id="a-15"></a>　令得无穷妙辩才！</p>
  <p id="a16">“敬礼无欺诳，<a id="a-17"></a>　敬礼解脱者，</p>
  <p id="a18">敬礼离欲人，<a id="a-19"></a>　敬礼舍缠盖，</p>
  <p id="a1A">敬礼心清净，<a id="a-1B"></a>　敬礼光明者，</p>
  <p id="a1C">敬礼真实语，<a id="a-1D"></a>　敬礼无尘习，</p>
  <p id="a1E">敬礼住胜义，<a id="a-1F"></a>　敬礼大众生，</p>
  <p id="a1G">敬礼辩才天，<a id="a-1H"></a>　令我辞无碍！</p>
  <p id="a1I">愿我所求事，<a id="a-1J"></a>　皆悉速成就，</p>
  <p id="a1K">无病常安隐，<a id="a-1L"></a>　寿命得延长，</p>
  <p id="a1M">善解诸明咒，<a id="a-1N"></a>　勤修菩提道，</p>
  <p id="a1O">广饶益群生，<a id="a-1P"></a>　求心愿早遂！</p>
  <p id="a1Q">我说真实语，<a id="a-1R"></a>　我说无诳语，</p>
  <p id="a1S">天女妙辩才，<a id="a-1T"></a>　令我得成就！</p>
  <p id="a1U">惟愿天女来，<a id="a-1V"></a>　令我语无滞，</p>
  <p id="a1W">速入身口内，<a id="a-1X"></a>　聪明足辩才！</p>
  <p id="a1Y">愿令我舌根，<a id="a-1Z"></a>　当得如来辩，</p>
  <p id="a1a">由彼语威力，<a id="a-1b"></a>　调伏诸众生！</p>
  <p id="a1c">我所出语时，<a id="a-1d"></a>　随事皆成就，</p>
  <p id="a1e">闻者生恭敬，<a id="a-1f"></a>　所作不唐捐！</p>
  <p id="a1g">若我求辩才，<a id="a-1h"></a>　事不成就者，</p>
  <p id="a1i">天女之实语，<a id="a-1j"></a>　皆悉成虚妄！</p>
  <p id="a1k">有作无间罪，<a id="a-1l"></a>　佛语令调伏，</p>
  <p id="a1m">及以阿罗汉，<a id="a-1n"></a>　所有报恩语，</p>
  <p id="a1o">舍利子目连，<a id="a-1p"></a>　世尊众第一，</p>
  <p id="a1q">斯等真实语，<a id="a-1r"></a>　愿我皆成就！</p>
  <p id="a1s">我今皆召请，<a id="a-1t"></a>　佛之声闻众，</p>
  <p id="a1u">皆愿速来至，<a id="a-1v"></a>　成就我求心！</p>
  <p id="a1w">所求真实语，<a id="a-1x"></a>　皆愿无虚诳，</p>
  <p id="a1y">上从色究竟，<a id="a-1z"></a>　及以净居天，</p>
  <p id="a20">大梵及梵辅，<a id="a-21"></a>　一切梵王众，</p>
  <p id="a22">乃至遍三千，<a id="a-23"></a>　索诃世界主，</p>
  <p id="a24">并及诸眷属，<a id="a-25"></a>　我今皆请召，</p>
  <p id="a26">惟愿降慈悲，<a id="a-27"></a>　哀怜同摄受！</p>
  <p id="a28">他化自在天，<a id="a-29"></a>　及以乐变化，</p>
  <p id="a2A">睹史多天众，<a id="a-2B"></a>　慈氏当成佛，</p>
  <p id="a2C">夜摩诸天众，<a id="a-2D"></a>　及三十三天，</p>
  <p id="a2E">四大王众天，<a id="a-2F"></a>　一切诸天众，</p>
  <p id="a2G">地水火风神，<a id="a-2H"></a>　依妙高山住，</p>
  <p id="a2I">七海山神众，<a id="a-2J"></a>　所有诸眷属，</p>
  <p id="a2K">满财及五顶，<a id="a-2L"></a>　日月诸星辰。</p>
  <p id="a2M">如是诸天众，<a id="a-2N"></a>　令世间安隐，</p>
  <p id="a2O">斯等诸天神，<a id="a-2P"></a>　不乐作罪业。</p>
  <p id="a2Q">敬礼鬼子母，<a id="a-2R"></a>　及最小爱儿，</p>
  <p id="a2S">天龙药叉众，<a id="a-2T"></a>　乾闼阿苏罗，</p>
  <p id="a2U">及以紧那罗，<a id="a-2V"></a>　莫呼洛伽等。</p>
  <p id="a2W">我以世尊力，<a id="a-2X"></a>　悉皆申请召，</p>
  <p id="a2Y">愿降慈悲心，<a id="a-2Z"></a>　与我无碍辩！</p>
  <p id="a2a">一切人天众，<a id="a-2b"></a>　能了他心者，</p>
  <p id="a2c">皆愿加神力，<a id="a-2d"></a>　与我妙辩才！</p>
  <p id="a2e">乃至尽虚空，<a id="a-2f"></a>　周遍于法界，</p>
  <p id="a2g">所有含生类，<a id="a-2h"></a>　与我妙辩才！<a id="a-2i"></a>”</p>
  <p id="a2j">尔时，<a id="a-2k"></a>辩才天女闻是请已，<a id="a-2l"></a>告婆罗门言：<a id="a-2m"></a>“善哉！<a id="a-2n"></a>大士，<a id="a-2o"></a>若有男子、<a id="a-2p"></a>女人，<a id="a-2q"></a>能依如是咒及咒赞，<a id="a-2r"></a>如前所说受持法式，<a id="a-2s"></a>归敬三宝，<a id="a-2t"></a>虔心正念，<a id="a-2u"></a>于所求事皆不唐捐。<a id="a-2v"></a>兼复受持读诵此《金光明》微妙经典，<a id="a-2w"></a>所愿求者，<a id="a-2x"></a>无不果遂，<a id="a-2y"></a>速得成就，<a id="a-2z"></a>除不至心。<a id="a-30"></a>”</p>
  <p id="a31">时，<a id="a-32"></a>婆罗门深心欢喜，<a id="a-33"></a>合掌顶受。</p>
  <p id="a34">尔时，<a id="a-35"></a>佛告辩才天女：<a id="a-36"></a>“善哉！<a id="a-37"></a>善哉！<a id="a-38"></a>善女天，<a id="a-39"></a>汝能流布是妙经王，<a id="a-3A"></a>拥护所有受持经者，<a id="a-3B"></a>及能利益一切众生，<a id="a-3C"></a>令得安乐说如是法，<a id="a-3D"></a>施与辩才不可思议，<a id="a-3E"></a>得福无量，<a id="a-3F"></a>诸发心者速趣菩提。<a id="a-3G"></a>”</p>
  <p data-pb></p>
  <h2 id="a3H">大吉祥天女品第十六</h2>
  <p id="a3I">尔时，<a id="a-3J"></a>大吉祥天女即从座起，<a id="a-3K"></a>前礼佛足，<a id="a-3L"></a>合掌恭敬，<a id="a-3M"></a>白佛言：<a id="a-3N"></a>“世尊，<a id="a-3O"></a>我若见有苾刍、<a id="a-3P"></a>苾刍尼、<a id="a-3Q"></a>邬波索迦、<a id="a-3R"></a>邬波斯迦，<a id="a-3S"></a>受持读诵，<a id="a-3T"></a>为人解说是《金光明最胜王经》者，<a id="a-3U"></a>我当专心恭敬供养此等法师，<a id="a-3V"></a>所谓饮食、<a id="a-3W"></a>衣服、<a id="a-3X"></a>卧具、<a id="a-3Y"></a>医药，<a id="a-3Z"></a>及余一切所须资具，<a id="a-3a"></a>皆令圆满无有乏少。<a id="a-3b"></a>若昼若夜，<a id="a-3c"></a>于此经王所有句义，<a id="a-3d"></a>观察思量，<a id="a-3e"></a>安乐而住，<a id="a-3f"></a>令此经典于赡部洲广行流布。<a id="a-3g"></a>为彼有情已于无量百千佛所种善根者，<a id="a-3h"></a>常使得闻不速隐没。<a id="a-3i"></a>复于无量百千亿劫，<a id="a-3j"></a>当受人天种种胜乐，<a id="a-3k"></a>常得丰稔，<a id="a-3l"></a>永除饥馑，<a id="a-3m"></a>一切有情恒受安乐，<a id="a-3n"></a>亦得值遇诸佛世尊，<a id="a-3o"></a>于未来世速证无上大菩提果，<a id="a-3p"></a>永绝三塗轮回苦难。</p>
  <p id="a3q">“世尊，<a id="a-3r"></a>我念过去有琉璃金山宝华光照吉祥功德海如来应正等觉，<a id="a-3s"></a>十号具足，<a id="a-3t"></a>我于彼所种诸善根。<a id="a-3u"></a>由彼如来慈悲愍念威神力故，<a id="a-3v"></a>令我今日，<a id="a-3w"></a>随所念处、<a id="a-3x"></a>随所视方、<a id="a-3y"></a>随所至国，<a id="a-3z"></a>能令无量百千万亿众生受诸快乐，<a id="a-40"></a>乃至所须衣服、<a id="a-41"></a>饮食、<a id="a-42"></a>资生之具，<a id="a-43"></a>金银、<a id="a-44"></a>琉璃、<a id="a-45"></a>硨磲、<a id="a-46"></a>码碯、<a id="a-47"></a>珊瑚、<a id="a-48"></a>虎珀、<a id="a-49"></a>真珠等宝，<a id="a-4A"></a>悉令充足。<a id="a-4B"></a>若复有人，<a id="a-4C"></a>至心读诵是《金光明最胜王经》，<a id="a-4D"></a>亦当日日烧众名香及诸妙华，<a id="a-4E"></a>为我供养彼琉璃金山宝华光照吉祥功德海如来应正等觉；<a id="a-4F"></a>复当每日于三时中称念我名，<a id="a-4G"></a>别以香华及诸美食供养于我，<a id="a-4H"></a>亦常听受此妙经王，<a id="a-4I"></a>得如是福。<a id="a-4J"></a>”而说颂曰：</p>
  <p id="a4K">“由能如是持经故，<a id="a-4L"></a>　自身眷属离诸衰，</p>
  <p id="a4M">所须衣食无乏时，<a id="a-4N"></a>　威光寿命难穷尽。</p>
  <p id="a4O">能令地味常增长，<a id="a-4P"></a>　诸天降雨随时节，</p>
  <p id="a4Q">令诸天众咸欢悦，<a id="a-4R"></a>　及以园林谷果神，</p>
  <p id="a4S">丛林果树并滋荣，<a id="a-4T"></a>　所有苗稼咸成就，</p>
  <p id="a4U">欲求珍财皆满愿，<a id="a-4V"></a>　随所念者遂其心！<a id="a-4W"></a>”</p>
  <p id="a4X">佛告大吉祥天女：<a id="a-4Y"></a>“善哉！<a id="a-4Z"></a>善哉！<a id="a-4a"></a>汝能如是忆念昔因，<a id="a-4b"></a>报恩供养，<a id="a-4c"></a>利益安乐无边众生，<a id="a-4d"></a>流布是经，<a id="a-4e"></a>功德无尽。<a id="a-4f"></a>”</p>
  <p data-pb></p>
  <h2 id="a4g">大吉祥天女增长财物品第十七</h2>
  <p id="a4h">尔时，<a id="a-4i"></a>大吉祥天女复白佛言：<a id="a-4j"></a>“世尊，<a id="a-4k"></a>北方薜室罗末拏天王城名有财。<a id="a-4l"></a>去城不远，<a id="a-4m"></a>有园名曰妙华福光，<a id="a-4n"></a>中有胜殿，<a id="a-4o"></a>七宝所成。<a id="a-4p"></a>世尊，<a id="a-4q"></a>我常住彼。<a id="a-4r"></a>若复有人，<a id="a-4s"></a>欲求五谷日日增多，<a id="a-4t"></a>仓库盈溢者，<a id="a-4u"></a>应当发起敬信之心，<a id="a-4v"></a>净治一室，<a id="a-4w"></a>瞿摩涂地，<a id="a-4x"></a>应画我像，<a id="a-4y"></a>种种璎珞周匝庄严；<a id="a-4z"></a>当洗浴身，<a id="a-50"></a>著净衣服，<a id="a-51"></a>涂以名香，<a id="a-52"></a>入净室内，<a id="a-53"></a>发心为我每日三时，<a id="a-54"></a>称彼佛名及此经名号，<a id="a-55"></a>而申礼敬：<a id="a-56"></a>南谟琉璃金山宝华光照吉祥功德海如来！<a id="a-57"></a>持诸香华及以种种甘美饮食，<a id="a-58"></a>至心奉献；<a id="a-59"></a>亦以香华及诸饮食，<a id="a-5A"></a>供养我像；<a id="a-5B"></a>复持饮食，<a id="a-5C"></a>散掷余方，<a id="a-5D"></a>施诸神等，<a id="a-5E"></a>实言邀请大吉祥天，<a id="a-5F"></a>发所求愿：<a id="a-5G"></a>若如所言是不虚者，<a id="a-5H"></a>于我所请勿令空尔。<a id="a-5I"></a>于时吉祥天女，<a id="a-5J"></a>知是事已便生愍念，<a id="a-5K"></a>令其宅中财谷增长。<a id="a-5L"></a>即当诵咒请召于我，<a id="a-5M"></a>先称佛名及菩萨名字，<a id="a-5N"></a>一心敬礼：</p>
  <p id="a5O">“南谟一切十方三世诸佛　南谟宝髻佛　南谟无垢光明宝幢佛　南谟金幢光佛　南谟百金光藏佛　南谟金盖宝积佛　南谟金华光幢佛　南谟大灯光佛　南谟大宝幢佛　南谟东方不动佛　南谟南方宝幢佛　南谟西方无量寿佛　南谟北方天鼓音佛　南谟妙幢菩萨　南谟金光菩萨　南谟金藏菩萨　南谟常啼菩萨　南谟法上菩萨　南谟善安菩萨。</p>
  <p id="a5P">“敬礼如是佛菩萨已，<a id="a-5Q"></a>次当诵咒请召我大吉祥天女。<a id="a-5R"></a>由此咒力，<a id="a-5S"></a>所求之事皆得成就。<a id="a-5T"></a>”即说咒曰：</p>
  <p id="a5U">“南谟室唎莫诃天女　怛姪他　钵唎脯[口+律]拏折囇　三曼䫂　达唎设泥(去声下皆同)　莫诃毗诃啰揭谛　三曼哆毗昙末泥　莫诃迦里也　钵喇底瑟侘钵泥　萨婆頞他婆弹泥　苏钵喇底晡囇　痾耶娜达摩多莫诃毗俱比帝　莫诃迷咄噜　邬波僧呬羝　莫诃颉唎使　苏僧近(入声)里　呬羝三曼多頞他　阿奴波刺泥　莎诃。</p>
  <p id="a5V">“世尊，<a id="a-5W"></a>若人诵持如是神咒请召我时，<a id="a-5X"></a>我闻请已即至其所，<a id="a-5Y"></a>令愿得遂。<a id="a-5Z"></a>世尊，<a id="a-5a"></a>是灌顶法句，<a id="a-5b"></a>定成就句，<a id="a-5c"></a>真实之句，<a id="a-5d"></a>无虚诳句，<a id="a-5e"></a>是平等行，<a id="a-5f"></a>于诸众生是正善根。<a id="a-5g"></a>若有受持读诵咒者，<a id="a-5h"></a>应七日七夜受八支戒，<a id="a-5i"></a>于晨朝时，<a id="a-5j"></a>先嚼齿木净澡漱已；<a id="a-5k"></a>及于晡后，<a id="a-5l"></a>香华供养一切诸佛，<a id="a-5m"></a>自陈其罪，<a id="a-5n"></a>当为己身及诸含识回向发愿，<a id="a-5o"></a>令所希求速得成就。<a id="a-5p"></a>净治一室，<a id="a-5q"></a>或在空闲阿兰若处，<a id="a-5r"></a>瞿摩为坛，<a id="a-5s"></a>烧栴檀香，<a id="a-5t"></a>而为供养。<a id="a-5u"></a>置一胜座，<a id="a-5v"></a>幡盖庄严，<a id="a-5w"></a>以诸名华布列坛内，<a id="a-5x"></a>应当至心诵持前咒希望我至。<a id="a-5y"></a>我于尔时，<a id="a-5z"></a>即便护念观察是人，<a id="a-60"></a>来入其室，<a id="a-61"></a>就座而坐，<a id="a-62"></a>受其供养。<a id="a-63"></a>从是以后，<a id="a-64"></a>当令彼人于睡梦中，<a id="a-65"></a>得见于我，<a id="a-66"></a>随所求事以实告知。<a id="a-67"></a>若聚落空泽及僧住处，<a id="a-68"></a>随所求者，<a id="a-69"></a>皆令圆满。<a id="a-6A"></a>金、<a id="a-6B"></a>银、<a id="a-6C"></a>财宝、<a id="a-6D"></a>牛羊谷麦、<a id="a-6E"></a>饮食衣服，<a id="a-6F"></a>皆得随心受诸快乐。<a id="a-6G"></a>既得如是胜妙果报，<a id="a-6H"></a>当以上分供养三宝，<a id="a-6I"></a>及施于我，<a id="a-6J"></a>广修法会，<a id="a-6K"></a>设诸饮食布列香华。<a id="a-6L"></a>既供养已，<a id="a-6M"></a>所有供养，<a id="a-6N"></a>货之取直，<a id="a-6O"></a>复为供养于我，<a id="a-6P"></a>我当终身常住于此，<a id="a-6Q"></a>拥护是人令无阙乏，<a id="a-6R"></a>随所希求悉皆称意。<a id="a-6S"></a>亦当时时给济贫乏，<a id="a-6T"></a>不应悭惜独为己身，<a id="a-6U"></a>常读是经供养不绝，<a id="a-6V"></a>当以此福普施一切回向菩提，<a id="a-6W"></a>愿出生死，<a id="a-6X"></a>速得解脱。<a id="a-6Y"></a>”</p>
  <p id="a6Z">尔时，<a id="a-6a"></a>世尊赞言：<a id="a-6b"></a>“善哉！<a id="a-6c"></a>吉祥天女，<a id="a-6d"></a>汝能如是流布此经，<a id="a-6e"></a>不可思议，<a id="a-6f"></a>自他俱益。<a id="a-6g"></a>”</p>
  <p data-pb></p>
  <h2 id="a6h">坚牢地神品第十八</h2>
  <p id="a6i">尔时，<a id="a-6j"></a>坚牢地神即于众中，<a id="a-6k"></a>从座而起，<a id="a-6l"></a>合掌恭敬而白佛言：<a id="a-6m"></a>“世尊，<a id="a-6n"></a>是《金光明最胜王经》，<a id="a-6o"></a>若现在世、<a id="a-6p"></a>若未来世，<a id="a-6q"></a>若在城邑聚落、<a id="a-6r"></a>王宫楼观，<a id="a-6s"></a>及阿兰若山泽空林，<a id="a-6t"></a>有此经王流布之处。<a id="a-6u"></a>世尊，<a id="a-6v"></a>我当往诣其所，<a id="a-6w"></a>供养恭敬，<a id="a-6x"></a>拥护流通。<a id="a-6y"></a>若有方处，<a id="a-6z"></a>为说法师敷置高座，<a id="a-70"></a>演说经者，<a id="a-71"></a>我以神力不现本身，<a id="a-72"></a>在于座所顶戴其足。<a id="a-73"></a>我得闻法，<a id="a-74"></a>深心欢喜，<a id="a-75"></a>得餐法味，<a id="a-76"></a>增益威光，<a id="a-77"></a>庆悦无量；<a id="a-78"></a>自身既得如是利益，<a id="a-79"></a>亦令大地深十六万八千踰缮那，<a id="a-7A"></a>至金刚轮际，<a id="a-7B"></a>令其地味悉皆增益；<a id="a-7C"></a>乃至四海所有土地亦使肥浓，<a id="a-7D"></a>田畴沃壤倍胜常日；<a id="a-7E"></a>亦复令此赡部洲中江河池沼，<a id="a-7F"></a>所有诸树药草丛林，<a id="a-7G"></a>种种华果根茎枝叶，<a id="a-7H"></a>及诸苗稼，<a id="a-7I"></a>形相可爱，<a id="a-7J"></a>众所乐观，<a id="a-7K"></a>色香具足，<a id="a-7L"></a>皆堪受用。<a id="a-7M"></a>若诸有情，<a id="a-7N"></a>受用如是胜饮食已，<a id="a-7O"></a>长命色力诸根安隐，<a id="a-7P"></a>增益光辉，<a id="a-7Q"></a>无诸痛恼，<a id="a-7R"></a>心慧勇健，<a id="a-7S"></a>无不堪能。<a id="a-7T"></a>又此大地凡有所须，<a id="a-7U"></a>百千事业悉皆周备。</p>
  <p id="a7V">“世尊，<a id="a-7W"></a>以是因缘，<a id="a-7X"></a>诸赡部洲安隐丰乐，<a id="a-7Y"></a>人民炽盛无诸衰恼，<a id="a-7Z"></a>所有众生皆受安乐；<a id="a-7a"></a>既受如是身心快乐，<a id="a-7b"></a>于此经王深加爱敬，<a id="a-7c"></a>所在之处，<a id="a-7d"></a>皆愿受持、<a id="a-7e"></a>供养恭敬、<a id="a-7f"></a>尊重赞叹。<a id="a-7g"></a>又复于彼说法大师法座之处，<a id="a-7h"></a>悉皆往彼，<a id="a-7i"></a>为诸众生劝请说是最胜经王。<a id="a-7j"></a>何以故？<a id="a-7k"></a>世尊，<a id="a-7l"></a>由说此经，<a id="a-7m"></a>我之自身并诸眷属咸蒙利益，<a id="a-7n"></a>光辉气力、<a id="a-7o"></a>勇猛威势、<a id="a-7p"></a>颜容端正，<a id="a-7q"></a>倍胜于常。<a id="a-7r"></a>世尊，<a id="a-7s"></a>我坚牢地神蒙法味已，<a id="a-7t"></a>令赡部洲纵广七千踰缮那地，<a id="a-7u"></a>皆悉沃壤，<a id="a-7v"></a>乃至如前，<a id="a-7w"></a>所有众生皆受安乐。<a id="a-7x"></a>是故，<a id="a-7y"></a>世尊，<a id="a-7z"></a>时彼众生为报我恩，<a id="a-80"></a>应作是念：<a id="a-81"></a>‘我当必定听受是经，<a id="a-82"></a>恭敬供养，<a id="a-83"></a>尊重赞叹。<a id="a-84"></a>’作是念已，<a id="a-85"></a>即从住处城邑聚落舍宅空地，<a id="a-86"></a>诣法会所，<a id="a-87"></a>顶礼法师，<a id="a-88"></a>听受是经；<a id="a-89"></a>既听受已，<a id="a-8A"></a>各还本处，<a id="a-8B"></a>心生庆喜，<a id="a-8C"></a>共作是言：<a id="a-8D"></a>‘我等今者得闻甚深无上妙法，<a id="a-8E"></a>即是摄受不可思议功德之聚。<a id="a-8F"></a>由经力故，<a id="a-8G"></a>我等当值无量无边百千俱胝那庾多佛，<a id="a-8H"></a>承事供养，<a id="a-8I"></a>永离三塗极苦之处。<a id="a-8J"></a>复于来世百千生中常生天上，<a id="a-8K"></a>及在人间受诸胜乐。<a id="a-8L"></a>’时彼诸人各还本处，<a id="a-8M"></a>为诸人众说是经王，<a id="a-8N"></a>若一喻、<a id="a-8O"></a>一品、<a id="a-8P"></a>一昔因缘、<a id="a-8Q"></a>一如来名、<a id="a-8R"></a>一菩萨名、<a id="a-8S"></a>一四句颂、<a id="a-8T"></a>或复一句，<a id="a-8U"></a>为诸众生说是经典乃至首题名字。<a id="a-8V"></a>世尊，<a id="a-8W"></a>随诸众生所住之处，<a id="a-8X"></a>其地悉皆沃壤肥浓过于余处。<a id="a-8Y"></a>凡是土地所生之物，<a id="a-8Z"></a>悉得增长滋茂广大，<a id="a-8a"></a>令诸众生受于快乐，<a id="a-8b"></a>多饶珍财，<a id="a-8c"></a>好行惠施，<a id="a-8d"></a>心常坚固深信三宝。<a id="a-8e"></a>”</p>
  <p id="a8f">作是语已，<a id="a-8g"></a>尔时，<a id="a-8h"></a>世尊告坚牢地神曰：<a id="a-8i"></a>“若有众生，<a id="a-8j"></a>闻是《金光明最胜经王》乃至一句，<a id="a-8k"></a>命终之后，<a id="a-8l"></a>当得往生三十三天及余天处。<a id="a-8m"></a>若有众生，<a id="a-8n"></a>为欲供养是经王故，<a id="a-8o"></a>庄严宅宇，<a id="a-8p"></a>乃至张一伞盖，<a id="a-8q"></a>悬一缯幡，<a id="a-8r"></a>由是因缘，<a id="a-8s"></a>六天之上如念受生，<a id="a-8t"></a>七宝妙宫随意受用，<a id="a-8u"></a>各各自然有七千天女共相娱乐，<a id="a-8v"></a>日夜常受不可思议殊胜之乐。<a id="a-8w"></a>”</p>
  <p id="a8x">作是语已，<a id="a-8y"></a>尔时坚牢地神白佛言：<a id="a-8z"></a>“世尊，<a id="a-90"></a>以是因缘，<a id="a-91"></a>若有四众升于法座说是法时，<a id="a-92"></a>我当昼夜拥护是人，<a id="a-93"></a>自隐其身，<a id="a-94"></a>在于座所顶戴其足。<a id="a-95"></a>世尊，<a id="a-96"></a>如是经典为彼众生已于百千佛所种善根者，<a id="a-97"></a>于赡部洲流布不灭。<a id="a-98"></a>是诸众生听斯经者，<a id="a-99"></a>于未来世无量百千俱胝那庾多劫，<a id="a-9A"></a>天上人中常受胜乐，<a id="a-9B"></a>得遇诸佛，<a id="a-9C"></a>速成阿耨多罗三藐三菩提，<a id="a-9D"></a>不历三塗生死之苦。<a id="a-9E"></a>”</p>
  <p id="a9F">尔时，<a id="a-9G"></a>坚牢地神白佛言：<a id="a-9H"></a>“世尊，<a id="a-9I"></a>我有心咒，<a id="a-9J"></a>能利人天安乐一切。<a id="a-9K"></a>若有男子、<a id="a-9L"></a>女人及诸四众，<a id="a-9M"></a>欲得亲见我真身者，<a id="a-9N"></a>应当至心持此陀罗尼，<a id="a-9O"></a>随其所愿皆悉遂心，<a id="a-9P"></a>所谓资财珍宝伏藏，<a id="a-9Q"></a>及求神通长年妙药，<a id="a-9R"></a>并疗众病，<a id="a-9S"></a>降伏怨敌制诸异论。<a id="a-9T"></a>当于净室安置道场，<a id="a-9U"></a>洗浴身已，<a id="a-9V"></a>著鲜洁衣，<a id="a-9W"></a>踞草座上，<a id="a-9X"></a>于有舍利尊像之前，<a id="a-9Y"></a>或有舍利制底之所，<a id="a-9Z"></a>烧香散华，<a id="a-9a"></a>饮食供养，<a id="a-9b"></a>于白月八日布洒星合，<a id="a-9c"></a>即可诵此请召之咒：</p>
  <p id="a9d">“怛姪他　只里只里　主噜主噜　句噜句噜　拘柱拘柱　睹柱睹柱　缚诃(上)缚诃伐舍伐舍　莎诃。</p>
  <p id="a9e">“世尊，<a id="a-9f"></a>此之神咒，<a id="a-9g"></a>若有四众诵一百八遍，<a id="a-9h"></a>请召于我，<a id="a-9i"></a>我为是人即来赴请。<a id="a-9j"></a>又复世尊，<a id="a-9k"></a>若有众生，<a id="a-9l"></a>欲得见我现身共语者，<a id="a-9m"></a>亦应如前安置法式诵此神咒：</p>
  <p id="a9n">“怛姪他　頞折泥(去)　颉力刹泥室尼达哩诃诃呬呬　区噜　伐囇　莎诃。</p>
  <p id="a9o">“世尊，<a id="a-9p"></a>若人持此咒时，<a id="a-9q"></a>应诵一百八遍并诵前咒，<a id="a-9r"></a>我必现身，<a id="a-9s"></a>随其所愿悉得成就，<a id="a-9t"></a>终不虚然。<a id="a-9u"></a>若欲诵此咒时，<a id="a-9v"></a>先诵护身咒曰：</p>
  <p id="a9w">“怛姪他　你室里　末舍羯㨖捺㨖矩㨖勃地(上)勃地丽　底㨖婢㨖矩句㨖　佉婆(上)只哩　莎诃。</p>
  <p id="a9x">“世尊，<a id="a-9y"></a>诵此咒时取五色线，<a id="a-9z"></a>诵咒二十一遍，<a id="a-A0"></a>作二十一结，<a id="a-A1"></a>系在左臂肘后，<a id="a-A2"></a>即便护身无有所惧。<a id="a-A3"></a>若有至心诵此咒者，<a id="a-A4"></a>所求必遂。<a id="a-A5"></a>我不妄语，<a id="a-A6"></a>我以佛法僧宝而为要契，<a id="a-A7"></a>证知是实。<a id="a-A8"></a>”</p>
  <p id="aA9">尔时，<a id="a-AA"></a>世尊告地神曰：<a id="a-AB"></a>“善哉！<a id="a-AC"></a>善哉！<a id="a-AD"></a>汝能以是实语神咒，<a id="a-AE"></a>护此经王及说法者。<a id="a-AF"></a>以是因缘，<a id="a-AG"></a>令汝获得无量福报。<a id="a-AH"></a>”</p>
  <p data-pb></p>
  <h2 id="aAI">僧慎尔耶药叉大将品第十九</h2>
  <p id="aAJ">尔时，<a id="a-AK"></a>僧慎尔耶药叉大将，<a id="a-AL"></a>并与二十八部药叉诸神，<a id="a-AM"></a>于大众中皆从座起，<a id="a-AN"></a>偏袒右肩，<a id="a-AO"></a>右膝著地，<a id="a-AP"></a>合掌向佛，<a id="a-AQ"></a>白言：<a id="a-AR"></a>“世尊，<a id="a-AS"></a>此《金光明最胜经》王，<a id="a-AT"></a>若现在世及未来世，<a id="a-AU"></a>所在宣扬流布之处，<a id="a-AV"></a>若于城邑聚落山泽空林，<a id="a-AW"></a>或王宫殿，<a id="a-AX"></a>或僧住处。<a id="a-AY"></a>世尊，<a id="a-AZ"></a>我僧慎尔耶药叉大将，<a id="a-Aa"></a>并与二十八部药叉诸神俱诣其所，<a id="a-Ab"></a>各自隐形，<a id="a-Ac"></a>随处拥护彼说法师，<a id="a-Ad"></a>令离衰恼，<a id="a-Ae"></a>常受安乐。<a id="a-Af"></a>及听法者，<a id="a-Ag"></a>若男若女、<a id="a-Ah"></a>童男童女，<a id="a-Ai"></a>于此经中乃至受持一四句颂，<a id="a-Aj"></a>或持一句，<a id="a-Ak"></a>或此经王首题名号，<a id="a-Al"></a>及此经中一如来名、<a id="a-Am"></a>一菩萨名，<a id="a-An"></a>发心称念恭敬供养者，<a id="a-Ao"></a>我当救护摄受，<a id="a-Ap"></a>令无灾横，<a id="a-Aq"></a>离苦得乐。</p>
  <p id="aAr">“世尊，<a id="a-As"></a>何故我名正了知？<a id="a-At"></a>此之因缘，<a id="a-Au"></a>是佛亲证。<a id="a-Av"></a>我知诸法，<a id="a-Aw"></a>我晓一切法，<a id="a-Ax"></a>随所有一切法，<a id="a-Ay"></a>如所有一法诸法种类体性差别。<a id="a-Az"></a>世尊，<a id="a-B0"></a>如是诸法我能了知。<a id="a-B1"></a>我有难思智光，<a id="a-B2"></a>我有难思智炬，<a id="a-B3"></a>我有难思智行，<a id="a-B4"></a>我有难思智聚，<a id="a-B5"></a>我于难思智境，<a id="a-B6"></a>而能通达。<a id="a-B7"></a>世尊，<a id="a-B8"></a>如我于一切法，<a id="a-B9"></a>正知正晓正觉，<a id="a-BA"></a>能正观察。<a id="a-BB"></a>世尊，<a id="a-BC"></a>以是因缘，<a id="a-BD"></a>我药叉大将名正了知。<a id="a-BE"></a>以是义故，<a id="a-BF"></a>我能令彼说法之师，<a id="a-BG"></a>言辞辩了具足庄严，<a id="a-BH"></a>亦令精气从毛孔入，<a id="a-BI"></a>身力充足，<a id="a-BJ"></a>威神勇健，<a id="a-BK"></a>难思智光皆得成就，<a id="a-BL"></a>得正忆念无有退屈，<a id="a-BM"></a>增益彼身令无衰减，<a id="a-BN"></a>诸根安乐常生欢喜。<a id="a-BO"></a>以是因缘，<a id="a-BP"></a>为彼有情已于百千佛所植诸善根修福业者，<a id="a-BQ"></a>于赡部洲广宣流布不速隐没。<a id="a-BR"></a>彼诸有情闻是经已，<a id="a-BS"></a>得不可思议大智光明，<a id="a-BT"></a>及以无量福智之聚，<a id="a-BU"></a>于未来世当受无量俱胝那庾多劫不可思量人天胜乐，<a id="a-BV"></a>常与诸佛共相值遇，<a id="a-BW"></a>速证无上正等菩提，<a id="a-BX"></a>阎罗之界、<a id="a-BY"></a>三塗极苦不复经过。<a id="a-BZ"></a>”</p>
  <p id="aBa">尔时，<a id="a-Bb"></a>正了知药叉大将白佛言：<a id="a-Bc"></a>“世尊，<a id="a-Bd"></a>我有陀罗尼，<a id="a-Be"></a>今对佛前亲自陈说，<a id="a-Bf"></a>为欲饶益怜愍诸有情故。<a id="a-Bg"></a>”即说咒曰：</p>
  <p id="aBh">“南谟佛陀(引)耶　南谟达摩(引)耶　南谟僧伽(引)耶　南谟跋啰蚶(火含切)摩耶　南谟因达啰耶　南谟折咄喃　莫喝啰阇喃　怛姪他　呬哩呬哩　弭哩弭哩瞿哩　莫诃瞿哩　健陀哩　莫诃健陀哩　达罗弭雉莫诃达罗弭雉　单荼曲劝第(去音)　诃诃诃诃诃　呬呬呬呬呬　呼呼呼呼呼　汉鲁昙谜瞿昙谜　者者者者　只只只只主主主主　栴荼摄(之涉切)钵攞　尸揭啰(上音)尸揭啰　嗢底瑟咤呬　薄伽梵僧慎尔耶莎诃。</p>
  <p id="aBi">“若复有人于此明咒能受持者，<a id="a-Bj"></a>我当给与资生乐具、<a id="a-Bk"></a>饮食衣服、<a id="a-Bl"></a>华果珍异。<a id="a-Bm"></a>或求男女、<a id="a-Bn"></a>童男童女，<a id="a-Bo"></a>金银珍宝诸璎珞具，<a id="a-Bp"></a>我皆供给，<a id="a-Bq"></a>随所愿求令无阙乏。<a id="a-Br"></a>此之明咒有大威力，<a id="a-Bs"></a>若诵咒时，<a id="a-Bt"></a>我当速至其所，<a id="a-Bu"></a>令无障碍随意成就。<a id="a-Bv"></a>若持此咒时，<a id="a-Bw"></a>应知其法，<a id="a-Bx"></a>先画一铺，<a id="a-By"></a>僧慎尔耶药叉形像高四五尺，<a id="a-Bz"></a>手执鉾镩。<a id="a-C0"></a>于此像前作四方坛，<a id="a-C1"></a>安四满瓶蜜水，<a id="a-C2"></a>或沙糖水，<a id="a-C3"></a>涂香、<a id="a-C4"></a>粖香、<a id="a-C5"></a>烧香及诸华鬘。<a id="a-C6"></a>又于坛前作地火炉，<a id="a-C7"></a>中安炭火，<a id="a-C8"></a>以苏摩芥子，<a id="a-C9"></a>烧于炉中。<a id="a-CA"></a>口诵前咒，<a id="a-CB"></a>一百八遍，<a id="a-CC"></a>一遍一烧。<a id="a-CD"></a>乃至我药叉大将，<a id="a-CE"></a>自来现身，<a id="a-CF"></a>问咒人曰：<a id="a-CG"></a>‘尔何所须意所求者？<a id="a-CH"></a>’即以事答，<a id="a-CI"></a>我即随言：<a id="a-CJ"></a>‘于所求事皆令满足。<a id="a-CK"></a>’或须金银及诸伏藏，<a id="a-CL"></a>或欲神仙乘空而去，<a id="a-CM"></a>或求天眼通，<a id="a-CN"></a>或知他心事，<a id="a-CO"></a>于一切有情随意自在，<a id="a-CP"></a>令断烦恼，<a id="a-CQ"></a>速得解脱，<a id="a-CR"></a>皆得成就。<a id="a-CS"></a>”</p>
  <p id="aCT">尔时，<a id="a-CU"></a>世尊告正了知药叉大将曰：<a id="a-CV"></a>“善哉！<a id="a-CW"></a>善哉！<a id="a-CX"></a>汝能如是利益一切众生，<a id="a-CY"></a>说此神咒，<a id="a-CZ"></a>拥护正法，<a id="a-Ca"></a>福利无边。<a id="a-Cb"></a>”</p>
  <p data-pb></p>
  <h2 id="aCc">王法正论品第二十</h2>
  <p id="aCd">尔时，<a id="a-Ce"></a>此大地神女，<a id="a-Cf"></a>名曰坚牢，<a id="a-Cg"></a>于大众中从座而起，<a id="a-Ch"></a>顶礼佛足，<a id="a-Ci"></a>合掌恭敬，<a id="a-Cj"></a>白佛言：<a id="a-Ck"></a>“世尊，<a id="a-Cl"></a>于诸国中为人王者，<a id="a-Cm"></a>若无正法，<a id="a-Cn"></a>不能治国安养众生，<a id="a-Co"></a>及以自身长居胜位。<a id="a-Cp"></a>惟愿世尊，<a id="a-Cq"></a>慈悲哀愍，<a id="a-Cr"></a>当为我说王法正论治国之要，<a id="a-Cs"></a>令诸人王得闻法已，<a id="a-Ct"></a>如说修行，<a id="a-Cu"></a>正化于世，<a id="a-Cv"></a>能令胜位永保安宁，<a id="a-Cw"></a>国内人民咸蒙利益。<a id="a-Cx"></a>”</p>
  <p id="aCy">尔时，<a id="a-Cz"></a>世尊于大众中，<a id="a-D0"></a>告坚牢地神曰：<a id="a-D1"></a>“汝当谛听！<a id="a-D2"></a>过去有王，<a id="a-D3"></a>名力尊幢。<a id="a-D4"></a>其王有子，<a id="a-D5"></a>名曰妙幢，<a id="a-D6"></a>受灌顶位。<a id="a-D7"></a>未久之顷，<a id="a-D8"></a>尔时父王告妙幢言：<a id="a-D9"></a>‘有王法正论，<a id="a-DA"></a>名天主教法。<a id="a-DB"></a>我于昔时，<a id="a-DC"></a>受灌顶位而为国主，<a id="a-DD"></a>我之父王名智力尊幢，<a id="a-DE"></a>为我说是王法正论。<a id="a-DF"></a>我依此论，<a id="a-DG"></a>于二万岁善治国土，<a id="a-DH"></a>我不曾忆起一念心行于非法。<a id="a-DI"></a>汝于今日亦应如是，<a id="a-DJ"></a>勿以非法而治于国。<a id="a-DK"></a>云何名为王法正论？<a id="a-DL"></a>汝今善听，<a id="a-DM"></a>当为汝说。<a id="a-DN"></a>”</p>
  <p id="aDO">尔时，<a id="a-DP"></a>力尊幢王即为其子，<a id="a-DQ"></a>以妙伽他说正论曰：</p>
  <p id="aDR">“我说王法论，<a id="a-DS"></a>　利安诸有情，</p>
  <p id="aDT">为断世间疑，<a id="a-DU"></a>　灭除众过失。</p>
  <p id="aDV">一切诸天主，<a id="a-DW"></a>　及以人中王，</p>
  <p id="aDX">当生欢喜心，<a id="a-DY"></a>　合掌听我说。</p>
  <p id="aDZ">往昔诸天众，<a id="a-Da"></a>　集在金刚山，</p>
  <p id="aDb">四王从座起，<a id="a-Dc"></a>　请问于大梵：</p>
  <p id="aDd">‘梵主最胜尊，<a id="a-De"></a>　天中大自在，</p>
  <p id="aDf">愿哀愍我等，<a id="a-Dg"></a>　为断诸疑惑。</p>
  <p id="aDh">云何处人世，<a id="a-Di"></a>　而得名为天？</p>
  <p id="aDj">复以何因缘，<a id="a-Dk"></a>　号名曰天子？</p>
  <p id="aDl">云何生人间，<a id="a-Dm"></a>　独得为人主？</p>
  <p id="aDn">云何在天上，<a id="a-Do"></a>　复得作天王？<a id="a-Dp"></a>’</p>
  <p id="aDq">如是护世间，<a id="a-Dr"></a>　问彼梵王已，</p>
  <p id="aDs">尔时梵天主，<a id="a-Dt"></a>　即便为彼说：</p>
  <p id="aDu">‘护世汝当知，<a id="a-Dv"></a>　为利有情故，</p>
  <p id="aDw">问我治国法，<a id="a-Dx"></a>　我说应善听。</p>
  <p id="aDy">由先善业力，<a id="a-Dz"></a>　生天得作王，</p>
  <p id="aE0">若在于人中，<a id="a-E1"></a>　统领为人主。</p>
  <p id="aE2">诸天共加护，<a id="a-E3"></a>　然后入母胎，</p>
  <p id="aE4">既至母胎中，<a id="a-E5"></a>　诸天复守护。</p>
  <p id="aE6">虽生在人世，<a id="a-E7"></a>　尊胜故名天，</p>
  <p id="aE8">由诸天护持，<a id="a-E9"></a>　亦得名天子。</p>
  <p id="aEA">三十三天主，<a id="a-EB"></a>　分力助人王，</p>
  <p id="aEC">及一切诸天，<a id="a-ED"></a>　亦资自在力，</p>
  <p id="aEE">除灭诸非法，<a id="a-EF"></a>　恶业令不生，</p>
  <p id="aEG">教有情修善，<a id="a-EH"></a>　使得生天上。</p>
  <p id="aEI">人及苏罗众，<a id="a-EJ"></a>　并揵闼婆等，</p>
  <p id="aEK">罗刹栴茶罗，<a id="a-EL"></a>　悉皆资半力，</p>
  <p id="aEM">父母资半力，<a id="a-EN"></a>　令舍恶修善，</p>
  <p id="aEO">诸天共护持，<a id="a-EP"></a>　示其诸善报。</p>
  <p id="aEQ">若造诸恶业，<a id="a-ER"></a>　令于现世中，</p>
  <p id="aES">诸天不护持，<a id="a-ET"></a>　示其诸恶报。</p>
  <p id="aEU">国人造恶业，<a id="a-EV"></a>　王舍不禁制，</p>
  <p id="aEW">斯非顺正理，<a id="a-EX"></a>　治摈当如法。</p>
  <p id="aEY">若见恶不遮，<a id="a-EZ"></a>　非法便滋长，</p>
  <p id="aEa">遂令王国内，<a id="a-Eb"></a>　奸诈日增多。</p>
  <p id="aEc">王见国中人，<a id="a-Ed"></a>　造恶不遮止，</p>
  <p id="aEe">三十三天众，<a id="a-Ef"></a>　咸生忿怒心。</p>
  <p id="aEg">因此损国政，<a id="a-Eh"></a>　谄伪行世间，</p>
  <p id="aEi">被他怨敌侵，<a id="a-Ej"></a>　破坏其国土。</p>
  <p id="aEk">居家及资具，<a id="a-El"></a>　积财皆散失，</p>
  <p id="aEm">种种谄诳生，<a id="a-En"></a>　更互相侵夺。</p>
  <p id="aEo">由正法得王，<a id="a-Ep"></a>　而不行其法，</p>
  <p id="aEq">国人皆破散，<a id="a-Er"></a>　如象踏莲池。</p>
  <p id="aEs">恶风起无恒，<a id="a-Et"></a>　暴雨非时下，</p>
  <p id="aEu">妖星多变怪，<a id="a-Ev"></a>　日月蚀无光，</p>
  <p id="aEw">五谷众华果，<a id="a-Ex"></a>　果实皆不成，</p>
  <p id="aEy">国土遭饥馑，<a id="a-Ez"></a>　由王舍正法。</p>
  <p id="aF0">若王舍正法，<a id="a-F1"></a>　以恶法化人，</p>
  <p id="aF2">诸天处本宫，<a id="a-F3"></a>　见已生忧恼。</p>
  <p id="aF4">彼诸天王众，<a id="a-F5"></a>　共作如是言：</p>
  <p id="aF6">此王作非法，<a id="a-F7"></a>　恶党相亲附，</p>
  <p id="aF8">王位不久安！<a id="a-F9"></a>　诸天皆忿恨，</p>
  <p id="aFA">由彼怀忿故，<a id="a-FB"></a>　其国当败亡。</p>
  <p id="aFC">以非法教人，<a id="a-FD"></a>　流行于国内，</p>
  <p id="aFE">斗诤多奸伪，<a id="a-FF"></a>　疾疫生众苦。</p>
  <p id="aFG">天主不护念，<a id="a-FH"></a>　余天咸舍弃，</p>
  <p id="aFI">国土当灭亡，<a id="a-FJ"></a>　王身受苦厄。</p>
  <p id="aFK">父母及妻子，<a id="a-FL"></a>　兄弟并姊妹，</p>
  <p id="aFM">俱遭爱别离，<a id="a-FN"></a>　乃至身亡殁。</p>
  <p id="aFO">变怪流星堕，<a id="a-FP"></a>　二日俱时出，</p>
  <p id="aFQ">他方怨贼来，<a id="a-FR"></a>　国人遭丧乱。</p>
  <p id="aFS">国所重大臣，<a id="a-FT"></a>　枉横而身死，</p>
  <p id="aFU">所爱象马等，<a id="a-FV"></a>　亦复皆散失。</p>
  <p id="aFW">处处有兵戈，<a id="a-FX"></a>　人多非法死，</p>
  <p id="aFY">恶鬼来入国，<a id="a-FZ"></a>　疾疫遍流行。</p>
  <p id="aFa">国中最大臣，<a id="a-Fb"></a>　及以诸辅相，</p>
  <p id="aFc">其心怀谄佞，<a id="a-Fd"></a>　并悉行非法。</p>
  <p id="aFe">见行非法者，<a id="a-Ff"></a>　而生于爱敬，</p>
  <p id="aFg">于行善法人，<a id="a-Fh"></a>　苦楚而治罚。</p>
  <p id="aFi">由爱敬恶人，<a id="a-Fj"></a>　治罚善人故，</p>
  <p id="aFk">星宿及风雨，<a id="a-Fl"></a>　皆不以时行。</p>
  <p id="aFm">有三种过生，<a id="a-Fn"></a>　正法当隐没，</p>
  <p id="aFo">众生无光色，<a id="a-Fp"></a>　地肥皆下沉。</p>
  <p id="aFq">由敬恶轻善，<a id="a-Fr"></a>　复有三种过，</p>
  <p id="aFs">非时降霜雹，<a id="a-Ft"></a>　饥疫苦流行，</p>
  <p id="aFu">谷稼诸果实，<a id="a-Fv"></a>　滋味皆损减，</p>
  <p id="aFw">于其国土中，<a id="a-Fx"></a>　众生多疾病。</p>
  <p id="aFy">国中诸树木，<a id="a-Fz"></a>　先生甘美果，</p>
  <p id="aG0">由斯皆损减，<a id="a-G1"></a>　苦涩无滋味。</p>
  <p id="aG2">先有妙园林，<a id="a-G3"></a>　可爱游戏处，</p>
  <p id="aG4">忽然皆枯悴，<a id="a-G5"></a>　见者生忧恼。</p>
  <p id="aG6">稻麦诸果实，<a id="a-G7"></a>　美味渐消亡，</p>
  <p id="aG8">食时心不喜，<a id="a-G9"></a>　何能长诸大？</p>
  <p id="aGA">众生光色减，<a id="a-GB"></a>　势力尽衰微，</p>
  <p id="aGC">食啖虽复多，<a id="a-GD"></a>　不能令饱足。</p>
  <p id="aGE">于其国界中，<a id="a-GF"></a>　所有众生类，</p>
  <p id="aGG">少力无勇势，<a id="a-GH"></a>　所作不堪能。</p>
  <p id="aGI">国人多疾患，<a id="a-GJ"></a>　众苦逼其身，</p>
  <p id="aGK">鬼魅遍流行，<a id="a-GL"></a>　随处生罗刹。</p>
  <p id="aGM">若王作非法，<a id="a-GN"></a>　亲近于恶人，</p>
  <p id="aGO">令三种世间，<a id="a-GP"></a>　因斯受衰损。</p>
  <p id="aGQ">如是无边过，<a id="a-GR"></a>　出在于国中，</p>
  <p id="aGS">皆由见恶人，<a id="a-GT"></a>　弃舍不治摈。</p>
  <p id="aGU">由诸天加护，<a id="a-GV"></a>　得作于国王，</p>
  <p id="aGW">而不以正法，<a id="a-GX"></a>　守护于国界。</p>
  <p id="aGY">若人修善行，<a id="a-GZ"></a>　当得生天上；</p>
  <p id="aGa">若造恶业者，<a id="a-Gb"></a>　死必堕三塗。</p>
  <p id="aGc">若王见国人，<a id="a-Gd"></a>　纵其造过失，</p>
  <p id="aGe">三十三天众，<a id="a-Gf"></a>　皆生热恼心。</p>
  <p id="aGg">不顺诸天教，<a id="a-Gh"></a>　及以父母言，</p>
  <p id="aGi">此是非法人，<a id="a-Gj"></a>　非王非孝子。</p>
  <p id="aGk">若于自国中，<a id="a-Gl"></a>　见行非法者，</p>
  <p id="aGm">如法当治罚，<a id="a-Gn"></a>　不应生舍弃。</p>
  <p id="aGo">是故诸天众，<a id="a-Gp"></a>　皆护持此王，</p>
  <p id="aGq">以灭诸恶法，<a id="a-Gr"></a>　能修善根故。</p>
  <p id="aGs">王于此世中，<a id="a-Gt"></a>　必招于现报，</p>
  <p id="aGu">由于善恶业，<a id="a-Gv"></a>　行舍劝众生。</p>
  <p id="aGw">为示善恶报，<a id="a-Gx"></a>　故得作人王，</p>
  <p id="aGy">诸天共护持，<a id="a-Gz"></a>　一切咸随喜。</p>
  <p id="aH0">由自利利他，<a id="a-H1"></a>　治国以正法，</p>
  <p id="aH2">见有谄佞者，<a id="a-H3"></a>　应当如法治。</p>
  <p id="aH4">假使失王位，<a id="a-H5"></a>　及以害命缘，</p>
  <p id="aH6">终不行恶法，<a id="a-H7"></a>　见恶而舍弃。</p>
  <p id="aH8">害中极重者，<a id="a-H9"></a>　无过失国位，</p>
  <p id="aHA">皆因谄佞人，<a id="a-HB"></a>　为此当治罚。</p>
  <p id="aHC">若有谄诳人，<a id="a-HD"></a>　当失于国位，</p>
  <p id="aHE">由斯损王政，<a id="a-HF"></a>　如象入华园。</p>
  <p id="aHG">天主皆瞋恨，<a id="a-HH"></a>　阿苏罗亦然，</p>
  <p id="aHI">以彼为人王，<a id="a-HJ"></a>　不以法治国。</p>
  <p id="aHK">是故应如法，<a id="a-HL"></a>　治罚于恶人，</p>
  <p id="aHM">以善化众生，<a id="a-HN"></a>　不顺于非法。</p>
  <p id="aHO">宁舍于身命，<a id="a-HP"></a>　不随非法友，</p>
  <p id="aHQ">于亲及非亲，<a id="a-HR"></a>　平等观一切。</p>
  <p id="aHS">若为正法王，<a id="a-HT"></a>　国内无偏党，</p>
  <p id="aHU">法王有名称，<a id="a-HV"></a>　普闻三界中。<a id="a-HW"></a>’</p>
  <p id="aHX">三十三天众，<a id="a-HY"></a>　欢喜作是言：</p>
  <p id="aHZ">‘赡部洲法王，<a id="a-Ha"></a>　彼即是我子，</p>
  <p id="aHb">以善化众生，<a id="a-Hc"></a>　正法治于国，</p>
  <p id="aHd">劝行于正法，<a id="a-He"></a>　当令生我宫。</p>
  <p id="aHf">天及诸天子，<a id="a-Hg"></a>　及以苏罗众，</p>
  <p id="aHh">因王正法化，<a id="a-Hi"></a>　常得心欢喜。</p>
  <p id="aHj">天众皆欢喜，<a id="a-Hk"></a>　共护于人王，</p>
  <p id="aHl">众星依位行，<a id="a-Hm"></a>　日月无乖度，</p>
  <p id="aHn">和风常应节，<a id="a-Ho"></a>　甘雨顺时行，</p>
  <p id="aHp">苗实皆善成，<a id="a-Hq"></a>　人无饥馑者。</p>
  <p id="aHr">一切诸天众，<a id="a-Hs"></a>　充满于自宫，</p>
  <p id="aHt">是故汝人王，<a id="a-Hu"></a>　七身弘正法。</p>
  <p id="aHv">应尊重法宝，<a id="a-Hw"></a>　由斯众安乐，</p>
  <p id="aHx">常当亲正法，<a id="a-Hy"></a>　功德自庄严。</p>
  <p id="aHz">眷属常欢喜，<a id="a-I0"></a>　能远离诸恶，</p>
  <p id="aI1">以法化众生，<a id="a-I2"></a>　恒令得安隐。</p>
  <p id="aI3">令彼一切人，<a id="a-I4"></a>　修行于十善，</p>
  <p id="aI5">率土常丰乐，<a id="a-I6"></a>　国土得安宁。</p>
  <p id="aI7">王以法化人，<a id="a-I8"></a>　善调于恶行，</p>
  <p id="aI9">常得好名称，<a id="a-IA"></a>　安乐诸众生。<a id="a-IB"></a>’”</p>
  <p id="aIC">尔时，<a id="a-ID"></a>大地一切人王及诸大众，<a id="a-IE"></a>闻佛说此古昔人王治国要法，<a id="a-IF"></a>得未曾有，<a id="a-IG"></a>皆大欢喜，<a id="a-IH"></a>信受奉行。</p>
 </body>
</html>