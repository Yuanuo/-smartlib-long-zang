<!doctype html>
<html id="z3IBTdkLP" data-ver="1028">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">金光明最胜王经卷第五</h1>
  <h2 id="a2">莲华喻赞品第七</h2>
  <p id="a3">尔时，<a id="a-4"></a>佛告菩提树神：<a id="a-5"></a>“善女天，<a id="a-6"></a>汝今应知，<a id="a-7"></a>妙幢夜梦，<a id="a-8"></a>见妙金鼓出大音声，<a id="a-9"></a>赞佛功德并忏悔法。<a id="a-A"></a>此之因缘，<a id="a-B"></a>我为汝等广说其事，<a id="a-C"></a>应当谛听，<a id="a-D"></a>善思念之！<a id="a-E"></a>过去有王，<a id="a-F"></a>名金龙主，<a id="a-G"></a>常以莲华喻赞，<a id="a-H"></a>称叹十方三世诸佛。<a id="a-I"></a>”即为大众说其赞曰：</p>
  <p id="aJ">“‘过去未来现在佛，<a id="a-K"></a>　安住十方世界中，</p>
  <p id="aL">我今至诚稽首礼，<a id="a-M"></a>　一心赞叹诸最胜。</p>
  <p id="aN">无上清净牟尼尊，<a id="a-O"></a>　身光照耀如金色，</p>
  <p id="aP">一切声中最为上，<a id="a-Q"></a>　如大梵响震雷音，</p>
  <p id="aR">发彩喻若黑蜂王，<a id="a-S"></a>　宛转旋文绀青色，</p>
  <p id="aT">齿白齐密如珂雪，<a id="a-U"></a>　平正显现有光明，</p>
  <p id="aV">目净无垢妙端严，<a id="a-W"></a>　犹如广大青莲叶，</p>
  <p id="aX">舌相广长极柔软，<a id="a-Y"></a>　譬如红莲出水中，</p>
  <p id="aZ">眉间常有白毫光，<a id="a-a"></a>　右旋宛转玻瓈色，</p>
  <p id="ab">眉细纤长类初月，<a id="a-c"></a>　其色晃耀比蜂王，</p>
  <p id="ad">鼻高修直如金鋋，<a id="a-e"></a>　净妙光润相无亏，</p>
  <p id="af">一切世间殊妙香，<a id="a-g"></a>　闻时悉知其所在。</p>
  <p id="ah">世尊最胜身金色，<a id="a-i"></a>　一一毛端相不殊，</p>
  <p id="aj">绀青柔软右旋文，<a id="a-k"></a>　微妙光彩难为喻，</p>
  <p id="al">初诞身有妙光明，<a id="a-m"></a>　普照一切十方界，</p>
  <p id="an">能灭三有众生苦，<a id="a-o"></a>　令彼悉蒙安隐乐。</p>
  <p id="ap">地狱傍生鬼道中，<a id="a-q"></a>　阿苏罗天及人趣，</p>
  <p id="ar">令彼除灭于众苦，<a id="a-s"></a>　常受自然安隐乐。</p>
  <p id="at">身色光明常普照，<a id="a-u"></a>　譬如镕金妙无比，</p>
  <p id="av">面貌圆明如满月，<a id="a-w"></a>　唇色赤好喻频婆。</p>
  <p id="ax">行步威仪类师子，<a id="a-y"></a>　身光朗耀同初日，</p>
  <p id="az">臂肘纤长立过膝，<a id="a-10"></a>　状等垂下娑罗枝。</p>
  <p id="a11">圆光一寻照无边，<a id="a-12"></a>　赫奕犹如百千日，</p>
  <p id="a13">悉能遍至诸佛刹，<a id="a-14"></a>　随缘所在觉群迷。</p>
  <p id="a15">净光明网无伦比，<a id="a-16"></a>　流辉遍满百千界，</p>
  <p id="a17">普照十方无障碍，<a id="a-18"></a>　一切冥暗悉皆除。</p>
  <p id="a19">善逝慈光能与乐，<a id="a-1A"></a>　妙色映彻等金山，</p>
  <p id="a1B">流光悉至百千土，<a id="a-1C"></a>　众生遇者皆出离。</p>
  <p id="a1D">佛身成就无量福，<a id="a-1E"></a>　一切功德共庄严，</p>
  <p id="a1F">超过三界独称尊，<a id="a-1G"></a>　世间殊胜无与等。</p>
  <p id="a1H">所有过去一切佛，<a id="a-1I"></a>　数同大地诸微尘，</p>
  <p id="a1J">未来现在十方尊，<a id="a-1K"></a>　亦如大地微尘众。</p>
  <p id="a1L">我以至诚身语意，<a id="a-1M"></a>　稽首归依三世佛，</p>
  <p id="a1N">赞叹无边功德海，<a id="a-1O"></a>　种种香华皆供养。</p>
  <p id="a1P">设我口中有千舌，<a id="a-1Q"></a>　经无量劫赞如来，</p>
  <p id="a1R">世尊功德不思议，<a id="a-1S"></a>　最胜甚深难可说！</p>
  <p id="a1T">假令我舌有百千，<a id="a-1U"></a>　赞叹一佛一功德，</p>
  <p id="a1V">于中少分尚难知，<a id="a-1W"></a>　况诸佛德无边际！</p>
  <p id="a1X">假使大地及诸天，<a id="a-1Y"></a>　乃至有顶为海水，</p>
  <p id="a1Z">可以毛端滴知数，<a id="a-1a"></a>　佛一功德甚难量！</p>
  <p id="a1b">我以至诚身语意，<a id="a-1c"></a>　礼赞诸佛德无边，</p>
  <p id="a1d">所有胜福果难思，<a id="a-1e"></a>　回施众生速成佛。<a id="a-1f"></a>’</p>
  <p id="a1g">“彼王赞叹如来已，<a id="a-1h"></a>　倍复深心发弘愿：</p>
  <p id="a1i">‘愿我当于未来世，<a id="a-1j"></a>　生在无量无数劫，</p>
  <p id="a1k">梦中常见大金鼓，<a id="a-1l"></a>　得闻显说忏悔音，</p>
  <p id="a1m">赞佛功德喻莲华，<a id="a-1n"></a>　愿证无生成正觉。</p>
  <p id="a1o">诸佛出世时一现，<a id="a-1p"></a>　于百千劫甚难逢，</p>
  <p id="a1q">夜梦常闻妙鼓音，<a id="a-1r"></a>　昼则随应而忏悔。</p>
  <p id="a1s">我当圆满修六度，<a id="a-1t"></a>　拔济众生出苦海，</p>
  <p id="a1u">然后得成无上觉，<a id="a-1v"></a>　佛土清净不思议。</p>
  <p id="a1w">以妙金鼓奉如来，<a id="a-1x"></a>　并赞诸佛实功德，</p>
  <p id="a1y">因斯当见释迦佛，<a id="a-1z"></a>　记我当绍人中尊。</p>
  <p id="a20">金龙金光是我子，<a id="a-21"></a>　过去曾为善知识，</p>
  <p id="a22">世世愿生于我家，<a id="a-23"></a>　共受无上菩提记。</p>
  <p id="a24">若有众生无救护，<a id="a-25"></a>　长夜轮回受众苦，</p>
  <p id="a26">我于来世作归依，<a id="a-27"></a>　令彼常得安隐乐。</p>
  <p id="a28">三有众苦愿除灭，<a id="a-29"></a>　悉得随心安乐处，</p>
  <p id="a2A">于未来世修菩提，<a id="a-2B"></a>　皆如过去成佛者。</p>
  <p id="a2C">愿此金光忏悔福，<a id="a-2D"></a>　永竭苦海罪消除，</p>
  <p id="a2E">业障烦恼悉皆亡，<a id="a-2F"></a>　令我速招清净果，</p>
  <p id="a2G">福智大海量无边，<a id="a-2H"></a>　清净离垢深无底。</p>
  <p id="a2I">愿我获斯功德海，<a id="a-2J"></a>　速成无上大菩提，</p>
  <p id="a2K">以此金光忏悔力，<a id="a-2L"></a>　当获福德净光明，</p>
  <p id="a2M">既得清净妙光明，<a id="a-2N"></a>　常以智光照一切。</p>
  <p id="a2O">愿我身光等诸佛，<a id="a-2P"></a>　福德智慧亦复然，</p>
  <p id="a2Q">一切世界独称尊，<a id="a-2R"></a>　威力自在无伦匹。</p>
  <p id="a2S">有漏苦海愿超越，<a id="a-2T"></a>　无为乐海愿常游，</p>
  <p id="a2U">现在福海愿恒盈，<a id="a-2V"></a>　当来智海愿圆满。</p>
  <p id="a2W">愿我刹土超三界，<a id="a-2X"></a>　殊胜功德量无边，</p>
  <p id="a2Y">诸有缘者悉同生，<a id="a-2Z"></a>　皆得速成清净智。<a id="a-2a"></a>’</p>
  <p id="a2b">“妙幢汝当知，<a id="a-2c"></a>　国王金龙主，</p>
  <p id="a2d">曾发如是愿，<a id="a-2e"></a>　彼即是汝身。</p>
  <p id="a2f">往时有二子，<a id="a-2g"></a>　金龙及金光，</p>
  <p id="a2h">即银相银光，<a id="a-2i"></a>　当受我所记。</p>
  <p id="a2j">大众闻是说，<a id="a-2k"></a>　皆发菩提心，</p>
  <p id="a2l">愿现在未来，<a id="a-2m"></a>　常依此忏悔。<a id="a-2n"></a>”</p>
  <p data-pb></p>
  <h2 id="a2o">金胜陀罗尼品第八</h2>
  <p id="a2p">尔时，<a id="a-2q"></a>世尊复于众中，<a id="a-2r"></a>告善住菩萨摩诃萨：<a id="a-2s"></a>“善男子，<a id="a-2t"></a>有陀罗尼名曰金胜，<a id="a-2u"></a>若有善男子、<a id="a-2v"></a>善女人，<a id="a-2w"></a>欲求亲见过去、<a id="a-2x"></a>未来、<a id="a-2y"></a>现在诸佛恭敬供养者，<a id="a-2z"></a>应当受持此陀罗尼。<a id="a-30"></a>何以故？<a id="a-31"></a>此陀罗尼乃是过现未来诸佛之母。<a id="a-32"></a>是故当知持此陀罗尼者，<a id="a-33"></a>具大福德，<a id="a-34"></a>已于过去无量佛所植诸善本，<a id="a-35"></a>今得受持，<a id="a-36"></a>于戒清净不毁不缺无有障碍，<a id="a-37"></a>决定能入甚深法门。<a id="a-38"></a>”</p>
  <p id="a39">世尊即为说持咒法，<a id="a-3A"></a>先称诸佛及菩萨名，<a id="a-3B"></a>至心礼敬，<a id="a-3C"></a>然后诵咒：</p>
  <p id="a3D">“南谟十方一切诸佛，<a id="a-3E"></a>南谟诸大菩萨摩诃萨，<a id="a-3F"></a>南谟声闻、<a id="a-3G"></a>缘觉一切贤圣。</p>
  <p id="a3H">“南谟释迦牟尼佛，<a id="a-3I"></a>南谟东方不动佛，<a id="a-3J"></a>南谟南方宝幢佛，<a id="a-3K"></a>南谟西方阿弥陀佛，<a id="a-3L"></a>南谟北方天鼓音王佛，<a id="a-3M"></a>南谟上方广众德佛，<a id="a-3N"></a>南谟下方明德佛，<a id="a-3O"></a>南谟宝藏佛，<a id="a-3P"></a>南谟普光佛，<a id="a-3Q"></a>南谟普明佛，<a id="a-3R"></a>南谟香积王佛，<a id="a-3S"></a>南谟莲华胜佛，<a id="a-3T"></a>南谟平等见佛，<a id="a-3U"></a>南谟宝髻佛，<a id="a-3V"></a>南谟宝上佛，<a id="a-3W"></a>南谟宝光佛，<a id="a-3X"></a>南谟无垢光明佛，<a id="a-3Y"></a>南谟辩才庄严思惟佛，<a id="a-3Z"></a>南谟净月光称相王佛，<a id="a-3a"></a>南谟华严光佛，<a id="a-3b"></a>南谟光明王佛，<a id="a-3c"></a>南谟善光无垢称王佛，<a id="a-3d"></a>南谟观察无畏自在佛，<a id="a-3e"></a>南谟无畏名称佛，<a id="a-3f"></a>南谟最胜王佛，<a id="a-3g"></a>南谟宝相佛，<a id="a-3h"></a>南谟观自在菩萨摩诃萨，<a id="a-3i"></a>南谟地藏菩萨摩诃萨，<a id="a-3j"></a>南谟虚空藏菩萨摩诃萨，<a id="a-3k"></a>南谟妙吉祥菩萨摩诃萨，<a id="a-3l"></a>南谟金刚手菩萨摩诃萨，<a id="a-3m"></a>南谟普贤菩萨摩诃萨，<a id="a-3n"></a>南谟无尽意菩萨摩诃萨，<a id="a-3o"></a>南谟大势至菩萨摩诃萨，<a id="a-3p"></a>南谟慈氏菩萨摩诃萨，<a id="a-3q"></a>南谟善思菩萨摩诃萨。</p>
  <p id="a3r">“陀罗尼曰：</p>
  <p id="a3s">“南谟曷喇怛娜怛喇夜也　怛姪他　君睇君睇　矩折囇矩折囇　壹窒哩蜜窒哩莎诃。<a id="a-3t"></a>”</p>
  <p id="a3u">佛告善住菩萨：<a id="a-3v"></a>“此陀罗尼，<a id="a-3w"></a>是三世佛母。<a id="a-3x"></a>若有善男子、<a id="a-3y"></a>善女人持此咒者，<a id="a-3z"></a>能生无量无边福德之聚，<a id="a-40"></a>即是供养恭敬尊重赞叹无数诸佛。<a id="a-41"></a>如是诸佛，<a id="a-42"></a>皆与此人授阿耨多罗三藐三菩提记。<a id="a-43"></a>善住，<a id="a-44"></a>若有人能持此咒者，<a id="a-45"></a>随其所欲，<a id="a-46"></a>衣食财宝、<a id="a-47"></a>多闻聪慧、<a id="a-48"></a>无病长寿，<a id="a-49"></a>获福甚多，<a id="a-4A"></a>随所愿求无不遂意。<a id="a-4B"></a>善住，<a id="a-4C"></a>持是咒者，<a id="a-4D"></a>乃至未证无上菩提，<a id="a-4E"></a>常与金城山菩萨、<a id="a-4F"></a>慈氏菩萨、<a id="a-4G"></a>大海菩萨、<a id="a-4H"></a>观自在菩萨、<a id="a-4I"></a>妙吉祥菩萨、<a id="a-4J"></a>大冰伽罗菩萨等而共居止，<a id="a-4K"></a>为诸菩萨之所摄护。</p>
  <p id="a4L">“善住当知，<a id="a-4M"></a>持此咒时，<a id="a-4N"></a>作如是法，<a id="a-4O"></a>先应诵持满一万八遍，<a id="a-4P"></a>为前方便。<a id="a-4Q"></a>次于暗室，<a id="a-4R"></a>庄严道场。<a id="a-4S"></a>黑月一日，<a id="a-4T"></a>清净洗浴，<a id="a-4U"></a>著鲜洁衣，<a id="a-4V"></a>烧香散华，<a id="a-4W"></a>种种供养并诸饮食；<a id="a-4X"></a>入道场中，<a id="a-4Y"></a>先当称礼如前所说诸佛菩萨；<a id="a-4Z"></a>至心殷重，<a id="a-4a"></a>悔先罪已，<a id="a-4b"></a>右膝著地，<a id="a-4c"></a>可诵前咒满一千八遍，<a id="a-4d"></a>端坐思惟，<a id="a-4e"></a>念其所愿。<a id="a-4f"></a>日未出时，<a id="a-4g"></a>于道场中，<a id="a-4h"></a>食净黑食，<a id="a-4i"></a>日唯一食，<a id="a-4j"></a>至十五日方出道场，<a id="a-4k"></a>能令此人福德威力不可思议，<a id="a-4l"></a>随所愿求无不圆满。<a id="a-4m"></a>若不遂意，<a id="a-4n"></a>重入道场；<a id="a-4o"></a>既称心已，<a id="a-4p"></a>常持莫忘。<a id="a-4q"></a>”</p>
  <p data-pb></p>
  <h2 id="a4r">重显空性品第九</h2>
  <p id="a4s">尔时，<a id="a-4t"></a>世尊说此咒已，<a id="a-4u"></a>为欲利益菩萨摩诃萨、<a id="a-4v"></a>人天大众，<a id="a-4w"></a>令得悟解甚深真实第一义故，<a id="a-4x"></a>重明空性而说颂曰：</p>
  <p id="a4y">“我已于余甚深经，<a id="a-4z"></a>　广说真空微妙法，</p>
  <p id="a50">今复于此经王内，<a id="a-51"></a>　略说空法不思议。</p>
  <p id="a52">于诸广大甚深法，<a id="a-53"></a>　有情无智不能解，</p>
  <p id="a54">故我于斯重敷演，<a id="a-55"></a>　令于空法得开悟。</p>
  <p id="a56">大悲哀愍有情故，<a id="a-57"></a>　以善方便胜因缘，</p>
  <p id="a58">我今于此大众中，<a id="a-59"></a>　演说令彼明空义。</p>
  <p id="a5A">当知此身如空聚，<a id="a-5B"></a>　六贼依止不相知，</p>
  <p id="a5C">六尘诸贼别依根，<a id="a-5D"></a>　各不相知亦如是。</p>
  <p id="a5E">眼根常观于色处，<a id="a-5F"></a>　耳根听声不断绝，</p>
  <p id="a5G">鼻根恒嗅于香境，<a id="a-5H"></a>　舌根镇尝于美味，</p>
  <p id="a5I">身根受于轻软触，<a id="a-5J"></a>　意根了法不知厌，</p>
  <p id="a5K">此等六根随事起，<a id="a-5L"></a>　各于自境生分别。</p>
  <p id="a5M">识如幻化非真实，<a id="a-5N"></a>　依止根处妄贪求，</p>
  <p id="a5O">如人奔走空聚中，<a id="a-5P"></a>　六识依根亦如是。</p>
  <p id="a5Q">心遍驰求随处转，<a id="a-5R"></a>　托根缘境了诸事，</p>
  <p id="a5S">常爱色声香味触，<a id="a-5T"></a>　于法寻思无暂停。</p>
  <p id="a5U">随缘遍行于六根，<a id="a-5V"></a>　如鸟飞空无障碍，</p>
  <p id="a5W">藉此诸根作依处，<a id="a-5X"></a>　方能了别于外境。</p>
  <p id="a5Y">此身无知无作者，<a id="a-5Z"></a>　体不坚固托缘成，</p>
  <p id="a5a">皆从虚妄分别生，<a id="a-5b"></a>　譬如机关由业转。</p>
  <p id="a5c">地水火风共成身，<a id="a-5d"></a>　随彼因缘招异果，</p>
  <p id="a5e">同在一处相违害，<a id="a-5f"></a>　如四毒蛇居一箧。</p>
  <p id="a5g">此四大蛇性各异，<a id="a-5h"></a>　虽居一处有升沉，</p>
  <p id="a5i">或上或下遍于身，<a id="a-5j"></a>　斯等终归于灭法。</p>
  <p id="a5k">于此四种毒蛇中，<a id="a-5l"></a>　地水二蛇多沉下，</p>
  <p id="a5m">风火二蛇性轻举，<a id="a-5n"></a>　由此乖违众病生。</p>
  <p id="a5o">心识依止于此身，<a id="a-5p"></a>　造作种种善恶业，</p>
  <p id="a5q">当往人天三恶趣，<a id="a-5r"></a>　随其业力受身形。</p>
  <p id="a5s">遭诸疾病身死后，<a id="a-5t"></a>　大小便利悉盈流，</p>
  <p id="a5u">脓烂虫蛆不可乐，<a id="a-5v"></a>　弃在尸林如朽木。</p>
  <p id="a5w">汝等当观法如是，<a id="a-5x"></a>　云何执有我众生？</p>
  <p id="a5y">一切诸法尽无常，<a id="a-5z"></a>　悉从无明缘力起。</p>
  <p id="a60">彼诸大种咸虚妄，<a id="a-61"></a>　本非实有体无生，</p>
  <p id="a62">故说大种性皆空，<a id="a-63"></a>　知此浮虚非实有。</p>
  <p id="a64">无明自性本是无，<a id="a-65"></a>　藉众缘力和合有，</p>
  <p id="a66">于一切时失正慧，<a id="a-67"></a>　故我说彼为无明。</p>
  <p id="a68">行识为缘有名色，<a id="a-69"></a>　六处及触受随生，</p>
  <p id="a6A">爱取有缘生老死，<a id="a-6B"></a>　忧悲苦恼恒随逐。</p>
  <p id="a6C">众苦恶业常缠迫，<a id="a-6D"></a>　生死轮回无息时，</p>
  <p id="a6E">本来非有体是空，<a id="a-6F"></a>　由不如理生分别。</p>
  <p id="a6G">我断一切诸烦恼，<a id="a-6H"></a>　常以正智现前行，</p>
  <p id="a6I">了五蕴宅悉皆空，<a id="a-6J"></a>　求证菩提真实处。</p>
  <p id="a6K">我开甘露大城门，<a id="a-6L"></a>　示现甘露微妙器，</p>
  <p id="a6M">既得甘露真实味，<a id="a-6N"></a>　常以甘露施群生。</p>
  <p id="a6O">我击最胜大法鼓，<a id="a-6P"></a>　我吹最胜大法螺，</p>
  <p id="a6Q">我然最胜大明灯，<a id="a-6R"></a>　我降最胜大法雨。</p>
  <p id="a6S">降伏烦恼诸怨结，<a id="a-6T"></a>　建立无上大法幢，</p>
  <p id="a6U">于生死海济群迷，<a id="a-6V"></a>　我当关闭三恶趣。</p>
  <p id="a6W">烦恼炽火烧众生，<a id="a-6X"></a>　无有救护无依止，</p>
  <p id="a6Y">清凉甘露充足彼，<a id="a-6Z"></a>　身心热恼并皆除。</p>
  <p id="a6a">由是我于无量劫，<a id="a-6b"></a>　恭敬供养诸如来，</p>
  <p id="a6c">坚持禁戒趣菩提，<a id="a-6d"></a>　求证法身安乐处。</p>
  <p id="a6e">施他眼耳及手足，<a id="a-6f"></a>　妻子僮仆心无吝，</p>
  <p id="a6g">财宝七珍庄严具，<a id="a-6h"></a>　随来求者咸供给。</p>
  <p id="a6i">忍等诸度皆遍修，<a id="a-6j"></a>　十地圆满成正觉，</p>
  <p id="a6k">故我得称一切智，<a id="a-6l"></a>　无有众生度量者。</p>
  <p id="a6m">假使三千大千界，<a id="a-6n"></a>　尽此土地生长物，</p>
  <p id="a6o">所有丛林诸树木，<a id="a-6p"></a>　稻麻竹苇及枝条，</p>
  <p id="a6q">此等诸物皆伐取，<a id="a-6r"></a>　并悉细末作微尘，</p>
  <p id="a6s">随处积集量难知，<a id="a-6t"></a>　乃至充满虚空界；</p>
  <p id="a6u">一切十方诸刹土，<a id="a-6v"></a>　所有三千大千界，</p>
  <p id="a6w">地土皆悉末为尘，<a id="a-6x"></a>　此微尘量不可数。</p>
  <p id="a6y">假使一切众生智，<a id="a-6z"></a>　以此智慧与一人，</p>
  <p id="a70">如是智者量无边，<a id="a-71"></a>　容可知彼微尘数。</p>
  <p id="a72">牟尼世尊一念智，<a id="a-73"></a>　令彼智人共度量，</p>
  <p id="a74">于多俱胝劫数中，<a id="a-75"></a>　不能算知其少分！<a id="a-76"></a>”</p>
  <p id="a77">时诸大众闻佛说此甚深空性，<a id="a-78"></a>有无量众生悉能了达四大五蕴体性俱空，<a id="a-79"></a>六根六境妄生系缚，<a id="a-7A"></a>愿舍轮回，<a id="a-7B"></a>正修出离，<a id="a-7C"></a>深心庆喜，<a id="a-7D"></a>如说奉持。</p>
  <p data-pb></p>
  <h2 id="a7E">依空满愿品第十</h2>
  <p id="a7F">尔时，<a id="a-7G"></a>如意宝光耀天女，<a id="a-7H"></a>于大众中闻说深法，<a id="a-7I"></a>欢喜踊跃，<a id="a-7J"></a>从座而起，<a id="a-7K"></a>偏袒右肩，<a id="a-7L"></a>右膝著地，<a id="a-7M"></a>合掌恭敬，<a id="a-7N"></a>白佛言：<a id="a-7O"></a>“世尊，<a id="a-7P"></a>唯愿为说于甚深理修行之法。<a id="a-7Q"></a>”而说颂言：</p>
  <p id="a7R">“我问照世界，<a id="a-7S"></a>　两足最胜尊，</p>
  <p id="a7T">菩萨正行法？<a id="a-7U"></a>　唯愿慈听许！<a id="a-7V"></a>”</p>
  <p id="a7W"></p>
  <p id="a7X">佛言：<a id="a-7Y"></a>“善女天，<a id="a-7Z"></a>　若有疑惑者，</p>
  <p id="a7a">随汝意所问，<a id="a-7b"></a>　吾当分别说！<a id="a-7c"></a>”</p>
  <p id="a7d">是时，<a id="a-7e"></a>天女请世尊曰：</p>
  <p id="a7f">“云何诸菩萨，<a id="a-7g"></a>　行菩提正行，</p>
  <p id="a7h">离生死涅槃，<a id="a-7i"></a>　饶益自他故？<a id="a-7j"></a>”</p>
  <p id="a7k">佛告善女天：<a id="a-7l"></a>“依于法界，<a id="a-7m"></a>行菩提法，<a id="a-7n"></a>修平等行。<a id="a-7o"></a>云何依于法界，<a id="a-7p"></a>行菩提法，<a id="a-7q"></a>修平等行？<a id="a-7r"></a>谓于五蕴能现法界，<a id="a-7s"></a>法界即是五蕴，<a id="a-7t"></a>五蕴不可说，<a id="a-7u"></a>非五蕴亦不可说。<a id="a-7v"></a>何以故？<a id="a-7w"></a>若法界是五蕴，<a id="a-7x"></a>即是断见；<a id="a-7y"></a>若离五蕴，<a id="a-7z"></a>即是常见。<a id="a-80"></a>离于二相，<a id="a-81"></a>不著二边，<a id="a-82"></a>不可见、<a id="a-83"></a>过所见，<a id="a-84"></a>无名无相，<a id="a-85"></a>是则名为说于法界。</p>
  <p id="a86">“善女天，<a id="a-87"></a>云何五蕴能现法界？<a id="a-88"></a>如是五蕴不从因缘生。<a id="a-89"></a>何以故？<a id="a-8A"></a>若从因缘生者，<a id="a-8B"></a>为已生故生，<a id="a-8C"></a>为未生故生？<a id="a-8D"></a>若已生生者，<a id="a-8E"></a>何用因缘？<a id="a-8F"></a>若未生生者，<a id="a-8G"></a>不可得生。<a id="a-8H"></a>何以故？<a id="a-8I"></a>未生诸法即是非有，<a id="a-8J"></a>无名无相，<a id="a-8K"></a>非校量譬喻之所能及，<a id="a-8L"></a>非是因缘之所生故。<a id="a-8M"></a>善女天，<a id="a-8N"></a>譬如鼓声，<a id="a-8O"></a>依木、<a id="a-8P"></a>依皮及桴手等故得出声。<a id="a-8Q"></a>如是鼓声过去亦空，<a id="a-8R"></a>未来亦空，<a id="a-8S"></a>现在亦空。<a id="a-8T"></a>何以故？<a id="a-8U"></a>是鼓音声不从木生，<a id="a-8V"></a>不从皮生及桴手生，<a id="a-8W"></a>不于三世生，<a id="a-8X"></a>是则不生。<a id="a-8Y"></a>若不可生则不可灭，<a id="a-8Z"></a>若不可灭无所从来，<a id="a-8a"></a>若无所从来亦无所去，<a id="a-8b"></a>若无所去则非常非断，<a id="a-8c"></a>若非常非断则不一不异。<a id="a-8d"></a>何以故？<a id="a-8e"></a>此若是一则不异法界，<a id="a-8f"></a>若如是者，<a id="a-8g"></a>凡夫之人应见真谛，<a id="a-8h"></a>得于无上安乐涅槃；<a id="a-8i"></a>既不如是，<a id="a-8j"></a>故知不一。<a id="a-8k"></a>若言异者，<a id="a-8l"></a>一切诸佛菩萨行相即是执著，<a id="a-8m"></a>未得解脱烦恼系缚，<a id="a-8n"></a>即不证阿耨多罗三藐三菩提。<a id="a-8o"></a>何以故？<a id="a-8p"></a>一切圣人于行非行，<a id="a-8q"></a>同真实性，<a id="a-8r"></a>是故不异。<a id="a-8s"></a>故知五蕴非有非无，<a id="a-8t"></a>不从因缘生，<a id="a-8u"></a>非无因缘生，<a id="a-8v"></a>是圣所知非余境故，<a id="a-8w"></a>亦非言说之所能及，<a id="a-8x"></a>无名无相，<a id="a-8y"></a>无因无缘，<a id="a-8z"></a>亦无譬喻，<a id="a-90"></a>始终寂静，<a id="a-91"></a>本来自空，<a id="a-92"></a>是故五蕴能现法界。</p>
  <p id="a93">“善女天，<a id="a-94"></a>若善男子、<a id="a-95"></a>善女人，<a id="a-96"></a>欲求阿耨多罗三藐三菩提，<a id="a-97"></a>异真异俗难可思量，<a id="a-98"></a>于凡圣境体非一异，<a id="a-99"></a>不舍于俗，<a id="a-9A"></a>不离于真，<a id="a-9B"></a>依于法界，<a id="a-9C"></a>行菩提行。<a id="a-9D"></a>”</p>
  <p id="a9E">尔时，<a id="a-9F"></a>世尊作是语已，<a id="a-9G"></a>时善女天踊跃欢喜，<a id="a-9H"></a>即从座起，<a id="a-9I"></a>偏袒右肩，<a id="a-9J"></a>右膝著地，<a id="a-9K"></a>合掌恭敬，<a id="a-9L"></a>一心顶礼而白佛言：<a id="a-9M"></a>“世尊，<a id="a-9N"></a>如上所说菩提正行，<a id="a-9O"></a>我今当学。<a id="a-9P"></a>”</p>
  <p id="a9Q">是时，<a id="a-9R"></a>索诃世界主大梵天王，<a id="a-9S"></a>于大众中，<a id="a-9T"></a>问如意宝光耀善女天曰：<a id="a-9U"></a>“此菩提行难可修行，<a id="a-9V"></a>汝今云何于菩提行而得自在？<a id="a-9W"></a>”</p>
  <p id="a9X">尔时，<a id="a-9Y"></a>善女天答梵王曰：<a id="a-9Z"></a>“大梵王，<a id="a-9a"></a>如佛所说实是甚深，<a id="a-9b"></a>一切异生不解其义，<a id="a-9c"></a>是圣境界微妙难知！<a id="a-9d"></a>若使我今依于此法得安乐住，<a id="a-9e"></a>是实语者，<a id="a-9f"></a>愿令一切五浊恶世无量无数无边众生，<a id="a-9g"></a>皆得金色三十二相，<a id="a-9h"></a>非男非女，<a id="a-9i"></a>坐宝莲华受无量乐，<a id="a-9j"></a>雨天妙华，<a id="a-9k"></a>诸天音乐不鼓自鸣，<a id="a-9l"></a>一切供养皆悉具足。<a id="a-9m"></a>”</p>
  <p id="a9n">时善女天说是语已，<a id="a-9o"></a>一切五浊恶世所有众生，<a id="a-9p"></a>皆悉金色，<a id="a-9q"></a>具大人相，<a id="a-9r"></a>非男非女，<a id="a-9s"></a>坐宝莲华受无量乐犹如他化自在天宫，<a id="a-9t"></a>无诸恶道，<a id="a-9u"></a>宝树行列，<a id="a-9v"></a>七宝莲华遍满世界。<a id="a-9w"></a>又雨七宝上妙天华，<a id="a-9x"></a>作天妓乐。<a id="a-9y"></a>如意宝光耀善女天，<a id="a-9z"></a>即转女身作梵天身。</p>
  <p id="aA0">时，<a id="a-A1"></a>大梵王问如意宝光耀菩萨言：<a id="a-A2"></a>“仁者，<a id="a-A3"></a>如何行菩提行？<a id="a-A4"></a>”</p>
  <p id="aA5">答言：<a id="a-A6"></a>“梵王，<a id="a-A7"></a>若水中月行菩提行，<a id="a-A8"></a>我亦行菩提行。<a id="a-A9"></a>若梦中行菩提行，<a id="a-AA"></a>我亦行菩提行。<a id="a-AB"></a>若阳焰行菩提行，<a id="a-AC"></a>我亦行菩提行。<a id="a-AD"></a>若谷响行菩提行，<a id="a-AE"></a>我亦行菩提行。<a id="a-AF"></a>”</p>
  <p id="aAG">时，<a id="a-AH"></a>大梵王闻此说已，<a id="a-AI"></a>白菩萨言：<a id="a-AJ"></a>“仁依何义而说此语？<a id="a-AK"></a>”</p>
  <p id="aAL">答言：<a id="a-AM"></a>“梵王，<a id="a-AN"></a>无有一法是实相者，<a id="a-AO"></a>但由因缘而得成故。<a id="a-AP"></a>”</p>
  <p id="aAQ">梵王言：<a id="a-AR"></a>“若如是者，<a id="a-AS"></a>诸凡夫人，<a id="a-AT"></a>皆悉应得阿耨多罗三藐三菩提。<a id="a-AU"></a>”</p>
  <p id="aAV">答言：<a id="a-AW"></a>“仁以何意而作是说？<a id="a-AX"></a>愚痴人异、<a id="a-AY"></a>智慧人异？<a id="a-AZ"></a>菩提异、<a id="a-Aa"></a>非菩提异？<a id="a-Ab"></a>解脱异、<a id="a-Ac"></a>非解脱异？<a id="a-Ad"></a>梵王，<a id="a-Ae"></a>如是诸法平等无异，<a id="a-Af"></a>于此法界、<a id="a-Ag"></a>真如不异，<a id="a-Ah"></a>无有中间而可执著，<a id="a-Ai"></a>无增无减。<a id="a-Aj"></a>梵王，<a id="a-Ak"></a>譬如幻师及幻弟子，<a id="a-Al"></a>善解幻术，<a id="a-Am"></a>于四衢道取诸沙土草木叶等，<a id="a-An"></a>聚在一处作诸幻术，<a id="a-Ao"></a>使人睹见象众、<a id="a-Ap"></a>马众、<a id="a-Aq"></a>车兵等众，<a id="a-Ar"></a>七宝之聚种种仓库。<a id="a-As"></a>若有众生愚痴无智，<a id="a-At"></a>不能思惟，<a id="a-Au"></a>不知幻本，<a id="a-Av"></a>若见若闻作是思惟：<a id="a-Aw"></a>‘我所见闻象马等众，<a id="a-Ax"></a>此是实有，<a id="a-Ay"></a>余皆虚妄。<a id="a-Az"></a>’于后更不审察思惟。<a id="a-B0"></a>有智之人则不如是，<a id="a-B1"></a>了于幻本，<a id="a-B2"></a>若见若闻作如是念：<a id="a-B3"></a>‘如我所见象马等众，<a id="a-B4"></a>非是真实，<a id="a-B5"></a>唯有幻事惑人眼目，<a id="a-B6"></a>妄谓象等及诸仓库，<a id="a-B7"></a>有名无实。<a id="a-B8"></a>如我见闻，<a id="a-B9"></a>不执为实。<a id="a-BA"></a>’后时思惟知其虚妄。<a id="a-BB"></a>是故智者了一切法皆无实体，<a id="a-BC"></a>但随世俗如见如闻表宣其事，<a id="a-BD"></a>思惟谛理则不如是，<a id="a-BE"></a>复由假说显实义故。</p>
  <p id="aBF">“梵王，<a id="a-BG"></a>愚痴异生，<a id="a-BH"></a>未得出世圣慧之眼，<a id="a-BI"></a>未知一切诸法真如不可说故。<a id="a-BJ"></a>是诸凡愚若见若闻行非行法，<a id="a-BK"></a>如是思惟，<a id="a-BL"></a>便生执著谓以为实，<a id="a-BM"></a>于第一义不能了知诸法真如是不可说。<a id="a-BN"></a>是诸圣人若见若闻行非行法，<a id="a-BO"></a>随其力能不生执著以为实有，<a id="a-BP"></a>了知一切无实行法，<a id="a-BQ"></a>无实非行法，<a id="a-BR"></a>但妄思量，<a id="a-BS"></a>行非行相唯有名字，<a id="a-BT"></a>无有实体。<a id="a-BU"></a>是诸圣人随世俗说，<a id="a-BV"></a>为欲令他知真实义。<a id="a-BW"></a>如是，<a id="a-BX"></a>梵王，<a id="a-BY"></a>是诸圣人以圣智见，<a id="a-BZ"></a>了法真如不可说故，<a id="a-Ba"></a>行非行法亦复如是，<a id="a-Bb"></a>令他证知故，<a id="a-Bc"></a>说种种世俗名言。<a id="a-Bd"></a>”</p>
  <p id="aBe">时，<a id="a-Bf"></a>大梵王问如意宝光耀菩萨言：<a id="a-Bg"></a>“有几众生，<a id="a-Bh"></a>能解如是甚深正法？<a id="a-Bi"></a>”</p>
  <p id="aBj">答言：<a id="a-Bk"></a>“梵王，<a id="a-Bl"></a>有众幻人心心数法，<a id="a-Bm"></a>能解如是甚深正法。<a id="a-Bn"></a>”</p>
  <p id="aBo">梵王曰：<a id="a-Bp"></a>“此幻化人，<a id="a-Bq"></a>体是非有，<a id="a-Br"></a>此之心数从何而生？<a id="a-Bs"></a>”</p>
  <p id="aBt">答曰：<a id="a-Bu"></a>“若知法界不有不无，<a id="a-Bv"></a>如是众生能解深义。<a id="a-Bw"></a>”</p>
  <p id="aBx">尔时，<a id="a-By"></a>梵王白佛言：<a id="a-Bz"></a>“世尊，<a id="a-C0"></a>是如意宝光耀菩萨不可思议，<a id="a-C1"></a>通达如是甚深之义。<a id="a-C2"></a>”</p>
  <p id="aC3">佛言：<a id="a-C4"></a>“如是，<a id="a-C5"></a>如是，<a id="a-C6"></a>梵王，<a id="a-C7"></a>如汝所言。<a id="a-C8"></a>此如意宝光耀，<a id="a-C9"></a>已教汝等发心修学无生忍法。<a id="a-CA"></a>”</p>
  <p id="aCB">是时，<a id="a-CC"></a>大梵天王与诸梵众，<a id="a-CD"></a>从座而起，<a id="a-CE"></a>偏袒右肩，<a id="a-CF"></a>合掌恭敬，<a id="a-CG"></a>顶礼如意宝光耀菩萨足，<a id="a-CH"></a>作如是言：<a id="a-CI"></a>“希有！<a id="a-CJ"></a>希有！<a id="a-CK"></a>我等今日幸遇大士，<a id="a-CL"></a>得闻正法。<a id="a-CM"></a>”</p>
  <p id="aCN">尔时，<a id="a-CO"></a>世尊告梵王言：<a id="a-CP"></a>“是如意宝光耀，<a id="a-CQ"></a>于未来世，<a id="a-CR"></a>当得作佛，<a id="a-CS"></a>号宝焰吉祥藏如来、<a id="a-CT"></a>应、<a id="a-CU"></a>正遍知、<a id="a-CV"></a>明行圆满、<a id="a-CW"></a>善逝、<a id="a-CX"></a>世间解、<a id="a-CY"></a>无上士、<a id="a-CZ"></a>调御丈夫、<a id="a-Ca"></a>天人师、<a id="a-Cb"></a>佛世尊。<a id="a-Cc"></a>”</p>
  <p id="aCd">说是品时，<a id="a-Ce"></a>有三千亿菩萨，<a id="a-Cf"></a>于阿耨多罗三藐三菩提得不退转。<a id="a-Cg"></a>八千亿天子，<a id="a-Ch"></a>无量无数国王臣民，<a id="a-Ci"></a>远尘离垢，<a id="a-Cj"></a>得法眼净。</p>
  <p id="aCk">尔时，<a id="a-Cl"></a>会中有五十亿苾刍行菩萨行，<a id="a-Cm"></a>欲退菩提心，<a id="a-Cn"></a>闻如意宝光耀菩萨说是法时，<a id="a-Co"></a>皆得坚固不可思议，<a id="a-Cp"></a>满足上愿，<a id="a-Cq"></a>更复发起菩提之心。<a id="a-Cr"></a>各自脱衣，<a id="a-Cs"></a>供养菩萨，<a id="a-Ct"></a>重发无上胜进之心，<a id="a-Cu"></a>作如是愿：<a id="a-Cv"></a>“愿令我等功德善根悉皆不退，<a id="a-Cw"></a>回向阿耨多罗三藐三菩提。<a id="a-Cx"></a>”</p>
  <p id="aCy">“梵王，<a id="a-Cz"></a>是诸苾刍依此功德，<a id="a-D0"></a>如说修行，<a id="a-D1"></a>过九十大劫，<a id="a-D2"></a>当得解悟出离生死。<a id="a-D3"></a>”尔时，<a id="a-D4"></a>世尊即为授记：<a id="a-D5"></a>“汝诸苾刍，<a id="a-D6"></a>过三十阿僧祇劫，<a id="a-D7"></a>当得作佛，<a id="a-D8"></a>劫名难胜光王，<a id="a-D9"></a>国名无垢光，<a id="a-DA"></a>同时皆得阿耨多罗三藐三菩提，<a id="a-DB"></a>皆同一号名愿庄严间饰王，<a id="a-DC"></a>十号具足。<a id="a-DD"></a>梵王，<a id="a-DE"></a>是《金光明》微妙经典，<a id="a-DF"></a>若正闻持有大威力。<a id="a-DG"></a>假使有人于百千大劫，<a id="a-DH"></a>行六波罗蜜无有方便；<a id="a-DI"></a>若有善男子、<a id="a-DJ"></a>善女人，<a id="a-DK"></a>书写如是《金光明经》，<a id="a-DL"></a>半月半月专心读诵，<a id="a-DM"></a>是功德聚于前功德百分不及一，<a id="a-DN"></a>乃至算数譬喻所不能及。</p>
  <p id="aDO">“梵王，<a id="a-DP"></a>是故我今令汝修学，<a id="a-DQ"></a>忆念受持，<a id="a-DR"></a>为他广说。<a id="a-DS"></a>何以故？<a id="a-DT"></a>我于往昔行菩萨道时，<a id="a-DU"></a>犹如勇士入于战阵不惜身命，<a id="a-DV"></a>流通如是微妙经王，<a id="a-DW"></a>受持读诵，<a id="a-DX"></a>为他解说。<a id="a-DY"></a>梵王，<a id="a-DZ"></a>譬如转轮圣王，<a id="a-Da"></a>若王在世，<a id="a-Db"></a>七宝不灭；<a id="a-Dc"></a>王若命终，<a id="a-Dd"></a>所有七宝自然灭尽。<a id="a-De"></a>梵王，<a id="a-Df"></a>是《金光明》微妙经王，<a id="a-Dg"></a>若现在世，<a id="a-Dh"></a>无上法宝悉皆不灭；<a id="a-Di"></a>若无是经，<a id="a-Dj"></a>随处隐没。<a id="a-Dk"></a>是故应当于此经王，<a id="a-Dl"></a>专心听闻，<a id="a-Dm"></a>受持读诵，<a id="a-Dn"></a>为他解说，<a id="a-Do"></a>劝令书写，<a id="a-Dp"></a>行精进波罗蜜，<a id="a-Dq"></a>不惜身命，<a id="a-Dr"></a>不惮疲劳，<a id="a-Ds"></a>功德中胜。<a id="a-Dt"></a>我诸弟子，<a id="a-Du"></a>应当如是精勤修学。<a id="a-Dv"></a>”</p>
  <p id="aDw">尔时，<a id="a-Dx"></a>大梵天王与无量梵众，<a id="a-Dy"></a>帝释、<a id="a-Dz"></a>四王及诸药叉，<a id="a-E0"></a>俱从座起，<a id="a-E1"></a>偏袒右肩，<a id="a-E2"></a>右膝著地，<a id="a-E3"></a>合掌恭敬而白佛言：<a id="a-E4"></a>“世尊，<a id="a-E5"></a>我等皆愿守护流通是《金光明》微妙经典！<a id="a-E6"></a>及说法师若有诸难，<a id="a-E7"></a>我当除遣令具众善，<a id="a-E8"></a>色力充足，<a id="a-E9"></a>辩才无碍，<a id="a-EA"></a>身意泰然，<a id="a-EB"></a>时会听者皆受安乐。<a id="a-EC"></a>所在国土，<a id="a-ED"></a>若有饥馑、<a id="a-EE"></a>怨贼、<a id="a-EF"></a>非人为恼害者，<a id="a-EG"></a>我等天众皆为拥护，<a id="a-EH"></a>使其人民安隐丰乐，<a id="a-EI"></a>无诸枉横，<a id="a-EJ"></a>皆是我等天众之力。<a id="a-EK"></a>若有供养是经典者，<a id="a-EL"></a>我等亦当恭敬供养如佛不异。<a id="a-EM"></a>”</p>
  <p id="aEN">尔时，<a id="a-EO"></a>佛告大梵天王及诸梵众，<a id="a-EP"></a>乃至四王、<a id="a-EQ"></a>诸药叉等：<a id="a-ER"></a>“善哉！<a id="a-ES"></a>善哉！<a id="a-ET"></a>汝等得闻甚深妙法，<a id="a-EU"></a>复能于此微妙经王，<a id="a-EV"></a>发心拥护，<a id="a-EW"></a>及持经者，<a id="a-EX"></a>当获无边殊胜之福，<a id="a-EY"></a>速成无上正等菩提。<a id="a-EZ"></a>”</p>
  <p id="aEa">时梵王等，<a id="a-Eb"></a>闻佛语已，<a id="a-Ec"></a>欢喜顶受。</p>
  <p data-pb></p>
  <h2 id="aEd">四天王观察人天品第十一</h2>
  <p id="aEe">尔时，<a id="a-Ef"></a>多闻天王、<a id="a-Eg"></a>持国天王、<a id="a-Eh"></a>增长天王、<a id="a-Ei"></a>广目天王，<a id="a-Ej"></a>俱从座起，<a id="a-Ek"></a>偏袒右肩，<a id="a-El"></a>右膝著地，<a id="a-Em"></a>合掌向佛，<a id="a-En"></a>礼佛足已白言：<a id="a-Eo"></a>“世尊，<a id="a-Ep"></a>是《金光明最胜王经》，<a id="a-Eq"></a>一切诸佛常念观察，<a id="a-Er"></a>一切菩萨之所恭敬，<a id="a-Es"></a>一切天龙常所供养，<a id="a-Et"></a>及诸天众常生欢喜，<a id="a-Eu"></a>一切护世称扬赞叹，<a id="a-Ev"></a>声闻、<a id="a-Ew"></a>独觉皆共受持，<a id="a-Ex"></a>悉能明照诸天宫殿，<a id="a-Ey"></a>能与一切众生殊胜安乐，<a id="a-Ez"></a>止息地狱、<a id="a-F0"></a>饿鬼、<a id="a-F1"></a>傍生诸趣苦恼，<a id="a-F2"></a>一切怖畏悉能除殄，<a id="a-F3"></a>所有怨敌寻即退散，<a id="a-F4"></a>饥馑恶时能令丰稔，<a id="a-F5"></a>疾疫病苦皆令蠲愈，<a id="a-F6"></a>一切灾变百千苦恼咸悉消灭。</p>
  <p id="aF7">“世尊，<a id="a-F8"></a>是《金光明最胜王经》，<a id="a-F9"></a>能为如是安隐利乐，<a id="a-FA"></a>饶益我等。<a id="a-FB"></a>惟愿世尊，<a id="a-FC"></a>于大众中广为宣说。<a id="a-FD"></a>我等四王并诸眷属，<a id="a-FE"></a>闻此甘露无上法味，<a id="a-FF"></a>气力充实，<a id="a-FG"></a>增益威光，<a id="a-FH"></a>精进勇猛，<a id="a-FI"></a>神通倍胜。<a id="a-FJ"></a>世尊，<a id="a-FK"></a>我等四王修行正法，<a id="a-FL"></a>常说正法，<a id="a-FM"></a>以法化世。<a id="a-FN"></a>我等令彼天、<a id="a-FO"></a>龙、<a id="a-FP"></a>药叉、<a id="a-FQ"></a>健闼婆、<a id="a-FR"></a>阿苏罗、<a id="a-FS"></a>揭路荼、<a id="a-FT"></a>俱槃荼、<a id="a-FU"></a>紧那罗、<a id="a-FV"></a>莫呼罗伽及诸人王，<a id="a-FW"></a>常以正法而化于世，<a id="a-FX"></a>遮去诸恶；<a id="a-FY"></a>所有鬼神吸人精气无慈悲者，<a id="a-FZ"></a>悉令远去。<a id="a-Fa"></a>世尊，<a id="a-Fb"></a>我等四王，<a id="a-Fc"></a>与二十八部药叉大将，<a id="a-Fd"></a>并与无量百千药叉，<a id="a-Fe"></a>以净天眼过于世人，<a id="a-Ff"></a>观察拥护此赡部洲。<a id="a-Fg"></a>世尊，<a id="a-Fh"></a>以此因缘，<a id="a-Fi"></a>我等诸王名护世者。</p>
  <p id="aFj">“又复于此洲中，<a id="a-Fk"></a>若有国王，<a id="a-Fl"></a>被他怨贼常来侵扰，<a id="a-Fm"></a>及多饥馑疾疫流行，<a id="a-Fn"></a>无量百千灾厄之事。<a id="a-Fo"></a>世尊，<a id="a-Fp"></a>我等四王，<a id="a-Fq"></a>于此《金光明最胜王经》，<a id="a-Fr"></a>恭敬供养。<a id="a-Fs"></a>若有苾刍法师受持读诵，<a id="a-Ft"></a>我等四王，<a id="a-Fu"></a>共往觉悟劝请其人。<a id="a-Fv"></a>时彼法师，<a id="a-Fw"></a>由我神通觉悟力故，<a id="a-Fx"></a>往彼国界，<a id="a-Fy"></a>广宣流布是《金光明》微妙经典。<a id="a-Fz"></a>由经力故，<a id="a-G0"></a>令彼无量百千衰恼灾厄之事悉皆除遣。<a id="a-G1"></a>世尊，<a id="a-G2"></a>若诸人王，<a id="a-G3"></a>于其国内，<a id="a-G4"></a>有持是经苾刍法师至彼国时，<a id="a-G5"></a>当知此经亦至其国。<a id="a-G6"></a>世尊，<a id="a-G7"></a>时彼国王应往法师处，<a id="a-G8"></a>听其所说，<a id="a-G9"></a>闻已欢喜，<a id="a-GA"></a>于彼法师恭敬供养，<a id="a-GB"></a>深心拥护令无忧恼，<a id="a-GC"></a>演说此经利益一切。<a id="a-GD"></a>世尊，<a id="a-GE"></a>以是经故，<a id="a-GF"></a>我等四王，<a id="a-GG"></a>皆共一心护是人王及国人民，<a id="a-GH"></a>令离灾患常得安隐。<a id="a-GI"></a>世尊，<a id="a-GJ"></a>若有苾刍、<a id="a-GK"></a>苾刍尼、<a id="a-GL"></a>邬波索迦、<a id="a-GM"></a>邬波斯迦持是经者，<a id="a-GN"></a>时彼人王随其所须，<a id="a-GO"></a>供给供养令无乏少。<a id="a-GP"></a>我等四王令彼国主及以国人，<a id="a-GQ"></a>悉皆安隐远离灾患。<a id="a-GR"></a>世尊，<a id="a-GS"></a>若有受持读诵是经典者，<a id="a-GT"></a>人王于此供养恭敬尊重赞叹。<a id="a-GU"></a>我等当令彼王于诸王中，<a id="a-GV"></a>恭敬尊重最为第一，<a id="a-GW"></a>诸余国王共所称叹。<a id="a-GX"></a>”</p>
  <p id="aGY">大众闻已，<a id="a-GZ"></a>欢喜受持。</p>
 </body>
</html>