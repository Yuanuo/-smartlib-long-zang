<!DOCTYPE html>
<html>
<head>
  <meta charset="utf-8"/>
  <meta name="author" content="义净/唐"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>金光明最胜王经卷第五</title>
</head>
<body>
  <h1 class="head">金光明最胜王经卷第五</h1>
  <h2>莲华喻赞品第七</h2>
  <p>尔时，佛告菩提树神：“善女天，汝今应知，妙幢夜梦，见妙金鼓出大音声，赞佛功德并忏悔法。此之因缘，我为汝等广说其事，应当谛听，善思念之！过去有王，名金龙主，常以莲华喻赞，称叹十方三世诸佛。”即为大众说其赞曰：</p>
  <p>“‘过去未来现在佛，　安住十方世界中，</p>
  <p>我今至诚稽首礼，　一心赞叹诸最胜。</p>
  <p>无上清净牟尼尊，　身光照耀如金色，</p>
  <p>一切声中最为上，　如大梵响震雷音，</p>
  <p>发彩喻若黑蜂王，　宛转旋文绀青色，</p>
  <p>齿白齐密如珂雪，　平正显现有光明，</p>
  <p>目净无垢妙端严，　犹如广大青莲叶，</p>
  <p>舌相广长极柔软，　譬如红莲出水中，</p>
  <p>眉间常有白毫光，　右旋宛转颇梨色，</p>
  <p>眉细纤长类初月，　其色晃耀比蜂王，</p>
  <p>鼻高修直如金鋋，　净妙光润相无亏，</p>
  <p>一切世间殊妙香，　闻时悉知其所在。</p>
  <p>世尊最胜身金色，　一一毛端相不殊，</p>
  <p>绀青柔软右旋文，　微妙光彩难为喻，</p>
  <p>初诞身有妙光明，　普照一切十方界，</p>
  <p>能灭三有众生苦，　令彼悉蒙安隐乐。</p>
  <p>地狱傍生鬼道中，　阿苏罗天及人趣，</p>
  <p>令彼除灭于众苦，　常受自然安隐乐。</p>
  <p>身色光明常普照，　譬如镕金妙无比，</p>
  <p>面貌圆明如满月，　唇色赤好喻频婆。</p>
  <p>行步威仪类师子，　身光朗耀同初日，</p>
  <p>臂肘纤长立过膝，　状等垂下娑罗枝。</p>
  <p>圆光一寻照无边，　赫奕犹如百千日，</p>
  <p>悉能遍至诸佛刹，　随缘所在觉群迷。</p>
  <p>净光明网无伦比，　流耀遍满百千界，</p>
  <p>普照十方无障碍，　一切冥闇悉皆除。</p>
  <p>善逝慈光能与乐，　妙色映彻等金山，</p>
  <p>流光悉至百千土，　众生遇者皆出离。</p>
  <p>佛身成就无量福，　一切功德共庄严，</p>
  <p>超过三界独称尊，　世间殊胜无与等。</p>
  <p>所有过去一切佛，　数同大地诸微尘，</p>
  <p>未来现在十方尊，　亦如大地微尘众。</p>
  <p>我以至诚身语意，　稽首归依三世佛，</p>
  <p>赞叹无边功德海，　种种香华皆供养。</p>
  <p>设我口中有千舌，　经无量劫赞如来，</p>
  <p>世尊功德不思议，　最胜甚深难可说！</p>
  <p>假令我舌有百千，　赞叹一佛一功德，</p>
  <p>于中少分尚难知，　况诸佛德无边际！</p>
  <p>假使大地及诸天，　乃至有顶为海水，</p>
  <p>可以毛端滴知数，　佛一功德甚难量！</p>
  <p>我以至诚身语意，　礼赞诸佛德无边，</p>
  <p>所有胜福果难思，　回施众生速成佛。’</p>
  <p></p>
  <p>“彼王赞叹如来已，　倍复深心发弘愿：</p>
  <p></p>
  <p>‘愿我当于未来世，　生在无量无数劫，</p>
  <p>梦中常见大金鼓，　得闻显说忏悔音，</p>
  <p>赞佛功德喻莲华，　愿证无生成正觉。</p>
  <p>诸佛出世时一现，　于百千劫甚难逢，</p>
  <p>夜梦常闻妙鼓音，　昼则随应而忏悔。</p>
  <p>我当圆满修六度，　拔济众生出苦海，</p>
  <p>然后得成无上觉，　佛土清净不思议。</p>
  <p>以妙金鼓奉如来，　并赞诸佛实功德，</p>
  <p>因斯当见释迦佛，　记我当绍人中尊。</p>
  <p>金龙金光是我子，　过去曾为善知识，</p>
  <p>世世愿生于我家，　共授无上菩提记。</p>
  <p>若有众生无救护，　长夜轮回受众苦，</p>
  <p>我于来世作归依，　令彼常得安隐乐。</p>
  <p>三有众苦愿除灭，　悉得随心安乐处，</p>
  <p>于未来世修菩提，　皆如过去成佛者。</p>
  <p>愿此金光忏悔福，　永竭苦海罪消除，</p>
  <p>业障烦恼悉皆亡，　令我速招清净果，</p>
  <p>福智大海量无边，　清净离垢深无底。</p>
  <p>愿我获斯功德海，　速成无上大菩提，</p>
  <p>以此金光忏悔力，　当获福德净光明，</p>
  <p>既得清净妙光明，　常以智光照一切。</p>
  <p>愿我身光等诸佛，　福德智慧亦复然，</p>
  <p>一切世界独称尊，　威力自在无伦匹。</p>
  <p>有漏苦海愿超越，　无为乐海愿常游，</p>
  <p>现在福海愿恒盈，　当来智海愿圆满。</p>
  <p>愿我刹土超三界，　殊胜功德量无边，</p>
  <p>诸有缘者悉同生，　皆得速成清净智。’</p>
  <p></p>
  <p>“妙幢汝当知，　国王金龙主，</p>
  <p>曾发如是愿，　彼即是汝身。</p>
  <p>往时有二子，　金龙及金光，</p>
  <p>即银相银光，　当授我所记。</p>
  <p>大众闻是说，　皆发菩提心，</p>
  <p>愿现在未来，　常依此忏悔。”</p>
  <h2>金胜陀罗尼品第八</h2>
  <p>尔时，世尊复于众中，告善住菩萨摩诃萨：“善男子，有陀罗尼名曰金胜，若有善男子、善女人，欲求亲见过去、未来、现在诸佛恭敬供养者，应当受持此陀罗尼。何以故？此陀罗尼乃是过现未来诸佛之母。是故当知持此陀罗尼者，具大福德，已于过去无量佛所植诸善本，今得受持，于戒清净不毁不缺无有障碍，决定能入甚深法门。”</p>
  <p>世尊即为说持咒法，先称诸佛及菩萨名，至心礼敬，然后诵咒：</p>
  <p>“南谟十方一切诸佛，南谟诸大菩萨摩诃萨，南谟声闻、缘觉一切贤圣。</p>
  <p>“南谟释迦牟尼佛，南谟东方不动佛，南谟南方宝幢佛，南谟西方阿弥陀佛，南谟北方天鼓音王佛，南谟上方广众德佛，南谟下方明德佛，南谟宝藏佛，南谟普光佛，南谟普明佛，南谟香积王佛，南谟莲华胜佛，南谟平等见佛，南谟宝髻佛，南谟宝上佛，南谟宝光佛，南谟无垢光明佛，南谟辩才庄严思惟佛，南谟净月光称相王佛，南谟华严光佛，南谟光明王佛，南谟善光无垢称王佛，南谟观察无畏自在王佛，南谟无畏名称佛，南谟最胜王佛，南谟观自在菩萨摩诃萨，南谟地藏菩萨摩诃萨，南谟虚空藏菩萨摩诃萨，南谟妙吉祥菩萨摩诃萨，南谟金刚手菩萨摩诃萨，南谟普贤菩萨摩诃萨，南谟无尽意菩萨摩诃萨，南谟大势至菩萨摩诃萨，南谟慈氏菩萨摩诃萨，南谟善慧菩萨摩诃萨。</p>
  <p>“陀罗尼曰：</p>
  <p>“南谟曷喇怛娜怛喇夜也　怛侄他　君睇　君睇　矩折囇矩折囇　壹窒哩蜜窒哩　莎诃。”</p>
  <p>佛告善住菩萨：“此陀罗尼，是三世佛母。若有善男子、善女人持此咒者，能生无量无边福德之聚，即是供养恭敬尊重赞叹无数诸佛。如是诸佛，皆与此人授阿耨多罗三藐三菩提记。善住，若有人能持此咒者，随其所欲，衣食财宝、多闻聪慧、无病长寿，获福甚多，随所愿求无不遂意。善住，持是咒者，乃至未证无上菩提，常与金城山菩萨、慈氏菩萨、大海菩萨、观自在菩萨、妙吉祥菩萨、大冰伽罗菩萨等而共居止，为诸菩萨之所摄护。</p>
  <p>“善住当知，持此咒时，作如是法，先应诵持满一万八遍，为前方便。次于闇室，庄严道场。黑月一日，清净洗浴，著鲜洁衣，烧香散华，种种供养并诸饮食；入道场中，先当称礼如前所说诸佛菩萨；至心殷重，悔先罪已，右膝著地，可诵前咒满一千八遍，端坐思惟，念其所愿。日未出时，于道场中，食净黑食，日唯一食，至十五日方出道场，能令此人福德威力不可思议，随所愿求无不圆满。若不遂意，重入道场；既称心已，常持莫忘。”</p>
  <h2>重显空性品第九</h2>
  <p>尔时，世尊说此咒已，为欲利益菩萨摩诃萨、人天大众，令得悟解甚深真实第一义故，重明空性而说颂曰：</p>
  <p>“我已于余甚深经，　广说真空微妙法，</p>
  <p>今复于此经王内，　略说空法不思议。</p>
  <p>于诸广大甚深法，　有情无智不能解，</p>
  <p>故我于斯重敷演，　令于空法得开悟。</p>
  <p>大悲哀愍有情故，　以善方便胜因缘，</p>
  <p>我今于此大众中，　演说令彼明空义。</p>
  <p>当知此身如空聚，　六贼依止不相知，</p>
  <p>六尘诸贼别依根，　各不相知亦如是。</p>
  <p>眼根常观于色处，　耳根听声不断绝，</p>
  <p>鼻根恒嗅于香境，　舌根镇尝于美味，</p>
  <p>身根受于轻软触，　意根了法不知厌，</p>
  <p>此等六根随事起，　各于自境生分别。</p>
  <p>识如幻化非真实，　依止根处妄贪求，</p>
  <p>如人奔走空聚中，　六识依根亦如是。</p>
  <p>心遍驰求随处转，　托根缘境了诸事，</p>
  <p>常爱色声香味触，　于法寻思无暂停。</p>
  <p>随缘遍行于六根，　如鸟飞空无障碍，</p>
  <p>藉此诸根作依处，　方能了别于外境。</p>
  <p>此身无知无作者，　体不坚固托缘成，</p>
  <p>皆从虚妄分别生，　譬如机关由业转。</p>
  <p>地水火风共成身，　随彼因缘招异果，</p>
  <p>同在一处相违害，　如四毒蛇居一箧。</p>
  <p>此四大蛇性各异，　虽居一处有升沉，</p>
  <p>或上或下遍于身，　斯等终归于灭法。</p>
  <p>于此四种毒蛇中，　地水二蛇多沉下，</p>
  <p>风火二蛇性轻举，　由此乖违众病生。</p>
  <p>心识依止于此身，　造作种种善恶业，</p>
  <p>当往人天三恶趣，　随其业力受身形。</p>
  <p>遭诸疾病身死后，　大小便利悉盈流，</p>
  <p>脓烂虫蛆不可乐，　弃在尸林如朽木。</p>
  <p>汝等当观法如是，　云何执有我众生？</p>
  <p>一切诸法尽无常，　悉从无明缘力起。</p>
  <p>彼诸大种咸虚妄，　本非实有体无生，</p>
  <p>故说大种性皆空，　知此浮虚非实有。</p>
  <p>无明自性本是无，　藉众缘力和合有，</p>
  <p>于一切时失正慧，　故我说彼为无明。</p>
  <p>行识为缘有名色，　六处及触受随生，</p>
  <p>爱取有缘生老死，　忧悲苦恼恒随逐。</p>
  <p>众苦恶业常缠迫，　生死轮回无息时，</p>
  <p>本来非有体是空，　由不如理生分别。</p>
  <p>我断一切诸烦恼，　常以正智现前行，</p>
  <p>了五蕴宅悉皆空，　求证菩提真实处。</p>
  <p>我开甘露大城门，　示现甘露微妙器，</p>
  <p>既得甘露真实味，　常以甘露施群生。</p>
  <p>我击最胜大法鼓，　我吹最胜大法螺，</p>
  <p>我然最胜大明灯，　我降最胜大法雨。</p>
  <p>降伏烦恼诸怨结，　建立无上大法幢，</p>
  <p>于生死海济群迷，　我当关闭三恶趣。</p>
  <p>烦恼炽火烧众生，　无有救护无依止，</p>
  <p>清凉甘露充足彼，　身心热恼并皆除。</p>
  <p>由是我于无量劫，　恭敬供养诸如来，</p>
  <p>坚持禁戒趣菩提，　求证法身安乐处。</p>
  <p>施他眼耳及手足，　妻子僮仆心无吝，</p>
  <p>财宝七珍庄严具，　随来求者咸供给。</p>
  <p>忍等诸度皆遍修，　十地圆满成正觉，</p>
  <p>故我得称一切智，　无有众生度量者。</p>
  <p>假使三千大千界，　尽此土地生长物，</p>
  <p>所有丛林诸树木，　稻麻竹苇及枝条，</p>
  <p>此等诸物皆伐取，　并悉细末作微尘，</p>
  <p>随处积集量难知，　乃至充满虚空界；</p>
  <p>一切十方诸刹土，　所有三千大千界，</p>
  <p>地土皆悉末为尘，　此微尘量不可数。</p>
  <p>假使一切众生智，　以此智慧与一人，</p>
  <p>如是智者量无边，　容可知彼微尘数。</p>
  <p>牟尼世尊一念智，　令彼智人共度量，</p>
  <p>于多俱胝劫数中，　不能算知其少分！”</p>
  <p>时诸大众闻佛说此甚深空性，有无量众生悉能了达四大五蕴体性俱空，六根六境妄生系缚，愿舍轮回，正修出离，深心庆喜，如说奉持。</p>
  <h2>依空满愿品第十</h2>
  <p>尔时，如意宝光耀天女，于大众中闻说深法，欢喜踊跃，从座而起，偏袒右肩，右膝著地，合掌恭敬而白佛言：“世尊，唯愿为说于甚深理修行之法。”而说颂言：</p>
  <p>“我问照世界，　两足最胜尊，</p>
  <p>菩萨正行法？　唯愿慈听许！”</p>
  <p></p>
  <p>佛言：“善女天，　若有疑惑者，</p>
  <p>随汝意所问，　吾当分别说！”</p>
  <p>是时，天女请世尊曰：</p>
  <p>“云何诸菩萨，　行菩提正行，</p>
  <p>离生死涅槃，　饶益自他故？”</p>
  <p>佛告善女天：“依于法界，行菩提法，修平等行。云何依于法界，行菩提法，修平等行？谓于五蕴能现法界，法界即是五蕴，五蕴不可说，非五蕴亦不可说。何以故？若法界是五蕴，即是断见；若离五蕴，即是常见。离于二相，不著二边，不可见、过所见，无名无相，是则名为说于法界。</p>
  <p>“善女天，云何五蕴能现法界？如是五蕴不从因缘生。何以故？若从因缘生者，为已生故生，为未生故生？若已生生者，何用因缘？若未生生者，不可得生。何以故？未生诸法即是非有，无名无相，非校量譬喻之所能及，非是因缘之所生故。善女天，譬如鼓声，依木、依皮及桴手等故得出声。如是鼓声过去亦空，未来亦空，现在亦空。何以故？是鼓音声不从木生，不从皮生及桴手生，不于三世生，是则不生。若不可生则不可灭，若不可灭无所从来，若无所从来亦无所去，若无所去则非常非断，若非常非断则不一不异。何以故？此若是一则不异法界，若如是者，凡夫之人应见真谛，得于无上安乐涅槃；既不如是，故知不一。若言异者，一切诸佛菩萨行相即是执著，未得解脱烦恼系缚，即不证于阿耨多罗三藐三菩提。何以故？一切圣人于行非行，同真实性，是故不异。故知五蕴非有非无，不从因缘生，非无因缘生，是圣所知非余境故，亦非言说之所能及，无名无相，无因无缘，亦无譬喻，始终寂静，本来自空，是故五蕴能现法界。</p>
  <p>“善女天，若善男子、善女人，欲求阿耨多罗三藐三菩提，异真异俗难可思量，于凡圣境体非一异，不舍于俗，不离于真，依于法界，行菩提行。”</p>
  <p>尔时，世尊作是语已，时善女天踊跃欢喜，即从座起，偏袒右肩，右膝著地，合掌恭敬，一心顶礼而白佛言：“世尊，如上所说菩提正行，我今当学。”</p>
  <p>是时，索诃世界主大梵天王，于大众中，问如意宝光耀善女天曰：“此菩提行难可修行，汝今云何于菩提行而得自在？”</p>
  <p>尔时，善女天答梵王曰：“大梵王，如佛所说实是甚深，一切异生不解其义，是圣境界微妙难知！若使我今依于此法得安乐住，是实语者，愿令一切五浊恶世无量无数无边众生，皆得金色三十二相，非男非女，坐宝莲华受无量乐，雨天妙华，诸天音乐不鼓自鸣，一切供养皆悉具足。”</p>
  <p>时善女天说是语已，一切五浊恶世所有众生，皆悉金色，具大人相，非男非女，坐宝莲华受无量乐犹如他化自在天宫，无诸恶道，宝树行列，七宝莲华遍满世界。又雨七宝上妙天华，作天伎乐。如意宝光耀善女天，即转女身作梵天身。</p>
  <p>时，大梵王问如意宝光耀菩萨言：“仁者，如何行菩提行？”</p>
  <p>答言：“梵王，若水中月行菩提行，我亦行菩提行。若梦中行菩提行，我亦行菩提行。若阳焰行菩提行，我亦行菩提行。若谷响行菩提行，我亦行菩提行。”</p>
  <p>时，大梵王闻此说已，白菩萨言：“仁依何义而说此语？”</p>
  <p>答言：“梵王，无有一法是实相者，但由因缘而得成故。”</p>
  <p>梵王言：“若如是者，诸凡夫人，皆悉应得阿耨多罗三藐三菩提。”</p>
  <p>答言：“仁以何意而作是说？愚痴人异、智慧人异？菩提异、非菩提异？解脱异、非解脱异？梵王，如是诸法平等无异。于此法界、真如，不一不异，无有中间而可执著，无增无减。梵王，譬如幻师及幻弟子，善解幻术，于四衢道取诸沙土草木叶等，聚在一处作诸幻术，使人睹见象众、马众、车兵等众，七宝之聚种种仓库。若有众生愚痴无智，不能思惟，不知幻本，若见若闻作是思惟：‘我所见闻象马等众，此是实有，余皆虚妄。’于后更不审察思惟。有智之人则不如是，了于幻本，若见若闻作如是念：‘如我所见象马等众，非是真实，唯有幻事惑人眼目，妄谓象等及诸仓库，有名无实。如我见闻，不执为实。’后时思惟知其虚妄。是故智者了一切法皆无实体，但随世俗如见如闻表宣其事，思惟谛理则不如是，复由假说显实义故。</p>
  <p>“梵王，愚痴异生，未得出世圣慧之眼，未知一切诸法真如不可说故。是诸凡愚若见若闻行非行法，如是思惟，便生执著谓以为实，于第一义不能了知诸法真如是不可说。是诸圣人若见若闻行非行法，随其力能不生执著以为实有，了知一切无实行法，无实非行法，但妄思量，行非行相唯有名字，无有实体。是诸圣人随世俗说，为欲令他知真实义。如是，梵王，是诸圣人以圣智见，了法真如不可说故，行非行法亦复如是，令他证知故，说种种世俗名言。”</p>
  <p>时，大梵王问如意宝光耀菩萨言：“有几众生，能解如是甚深正法？”</p>
  <p>答言：“梵王，有众幻人心心数法，能解如是甚深正法。”</p>
  <p>梵王曰：“此幻化人，体是非有，此之心数从何而生？”</p>
  <p>答曰：“若知法界不有不无，如是众生能解深义。”</p>
  <p>尔时，梵王白佛言：“世尊，是如意宝光耀菩萨不可思议，通达如是甚深之义。”</p>
  <p>佛言：“如是，如是，梵王，如汝所言。此如意宝光耀，已教汝等发心修学无生忍法。”</p>
  <p>是时，大梵天王与诸梵众，从座而起，偏袒右肩，合掌恭敬，顶礼如意宝光耀菩萨足，作如是言：“希有！希有！我等今日幸遇大士，得闻正法。”</p>
  <p>尔时，世尊告梵王言：“是如意宝光耀，于未来世，当得作佛，号宝焰吉祥藏如来、应、正遍知、明行圆满、善逝、世间解、无上士、调御丈夫、天人师、佛世尊。”</p>
  <p>说是品时，有三千亿菩萨，于阿耨多罗三藐三菩提得不退转。八千亿天子，无量无数国王臣民，远尘离垢，得法眼净。</p>
  <p>尔时，会中有五十亿苾刍行菩萨行，欲退菩提心，闻如意宝光耀菩萨说是法时，皆得坚固不可思议，满足上愿，更复发起菩提之心。各自脱衣，供养菩萨，重发无上胜进之心，作如是愿：“愿令我等功德善根悉皆不退，回向阿耨多罗三藐三菩提。”</p>
  <p>“梵王，是诸苾刍依此功德，如说修行，过九十大劫，当得解悟出离生死。”尔时，世尊即为授记：“汝诸苾刍，过三十阿僧祇劫，当得作佛，劫名难胜光王，国名无垢光，同时皆得阿耨多罗三藐三菩提，皆同一号名愿庄严间饰王，十号具足。梵王，是《金光明》微妙经典，若正闻持有大威力。假使有人于百千大劫，行六波罗蜜无有方便；若有善男子、善女人，书写如是《金光明经》，半月半月专心读诵，是功德聚于前功德百分不及一，乃至算数譬喻所不能及。</p>
  <p>“梵王，是故我今令汝修学，忆念受持，为他广说。何以故？我于往昔行菩萨道时，犹如勇士入于战阵不惜身命，流通如是微妙经王，受持读诵，为他解说。梵王，譬如转轮圣王，若王在世，七宝不灭；王若命终，所有七宝自然灭尽。梵王，是《金光明》微妙经王，若现在世，无上法宝悉皆不灭；若无是经，随处隐没。是故应当于此经王，专心听闻，受持读诵，为他解说，劝令书写，行精进波罗蜜，不惜身命，不惮疲劳，功德中胜。我诸弟子，应当如是精勤修学。”</p>
  <p>尔时，大梵天王与无量梵众，帝释、四王及诸药叉，俱从座起，偏袒右肩，右膝著地，合掌恭敬而白佛言：“世尊，我等皆愿守护流通是《金光明》微妙经典！及说法师若有诸难，我当除遣令具众善，色力充足，辩才无碍，身意泰然，时会听者皆受安乐。所在国土，若有饥馑、怨贼、非人为恼害者，我等天众皆为拥护，使其人民安隐丰乐，无诸枉横，皆是我等天众之力。若有供养是经典者，我等亦当恭敬供养如佛不异。”</p>
  <p>尔时，佛告大梵天王及诸梵众，乃至四王、诸药叉等：“善哉！善哉！汝等得闻甚深妙法，复能于此微妙经王，发心拥护，及持经者，当获无边殊胜之福，速成无上正等菩提。”</p>
  <p>时梵王等，闻佛语已，欢喜顶受。</p>
  <h2>四天王观察人天品第十一</h2>
  <p>尔时，多闻天王、持国天王、增长天王、广目天王，俱从座起，偏袒右肩，右膝著地，合掌向佛，礼佛足已白言：“世尊，是《金光明最胜王经》，一切诸佛常念观察，一切菩萨之所恭敬，一切天龙常所供养，及诸天众常生欢喜，一切护世称扬赞叹，声闻、独觉皆共受持，悉能明照诸天宫殿，能与一切众生殊胜安乐，止息地狱、饿鬼、傍生诸趣苦恼，一切怖畏悉能除殄，所有怨敌寻即退散，饥馑恶时能令丰稔，疾疫病苦皆令蠲愈，一切灾变百千苦恼咸悉消灭。</p>
  <p>“世尊，是《金光明最胜王经》，能为如是安隐利乐，饶益我等。唯愿世尊，于大众中广为宣说。我等四王并诸眷属，闻此甘露无上法味，气力充实，增益威光，精进勇猛，神通倍胜。世尊，我等四王修行正法，常说正法，以法化世。我等令彼天、龙、药叉、健闼婆、阿苏罗、揭路荼、俱盘荼、紧那罗、莫呼罗伽及诸人王，常以正法而化于世，遮去诸恶；所有鬼神吸人精气无慈悲者，悉令远去。世尊，我等四王，与二十八部药叉大将，并与无量百千药叉，以净天眼过于世人，观察拥护此赡部洲。世尊，以此因缘，我等诸王名护世者。</p>
  <p>“又复于此洲中，若有国王，被他怨贼常来侵扰，及多饥馑疾疫流行，无量百千灾厄之事。世尊，我等四王，于此《金光明最胜王经》，恭敬供养。若有苾刍法师受持读诵，我等四王，共往觉悟劝请其人。时彼法师，由我神通觉悟力故，往彼国界，广宣流布是《金光明》微妙经典。由经力故，令彼无量百千衰恼灾厄之事悉皆除遣。世尊，若诸人王，于其国内，有持是经苾刍法师，至彼国时，当知此经亦至其国。世尊，时彼国王应往法师处，听其所说，闻已欢喜，于彼法师恭敬供养，深心拥护令无忧恼，演说此经利益一切。世尊，以是经故，我等四王，皆共一心护是人王及国人民，令离灾患常得安隐。世尊，若有苾刍、苾刍尼、邬波索迦、邬波斯迦持是经者，时彼人王随其所须，供给供养令无乏少。我等四王令彼国主及以国人，悉皆安隐远离灾患。世尊，若有受持读诵是经典者，人王于此供养恭敬尊重赞叹。我等当令彼王于诸王中，恭敬尊重最为第一，诸余国王共所称叹。”</p>
  <p>大众闻已，欢喜受持。</p>
</body></html>