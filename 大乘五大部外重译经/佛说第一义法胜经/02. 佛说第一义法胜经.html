<!doctype html>
<html id="z3IBTopQ0" data-ver="1003">
 <head>
  <meta charset="utf-8">
  <meta author="般若流支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">佛说第一义法胜经</h1>
  <p id="a2">如是我闻：<a id="a-3"></a>一时，<a id="a-4"></a>婆伽婆住伽耶城，<a id="a-5"></a>成道未久，<a id="a-6"></a>与胜中胜诸比丘俱，<a id="a-7"></a>九十九亿诸菩萨众。<a id="a-8"></a>复有二十八亿诸天，<a id="a-9"></a>八万六千比丘、<a id="a-A"></a>比丘尼、<a id="a-B"></a>优婆塞、<a id="a-C"></a>优婆夷，<a id="a-D"></a>六万力士。<a id="a-E"></a>有十二亿尼乾陀众，<a id="a-F"></a>八万四千五通仙人，<a id="a-G"></a>五热炙身，<a id="a-H"></a>羸瘦肉尽，<a id="a-I"></a>唯有皮骨，<a id="a-J"></a>腹皮著脊，<a id="a-K"></a>头发成毡，<a id="a-L"></a>伛身曲体，<a id="a-M"></a>著鹿皮衣、<a id="a-N"></a>若树皮衣，<a id="a-O"></a>手执澡罐，<a id="a-P"></a>俱至佛所为欲诤斗。</p>
  <p id="aQ">尔时，<a id="a-R"></a>世尊光明胜出端严殊特超过诸仙，<a id="a-S"></a>如黑山中须弥山王，<a id="a-T"></a>如羊群中六牙象王，<a id="a-U"></a>如萤火虫显于日月，<a id="a-V"></a>如芳华中曼陀罗华，<a id="a-W"></a>如鸟群中迦楼罗王两重端严，<a id="a-X"></a>佛于诸仙亦复如是。</p>
  <p id="aY">尔时，<a id="a-Z"></a>世尊入舍宝三昧，<a id="a-a"></a>示现无量无数神通，<a id="a-b"></a>左右皆放无量光明，<a id="a-c"></a>出无量亿如来之身，<a id="a-d"></a>出无量亿菩萨之身，<a id="a-e"></a>出无量亿帝释天王、<a id="a-f"></a>大梵天王世界尊主，<a id="a-g"></a>复出无量百千罗汉，<a id="a-h"></a>复出无量多千比丘、<a id="a-i"></a>诸比丘尼、<a id="a-j"></a>诸优婆塞、<a id="a-k"></a>诸优婆夷，<a id="a-l"></a>复出无量转轮圣王、<a id="a-m"></a>力转轮王、<a id="a-n"></a>小转轮王、<a id="a-o"></a>汉不邻那，<a id="a-p"></a>及陀毗罗、<a id="a-q"></a>南国土人、<a id="a-r"></a>得咒仙人、<a id="a-s"></a>边地处人、<a id="a-t"></a>刹利大姓，<a id="a-u"></a>及婆罗门、<a id="a-v"></a>长者居士、<a id="a-w"></a>人非人等，<a id="a-x"></a>种种异异诸色庄严。<a id="a-y"></a>如是一切有名字者，<a id="a-z"></a>乃至天众，<a id="a-10"></a>一切皆从如来身出。</p>
  <p id="a11">尔时，<a id="a-12"></a>大众皆生疑心，<a id="a-13"></a>云何迭相瞻视。<a id="a-14"></a>彼大众中一切菩萨皆生欢喜，<a id="a-15"></a>雨种种宝，<a id="a-16"></a>乃至普雨一切庄严。</p>
  <p id="a17">尔时，<a id="a-18"></a>世尊起舍宝三昧，<a id="a-19"></a>师子奋迅观察十方。<a id="a-1A"></a>即观察时，<a id="a-1B"></a>周遍十方，<a id="a-1C"></a>乃至佛眼所见境界，<a id="a-1D"></a>一切十方诸佛世界诸佛世尊，<a id="a-1E"></a>彼一切佛观察娑婆如观手掌，<a id="a-1F"></a>彼一切佛皆现神通如此世尊释迦牟尼所现无异。<a id="a-1G"></a>彼诸如来身所化出，<a id="a-1H"></a>乃至一切皆悉如是，<a id="a-1I"></a>来到世尊释迦牟尼众会之所；<a id="a-1J"></a>既到此已，<a id="a-1K"></a>皆入世尊大众会中。</p>
  <p id="a1L">尔时，<a id="a-1M"></a>此会无量菩萨，<a id="a-1N"></a>与恒河沙多诸比丘、<a id="a-1O"></a>诸比丘尼、<a id="a-1P"></a>诸优婆塞、<a id="a-1Q"></a>优婆夷俱，<a id="a-1R"></a>以不可说诸供养具供养世尊，<a id="a-1S"></a>既供养已近如来住。<a id="a-1T"></a>如是天、<a id="a-1U"></a>龙及诸夜叉、<a id="a-1V"></a>诸乾闼婆、<a id="a-1W"></a>诸阿修罗、<a id="a-1X"></a>诸迦楼罗、<a id="a-1Y"></a>诸紧那罗、<a id="a-1Z"></a>摩睺罗伽、<a id="a-1a"></a>人非人等，<a id="a-1b"></a>既见世尊神通事已，<a id="a-1c"></a>皆至佛所。<a id="a-1d"></a>尔时，<a id="a-1e"></a>十方诸来菩萨，<a id="a-1f"></a>无上供养供养世尊，<a id="a-1g"></a>既供养已，<a id="a-1h"></a>六波罗蜜究竟所作座上而坐。<a id="a-1i"></a>如是乃至人非人等，<a id="a-1j"></a>随自相似座上而坐。<a id="a-1k"></a>世尊所化，<a id="a-1l"></a>上去乃至阿迦尼吒诸天宫殿，<a id="a-1m"></a>下去乃至阿鼻地狱。<a id="a-1n"></a>又到阿鼻地狱处已，<a id="a-1o"></a>彼十方佛身所化出，<a id="a-1p"></a>一切皆入释迦牟尼一切毛根。<a id="a-1q"></a>此处世尊释迦牟尼身所化出，<a id="a-1r"></a>一切皆入十方佛身。</p>
  <p id="a1s">尔时，<a id="a-1t"></a>会中有一菩萨摩诃萨，<a id="a-1u"></a>名曰胜阴，<a id="a-1v"></a>从座而起，<a id="a-1w"></a>整服一厢，<a id="a-1x"></a>右膝著地，<a id="a-1y"></a>合掌向佛，<a id="a-1z"></a>以偈赞言：</p>
  <p id="a20">“人主甚希有，<a id="a-21"></a> 速示诸世间，</p>
  <p id="a22">本未曾有此！<a id="a-23"></a> 魔军隐不现，</p>
  <p id="a24">迭相瞻说言：<a id="a-25"></a> 此事甚希有，</p>
  <p id="a26">我何因来此，<a id="a-27"></a> 为令破坏故？</p>
  <p id="a28">我仙今非仙，<a id="a-29"></a> 身瘦唯有皮，</p>
  <p id="a2A">老干无有乐，<a id="a-2B"></a> 不得此神通。</p>
  <p id="a2C">现神通不说，<a id="a-2D"></a> 除佛法棘刺，</p>
  <p id="a2E">佛弟子朝喜，<a id="a-2F"></a> 尊作佛法主。</p>
  <p id="a2G">众生希有想，<a id="a-2H"></a> 心清净欢喜，</p>
  <p id="a2I">诸天众皆言，<a id="a-2J"></a> 愿得佛人主。</p>
  <p id="a2K">此众会中住，<a id="a-2L"></a> 文殊师利向，</p>
  <p id="a2M">无量佛弟子，<a id="a-2N"></a> 相随在此会。</p>
  <p id="a2O">此文殊师利，<a id="a-2P"></a> 已多佛供养，</p>
  <p id="a2Q">佛于此大众，<a id="a-2R"></a> 现种种神通。</p>
  <p id="a2S">此是何法相？<a id="a-2T"></a> 牟尼欲何为？</p>
  <p id="a2U">此众有疑心，<a id="a-2V"></a> 愿愍众生说。<a id="a-2W"></a>”</p>
  <p id="a2X">尔时，<a id="a-2Y"></a>如来以威神力，<a id="a-2Z"></a>令众会中一大仙人名光明炬，<a id="a-2a"></a>语彼胜阴大菩萨言：<a id="a-2b"></a>“童子默然！<a id="a-2c"></a>童子默然！<a id="a-2d"></a>我今难问，<a id="a-2e"></a>若能解释自清净者，<a id="a-2f"></a>如一切智相应得名。<a id="a-2g"></a>若那罗延、<a id="a-2h"></a>摩醯首罗所作幻化陀毗罗咒，<a id="a-2i"></a>如是作者此非奇特，<a id="a-2j"></a>如是幻化凡人能成，<a id="a-2k"></a>不必是佛。<a id="a-2l"></a>”</p>
  <p id="a2m">尔时，<a id="a-2n"></a>世尊怡然微笑，<a id="a-2o"></a>观仙众已，<a id="a-2p"></a>即告大仙光明炬言：<a id="a-2q"></a>“慧命大仙，<a id="a-2r"></a>汝当难问。<a id="a-2s"></a>随汝力分，<a id="a-2t"></a>我能清净。<a id="a-2u"></a>”</p>
  <p id="a2v">尔时，<a id="a-2w"></a>大仙光明炬言：<a id="a-2x"></a>“我问瞿昙，<a id="a-2y"></a>瞿昙为我一一解说。<a id="a-2z"></a>一切众生从何处生？<a id="a-30"></a>何者众生？<a id="a-31"></a>何因缘故劫尽炽燃？<a id="a-32"></a>众生过去，<a id="a-33"></a>何处和合而生人中？<a id="a-34"></a>何相得知众生身中微细内，<a id="a-35"></a>我为一肘量？<a id="a-36"></a>为二肘量？<a id="a-37"></a>为二指量？<a id="a-38"></a>为一指量？<a id="a-39"></a>为如大麦？<a id="a-3A"></a>为如小麦？<a id="a-3B"></a>为当如豆？<a id="a-3C"></a>为如胡麻？<a id="a-3D"></a>为如芥子？<a id="a-3E"></a>”</p>
  <p id="a3F">尔时，<a id="a-3G"></a>世尊赞光明炬大仙人言：<a id="a-3H"></a>“善哉！<a id="a-3I"></a>大仙。<a id="a-3J"></a>善哉！<a id="a-3K"></a>善哉！<a id="a-3L"></a>汝大仙人，<a id="a-3M"></a>六十劫寿恒常修行，<a id="a-3N"></a>今者如是相以问难。<a id="a-3O"></a>”</p>
  <p id="a3P">诸仙众中复有大仙，<a id="a-3Q"></a>如是思惟：<a id="a-3R"></a>“我常林行，<a id="a-3S"></a>不觉不知此光明炬大仙命量。<a id="a-3T"></a>未有人说，<a id="a-3U"></a>沙门瞿昙云何得知？<a id="a-3V"></a>”</p>
  <p id="a3W">尔时，<a id="a-3X"></a>世尊告光明炬大仙人言：<a id="a-3Y"></a>“大仙，<a id="a-3Z"></a>谛听！<a id="a-3a"></a>善思念之，<a id="a-3b"></a>今为汝说。<a id="a-3c"></a>如汝所问，<a id="a-3d"></a>一切众生何处生者，<a id="a-3e"></a>如是之义无字无说，<a id="a-3f"></a>无明因缘，<a id="a-3g"></a>次第乃至生老死等，<a id="a-3h"></a>而生众生。<a id="a-3i"></a>又复大仙，<a id="a-3j"></a>从于因缘而生众生，<a id="a-3k"></a>所谓父母因缘而生。<a id="a-3l"></a>又复大仙，<a id="a-3m"></a>父母和合，<a id="a-3n"></a>是众生因；<a id="a-3o"></a>谓迳劫起业风所吹堕女根中，<a id="a-3p"></a>此是因缘。<a id="a-3q"></a>又复大仙，<a id="a-3r"></a>谓苦圣谛、<a id="a-3s"></a>苦集、<a id="a-3t"></a>苦灭及苦灭道，<a id="a-3u"></a>圣谛所摄，<a id="a-3v"></a>名为众生。<a id="a-3w"></a>又五取阴、<a id="a-3x"></a>十八界等，<a id="a-3y"></a>名为众生。<a id="a-3z"></a>大仙当知，<a id="a-40"></a>彼谛阴界即是众生不异于业，<a id="a-41"></a>如是业者不异众生。<a id="a-42"></a>大仙当知，<a id="a-43"></a>众生不减，<a id="a-44"></a>众生不增。<a id="a-45"></a>”</p>
  <p id="a46">时大仙人问言：<a id="a-47"></a>“瞿昙，<a id="a-48"></a>若诸众生不减不增，<a id="a-49"></a>众生何故，<a id="a-4A"></a>人天自在后时作狗，<a id="a-4B"></a>复作人天得自在耶？<a id="a-4C"></a>”</p>
  <p id="a4D">佛言：<a id="a-4E"></a>“大仙，<a id="a-4F"></a>如汝所言是义不然，<a id="a-4G"></a>若有自在则不属他。<a id="a-4H"></a>如是，<a id="a-4I"></a>大仙，<a id="a-4J"></a>若身自在，<a id="a-4K"></a>云何后时得不自在？<a id="a-4L"></a>大仙当知，<a id="a-4M"></a>如萤火虫起如是意：<a id="a-4N"></a>‘我此光明能悉普遍照阎浮提。<a id="a-4O"></a>’彼萤火虫所有光明无有因缘能悉普遍照阎浮提，<a id="a-4P"></a>如是一切不调御心无实自在。<a id="a-4Q"></a>又复大仙，<a id="a-4R"></a>若自在者烦恼减少垢烦恼多垢则自在，<a id="a-4S"></a>则不自在亦为自在，<a id="a-4T"></a>是则自在亦不自在。<a id="a-4U"></a>若垢自在烦恼平等，<a id="a-4V"></a>是则众生不减不增。<a id="a-4W"></a>”</p>
  <p id="a4X">大仙人言：<a id="a-4Y"></a>“瞿昙，<a id="a-4Z"></a>岂不断烦恼耶？<a id="a-4a"></a>”</p>
  <p id="a4b">佛言：<a id="a-4c"></a>“大仙，<a id="a-4d"></a>烦恼不了，<a id="a-4e"></a>我了烦恼非断烦恼。<a id="a-4f"></a>”</p>
  <p id="a4g">大仙人言：<a id="a-4h"></a>“若如是者，<a id="a-4i"></a>汝则自在。<a id="a-4j"></a>”</p>
  <p id="a4k">佛言：<a id="a-4l"></a>“大仙，<a id="a-4m"></a>如是，<a id="a-4n"></a>如是，<a id="a-4o"></a>以不实故我则自在。<a id="a-4p"></a>”</p>
  <p id="a4q">大仙人言：<a id="a-4r"></a>“瞿昙，<a id="a-4s"></a>此言且止且住！<a id="a-4t"></a>若瞿昙子向者说言‘父母和合生众生’者，<a id="a-4u"></a>多有众生多相和合、<a id="a-4v"></a>多受欲乐少生众生，<a id="a-4w"></a>是义云何？<a id="a-4x"></a>”</p>
  <p id="a4y">佛言：<a id="a-4z"></a>“大仙，<a id="a-50"></a>我今当以譬喻问汝。<a id="a-51"></a>如一种子则生一树，<a id="a-52"></a>一子一树生无量果，<a id="a-53"></a>彼无量果有任种子、<a id="a-54"></a>有不任者，<a id="a-55"></a>此复云何？<a id="a-56"></a>”</p>
  <p id="a57">答言：<a id="a-58"></a>“瞿昙，<a id="a-59"></a>风势因缘散失树子。<a id="a-5A"></a>”</p>
  <p id="a5B">佛言：<a id="a-5C"></a>“大仙，<a id="a-5D"></a>诸众生果亦复如是，<a id="a-5E"></a>业风所散。<a id="a-5F"></a>大仙当知，<a id="a-5G"></a>有在藏中为虫啮食，<a id="a-5H"></a>有为业风之所散坏。<a id="a-5I"></a>大仙当知，<a id="a-5J"></a>树等少障，<a id="a-5K"></a>众生多碍。<a id="a-5L"></a>又复大仙，<a id="a-5M"></a>诸众生界从分别起。<a id="a-5N"></a>大仙当知，<a id="a-5O"></a>诸众生界心心数法，<a id="a-5P"></a>处处转行皆有攀缘，<a id="a-5Q"></a>此义已说。<a id="a-5R"></a>如是大仙，<a id="a-5S"></a>诸众生界从分别起。<a id="a-5T"></a>”</p>
  <p id="a5U">大仙闻已，<a id="a-5V"></a>作如是言：<a id="a-5W"></a>“如是，<a id="a-5X"></a>如是，<a id="a-5Y"></a>瞿昙已净此一难问。<a id="a-5Z"></a>又复瞿昙，<a id="a-5a"></a>应当更说何义劫烧？<a id="a-5b"></a>”</p>
  <p id="a5c">佛言：<a id="a-5d"></a>“大仙，<a id="a-5e"></a>以无常故，<a id="a-5f"></a>我如是说法界劫烧。<a id="a-5g"></a>大仙当知，<a id="a-5h"></a>若地劫烧法界则二，<a id="a-5i"></a>如是有常亦有无常。<a id="a-5j"></a>若如是者，<a id="a-5k"></a>一切如来不实语说。<a id="a-5l"></a>又复大仙，<a id="a-5m"></a>若一切法皆悉无常变异不住，<a id="a-5n"></a>如来得名一切智人。<a id="a-5o"></a>”</p>
  <p id="a5p">大仙闻已，<a id="a-5q"></a>为摩那婆如是说言：<a id="a-5r"></a>“此名乃是如实相应一切智名。<a id="a-5s"></a>”</p>
  <p id="a5t">佛言：<a id="a-5u"></a>“大仙，<a id="a-5v"></a>若使如来不放劫烧，<a id="a-5w"></a>一切众生不知时节、<a id="a-5x"></a>不识劫名、<a id="a-5y"></a>不识斗时、<a id="a-5z"></a>不识善时。<a id="a-60"></a>大仙当知，<a id="a-61"></a>若使如来不放劫烧，<a id="a-62"></a>若善不善业果报异，<a id="a-63"></a>皆无知者。<a id="a-64"></a>又复大仙，<a id="a-65"></a>应知此是如来方便放劫尽烧。<a id="a-66"></a>大仙当知，<a id="a-67"></a>诸众生等信劫尽烧，<a id="a-68"></a>畏当烧故，<a id="a-69"></a>皆摄福德信于如来。<a id="a-6A"></a>又复大仙，<a id="a-6B"></a>譬如有蟒名曰涎呼。<a id="a-6C"></a>彼涎呼蟒，<a id="a-6D"></a>眼亦能呼，<a id="a-6E"></a>耳亦能呼，<a id="a-6F"></a>鼻亦能呼，<a id="a-6G"></a>口亦能呼。<a id="a-6H"></a>如是，<a id="a-6I"></a>大仙，<a id="a-6J"></a>如来亦尔，<a id="a-6K"></a>以布施摄，<a id="a-6L"></a>爱语、<a id="a-6M"></a>利益、<a id="a-6N"></a>同事等摄。<a id="a-6O"></a>又复大仙，<a id="a-6P"></a>譬如有人置金火中，<a id="a-6Q"></a>非嗔金故置之在火，<a id="a-6R"></a>为令善熟宝相应故，<a id="a-6S"></a>若宝相应则为贵价。<a id="a-6T"></a>大仙当知，<a id="a-6U"></a>以是因缘打熟明净。<a id="a-6V"></a>如是，<a id="a-6W"></a>大仙，<a id="a-6X"></a>诸佛如来，<a id="a-6Y"></a>非无因缘放劫尽烧，<a id="a-6Z"></a>非有众生劫火所烧。<a id="a-6a"></a>”</p>
  <p id="a6b">尔时，<a id="a-6c"></a>大仙光明炬言：<a id="a-6d"></a>“希有世尊！<a id="a-6e"></a>放劫烧火，<a id="a-6f"></a>无一众生劫火所烧。<a id="a-6g"></a>”</p>
  <p id="a6h">佛言：<a id="a-6i"></a>“大仙，<a id="a-6j"></a>无一众生为如来烧。<a id="a-6k"></a>”又复大仙，<a id="a-6l"></a>譬如十方雨微细雨，<a id="a-6m"></a>如来之数复多于是，<a id="a-6n"></a>十地菩萨亦复如是在上而住；<a id="a-6o"></a>如是住已，<a id="a-6p"></a>皆以自手救诸众生，<a id="a-6q"></a>令使解脱。<a id="a-6r"></a>大仙当知，<a id="a-6s"></a>如是众生见诸如来及诸菩萨身色端严，<a id="a-6t"></a>如是见已复见劫尽，<a id="a-6u"></a>大火烧已见自脱已，<a id="a-6v"></a>心生欢喜清净心生，<a id="a-6w"></a>如是愿言：<a id="a-6x"></a>‘我亦如是度诸众生！<a id="a-6y"></a>我亦如是身色端严！<a id="a-6z"></a>我亦如是身作金色！<a id="a-70"></a>’众生既起如是心已，<a id="a-71"></a>有心解脱即时证得阿罗汉者，<a id="a-72"></a>有见劫火心生厌离，<a id="a-73"></a>或有证得须陀洹者，<a id="a-74"></a>或有证得斯陀含者，<a id="a-75"></a>或有证得阿那含者，<a id="a-76"></a>或有证得阿罗汉者，<a id="a-77"></a>或有证得缘觉道者，<a id="a-78"></a>或有证得无生法忍，<a id="a-79"></a>或有得上不退地者；<a id="a-7A"></a>或有得生四天王处，<a id="a-7B"></a>或有得生三十三天，<a id="a-7C"></a>或有得生夜摩天者，<a id="a-7D"></a>或有得生兜率陀天者，<a id="a-7E"></a>或有得生化乐天者，<a id="a-7F"></a>有生他化自在天者，<a id="a-7G"></a>有生梵天、<a id="a-7H"></a>梵辅、<a id="a-7I"></a>梵众，<a id="a-7J"></a>如是次第乃至有生阿迦尼吒；<a id="a-7K"></a>如是有得转轮圣王、<a id="a-7L"></a>力转轮王、<a id="a-7M"></a>天竺小王。<a id="a-7N"></a>如是，<a id="a-7O"></a>大仙，<a id="a-7P"></a>乃至刹利、<a id="a-7Q"></a>若婆罗门、<a id="a-7R"></a>若长者等。<a id="a-7S"></a>大仙当知，<a id="a-7T"></a>以此方便，<a id="a-7U"></a>令见如来色身相已，<a id="a-7V"></a>自见己身生大怖畏；<a id="a-7W"></a>得解脱已，<a id="a-7X"></a>知如来恩，<a id="a-7Y"></a>报如来恩，<a id="a-7Z"></a>亲近如来听闻正法；<a id="a-7a"></a>既闻法已，<a id="a-7b"></a>如法修学不放逸行，<a id="a-7c"></a>以此方便，<a id="a-7d"></a>令诸众生不入恶道。<a id="a-7e"></a>又复大仙，<a id="a-7f"></a>乃至几许十地菩萨，<a id="a-7g"></a>彼眼境界所有地界，<a id="a-7h"></a>复过于此诸众生界。<a id="a-7i"></a>彼诸众生见生死过，<a id="a-7j"></a>一切无余涅槃界入。<a id="a-7k"></a>大仙当知，<a id="a-7l"></a>以此因缘放劫尽烧。<a id="a-7m"></a>”</p>
  <p id="a7n">尔时，<a id="a-7o"></a>大仙名光明炬，<a id="a-7p"></a>心即思惟：<a id="a-7q"></a>“此释迦子，<a id="a-7r"></a>六波罗蜜具足，<a id="a-7s"></a>大人第一胜人，<a id="a-7t"></a>不唤我字称言大仙。<a id="a-7u"></a>我自试看是一切智、<a id="a-7v"></a>非一切智？<a id="a-7w"></a>我今实知是一切智，<a id="a-7x"></a>我今应当称其实名。<a id="a-7y"></a>”</p>
  <p id="a7z">尔时，<a id="a-80"></a>大仙名光明炬，<a id="a-81"></a>既思惟已，<a id="a-82"></a>即白佛言：<a id="a-83"></a>“大功德聚无量智者、<a id="a-84"></a>一切智者，<a id="a-85"></a>更为我说彼诸众生何处和合？<a id="a-86"></a>”</p>
  <p id="a87">佛言：<a id="a-88"></a>“大仙，<a id="a-89"></a>当知众生无处和合，<a id="a-8A"></a>当知众生平等和合，<a id="a-8B"></a>是名和合。<a id="a-8C"></a>当知众生一乘和合，<a id="a-8D"></a>是名和合。<a id="a-8E"></a>一切皆是菩萨和合，<a id="a-8F"></a>谓在无余涅槃界处。<a id="a-8G"></a>大仙当知，<a id="a-8H"></a>众生如是无处和合。<a id="a-8I"></a>大仙当知，<a id="a-8J"></a>譬如种种小河大河，<a id="a-8K"></a>入大海已皆同一味。<a id="a-8L"></a>如是，<a id="a-8M"></a>大仙，<a id="a-8N"></a>诸众生界诸漏尽已皆解脱味，<a id="a-8O"></a>一切平等菩萨和合。<a id="a-8P"></a>又复大仙，<a id="a-8Q"></a>若诸众生，<a id="a-8R"></a>生死海中而和合者，<a id="a-8S"></a>我说彼合非是和合。<a id="a-8T"></a>又复大仙，<a id="a-8U"></a>譬如飞蛾风吹和合，<a id="a-8V"></a>离风则散。<a id="a-8W"></a>如是，<a id="a-8X"></a>大仙，<a id="a-8Y"></a>诸众生界迭互业缚，<a id="a-8Z"></a>行地狱行生地狱中地狱和合。<a id="a-8a"></a>大仙当知，<a id="a-8b"></a>众生如是迭互业缚，<a id="a-8c"></a>行饿鬼行生饿鬼中饿鬼和合，<a id="a-8d"></a>行畜生行生畜生中畜生和合，<a id="a-8e"></a>行人天行生人天中人天和合。<a id="a-8f"></a>”</p>
  <p id="a8g">大仙复言：<a id="a-8h"></a>“一切自在一切智者世间应供，<a id="a-8i"></a>更为我说，<a id="a-8j"></a>云何得知此人中生某甲众生？<a id="a-8k"></a>何处和合而来生此？<a id="a-8l"></a>”</p>
  <p id="a8m">佛言：<a id="a-8n"></a>“大仙，<a id="a-8o"></a>若有众生，<a id="a-8p"></a>于地狱中和合而来生人中者，<a id="a-8q"></a>迭互相见则生恶心，<a id="a-8r"></a>彼此相憎迭互相见，<a id="a-8s"></a>或有头痛，<a id="a-8t"></a>或放大便，<a id="a-8u"></a>或失小便。<a id="a-8v"></a>大仙当知，<a id="a-8w"></a>此是地狱和合众生人中生相。<a id="a-8x"></a>人中若有如是相者，<a id="a-8y"></a>于地狱中和合而来，<a id="a-8z"></a>应如是知。<a id="a-90"></a>”</p>
  <p id="a91">大仙复言：<a id="a-92"></a>“世界光明一切智者，<a id="a-93"></a>更为我说，<a id="a-94"></a>云何得知于畜生中彼此和合来生人中？<a id="a-95"></a>复有何相？<a id="a-96"></a>”</p>
  <p id="a97">佛言：<a id="a-98"></a>“大仙，<a id="a-99"></a>若人前身于畜生中和合而来生人中者，<a id="a-9A"></a>迭互相见则生嗔心，<a id="a-9B"></a>更求过短，<a id="a-9C"></a>常相伺便，<a id="a-9D"></a>欲为恼乱。<a id="a-9E"></a>大仙当知，<a id="a-9F"></a>此是畜生和合众生人中生相。<a id="a-9G"></a>人中若有如是相者，<a id="a-9H"></a>于畜生中和合而来，<a id="a-9I"></a>应如是知。<a id="a-9J"></a>又复大仙，<a id="a-9K"></a>若人前身于饿鬼中和合而来生人中者，<a id="a-9L"></a>爱乐臭气，<a id="a-9M"></a>性贪饮食，<a id="a-9N"></a>悭惜不施，<a id="a-9O"></a>于饿鬼中同处来者，<a id="a-9P"></a>见其富乐则生嫉心，<a id="a-9Q"></a>希望他物。<a id="a-9R"></a>大仙当知，<a id="a-9S"></a>此是饿鬼和合众生人中生相。<a id="a-9T"></a>人中若有如是相者，<a id="a-9U"></a>于饿鬼中和合而来，<a id="a-9V"></a>应如是知。<a id="a-9W"></a>又复大仙，<a id="a-9X"></a>若人前身于人道中异处和合复为人者，<a id="a-9Y"></a>彼人相见则生染心。<a id="a-9Z"></a>人中若有如是相者，<a id="a-9a"></a>本于人中和合而来，<a id="a-9b"></a>应如是知。<a id="a-9c"></a>”</p>
  <p id="a9d">彼大仙人问言：<a id="a-9e"></a>“世尊，<a id="a-9f"></a>若天和合退生人中，<a id="a-9g"></a>彼有何相？<a id="a-9h"></a>复云何知？<a id="a-9i"></a>”</p>
  <p id="a9j">佛言：<a id="a-9k"></a>“大仙，<a id="a-9l"></a>若人前身天中和合来生人者，<a id="a-9m"></a>迭互相见乐看不舍。<a id="a-9n"></a>人中若有如是相者，<a id="a-9o"></a>本于天中和合而来，<a id="a-9p"></a>应如是知。<a id="a-9q"></a>大仙当知，<a id="a-9r"></a>众生如是和合因相。<a id="a-9s"></a>”</p>
  <p id="a9t">尔时，<a id="a-9u"></a>大仙名光明炬，<a id="a-9v"></a>闻佛说已，<a id="a-9w"></a>心生欢喜，<a id="a-9x"></a>而白佛言：<a id="a-9y"></a>“世尊，<a id="a-9z"></a>若有不求一切智者，<a id="a-A0"></a>如是众生，<a id="a-A1"></a>一切所作空无所获。<a id="a-A2"></a>”</p>
  <p id="aA3">尔时，<a id="a-A4"></a>世尊告光明炬大仙人言：<a id="a-A5"></a>“如汝所问‘众生身内微细我’者，<a id="a-A6"></a>大仙当听！<a id="a-A7"></a>若有分别得众生者，<a id="a-A8"></a>彼则分别众生细我。<a id="a-A9"></a>大仙当知，<a id="a-AA"></a>譬如有人生盲无眼，<a id="a-AB"></a>有人问言：<a id="a-AC"></a>‘何者白色？<a id="a-AD"></a>’于意云何？<a id="a-AE"></a>彼生盲人不曾见色，<a id="a-AF"></a>能说如是一种色不？<a id="a-AG"></a>”</p>
  <p id="aAH">大仙答言：<a id="a-AI"></a>“不能说也。<a id="a-AJ"></a>”</p>
  <p id="aAK">佛言：<a id="a-AL"></a>“如是，<a id="a-AM"></a>如是。<a id="a-AN"></a>大仙，<a id="a-AO"></a>彼生盲人眼不曾见，<a id="a-AP"></a>故不能说。<a id="a-AQ"></a>我亦如是，<a id="a-AR"></a>不见众生微细内我，<a id="a-AS"></a>是故不说。<a id="a-AT"></a>又复大仙，<a id="a-AU"></a>眼非众生，<a id="a-AV"></a>如是非耳、<a id="a-AW"></a>非鼻、<a id="a-AX"></a>非舌、<a id="a-AY"></a>非身、<a id="a-AZ"></a>非意得众生名。<a id="a-Aa"></a>又复大仙，<a id="a-Ab"></a>非五取阴得众生名，<a id="a-Ac"></a>非十八界、<a id="a-Ad"></a>非十二分十二因缘得众生名。<a id="a-Ae"></a>又复大仙，<a id="a-Af"></a>亦非内空得众生名，<a id="a-Ag"></a>亦非外空、<a id="a-Ah"></a>非内外空得众生名。<a id="a-Ai"></a>大仙当知，<a id="a-Aj"></a>眼念不住变异不停，<a id="a-Ak"></a>如是耳鼻舌身意等皆念不住变异不停。<a id="a-Al"></a>如是，<a id="a-Am"></a>大仙，<a id="a-An"></a>五阴亦尔，<a id="a-Ao"></a>一念不住变异不停。<a id="a-Ap"></a>如是，<a id="a-Aq"></a>大仙，<a id="a-Ar"></a>三十六种不净之物，<a id="a-As"></a>皆念不住变异不停，<a id="a-At"></a>如是等中无众生名。<a id="a-Au"></a>又复大仙，<a id="a-Av"></a>色物和合数名众生。<a id="a-Aw"></a>若人思量分分观察，<a id="a-Ax"></a>彼不得命，<a id="a-Ay"></a>不得养育、<a id="a-Az"></a>富特伽耶，<a id="a-B0"></a>亦不得人摩那婆等。<a id="a-B1"></a>大仙当知，<a id="a-B2"></a>若有众生，<a id="a-B3"></a>如来不说四圣谛法，<a id="a-B4"></a>若无众生则是如来。<a id="a-B5"></a>若不知法，<a id="a-B6"></a>如和集取，<a id="a-B7"></a>如心取得。<a id="a-B8"></a>”</p>
  <p id="aB9">尔时，<a id="a-BA"></a>大仙光明炬言：<a id="a-BB"></a>“世尊，<a id="a-BC"></a>我光明炬，<a id="a-BD"></a>自从今日求一切智。<a id="a-BE"></a>世尊，<a id="a-BF"></a>若一大劫为一日夜，<a id="a-BG"></a>数如是日三十为月，<a id="a-BH"></a>数如是月十二为岁，<a id="a-BI"></a>数如是岁以成一劫。<a id="a-BJ"></a>世尊，<a id="a-BK"></a>我宁如是无边劫中常住火坑！<a id="a-BL"></a>须弥楼山高大乃至阿迦尼吒，<a id="a-BM"></a>我宁如是无边劫中在彼山上，<a id="a-BN"></a>念念自堕投身在地。<a id="a-BO"></a>如劫火烧五处炽然，<a id="a-BP"></a>我宁如是无边劫中，<a id="a-BQ"></a>常以如是五火自炙。<a id="a-BR"></a>世尊，<a id="a-BS"></a>我宁忍受如是等苦，<a id="a-BT"></a>而终不能舍一切智，<a id="a-BU"></a>求一切智因缘精进我不休息。<a id="a-BV"></a>”</p>
  <p id="aBW">尔时，<a id="a-BX"></a>五通诸仙人等，<a id="a-BY"></a>皆近世尊，<a id="a-BZ"></a>复从座起，<a id="a-Ba"></a>白世尊言：<a id="a-Bb"></a>“我从今日求阿耨多罗三藐三菩提，<a id="a-Bc"></a>如力所堪发勤精进。<a id="a-Bd"></a>”</p>
  <p id="aBe">尔时，<a id="a-Bf"></a>世尊即于仙人如是语已，<a id="a-Bg"></a>眉间放光。<a id="a-Bh"></a>其光名曰毗尼婆帝，<a id="a-Bi"></a>此光出已普照十方，<a id="a-Bj"></a>彼十方处一切诸佛眉间亦放如是光明。<a id="a-Bk"></a>毗尼婆帝光明势力，<a id="a-Bl"></a>令此大地六种震动，<a id="a-Bm"></a>谓震、<a id="a-Bn"></a>平等震、<a id="a-Bo"></a>动、<a id="a-Bp"></a>平等动、<a id="a-Bq"></a>起、<a id="a-Br"></a>平等起，<a id="a-Bs"></a>西高东下，<a id="a-Bt"></a>南高北下。<a id="a-Bu"></a>十方一切诸佛如来在上雨华散此佛会，<a id="a-Bv"></a>天鼓妙声甚可爱乐，<a id="a-Bw"></a>乾闼婆王作五分乐，<a id="a-Bx"></a>供养如来赞叹世尊，<a id="a-By"></a>风吹天香以熏如来。<a id="a-Bz"></a>菩萨欢喜，<a id="a-C0"></a>以诸璎珞掷置空中在如来上，<a id="a-C1"></a>华香、<a id="a-C2"></a>烧香、<a id="a-C3"></a>妙鬘涂香，<a id="a-C4"></a>散种种香、<a id="a-C5"></a>种种妙衣、<a id="a-C6"></a>幢盖、<a id="a-C7"></a>缯幡供养如来。<a id="a-C8"></a>诸天欢喜，<a id="a-C9"></a>于虚空中雨曼陀罗大曼陀罗。<a id="a-CA"></a>一切大众心生欢喜，<a id="a-CB"></a>以己所著妙好衣服，<a id="a-CC"></a>用奉如来。</p>
  <p id="aCD">尔时，<a id="a-CE"></a>此处释迦如来毗尼婆帝光明，<a id="a-CF"></a>上去乃至遍到阿迦尼吒诸天宫殿，<a id="a-CG"></a>下去乃至阿鼻地狱。<a id="a-CH"></a>如是照已，<a id="a-CI"></a>围绕十方诸佛世尊，<a id="a-CJ"></a>然后还来入世尊顶。</p>
  <p id="aCK">尔时，<a id="a-CL"></a>慧命须菩提，<a id="a-CM"></a>以妙伽陀请如来曰：</p>
  <p id="aCN">“朝日释迦子，<a id="a-CO"></a> 放光照十方，</p>
  <p id="aCP">此非无因缘，<a id="a-CQ"></a> 唯愿为我说。</p>
  <p id="aCR">见人主奋迅，<a id="a-CS"></a> 此众皆生疑，</p>
  <p id="aCT">亦有欢喜意，<a id="a-CU"></a> 清净心希望。</p>
  <p id="aCV">或有人合掌，<a id="a-CW"></a> 或有言善哉，</p>
  <p id="aCX">唯愿如来说，<a id="a-CY"></a> 除断众生疑。</p>
  <p id="aCZ">空中帝释王，<a id="a-Ca"></a> 梵王世界主，</p>
  <p id="aCb">心皆生欢喜，<a id="a-Cc"></a> 赞叹实功德。</p>
  <p id="aCd">诸天虚空中，<a id="a-Ce"></a> 雨种种妙华，</p>
  <p id="aCf">多有诸音乐，<a id="a-Cg"></a> 不击自然鸣。<a id="a-Ch"></a>”</p>
  <p id="aCi">尔时，<a id="a-Cj"></a>世尊即告慧命须菩提言：<a id="a-Ck"></a>“汝须菩提，<a id="a-Cl"></a>见光明炬大仙人不？<a id="a-Cm"></a>须菩提，<a id="a-Cn"></a>是人未来月光世界，<a id="a-Co"></a>当得成佛，<a id="a-Cp"></a>号毗婆尸如来应正遍知。<a id="a-Cq"></a>此贤劫中一千如来，<a id="a-Cr"></a>最后如来同时出世。<a id="a-Cs"></a>须菩提，<a id="a-Ct"></a>若有众生，<a id="a-Cu"></a>闻毗婆尸如来名者，<a id="a-Cv"></a>皆蒙威力，<a id="a-Cw"></a>如如意珠须者皆得。<a id="a-Cx"></a>须菩提，<a id="a-Cy"></a>八万四千诸大仙人，<a id="a-Cz"></a>闻此法门得不退地。<a id="a-D0"></a>须菩提，<a id="a-D1"></a>是等一切，<a id="a-D2"></a>弥勒世尊佛法之中当得十地；<a id="a-D3"></a>复三百劫，<a id="a-D4"></a>生自灯明如来应正遍知佛之世界。</p>
  <p id="aD5">“须菩提，<a id="a-D6"></a>无量菩萨闻此法门，<a id="a-D7"></a>即时皆得首楞严三昧、<a id="a-D8"></a>音声智三昧、<a id="a-D9"></a>受胜位三昧、<a id="a-DA"></a>如幻三昧、<a id="a-DB"></a>界胜三昧、<a id="a-DC"></a>慧王三昧、<a id="a-DD"></a>海藏三昧、<a id="a-DE"></a>地藏三昧、<a id="a-DF"></a>虚空藏三昧、<a id="a-DG"></a>得光明三昧。<a id="a-DH"></a>须菩提，<a id="a-DI"></a>有恒河沙亿数诸天，<a id="a-DJ"></a>一切皆得无生法忍。<a id="a-DK"></a>无量比丘、<a id="a-DL"></a>比丘尼、<a id="a-DM"></a>优婆塞、<a id="a-DN"></a>优婆夷，<a id="a-DO"></a>证阿罗汉。<a id="a-DP"></a>须菩提，<a id="a-DQ"></a>恒河沙数天、<a id="a-DR"></a>龙、<a id="a-DS"></a>夜叉、<a id="a-DT"></a>乾闼婆、<a id="a-DU"></a>阿修罗、<a id="a-DV"></a>迦楼罗、<a id="a-DW"></a>紧那罗、<a id="a-DX"></a>摩睺罗伽、<a id="a-DY"></a>人非人等，<a id="a-DZ"></a>发阿耨多罗三藐三菩提心。<a id="a-Da"></a>须菩提，<a id="a-Db"></a>见是因缘，<a id="a-Dc"></a>如来放此毗尼婆帝光明普照。<a id="a-Dd"></a>”</p>
  <p id="aDe">尔时，<a id="a-Df"></a>世尊怡然微笑，<a id="a-Dg"></a>出自舌根遍覆己面。<a id="a-Dh"></a>彼舌根中出无量色、<a id="a-Di"></a>出种种色，<a id="a-Dj"></a>所谓青黄赤白等色、<a id="a-Dk"></a>紫玻瓈色，<a id="a-Dl"></a>遍至无量无边世界，<a id="a-Dm"></a>然后还来入世尊足。</p>
  <p id="aDn">尔时，<a id="a-Do"></a>无尽意菩萨从座而起，<a id="a-Dp"></a>整服一厢，<a id="a-Dq"></a>右膝著地，<a id="a-Dr"></a>合掌向佛，<a id="a-Ds"></a>白言：<a id="a-Dt"></a>“世尊，<a id="a-Du"></a>若无因缘，<a id="a-Dv"></a>如来不笑。<a id="a-Dw"></a>今者世尊，<a id="a-Dx"></a>何因缘笑？<a id="a-Dy"></a>”</p>
  <p id="aDz">尔时，<a id="a-E0"></a>世尊告无尽意菩萨言：<a id="a-E1"></a>“善男子，<a id="a-E2"></a>我为饶益不信众生出舌而笑，<a id="a-E3"></a>非妄语人有如是舌。<a id="a-E4"></a>”</p>
  <p id="aE5">尔时，<a id="a-E6"></a>无尽意菩萨白佛言：<a id="a-E7"></a>“世尊，<a id="a-E8"></a>若善男子、<a id="a-E9"></a>若善女人，<a id="a-EA"></a>此法门中，<a id="a-EB"></a>能为他人演说一偈，<a id="a-EC"></a>得几许福？<a id="a-ED"></a>”</p>
  <p id="aEE">佛言：<a id="a-EF"></a>“善男子，<a id="a-EG"></a>十方世界尽佛所见，<a id="a-EH"></a>佛眼境界所有诸佛一切供养、<a id="a-EI"></a>一切乐具皆以供养，<a id="a-EJ"></a>乃至诸佛入涅槃已为作宝塔，<a id="a-EK"></a>所有功德；<a id="a-EL"></a>若复有能为他说此，<a id="a-EM"></a>说实义句法门一偈，<a id="a-EN"></a>得福甚多胜前福德！<a id="a-EO"></a>善男子，<a id="a-EP"></a>若于说此胜法门者，<a id="a-EQ"></a>生清净心赞言善哉，<a id="a-ER"></a>如是之人则为赞叹一切诸佛。<a id="a-ES"></a>若复有能供养之者，<a id="a-ET"></a>与供养我等无有异。<a id="a-EU"></a>”</p>
  <p id="aEV">尔时，<a id="a-EW"></a>世尊普遍观察一切众会，<a id="a-EX"></a>既观察已，<a id="a-EY"></a>说如是言：<a id="a-EZ"></a>“我今实语！<a id="a-Ea"></a>善男子，<a id="a-Eb"></a>当有地处，<a id="a-Ec"></a>随于何处有此法门，<a id="a-Ed"></a>住彼地处，<a id="a-Ee"></a>为一切佛之所观察。<a id="a-Ef"></a>善男子，<a id="a-Eg"></a>此法门者，<a id="a-Eh"></a>于当来世阎浮提中，<a id="a-Ei"></a>众生如药。<a id="a-Ej"></a>若有能于如是法门，<a id="a-Ek"></a>三种修行——若读、<a id="a-El"></a>若诵、<a id="a-Em"></a>若为他说，<a id="a-En"></a>彼人则与佛在世时请转法轮，<a id="a-Eo"></a>无有差别。</p>
  <p id="aEp">“善男子，<a id="a-Eq"></a>若能书写如是法门，<a id="a-Er"></a>彼人易得阿耨多罗三藐三菩提则为不难，<a id="a-Es"></a>一切佛藏皆能住持。<a id="a-Et"></a>善男子，<a id="a-Eu"></a>行恶道者，<a id="a-Ev"></a>如是法门不迳其耳！<a id="a-Ew"></a>善男子，<a id="a-Ex"></a>若有众生，<a id="a-Ey"></a>如是法门一迳耳者，<a id="a-Ez"></a>舍人身已，<a id="a-F0"></a>则生清净佛之世界。<a id="a-F1"></a>善男子，<a id="a-F2"></a>若有供养一千诸佛种诸善根，<a id="a-F3"></a>如是法门乃迳其耳！</p>
  <p id="aF4">“善男子，<a id="a-F5"></a>若善男子、<a id="a-F6"></a>若善女人闻此法门，<a id="a-F7"></a>闻已生信，<a id="a-F8"></a>受持读诵，<a id="a-F9"></a>能为他说，<a id="a-FA"></a>我说彼人菩提在手，<a id="a-FB"></a>我说彼人必得五眼，<a id="a-FC"></a>自是已后诸根不劣，<a id="a-FD"></a>临命尽时不失正念。<a id="a-FE"></a>彼人当得一切诸佛和集三昧、<a id="a-FF"></a>毗卢遮那奋迅三昧、<a id="a-FG"></a>陀罗尼藏三昧、<a id="a-FH"></a>珠印髻三昧、<a id="a-FI"></a>授记三昧、<a id="a-FJ"></a>观世印三昧、<a id="a-FK"></a>无字箧三昧，<a id="a-FL"></a>得一切法胜陀罗尼、<a id="a-FM"></a>断疑陀罗尼，<a id="a-FN"></a>得第一义决定陀罗尼，<a id="a-FO"></a>得如是等无量百千陀罗尼门，<a id="a-FP"></a>当得五通随心忆念退生自在。<a id="a-FQ"></a>”</p>
  <p id="aFR">尔时，<a id="a-FS"></a>世尊告文殊师利法王子言：<a id="a-FT"></a>“文殊师利，<a id="a-FU"></a>汝已供养多佛世尊，<a id="a-FV"></a>则能护念如是法门，<a id="a-FW"></a>复能处处广为他说。<a id="a-FX"></a>文殊师利，<a id="a-FY"></a>汝所供养恭敬给侍，<a id="a-FZ"></a>几许诸佛，<a id="a-Fa"></a>尊重赞叹所有善根？<a id="a-Fb"></a>文殊师利，<a id="a-Fc"></a>于意云何？<a id="a-Fd"></a>如是善根为有边际、<a id="a-Fe"></a>为无边际？<a id="a-Ff"></a>可数量不？<a id="a-Fg"></a>”</p>
  <p id="aFh">文殊师利答言：<a id="a-Fi"></a>“世尊，<a id="a-Fj"></a>不可数量。<a id="a-Fk"></a>”</p>
  <p id="aFl">佛言：<a id="a-Fm"></a>“文殊师利，<a id="a-Fn"></a>若能于此娑婆世界五浊乱时，<a id="a-Fo"></a>为他广说如是法门，<a id="a-Fp"></a>其福过彼！<a id="a-Fq"></a>文殊师利，<a id="a-Fr"></a>若汝唯以衣服、<a id="a-Fs"></a>饮食、<a id="a-Ft"></a>床敷卧具、<a id="a-Fu"></a>病药所须，<a id="a-Fv"></a>供养尔许诸佛如来，<a id="a-Fw"></a>不为他说如是法门，<a id="a-Fx"></a>汝于彼佛则为得罪。<a id="a-Fy"></a>文殊师利，<a id="a-Fz"></a>若汝不曾供养一佛，<a id="a-G0"></a>为他广说如是法门，<a id="a-G1"></a>汝则供养一切如来。<a id="a-G2"></a>”</p>
  <p id="aG3">世尊说已，<a id="a-G4"></a>文殊师利法王之子，<a id="a-G5"></a>光明炬等诸大仙人，<a id="a-G6"></a>一切众会并诸天人，<a id="a-G7"></a>及阿修罗、<a id="a-G8"></a>乾闼婆等，<a id="a-G9"></a>闻佛所说，<a id="a-GA"></a>欢喜赞叹。</p>
 </body>
</html>