<!DOCTYPE html>
<html>
<head>
  <meta charset="utf-8"/>
  <meta name="author" content="义净/唐"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>佛说弥勒下生成佛经</title>
</head>
<body>
  <h1 class="head">佛说弥勒下生成佛经</h1>
  <p>如是我闻。一时薄伽梵在王舍城鹫峰山上。与大苾刍众俱。尔时大智舍利子法将中最。哀愍世间从座而起。偏袒右肩右膝著地。合掌恭敬。而白佛言。世尊。我今欲少咨问。愿垂听许。佛告舍利弗。随汝所问我当为说。时舍利子即以伽他请世尊曰。</p>
  <p class="l-js-5c">大师所授记　　当来佛下生</p>
  <p class="l-js-5c">彼号为慈氏　　如前后经说</p>
  <p class="l-js-5c">唯愿人中尊　　伽陀重分别</p>
  <p class="l-js-5c">彼神通威德　　我今乐欲闻</p>
  <p class="l-js-5c">佛告舍利子　　应至心谛听</p>
  <p class="l-js-5c">当来慈氏尊　　为汝广宣说</p>
  <p class="l-js-5c">尔时大海水　　以渐减三千</p>
  <p class="l-js-5c">二百踰缮那　　为显轮王路</p>
  <p class="l-js-5c">赡部洲纵广　　有万踰缮那</p>
  <p class="l-js-5c">有情住其中　　在处皆充满</p>
  <p class="l-js-5c">国土咸富盛　　无罚无灾厄</p>
  <p class="l-js-5c">彼诸男女等　　皆由善业生</p>
  <p class="l-js-5c">地无诸棘刺　　唯生青软草</p>
  <p class="l-js-5c">履践随人足　　喻若睹罗绵</p>
  <p class="l-js-5c">自然出香稻　　美味皆充足</p>
  <p class="l-js-5c">诸树生衣服　　众彩共庄严</p>
  <p class="l-js-5c">树高三俱舍　　花果常充实</p>
  <p class="l-js-5c">时彼国中人　　皆寿八万岁</p>
  <p class="l-js-5c">无有诸疾苦　　离恼常安乐</p>
  <p class="l-js-5c">具相悉端严　　色力皆圆满</p>
  <p class="l-js-5c">人患有三种　　食衰老便利</p>
  <p class="l-js-5c">女年五百岁　　方乃作婚姻</p>
  <p class="l-js-5c">诸有欲便利　　地裂而容受</p>
  <p class="l-js-5c">人命将终尽　　自往诣尸林</p>
  <p class="l-js-5c">城名妙幢相　　轮王之所都</p>
  <p class="l-js-5c">纵十二由旬　　广七由旬量</p>
  <p class="l-js-5c">其中所居者　　皆曾植妙因</p>
  <p class="l-js-5c">此城有胜德　　住者咸欢喜</p>
  <p class="l-js-5c">楼台并却敌　　七宝之所成</p>
  <p class="l-js-5c">关钥及门庭　　种种宝严饰</p>
  <p class="l-js-5c">绕堞诸隍堑　　皆营以妙珍</p>
  <p class="l-js-5c">名花悉充满　　好鸟皆翔集</p>
  <p class="l-js-5c">七行多罗树　　周匝而围绕</p>
  <p class="l-js-5c">众宝以庄严　　皆悬网铃铎</p>
  <p class="l-js-5c">微风吹宝树　　演出众妙声</p>
  <p class="l-js-5c">犹如奏八音　　闻者生欢喜</p>
  <p class="l-js-5c">处处有池沼　　弥覆杂色花</p>
  <p class="l-js-5c">园苑擢芳林　　庄严此城郭</p>
  <p class="l-js-5c">国中有圣主　　其名曰饷佉</p>
  <p class="l-js-5c">金轮王四洲　　富盛多威力</p>
  <p class="l-js-5c">其王福德业　　勇健兼四兵</p>
  <p class="l-js-5c">七宝皆成就　　千子悉具足</p>
  <p class="l-js-5c">四海咸清肃　　无有战兵戈</p>
  <p class="l-js-5c">正法理群生　　设化皆平等</p>
  <p class="l-js-5c">王有四大藏　　各在诸国中</p>
  <p class="l-js-5c">一一藏皆有　　珍宝百万亿</p>
  <p class="l-js-5c">羯陵伽国内　　藏名冰竭罗</p>
  <p class="l-js-5c">蜜絺罗国中　　般逐迦大藏</p>
  <p class="l-js-5c">伊罗钵罗藏　　安处揵陀国</p>
  <p class="l-js-5c">婆罗痆斯境　　藏名为饷佉</p>
  <p class="l-js-5c">此诸四伏藏　　咸属饷佉王</p>
  <p class="l-js-5c">百福之所资　　果报咸成就</p>
  <p class="l-js-5c">辅国之大臣　　婆罗门善净</p>
  <p class="l-js-5c">四明皆晓达　　多闻为国师</p>
  <p class="l-js-5c">博通诸杂论　　善教有闻持</p>
  <p class="l-js-5c">训解及声明　　莫不咸究了</p>
  <p class="l-js-5c">有女名净妙　　为大臣夫人</p>
  <p class="l-js-5c">名称相端严　　见者皆欢悦</p>
  <p class="l-js-5c">大丈夫慈氏　　辞于喜足天</p>
  <p class="l-js-5c">来托彼夫人　　作后身生处</p>
  <p class="l-js-5c">既怀此大圣　　满足于十月</p>
  <p class="l-js-5c">于是慈尊母　　往趣妙花园</p>
  <p class="l-js-5c">至彼妙园中　　不坐亦不卧</p>
  <p class="l-js-5c">徐立攀花树　　俄诞胜慈尊</p>
  <p class="l-js-5c">尔时最胜尊　　出母右胁已</p>
  <p class="l-js-5c">如日出云翳　　普放大光明</p>
  <p class="l-js-5c">不染触胞胎　　如莲花出水</p>
  <p class="l-js-5c">光流三界内　　咸仰大慈辉</p>
  <p class="l-js-5c">当尔降生时　　千眼帝释主</p>
  <p class="l-js-5c">躬自擎菩萨　　欣逢两足尊</p>
  <p class="l-js-5c">菩萨于此时　　自然行七步</p>
  <p class="l-js-5c">而于足履处　　皆出宝莲花</p>
  <p class="l-js-5c">遍观于十方　　告诸天人众</p>
  <p class="l-js-5c">我此身最后　　无生证涅槃</p>
  <p class="l-js-5c">龙降清凉水　　澡沐大悲身</p>
  <p class="l-js-5c">天散殊妙花　　虚空遍飘洒</p>
  <p class="l-js-5c">诸天持白盖　　掩庇大慈尊</p>
  <p class="l-js-5c">各生希有心　　守护于菩萨</p>
  <p class="l-js-5c">褓母擎菩萨　　三十二相身</p>
  <p class="l-js-5c">具足诸光明　　捧持来授母</p>
  <p class="l-js-5c">御者进雕辇　　皆用宝庄严</p>
  <p class="l-js-5c">母子升其中　　诸天共持舆</p>
  <p class="l-js-5c">千种妙音乐　　引导而还宫</p>
  <p class="l-js-5c">慈氏入都城　　天花如雨落</p>
  <p class="l-js-5c">慈尊诞降日　　怀妊诸婇女</p>
  <p class="l-js-5c">普得身安隐　　皆生智慧男</p>
  <p class="l-js-5c">善净慈尊父　　睹子奇妙容</p>
  <p class="l-js-5c">具三十二相　　心生大欢喜</p>
  <p class="l-js-5c">父依占察法　　知子有二相</p>
  <p class="l-js-5c">处俗作轮王　　出家成正觉</p>
  <p class="l-js-5c">菩萨既成立　　慈愍诸群生</p>
  <p class="l-js-5c">众苦险难中　　轮回常不息</p>
  <p class="l-js-5c">金色光明朗　　声如大梵音</p>
  <p class="l-js-5c">目等青莲叶　　支体悉圆满</p>
  <p class="l-js-5c">身长八十肘　　二十肘肩量</p>
  <p class="l-js-5c">面广肩量半　　满月相端严</p>
  <p class="l-js-5c">菩萨明众艺　　善教受学者</p>
  <p class="l-js-5c">请业童蒙等　　八万四千人</p>
  <p class="l-js-5c">时彼饷佉王　　建立七宝幢</p>
  <p class="l-js-5c">幢高七十寻　　广有寻六十</p>
  <p class="l-js-5c">宝幢造成已　　王发大舍心</p>
  <p class="l-js-5c">施与婆罗门　　等设无遮会</p>
  <p class="l-js-5c">其时诸梵志　　数有一千人</p>
  <p class="l-js-5c">得此妙宝幢　　毁坼须臾顷</p>
  <p class="l-js-5c">菩萨睹斯已　　念世俗皆然</p>
  <p class="l-js-5c">生死苦羁笼　　思求于出离</p>
  <p class="l-js-5c">祈诚寂灭道　　弃俗而出家</p>
  <p class="l-js-5c">生老病死中　　救之令得出</p>
  <p class="l-js-5c">慈尊兴愿曰　　八万四千人</p>
  <p class="l-js-5c">俱生厌离心　　并随修梵行</p>
  <p class="l-js-5c">于初发心夜　　舍俗而出家</p>
  <p class="l-js-5c">还于此夜中　　而升等觉地</p>
  <p class="l-js-5c">时有菩提树　　号名曰龙花</p>
  <p class="l-js-5c">高四踰缮那　　蓊郁而荣茂</p>
  <p class="l-js-5c">枝条覆四面　　荫六俱卢舍</p>
  <p class="l-js-5c">慈氏大悲尊　　于下成正觉</p>
  <p class="l-js-5c">于人中尊胜　　具八梵音声</p>
  <p class="l-js-5c">说法度众生　　令离诸烦恼</p>
  <p class="l-js-5c">苦及苦生处　　一切皆除灭</p>
  <p class="l-js-5c">能修八正道　　登彼涅槃岸</p>
  <p class="l-js-5c">为诸清信者　　说此四真谛</p>
  <p class="l-js-5c">得闻此如法　　至诚而奉持</p>
  <p class="l-js-5c">于妙花园中　　诸众如云集</p>
  <p class="l-js-5c">满百由旬内　　眷属皆充满</p>
  <p class="l-js-5c">彼轮王饷佉　　闻深妙法已</p>
  <p class="l-js-5c">罄舍诸珍宝　　祈心慕出家</p>
  <p class="l-js-5c">不恋上宫闱　　至求于出离</p>
  <p class="l-js-5c">八万四千众　　咸随而出家</p>
  <p class="l-js-5c">复八万四千　　婆罗门童子</p>
  <p class="l-js-5c">闻王舍尘俗　　亦来求出家</p>
  <p class="l-js-5c">主藏臣长者　　其名曰善财</p>
  <p class="l-js-5c">并与千眷属　　亦来求出家</p>
  <p class="l-js-5c">宝女毗舍佉　　及余诸从者</p>
  <p class="l-js-5c">八万四千众　　亦来求出家</p>
  <p class="l-js-5c">复过百千数　　善男善女等</p>
  <p class="l-js-5c">闻佛宣妙法　　亦来求出家</p>
  <p class="l-js-5c">天上天人尊　　大慈悲圣主</p>
  <p class="l-js-5c">普观众心已　　而演出要法</p>
  <p class="l-js-5c">告众汝应知　　慈悲释迦主</p>
  <p class="l-js-5c">教汝修正道　　来生我法中</p>
  <p class="l-js-5c">或以香花鬘　　幢幡盖严饰</p>
  <p class="l-js-5c">供养牟尼主　　来生我法中</p>
  <p class="l-js-5c">或郁金沉水　　香泥用涂拭</p>
  <p class="l-js-5c">供养牟尼塔　　来生我法中</p>
  <p class="l-js-5c">或归佛法僧　　恭敬常亲近</p>
  <p class="l-js-5c">当修诸善行　　来生我法中</p>
  <p class="l-js-5c">或于佛法中　　受持诸学处</p>
  <p class="l-js-5c">善护无缺犯　　来生我法中</p>
  <p class="l-js-5c">或于四方僧　　施衣服饮食</p>
  <p class="l-js-5c">并奉妙医药　　来生我法中</p>
  <p class="l-js-5c">或于四斋辰　　及在神通月</p>
  <p class="l-js-5c">受持八支戒　　来生我法中</p>
  <p class="l-js-5c">或以三种通　　神境记教授</p>
  <p class="l-js-5c">化道声闻众　　咸令烦惑除</p>
  <p class="l-js-5c">初会为说法　　广度诸声闻</p>
  <p class="l-js-5c">九十六亿人　　令出烦恼障</p>
  <p class="l-js-5c">第二会说法　　广度诸声闻</p>
  <p class="l-js-5c">九十四亿人　　令渡无明海</p>
  <p class="l-js-5c">第三会说法　　广度诸声闻</p>
  <p class="l-js-5c">九十二亿人　　令心善调伏</p>
  <p class="l-js-5c">三转法轮已　　人天普纯净</p>
  <p class="l-js-5c">将诸弟子众　　乞食入城中</p>
  <p class="l-js-5c">既入妙幢城　　衢巷皆严饰</p>
  <p class="l-js-5c">为供养佛故　　天雨曼陀花</p>
  <p class="l-js-5c">四王及梵王　　并余诸天众</p>
  <p class="l-js-5c">香花鬘供养　　辅翼大悲尊</p>
  <p class="l-js-5c">大威德诸天　　散以妙衣服</p>
  <p class="l-js-5c">缤纷遍城邑　　瞻仰大医王</p>
  <p class="l-js-5c">以妙宝香花　　散洒诸衢街</p>
  <p class="l-js-5c">履践于其上　　喻若睹罗绵</p>
  <p class="l-js-5c">音乐及幢幡　　夹路而行列</p>
  <p class="l-js-5c">人天帝释众　　称赞大慈尊</p>
  <p class="l-js-5c">南谟天上尊　　南谟士中胜</p>
  <p class="l-js-5c">善哉薄伽梵　　能哀愍世间</p>
  <p class="l-js-5c">有大威德天　　当作魔王众</p>
  <p class="l-js-5c">归心合掌礼　　赞仰于导师</p>
  <p class="l-js-5c">梵王诸天众　　眷属而围绕</p>
  <p class="l-js-5c">各以梵音声　　阐扬微妙法</p>
  <p class="l-js-5c">于此世界中　　多是阿罗汉</p>
  <p class="l-js-5c">蠲除有漏业　　永离烦恼苦</p>
  <p class="l-js-5c">人天龙神等　　乾闼阿修罗</p>
  <p class="l-js-5c">罗刹及药叉　　皆欢喜供养</p>
  <p class="l-js-5c">彼时诸大众　　断障除疑惑</p>
  <p class="l-js-5c">超越生死流　　善修清净行</p>
  <p class="l-js-5c">彼时诸大众　　离著弃珍财</p>
  <p class="l-js-5c">无我我所心　　善修清净行</p>
  <p class="l-js-5c">彼时诸大众　　毁破贪爱网</p>
  <p class="l-js-5c">圆满静虑心　　善修清净行</p>
  <p class="l-js-5c">慈氏天人尊　　哀愍有情类</p>
  <p class="l-js-5c">期于六万岁　　说法度众生</p>
  <p class="l-js-5c">化满百千亿　　令度烦恼海</p>
  <p class="l-js-5c">有缘皆拯济　　方入涅槃城</p>
  <p class="l-js-5c">慈氏大悲尊　　入般涅槃后</p>
  <p class="l-js-5c">正法住于世　　亦满六万年</p>
  <p class="l-js-5c">若于我法中　　深心能信受</p>
  <p class="l-js-5c">当来下生日　　必奉大悲尊</p>
  <p class="l-js-5c">若有聪慧者　　闻说如是事</p>
  <p class="l-js-5c">谁不起欣乐　　愿逢慈氏尊</p>
  <p class="l-js-5c">若求解脱人　　希遇龙花会</p>
  <p class="l-js-5c">常供养三宝　　当勤莫放逸</p>
  <p>尔时世尊为舍利子及诸大众。记说当来慈氏事已。复告舍利子。若有善男子善女人。闻此法已。受持读诵为他演说如说修行。香花供养书写经卷。是诸人等当来之世。必得值遇慈氏下生。于三会中咸蒙救度。尔时世尊说此颂已。舍利子及诸大众。欢喜信受顶戴奉行。</p>
</body></html>