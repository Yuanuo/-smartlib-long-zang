<!doctype html>
<html id="z3IBToPPo" data-ver="1789">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">持心梵天所问经卷第一</h1>
  <h2 id="a2">一名庄严佛法经又名等御诸法经</h2>
  <h2 id="a3">明网菩萨光品第一</h2>
  <p id="a4">闻如是。<a id="a-5"></a>一时佛游王舍城加邻竹园中。<a id="a-6"></a>与大比丘众俱。<a id="a-7"></a>比丘六万四千。<a id="a-8"></a>菩萨七万二千。<a id="a-9"></a>一切大圣。<a id="a-A"></a>神通已达。<a id="a-B"></a>逮得总持。<a id="a-C"></a>辩才无阂。<a id="a-D"></a>三昧已定。<a id="a-E"></a>慧无所畏。<a id="a-F"></a>晓了诸法自然之行。<a id="a-G"></a>得不起法忍。<a id="a-H"></a>其名曰溥首童真。<a id="a-I"></a>宝事童真。<a id="a-J"></a>宝印手童真。<a id="a-K"></a>宝首童真。<a id="a-L"></a>空藏童真。<a id="a-M"></a>发意转法轮童真。<a id="a-N"></a>明网童真。<a id="a-O"></a>除诸阴盖童真。<a id="a-P"></a>一切施童真。<a id="a-Q"></a>胜藏童真。<a id="a-R"></a>莲华行童真。<a id="a-S"></a>师子童真。<a id="a-T"></a>月光童真。<a id="a-U"></a>尊意童真。<a id="a-V"></a>自严童真。<a id="a-W"></a>贤护之等十六正士。<a id="a-X"></a>贤护。<a id="a-Y"></a>宝事。<a id="a-Z"></a>恩施。<a id="a-a"></a>帝天。<a id="a-b"></a>水天。<a id="a-c"></a>贤力。<a id="a-d"></a>上意。<a id="a-e"></a>持意。<a id="a-f"></a>增意。<a id="a-g"></a>善建。<a id="a-h"></a>不虚见。<a id="a-i"></a>不置远。<a id="a-j"></a>不损意。<a id="a-k"></a>善导。<a id="a-l"></a>日藏。<a id="a-m"></a>持地。<a id="a-n"></a>如是之类。<a id="a-o"></a>七万二千。<a id="a-p"></a>四大天王。<a id="a-q"></a>天帝释。<a id="a-r"></a>帝释翼从。<a id="a-s"></a>忉利诸天。<a id="a-t"></a>焰天。<a id="a-u"></a>兜术天。<a id="a-v"></a>不憍乐天。<a id="a-w"></a>他化自在天。<a id="a-x"></a>诸梵天等。<a id="a-y"></a>梵身天。<a id="a-z"></a>及余诸天。<a id="a-10"></a>并龙鬼神揵沓和阿须伦迦留罗真陀罗摩睺勒人与非人。<a id="a-11"></a>悉来集会。<a id="a-12"></a>彼时世尊。<a id="a-13"></a>与无央数百千之众眷属围绕而为说法。<a id="a-14"></a>于是明网菩萨。<a id="a-15"></a>即从坐起偏袒右肩。<a id="a-16"></a>长跪叉手稽首佛足。<a id="a-17"></a>寻时感动三千大千世界。<a id="a-18"></a>普雨杂华散众会上。<a id="a-19"></a>白世尊曰。<a id="a-1A"></a>惟问正觉。<a id="a-1B"></a>愚痴所趣。<a id="a-1C"></a>若哀听者。<a id="a-1D"></a>乃敢自陈。<a id="a-1E"></a>佛告明网。<a id="a-1F"></a>恣所欲问。<a id="a-1G"></a>诸眩惑者。<a id="a-1H"></a>如来至真当为解说。<a id="a-1I"></a>悦可尔心。<a id="a-1J"></a>明网菩萨。<a id="a-1K"></a>得听所启。<a id="a-1L"></a>即白佛言。<a id="a-1M"></a>唯然世尊。<a id="a-1N"></a>如来仪像光曜难当。<a id="a-1O"></a>超于日明亿百千倍。<a id="a-1P"></a>姿颜威严而不可逮。<a id="a-1Q"></a>极上穷下无能谛瞻。<a id="a-1R"></a>遵建所修莫能计量。<a id="a-1S"></a>又我自念。<a id="a-1T"></a>其有得见至真容体。<a id="a-1U"></a>思察所行。<a id="a-1V"></a>皆佛大圣威神所接。<a id="a-1W"></a>有所兴发辄到永安。<a id="a-1X"></a>世尊告曰。<a id="a-1Y"></a>明网菩萨。<a id="a-1Z"></a>诚如所云。<a id="a-1a"></a>见如来身。<a id="a-1b"></a>必获志愿不失所侥。<a id="a-1c"></a>若有所问亦复如是。<a id="a-1d"></a>则谓明网。<a id="a-1e"></a>众祐有光。<a id="a-1f"></a>名曰寂然言事。<a id="a-1g"></a>假使众生值斯光明见如来者。<a id="a-1h"></a>观察形色眼根明彻。<a id="a-1i"></a>未曾晦冥。<a id="a-1j"></a>又如来光名辩才无畏。<a id="a-1k"></a>设值斯光堪问如来咨难所趣。<a id="a-1l"></a>又如来光名积善德。<a id="a-1m"></a>设值斯光。<a id="a-1n"></a>能启问佛转轮圣王诸所德行。<a id="a-1o"></a>又如来光名清净了。<a id="a-1p"></a>设值斯光能启问佛获致帝释所因生事。<a id="a-1q"></a>又如来光名逮威然锭。<a id="a-1r"></a>设值斯光。<a id="a-1s"></a>能启问佛生梵天事。<a id="a-1t"></a>又如来光名脱欲尘门。<a id="a-1u"></a>设值斯光。<a id="a-1v"></a>能启问佛声闻之乘。<a id="a-1w"></a>又如来光名曰专一遵澹泊行。<a id="a-1x"></a>设值斯光。<a id="a-1y"></a>能启问佛缘觉之乘。<a id="a-1z"></a>又如来光名一切慧持赞容。<a id="a-20"></a>设值斯光。<a id="a-21"></a>能启问佛大乘之慧正觉佛慧。<a id="a-22"></a>又如来光名曰乐持异步。<a id="a-23"></a>设值斯光。<a id="a-24"></a>如来游步经行普获安隐。<a id="a-25"></a>寿终之后得生天上。<a id="a-26"></a>又如来光名严一切清净璎珞。<a id="a-27"></a>如来入城若放光明。<a id="a-28"></a>设值斯光一切获安。<a id="a-29"></a>应时彼城众宝璎珞自然庄严。<a id="a-2A"></a>又如来光名坏除。<a id="a-2B"></a>假使如来演斯光者。<a id="a-2C"></a>感动无量不可称限诸佛世界。<a id="a-2D"></a>举要言之。<a id="a-2E"></a>复次明网。<a id="a-2F"></a>如来光明名曰积安。<a id="a-2G"></a>若地狱类值斯光者。<a id="a-2H"></a>众恼苦患自然休止。<a id="a-2I"></a>又如来光名曰超慈。<a id="a-2J"></a>若禽兽类值斯光者。<a id="a-2K"></a>未曾兴恶转相危害。<a id="a-2L"></a>又如来光名曰济所造。<a id="a-2M"></a>饿鬼俦伦值斯光者。<a id="a-2N"></a>不复饥渴。<a id="a-2O"></a>又如来光名曰离垢。<a id="a-2P"></a>假使盲者值斯光明。<a id="a-2Q"></a>逮得眼目。<a id="a-2R"></a>又如来光名曰耳闻。<a id="a-2S"></a>值斯光者聋者得听。<a id="a-2T"></a>又如来光名曰有志。<a id="a-2U"></a>设值斯光乱者得正。<a id="a-2V"></a>又如来光名曰乐锭。<a id="a-2W"></a>设值斯光自然改恶修立十善。<a id="a-2X"></a>又如来光名曰脱门。<a id="a-2Y"></a>值斯光明。<a id="a-2Z"></a>令邪见者逮获正见。<a id="a-2a"></a>又如来光名曰趣天。<a id="a-2b"></a>值斯光者。<a id="a-2c"></a>令悭贪类好喜惠施。<a id="a-2d"></a>又如来光名无热恼。<a id="a-2e"></a>设值斯光。<a id="a-2f"></a>其犯恶者奉持禁戒。<a id="a-2g"></a>又如来光名曰持心。<a id="a-2h"></a>诸嗔恨者逮得忍辱。<a id="a-2i"></a>又如来光名曰殷勤。<a id="a-2j"></a>其懈怠者逮得精进。<a id="a-2k"></a>又如来光名曰正定。<a id="a-2l"></a>其放逸者获致禅定。<a id="a-2m"></a>又如来光名曰显曜。<a id="a-2n"></a>诸恶智者逮得黠慧。<a id="a-2o"></a>又如来光名曰清澄。<a id="a-2p"></a>其狐疑者逮得笃信。<a id="a-2q"></a>又如来光名曰总持。<a id="a-2r"></a>其少智者令得博闻。<a id="a-2s"></a>又如来光名遵句迹。<a id="a-2t"></a>其无惭愧逮得知羞耻。<a id="a-2u"></a>又如来光名曰灭除。<a id="a-2v"></a>其贪淫者洒释情态。<a id="a-2w"></a>又如来光名曰安乐。<a id="a-2x"></a>使嗔恚者无有怒害。<a id="a-2y"></a>又如来光名曰照曜。<a id="a-2z"></a>令痴行者除去愚冥。<a id="a-30"></a>又如来光名曰普存。<a id="a-31"></a>令等分行悉舍等分。<a id="a-32"></a>又如来光名曰普现色身。<a id="a-33"></a>假使众生值斯光明。<a id="a-34"></a>见诸如来无央数色。<a id="a-35"></a>不可计数百千形像。</p>
  <p id="a36">佛告明网。<a id="a-37"></a>今吾为汝粗举其要耳。<a id="a-38"></a>假使一劫若复过劫。<a id="a-39"></a>咨嗟讲说如来光明。<a id="a-3A"></a>论阐经法。<a id="a-3B"></a>不能究尽如来光明光明名号。<a id="a-3C"></a>明网菩萨白世尊曰。<a id="a-3D"></a>至未曾有天中之天。<a id="a-3E"></a>如来之身不可限量。<a id="a-3F"></a>巍巍之德不可思议随宜方便敷演经法。<a id="a-3G"></a>昔所未闻今乃被蒙。<a id="a-3H"></a>其有菩萨闻说斯光名号欢喜而信乐者。<a id="a-3I"></a>皆当逮得如如来身。<a id="a-3J"></a>巍巍具足。<a id="a-3K"></a>又闻世尊演出如来佛所有光名曰劝化。<a id="a-3L"></a>诸所游在他方异国。<a id="a-3M"></a>菩萨大士转相诱进。<a id="a-3N"></a>相诱进已尽令来会于斯忍界。<a id="a-3O"></a>其有菩萨欲所咨启。<a id="a-3P"></a>便诣如来讲问经疑。</p>
  <p id="a3Q">尔时世尊。<a id="a-3R"></a>见明网菩萨所可咨请。<a id="a-3S"></a>即如其像放身光明。<a id="a-3T"></a>普照无量佛土不可称限诸佛世界。<a id="a-3U"></a>又其光明。<a id="a-3V"></a>招请无数亿千菩萨。<a id="a-3W"></a>寻会忍界。<a id="a-3X"></a>于时东方去是七万二千诸佛世界。<a id="a-3Y"></a>国名清净。<a id="a-3Z"></a>佛号月明如来。<a id="a-3a"></a>其佛之土而有梵天。<a id="a-3b"></a>名曰持心。<a id="a-3c"></a>菩萨大士而不退转。<a id="a-3d"></a>圣慧神足力自娱乐。<a id="a-3e"></a>时彼光明适劝进已。<a id="a-3f"></a>则自往诣月明如来至真等正觉所。<a id="a-3g"></a>稽首礼足。<a id="a-3h"></a>而白佛言。<a id="a-3i"></a>唯然世尊。<a id="a-3j"></a>欲至忍界奉见能仁如来至真等正觉。<a id="a-3k"></a>稽首供侍咨受所问。<a id="a-3l"></a>忍界圣尊欲得见我。<a id="a-3m"></a>其佛告曰。<a id="a-3n"></a>便往梵天宜知是时。<a id="a-3o"></a>与无数亿诸菩萨众。<a id="a-3p"></a>寻至忍界。<a id="a-3q"></a>又谓梵天虽至忍界。<a id="a-3r"></a>即当奉行十志性行。<a id="a-3s"></a>何谓为十。<a id="a-3t"></a>当受言无言善闻恶闻善与不善一。<a id="a-3u"></a>而行悲哀二。<a id="a-3v"></a>而等治疗下贱中上三。<a id="a-3w"></a>若轻易恭敬则一心向四。<a id="a-3x"></a>不见他阙不求瑕秽五。<a id="a-3y"></a>等以一味于若干乘六。<a id="a-3z"></a>而恐畏恶恶趣之声七。<a id="a-40"></a>于诸菩萨兴众祐想八。<a id="a-41"></a>于五浊世佛之国土想九。<a id="a-42"></a>如见如来等正觉十。<a id="a-43"></a>是为十事。<a id="a-44"></a>佛言梵天。<a id="a-45"></a>怀此志性可游彼土。<a id="a-46"></a>于是持心白其正觉。<a id="a-47"></a>我于佛前。<a id="a-48"></a>不敢发音为师子吼。<a id="a-49"></a>不于缘行现奇特相。<a id="a-4A"></a>唯欲净修志性之行。<a id="a-4B"></a>等立定意乃游彼土。<a id="a-4C"></a>时月明佛诸余菩萨。<a id="a-4D"></a>而叹颂曰。<a id="a-4E"></a>吾得善利。<a id="a-4F"></a>唯然世尊。<a id="a-4G"></a>为获嘉庆不生彼界。<a id="a-4H"></a>众生患难劳集乃然。<a id="a-4I"></a>月明世尊告诸菩萨。<a id="a-4J"></a>诸族姓子勿作斯言。<a id="a-4K"></a>所以者何。<a id="a-4L"></a>于吾之土设百千劫净修梵行。<a id="a-4M"></a>不如忍界从且至食不行害心。<a id="a-4N"></a>斯为殊胜。<a id="a-4O"></a>于时彼土万二千菩萨。<a id="a-4P"></a>俱誓愿曰。<a id="a-4Q"></a>吾当具足清净志性。<a id="a-4R"></a>各共持卫梵天大士。<a id="a-4S"></a>造觐能仁如来至真等正觉。<a id="a-4T"></a>持心梵天。<a id="a-4U"></a>即与万二千菩萨。<a id="a-4V"></a>如勇猛士屈伸右臂。<a id="a-4W"></a>斯须之顷于其佛土忽然不现。<a id="a-4X"></a>则立忍界奉见能仁。<a id="a-4Y"></a>稽首于地退住一面。<a id="a-4Z"></a>于是世尊告明网曰。<a id="a-4a"></a>汝乃睹见持心梵天乎。<a id="a-4b"></a>对曰。<a id="a-4c"></a>已见。<a id="a-4d"></a>大圣即言。<a id="a-4e"></a>斯持心者。<a id="a-4f"></a>晓了方便咨启幽滞。<a id="a-4g"></a>分别尊法辩才善妙。<a id="a-4h"></a>名冠开士众会之最。<a id="a-4i"></a>慈哀至诚道利劝化。<a id="a-4j"></a>游居所在多所悦可。<a id="a-4k"></a>于时持心万二千菩萨。<a id="a-4l"></a>稽首礼毕绕佛三匝。<a id="a-4m"></a>各以神力则化作座。<a id="a-4n"></a>自处其上。<a id="a-4o"></a>持心梵天。<a id="a-4p"></a>叉手白佛。<a id="a-4q"></a>以颂赞曰。</p>
  <p id="a4r">其妙音声　　所在通达　　威德流阐</p>
  <p id="a4s">闻于十方　　在所国土　　见诸最胜</p>
  <p id="a4t">一切咨嗟　　大圣之行　　我处异土</p>
  <p id="a4u">清净无垢　　其界无有　　恶趣之名</p>
  <p id="a4v">寻而舍离　　如斯佛土　　修济大哀</p>
  <p id="a4w">故来到此　　佛之圣慧　　无有损耗</p>
  <p id="a4x">一切如来　　皆悉平等　　来今往古</p>
  <p id="a4y">降伏志性　　将护如是　　诸佛国土</p>
  <p id="a4z">恢设异行　　一切清净　　严修至戒</p>
  <p id="a50">常遵梵行　　其怀害者　　报之以慈</p>
  <p id="a51">心意如是　　而有殊特　　以能清净</p>
  <p id="a52">三品之业　　而顺将护　　身口心意</p>
  <p id="a53">三趣之患　　勤苦诸恼　　现在为法</p>
  <p id="a54">皆以灭尽　　若诸菩萨　　其生于斯</p>
  <p id="a55">此等未曾　　怀贮危惧　　所造之业</p>
  <p id="a56">至于恶趣　　上下道足　　皆已断除</p>
  <p id="a57">其有菩萨　　心设患厌　　将御拥护</p>
  <p id="a58">于斯正法　　此等后世　　所处之地</p>
  <p id="a59">不失其志　　不离智慧　　其欲断截</p>
  <p id="a5A">众结之缚　　假使净除　　尘垢之欲</p>
  <p id="a5B">则当将护　　佛土之法　　则便超越</p>
  <p id="a5C">至诸通慧　　设异佛土　　无数亿劫</p>
  <p id="a5D">执持正法　　若讲说者　　不如忍界</p>
  <p id="a5E">说经至食　　是为殊胜　　则第一尊</p>
  <p id="a5F">吾亦睹见　　妙乐世界　　及复省察</p>
  <p id="a5G">安乐佛土　　彼无苦恼　　众患音声</p>
  <p id="a5H">设若修善　　不足为性　　假使蠲除</p>
  <p id="a5I">众尘堂室　　愚凶害人　　常忍所加</p>
  <p id="a5J">当以经法　　劝化他人　　令至上道</p>
  <p id="a5K">此乃甚难　　当稽首彼　　无上之尊</p>
  <p id="a5L">行于愍哀　　脱勤苦法　　斯未曾有</p>
  <p id="a5M">如来所行　　心怀毒者　　开化以法</p>
  <p id="a5N">设入众会　　则为导师　　是菩萨者</p>
  <p id="a5O">十方闻名　　于法无碍　　犹如巨海</p>
  <p id="a5P">故为彼说　　斯佛之道　　帝释梵天</p>
  <p id="a5Q">及护世者　　诸天龙神　　须伦真陀</p>
  <p id="a5R">无数悉来　　等集于斯　　欲求经义</p>
  <p id="a5S">从志解说　　比丘丘尼　　清信士女</p>
  <p id="a5T">普皆来臻　　于此众会　　愿佛为普</p>
  <p id="a5U">讲说经法　　若有闻者　　所趣吉祥</p>
  <p id="a5V">假使志愿　　信好导师　　声闻之众</p>
  <p id="a5W">及与缘觉　　能仁悉了　　随志化治</p>
  <p id="a5X">惟为斯党　　决一切疑　　今吾劝进</p>
  <p id="a5Y">咨启法王　　为众生故　　志求佛道</p>
  <p id="a5Z">其立佛言　　而不断绝　　以修慈心</p>
  <p id="a5a">为无量宝　　假使十方　　闻佛名德</p>
  <p id="a5b">勇猛逮得　　无量之慧　　当为斯等</p>
  <p id="a5c">说无比行　　随其众生　　所知志迹</p>
  <p id="a5d">非诸声闻　　弟子之地　　一切缘觉</p>
  <p id="a5e">所不能及　　余等信乐　　最胜所度</p>
  <p id="a5f">世尊之慧　　不可思议　　鄙自归命</p>
  <p id="a5g">于世导师　　今愿咨问　　大圣此义</p>
  <p id="a5h">假使有厌　　心恶劳患　　唯为解说</p>
  <p id="a5i">佛之要道</p>
  <p data-pb></p>
  <h2 id="a5j">四法品第二</h2>
  <p id="a5k">于是持心梵天。<a id="a-5l"></a>说此偈赞佛已。<a id="a-5m"></a>长跪叉手前白佛言。<a id="a-5n"></a>何谓菩萨志性坚强意不懈厌。<a id="a-5o"></a>何谓菩萨所言柔和辞无恼热。<a id="a-5p"></a>何谓菩萨所造德本超诸众生。<a id="a-5q"></a>何谓菩萨威仪安详而不卒暴。<a id="a-5r"></a>何谓菩萨于清净白法多所长益。<a id="a-5s"></a>何谓菩萨所至土地游步究缚。<a id="a-5t"></a>何谓菩萨在于众生行权方便。<a id="a-5u"></a>何谓菩萨于彼等伦分别教化。<a id="a-5v"></a>何谓菩萨能护道心。<a id="a-5w"></a>何谓菩萨专在众生心不愦乱。<a id="a-5x"></a>何谓菩萨务求善本存在法议。<a id="a-5y"></a>何谓菩萨晓了所念而不舍信。<a id="a-5z"></a>何谓菩萨于诸尘劳部分开化。<a id="a-60"></a>何谓菩萨所入众会能行权便。<a id="a-61"></a>何谓菩萨恢阐法施流演剖判。<a id="a-62"></a>何谓菩萨知报应力失德本者。<a id="a-63"></a>何谓菩萨晓于众生不起之慧六度无极。<a id="a-64"></a>何谓菩萨畅达方便存于禅定。<a id="a-65"></a>何谓菩萨于诸佛法而不退转。<a id="a-66"></a>何谓菩萨未常违疑诸佛言教。</p>
  <p id="a67">佛告持心梵天。<a id="a-68"></a>善哉善哉。<a id="a-69"></a>乃能咨问如来如斯之议。<a id="a-6A"></a>谛听谛听善思念之。<a id="a-6B"></a>甚哉世尊。<a id="a-6C"></a>愿乐欲闻。<a id="a-6D"></a>持心梵天受教而听。<a id="a-6E"></a>佛告梵天。<a id="a-6F"></a>菩萨有四事法。<a id="a-6G"></a>志性坚强而不懈厌。<a id="a-6H"></a>何谓为四。<a id="a-6I"></a>愍哀众生。<a id="a-6J"></a>不厌精进。<a id="a-6K"></a>终始如梦。<a id="a-6L"></a>平等佛慧。<a id="a-6M"></a>是为四。<a id="a-6N"></a>复有四事。<a id="a-6O"></a>所言柔和辞无恼热。<a id="a-6P"></a>何谓为四。<a id="a-6Q"></a>菩萨专一以一人故分别诸法。<a id="a-6R"></a>菩萨专一不乐一切诸趣所生。<a id="a-6S"></a>菩萨专一赞扬大乘。<a id="a-6T"></a>菩萨专一讲说清净不失净业。<a id="a-6U"></a>是为四。<a id="a-6V"></a>又有四事。<a id="a-6W"></a>所造德本超诸众生。<a id="a-6X"></a>何等四。<a id="a-6Y"></a>禁戒博闻布施舍家。<a id="a-6Z"></a>是为四。<a id="a-6a"></a>又有四事。<a id="a-6b"></a>威仪安详而不卒暴。<a id="a-6c"></a>何等四。<a id="a-6d"></a>无利无誉无名无苦。<a id="a-6e"></a>是为四。<a id="a-6f"></a>又有四事。<a id="a-6g"></a>于清净法多所长益功德之本。<a id="a-6h"></a>何等四。<a id="a-6i"></a>具足行信劝于他人。<a id="a-6j"></a>假使布施不望其报。<a id="a-6k"></a>将养护法。<a id="a-6l"></a>为诸菩萨广说慧地。<a id="a-6m"></a>是为四。<a id="a-6n"></a>又有四事。<a id="a-6o"></a>所至土地游步究缚。<a id="a-6p"></a>何等四。<a id="a-6q"></a>兴起德本。<a id="a-6r"></a>弃诸瑕秽。<a id="a-6s"></a>晓了劝助。<a id="a-6t"></a>殷勤精进。<a id="a-6u"></a>是为四。<a id="a-6v"></a>又有四事。<a id="a-6w"></a>在于众生行权方便。<a id="a-6x"></a>何等为四。<a id="a-6y"></a>顺从众生。<a id="a-6z"></a>劝化德本。<a id="a-70"></a>悔过罪衅。<a id="a-71"></a>解说佛事。<a id="a-72"></a>是为四。<a id="a-73"></a>又有四事。<a id="a-74"></a>于彼等伦分别教化。<a id="a-75"></a>何等四。<a id="a-76"></a>愍伤人物。<a id="a-77"></a>习己安隐。<a id="a-78"></a>忍辱安详。<a id="a-79"></a>谦不憍慢。<a id="a-7A"></a>是为四。<a id="a-7B"></a>又有四事。<a id="a-7C"></a>能护道心。<a id="a-7D"></a>何等四。<a id="a-7E"></a>意常念佛一切德本。<a id="a-7F"></a>至于道心。<a id="a-7G"></a>习近善友。<a id="a-7H"></a>咨嗟大乘。<a id="a-7I"></a>是为四。<a id="a-7J"></a>又有四事。<a id="a-7K"></a>专在众生心不愦乱。<a id="a-7L"></a>何等为四。<a id="a-7M"></a>不为声闻心。<a id="a-7N"></a>若缘觉心。<a id="a-7O"></a>求法无厌。<a id="a-7P"></a>如所闻法为他人说。<a id="a-7Q"></a>是为四。<a id="a-7R"></a>又有四事。<a id="a-7S"></a>务求善本存在法议。<a id="a-7T"></a>何等四。<a id="a-7U"></a>除去一切尘劳之病犹如医王。<a id="a-7V"></a>顺于德本而不违失。<a id="a-7W"></a>诸议道想灭群黎苦。<a id="a-7X"></a>志泥洹议。<a id="a-7Y"></a>是为四。<a id="a-7Z"></a>又有四事。<a id="a-7a"></a>晓了所念而不舍信。<a id="a-7b"></a>何等四。<a id="a-7c"></a>兴不起忍超不灭忍。<a id="a-7d"></a>忍缘起报。<a id="a-7e"></a>忍无所住。<a id="a-7f"></a>亦无异心汲汲之事。<a id="a-7g"></a>是为四。<a id="a-7h"></a>又有四事。<a id="a-7i"></a>于诸尘劳部分开化。<a id="a-7j"></a>何谓四。<a id="a-7k"></a>所念顺议。<a id="a-7l"></a>将护禁戒。<a id="a-7m"></a>晓诸法力。<a id="a-7n"></a>乐处燕居。<a id="a-7o"></a>是为四。<a id="a-7p"></a>又有四事。<a id="a-7q"></a>所入众会能行权便。<a id="a-7r"></a>何等四。<a id="a-7s"></a>志乐法议不求他短。<a id="a-7t"></a>而行恭敬无有憍慢。<a id="a-7u"></a>求索善德不为己施。<a id="a-7v"></a>所造德本劝施他人。<a id="a-7w"></a>是为四。<a id="a-7x"></a>又有四事。<a id="a-7y"></a>恢阐法施流演剖判。<a id="a-7z"></a>何等四。<a id="a-80"></a>将护正法。<a id="a-81"></a>化己及彼使入智慧。<a id="a-82"></a>修正士业。<a id="a-83"></a>示现尘劳嗔恨之结。<a id="a-84"></a>是为四。<a id="a-85"></a>又有四事。<a id="a-86"></a>知报应力失德本者。<a id="a-87"></a>何等四。<a id="a-88"></a>终不睹见他人瑕阙。<a id="a-89"></a>奉行慈心摄诸嗔怒。<a id="a-8A"></a>显扬报应。<a id="a-8B"></a>于诸法事常念道心。<a id="a-8C"></a>是为四。<a id="a-8D"></a>又有四事。<a id="a-8E"></a>晓于众生不起之慧。<a id="a-8F"></a>六度无极。<a id="a-8G"></a>何等四。<a id="a-8H"></a>则以布施如为[番*去]党。<a id="a-8I"></a>并化他人。<a id="a-8J"></a>晓了四恩化于众生。<a id="a-8K"></a>好喜深法顺于经典。<a id="a-8L"></a>是为四。<a id="a-8M"></a>又有四事。<a id="a-8N"></a>畅达方便存于禅定。<a id="a-8O"></a>何等四。<a id="a-8P"></a>分别心事罪福所趣。<a id="a-8Q"></a>勤力德本。<a id="a-8R"></a>不舍众生。<a id="a-8S"></a>修行权慧。<a id="a-8T"></a>是为四。<a id="a-8U"></a>又有四事。<a id="a-8V"></a>于诸佛法而不退转。<a id="a-8W"></a>何等四。<a id="a-8X"></a>将护无量生死之患。<a id="a-8Y"></a>供养奉侍无数诸佛。<a id="a-8Z"></a>而常遵修无限慈心。<a id="a-8a"></a>晓了无际诸佛之慧。<a id="a-8b"></a>是为四。<a id="a-8c"></a>又有四事。<a id="a-8d"></a>未曾违疑诸佛言教。<a id="a-8e"></a>何等四。<a id="a-8f"></a>不释本慧。<a id="a-8g"></a>言行相应。<a id="a-8h"></a>捐弃重贪。<a id="a-8i"></a>若建立者处于本性。<a id="a-8j"></a>是为四。<a id="a-8k"></a>世尊发遣说四事时。<a id="a-8l"></a>二江河沙诸天子等。<a id="a-8m"></a>皆发无上正真道意。<a id="a-8n"></a>五千人得不起法忍。<a id="a-8o"></a>此诸菩萨。<a id="a-8p"></a>各从无数佛国来会者供养世尊。<a id="a-8q"></a>三千大千世界皆悉周遍。<a id="a-8r"></a>华至于膝。</p>
  <p data-pb></p>
  <h2 id="a8s">分别法言品第三</h2>
  <p id="a8t">于是明网菩萨。<a id="a-8u"></a>谓持心梵天曰。<a id="a-8v"></a>仁者乃问顺妙尊议。<a id="a-8w"></a>晓了菩萨方便之趣。<a id="a-8x"></a>佛分别说。<a id="a-8y"></a>何谓菩萨有所问事。<a id="a-8z"></a>而应顺议持心答曰。<a id="a-90"></a>等于吾我而问事者。<a id="a-91"></a>为顺议问。<a id="a-92"></a>等问他人行之所操。<a id="a-93"></a>为应顺也。<a id="a-94"></a>等问法像。<a id="a-95"></a>为应顺也。<a id="a-96"></a>又明网。<a id="a-97"></a>不计吾等。<a id="a-98"></a>不计他等。<a id="a-99"></a>不计法等。<a id="a-9A"></a>是为应顺也。<a id="a-9B"></a>其问起生。<a id="a-9C"></a>其问灭尽。<a id="a-9D"></a>若问处所。<a id="a-9E"></a>为应顺也。<a id="a-9F"></a>设有问者法无所起。<a id="a-9G"></a>及与灭尽。<a id="a-9H"></a>处所之行。<a id="a-9I"></a>为应顺也。<a id="a-9J"></a>若问他人。<a id="a-9K"></a>尘劳之欲。<a id="a-9L"></a>若有问斗诤颠倒。<a id="a-9M"></a>为应顺也。<a id="a-9N"></a>其问生死。<a id="a-9O"></a>问度生死。<a id="a-9P"></a>问于无为。<a id="a-9Q"></a>为应顺也。<a id="a-9R"></a>其不问尘劳。<a id="a-9S"></a>亦不颠倒。<a id="a-9T"></a>亦不生死。<a id="a-9U"></a>亦不度生死。<a id="a-9V"></a>亦无泥洹。<a id="a-9W"></a>为应顺也。<a id="a-9X"></a>所以者何。<a id="a-9Y"></a>察诸法者亦不寂然。<a id="a-9Z"></a>不除欲垢颠倒生死无为。<a id="a-9a"></a>为应顺也。<a id="a-9b"></a>其问所获。<a id="a-9c"></a>为应顺也。<a id="a-9d"></a>设复有问有所造证。<a id="a-9e"></a>若有约时有所除断。<a id="a-9f"></a>若有所行。<a id="a-9g"></a>为应顺也。<a id="a-9h"></a>若有不问所得受证。<a id="a-9i"></a>众想之念不以约时。<a id="a-9j"></a>而无所著。<a id="a-9k"></a>无断除想。<a id="a-9l"></a>亦无行见。<a id="a-9m"></a>为应顺也。<a id="a-9n"></a>为一切故而发是问。<a id="a-9o"></a>心无所著。<a id="a-9p"></a>志不存问。<a id="a-9q"></a>为应顺也。<a id="a-9r"></a>其有而问斯众德善。<a id="a-9s"></a>为如应顺。<a id="a-9t"></a>斯不善德为不如应。<a id="a-9u"></a>斯为俗事。<a id="a-9v"></a>斯为度世。<a id="a-9w"></a>斯为罪事。<a id="a-9x"></a>斯无罪业。<a id="a-9y"></a>斯为诸漏。<a id="a-9z"></a>斯为所有。<a id="a-A0"></a>斯无所有。<a id="a-A1"></a>其有作是二事问者。<a id="a-A2"></a>计此一切。<a id="a-A3"></a>为不应顺也。<a id="a-A4"></a>其不二事不见二问。<a id="a-A5"></a>为应顺也。<a id="a-A6"></a>其有若干视诸佛者。<a id="a-A7"></a>为如应顺。<a id="a-A8"></a>计法若干。<a id="a-A9"></a>为如应顺。<a id="a-AA"></a>圣众若干。<a id="a-AB"></a>为如应顺。<a id="a-AC"></a>众生若干国土若干。<a id="a-AD"></a>为如应顺。<a id="a-AE"></a>道乘若干不想若干。<a id="a-AF"></a>为如应顺。<a id="a-AG"></a>法无所属。<a id="a-AH"></a>无有若干。<a id="a-AI"></a>而问一议。<a id="a-AJ"></a>为如应顺。<a id="a-AK"></a>一切法如应。<a id="a-AL"></a>一切法无应。<a id="a-AM"></a>又问梵天。<a id="a-AN"></a>何谓一切诸法如为应顺。<a id="a-AO"></a>一切诸法为不应顺。<a id="a-AP"></a>答曰。<a id="a-AQ"></a>能分别者。<a id="a-AR"></a>一切诸法诸法如应。<a id="a-AS"></a>假使心法其心精进。<a id="a-AT"></a>彼不应顺。<a id="a-AU"></a>计一切法诸法相寂。<a id="a-AV"></a>空无所有。<a id="a-AW"></a>为应顺也。<a id="a-AX"></a>其不欣乐寂然法者。<a id="a-AY"></a>为应顺也。<a id="a-AZ"></a>此专精业所当造者。<a id="a-Aa"></a>斯在憍慢。<a id="a-Ab"></a>斯有所作。<a id="a-Ac"></a>如斯行者。<a id="a-Ad"></a>亦复如应。<a id="a-Ae"></a>又问。<a id="a-Af"></a>何谓诸法有所观察。<a id="a-Ag"></a>答曰。<a id="a-Ah"></a>己性寂然。<a id="a-Ai"></a>离欲之际为观诸法。<a id="a-Aj"></a>又问梵天。<a id="a-Ak"></a>少有是类了不应者。<a id="a-Al"></a>不离于欲而顺道议。<a id="a-Am"></a>答曰明网。<a id="a-An"></a>多族姓子族姓女。<a id="a-Ao"></a>不离欲际。<a id="a-Ap"></a>而顺如应道议之法。<a id="a-Aq"></a>令已入者。<a id="a-Ar"></a>甫当入者。<a id="a-As"></a>则于其人不入智法。<a id="a-At"></a>亦无所得。<a id="a-Au"></a>亦无有人。<a id="a-Av"></a>亦无当入。<a id="a-Aw"></a>所以者何。<a id="a-Ax"></a>大哀世尊不有云乎。<a id="a-Ay"></a>其闻于佛所说法者。<a id="a-Az"></a>若行精进。<a id="a-B0"></a>便当如说而奉行之。<a id="a-B1"></a>终不复归于土地处。<a id="a-B2"></a>所有所获致。<a id="a-B3"></a>其不归趣。<a id="a-B4"></a>无复生死。<a id="a-B5"></a>不至泥洹。<a id="a-B6"></a>所以者何。<a id="a-B7"></a>世尊所了无有生死。<a id="a-B8"></a>亦无泥洹。<a id="a-B9"></a>又问梵天。<a id="a-BA"></a>佛者不度生死业。<a id="a-BB"></a>而说法乎。<a id="a-BC"></a>答曰。<a id="a-BD"></a>世尊宁复自说。<a id="a-BE"></a>吾度生死乎。<a id="a-BF"></a>答曰不也。<a id="a-BG"></a>故族姓子。<a id="a-BH"></a>佛世尊者。<a id="a-BI"></a>不舍生死。<a id="a-BJ"></a>不求泥洹。<a id="a-BK"></a>设有生死泥洹之想。<a id="a-BL"></a>则不度二。<a id="a-BM"></a>彼无生死。<a id="a-BN"></a>何所度者不得泥洹。<a id="a-BO"></a>所以者何。<a id="a-BP"></a>不等生死至泥洹乎。<a id="a-BQ"></a>梵天答曰。<a id="a-BR"></a>亦不生死。<a id="a-BS"></a>亦无泥洹也。</p>
  <p id="aBT">于是世尊。<a id="a-BU"></a>赞持心梵天曰。<a id="a-BV"></a>善哉善哉。<a id="a-BW"></a>梵天。<a id="a-BX"></a>欲有所说当作斯说。<a id="a-BY"></a>乃为是说。<a id="a-BZ"></a>说是应顺语时。<a id="a-Ba"></a>二千比丘漏尽意解。<a id="a-Bb"></a>梵天不复得于生死。<a id="a-Bc"></a>亦无泥洹。<a id="a-Bd"></a>如来说言。<a id="a-Be"></a>示有生死。<a id="a-Bf"></a>无周旋者。<a id="a-Bg"></a>亦无灭度。<a id="a-Bh"></a>亦无所忧。<a id="a-Bi"></a>亦不见人。<a id="a-Bj"></a>有灭度者。<a id="a-Bk"></a>设使梵天入此议者。<a id="a-Bl"></a>则于其人无生死法。<a id="a-Bm"></a>无泥洹法。<a id="a-Bn"></a>于是众会。<a id="a-Bo"></a>五百比丘。<a id="a-Bp"></a>即从坐起私窃而去。<a id="a-Bq"></a>而说此言。<a id="a-Br"></a>吾等见中净修梵行。<a id="a-Bs"></a>心自念言。<a id="a-Bt"></a>当得灭度。<a id="a-Bu"></a>而无有人得灭度者。<a id="a-Bv"></a>空复志求学斯道乎。<a id="a-Bw"></a>安成慧耶。</p>
  <p id="aBx">于是明网菩萨。<a id="a-By"></a>前白佛言。<a id="a-Bz"></a>唯然世尊。<a id="a-C0"></a>假使欲令法起生者。<a id="a-C1"></a>则于其人佛不兴出。<a id="a-C2"></a>彼不超度生死之难也。<a id="a-C3"></a>天中天。<a id="a-C4"></a>求见泥洹故。<a id="a-C5"></a>唯天中天。<a id="a-C6"></a>所谓泥洹蠲除一切众想之念。<a id="a-C7"></a>亦不汲汲。<a id="a-C8"></a>于诸通慧为殊异也。<a id="a-C9"></a>若所释是等比丘即为自欺也。<a id="a-CA"></a>天中天。<a id="a-CB"></a>于正法律而行出家。<a id="a-CC"></a>堕外邪见。<a id="a-CD"></a>而以志睹泥洹之处。<a id="a-CE"></a>譬如麻油酪酥醍醐。<a id="a-CF"></a>然即灭尽诸法。<a id="a-CG"></a>世尊永悉灭度。<a id="a-CH"></a>其永灭度。<a id="a-CI"></a>吾则谓之为甚慢矣。<a id="a-CJ"></a>唯天中天。<a id="a-CK"></a>其修行者则无所修。<a id="a-CL"></a>逮平等者。<a id="a-CM"></a>终不造立所起之法。<a id="a-CN"></a>及与灭尽。<a id="a-CO"></a>亦无有求。<a id="a-CP"></a>欲得法者亦无平等。<a id="a-CQ"></a>于是明网菩萨。<a id="a-CR"></a>谓持心梵天。<a id="a-CS"></a>梵天说此。<a id="a-CT"></a>五百比丘闻所说法。<a id="a-CU"></a>即从坐起私窃亡去。<a id="a-CV"></a>知斯等类意之所趣。<a id="a-CW"></a>何不入法。<a id="a-CX"></a>其有信乐。<a id="a-CY"></a>若以度脱于诸见网。<a id="a-CZ"></a>持心答曰。<a id="a-Ca"></a>族姓子。<a id="a-Cb"></a>汝往游至江河沙等诸佛国土。<a id="a-Cc"></a>劫数求索不能得离。<a id="a-Cd"></a>如是像法亦无有脱。<a id="a-Ce"></a>譬如痴子畏于虚空。<a id="a-Cf"></a>而驰迸走在所至趣。<a id="a-Cg"></a>不能离空。<a id="a-Ch"></a>此比丘等亦复如是。<a id="a-Ci"></a>正使达行不可称限。<a id="a-Cj"></a>空相自然。<a id="a-Ck"></a>无想之相亦复自然。<a id="a-Cl"></a>无愿之相亦复自然。<a id="a-Cm"></a>犹如复有第二士夫。<a id="a-Cn"></a>求于虚空。<a id="a-Co"></a>八方上下欲得于空。<a id="a-Cp"></a>心自念言。<a id="a-Cq"></a>我欲得空。<a id="a-Cr"></a>我欲得空所欲游至。<a id="a-Cs"></a>口自说空而不知空。<a id="a-Ct"></a>言与其身行于空中而不睹空。<a id="a-Cu"></a>如是族姓子。<a id="a-Cv"></a>斯诸比丘。<a id="a-Cw"></a>求于灭度行于泥洹。<a id="a-Cx"></a>而求灭度。<a id="a-Cy"></a>不解所入。<a id="a-Cz"></a>所以者何。<a id="a-D0"></a>所谓言曰得灭度者。<a id="a-D1"></a>但假号耳。<a id="a-D2"></a>犹如虚空。<a id="a-D3"></a>若有行空经游虚空。<a id="a-D4"></a>所言亦空。<a id="a-D5"></a>其泥洹者假托言耳。<a id="a-D6"></a>于是五百比丘闻说是语。<a id="a-D7"></a>漏尽意解逮得神通。<a id="a-D8"></a>各叹颂曰。<a id="a-D9"></a>唯然世尊。<a id="a-DA"></a>一切诸法皆悉灭度。<a id="a-DB"></a>假使有人求灭度者。<a id="a-DC"></a>则于其人佛不兴世。<a id="a-DD"></a>我等大圣。<a id="a-DE"></a>非为凡夫亦无所学。<a id="a-DF"></a>亦无不学。<a id="a-DG"></a>不生死不泥洹。<a id="a-DH"></a>无灭度法。<a id="a-DI"></a>所以者何。<a id="a-DJ"></a>又诸通慧。<a id="a-DK"></a>我等已离所有道慧。<a id="a-DL"></a>兴诸佛法。<a id="a-DM"></a>于是尊者舍利弗。<a id="a-DN"></a>谓诸比丘曰。<a id="a-DO"></a>仁等已得造立。<a id="a-DP"></a>入于斯慧自获利耶。<a id="a-DQ"></a>答曰。<a id="a-DR"></a>吾等已入造于尘劳而无所作。<a id="a-DS"></a>又问。<a id="a-DT"></a>何故说此。<a id="a-DU"></a>诸比丘曰。<a id="a-DV"></a>唯舍利弗。<a id="a-DW"></a>设断尘劳便入欲尘。<a id="a-DX"></a>不欲灭度。<a id="a-DY"></a>由是之故。<a id="a-DZ"></a>吾等说言已得入矣。<a id="a-Da"></a>造于尘劳而无所作。<a id="a-Db"></a>舍利弗言。<a id="a-Dc"></a>善哉善哉。<a id="a-Dd"></a>族姓子。<a id="a-De"></a>当咨嗟之。<a id="a-Df"></a>诸仁所立众祐之地。<a id="a-Dg"></a>诸比丘曰。<a id="a-Dh"></a>唯舍利弗。<a id="a-Di"></a>仁者世尊亦复是卿不净众祐。<a id="a-Dj"></a>何况我等至清净乎。<a id="a-Dk"></a>又问。<a id="a-Dl"></a>此言何谓。<a id="a-Dm"></a>诸比丘曰。<a id="a-Dn"></a>佛知诸法界本悉清净。<a id="a-Do"></a>于是持心梵天。<a id="a-Dp"></a>白世尊曰。<a id="a-Dq"></a>唯然世尊。<a id="a-Dr"></a>何谓世之众祐。<a id="a-Ds"></a>佛告梵天。<a id="a-Dt"></a>不为世法之所迷惑。<a id="a-Du"></a>不耻世法。<a id="a-Dv"></a>又问世尊。<a id="a-Dw"></a>云何净毕众祐之事乎。<a id="a-Dx"></a>答曰。<a id="a-Dy"></a>若于诸法无所受故。<a id="a-Dz"></a>又问。<a id="a-E0"></a>谁为世间之福田乎。<a id="a-E1"></a>答曰。<a id="a-E2"></a>若有不失佛道故。<a id="a-E3"></a>又问。<a id="a-E4"></a>何谓众生之善友。<a id="a-E5"></a>答曰。<a id="a-E6"></a>不舍一切群黎故。<a id="a-E7"></a>又问。<a id="a-E8"></a>谁于如来有反复乎。<a id="a-E9"></a>答曰。<a id="a-EA"></a>其不违疑佛教命者。<a id="a-EB"></a>又问。<a id="a-EC"></a>何谓奉事如来乎。<a id="a-ED"></a>答曰。<a id="a-EE"></a>其晓了解不起际故。<a id="a-EF"></a>又问。<a id="a-EG"></a>何谓亲近如来行乎。<a id="a-EH"></a>答曰。<a id="a-EI"></a>宁失身命不毁禁戒故。<a id="a-EJ"></a>又问。<a id="a-EK"></a>何谓恭敬于如来者乎。<a id="a-EL"></a>答曰。<a id="a-EM"></a>设使行者将养诸根故。<a id="a-EN"></a>又问。<a id="a-EO"></a>何谓世间大财富乎。<a id="a-EP"></a>答曰。<a id="a-EQ"></a>七宝满具故。<a id="a-ER"></a>又问。<a id="a-ES"></a>何谓于世知厌足者乎。<a id="a-ET"></a>答曰。<a id="a-EU"></a>其已逮得度世智慧故。<a id="a-EV"></a>又问。<a id="a-EW"></a>何谓晓了乎。<a id="a-EX"></a>答曰。<a id="a-EY"></a>其于三界悉无所愿故。<a id="a-EZ"></a>又问。<a id="a-Ea"></a>何谓谏喻于世乎。<a id="a-Eb"></a>答曰。<a id="a-Ec"></a>其有休息一切结缚故。<a id="a-Ed"></a>又问。<a id="a-Ee"></a>何谓处世而安隐乎。<a id="a-Ef"></a>答曰。<a id="a-Eg"></a>其不贪者无受财故。<a id="a-Eh"></a>又问。<a id="a-Ei"></a>何谓不贪乎。<a id="a-Ej"></a>答曰。<a id="a-Ek"></a>无有阴盖故。<a id="a-El"></a>又问。<a id="a-Em"></a>何谓离于阴盖乎。<a id="a-En"></a>答曰。<a id="a-Eo"></a>舍于六入亦无所释故。<a id="a-Ep"></a>又问。<a id="a-Eq"></a>何谓己过乎。<a id="a-Er"></a>答曰。<a id="a-Es"></a>晓了道慧故。<a id="a-Et"></a>又问。<a id="a-Eu"></a>何谓菩萨为布施主乎。<a id="a-Ev"></a>答曰。<a id="a-Ew"></a>劝化一切众生之类。<a id="a-Ex"></a>入诸通慧心故。<a id="a-Ey"></a>又问。<a id="a-Ez"></a>何谓禁戒乎。<a id="a-F0"></a>答曰。<a id="a-F1"></a>不舍道心故。<a id="a-F2"></a>又问。<a id="a-F3"></a>何谓为忍乎。<a id="a-F4"></a>答曰。<a id="a-F5"></a>见心灭尽故。<a id="a-F6"></a>又问。<a id="a-F7"></a>何谓精进乎。<a id="a-F8"></a>答曰。<a id="a-F9"></a>若求于心不得处所故。<a id="a-FA"></a>又问。<a id="a-FB"></a>何谓一心乎。<a id="a-FC"></a>答曰。<a id="a-FD"></a>心休息故。<a id="a-FE"></a>又问。<a id="a-FF"></a>何谓智慧乎。<a id="a-FG"></a>答曰。<a id="a-FH"></a>于一切法无音声故。<a id="a-FI"></a>又问。<a id="a-FJ"></a>何谓菩萨行慈者乎。<a id="a-FK"></a>答曰。<a id="a-FL"></a>不随一切诸想行故。<a id="a-FM"></a>又问。<a id="a-FN"></a>何谓菩萨行哀者乎。<a id="a-FO"></a>答曰。<a id="a-FP"></a>无诸法念故。<a id="a-FQ"></a>又问。<a id="a-FR"></a>何谓菩萨行喜者乎。<a id="a-FS"></a>答曰。<a id="a-FT"></a>不计吾我故。<a id="a-FU"></a>又问。<a id="a-FV"></a>何谓菩萨行护者乎。<a id="a-FW"></a>答曰。<a id="a-FX"></a>不计彼我想故。<a id="a-FY"></a>又问。<a id="a-FZ"></a>何谓菩萨博立笃信乎。<a id="a-Fa"></a>答曰。<a id="a-Fb"></a>不舍诸法清白故。<a id="a-Fc"></a>又问。<a id="a-Fd"></a>何谓菩萨博闻住空者乎。<a id="a-Fe"></a>答曰。<a id="a-Ff"></a>不猗一切音声故。<a id="a-Fg"></a>又问。<a id="a-Fh"></a>何谓为惭。<a id="a-Fi"></a>答曰。<a id="a-Fj"></a>晓了内法蠲除故也。<a id="a-Fk"></a>又问。<a id="a-Fl"></a>何谓为愧。<a id="a-Fm"></a>答曰。<a id="a-Fn"></a>不习外事故也。<a id="a-Fo"></a>又问世尊。<a id="a-Fp"></a>何谓菩萨普无不入。<a id="a-Fq"></a>于是世尊以颂答曰。</p>
  <p id="aFr">其身清净　　不犯众恶　　口言清净</p>
  <p id="aFs">常说至诚　　秉意清净　　常行慈心</p>
  <p id="aFt">斯谓菩萨　　普无不入　　遵修慈行</p>
  <p id="aFu">不猗染尘　　专于哀行　　无有恚害</p>
  <p id="aFv">加以仁护　　无有愚痴　　斯谓菩萨</p>
  <p id="aFw">普无不入　　若游聚落　　闲居亦然</p>
  <p id="aFx">县邑燕处　　众会无差　　未曾违失</p>
  <p id="aFy">威仪礼节　　斯谓菩萨　　普无不入</p>
  <p id="aFz">皆悉遍信　　诸佛正法　　又常乐喜</p>
  <p id="aG0">无我之典　　悦喜圣众　　无所有议</p>
  <p id="aG1">斯谓菩萨　　普无不入　　脱于色欲</p>
  <p id="aG2">不知所行　　度于嗔怒　　亦无所度</p>
  <p id="aG3">晓了众行　　之所归趣　　斯谓菩萨</p>
  <p id="aG4">普无不入　　亦不造着　　于欲之界</p>
  <p id="aG5">亦不住立　　于形之界　　不着无形</p>
  <p id="aG6">皆亦如是　　斯谓菩萨　　普无不入</p>
  <p id="aG7">信乐诸法　　一切悉空　　然而众生</p>
  <p id="aG8">驰骋思想　　由是之故　　不尽诸漏</p>
  <p id="aG9">斯谓菩萨　　普无不入　　方便晓了</p>
  <p id="aGA">缘一觉乘　　示以音声　　而教化之</p>
  <p id="aGB">于佛大乘　　靡不达了　　斯谓菩萨</p>
  <p id="aGC">普无不入　　一切皆知　　所当至处</p>
  <p id="aGD">未曾违失　　导师之教　　常行等心</p>
  <p id="aGE">于诸憎爱　　斯谓菩萨　　普无不入</p>
  <p id="aGF">未曾想念　　过去之法　　当来现在</p>
  <p id="aGG">亦复如是　　一切游居　　无所猗着</p>
  <p id="aGH">斯谓菩萨　　普无不入</p>
  <p id="aGI">于是持心梵天。<a id="a-GJ"></a>白世尊曰。<a id="a-GK"></a>何谓菩萨度于世法。<a id="a-GL"></a>不处世法。<a id="a-GM"></a>现入于世。<a id="a-GN"></a>度脱众生。<a id="a-GO"></a>于世间法。<a id="a-GP"></a>示现世间平等。<a id="a-GQ"></a>世法因缘游世。<a id="a-GR"></a>虽处于世。<a id="a-GS"></a>不坏世法。<a id="a-GT"></a>不失道法。<a id="a-GU"></a>于是世尊。<a id="a-GV"></a>寻时叹颂答持心曰。</p>
  <p id="aGW">吾说世五阴　　于世无所著</p>
  <p id="aGX">以不贪着世　　不舍世间法</p>
  <p id="aGY">菩萨能了彼　　解知世自然</p>
  <p id="aGZ">诸阴为无本　　不着世间法</p>
  <p id="aGa">有利若无利　　嗟叹若谤毁</p>
  <p id="aGb">有名若无名　　耻世苦乐法</p>
  <p id="aGc">彼用大智慧　　虽游于世法</p>
  <p id="aGd">不见世所贪　　道意不可动</p>
  <p id="aGe">得利不以悦　　弃捐亦不戚</p>
  <p id="aGf">坚住如太山　　无能动摇者</p>
  <p id="aGg">嗟叹若毁呰　　其志常平等</p>
  <p id="aGh">名无名苦乐　　坚住于等心</p>
  <p id="aGi">晓知世自然　　因从颠倒兴</p>
  <p id="aGj">不生于世间　　明达独游步</p>
  <p id="aGk">若入于世俗　　综了所至处</p>
  <p id="aGl">是故随习俗　　度脱众生苦</p>
  <p id="aGm">勇猛虽游世　　在俗如莲华</p>
  <p id="aGn">不破坏世俗　　分别了法性</p>
  <p id="aGo">假使行在世　　不分别世法</p>
  <p id="aGp">故游于彼间　　究缚世俗相</p>
  <p id="aGq">世相如虚空　　亦无处空相</p>
  <p id="aGr">已能解了此　　则不着世俗</p>
  <p id="aGs">随方俗所知　　顺而化众生</p>
  <p id="aGt">贯达世自然　　不毁败于俗</p>
  <p id="aGu">设无有五阴　　斯谓世自然</p>
  <p id="aGv">其不晓了者　　常倚于世俗</p>
  <p id="aGw">若能舍诸阴　　不起无所有</p>
  <p id="aGx">虽现于世间　　于俗无所著</p>
  <p id="aGy">其不了世法　　炽然于诤讼</p>
  <p id="aGz">斯虚妄无诚　　常立处二相</p>
  <p id="aH0">吾未曾预世　　亦无所诤讼</p>
  <p id="aH1">佛以是之故　　部分自然法</p>
  <p id="aH2">法者无所诤　　诸佛之所说</p>
  <p id="aH3">通了世平等　　不虚无至诚</p>
  <p id="aH4">两舌若诚谛　　逮得于教命</p>
  <p id="aH5">假使为毒害　　与外道无异</p>
  <p id="aH6">诸法诚审者　　无实无有虚</p>
  <p id="aH7">是故世尊说　　度世无二法</p>
  <p id="aH8">吾所达世慧　　斯为方俗法</p>
  <p id="aH9">则无虚无实　　见世之罪恶</p>
  <p id="aHA">为世之光明　　逮成大名闻</p>
  <p id="aHB">佛所开了世　　清净无瑕秽</p>
  <p id="aHC">假有观俗者　　身以睹自然</p>
  <p id="aHD">则见等正觉　　现在十方者</p>
  <p id="aHE">知诸法因缘　　诸法无自然</p>
  <p id="aHF">若剖折因缘　　则能综理法</p>
  <p id="aHG">其能解达法　　则能晓了空</p>
  <p id="aHH">设能解识空　　则能别导师</p>
  <p id="aHI">设分别讲世　　而求于音声</p>
  <p id="aHJ">虽行世间事　　不与世间俱</p>
  <p id="aHK">若堕于诸见　　一切不及此</p>
  <p id="aHL">假名游于世　　而不着俗事</p>
  <p id="aHM">佛灭度之后　　其乐于忍者</p>
  <p id="aHN">于彼佛现在　　导师之法身</p>
  <p id="aHO">若持如此法　　则为供养佛</p>
  <p id="aHP">处世为世尊　　导师之所知</p>
  <p id="aHQ">设弊魔波旬　　不能得其便</p>
  <p id="aHR">若在于人间　　广说斯经者</p>
  <p id="aHS">是党大智慧　　主布施一切</p>
  <p id="aHT">戒禁为具足　　晓佛导师者</p>
  <p id="aHU">斯度忍力勇　　游步于精进</p>
  <p id="aHV">聪达乐禅定　　分别于世间</p>
  <p id="aHW">说佛空无法　　其闻斯等类</p>
  <p id="aHX">大士不复久　　处道场降魔</p>
  <p data-pb></p>
  <h2 id="aHY">解诸法品第四</h2>
  <p id="aHZ">佛复告持心梵天。<a id="a-Ha"></a>如来已度世间境界。<a id="a-Hb"></a>示世俗教习乐于俗。<a id="a-Hc"></a>欲度于世乐灭方俗。<a id="a-Hd"></a>是谓世间之五阴也。<a id="a-He"></a>其自念言。<a id="a-Hf"></a>世我所度灭尽于世。<a id="a-Hg"></a>求于五阴。<a id="a-Hh"></a>游于道者。<a id="a-Hi"></a>则名曰二所慕之径。<a id="a-Hj"></a>复次梵天。<a id="a-Hk"></a>所以名曰五阴者何。<a id="a-Hl"></a>其五阴者方俗言耳。<a id="a-Hm"></a>求诸见故舍受方俗。<a id="a-Hn"></a>其所见者自然之想。<a id="a-Ho"></a>斯则名曰为灭尽也。<a id="a-Hp"></a>灭尽向道不受诸见。<a id="a-Hq"></a>则为灭俗欲向正道。<a id="a-Hr"></a>是故梵天。<a id="a-Hs"></a>佛说斯言。<a id="a-Ht"></a>世有三刺之门及三重担。<a id="a-Hu"></a>习俗于世灭于世灭。<a id="a-Hv"></a>尽于世间而求度脱。</p>
  <p id="aHw">于是持心梵天。<a id="a-Hx"></a>白世尊曰。<a id="a-Hy"></a>假使如来说四谛事。<a id="a-Hz"></a>谛何所归。<a id="a-I0"></a>佛告梵天。<a id="a-I1"></a>是为苦谛习谛。<a id="a-I2"></a>斯非圣谛。<a id="a-I3"></a>是为尽谛。<a id="a-I4"></a>向道之谛斯非圣谛。<a id="a-I5"></a>所以者何。<a id="a-I6"></a>假使诸苦为圣谛者。<a id="a-I7"></a>一切牛马骡驴犬豕。<a id="a-I8"></a>畜生伴党悉获圣谛。<a id="a-I9"></a>若以诸习为圣谛者。<a id="a-IA"></a>一切五趣所生群黎。<a id="a-IB"></a>当获圣谛。<a id="a-IC"></a>若以苦尽为圣谛者。<a id="a-ID"></a>一切众生见断灭事。<a id="a-IE"></a>便当悉除获致圣谛。<a id="a-IF"></a>至由道谛一切有为。<a id="a-IG"></a>悉当获致贤圣之道。<a id="a-IH"></a>势力圣谛。<a id="a-II"></a>以是之故。<a id="a-IJ"></a>梵天。<a id="a-IK"></a>观察苦习尽道。<a id="a-IL"></a>以为圣谛。<a id="a-IM"></a>其有晓了苦无所起。<a id="a-IN"></a>斯谓圣谛。<a id="a-IO"></a>其人行习者不为圣谛。<a id="a-IP"></a>其灭尽法不起不灭。<a id="a-IQ"></a>斯谓圣谛。<a id="a-IR"></a>假使平等一切诸法。<a id="a-IS"></a>而无有二等于径路。<a id="a-IT"></a>斯贤圣谛。<a id="a-IU"></a>佛告梵天。<a id="a-IV"></a>所以曰谛无有虚者。<a id="a-IW"></a>何谓为虚。<a id="a-IX"></a>自计有身。<a id="a-IY"></a>而念有人。<a id="a-IZ"></a>而备有寿。<a id="a-Ia"></a>而言有命。<a id="a-Ib"></a>着于男女。<a id="a-Ic"></a>猗于三有。<a id="a-Id"></a>离于所有。<a id="a-Ie"></a>恃于所起。<a id="a-If"></a>依于所灭。<a id="a-Ig"></a>受于生死。<a id="a-Ih"></a>怙于泥洹。<a id="a-Ii"></a>是谓为虚。<a id="a-Ij"></a>此诸所受。<a id="a-Ik"></a>于诸所受。<a id="a-Il"></a>无所依倚。<a id="a-Im"></a>亦无所求。<a id="a-In"></a>斯谓为谛。<a id="a-Io"></a>欲除苦者则名曰虚。<a id="a-Ip"></a>灭于习者斯亦为虚。<a id="a-Iq"></a>吾当尽证是亦为虚。<a id="a-Ir"></a>修行径路亦复为虚。<a id="a-Is"></a>所以者何。<a id="a-It"></a>佛所教化八道品者。<a id="a-Iu"></a>若四意止。<a id="a-Iv"></a>斯亦谓虚。<a id="a-Iw"></a>又问。<a id="a-Ix"></a>何谓佛之所教所当思者。<a id="a-Iy"></a>答曰。<a id="a-Iz"></a>无意无念。<a id="a-J0"></a>一切诸法亦复如是。<a id="a-J1"></a>斯乃名曰佛之所教所当思者。<a id="a-J2"></a>为四意止则无所住。<a id="a-J3"></a>不处诸想。<a id="a-J4"></a>已不住于一切想者。<a id="a-J5"></a>则住真际。<a id="a-J6"></a>已住真际。<a id="a-J7"></a>则无所住。<a id="a-J8"></a>意无所处。<a id="a-J9"></a>意有所住。<a id="a-JA"></a>则为不实。<a id="a-JB"></a>名曰为虚。<a id="a-JC"></a>以是之故。<a id="a-JD"></a>当作斯观。<a id="a-JE"></a>无实无虚乃为圣谛。<a id="a-JF"></a>审者为谛。<a id="a-JG"></a>所谓谛者。<a id="a-JH"></a>无所生无所谛。<a id="a-JI"></a>如来虽兴为无所起。<a id="a-JJ"></a>如来不住于法性及与泥洹也。<a id="a-JK"></a>亦无生死常审谛定。<a id="a-JL"></a>所以者何。<a id="a-JM"></a>其圣谛者。<a id="a-JN"></a>无有生死。<a id="a-JO"></a>亦无泥洹。<a id="a-JP"></a>佛言梵天。<a id="a-JQ"></a>若有顺时证斯四谛。<a id="a-JR"></a>名曰正谛。</p>
  <p id="aJS">佛告梵天。<a id="a-JT"></a>将来之世当有比丘。<a id="a-JU"></a>不能慎身。<a id="a-JV"></a>不护禁戒。<a id="a-JW"></a>不能制心。<a id="a-JX"></a>不精智慧。<a id="a-JY"></a>而当讲说。<a id="a-JZ"></a>发生苦谛谓趣习谛。<a id="a-Ja"></a>驰骋于斯。<a id="a-Jb"></a>坏于三有。<a id="a-Jc"></a>诸所生处。<a id="a-Jd"></a>又说当求行于径路。<a id="a-Je"></a>是谓二谛驰骋其行。<a id="a-Jf"></a>是等愚騃。<a id="a-Jg"></a>吾则名之异学伴党。<a id="a-Jh"></a>非佛弟子。<a id="a-Ji"></a>非我声闻。<a id="a-Jj"></a>志趣邪径。<a id="a-Jk"></a>破坏正谛。<a id="a-Jl"></a>而自放逸。<a id="a-Jm"></a>吾处道场佛树下时。<a id="a-Jn"></a>不归诚谛。<a id="a-Jo"></a>亦无虚妄。<a id="a-Jp"></a>佛于诸法。<a id="a-Jq"></a>亦无所趣。<a id="a-Jr"></a>以是之故。<a id="a-Js"></a>求如来法勿观二事。<a id="a-Jt"></a>勿言有二。<a id="a-Ju"></a>为二问也。<a id="a-Jv"></a>白曰不敢也。<a id="a-Jw"></a>天中天。<a id="a-Jx"></a>答曰。<a id="a-Jy"></a>是为颠倒迷惑之道。<a id="a-Jz"></a>不能蠲除一切所趣。<a id="a-K0"></a>于是持心白世尊曰。<a id="a-K1"></a>如来之法而无颠倒。<a id="a-K2"></a>亦无所得。<a id="a-K3"></a>所以者何。<a id="a-K4"></a>如来逮成佛时。<a id="a-K5"></a>所号名曰平等觉者。<a id="a-K6"></a>为何谓耶。<a id="a-K7"></a>答曰。<a id="a-K8"></a>于梵天意所察云何。<a id="a-K9"></a>佛所说法。<a id="a-KA"></a>为有为无。<a id="a-KB"></a>为实为虚。<a id="a-KC"></a>答曰为虚。<a id="a-KD"></a>天中天。<a id="a-KE"></a>无所有也。<a id="a-KF"></a>安住至圣。<a id="a-KG"></a>又问梵天。<a id="a-KH"></a>其虚无法。<a id="a-KI"></a>为有所住。<a id="a-KJ"></a>为无所住。<a id="a-KK"></a>答曰天尊。<a id="a-KL"></a>其虚无者。<a id="a-KM"></a>亦无所住。<a id="a-KN"></a>亦无不住。<a id="a-KO"></a>又问。<a id="a-KP"></a>云何梵天。<a id="a-KQ"></a>而于诸法。<a id="a-KR"></a>亦不有住。<a id="a-KS"></a>亦不无住。<a id="a-KT"></a>大圣报曰。<a id="a-KU"></a>云何得道。<a id="a-KV"></a>答曰。<a id="a-KW"></a>彼无得道。<a id="a-KX"></a>告曰梵天。<a id="a-KY"></a>如来坐于树下。<a id="a-KZ"></a>处在道场。<a id="a-Ka"></a>晓了欲尘。<a id="a-Kb"></a>所处颠倒。<a id="a-Kc"></a>本常清净。<a id="a-Kd"></a>空无自然。<a id="a-Ke"></a>所晓了者。<a id="a-Kf"></a>如无所了。<a id="a-Kg"></a>亦不不了。<a id="a-Kh"></a>所以者何。<a id="a-Ki"></a>以是之故。<a id="a-Kj"></a>吾所了法。<a id="a-Kk"></a>逮正觉者。<a id="a-Kl"></a>无见无闻。<a id="a-Km"></a>无念无知。<a id="a-Kn"></a>无受无著。<a id="a-Ko"></a>亦无所趣。<a id="a-Kp"></a>皆以超越一切诸性。<a id="a-Kq"></a>无言无辞无字无句。<a id="a-Kr"></a>亦无言教。<a id="a-Ks"></a>如是梵天。<a id="a-Kt"></a>诸法如空。<a id="a-Ku"></a>而尔欲得逮诸法乎。<a id="a-Kv"></a>答曰不也。<a id="a-Kw"></a>天中天。<a id="a-Kx"></a>又复世尊。<a id="a-Ky"></a>诸佛大圣甚不可及。<a id="a-Kz"></a>至未曾有具诚谛法。<a id="a-L0"></a>诸佛世尊至有大哀。<a id="a-L1"></a>分别晓了寂然之法。<a id="a-L2"></a>而以文字为他人说。<a id="a-L3"></a>其有信乐如来说法。<a id="a-L4"></a>立诸德本具足所当。<a id="a-L5"></a>斯等众生。<a id="a-L6"></a>则于诸佛无有罪咎。<a id="a-L7"></a>所以者何。<a id="a-L8"></a>一切世间悉共信之志无所著。<a id="a-L9"></a>又天中天。<a id="a-LA"></a>世人信法。<a id="a-LB"></a>法是我所。<a id="a-LC"></a>倚俗着法。<a id="a-LD"></a>法无实无虚。<a id="a-LE"></a>无法非法。<a id="a-LF"></a>而世俗人依倚泥洹。<a id="a-LG"></a>于斯察之无有终始。<a id="a-LH"></a>亦无泥洹。<a id="a-LI"></a>俗倚善德。<a id="a-LJ"></a>无有善德。<a id="a-LK"></a>亦无不善。<a id="a-LL"></a>俗倚安乐。<a id="a-LM"></a>无苦无乐。<a id="a-LN"></a>俗倚佛兴佛。<a id="a-LO"></a>亦不生亦不灭度。<a id="a-LP"></a>又复说法当得审谛显扬圣众。<a id="a-LQ"></a>以无为事而为审谛。<a id="a-LR"></a>其经典者于世可信。<a id="a-LS"></a>譬如假喻从水生火从火出水。<a id="a-LT"></a>悉因缘合。<a id="a-LU"></a>佛言。<a id="a-LV"></a>如是觉了尘欲则成佛道。<a id="a-LW"></a>所由因缘。<a id="a-LX"></a>所以者何。<a id="a-LY"></a>如来所因觉了尘劳。<a id="a-LZ"></a>成正觉者无逮正觉。<a id="a-La"></a>既有所说而不见色。<a id="a-Lb"></a>亦无所念。<a id="a-Lc"></a>亦不造二。<a id="a-Ld"></a>亦无所证。<a id="a-Le"></a>不得灭度。<a id="a-Lf"></a>亦无寂然。<a id="a-Lg"></a>唯然世尊。<a id="a-Lh"></a>若族姓子族姓女。<a id="a-Li"></a>设有晓了信斯法者。<a id="a-Lj"></a>则能蠲除一切诸见而得解脱。<a id="a-Lk"></a>当为稽首归命作礼。<a id="a-Ll"></a>奉若如来于过去佛。<a id="a-Lm"></a>已为造行则为善友。<a id="a-Ln"></a>所见摄护志乐微妙。<a id="a-Lo"></a>殖众德本已为逮得。<a id="a-Lp"></a>安谛之藏揽持法府则灭众罪。<a id="a-Lq"></a>建立道业则致贵姓。<a id="a-Lr"></a>总持如来言教之宗则为大施。<a id="a-Ls"></a>放舍尘垢则护戒力。<a id="a-Lt"></a>无爱欲力则致忍力。<a id="a-Lu"></a>无疆恚勇为精进力而无懈厌。<a id="a-Lv"></a>为禅定力弃除罪业。<a id="a-Lw"></a>为智慧力舍离邪见。<a id="a-Lx"></a>一切诸魔莫能回动。<a id="a-Ly"></a>仇敌怨仇无能得胜终不诳惑。<a id="a-Lz"></a>于世间人所言至诚讲说晓了。<a id="a-M0"></a>诸法本净则为真实。<a id="a-M1"></a>说究竟法则为如来之所摄护。<a id="a-M2"></a>则乐仁和游居安处。<a id="a-M3"></a>则为财富于贤圣业。<a id="a-M4"></a>则知止足于贤圣行。<a id="a-M5"></a>善见长养殷勤供事。<a id="a-M6"></a>则当见信度于彼岸。<a id="a-M7"></a>为志脱者而勖励之。<a id="a-M8"></a>乐得脱者即令勉济。<a id="a-M9"></a>无所依者而使凭附。<a id="a-MA"></a>乐无为者从得泥曰。<a id="a-MB"></a>乐于道者为具敷弘。<a id="a-MC"></a>慕超越者而为示现。<a id="a-MD"></a>又诸方术则为医王。<a id="a-ME"></a>一切病者为设良药。<a id="a-MF"></a>致于智慧则为力援。<a id="a-MG"></a>逮获[敖/力]势以为欢乐得出自在。<a id="a-MH"></a>不依因人亦不从受。<a id="a-MI"></a>无有恐惧衣毛不竖。<a id="a-MJ"></a>如师子步致得妙乘。<a id="a-MK"></a>为如神龙安和其心。<a id="a-ML"></a>犹如调象游在众中。<a id="a-MM"></a>若如神仙则致勇猛。<a id="a-MN"></a>降伏怨敌游于大会。<a id="a-MO"></a>志强无惧意果自恣。<a id="a-MP"></a>而无所畏。<a id="a-MQ"></a>所说正谛悉无有难。<a id="a-MR"></a>蠲尘劳法如月盛满。<a id="a-MS"></a>智慧光明如炬远照。<a id="a-MT"></a>如日之升无所不耀。<a id="a-MU"></a>灭除众冥若如锭燎。<a id="a-MV"></a>离于诸着无有增减。<a id="a-MW"></a>持行如地众生仰活。<a id="a-MX"></a>犹若良田百谷滋殖。<a id="a-MY"></a>洗一切垢譬若如水。<a id="a-MZ"></a>灭除诸想犹若如火。<a id="a-Ma"></a>于一切法而无所著。<a id="a-Mb"></a>犹若如风。<a id="a-Mc"></a>不可动摇如须弥山。<a id="a-Md"></a>志性坚强犹若金刚铁围之山。<a id="a-Me"></a>诸外异学莫能当者。<a id="a-Mf"></a>声闻缘觉无能及者。<a id="a-Mg"></a>以法等味譬若如海。<a id="a-Mh"></a>则为度师。<a id="a-Mi"></a>蠲除一切尘劳之渴。<a id="a-Mj"></a>慕求经法未曾厌足。<a id="a-Mk"></a>则于智慧而无充溢。<a id="a-Ml"></a>则为圣皇而转法轮。<a id="a-Mm"></a>颜貌姝特如天帝释。<a id="a-Mn"></a>心得自在有如梵天。<a id="a-Mo"></a>演法雷震犹如天阴。<a id="a-Mp"></a>为雨甘露如澍洪泽。<a id="a-Mq"></a>则得长益根力觉意。<a id="a-Mr"></a>则得超度生死之患。<a id="a-Ms"></a>便得进入于佛圣慧。<a id="a-Mt"></a>则得逮近致佛正道。<a id="a-Mu"></a>当获博闻无有伦匹。<a id="a-Mv"></a>以过于量悉无有量。<a id="a-Mw"></a>智慧辩才而无等侣。<a id="a-Mx"></a>逮得总持志性坚强。<a id="a-My"></a>意达聪明睹群生性。<a id="a-Mz"></a>循观诸法其志果畅。<a id="a-N0"></a>常行慈愍哀世间人。<a id="a-N1"></a>已得超度世俗之事。<a id="a-N2"></a>行无所著犹如莲华。<a id="a-N3"></a>不为俗法之所染污。<a id="a-N4"></a>诸明智者悉爱敬之。<a id="a-N5"></a>诸博闻者多信从之。<a id="a-N6"></a>为众智士常所恭顺。<a id="a-N7"></a>诸天世人悉奉事之。<a id="a-N8"></a>诸禅思众稽首为礼。<a id="a-N9"></a>诸贤圣众咸来宗侍。<a id="a-NA"></a>声闻缘觉所共钦嘉。<a id="a-NB"></a>则好远离土地之行。<a id="a-NC"></a>则无谄饰不贪利养。<a id="a-ND"></a>威神巍巍履贤圣迹。<a id="a-NE"></a>端正殊雅色貌难及。<a id="a-NF"></a>威曜光光不可称究。<a id="a-NG"></a>则以相好而自庄严。<a id="a-NH"></a>则能执持佛之言教。<a id="a-NI"></a>则能顺护诸法训典。<a id="a-NJ"></a>亦能奖济贤圣之众。<a id="a-NK"></a>便常逮见诸佛正觉。<a id="a-NL"></a>因当速成诸佛之眼。<a id="a-NM"></a>而为诸佛所见授决。<a id="a-NN"></a>则当获致具足三忍。<a id="a-NO"></a>寻当得座于佛树下。<a id="a-NP"></a>便能降伏魔及官属。<a id="a-NQ"></a>得诸通慧而转法轮。<a id="a-NR"></a>则能兴发造诸佛事趣于深法。<a id="a-NS"></a>不恐不畏不难不懅。<a id="a-NT"></a>唯天中天。<a id="a-NU"></a>吾于一劫若复过劫。<a id="a-NV"></a>咨嗟显扬斯正士等。<a id="a-NW"></a>不能究竟。<a id="a-NX"></a>得其边际所行至德。<a id="a-NY"></a>诸佛之道深妙若兹。<a id="a-NZ"></a>难受难解不可睹见难晓难了。<a id="a-Na"></a>若有受持而讽诵读。<a id="a-Nb"></a>便复奉行。<a id="a-Nc"></a>若能广演普分布者。<a id="a-Nd"></a>于彼法说。<a id="a-Ne"></a>则能立众第一笃信。<a id="a-Nf"></a>佛告梵天。<a id="a-Ng"></a>仁所咨嗟诸正士者。<a id="a-Nh"></a>至真之德安能究尽。<a id="a-Ni"></a>不能及知如佛所究。<a id="a-Nj"></a>如来则以无碍之慧申畅其德。<a id="a-Nk"></a>尔乃达了究尽之耳。<a id="a-Nl"></a>如来所说句议旨趣。<a id="a-Nm"></a>斯诸正士悉当了达。<a id="a-Nn"></a>而普顺从不为逆乱。<a id="a-No"></a>所为至诚不为迷惑。<a id="a-Np"></a>悉建正议志不驰骋。<a id="a-Nq"></a>于严饰事晓如应辞。<a id="a-Nr"></a>犹若如来所演言教。<a id="a-Ns"></a>譬若大圣讲诚谛法。<a id="a-Nt"></a>又若如来所说法者。<a id="a-Nu"></a>复超于此严饰章句。<a id="a-Nv"></a>不能究尽觉了所有。<a id="a-Nw"></a>无循无逆无制无通。<a id="a-Nx"></a>尔乃达识而不放逸。<a id="a-Ny"></a>在于严饰不循言辞之所知也。<a id="a-Nz"></a>设无言辞则是如来说法之辞。<a id="a-O0"></a>如来所可讲说经者方便宣法。<a id="a-O1"></a>如来加以兴无极哀。<a id="a-O2"></a>而为众生敷陈经典。<a id="a-O3"></a>佛告梵天。<a id="a-O4"></a>假使菩萨能分别了如来五力所因疗治。<a id="a-O5"></a>是为菩萨。<a id="a-O6"></a>则能建立造诸佛事。<a id="a-O7"></a>又问世尊。<a id="a-O8"></a>何谓如来五力所疗。<a id="a-O9"></a>大圣答曰。<a id="a-OA"></a>谓法言辞入如应说。<a id="a-OB"></a>善权方便光显于法不失句义。<a id="a-OC"></a>分别道迹入于大哀。<a id="a-OD"></a>佛言梵天。<a id="a-OE"></a>是为如来五力所疗。<a id="a-OF"></a>一切声闻缘觉之等所不能及。<a id="a-OG"></a>又问世尊。<a id="a-OH"></a>以何言辞如来演教。<a id="a-OI"></a>世尊告曰。<a id="a-OJ"></a>过去当来现在之教。<a id="a-OK"></a>欲尘之语颠倒之言。<a id="a-OL"></a>世俗度世。<a id="a-OM"></a>有漏无漏。<a id="a-ON"></a>所著无著。<a id="a-OO"></a>有罪无罪。<a id="a-OP"></a>所有无有。<a id="a-OQ"></a>我人寿命逮造证辞。<a id="a-OR"></a>周旋生死灭度之辞。<a id="a-OS"></a>是为梵天。<a id="a-OT"></a>诸所言说斯众辞者。<a id="a-OU"></a>观辞如幻无所成故。<a id="a-OV"></a>观辞如梦见无实故。<a id="a-OW"></a>观辞如响报应缘对声故。<a id="a-OX"></a>观辞如影现缘合有故。<a id="a-OY"></a>观辞如镜像照现故。<a id="a-OZ"></a>观辞如形印之有故。<a id="a-Oa"></a>观辞如[火*僉]颠倒见故。<a id="a-Ob"></a>观辞如空所有尽故。<a id="a-Oc"></a>观辞无言不可得故。<a id="a-Od"></a>佛语梵天。<a id="a-Oe"></a>假使菩萨。<a id="a-Of"></a>能晓了此诸法言辞。<a id="a-Og"></a>是菩萨者。<a id="a-Oh"></a>乃能讲说诸法言辞。<a id="a-Oi"></a>又于诸法无所依倚。<a id="a-Oj"></a>以无所倚则能逮得无碍辩才。<a id="a-Ok"></a>以能逮得无碍辩才。<a id="a-Ol"></a>则能为诸挂阂之众显曜平等。<a id="a-Om"></a>亦与同处讲说经法而不质阂。<a id="a-On"></a>于一切辞不坏法性。<a id="a-Oo"></a>游诸言辞及所破坏悉无所倚。<a id="a-Op"></a>设使梵天如来所说。<a id="a-Oq"></a>显无言辞则为讲法。<a id="a-Or"></a>梵天欲知何所菩萨。<a id="a-Os"></a>而于如来行诚谛事。<a id="a-Ot"></a>善权方便于斯梵天。<a id="a-Ou"></a>如来于尘而现结恨。<a id="a-Ov"></a>又于结恨而现尘劳。<a id="a-Ow"></a>菩萨悉当晓了彼趣。<a id="a-Ox"></a>何谓梵天如来于尘而现结恨。<a id="a-Oy"></a>尘劳自然等无差特故。<a id="a-Oz"></a>又于结恨而现尘劳。<a id="a-P0"></a>依于结恨而行惠施泥洹清净。<a id="a-P1"></a>谓诸愚戆不能晓了众恼之患故。<a id="a-P2"></a>又彼菩萨。<a id="a-P3"></a>晓了所有布施之事。<a id="a-P4"></a>后世大宝故。<a id="a-P5"></a>则无所趣。<a id="a-P6"></a>无所趣者则曰无为禁诚泥洹。<a id="a-P7"></a>悉无所有亦无所行故。<a id="a-P8"></a>忍辱无为虚无所有故。<a id="a-P9"></a>精进无为遵修意故。<a id="a-PA"></a>禅思无为无所悦故。<a id="a-PB"></a>智慧无为逮得相故。<a id="a-PC"></a>于欲离欲之本际者法性无欲故。<a id="a-PD"></a>嗔恚本际计于法性无结恨故。<a id="a-PE"></a>愚痴本际计于法性无愚痴故。<a id="a-PF"></a>生死无为之本际者则无所生。<a id="a-PG"></a>其无为者不倚生死。<a id="a-PH"></a>至诚虚妄所见言辞。<a id="a-PI"></a>虚妄至诚则致慢恣。<a id="a-PJ"></a>复次梵天。<a id="a-PK"></a>如来次第而因真谛。<a id="a-PL"></a>随其因缘而计有常。<a id="a-PM"></a>知有吾我则为蠲除非议之事。<a id="a-PN"></a>其邪见者而无笃信。<a id="a-PO"></a>兴造反业令知反复。<a id="a-PP"></a>去于无信悉除所愿。<a id="a-PQ"></a>邪见身者如来悉知。<a id="a-PR"></a>便为斯等分别说之。<a id="a-PS"></a>见所应者如来则为说诚谛教。<a id="a-PT"></a>假使众生弃捐贡高自大事者。<a id="a-PU"></a>如来则以已诚谛教而讲说之。<a id="a-PV"></a>是为梵天如来至真。<a id="a-PW"></a>至真言教菩萨于彼。<a id="a-PX"></a>则当晓了斯方便行。<a id="a-PY"></a>设使归此一切所说权方便者。<a id="a-PZ"></a>如来兴者便得解脱。<a id="a-Pa"></a>于非邪事而笃信者。<a id="a-Pb"></a>则见诸色之所报应而起众生。<a id="a-Pc"></a>便因如来得解脱也。<a id="a-Pd"></a>若演法身便为知来真谛之辞。<a id="a-Pe"></a>解脱邪法而行笃信。<a id="a-Pf"></a>因法而度敬文字者。<a id="a-Pg"></a>众生之类不为说此。<a id="a-Ph"></a>解邪见法未曾信斯。<a id="a-Pi"></a>亦无所得亦无差别。<a id="a-Pj"></a>言有泥洹则为邪信。<a id="a-Pk"></a>处于颠倒尘劳无为无有灭度。<a id="a-Pl"></a>斯则为信而得解脱。<a id="a-Pm"></a>无所生法不坏诸法。<a id="a-Pn"></a>言有人者则为邪信。<a id="a-Po"></a>入于寂然而欲度者便无有人。<a id="a-Pp"></a>其邪信者即自解脱真谛之事。<a id="a-Pq"></a>是故梵天。<a id="a-Pr"></a>于斯菩萨不能晓了。<a id="a-Ps"></a>真谛言辞权方便者。<a id="a-Pt"></a>于一切音无所恐畏。<a id="a-Pu"></a>为无量人众生之类。<a id="a-Pv"></a>开导利义于彼梵天。<a id="a-Pw"></a>如来至真以何方便。<a id="a-Px"></a>为众生说法。<a id="a-Py"></a>其布施者得大富有。<a id="a-Pz"></a>持戒生天。<a id="a-Q0"></a>忍辱端正精进获明。<a id="a-Q1"></a>若禅思者致悦不乱。<a id="a-Q2"></a>学智慧者灭除尘劳爱欲之着。<a id="a-Q3"></a>若博闻者疾逮智慧行于十善。<a id="a-Q4"></a>乃得处天及在人间。<a id="a-Q5"></a>行慈悲喜护致升梵天。<a id="a-Q6"></a>观察寂然澹泊获果致逮学地。<a id="a-Q7"></a>得不学地缘觉之地。<a id="a-Q8"></a>清净众祐佛之道地。<a id="a-Q9"></a>所示现慧无有边际。<a id="a-QA"></a>等于泥洹灭一切苦。<a id="a-QB"></a>佛言梵天。<a id="a-QC"></a>吾则应时善权方便。<a id="a-QD"></a>为诸众生布告显示。<a id="a-QE"></a>如是像法。<a id="a-QF"></a>如来未曾心怀众想。<a id="a-QG"></a>计吾我人寿命也。<a id="a-QH"></a>如来所行亦无所得。<a id="a-QI"></a>亦不悭贪亦无所施。<a id="a-QJ"></a>亦不持戒亦不毁禁。<a id="a-QK"></a>亦不忍辱亦不嗔恚。<a id="a-QL"></a>亦不精进亦不懈怠。<a id="a-QM"></a>亦不禅定亦不乱意。<a id="a-QN"></a>亦不智慧亦不愚痴。<a id="a-QO"></a>亦无有道亦不灭度。<a id="a-QP"></a>亦无所安亦无众患。<a id="a-QQ"></a>佛言梵天。<a id="a-QR"></a>教化众生使令精勤专修奉行。<a id="a-QS"></a>所因精勤专修奉行。<a id="a-QT"></a>当入斯法如本志愿。<a id="a-QU"></a>或有获致道迹往来。<a id="a-QV"></a>不还无著至于缘觉。<a id="a-QW"></a>若复得入逮成无上正真之道。<a id="a-QX"></a>至无为度。<a id="a-QY"></a>是为梵天如来至真善权方便。<a id="a-QZ"></a>而为众生敷陈经典。<a id="a-Qa"></a>彼又菩萨当为众生善权方便。<a id="a-Qb"></a>兴说大哀。<a id="a-Qc"></a>常以正法而奖济之。<a id="a-Qd"></a>何谓如来之所说者。<a id="a-Qe"></a>法无有眼亦无有脱。<a id="a-Qf"></a>耳鼻口身意亦复如是无有脱者。<a id="a-Qg"></a>所以者何。<a id="a-Qh"></a>眼者则空而无有吾。<a id="a-Qi"></a>亦无我所则悉本净。<a id="a-Qj"></a>耳鼻口身意亦复如是彼则为空。<a id="a-Qk"></a>便无有吾亦无我所则悉本净。<a id="a-Ql"></a>佛言梵天。<a id="a-Qm"></a>是为一切悉归脱门。<a id="a-Qn"></a>有所归趣为之眩惑。<a id="a-Qo"></a>色声香味细滑法。<a id="a-Qp"></a>其六事者亦复如是。<a id="a-Qq"></a>一切诸法皆悉为空。<a id="a-Qr"></a>无想无愿无起无灭。<a id="a-Qs"></a>亦无有住亦不不住。<a id="a-Qt"></a>所可谓者意不住生。<a id="a-Qu"></a>本净自然澹泊寂寞。<a id="a-Qv"></a>佛言梵天。<a id="a-Qw"></a>如来一切悉以文字演为脱门。<a id="a-Qx"></a>或以等御痴騃之句。<a id="a-Qy"></a>普顺文字心当观之为真谛教。<a id="a-Qz"></a>如来一切所可分别悉至解脱。<a id="a-R0"></a>敢可说者悉诚谛句。<a id="a-R1"></a>如来说经无有尘劳。<a id="a-R2"></a>所演法者皆无解脱归灭度也。<a id="a-R3"></a>是为如来所说典籍。<a id="a-R4"></a>斯谓菩萨所当学者。<a id="a-R5"></a>佛告梵天。<a id="a-R6"></a>如来至真以何方便遍修大哀。<a id="a-R7"></a>而为众生讲说法乎。<a id="a-R8"></a>如来则以三十二事有所发遣。<a id="a-R9"></a>而加大哀济于众生。<a id="a-RA"></a>何为三十二。<a id="a-RB"></a>无有吾我。<a id="a-RC"></a>于一切法令众生类解信无身。<a id="a-RD"></a>如来于彼而兴大哀(一)。<a id="a-RE"></a>于一切法众生无受而反有人。<a id="a-RF"></a>如来于彼兴发大哀(二)。<a id="a-RG"></a>一切诸法则无有命。<a id="a-RH"></a>而众生反计有命。<a id="a-RI"></a>如来于彼兴显大哀(三)。<a id="a-RJ"></a>一切诸法而无有寿。<a id="a-RK"></a>而众生反计有寿。<a id="a-RL"></a>如来于彼兴显大哀(四)。<a id="a-RM"></a>一切诸法为无所有。<a id="a-RN"></a>而众生反计有处所。<a id="a-RO"></a>如来于彼兴显大哀(五)。<a id="a-RP"></a>一切诸法都无所依。<a id="a-RQ"></a>而众生反有所倚着(六)。<a id="a-RR"></a>一切诸法悉为虚无。<a id="a-RS"></a>而众生反志有所乐(七)。<a id="a-RT"></a>一切诸法悉无吾我。<a id="a-RU"></a>而众生反计有吾我(八)。<a id="a-RV"></a>一切诸法悉无有主。<a id="a-RW"></a>而众生反专志贪受(九)。<a id="a-RX"></a>一切诸法悉无可受。<a id="a-RY"></a>而众生反依倚形貌(十)。<a id="a-RZ"></a>一切诸法悉无所生。<a id="a-Ra"></a>而众生反着于所生(十一)。<a id="a-Rb"></a>一切诸法悉无有没。<a id="a-Rc"></a>而众生反贪于生死(十二)。<a id="a-Rd"></a>一切诸法悉无欲尘。<a id="a-Re"></a>而众生反没溺尘垢(十三)。<a id="a-Rf"></a>一切诸法悉无贪欲。<a id="a-Rg"></a>而众生反为所染污(十四)。<a id="a-Rh"></a>一切诸法悉无恚怒。<a id="a-Ri"></a>而众生反怀胁结恨(十五)。<a id="a-Rj"></a>一切诸法悉无愚痴。<a id="a-Rk"></a>而众生反为之迷惑(十六)。<a id="a-Rl"></a>一切诸法悉无所从来。<a id="a-Rm"></a>而众生反乐倚所趣(十七)。<a id="a-Rn"></a>一切诸法悉无所趣。<a id="a-Ro"></a>而众生反依于终始(十八)。<a id="a-Rp"></a>一切诸法悉无造行。<a id="a-Rq"></a>而众生反务建所修(十九)。<a id="a-Rr"></a>一切诸法悉无放逸而众生反驰骋纵恣(二十)。<a id="a-Rs"></a>一切诸法悉为空静。<a id="a-Rt"></a>而众生反处于所见(二十一)。<a id="a-Ru"></a>一切诸法悉为无想。<a id="a-Rv"></a>而众生反想行为上(二十二)。<a id="a-Rw"></a>一切诸法悉无有愿而众生反志于所侥(二十三)。<a id="a-Rx"></a>已为远离若干种事有所受者。<a id="a-Ry"></a>世俗所怙嗔怒结恨。<a id="a-Rz"></a>所获患厌不与怨敌而集会也及诸不忍处于仁和(二十四)。<a id="a-S0"></a>遵修颠倒为世所习游于邪径。<a id="a-S1"></a>则能弃除所生之处(二十五)。<a id="a-S2"></a>彼则无有审道所趣。<a id="a-S3"></a>则为烦愦得于财利世俗所依。<a id="a-S4"></a>则而志慕一切资业。<a id="a-S5"></a>当以抑制诸无厌欲。<a id="a-S6"></a>即使具足贤圣之货。<a id="a-S7"></a>信戒惭愧闻施智慧。<a id="a-S8"></a>建立于此具足七财(二十六)。<a id="a-S9"></a>吾谓众生为恩爱仆。<a id="a-SA"></a>以无坚要为坚要想。<a id="a-SB"></a>财业家居妻子之娱便无有安。<a id="a-SC"></a>所以谓之为恩爱仆。<a id="a-SD"></a>众生之类无有坚要为坚固想。<a id="a-SE"></a>当为讲说计有常者为现无常(二十七)。<a id="a-SF"></a>吾谓众生求财利业。<a id="a-SG"></a>则为仇怨。<a id="a-SH"></a>而反谓之为是亲友。<a id="a-SI"></a>吾为建立显亲友行。<a id="a-SJ"></a>而为蠲除勤苦之患究竟灭度(二十八)。<a id="a-SK"></a>吾谓众生以反邪业。<a id="a-SL"></a>各各处于若干言教。<a id="a-SM"></a>当为讲说清净微妙无业之命分别说法(二十九)。<a id="a-SN"></a>吾谓众生为诸尘垢而现污染。<a id="a-SO"></a>于家居事多有患害扰攘之务。<a id="a-SP"></a>而为说法当令出去等度三界(三十)。<a id="a-SQ"></a>处于所作一切诸法。<a id="a-SR"></a>因贪起住众缘所处诸立之相。<a id="a-SS"></a>众生于彼而修懈废。<a id="a-ST"></a>当为说法至圣解脱。<a id="a-SU"></a>劝令精进为度坚要。<a id="a-SV"></a>而说经法悉使获安。<a id="a-SW"></a>又加于是而复反舍无阂之慧(三十一)。<a id="a-SX"></a>最尊灭度志于下贱声闻缘觉。<a id="a-SY"></a>当为显示微妙之行。<a id="a-SZ"></a>如来因此则于众生兴阐大哀。</p>
  <p id="aSa">佛告梵天。<a id="a-Sb"></a>是为三十二事。<a id="a-Sc"></a>如来开导顺化众生。<a id="a-Sd"></a>敷弘大哀。<a id="a-Se"></a>斯为如来。<a id="a-Sf"></a>谓行大哀。<a id="a-Sg"></a>佛告梵天。<a id="a-Sh"></a>若有菩萨奉行于斯三十二事。<a id="a-Si"></a>合集大哀。<a id="a-Sj"></a>如是菩萨为大士者。<a id="a-Sk"></a>名大福田为大威神。<a id="a-Sl"></a>乐于巍巍至不退转。<a id="a-Sm"></a>为众生故而造立行。<a id="a-Sn"></a>佛说此大哀法门品时。<a id="a-So"></a>三万二千人。<a id="a-Sp"></a>发无上正真道意。<a id="a-Sq"></a>三万二千菩萨得不起法忍。</p>
 </body>
</html>