<!doctype html>
<html id="z3IBTsHRS" data-ver="916">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">不空罥索神变真言经卷第十八</h1>
  <h2 id="a2">十地真言品第三十一</h2>
  <p id="a3">一字真言曰。</p>
  <p id="a4">唵(喉中抬声引呼此字上下同音)</p>
  <p id="a5">如是真言。<a id="a-6"></a>大悲心观观世音。<a id="a-7"></a>如法受持。<a id="a-8"></a>应善修行十种胜业。<a id="a-9"></a>何等为十。<a id="a-A"></a>一者以无所得为方便。<a id="a-B"></a>修净胜意业。<a id="a-C"></a>谓以应一切不空智智心。<a id="a-D"></a>修集一切善根胜意业事。<a id="a-E"></a>不可得故。<a id="a-F"></a>二者以无所得为方便。<a id="a-G"></a>修一切有情平等心业。<a id="a-H"></a>谓以应一切不空智智心。<a id="a-I"></a>引发慈悲喜舍四无量心。<a id="a-J"></a>一切有情不可得故。<a id="a-K"></a>三者以无所得为方便。<a id="a-L"></a>修布施业。<a id="a-M"></a>谓以应一切不空智智心。<a id="a-N"></a>于一切有情无所分别。<a id="a-O"></a>而行布施。<a id="a-P"></a>施者受者并所施物不可得故。<a id="a-Q"></a>四者以无所得为方便。<a id="a-R"></a>修亲近善友业。<a id="a-S"></a>谓见诸善友导化有情。<a id="a-T"></a>令其修习一切不空智智心。<a id="a-U"></a>应便亲近恭敬尊重赞叹。<a id="a-V"></a>咨受正法承事无惓。<a id="a-W"></a>善友恶友无二相故。<a id="a-X"></a>五者以无所得为方便。<a id="a-Y"></a>修求法业。<a id="a-Z"></a>谓以应一切不空智智心。<a id="a-a"></a>勤求如来无上正法。<a id="a-b"></a>不堕声闻地独觉地。<a id="a-c"></a>诸所求法不可得故。<a id="a-d"></a>六者以无所得为方便。<a id="a-e"></a>修常出家业。<a id="a-f"></a>谓一切生处恒厌居家牢狱諠杂。<a id="a-g"></a>常欣佛法清净出家无能为碍。<a id="a-h"></a>所弃舍家不可得故。<a id="a-i"></a>七者以无所得为方便。<a id="a-j"></a>修爱佛身业。<a id="a-k"></a>谓暂一睹佛形像已。<a id="a-l"></a>乃至获得无上菩提。<a id="a-m"></a>终不舍于念佛作意。<a id="a-n"></a>诸相随好不可得故。<a id="a-o"></a>八者以无所得为方便。<a id="a-p"></a>修阐法教业。<a id="a-q"></a>谓契经应颂记别讽颂自说缘。<a id="a-r"></a>起譬喻本事本生方广希法论义。<a id="a-s"></a>如来在世及涅槃后。<a id="a-t"></a>为诸有情开阐法教。<a id="a-u"></a>初中后善文义巧妙。<a id="a-v"></a>纯一圆满清白梵行。<a id="a-w"></a>所分别法不可得故。<a id="a-x"></a>九者以无所得为方便。<a id="a-y"></a>修破憍慢业。<a id="a-z"></a>谓常怀谦敬伏憍慢心。<a id="a-10"></a>由此不生下姓卑族。<a id="a-11"></a>诸兴盛法不可得故。<a id="a-12"></a>十者以无所得为方便。<a id="a-13"></a>修恒谛语业。<a id="a-14"></a>谓称知说言行相符。<a id="a-15"></a>一切语性不可得故。<a id="a-16"></a>如是修治此真言者。<a id="a-17"></a>能害过现诸恶重罪。<a id="a-18"></a>一切垢障尽皆消灭。<a id="a-19"></a>当得一切诸佛菩萨天仙龙神悉皆欢喜。<a id="a-1A"></a>观世音菩萨摩诃萨与诸证愿。<a id="a-1B"></a>当舍命后往于西方极乐国土。<a id="a-1C"></a>住极喜地莲华化生。</p>
  <p id="a1D">二字真言曰。</p>
  <p id="a1E">唵(一)步(引二)</p>
  <p id="a1F">如是真言大悲心观观世音。<a id="a-1G"></a>如法受持。<a id="a-1H"></a>思惟八法圆满修习。<a id="a-1I"></a>何等为八。<a id="a-1J"></a>一者圆满清净禁戒。<a id="a-1K"></a>谓不起声闻独觉作意及余破戒。<a id="a-1L"></a>障菩提故。<a id="a-1M"></a>二者知恩报恩。<a id="a-1N"></a>谓得小恩尚不忘报。<a id="a-1O"></a>况大恩惠而当不酬。<a id="a-1P"></a>三者住安忍力。<a id="a-1Q"></a>谓设诸有情来见侵毁。<a id="a-1R"></a>而于彼所无恚害心。<a id="a-1S"></a>四者受胜欢喜。<a id="a-1T"></a>谓所化有情既得成熟。<a id="a-1U"></a>身心适悦受胜欢喜。<a id="a-1V"></a>五者不舍有情。<a id="a-1W"></a>谓拔济有情心恒不舍。<a id="a-1X"></a>六者恒起大悲。<a id="a-1Y"></a>谓作是念。<a id="a-1Z"></a>我为饶益一切有情。<a id="a-1a"></a>假使各如无量无数殑伽沙劫。<a id="a-1b"></a>处大地狱受诸剧苦。<a id="a-1c"></a>或烧或煮或斫或截。<a id="a-1d"></a>若刺若悬若磨若捣。<a id="a-1e"></a>受如是等无量苦事。<a id="a-1f"></a>乃至令彼乘于佛乘而般涅槃。<a id="a-1g"></a>如是一切有情界尽。<a id="a-1h"></a>而大悲心曾无厌倦。<a id="a-1i"></a>七者于诸师长以敬信心。<a id="a-1j"></a>咨承供养如事佛想。<a id="a-1k"></a>谓求无上正等菩提。<a id="a-1l"></a>恭顺师长都无所顾。<a id="a-1m"></a>八者勤求修习法波罗蜜。<a id="a-1n"></a>谓于诸法波罗蜜多。<a id="a-1o"></a>专心修学远离余事。<a id="a-1p"></a>如是修治此真言者。<a id="a-1q"></a>能害过现无间罪障。<a id="a-1r"></a>种种诸病尽皆消灭。<a id="a-1s"></a>一切鬼神不横娆恼。<a id="a-1t"></a>摩尼跋陀神毗沙门神。<a id="a-1u"></a>守持财宝而常拥护。<a id="a-1v"></a>阿弥陀佛现为证明。<a id="a-1w"></a>当舍命已。<a id="a-1x"></a>生补陀落山观世音菩萨宝宫殿中。<a id="a-1y"></a>住离垢地。<a id="a-1z"></a>得不空罥索心王陀罗尼真言悉地。<a id="a-20"></a>而自现前。</p>
  <p id="a21">三字真言曰。</p>
  <p id="a22">唵(一)钵(二)头(二合)米(三)</p>
  <p id="a23">如是真言大悲心观观世音。<a id="a-24"></a>如法受持。<a id="a-25"></a>住修五法。<a id="a-26"></a>何等为五。<a id="a-27"></a>一者勤求多闻尝无厌足于所闻法不著文字。<a id="a-28"></a>谓发勤精进作是念言。<a id="a-29"></a>若兹佛土若十方界。<a id="a-2A"></a>诸佛世尊所说正法。<a id="a-2B"></a>我皆听习读诵受持。<a id="a-2C"></a>而于其中不著文字。<a id="a-2D"></a>二者以无染心常行法施。<a id="a-2E"></a>虽广开化而不自高。<a id="a-2F"></a>为诸有情宣说正法。<a id="a-2G"></a>尚不自为持此善根回向菩提。<a id="a-2H"></a>况求余事。<a id="a-2I"></a>虽多化导而不自恃。<a id="a-2J"></a>三者为严净土植诸善根。<a id="a-2K"></a>虽用回向而不自举。<a id="a-2L"></a>谓勇猛精进修诸善根。<a id="a-2M"></a>为欲庄严诸佛净国。<a id="a-2N"></a>及为清净自他心土。<a id="a-2O"></a>虽为是事而不自高。<a id="a-2P"></a>四者为化有情。<a id="a-2Q"></a>虽不厌惓无边生死。<a id="a-2R"></a>而不自高。<a id="a-2S"></a>为欲成熟一切有情。<a id="a-2T"></a>植诸善根严净佛土。<a id="a-2U"></a>乃至未满一切智智。<a id="a-2V"></a>虽受无边生死勤苦。<a id="a-2W"></a>而不厌倦而不自高。<a id="a-2X"></a>五者虽住惭愧而无所著。<a id="a-2Y"></a>谓专求无上正等菩提。<a id="a-2Z"></a>于诸声闻独觉作意。<a id="a-2a"></a>具惭愧故终不暂起。<a id="a-2b"></a>而于其中亦无所著。<a id="a-2c"></a>如是修治此真言者。<a id="a-2d"></a>观世音菩萨作童子形而现其前。<a id="a-2e"></a>加祐众愿。<a id="a-2f"></a>得见最胜莲华顶曼拏罗诸大莲华真言坛印三昧耶一切如来秘密真言坛印三昧耶。<a id="a-2g"></a>当舍命已。<a id="a-2h"></a>往生净刹住发光地。</p>
  <p id="a2i">四字真言曰。</p>
  <p id="a2j">唵(一)钵(二)头(二合)么(三)纥(二合)唎(四)</p>
  <p id="a2k">如是真言大悲心观观世音。<a id="a-2l"></a>如法受持。<a id="a-2m"></a>应住十法常行不舍。<a id="a-2n"></a>何等为十。<a id="a-2o"></a>一者住阿练若常不舍离。<a id="a-2p"></a>谓求无上正等菩提。<a id="a-2q"></a>超诸声闻独觉等地。<a id="a-2r"></a>故常不舍阿练若处。<a id="a-2s"></a>二者住于少欲。<a id="a-2t"></a>尚不自为求大菩提。<a id="a-2u"></a>况欲世间利誉等事。<a id="a-2v"></a>三者住于喜足。<a id="a-2w"></a>专为证得一切不空智智心。<a id="a-2x"></a>故于余事无著喜足。<a id="a-2y"></a>四者常不舍离如来功德常于深法起谛察语。<a id="a-2z"></a>五者于诸学处未曾弃舍。<a id="a-30"></a>于所学戒坚守不移。<a id="a-31"></a>而于其中又不取相。<a id="a-32"></a>六者于诸欲乐深生厌离。<a id="a-33"></a>于妙欲乐不起欲寻。<a id="a-34"></a>七者常能发起寂灭俱心谓达诸法曾无起作。<a id="a-35"></a>八者舍诸所有。<a id="a-36"></a>于内外法曾无所取。<a id="a-37"></a>九者心不滞没。<a id="a-38"></a>于诸识住未尝起心。<a id="a-39"></a>十者于诸所有无所顾恋。<a id="a-3A"></a>谓于诸法无所思惟。<a id="a-3B"></a>如是修治此真言者。<a id="a-3C"></a>出世事业速皆成就。<a id="a-3D"></a>阿閦如来现身摩顶诰言。<a id="a-3E"></a>汝今已得清净业身灭诸盖障。<a id="a-3F"></a>当生我国证宿命智。<a id="a-3G"></a>不受胎生住焰慧地。</p>
  <p id="a3H">五字真言曰。</p>
  <p id="a3I">唵(一)钵(二)头(二合)么(三)步(四)臡(人兮反五)</p>
  <p id="a3J">如是真言大悲心观观世音。<a id="a-3K"></a>如法受持。<a id="a-3L"></a>应离十法。<a id="a-3M"></a>何等为十。<a id="a-3N"></a>一应远离居家。<a id="a-3O"></a>谓于志性好游一切诸佛国土。<a id="a-3P"></a>随所生处常乐出家。<a id="a-3Q"></a>剃除须发执持应器。<a id="a-3R"></a>被三法服现作沙门。<a id="a-3S"></a>二应远离诸苾刍尼。<a id="a-3T"></a>谓常应远离诸苾刍尼。<a id="a-3U"></a>不与共居如弹指顷。<a id="a-3V"></a>亦复于彼不起异心。<a id="a-3W"></a>三应远离家悭。<a id="a-3X"></a>谓作是思。<a id="a-3Y"></a>我应长夜利益安乐一切有情。<a id="a-3Z"></a>今此有情自由福力。<a id="a-3a"></a>感得如是胜施主家。<a id="a-3b"></a>故我于中不应悭嫉。<a id="a-3c"></a>四应远离众会忿诤。<a id="a-3d"></a>谓作是思。<a id="a-3e"></a>若处众会其中或有声闻独觉。<a id="a-3f"></a>或说彼乘相应法要。<a id="a-3g"></a>令我退失大菩提心。<a id="a-3h"></a>是故定应远离众会。<a id="a-3i"></a>复作是念。<a id="a-3j"></a>诸忿诤者能使有情发起嗔害。<a id="a-3k"></a>造作种种恶不善业。<a id="a-3l"></a>尚违善趣况大菩提。<a id="a-3m"></a>是故定应远离忿诤。<a id="a-3n"></a>五应远离自赞毁他。<a id="a-3o"></a>谓于内外法都无所见。<a id="a-3p"></a>故应远离自赞毁他。<a id="a-3q"></a>六应远离十不善业道。<a id="a-3r"></a>谓作是思此十恶法尚碍善趣。<a id="a-3s"></a>况大菩提。<a id="a-3t"></a>故应远离。<a id="a-3u"></a>七应远离增上慢傲。<a id="a-3v"></a>谓不见有法可起慢傲。<a id="a-3w"></a>八应远离颠倒。<a id="a-3x"></a>谓观颠倒事都不可得。<a id="a-3y"></a>九应远离犹豫。<a id="a-3z"></a>谓观犹豫事都不可得。<a id="a-40"></a>十应远离贪嗔痴业。<a id="a-41"></a>谓都不见有贪嗔痴事。<a id="a-42"></a>如是修治此真言者。<a id="a-43"></a>害诸漏障得身无畏得法无畏。<a id="a-44"></a>大莲华上如来应正等觉现身告言。<a id="a-45"></a>善哉善哉善男子。<a id="a-46"></a>汝大积集不空王莲华顶陀罗尼真言坛印三昧耶大福德蕴菩提善根。<a id="a-47"></a>皆得成熟。<a id="a-48"></a>汝命终后。<a id="a-49"></a>当得供养九十二殑伽沙俱胝那庾多百千如来应正等觉。<a id="a-4A"></a>种熟善根。<a id="a-4B"></a>乃来我国。<a id="a-4C"></a>莲中化生住极难胜地。</p>
  <p id="a4D">六字真言曰。</p>
  <p id="a4E">唵(一)钵(二)头(二合)么(三)皤(四)路(五)迦(斤逻反六)</p>
  <p id="a4F">如是真言大悲心观观世音。<a id="a-4G"></a>如法受持。<a id="a-4H"></a>应修六法何等为六。<a id="a-4I"></a>一应圆满布施波罗蜜多净戒波罗蜜多。<a id="a-4J"></a>安忍波罗蜜多精进波罗蜜多。<a id="a-4K"></a>静虑波罗蜜多般若波罗蜜多。<a id="a-4L"></a>谓超声闻独觉等地。<a id="a-4M"></a>住此六波罗蜜多。<a id="a-4N"></a>佛及住二乘。<a id="a-4O"></a>能度过去所知海岸。<a id="a-4P"></a>现在所知海岸。<a id="a-4Q"></a>未来所知海岸。<a id="a-4R"></a>无为所知海岸。<a id="a-4S"></a>不可说所知海岸。<a id="a-4T"></a>二应远离声闻独觉心。<a id="a-4U"></a>谓作是言。<a id="a-4V"></a>诸声闻心非证无上大菩提道。<a id="a-4W"></a>故应远离。<a id="a-4X"></a>复作是言诸独觉心定不能得一切不空智智。<a id="a-4Y"></a>故应远离。<a id="a-4Z"></a>三应远离热恼心。<a id="a-4a"></a>谓作是言。<a id="a-4b"></a>怖畏生死热恼之心。<a id="a-4c"></a>非证无上正等觉道。<a id="a-4d"></a>故应远离。<a id="a-4e"></a>四见乞者来心不厌戚。<a id="a-4f"></a>谓作是念此厌戚心。<a id="a-4g"></a>于大菩提非能证道。<a id="a-4h"></a>故定远离。<a id="a-4i"></a>五舍所有物无忧悔心。<a id="a-4j"></a>谓作是念此忧悔心。<a id="a-4k"></a>于证无上正等菩提。<a id="a-4l"></a>定为障碍故我舍离。<a id="a-4m"></a>六于来求者终不矫诳。<a id="a-4n"></a>谓作是念此矫诳心。<a id="a-4o"></a>定非阿耨多罗三藐三菩提道。<a id="a-4p"></a>何以故菩萨摩诃萨初发无上菩提心时。<a id="a-4q"></a>作是誓言。<a id="a-4r"></a>凡我所有施来求者。<a id="a-4s"></a>随欲不空。<a id="a-4t"></a>如何今时而矫诳彼。<a id="a-4u"></a>如是修治此真言者。<a id="a-4v"></a>度过五诲证莲华顶秘密心真言成就。<a id="a-4w"></a>睹见一切天龙八部宫殿门开。<a id="a-4x"></a>出世世法皆得成就。<a id="a-4y"></a>十方一切如来应正等觉。<a id="a-4z"></a>放大光明照触其身。<a id="a-50"></a>三千大千世界微尘数等一切如来。<a id="a-51"></a>一时现身观察安慰。<a id="a-52"></a>莲华冠幢如来应正等觉现前诰慰。<a id="a-53"></a>汝所修业皆得成就。<a id="a-54"></a>当生我土住现前地。<a id="a-55"></a>直至无上正等菩提。</p>
  <p id="a56">七字真言曰。</p>
  <p id="a57">唵(一)钵(二)头(二合)么(三)入缚(四)攞(五)吽(六)侄(亭一反二合)力(七)</p>
  <p id="a58">如是真言大悲心观观世音。<a id="a-59"></a>如法受持。<a id="a-5A"></a>应当远离二十种法。<a id="a-5B"></a>何等二十。<a id="a-5C"></a>一应远离我执有情执。<a id="a-5D"></a>命者执生者执。<a id="a-5E"></a>养者执士夫执。<a id="a-5F"></a>数取趣执意生执。<a id="a-5G"></a>儒童执知者执见者执。<a id="a-5H"></a>谓观我有情乃至知者见者。<a id="a-5I"></a>毕竟不可得故。<a id="a-5J"></a>二应远离断执。<a id="a-5K"></a>谓观诸法毕竟不生。<a id="a-5L"></a>无断义故。<a id="a-5M"></a>三应远离常执。<a id="a-5N"></a>谓观一切法无常性故。<a id="a-5O"></a>四应远离相想。<a id="a-5P"></a>谓观杂染性不可得故。<a id="a-5Q"></a>五应远离因等见执。<a id="a-5R"></a>谓都不见有诸见性故。<a id="a-5S"></a>六应远离名色执。<a id="a-5T"></a>谓观名色性都不可得。<a id="a-5U"></a>七应远离蕴执。<a id="a-5V"></a>谓观五蕴性都不可得。<a id="a-5W"></a>八应远离处执。<a id="a-5X"></a>谓观十二处性都不可得。<a id="a-5Y"></a>九应远离界执。<a id="a-5Z"></a>谓观十八界性都不可得。<a id="a-5a"></a>十应远离谛执。<a id="a-5b"></a>谓观诸谛性都不可得。<a id="a-5c"></a>十一应远离缘起执。<a id="a-5d"></a>谓观诸缘起性都不可得。<a id="a-5e"></a>十二应远离住着三界执。<a id="a-5f"></a>谓观三果性都不可得。<a id="a-5g"></a>十三应远离一切法执。<a id="a-5h"></a>谓观诸法性皆如虚空都不可得。<a id="a-5i"></a>十四应远离于一切法如理不如理执。<a id="a-5j"></a>谓观诸法性都不可得。<a id="a-5k"></a>无有如理不如理性。<a id="a-5l"></a>十五应远离依佛见执。<a id="a-5m"></a>谓知依佛见执。<a id="a-5n"></a>不得见佛故。<a id="a-5o"></a>十六应远离依法见执。<a id="a-5p"></a>谓达真法性不可见故。<a id="a-5q"></a>十七应远离依僧见执。<a id="a-5r"></a>谓知和合众无相无为不可见故。<a id="a-5s"></a>十八应远离依戒见执。<a id="a-5t"></a>谓知罪福性俱非有故。<a id="a-5u"></a>十九应远离怖畏空法。<a id="a-5v"></a>谓观诸空法皆无自性。<a id="a-5w"></a>所怖畏事毕竟非有。<a id="a-5x"></a>二十应远离违背空性。<a id="a-5y"></a>谓观一切法自性皆空。<a id="a-5z"></a>非空与空有违背故。<a id="a-60"></a>复应圆满二十种法。<a id="a-61"></a>何等二十。<a id="a-62"></a>一应圆满通达空。<a id="a-63"></a>谓达一切法自相皆空。<a id="a-64"></a>二应圆满证无相定。<a id="a-65"></a>谓不思惟一切诸相。<a id="a-66"></a>三应圆满知无愿住。<a id="a-67"></a>谓于三界法心无所住。<a id="a-68"></a>四应圆满三轮清净。<a id="a-69"></a>谓具足清净十善业道三轮清净。<a id="a-6A"></a>五应圆满悲愍有情。<a id="a-6B"></a>谓已得大悲及严净土。<a id="a-6C"></a>圆满悲愍有情及于有情无所执着。<a id="a-6D"></a>六应圆满一切法平等见。<a id="a-6E"></a>谓于一切法不增不减无所执着。<a id="a-6F"></a>七应圆满一切有情平等见。<a id="a-6G"></a>谓于一切有情不增不减无取无住。<a id="a-6H"></a>八应圆满通达真实理趣。<a id="a-6I"></a>谓于一切法真实理趣。<a id="a-6J"></a>虽实通达无所通达无取无住。<a id="a-6K"></a>九应圆满无生忍智。<a id="a-6L"></a>谓忍一切法无生无灭无所造作。<a id="a-6M"></a>及知名色毕竟无生。<a id="a-6N"></a>十应圆满说一切法一相理趣。<a id="a-6O"></a>谓于一切法行不二相。<a id="a-6P"></a>十一应圆满灭除分别。<a id="a-6Q"></a>谓于一切法不起分别。<a id="a-6R"></a>十二应圆满远离诸想。<a id="a-6S"></a>谓于远离一切小大无量想。<a id="a-6T"></a>十三应圆满远离诸见。<a id="a-6U"></a>谓于远离一切声闻独觉等见。<a id="a-6V"></a>十四应圆满远离烦恼。<a id="a-6W"></a>谓于弃舍一切有漏烦恼习气相续。<a id="a-6X"></a>十五应圆满奢摩他毗钵舍那地。<a id="a-6Y"></a>谓修一切不空道智三昧耶智。<a id="a-6Z"></a>十六应圆满调伏心性。<a id="a-6a"></a>谓于三界法不乐不动。<a id="a-6b"></a>十七应圆满寂静心性。<a id="a-6c"></a>谓于善摄六根寂静心性。<a id="a-6d"></a>十八应圆满无碍智性。<a id="a-6e"></a>谓修得佛眼无碍智性。<a id="a-6f"></a>十九应圆满无所爱染。<a id="a-6g"></a>谓于外六处能善弃舍。<a id="a-6h"></a>二十应圆满随心所欲往诸佛土。<a id="a-6i"></a>于佛众会自现其身。<a id="a-6j"></a>谓修胜神通。<a id="a-6k"></a>从一佛国趣一佛国。<a id="a-6l"></a>供养恭敬尊重赞叹诸佛世尊。<a id="a-6m"></a>请转法轮饶益一切。<a id="a-6n"></a>如是修治此真言者。<a id="a-6o"></a>一切圆满离垢无畏。<a id="a-6p"></a>得莲华离障清净三摩地。<a id="a-6q"></a>身出众光遍照三千大千佛刹。<a id="a-6r"></a>一切宫殿光所至处。<a id="a-6s"></a>化现众宝光华海云。<a id="a-6t"></a>供养一切如来应正等觉。<a id="a-6u"></a>莲华光如来应正等觉。<a id="a-6v"></a>现身摩顶诰言。<a id="a-6w"></a>善哉善哉善男子。<a id="a-6x"></a>汝所修者是诸如来最秘密心供养之法。<a id="a-6y"></a>亦是观世音菩萨摩诃萨真实秘密坚固心大莲华顶曼拏罗三昧耶。<a id="a-6z"></a>汝今已得旖暮伽王莲华顶神通圆满成就。<a id="a-70"></a>当生我土住远行地作大佛事。</p>
  <p id="a71">八字真言曰。</p>
  <p id="a72">唵(一)旖(二)暮(三)伽(上四)么(五)抳(六)钵(七)头(二合)米(八)</p>
  <p id="a73">如是真言大悲心观观世音。<a id="a-74"></a>如法受持应满四法。<a id="a-75"></a>何等为四。<a id="a-76"></a>一应圆满悟入一切有情心行。<a id="a-77"></a>谓以不空一心智慧。<a id="a-78"></a>如实遍知一切有情心心所法。<a id="a-79"></a>二应圆满游戏一切神通。<a id="a-7A"></a>谓游戏种种自在神通。<a id="a-7B"></a>为见佛故。<a id="a-7C"></a>从一佛国趣一佛国。<a id="a-7D"></a>亦复不生游佛国想。<a id="a-7E"></a>三应圆满见诸佛土。<a id="a-7F"></a>如其所见而自严净种种佛土。<a id="a-7G"></a>谓住一佛土能见十方无边佛土。<a id="a-7H"></a>亦能示现。<a id="a-7I"></a>而曾不生佛国土相。<a id="a-7J"></a>复为成熟诸有情故。<a id="a-7K"></a>现处三千大千世界转轮王位而自庄严。<a id="a-7L"></a>复能弃舍而无所执。<a id="a-7M"></a>四应圆满供养承事诸佛世尊。<a id="a-7N"></a>于如来身如实观察。<a id="a-7O"></a>谓欲饶益诸有情故。<a id="a-7P"></a>于法义趣如实分别。<a id="a-7Q"></a>以法供养承事诸佛。<a id="a-7R"></a>又谛观察诸佛法身。<a id="a-7S"></a>如是修治此真言者。<a id="a-7T"></a>得身圆净如颇胝宝。<a id="a-7U"></a>观世音菩萨现前摩顶诰言。<a id="a-7V"></a>善哉善哉善男子。<a id="a-7W"></a>今得最上菩提定心。<a id="a-7X"></a>当随我往世间光明王如来净土。<a id="a-7Y"></a>住不动地广兴佛事。<a id="a-7Z"></a>得不空王莲华顶坛印悉地出世世间最胜之法。</p>
  <p id="a7a">九字真言曰。</p>
  <p id="a7b">唵(一)钵(二)头(二合)么(三)路(四)者(五)祢(奴礼反六)虎(七)噜(八)吽(九)</p>
  <p id="a7c">如是真言大悲心观观世音。<a id="a-7d"></a>如法受持。<a id="a-7e"></a>应满四法何等为四。<a id="a-7f"></a>一应圆满知诸有情根胜劣智。<a id="a-7g"></a>谓住佛十力。<a id="a-7h"></a>如实了知一切有情诸根胜劣。<a id="a-7i"></a>二应圆满严净佛土。<a id="a-7j"></a>谓以无所得而为方便。<a id="a-7k"></a>严净一切有情心行。<a id="a-7l"></a>三应圆满如幻等持数入诸定。<a id="a-7m"></a>谓住此等持。<a id="a-7n"></a>虽能成办一切事业而心不动。<a id="a-7o"></a>修治等持极成熟故。<a id="a-7p"></a>不作加行数数现前。<a id="a-7q"></a>四应圆满随诸有情善根应熟。<a id="a-7r"></a>故入诸有自现化生。<a id="a-7s"></a>谓欲成熟诸有情类殊胜善根。<a id="a-7t"></a>随其所宜故入诸有而现受生。<a id="a-7u"></a>如是修治此真言者。<a id="a-7v"></a>得授记名观世音子。<a id="a-7w"></a>殑伽沙俱胝那庾多百千如来应正等觉。<a id="a-7x"></a>作诸神通一时现前。<a id="a-7y"></a>伸手摩顶诰言。<a id="a-7z"></a>善哉善哉善男子。<a id="a-80"></a>汝所修习此真言经。<a id="a-81"></a>出世世法皆得成办。<a id="a-82"></a>舍命来生我国土中往善慧地。</p>
  <p id="a83">十字真言曰。</p>
  <p id="a84">唵(一)钵(二)头(二合)暮(三)瑟(二合)抳(四)洒(五)弭(六)么(七)黎(八)吽(九)[怡-台+巿](十)</p>
  <p id="a85">如是真言大悲心观观世音。<a id="a-86"></a>如法受持应当圆满十二种法。<a id="a-87"></a>何等十二。<a id="a-88"></a>一应圆满摄受无边处所一切大愿。<a id="a-89"></a>随有所愿皆令圆满。<a id="a-8A"></a>为已具修六波罗蜜多极圆满故。<a id="a-8B"></a>或为严净诸佛国土。<a id="a-8C"></a>或为成熟诸有情类。<a id="a-8D"></a>随心所愿皆得圆满。<a id="a-8E"></a>二应圆满随诸天龙药叉罗刹乾闼婆阿素洛蘖噜荼紧那罗摩呼罗伽人非人等异类音智。<a id="a-8F"></a>谓为修习殊胜词无碍解。<a id="a-8G"></a>善知有情言音差别。<a id="a-8H"></a>三应圆满无碍辩智。<a id="a-8I"></a>谓为修习殊胜辩无碍解。<a id="a-8J"></a>为诸有情能无尽说。<a id="a-8K"></a>四应圆满入胎具足。<a id="a-8L"></a>谓虽一切生处实恒化生。<a id="a-8M"></a>为益有情现入胎藏。<a id="a-8N"></a>于中具足种种胜事。<a id="a-8O"></a>五应圆满出生具足。<a id="a-8P"></a>谓于出胎时示现种种希有胜事。<a id="a-8Q"></a>令诸有情见者欢喜获大安乐。<a id="a-8R"></a>六应圆满家族具足。<a id="a-8S"></a>谓生刹帝利大族姓家。<a id="a-8T"></a>或生婆罗门大族姓家。<a id="a-8U"></a>所禀父母无可讥嫌。<a id="a-8V"></a>七应圆满种姓具足。<a id="a-8W"></a>谓常预过去诸大菩萨种姓中生八应圆满眷属具足。<a id="a-8X"></a>谓纯以无量无数菩萨而为眷属。<a id="a-8Y"></a>非诸杂类。<a id="a-8Z"></a>九应圆满生身具足。<a id="a-8a"></a>谓初生时。<a id="a-8b"></a>其身具足一切相好。<a id="a-8c"></a>放大光明遍照无边诸佛世界。<a id="a-8d"></a>亦令彼界六种变动。<a id="a-8e"></a>有情遇者无不蒙益。<a id="a-8f"></a>十应圆满出家具足。<a id="a-8g"></a>谓出家时无量无数天龙药叉罗刹乾闼婆阿素洛蘖噜荼紧那罗摩呼罗伽人非人等之所翼从。<a id="a-8h"></a>往诣道场剃除须发。<a id="a-8i"></a>服三法衣受持应器。<a id="a-8j"></a>引导无量数无有情。<a id="a-8k"></a>令乘三乘而趣圆寂。<a id="a-8l"></a>十一应圆满庄严菩提树具足。<a id="a-8m"></a>谓于殊胜善根广大愿力。<a id="a-8n"></a>感得如是妙菩提树。<a id="a-8o"></a>绀琉璃宝以为其干。<a id="a-8p"></a>真金刚宝而为其根。<a id="a-8q"></a>上妙七宝以为枝叶种种华果。<a id="a-8r"></a>其树高广遍覆三千大千佛土。<a id="a-8s"></a>光明照耀周遍十方殑伽沙等诸佛世界。<a id="a-8t"></a>十二应圆满一切功德成办具足。<a id="a-8u"></a>谓于满足殊胜福慧一切资粮。<a id="a-8v"></a>成熟有情严净佛土。<a id="a-8w"></a>如是一一具足修治此真言者。<a id="a-8x"></a>得十方无量殑伽沙俱胝那庾多刹土。<a id="a-8y"></a>一切如来应正等觉。<a id="a-8z"></a>作种种神通一时现前诰言。<a id="a-90"></a>善哉善哉善男子。<a id="a-91"></a>常为一切天仙龙神八部世间人民。<a id="a-92"></a>置敬无量。<a id="a-93"></a>得此莲华顶真言明仙。<a id="a-94"></a>乃至无上正等菩提。<a id="a-95"></a>住法云地。<a id="a-96"></a>随所方化增建佛事。<a id="a-97"></a>秘密主汝问修行是陀罗尼真言。<a id="a-98"></a>一一能成最上悉地。<a id="a-99"></a>此不空罥索心王陀罗尼真言三昧耶。<a id="a-9A"></a>上法中法下法我皆演说。<a id="a-9B"></a>如是读诵受持之者。<a id="a-9C"></a>常净洗浴以香涂身。<a id="a-9D"></a>着净衣服于诸有情起大悲心。<a id="a-9E"></a>说真实语深信三宝敬事供养和上阇梨父母善友。<a id="a-9F"></a>备持律仪受持斯法。<a id="a-9G"></a>如是发行名真受持真言之人。<a id="a-9H"></a>当必决定得证无上正等菩提。<a id="a-9I"></a>尔时执金刚秘密主菩萨摩诃萨。<a id="a-9J"></a>闻说是法欢喜微笑。<a id="a-9K"></a>掌轮旋杵从座而起。<a id="a-9L"></a>曲躬合掌白言圣者。<a id="a-9M"></a>此等真言三昧耶。<a id="a-9N"></a>总名不空王莲华顶秘密心曼拏罗广大陀罗尼真言三昧耶。<a id="a-9O"></a>是等陀罗尼真言。<a id="a-9P"></a>但当读诵受持之者。<a id="a-9Q"></a>皆得成就作大佛事。<a id="a-9R"></a>若有依法作大供养。<a id="a-9S"></a>每月依时一日一夜断语不食。<a id="a-9T"></a>或单食果或空服乳。<a id="a-9U"></a>或复常食三白饮食。<a id="a-9V"></a>昼夜精勤读诵受持。<a id="a-9W"></a>如是之人获何功德成何善根。<a id="a-9X"></a>住何刹土授何法门。<a id="a-9Y"></a>尔时观世音菩萨摩诃萨。<a id="a-9Z"></a>告执金刚秘密主菩萨摩诃萨言。<a id="a-9a"></a>如是总名不空王莲华顶陀罗尼真言三昧耶。<a id="a-9b"></a>秘密主谛听谛听。<a id="a-9c"></a>苾刍苾刍尼族姓男族姓女。<a id="a-9d"></a>白月一日承事供养。<a id="a-9e"></a>寂断诸语食三白食。<a id="a-9f"></a>读诵受持莲华顶陀罗尼真言。<a id="a-9g"></a>一观一一字如日光鬘。<a id="a-9h"></a>二观字光现观世音。<a id="a-9i"></a>三观字光现佛世尊。<a id="a-9j"></a>四观字光自性神力清净法界三昧。<a id="a-9k"></a>流出种种神通三摩地门。<a id="a-9l"></a>昼夜不绝乃至八日。<a id="a-9m"></a>一日一夜断食持者。<a id="a-9n"></a>此人则得除灭应受阿毗地狱。<a id="a-9o"></a>五无间罪一劫之苦。<a id="a-9p"></a>当舍命已生于西方极乐国土。<a id="a-9q"></a>莲华化生具宿住智。<a id="a-9r"></a>福命寿等八十千劫。<a id="a-9s"></a>受诸极乐。<a id="a-9t"></a>生生生处更不坠堕三恶道中。<a id="a-9u"></a>复得转生爱乐世界。<a id="a-9v"></a>六十二千劫受胜快乐。<a id="a-9w"></a>复得转生观察世界。<a id="a-9x"></a>七十二千劫受大安乐。<a id="a-9y"></a>复得转生宝胜世界。<a id="a-9z"></a>十二千劫作大持宝大真言仙。<a id="a-A0"></a>复得转生补陀洛山观世音菩萨宝宫殿中。<a id="a-A1"></a>十八千劫受诸法乐。<a id="a-A2"></a>复得转生阿迦尼吒天。<a id="a-A3"></a>九十千劫受天快乐。<a id="a-A4"></a>复得转生兜率陀天上。<a id="a-A5"></a>八十千劫受天快乐。<a id="a-A6"></a>复得转生三十三天。<a id="a-A7"></a>百千大劫作天帝释受大快乐。<a id="a-A8"></a>复得转生十方刹土。<a id="a-A9"></a>五十千劫游戏神通。<a id="a-AA"></a>历诸佛刹供养诸佛。<a id="a-AB"></a>受诸快乐。<a id="a-AC"></a>复于二十千劫作大真言明仙。<a id="a-AD"></a>乃至菩提更不重受胎卵湿化。<a id="a-AE"></a>所受生处常得化生具宿住智。<a id="a-AF"></a>秘密主七日七夜承事供养读诵受持。<a id="a-AG"></a>尚得如是广大福聚善根相应。<a id="a-AH"></a>况复有人。<a id="a-AI"></a>能每白月一日食三白食。<a id="a-AJ"></a>读诵受持此莲华顶陀罗尼真言。<a id="a-AK"></a>昼夜不绝。<a id="a-AL"></a>至白月八日昼夜不食。<a id="a-AM"></a>断诸语言依法诵持。<a id="a-AN"></a>岂不现身与证大不空离障清净三摩地。<a id="a-AO"></a>不空庄严三摩地。<a id="a-AP"></a>不空莲华神变光焰三摩地。<a id="a-AQ"></a>不空清净光三摩地。<a id="a-AR"></a>不空观察幢三摩地。<a id="a-AS"></a>不空莲华无垢观三摩地。<a id="a-AT"></a>不空莲华顶光焰秘密心三摩地耶。<a id="a-AU"></a>此人又当承事九十二俱胝殑伽沙数如来应正等觉所。<a id="a-AV"></a>种熟善根。<a id="a-AW"></a>当舍命已往安乐国。<a id="a-AX"></a>莲台化生得不空王莲华顶解脱坛印三昧耶。<a id="a-AY"></a>而皆现前得作不空广大真言明仙。</p>
  <p data-pb></p>
  <h2 id="aAZ">世间成就品第三十二</h2>
  <p id="aAa">时执金刚秘密主菩萨摩诃萨。<a id="a-Ab"></a>又复白言大悲圣者。<a id="a-Ac"></a>愿为一切有情意乐圆满。<a id="a-Ad"></a>演示此莲华顶陀罗尼真言曼拏罗真言成就法。<a id="a-Ae"></a>尔时观世音菩萨摩诃萨。<a id="a-Af"></a>谓执金刚秘密主菩萨摩诃萨言。<a id="a-Ag"></a>若有苾刍苾刍尼族姓男族姓女。<a id="a-Ah"></a>如三昧教承事供养恭敬礼拜。<a id="a-Ai"></a>常于一切有情之上起大悲心。<a id="a-Aj"></a>每日如法诵持根本莲华顶陀罗尼真言。<a id="a-Ak"></a>一观一一字如日光鬘。<a id="a-Al"></a>二观字光现观世音。<a id="a-Am"></a>三观字光现佛世尊。<a id="a-An"></a>四观字光随顺通达一切甚深不思议法性。<a id="a-Ao"></a>与虚空等自相无碍。<a id="a-Ap"></a>一切法界正等觉心。<a id="a-Aq"></a>出无尽音净心无我。<a id="a-Ar"></a>满三七遍。<a id="a-As"></a>决定涤除一切地狱饿鬼畜生一切重罪。<a id="a-At"></a>得大善根成大福蕴。<a id="a-Au"></a>不为世间一切毒药毒虫灾怪病恼鬼神娆害。<a id="a-Av"></a>由斯义故当应以此陀罗尼真言。<a id="a-Aw"></a>加持净沙二十一遍。<a id="a-Ax"></a>尸陀林中散尸骸上。<a id="a-Ay"></a>或散冢上墓上见皆散之。<a id="a-Az"></a>彼诸亡者所在界处受众剧苦。<a id="a-B0"></a>皆得解脱上生天上。<a id="a-B1"></a>若以纸素竹帛。<a id="a-B2"></a>书写此根本莲华顶陀罗尼真言等。<a id="a-B3"></a>置于塔上幢上。<a id="a-B4"></a>所有二足四足多足无足。<a id="a-B5"></a>胎卵湿化一切有情。<a id="a-B6"></a>谓塔影映身者。<a id="a-B7"></a>或见触者。<a id="a-B8"></a>皆得除灭一切罪障。<a id="a-B9"></a>舍是身已等生天上。<a id="a-BA"></a>若加持螺诣高望处大吹声者。<a id="a-BB"></a>四生众生闻螺声者。<a id="a-BC"></a>灭诸重罪。<a id="a-BD"></a>舍受身已等生天上。<a id="a-BE"></a>若有善男子善女人。<a id="a-BF"></a>先受菩萨戒二百五十戒五百戒五戒十戒八戒三归依戒。<a id="a-BG"></a>闻螺声者当舍身已。<a id="a-BH"></a>直往西方极乐国土莲华化生住不退地。<a id="a-BI"></a>若加持白栴檀香城邑中烧。<a id="a-BJ"></a>令诸有情闻香气者。<a id="a-BK"></a>皆得除灭种种罪障。<a id="a-BL"></a>若烧此香熏身服者。<a id="a-BM"></a>亦得除诸嫉妒垢障。<a id="a-BN"></a>为人所见欢喜致敬。<a id="a-BO"></a>若熏身熏衣如法贯带。<a id="a-BP"></a>面向日天一诵莲华顶陀罗尼真言。<a id="a-BQ"></a>一呼日天者。<a id="a-BR"></a>日天祐护。<a id="a-BS"></a>若加持安悉香白栴檀香。<a id="a-BT"></a>大自在天前一诵莲华顶陀罗尼真言。<a id="a-BU"></a>一呼大自在天烧者。<a id="a-BV"></a>大自在天当作拥护为满诸愿。<a id="a-BW"></a>若那罗延天前。<a id="a-BX"></a>如是一真言一呼那罗延天烧者。<a id="a-BY"></a>那罗延天当作拥护为满诸愿。<a id="a-BZ"></a>若加持白芥子白栴檀香。<a id="a-Ba"></a>大梵天前如是一真言一称大梵天烧者。<a id="a-Bb"></a>其大梵天当作拥护为满诸愿。<a id="a-Bc"></a>若加持干莲华末白栴檀香。<a id="a-Bd"></a>摩诃迦罗前如是一真言。<a id="a-Be"></a>一呼摩诃迦罗烧者。<a id="a-Bf"></a>摩诃迦罗神当作护从。<a id="a-Bg"></a>入于山林采取伏藏。<a id="a-Bh"></a>一切诸药皆得随意。<a id="a-Bi"></a>若加持龙华白栴檀香。<a id="a-Bj"></a>有龙湫边如是一真言。<a id="a-Bk"></a>一呼龙名烧已。<a id="a-Bl"></a>复真言持白芥子。<a id="a-Bm"></a>散湫水中迅诵真言。<a id="a-Bn"></a>龙王眷属皆拥护随真言者意。<a id="a-Bo"></a>若加持尸陀林内烧故人炭白栴檀香相和。<a id="a-Bp"></a>尸陀林中作大怒声。<a id="a-Bq"></a>如是诵持真言烧者。<a id="a-Br"></a>一切药叉鬼神而自现身。<a id="a-Bs"></a>任诸命事乃至寿尽。<a id="a-Bt"></a>若加持二笈播罗相合。<a id="a-Bu"></a>以和炭香烧熏如法。<a id="a-Bv"></a>真言加持笈播罗者。<a id="a-Bw"></a>即得神鬼任诸命事。<a id="a-Bx"></a>若治地作坛。<a id="a-By"></a>以瞿摩夷如法泥涂。<a id="a-Bz"></a>当坛心上以赤二画药叉女。<a id="a-C0"></a>以粳米纷界坛四面。<a id="a-C1"></a>以粳米麨坛中供养。<a id="a-C2"></a>用前炭香。<a id="a-C3"></a>如是一真言一呼药叉女烧已。<a id="a-C4"></a>复以白芥子一真言一打药叉女像。<a id="a-C5"></a>得真药叉女现前而来。<a id="a-C6"></a>任诸命使随真言者意。<a id="a-C7"></a>若请作母。<a id="a-C8"></a>常逐拥护如护赤子。<a id="a-C9"></a>供给所须一切财宝。<a id="a-CA"></a>若请作姊妹。<a id="a-CB"></a>随日供给衣服财钱而不乏少。<a id="a-CC"></a>若加持安悉香白旃檀香。<a id="a-CD"></a>以手按功德天头。<a id="a-CE"></a>如是一真言一呼功德天烧者。<a id="a-CF"></a>得功德天当作拥护。<a id="a-CG"></a>与诸财宝得大富饶。<a id="a-CH"></a>若毗沙门王前。<a id="a-CI"></a>如是一真言一呼毗沙门王烧者。<a id="a-CJ"></a>毗沙门神施金千两。<a id="a-CK"></a>若摩尼跋陀罗神前。<a id="a-CL"></a>如是一真言一呼摩尼跋陀罗神烧者。<a id="a-CM"></a>摩尼跋陀罗神来与金钱一千。<a id="a-CN"></a>若大山林中。<a id="a-CO"></a>如是一真言一呼药精烧者。<a id="a-CP"></a>一切药精出现任采。<a id="a-CQ"></a>若城四门首一真言一烧者。<a id="a-CR"></a>即得城内一切灾障皆得除灭。<a id="a-CS"></a>若于一切虎狼难处一真言一烧者。<a id="a-CT"></a>即得除灭虎狼等难。<a id="a-CU"></a>若鬼神病者前一真言一烧熏病者。<a id="a-CV"></a>即得除灭鬼神等病。</p>
  <h2 id="aCW">莲华顶阿伽陀药品第三十三</h2>
  <p id="aCX">是莲华顶伽陀药　　现种族王大神力</p>
  <p id="aCY">伊首罗天帝释天　　摩醯首罗大梵天</p>
  <p id="aCZ">毗瑟努天四天王　　加祐守护恭敬赞</p>
  <p id="aCa">以龙脑香沉水香　　牛黄丁香青木香</p>
  <p id="aCb">数等好者而捣治　　白象耳汗和合丸</p>
  <p id="aCc">置于坛内观音前　　以莲华顶陀罗尼</p>
  <p id="aCd">种族奋怒真言等　　加持其药现三相</p>
  <p id="aCe">执金刚秘密主。<a id="a-Cf"></a>洁治身服。<a id="a-Cg"></a>以药研点额上顶上膊上胸上两臂肘上。<a id="a-Ch"></a>各佩一丸口含一丸。<a id="a-Ci"></a>入大众中为人爱敬。<a id="a-Cj"></a>亦如我等威德福聚。<a id="a-Ck"></a>凡说言词调伏有情悉皆顺伏。<a id="a-Cl"></a>若入僧众为僧爱乐。<a id="a-Cm"></a>观视赞叹亦如我等。<a id="a-Cn"></a>满诸有情种种意愿。<a id="a-Co"></a>一切天仙龙神八部恭敬守护。<a id="a-Cp"></a>一切毒药毒虫[示*厭]蛊咒诅鬼神诸病皆不灾害。<a id="a-Cq"></a>又复不为国王僚佐。<a id="a-Cr"></a>横加笞禁受诸苦恼。<a id="a-Cs"></a>一切诸恶药叉罗刹师子虎狼盗贼霹雳怨家等难而相灾害。<a id="a-Ct"></a>又头戴药丸。<a id="a-Cu"></a>并复以药遍涂轮上。<a id="a-Cv"></a>持轮往入他军阵中。<a id="a-Cw"></a>他兵见者自然和解。<a id="a-Cx"></a>若入王城人所见者致敬欢喜。<a id="a-Cy"></a>若患鬼病治不差者。<a id="a-Cz"></a>令服此药。<a id="a-D0"></a>并以斯药和汤澡浴则得除差。<a id="a-D1"></a>若患疮肿。<a id="a-D2"></a>以药和水。<a id="a-D3"></a>研涂疮上肿上皆得除差。<a id="a-D4"></a>此人由斯一切天龙药叉罗刹不相恼害。<a id="a-D5"></a>如法用药。<a id="a-D6"></a>一切诸佛观世音菩萨。<a id="a-D7"></a>加被拥护善根增长。<a id="a-D8"></a>今世后世受大安乐。<a id="a-D9"></a>当生之处执金刚秘密主眷属而拥护之。<a id="a-DA"></a>若加持酥和药饵者。<a id="a-DB"></a>得大智慧解诸经论。</p>
  <p id="aDC">又莲华顶伽陀药　　现斯部中诸真言</p>
  <p id="aDD">最上悉地三昧耶　　乾陀罗縒青木香</p>
  <p id="aDE">没啰[可*欠]么乞使啰　　素靺啰拏乞使啰</p>
  <p id="aDF">素健地迦塞颇胝　　舍莫乞使龙华须</p>
  <p id="aDG">郁钵罗华莲子穰　　上安悉香郁金香</p>
  <p id="aDH">白旃檀香甘松香　　并夜合华兼丁香</p>
  <p id="aDI">髀噜钵啰总等数　　如法摩坛和合治</p>
  <p id="aDJ">置于坛内观音前　　以莲华顶陀罗尼</p>
  <p id="aDK">种族奋怒真言等　　加持其药百遍已</p>
  <p id="aDL">波斯石蜜龙脑香　　等分水煎如法和</p>
  <p id="aDM">真言丸药如酸枣　　敷置坛内观音前</p>
  <p id="aDN">以莲华顶陀罗尼　　种族奋怒真言等</p>
  <p id="aDO">不空王母陀罗尼　　等加持药现三相</p>
  <p id="aDP">盛净器中便阴干　　净密固药勿污触</p>
  <p id="aDQ">执金刚秘密主。<a id="a-DR"></a>若用药时。<a id="a-DS"></a>先净澡浴以香涂身着净衣服。<a id="a-DT"></a>加持黑芥子油而和其药。<a id="a-DU"></a>点持身上即得随意。<a id="a-DV"></a>入阿修罗窟龙窟鬼神窟皆去无阂。<a id="a-DW"></a>是诸鬼神任为命事。<a id="a-DX"></a>若加持僧[可*欠]乳牛乳。<a id="a-DY"></a>和药涂点[(聰-耳)*頁]上心上。<a id="a-DZ"></a>便所思惟。<a id="a-Da"></a>上中下人种种障累为念除遣。<a id="a-Db"></a>若加持香油和药。<a id="a-Dc"></a>涂两脚胫二脚掌上。<a id="a-Dd"></a>行疾如风日行倍常履水不湿。<a id="a-De"></a>若药和人乳点二眼中。<a id="a-Df"></a>即得随意往诸聚落。<a id="a-Dg"></a>自在游观为人爱敬。<a id="a-Dh"></a>或对人前心念移物。<a id="a-Di"></a>令诸人众皆不见知。<a id="a-Dj"></a>若涂面上身上手上。<a id="a-Dk"></a>往大众中作诸呗赞。<a id="a-Dl"></a>令诸人民唯观赞声不观于身。<a id="a-Dm"></a>若涂瓶裹外满盛净水。<a id="a-Dn"></a>持往众中高把写水。<a id="a-Do"></a>时诸人民唯观水下不观瓶像。<a id="a-Dp"></a>若涂盆裹外满盛净水。<a id="a-Dq"></a>时诸人众唯观其水不观盆像。<a id="a-Dr"></a>若加持香油和药涂身熏衣。<a id="a-Ds"></a>入阿修罗窟龙窟鬼神窟。<a id="a-Dt"></a>皆得自在不相娆害。<a id="a-Du"></a>若入水底水不能溺。<a id="a-Dv"></a>水中有情亦不相害。<a id="a-Dw"></a>若入火中火不能烧。<a id="a-Dx"></a>若入龙湫龙不能害。<a id="a-Dy"></a>所有世间种种事法。<a id="a-Dz"></a>心但请念作者皆成。<a id="a-E0"></a>若常精勤受持此法。<a id="a-E1"></a>日日增见世间种种情与非情随念事故。</p>
  <p id="aE2">又莲华顶悉地药　　能现种种神变相</p>
  <p id="aE3">得大安乐饶财宝　　时世人民竞供养</p>
  <p id="aE4">莲华须蕊迦俱皤　　干驮啰娑香牛黄</p>
  <p id="aE5">竹黄雄黄郁金香　　青优钵罗华海沫</p>
  <p id="aE6">小柏檀黄阿摩勒　　数等如法精合治</p>
  <p id="aE7">又龙脑香兼麝香　　波斯石蜜等和治</p>
  <p id="aE8">置于坛内观音前　　以莲华顶陀罗尼</p>
  <p id="aE9">种族奋怒真言等　　加持药上现三相</p>
  <p id="aEA">执金刚秘密主。<a id="a-EB"></a>洁涤身衣药和水研。<a id="a-EC"></a>遍涂身分手足头面。<a id="a-ED"></a>并点眼中。<a id="a-EE"></a>即证秘密三昧自在。<a id="a-EF"></a>当高声称吽字。<a id="a-EG"></a>则得现身命诸鬼神皆见身上出大光焰。<a id="a-EH"></a>入水不溺入火不烧。<a id="a-EI"></a>入大众中心所启请。<a id="a-EJ"></a>散药空中请召观世音菩萨摩诃萨。<a id="a-EK"></a>变现一切诸天仙相。<a id="a-EL"></a>变现一切人民等相。<a id="a-EM"></a>变现一切诸佛菩萨种种因地。<a id="a-EN"></a>舍头目髓脑身肉手足相。<a id="a-EO"></a>空中变现身上出水身下出火相。<a id="a-EP"></a>变现杀活烂坏之相。<a id="a-EQ"></a>心所请者随心散之即皆显现。<a id="a-ER"></a>复以药涂身上。<a id="a-ES"></a>又加持香油和药。<a id="a-ET"></a>涂头涂二手掌。<a id="a-EU"></a>及烧熏身整理衣服。<a id="a-EV"></a>端身徐步入于四众。<a id="a-EW"></a>请观世音菩萨摩诃萨。<a id="a-EX"></a>入水观三昧火观三昧堰卧空中。<a id="a-EY"></a>想现身下水出身上出火。<a id="a-EZ"></a>并出种种天乐之声。<a id="a-Ea"></a>随皆现之。<a id="a-Eb"></a>复加持杜仲木汁和药。<a id="a-Ec"></a>涂身手足入大众中。<a id="a-Ed"></a>请观世音菩萨摩诃萨。<a id="a-Ee"></a>现于过去菩萨施诸国位妻妾男女象马七珍。<a id="a-Ef"></a>坐菩提场降诸魔众。<a id="a-Eg"></a>一切神变华果宫殿。<a id="a-Eh"></a>天妙衣服诸庄严具。<a id="a-Ei"></a>一切所请皆随心念即当现之。<a id="a-Ej"></a>谓令邪见恶慧众生睹斯神通。<a id="a-Ek"></a>发菩提心信求佛道。<a id="a-El"></a>故说是法。</p>
 </body>
</html>