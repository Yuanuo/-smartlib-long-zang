<!doctype html>
<html id="z3IBTsARN" data-ver="675">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">不空罥索神变真言经卷第十三</h1>
  <h2 id="a2">溥遍心印真言出世间品第二十</h2>
  <p id="a3">尔时观世音菩萨摩诃萨。<a id="a-4"></a>合掌恭敬欢喜踊跃。<a id="a-5"></a>得未曾有。<a id="a-6"></a>放殑伽沙俱胝那庾多百千光明。<a id="a-7"></a>溥照三千大千世界而自庄严。<a id="a-8"></a>又白佛言世尊。<a id="a-9"></a>是不空罥索心王陀罗尼真言。<a id="a-A"></a>广大解脱莲花坛印三昧耶中。<a id="a-B"></a>溥遍心印真言三昧耶。<a id="a-C"></a>而能示现不空千手千臂观世音菩萨。<a id="a-D"></a>种种形好神变三昧耶。<a id="a-E"></a>以此一相三昧耶。<a id="a-F"></a>入种种相三昧耶。<a id="a-G"></a>所谓入伊首罗天相摩醯首罗天相。<a id="a-H"></a>大梵天相那罗延天相。<a id="a-I"></a>大自在天相焰摩王相。<a id="a-J"></a>俱废罗天相婆噜拏天相。<a id="a-K"></a>俱摩罗天相水天相。<a id="a-L"></a>火天相风天相。<a id="a-M"></a>日天相月天相。<a id="a-N"></a>星天相乃至一切天相。<a id="a-O"></a>苦行仙相一切真言明仙相。<a id="a-P"></a>大商人相皆示现之世尊以斯等相。<a id="a-Q"></a>则令修者证获旖暮伽王一切陀罗尼真言。<a id="a-R"></a>广大解脱莲花坛印三昧耶不空种种成就三昧耶。<a id="a-S"></a>不空罥索心王陀罗尼真言三昧耶。<a id="a-T"></a>若以少功而受持者。<a id="a-U"></a>我则赐与一切意乐胜愿圆满。<a id="a-V"></a>尔时观世音菩萨摩诃萨。<a id="a-W"></a>便入溥遍心印三摩地。<a id="a-X"></a>说普遍心印真言曰。</p>
  <p id="aY">那莫塞(桑纥反)窒(都结反)[口*(隸-木+士)]拽(移结反四合一)特(能邑反)[日*賁](肥以反)迦南(二)亸詑誐跢湳(奴绀反三)唵(喉中抬声引呼)旖暮伽(上四)钵头么播舍(五)俱噜(二合)陀(上)迦(斤逻反)唎沙(上)野(六)跛(二合)啰废(无计反下同)舍野(七)摩诃(去)钵输(去)钵底(八)野摩婆(无何反)噜拏(九)矩废啰(十)没(二合)罗[可*欠]么(十一)废沙(上)陀(上)啰(十二)旖暮伽纥(二合)唎娜野(十三)钵头么矩攞(十四)縒么耶野(十五)吽(特牛合口声呼之)[合*牛][合*牛](十六)[怡-台+巿][怡-台+巿][怡-台+巿](十七)莎(二合)缚诃(十八)</p>
  <p id="aZ">尔时观世音菩萨摩诃萨。<a id="a-a"></a>说斯真言时。<a id="a-b"></a>三千大千世界大地补陀洛山。<a id="a-c"></a>六返震动。<a id="a-d"></a>天雨众花。<a id="a-e"></a>在会一切天龙药叉罗刹阿素洛乾闼婆蘖鲁荼紧那罗摩呼罗伽。<a id="a-f"></a>乃至一切真言诸仙。<a id="a-g"></a>欢喜合掌种种赞叹。<a id="a-h"></a>空居一切恶天龙神。<a id="a-i"></a>药叉罗刹毗那夜迦。<a id="a-j"></a>皆悉堕落为火所烧。<a id="a-k"></a>慞惶驰走发大叫声。<a id="a-l"></a>一切菩萨摩诃萨。<a id="a-m"></a>俱持种种华璎衣服。<a id="a-n"></a>一时供养观世音菩萨摩诃萨溥遍心印真言三昧耶。<a id="a-o"></a>一切天龙药叉罗刹阿素洛乾闼婆蘖鲁荼紧那罗摩呼罗伽。<a id="a-p"></a>乃至一切真言诸仙。<a id="a-q"></a>住佛法者。<a id="a-r"></a>俱从本宫。<a id="a-s"></a>持诸花鬘涂香末香宝幢幡盖衣服璎珞。<a id="a-t"></a>俱时往诣补陀洛山观世音宫殿会中。<a id="a-u"></a>住如来前观世音菩萨摩诃萨前。<a id="a-v"></a>旋绕供养一时致敬。<a id="a-w"></a>同声白言大慈悲者。<a id="a-x"></a>说此旖暮伽王广大解脱莲花曼拏罗印三昧耶。<a id="a-y"></a>溥遍心印真言。<a id="a-z"></a>法瑜伽观广明心焰三昧耶者。<a id="a-10"></a>最极难有。<a id="a-11"></a>尔时释迦牟尼如来谓观世音菩萨摩诃萨言。<a id="a-12"></a>清净者而复广说溥遍心印真言法瑜伽观三昧耶。<a id="a-13"></a>尔时观世音菩萨摩诃萨。<a id="a-14"></a>复白佛言世尊。<a id="a-15"></a>若有有情每日晨朝日初出时。<a id="a-16"></a>以大悲心如法清净法瑜伽观。<a id="a-17"></a>诵念神变溥遍心印真言一千八遍者。<a id="a-18"></a>此人则得摄入不空幻化种种色相三昧耶。<a id="a-19"></a>示现一切幻化三昧耶。<a id="a-1A"></a>所言得者。<a id="a-1B"></a>谓得通会一切曼拏罗印三昧耶相应住。<a id="a-1C"></a>得一切最上神变计都幢三昧耶相应住。<a id="a-1D"></a>得一切如来秘密三昧耶相应住。<a id="a-1E"></a>得不空一切悉地三昧耶相应住。<a id="a-1F"></a>得不空广大神变三昧耶相应住。<a id="a-1G"></a>得不空种种色相三昧耶相应住。<a id="a-1H"></a>得不空无量称叹三昧耶相应住。<a id="a-1I"></a>得不空一切善根三昧耶相应住。<a id="a-1J"></a>得不空如来摄受记别三昧耶相应住。<a id="a-1K"></a>得不空如来种殖大福德蕴善根三昧耶相应住。<a id="a-1L"></a>得不空见一切如来现前加被三昧耶相应住。<a id="a-1M"></a>得不空如来种族摄受加被三昧耶相应住。<a id="a-1N"></a>得不空金刚种族摄受加被三昧耶相应住。<a id="a-1O"></a>得不空莲花种族摄受加被三昧耶相应住。<a id="a-1P"></a>得不空摩尼宝种族摄受加被三昧耶相应住。<a id="a-1Q"></a>得不空香象种族摄受加被三昧耶相应住。<a id="a-1R"></a>得不空一切大曼拏罗神变加被三昧耶相应住。<a id="a-1S"></a>得不空大转轮王种族安住三昧耶相应住。<a id="a-1T"></a>得不空观察大明观印观所灌顶三昧耶相应住。<a id="a-1U"></a>得一切不空如来观印所灌顶三昧耶相应住。<a id="a-1V"></a>得不空广大真言明印成就三昧耶相应住。<a id="a-1W"></a>得一切不空如来菩提座加被三昧耶相应住。<a id="a-1X"></a>得一切不空如来转法轮击法鼓吹法螺三昧耶相应住。<a id="a-1Y"></a>得不空六波罗蜜圆满三昧耶相应住。<a id="a-1Z"></a>得一切不空如来藏三昧耶相应住。<a id="a-1a"></a>得不空广大甚深文持藏三昧耶相应住。<a id="a-1b"></a>得一切不空如来出世解脱三昧耶相应住。<a id="a-1c"></a>得不空世间受持悉地三昧耶相应住。<a id="a-1d"></a>得不空世间妙吉祥三昧耶相应住。<a id="a-1e"></a>得不空一切有情最上遵敬三昧耶相应住。<a id="a-1f"></a>此人现在未来。<a id="a-1g"></a>得是广大相应称叹功德三昧耶相应住。<a id="a-1h"></a>世尊若常昼夜六时忆念诸佛。<a id="a-1i"></a>总玩听闻受持读诵。<a id="a-1j"></a>则得除脱生老病死一切罪障。<a id="a-1k"></a>超生死海住不退地。<a id="a-1l"></a>世尊若有苾刍苾刍尼族姓男女。<a id="a-1m"></a>信心清净以大悲心。<a id="a-1n"></a>常念诸佛求觅此经。<a id="a-1o"></a>若自书写若使人书。<a id="a-1p"></a>皆发悲心。<a id="a-1q"></a>以上衣服财宝饮食供给供养。<a id="a-1r"></a>亦劝一切人民。<a id="a-1s"></a>书写受持读诵听闻思惟恭敬供养。<a id="a-1t"></a>应亦当护不退转地。<a id="a-1u"></a>如是有情从佛法生。<a id="a-1v"></a>则谓一切如来加被。<a id="a-1w"></a>为受阿耨多罗三藐三菩提记。<a id="a-1x"></a>是称赞者所得功德。<a id="a-1y"></a>亦如诸佛世尊。<a id="a-1z"></a>若成就是溥遍心印真言三昧耶者。<a id="a-20"></a>当画不空王最上悉地三昧耶像。<a id="a-21"></a>白氎布绢方量四肘。<a id="a-22"></a>增亦任意。<a id="a-23"></a>中画不空罥索十一面观世音菩萨摩诃萨。<a id="a-24"></a>身真金色三十二臂。<a id="a-25"></a>正面熙怡眉间一目。<a id="a-26"></a>左面大自在天面。<a id="a-27"></a>右面那罗延天面。<a id="a-28"></a>左焰摩王面右水天面。<a id="a-29"></a>左俱废罗天面颦眉努目。<a id="a-2A"></a>右俱摩罗天面嚬眉努目。<a id="a-2B"></a>左摩醯首罗天面嚬眉努目狗牙上出。<a id="a-2C"></a>右伊首罗天面嚬眉努目狗牙上出。<a id="a-2D"></a>右日天面面状赤黄。<a id="a-2E"></a>左月天面面状白黄。<a id="a-2F"></a>各戴天冠冠有化佛作摩顶相。<a id="a-2G"></a>那罗延天头水天头两间。<a id="a-2H"></a>风天半身贯饰天服。<a id="a-2I"></a>大自在天服大自在天头焰摩王头两间。<a id="a-2J"></a>火天半身贯饰天服。<a id="a-2K"></a>三十二手轮结诸印。<a id="a-2L"></a>执器仗印罥索印。<a id="a-2M"></a>宝珠璎珞耳珰镮钏。<a id="a-2N"></a>天诸衣服而庄严之。<a id="a-2O"></a>身圆光焰结加趺坐宝莲花座。<a id="a-2P"></a>右奋怒王三面四臂。<a id="a-2Q"></a>当中正面熙怡微笑。<a id="a-2R"></a>左右面目嚬眉嗔怒。<a id="a-2S"></a>一手执钩一手施无畏。<a id="a-2T"></a>一手执莲花一手持罥索。<a id="a-2U"></a>瞻仰菩萨半加趺坐。<a id="a-2V"></a>后多罗菩萨微似低头。<a id="a-2W"></a>二手合掌半加趺坐。<a id="a-2X"></a>左苾[亭*夜]明王手捧宝花。<a id="a-2Y"></a>瞻仰菩萨半加趺坐。<a id="a-2Z"></a>后湿废多菩萨微以低头。<a id="a-2a"></a>二手合掌半加趺坐。<a id="a-2b"></a>其座下右不空曼拏罗神。<a id="a-2c"></a>面目嗔怒狗牙上出身有四臂。<a id="a-2d"></a>一手执罥索一手执莲花。<a id="a-2e"></a>一手执钺斧一手执剑。<a id="a-2f"></a>半加趺坐。<a id="a-2g"></a>后真言者。<a id="a-2h"></a>长跪而坐手执香炉。<a id="a-2i"></a>是诸菩萨花冠璎珞耳珰镮钏。<a id="a-2j"></a>天诸衣服种种庄严。<a id="a-2k"></a>坐莲花座身圆光焰。<a id="a-2l"></a>四面围绕画十方佛。<a id="a-2m"></a>作说法相结加趺坐师子宝座。<a id="a-2n"></a>面向菩萨。<a id="a-2o"></a>顶上佛外画苦行仙众。<a id="a-2p"></a>形体枯瘦。<a id="a-2q"></a>画一切天子持散宝花。<a id="a-2r"></a>座下佛外。<a id="a-2s"></a>画功德天辩才天。<a id="a-2t"></a>毗摩夜天大自在天。<a id="a-2u"></a>地天火天风天水天。<a id="a-2v"></a>是诸天等花鬘衣服而庄饰之。<a id="a-2w"></a>四角依方。<a id="a-2x"></a>画四大王。<a id="a-2y"></a>种种衣甲具庄饰之。<a id="a-2z"></a>其像饰已于闲静处。<a id="a-30"></a>净治其地作曼拏罗。<a id="a-31"></a>种种香泥精洁涂饰。<a id="a-32"></a>模画花印标郭界道。<a id="a-33"></a>置十一面观世音菩萨。<a id="a-34"></a>种种幡花阏伽香水香花。<a id="a-35"></a>三白饮食果蓏灯明。<a id="a-36"></a>白栴檀香沉水香安悉香。<a id="a-37"></a>酥合香薰陆香敷饰供养。<a id="a-38"></a>奋怒王真言护身结界。<a id="a-39"></a>轮印匡叙面西法坐。<a id="a-3A"></a>以大悲心观置旖字法本无生。<a id="a-3B"></a>圆为下体金刚轮座。<a id="a-3C"></a>观置嚩字言论道断。<a id="a-3D"></a>全为上体观雾日透。<a id="a-3E"></a>观置啰字离诸染着。<a id="a-3F"></a>全为心月如初日光。<a id="a-3G"></a>观置吽字自性空寂。<a id="a-3H"></a>眉绀青色。<a id="a-3I"></a>观置佉(上声)字等虚空故。<a id="a-3J"></a>全为头顶备一切色相三昧耶。<a id="a-3K"></a>等十一面观世音。<a id="a-3L"></a>复观旖字全为头光。<a id="a-3M"></a>复观啰字全为眼目。<a id="a-3N"></a>光照无障。<a id="a-3O"></a>时别先诵奋怒王真言。<a id="a-3P"></a>召请供养诵溥遍心印真言。<a id="a-3Q"></a>一一字声色相光焰。<a id="a-3R"></a>若黄光焰或赤光焰。<a id="a-3S"></a>或白光焰或青光焰。<a id="a-3T"></a>或黑光焰照真言字。<a id="a-3U"></a>于心月上右旋行转。<a id="a-3V"></a>皆放光明满十千万。<a id="a-3W"></a>当中夜时十一面观世音菩萨放种种光。<a id="a-3X"></a>至五更时观世音现身慰语。<a id="a-3Y"></a>汝求何事我今为汝皆得满足。<a id="a-3Z"></a>见菩萨时当乞二愿。<a id="a-3a"></a>一乞不空罥索心王陀罗尼真言广大解脱莲花坛印三昧耶世间一切最胜悉地成就大愿。<a id="a-3b"></a>亦如我身种种自在变用工巧法。<a id="a-3c"></a>自在秘密法。<a id="a-3d"></a>神通法。<a id="a-3e"></a>入阿素洛窟法。<a id="a-3f"></a>天宫龙宫紧那罗宫法。<a id="a-3g"></a>履水法入火法。<a id="a-3h"></a>入一切山林法作金银法。<a id="a-3i"></a>乞雨法止雨法。<a id="a-3j"></a>降伏一切药叉罗刹法。<a id="a-3k"></a>采伏藏法渡江海法。<a id="a-3l"></a>占象玄象历数算法。<a id="a-3m"></a>一切真言法种种医法。<a id="a-3n"></a>长年药法移诸物法。<a id="a-3o"></a>化诸邪见傲诞人法。<a id="a-3p"></a>如是世间种种之法悉得自在。<a id="a-3q"></a>二乞出世间法。<a id="a-3r"></a>时观世音伸手摩顶。<a id="a-3s"></a>解除一切业障重罪。<a id="a-3t"></a>身器清净如蛇脱皮。<a id="a-3u"></a>证获不空清净神通三昧耶身。<a id="a-3v"></a>往诣净土坐莲花上。<a id="a-3w"></a>证百千俱胝生宿命智。<a id="a-3x"></a>阿弥陀佛为授阿耨多罗三藐三菩提记住不退地。<a id="a-3y"></a>证不空无量百千神变三摩地。<a id="a-3z"></a>十方刹土一切诸佛菩萨摩诃萨一切天神悉皆赞叹。<a id="a-40"></a>忆念观察当拥护持。<a id="a-41"></a>应知如是溥遍心印真言有大神通。<a id="a-42"></a>能成世间无量无边一切诸法。<a id="a-43"></a>所谓召谴一切鬼神占相。<a id="a-44"></a>一切寿命长短吉凶之相。<a id="a-45"></a>疗治一切癞病风病。<a id="a-46"></a>疮疥癣病疟病腹病六根等病。<a id="a-47"></a>灭除一切罪障灾厄怨难。<a id="a-48"></a>符书[示*厭]祷咒诅法。<a id="a-49"></a>亦得成就出世间法。<a id="a-4A"></a>观世音菩萨现身赞语。<a id="a-4B"></a>善哉善哉真言者。<a id="a-4C"></a>汝今已入不空罥索心王陀罗尼真言广大解脱莲花坛印法中。<a id="a-4D"></a>溥遍心印真言悉地成就。<a id="a-4E"></a>手持莲花施真言者。<a id="a-4F"></a>当受花时。<a id="a-4G"></a>即证神通一切诸法。<a id="a-4H"></a>腾往十方一切佛刹自在无碍。<a id="a-4I"></a>得诸如来记别匡护。</p>
  <p data-pb></p>
  <h2 id="a4J">溥遍心印真言世间品第二十一</h2>
  <p id="a4K">世尊若莲池沜作护摩坛。<a id="a-4L"></a>加持木榓木杜仲木然火。<a id="a-4M"></a>加持莲花并干叶。<a id="a-4N"></a>截和酥蜜如法护摩。<a id="a-4O"></a>满七日夜得功德天现身而来。<a id="a-4P"></a>静心勿怖供养阏伽。<a id="a-4Q"></a>时功德天谓真言者。<a id="a-4R"></a>今何所须。<a id="a-4S"></a>答言施我无尽宝藏。<a id="a-4T"></a>功德天言如真言者意。<a id="a-4U"></a>说此语已则便不现。<a id="a-4V"></a>从此已后伏藏逐身供给费用。<a id="a-4W"></a>得宝藏者常僧供养观世音功德天一切三宝。<a id="a-4X"></a>恒勿断绝特勿积贮。<a id="a-4Y"></a>若积贮者即不复得。<a id="a-4Z"></a>白月八日酥白芥子。<a id="a-4a"></a>涂莲华台叶。<a id="a-4b"></a>像前护摩一千八遍。<a id="a-4c"></a>诸天世人遵敬赞叹。<a id="a-4d"></a>若琉璃瓶盛郁金香水赤色香花。<a id="a-4e"></a>摩尼跋陀罗神前。<a id="a-4f"></a>每日三时赞叹供养。<a id="a-4g"></a>无名指按摩尼跋陀罗神。<a id="a-4h"></a>诵持溥遍心印真言。<a id="a-4i"></a>满三七日现身而来。<a id="a-4j"></a>日别给奉金钱一百文。<a id="a-4k"></a>尽用供养三宝勿贮。<a id="a-4l"></a>若贮聚者即不复得。<a id="a-4m"></a>若舍利塔前置像面西。<a id="a-4n"></a>截紫檀木上涂酥蜜。<a id="a-4o"></a>每日三时护摩一千八遍。<a id="a-4p"></a>满三七日夜得银钱一十千文。<a id="a-4q"></a>此护摩法。<a id="a-4r"></a>通会余诸真言明法。<a id="a-4s"></a>亦得成就又法当以菩提树叶方布坛上。<a id="a-4t"></a>上置雄黄香花供养。<a id="a-4u"></a>依法加持令现三相。<a id="a-4v"></a>一相点额所顾人民。<a id="a-4w"></a>欢喜信仰赞乐供养。<a id="a-4x"></a>二相点额腾身离地六尺而行。<a id="a-4y"></a>日行三千踰膳那。<a id="a-4z"></a>见闻三千踰膳那诸声色法。<a id="a-50"></a>寿命千岁不为诸仙而相率伏。<a id="a-51"></a>常见十方一切诸佛。<a id="a-52"></a>三相点额则得神通摄持同伴。<a id="a-53"></a>去地三千踰膳那里腾空自在。<a id="a-54"></a>寿二十千岁。<a id="a-55"></a>当证一切雄黄真言明仙三昧耶。<a id="a-56"></a>复以莲荷叶方布坛上。<a id="a-57"></a>以赤黄牛酥洗治牛黄。<a id="a-58"></a>置荷叶上香花供养。<a id="a-59"></a>真言加持令现三相。<a id="a-5A"></a>一相点额一切药叉罗刹诸恶鬼神悉皆降伏。<a id="a-5B"></a>任为使者取诸财物。<a id="a-5C"></a>二相点额则与一切秘密真言明仙。<a id="a-5D"></a>蹈一风轮腾空自在。<a id="a-5E"></a>日行二十千踰膳那寿六万岁。<a id="a-5F"></a>见闻二十千踰膳那诸色声法。<a id="a-5G"></a>三相点额摄持同伴腾空自在。<a id="a-5H"></a>当证一切牛黄真言明仙三昧耶寿一俱胝岁。<a id="a-5I"></a>溥遍心印真言阿伽陀药颂曰。</p>
  <p id="a5J">应以雄黄密陀僧　紧俣瑟诧郁金香　旖叔迦花上雌黄　杜仲树汁上牛黄　惹暮娜那紫磨金　菩提树汁赤牛乳　素[革*(卄/(ㄇ@人)/戊)]啰拏讫使罗　半努(奴古反)捺罗弭耶药　塞(僧乙反)努[可*欠]乞使罗药　毗瑟努羯摩使罗。</p>
  <p id="a5K">等数精治。<a id="a-5L"></a>白月十五日。<a id="a-5M"></a>净治涂地严曼拏罗。<a id="a-5N"></a>置十一面观世音像。<a id="a-5O"></a>置药坛上。<a id="a-5P"></a>以诸香花香水饮食灯明随力供养。<a id="a-5Q"></a>广大悲心忆念三宝观世音菩萨。<a id="a-5R"></a>惟求无上阿耨多罗三藐三菩提。<a id="a-5S"></a>烧香供养。<a id="a-5T"></a>溥遍心印真言加持其药。<a id="a-5U"></a>当和合治。<a id="a-5V"></a>加持赤蜜石蜜。<a id="a-5W"></a>和合盛赤铜合。<a id="a-5X"></a>复置坛上结印作法。<a id="a-5Y"></a>奋怒王真言加持供物。<a id="a-5Z"></a>悉地王真言溥遍心印真言加持药。<a id="a-5a"></a>现暖相烟相光相。<a id="a-5b"></a>时真言者身出光焰。<a id="a-5c"></a>坛地震勤。<a id="a-5d"></a>应自欢喜证验药成。<a id="a-5e"></a>药和没啰[可*欠]么补怛啰迦油(唐云梵天儿油)涂摩身上手足等上。<a id="a-5f"></a>身如金刚。<a id="a-5g"></a>一切刀杖水火毒药皆不能害。<a id="a-5h"></a>摄持百人以为眷属腾空自在。<a id="a-5i"></a>若药一两。<a id="a-5j"></a>点化赤铜百两成金。<a id="a-5k"></a>若服饵者。<a id="a-5l"></a>和牛乳酥煎治为膏。<a id="a-5m"></a>三日先服黄牛酥乳。<a id="a-5n"></a>当服此药。<a id="a-5o"></a>和牛乳服满经六月。<a id="a-5p"></a>肤色鲜泽犹如莲花。<a id="a-5q"></a>声音清雅发如旋螺。<a id="a-5r"></a>寿十万岁。<a id="a-5s"></a>一切刀杖水火毒药。<a id="a-5t"></a>药叉罗刹鬼神恶人皆不能害。<a id="a-5u"></a>服满一年。<a id="a-5v"></a>得诸天人乐为伴侣。<a id="a-5w"></a>福寿如天。<a id="a-5x"></a>若药和胡麻油涂头则发香馥。<a id="a-5y"></a>若点眼额。<a id="a-5z"></a>则见一切药叉罗刹鬼神宫殿门开。<a id="a-60"></a>入中无碍世人敬爱。<a id="a-61"></a>若和牛乳石蜜服满三年。<a id="a-62"></a>证诸真言明仙王三昧耶。<a id="a-63"></a>寿一大劫。<a id="a-64"></a>劫中有佛一一皆见菩提树下成等正觉。<a id="a-65"></a>得此诸佛为授记别。<a id="a-66"></a>往梵天宫。<a id="a-67"></a>应称唵(抬声呼)字。<a id="a-68"></a>大梵天众一时迎逆。<a id="a-69"></a>乃至当往阿迦尼吒天宫。<a id="a-6A"></a>为后边身。<a id="a-6B"></a>溥遍心莲华阿伽陀药颂曰。</p>
  <p id="a6C">复以莲花须　　素路旦惹娜</p>
  <p id="a6D">牛黄龙花须　　银矿沉水香</p>
  <p id="a6E">嗢亸么迦啰　　石蜜青莲花</p>
  <p id="a6F">瞻卜迦花须　　计得枳花须</p>
  <p id="a6G">上白栴檀香　　上亸誐罗香</p>
  <p id="a6H">旖皤野跛抳　　酥合香油和</p>
  <p id="a6I">白月十五日作曼拏罗。<a id="a-6J"></a>置十一面观世音。<a id="a-6K"></a>等数净治置药坛上。<a id="a-6L"></a>献诸香花香水饮食果蓏灯明。<a id="a-6M"></a>合和其药盛银合中。<a id="a-6N"></a>以银药合盛白栴檀木合中。<a id="a-6O"></a>置于像前。<a id="a-6P"></a>奋怒王真言加持供物。<a id="a-6Q"></a>广大悲心舞印治护。<a id="a-6R"></a>坐茅草座。<a id="a-6S"></a>左手执杖按药合上。<a id="a-6T"></a>悉地王真言溥遍心印真言光持药合。<a id="a-6U"></a>动现三相阏伽供养。<a id="a-6V"></a>至五晓时顶礼十方一切诸佛。<a id="a-6W"></a>捧药供养。<a id="a-6X"></a>持真言者及伴服药。<a id="a-6Y"></a>一时同证隐行真言明仙三昧耶。<a id="a-6Z"></a>空行自在寿一万岁。<a id="a-6a"></a>口气香洁如优钵花香。<a id="a-6b"></a>肤色充[妧-二+公]获得一切隐行大仙三昧耶。<a id="a-6c"></a>溥遍心印真言加持白芥子灰。<a id="a-6d"></a>十方结界。<a id="a-6e"></a>一切药叉罗刹不能为障。<a id="a-6f"></a>若紫橿木燃火。<a id="a-6g"></a>白芥子安悉香黑芥子盐蔓菁油护摩。<a id="a-6h"></a>一切毗那夜迦并及种族。<a id="a-6i"></a>一时驰走不能为障。<a id="a-6j"></a>若苦栋木燃火。<a id="a-6k"></a>毒药黑芥子七种谷子白芥子。<a id="a-6l"></a>面向他军如法护摩。<a id="a-6m"></a>令彼兵众且自退住。<a id="a-6n"></a>又重护摩。<a id="a-6o"></a>彼诸兵众不复来敌。<a id="a-6p"></a>又重护摩。<a id="a-6q"></a>彼诸兵众皆总退散。<a id="a-6r"></a>若以佉他罗木量长二肘。<a id="a-6s"></a>如法削治宝采宝杖。<a id="a-6t"></a>作曼拏罗置十一面观世音。<a id="a-6u"></a>当坛心上竖置宝杖。<a id="a-6v"></a>随力办诸香花香水果蓏饮食灯明供养。<a id="a-6w"></a>奋怒王真言加持供物。<a id="a-6x"></a>悉地王真言溥遍心印真言加持宝杖。<a id="a-6y"></a>上放光明。<a id="a-6z"></a>是时空中告声谓言。<a id="a-70"></a>汝今已得不空成就如意宝杖。<a id="a-71"></a>是时烧香阏伽供养。<a id="a-72"></a>右手持杖顶戴受持。<a id="a-73"></a>诵溥遍心印真言加持宝杖一百八遍。<a id="a-74"></a>头上右旋一百八匝。<a id="a-75"></a>持杖旷野平坦地处。<a id="a-76"></a>方量一百丈地为界。<a id="a-77"></a>可其界内心欲地下宫殿房舍。<a id="a-78"></a>卧具衣服饮食汤药。<a id="a-79"></a>仆从人民一切珍宝。<a id="a-7A"></a>妙庄严具一时现者。<a id="a-7B"></a>诵溥遍心印真言加持宝杖。<a id="a-7C"></a>可界东西南北四维中心。<a id="a-7D"></a>椓地一千八下。<a id="a-7E"></a>即见地下七宝宫殿。<a id="a-7F"></a>见一天女捧持宝瓶。<a id="a-7G"></a>当宫门立。<a id="a-7H"></a>白真言者愿入宫中。<a id="a-7I"></a>真言者答。<a id="a-7J"></a>今此宫殿非是坚固真实之法。<a id="a-7K"></a>天女白言愿受宝瓶得大富贵。<a id="a-7L"></a>怒声报言此非净物何令我受。<a id="a-7M"></a>天女则便涕泪双下。<a id="a-7N"></a>见时承取遍涂身上头面等上。<a id="a-7O"></a>饮点眼耳身如金色。<a id="a-7P"></a>气馥香洁如牛头栴檀香。<a id="a-7Q"></a>口气香洁如郁钵花香。<a id="a-7R"></a>眼广明利若青莲花。<a id="a-7S"></a>发如旋螺。<a id="a-7T"></a>闻声见色圆九万里。<a id="a-7U"></a>寿十千劫。<a id="a-7V"></a>忆知过去千劫生事。<a id="a-7W"></a>悟解内外一切典籍。<a id="a-7X"></a>真言坛印三昧耶。<a id="a-7Y"></a>医方幻术声明等论三昧耶。<a id="a-7Z"></a>天女重白愿入宫住。<a id="a-7a"></a>复当报言我自行入汝宫殿中。<a id="a-7b"></a>天女持奶示真言者。<a id="a-7c"></a>是时见奶两手持奶便即饮服。<a id="a-7d"></a>涂身头面眼耳手足。<a id="a-7e"></a>得是天女一千仆从。<a id="a-7f"></a>为伴腾空乘第一风轮。<a id="a-7g"></a>证八十四千大风轮真言明仙三昧耶。<a id="a-7h"></a>往于净土恭敬供养阿弥陀佛一切菩萨。<a id="a-7i"></a>听闻深法。<a id="a-7j"></a>若心愿事。<a id="a-7k"></a>右手执杖一心观杖。<a id="a-7l"></a>真言旋杖得如心愿。<a id="a-7m"></a>又法板上赤土画药叉罗刹像。<a id="a-7n"></a>烧焯香王祀三白食。<a id="a-7o"></a>观杖诵溥遍心印真言。<a id="a-7p"></a>呼药叉罗刹名。<a id="a-7q"></a>于药叉罗刹像上右旋杖者。<a id="a-7r"></a>则来现身任为命者。<a id="a-7s"></a>取诸财宝衣服饮食悉皆充足。<a id="a-7t"></a>若功德天像前。<a id="a-7u"></a>右手执杖诵溥遍心印真言。<a id="a-7v"></a>称功德天。<a id="a-7w"></a>于功德天像头上右旋杖者。<a id="a-7x"></a>得功德天现身而来。<a id="a-7y"></a>与诸财宝富饶之愿。<a id="a-7z"></a>若毗沙门像前。<a id="a-80"></a>右手执杖诵溥遍心印真言。<a id="a-81"></a>称毗沙门名。<a id="a-82"></a>打毗沙门像脚者。<a id="a-83"></a>得毗沙门现身而来。<a id="a-84"></a>乞诸钱财尽皆如愿。<a id="a-85"></a>若人门前。<a id="a-86"></a>右手执杖诵溥遍心印真言。<a id="a-87"></a>称彼人名旋杖打门。<a id="a-88"></a>入见欢喜。<a id="a-89"></a>若天寺像前。<a id="a-8A"></a>右手把杖诵溥遍心印真言。<a id="a-8B"></a>称天像名旋杖。<a id="a-8C"></a>则得天神现身而来。<a id="a-8D"></a>所乞诸愿亦皆圆满。<a id="a-8E"></a>若日出时观日持杖。<a id="a-8F"></a>诵溥遍心印真言。<a id="a-8G"></a>称日天名旋杖。<a id="a-8H"></a>即得日天欢喜观察而拥护之。<a id="a-8I"></a>若白月十五日月初出时。<a id="a-8J"></a>观月执杖诵溥遍心印真言。<a id="a-8K"></a>称月天名旋杖。<a id="a-8L"></a>月天星天欢喜观察而拥护之。<a id="a-8M"></a>若舍利塔前。<a id="a-8N"></a>诵溥遍心印真言。<a id="a-8O"></a>旋杖行道满七日夜。<a id="a-8P"></a>塔内放光出种种声。<a id="a-8Q"></a>得是相者所求诸法悉皆圆满。</p>
  <p id="a8R">若佛菩萨像道场处。<a id="a-8S"></a>执杖诵溥遍心印真言。<a id="a-8T"></a>旋杖行道满七日夜。<a id="a-8U"></a>得诸如来神力安慰满菩提愿。<a id="a-8V"></a>观世音于后夜中现身而来。<a id="a-8W"></a>与证不空如意宝杖王三昧耶。<a id="a-8X"></a>若天旱时有龙湫沜。<a id="a-8Y"></a>执杖诵溥遍心印真言。<a id="a-8Z"></a>称龙旋杖龙降大雨。<a id="a-8a"></a>若霖雨者。<a id="a-8b"></a>高山峰上仰天楼上。<a id="a-8c"></a>高大怒声诵溥遍心印真言。<a id="a-8d"></a>旋杖拟之其雨则止。<a id="a-8e"></a>若灾风瀑雨雷雹霹雳数数起者。<a id="a-8f"></a>高峰迥处。<a id="a-8g"></a>把杖慈观风雨雷雹起处。<a id="a-8h"></a>发大慈声诵溥遍心印真言旋杖拟之九方周圆十踰膳那则皆止之。<a id="a-8i"></a>若众鬼神作病恼者。<a id="a-8j"></a>右手把杖拂病者身。<a id="a-8k"></a>鬼神怖走病得除差。<a id="a-8l"></a>若患疟者。<a id="a-8m"></a>执杖拂身疟鬼惶走。<a id="a-8n"></a>即得除差。<a id="a-8o"></a>若阵战处。<a id="a-8p"></a>右手把杖怒声诵溥遍心印真言。<a id="a-8q"></a>旋杖期克两兵和解。<a id="a-8r"></a>若道旷野大海江河一切难处。<a id="a-8s"></a>执杖怒声诵溥遍心印真言。<a id="a-8t"></a>旋杖期克则得诸难解驰退散。<a id="a-8u"></a>若人畜生患疫病者。<a id="a-8v"></a>于城四门执杖诵溥遍心印真言。<a id="a-8w"></a>旋杖期克治逐疫鬼。<a id="a-8x"></a>悉皆出去病者除差。<a id="a-8y"></a>若高迥处观所人家。<a id="a-8z"></a>执杖诵溥遍心印真言。<a id="a-90"></a>称彼人名。<a id="a-91"></a>当自欢喜赞叹供养。<a id="a-92"></a>若黑月十四日不食不语。<a id="a-93"></a>于晨朝时诵溥遍心印真言。<a id="a-94"></a>加持杖七遍。<a id="a-95"></a>置杖摩尼跋陀啰神像北。<a id="a-96"></a>摩尼跋陀啰神像前诵悉地王真言。<a id="a-97"></a>至后夜时摩尼跋陀罗神现身而来。<a id="a-98"></a>手持一千金钱奉真言者。<a id="a-99"></a>得金钱时分为三分。<a id="a-9A"></a>一分尽用供养观世音。<a id="a-9B"></a>及日日作诸香水供养摩尼跋陀啰神。<a id="a-9C"></a>一分尽用供养三宝。<a id="a-9D"></a>一分自用并施贫人。<a id="a-9E"></a>所得功德尽皆回施摩尼跋陀罗神。<a id="a-9F"></a>特勿贮积。<a id="a-9G"></a>日常如是乃至命终。<a id="a-9H"></a>若有贮积即不复得。<a id="a-9I"></a>若道旷野遇无水处。<a id="a-9J"></a>右手执杖瞻地多有青草湿处。<a id="a-9K"></a>高声诵溥遍心印真言。<a id="a-9L"></a>以杖椓地一千八下。<a id="a-9M"></a>轮杖一千八匝。<a id="a-9N"></a>高声稽请观世音菩萨。<a id="a-9O"></a>惟愿大悲救我饥渴。<a id="a-9P"></a>念满千声。<a id="a-9Q"></a>其椓地处涌出泉池。<a id="a-9R"></a>其水清美。<a id="a-9S"></a>诵悉地王真言以杖打水。<a id="a-9T"></a>水中涌出赤黄天神。<a id="a-9U"></a>合掌而言今何所求。<a id="a-9V"></a>真言者答。<a id="a-9W"></a>须诸饮食愿即与我。<a id="a-9X"></a>时真言者便以种种善语咒愿天神。<a id="a-9Y"></a>愿天常安长得一切诸佛菩萨梵释诸天常加拥护。<a id="a-9Z"></a>与天种种诸大菩提福愿圆满。<a id="a-9a"></a>说此语已没水而去。<a id="a-9b"></a>于须臾间手持天诸甘膳美食。<a id="a-9c"></a>奉真言者。<a id="a-9d"></a>便当受取。<a id="a-9e"></a>以此天食供百千人。<a id="a-9f"></a>同共饱食。<a id="a-9g"></a>复持种种妙庄严具。<a id="a-9h"></a>奉真言者。<a id="a-9i"></a>如此池泉真言者心。<a id="a-9j"></a>若不除者则常住世。<a id="a-9k"></a>是水常为一切人民饮吃无尽。</p>
  <p id="a9l">若结印护身右手持杖。<a id="a-9m"></a>默诵溥遍心印真言。<a id="a-9n"></a>往大众中。<a id="a-9o"></a>空中轮杖一百八匝。<a id="a-9p"></a>随心所念种种诸物则皆如意。</p>
  <p id="a9q">若尸陀林中诵溥遍心印真言。<a id="a-9r"></a>轮杖七匝则一踰膳那成结界护作六肘坛净治涂地。<a id="a-9s"></a>以牛粪黄土泥摩饰坛上。<a id="a-9t"></a>真言加持紫橿木橛。<a id="a-9u"></a>钉坛四角。<a id="a-9v"></a>五色线索四面围界。<a id="a-9w"></a>取族姓摩奴沙新舍未坏米哆罗。<a id="a-9x"></a>以牛五净清净洗浴。<a id="a-9y"></a>又以香水重净洗浴。<a id="a-9z"></a>着白净服卧置坛上。<a id="a-A0"></a>白衣盖上。<a id="a-A1"></a>以三白食置坛四面。<a id="a-A2"></a>布设供养。<a id="a-A3"></a>散诸杂花遍于坛上。<a id="a-A4"></a>四角四面置香水碗。<a id="a-A5"></a>时真言者面西法坐。<a id="a-A6"></a>烧焯香王供养一切。<a id="a-A7"></a>常以右手执如意杖。<a id="a-A8"></a>诵溥遍心印真言。<a id="a-A9"></a>加持米哆罗一千八遍。<a id="a-AA"></a>诵悉地王真言亦加持之。<a id="a-AB"></a>声声莫绝。<a id="a-AC"></a>数以左手拂米哆罗身。<a id="a-AD"></a>以右手杖数数按米哆罗身上。<a id="a-AE"></a>令动起坐目观四方。<a id="a-AF"></a>见观方时特勿怖惧。<a id="a-AG"></a>以杖定按米哆罗头上。<a id="a-AH"></a>其米哆罗即语。<a id="a-AI"></a>见语之时亦勿怖惧。<a id="a-AJ"></a>内心思惟过现未来一切事等。<a id="a-AK"></a>诵悉地王真言声声莫绝。<a id="a-AL"></a>米哆罗尽说心所思事。<a id="a-AM"></a>复以杖柱米哆罗心上。<a id="a-AN"></a>诵悉地王真言。<a id="a-AO"></a>则令米哆罗口吐鲜鲁地罗。<a id="a-AP"></a>取是鲁地罗。<a id="a-AQ"></a>点眼点额。<a id="a-AR"></a>见诸鬼神宫殿门开入皆无碍。<a id="a-AS"></a>鬼神见者悉皆欢喜。<a id="a-AT"></a>复以杖[袖-由+殺]柱米哆罗心上。<a id="a-AU"></a>诵悉地王真言。<a id="a-AV"></a>令米哆罗吐纥唎娜耶。<a id="a-AW"></a>便取执持。<a id="a-AX"></a>即得腾空自在无碍。<a id="a-AY"></a>获得一切大力鬼神三昧耶。<a id="a-AZ"></a>如摩醯首罗得大自在。<a id="a-Aa"></a>寿命万岁。<a id="a-Ab"></a>复一称吽字。<a id="a-Ac"></a>一以杖[袖-由+殺]拄米哆罗心上七下。<a id="a-Ad"></a>又以杖[袖-由+殺]打喉上七下。<a id="a-Ae"></a>米哆罗自吐舌出。<a id="a-Af"></a>持刀割取便变成剑。<a id="a-Ag"></a>当佩身者。<a id="a-Ah"></a>获得一切剑仙三昧耶。<a id="a-Ai"></a>寿命万岁。<a id="a-Aj"></a>一十八千剑仙为伴。<a id="a-Ak"></a>又以杖[袖-由+殺]打米哆罗头上七下。<a id="a-Al"></a>发遣米哆罗身中真言明神。<a id="a-Am"></a>还宫而去。<a id="a-An"></a>米哆罗变成阎浮檀金。<a id="a-Ao"></a>此金一两赤铜百两。<a id="a-Ap"></a>和融销铸成上真金。<a id="a-Aq"></a>世尊说此世间成就法者。<a id="a-Ar"></a>悲愍当来一切有情。<a id="a-As"></a>令得证入菩提故说。</p>
 </body>
</html>