<!doctype html>
<html id="z3IBTs0RI" data-ver="701">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">不空罥索神变真言经卷第八</h1>
  <h2 id="a2">三三昧耶像品第九</h2>
  <p id="a3">世尊若苾刍苾刍尼净信男净信女。<a id="a-4"></a>欲脱一切龙趣药叉趣罗刹趣阿素洛趣地狱趣饿鬼趣傍生趣者。<a id="a-5"></a>应当修治不空罥索心王母陀罗尼真言三昧耶。<a id="a-6"></a>广大解脱莲花曼拏罗印三昧耶。<a id="a-7"></a>不空罥索观世音像成就智严三三昧耶三摩地。<a id="a-8"></a>清洁如法纯金造像。<a id="a-9"></a>三面六臂。<a id="a-A"></a>正面熙怡。<a id="a-B"></a>左面颦眉努目张口狗牙上出。<a id="a-C"></a>右面颦眉努目合口。<a id="a-D"></a>首戴宝冠冠有化佛。<a id="a-E"></a>一手执莲花一手执罥索一手把三叉戟。<a id="a-F"></a>一手执瓶一手施无畏一手扬掌。<a id="a-G"></a>结加趺坐坐莲花座。<a id="a-H"></a>其座山上。<a id="a-I"></a>天诸衣服宝璎环钏种种庄严。<a id="a-J"></a>像腹内空以白栴檀香末龙脑香末和佛舍利。<a id="a-K"></a>内像腹中。<a id="a-L"></a>于像左边作真言者。<a id="a-M"></a>长跪而坐手执香炉瞻仰于像。<a id="a-N"></a>持斯法者应于有情。<a id="a-O"></a>起大悲心发菩提心。<a id="a-P"></a>作是不空罥索观世音像者。<a id="a-Q"></a>得成无量菩提善根。<a id="a-R"></a>何况广大具修是法。<a id="a-S"></a>而不最上得大成就。<a id="a-T"></a>世尊是人当得睹见八十八殑伽沙俱胝那庾多百千如来应正等觉。<a id="a-U"></a>恭敬供养种诸善根。<a id="a-V"></a>除灭十恶五逆四重之罪。<a id="a-W"></a>治洁身服食三白食。<a id="a-X"></a>真言加持净水洒身。<a id="a-Y"></a>如法作法随心作坛。<a id="a-Z"></a>纯郁金香泥涂曼拏罗中。<a id="a-a"></a>以朱砂图画二肘一百八叶开敷莲花。<a id="a-b"></a>又绕莲花画莲花鬘。<a id="a-c"></a>贯穿相缴标式界道。<a id="a-d"></a>其莲台上黄彩高座。<a id="a-e"></a>当其座上置像面西。<a id="a-f"></a>黄阏伽瓶满盛白栴檀香郁金香水。<a id="a-g"></a>置于座前。<a id="a-h"></a>当以数珠蟠置瓶上。<a id="a-i"></a>四角置香水瓶。<a id="a-j"></a>四门置阏伽水。<a id="a-k"></a>水上泛花。<a id="a-l"></a>四门坛心各置香炉烧焯香王。<a id="a-m"></a>以妙香花三白饮食布设供养。<a id="a-n"></a>四面然列苏灯油灯。<a id="a-o"></a>持真言者以心置心。<a id="a-p"></a>观自心。<a id="a-q"></a>心作于一切诸佛如来广大出生殊胜尊妙五股金刚杵三摩地。<a id="a-r"></a>出金色光照融一切。<a id="a-s"></a>种种结护。<a id="a-t"></a>诵奋怒王真言。<a id="a-u"></a>观置十方一切诸佛。<a id="a-v"></a>放金色光照沃身心。<a id="a-w"></a>清净无垢明见无障。<a id="a-x"></a>一时礼拜又礼于我。<a id="a-y"></a>结印启召十方一切如来。<a id="a-z"></a>种种神通光明加被。<a id="a-10"></a>亦忆念我。<a id="a-11"></a>种种神通光明加被。<a id="a-12"></a>结加趺坐如我像相。<a id="a-13"></a>心处月轮炳现百数金光縒字。<a id="a-14"></a>结数珠印。<a id="a-15"></a>以一切如来金刚法性大法音三摩地声。<a id="a-16"></a>诵持母陀罗尼真言秘密心真言。<a id="a-17"></a>一一字声若金莲鬘。<a id="a-18"></a>光焰围绕。<a id="a-19"></a>功数满时坛地震动。<a id="a-1A"></a>十方诸佛一时现前。<a id="a-1B"></a>金像顶上放大光焰。<a id="a-1C"></a>于光明中出大梵声。<a id="a-1D"></a>唱言善哉善哉善男子。<a id="a-1E"></a>时真言者闻声赞者。<a id="a-1F"></a>又诵母陀罗尼真言秘密心真言二三七遍。<a id="a-1G"></a>持真言者身上出现大光明。<a id="a-1H"></a>焰当见金像变身伸手摩顶。<a id="a-1I"></a>与证一切如来观察三摩地成就不空罥索真言明仙三昧耶。<a id="a-1J"></a>见于十方刹土一切如来加持一切如来广大善根具足圆满。<a id="a-1K"></a>又诵母陀罗尼真言秘密心真言一百八遍。<a id="a-1L"></a>观世音菩萨现真净身。<a id="a-1M"></a>授与一切广大成就清净莲华罥索三昧耶。<a id="a-1N"></a>阿弥陀佛现前赞言。<a id="a-1O"></a>善哉善哉持真言者。<a id="a-1P"></a>汝今供养不空罥索观世音像者。<a id="a-1Q"></a>乃当承事供养六十四千如来所植种善根。<a id="a-1R"></a>时真言者。<a id="a-1S"></a>得灭一切贪嗔嫉妒盖障诸病。<a id="a-1T"></a>一切胜愿相应圆满。<a id="a-1U"></a>净居天子伊首罗天子。<a id="a-1V"></a>摩醯首罗天子大梵天子。<a id="a-1W"></a>乃至诸天常观拥护。<a id="a-1X"></a>世尊是不空罥索观世音银像成就三昧耶。<a id="a-1Y"></a>形貌例前纯银铸造。<a id="a-1Z"></a>随心如法作曼拏罗。<a id="a-1a"></a>以白栴檀香泥摩洁坛地。<a id="a-1b"></a>中以白栴檀香泥熏陆香泥。<a id="a-1c"></a>图画二肘一百八叶开敷莲花。<a id="a-1d"></a>又绕莲花画莲花鬘。<a id="a-1e"></a>贯穿相缴标式界道。<a id="a-1f"></a>其莲台上严白彩座。<a id="a-1g"></a>座上置像像面面南。<a id="a-1h"></a>白阏伽瓶满盛白栴檀香水置于座前。<a id="a-1i"></a>当以数珠盘置瓶上。<a id="a-1j"></a>四角四门置阏伽香水。<a id="a-1k"></a>水上泛华。<a id="a-1l"></a>以白香花三白饮食苏油灯明。<a id="a-1m"></a>敷献供养。<a id="a-1n"></a>烧焯香王供养结界。<a id="a-1o"></a>持真言者每时如法。<a id="a-1p"></a>当如像观。<a id="a-1q"></a>种种结护。<a id="a-1r"></a>诵奋怒王真言。<a id="a-1s"></a>观置十方一切如来。<a id="a-1t"></a>放白光明照沃身心。<a id="a-1u"></a>清净无垢明见无障。<a id="a-1v"></a>一时礼拜又礼于我。<a id="a-1w"></a>结印启召十方一切如来。<a id="a-1x"></a>种种神通光明加被。<a id="a-1y"></a>亦忆念我。<a id="a-1z"></a>种种神通光明加被。<a id="a-20"></a>如我像相结加趺坐。<a id="a-21"></a>心处月轮炳现百数白光縒字。<a id="a-22"></a>结诵念印。<a id="a-23"></a>左手仰当心前。<a id="a-24"></a>五指散伸微屈。<a id="a-25"></a>若开莲花。<a id="a-26"></a>右手掏珠。<a id="a-27"></a>以一切如来无上静虑三摩地声。<a id="a-28"></a>诵持母陀罗尼真言秘密心真言。<a id="a-29"></a>一一字声若白莲鬘。<a id="a-2A"></a>光焰围绕。<a id="a-2B"></a>功数满时坛地震动。<a id="a-2C"></a>从于东方空中声来赞言。<a id="a-2D"></a>善哉善哉清净者。<a id="a-2E"></a>持真言者闻声之时。<a id="a-2F"></a>诵持母陀罗尼真言秘密心真言。<a id="a-2G"></a>证获不空罥索心王母陀罗尼真言三昧耶。<a id="a-2H"></a>身心轻适人民恭敬。<a id="a-2I"></a>大梵天帝释天那罗延天大自在天。<a id="a-2J"></a>四天王天水天风天火天。<a id="a-2K"></a>日天月天乃至诸天。<a id="a-2L"></a>焰摩王娑伽罗龙王难陀龙王优婆难陀龙王。<a id="a-2M"></a>一切诸龙皆尽祐护。<a id="a-2N"></a>一切人民赞悆供养。</p>
  <p id="a2O">世尊是不空罥索观世音鋀鉐像成就三昧耶。<a id="a-2P"></a>形相例前纯赤鋀鉐。<a id="a-2Q"></a>铸造庄严作曼拏罗。<a id="a-2R"></a>白栴檀香泥摩洁坛地。<a id="a-2S"></a>中纯紫檀香泥白栴檀香泥。<a id="a-2T"></a>图画二肘一百八叶开敷莲花。<a id="a-2U"></a>又绕莲华画莲花鬘。<a id="a-2V"></a>贯穿相缴标列界道。<a id="a-2W"></a>其莲台上严置宝座。<a id="a-2X"></a>置像面东。<a id="a-2Y"></a>宝阏伽瓶满盛香水置于座前。<a id="a-2Z"></a>如上敷饰种种供养。<a id="a-2a"></a>烧焯香王供养结界。<a id="a-2b"></a>献赤香花。<a id="a-2c"></a>当如像观如法结护。<a id="a-2d"></a>诵持奋怒王真言。<a id="a-2e"></a>观置十方一切如来。<a id="a-2f"></a>放大火光照沃身心。<a id="a-2g"></a>明见无碍一时礼拜。<a id="a-2h"></a>结印请召十方一切如来。<a id="a-2i"></a>种种神通光明加被。<a id="a-2j"></a>亦忆念我种种神通光明加被。<a id="a-2k"></a>作是思惟我今此身。<a id="a-2l"></a>与一切观世音菩萨身等同无异。<a id="a-2m"></a>又复观察诸法实性体同无异。<a id="a-2n"></a>愿诸有情以诸佛法严饰身心。<a id="a-2o"></a>我今所诵陀罗尼真言音声光明。<a id="a-2p"></a>令诸有情悉皆得闻。<a id="a-2q"></a>灭诸罪垢起大悲心。<a id="a-2r"></a>缘念十方一切世界。<a id="a-2s"></a>所有一切地狱界一切饿鬼界一切傍生界。<a id="a-2t"></a>所有一切受苦有情。<a id="a-2u"></a>以一切如来无上清净调伏烦恼三摩地声。<a id="a-2v"></a>诵母陀罗尼真言秘密心真言。<a id="a-2w"></a>一一字声若日光鬘照融一切。<a id="a-2x"></a>朗彻十方一切世界一切苦趣。<a id="a-2y"></a>功数满时坛地震动。<a id="a-2z"></a>空中出声赞言。<a id="a-30"></a>善哉善哉清净者。<a id="a-31"></a>证不空王普遍出生光明三摩地。<a id="a-32"></a>是时十方一切世界。<a id="a-33"></a>一切地狱趣一切饿鬼趣一切傍生趣一时震动。<a id="a-34"></a>遇大光明出大吼声。<a id="a-35"></a>除灭彼诸一切有情种种罪苦一时解脱。<a id="a-36"></a>舍恶趣身则得生天。<a id="a-37"></a>乃至菩提不坠恶趣。<a id="a-38"></a>如是由是持真言者。<a id="a-39"></a>所有罪咎应受地狱种种苦者自然消灭。<a id="a-3A"></a>得身口意内外清净。<a id="a-3B"></a>复请十方一切诸佛菩萨金刚。<a id="a-3C"></a>种种神通光明加被。<a id="a-3D"></a>又请我一切神通光明加被。<a id="a-3E"></a>广发弘愿起大悲心。<a id="a-3F"></a>诵持母陀罗尼真言秘密心真言一一字声。<a id="a-3G"></a>光明照彻地下十方一切黑闇世界。<a id="a-3H"></a>满一百八遍。<a id="a-3I"></a>以真言力能令地下。<a id="a-3J"></a>十方一切黑闇世界。<a id="a-3K"></a>一切有情遇大光明。<a id="a-3L"></a>一时舍于无明业身。<a id="a-3M"></a>生观世音七宝宫殿。<a id="a-3N"></a>同证普遍出生光明三摩地。<a id="a-3O"></a>寿命无量终至菩提。</p>
  <p id="a3P">世尊是不空罥索观世音香像成就三昧耶。<a id="a-3Q"></a>等数当以白栴檀香。<a id="a-3R"></a>沉水香郁金香甘松香龙脑香。<a id="a-3S"></a>麝香一切诸香。<a id="a-3T"></a>相和末治。<a id="a-3U"></a>等数当以薰陆香白胶香乾闼罗娑香。<a id="a-3V"></a>和煎取汁和合香末。<a id="a-3W"></a>真言加持一百八遍。<a id="a-3X"></a>又重捣治。<a id="a-3Y"></a>图塑不空罥索观世音菩萨。<a id="a-3Z"></a>一面四臂面目熙怡。<a id="a-3a"></a>首戴宝冠冠有化佛。<a id="a-3b"></a>一手执莲华一手持罥索。<a id="a-3c"></a>一手执三叉戟一手扬掌。<a id="a-3d"></a>结加趺坐。<a id="a-3e"></a>天诸衣服珠璎镮钏而庄严之。<a id="a-3f"></a>披鹿皮衣。<a id="a-3g"></a>右多罗菩萨熙怡瞻仰。<a id="a-3h"></a>左手执持青优钵罗花。<a id="a-3i"></a>右手仰伸膝上。<a id="a-3j"></a>中指大拇指头相捻半加趺坐。<a id="a-3k"></a>左无垢慧菩萨熙怡瞻仰。<a id="a-3l"></a>左手仰伸脐下右手扬掌。<a id="a-3m"></a>半加趺坐。<a id="a-3n"></a>座下右边不空奋怒王。<a id="a-3o"></a>一面四臂面目嗔怒。<a id="a-3p"></a>首戴月冠冠有化佛。<a id="a-3q"></a>一手持罥索一手把剑。<a id="a-3r"></a>一手执三叉戟一手执莲花。<a id="a-3s"></a>半加趺坐。<a id="a-3t"></a>顶上阿弥陀佛。<a id="a-3u"></a>作说法相结加趺坐。<a id="a-3v"></a>各以天诸七宝冠衣珠璎镮钏。<a id="a-3w"></a>种种庄严佩通身光同坐金铜莲花树座。<a id="a-3x"></a>其树枝叶莲花如法庄严。<a id="a-3y"></a>作五肘曼拏罗。<a id="a-3z"></a>香泥摩饰开廓院界。<a id="a-40"></a>内院中心四方四维开敷莲花。<a id="a-41"></a>东面莲台置不空罥索神。<a id="a-42"></a>执持罥索合掌瞻仰长跪而坐。<a id="a-43"></a>余莲台上当置诸印。<a id="a-44"></a>外院东门。<a id="a-45"></a>置摩醯首罗天。<a id="a-46"></a>南门置焰摩王。<a id="a-47"></a>西门置水天。<a id="a-48"></a>北门置伊首罗天。<a id="a-49"></a>皆半加趺坐须弥宝座。<a id="a-4A"></a>四面四维置诸印相。<a id="a-4B"></a>标式界道置像面东。<a id="a-4C"></a>种种旛华而庄饰之。<a id="a-4D"></a>以五色线作五股罥索。<a id="a-4E"></a>长十六肘合法同上。<a id="a-4F"></a>一头系金环一头系真珠环。<a id="a-4G"></a>如法盘置不空罥索神前。<a id="a-4H"></a>以涂香末香涂散索上。<a id="a-4I"></a>净帛盖上。<a id="a-4J"></a>其院四门四维像前。<a id="a-4K"></a>置阏伽香水烧焯香王。<a id="a-4L"></a>以诸香花三白饮食如法奉献。<a id="a-4M"></a>四面然献苏灯油灯。<a id="a-4N"></a>东门作法结护一切。<a id="a-4O"></a>诵持奋怒王真言。<a id="a-4P"></a>观置十方一切如来。<a id="a-4Q"></a>放众色光照沃身心。<a id="a-4R"></a>明见无碍一时礼拜。<a id="a-4S"></a>起大悲心以一切如来无上菩提金刚谕三摩地声。<a id="a-4T"></a>诵持母陀罗尼真言秘密心真言。<a id="a-4U"></a>一一字声若金光鬘。<a id="a-4V"></a>先持像索。<a id="a-4W"></a>或真言加持白芥子先打索上。<a id="a-4X"></a>功数满时。<a id="a-4Y"></a>其罥索上便放众光。<a id="a-4Z"></a>光中出声赞言。<a id="a-4a"></a>善哉善哉持真言者。<a id="a-4b"></a>今得成就不空如意罥索三昧耶。<a id="a-4c"></a>是索能成出世世间一切三昧耶。<a id="a-4d"></a>时真言者阏伽供养。<a id="a-4e"></a>发无上愿。<a id="a-4f"></a>左手执索右手掐珠诵持母陀罗尼真言秘密心真言。<a id="a-4g"></a>满一百八遍。<a id="a-4h"></a>观世音像上放大香云。<a id="a-4i"></a>周彻一踰膳那。<a id="a-4j"></a>诸有有情闻香气者。<a id="a-4k"></a>皆灭过现种种障恼。<a id="a-4l"></a>持真言者身出火光。<a id="a-4m"></a>证旖暮伽王身口意净神通三昧耶。<a id="a-4n"></a>当舍身已。<a id="a-4o"></a>而为一切真言明仙最中之最。<a id="a-4p"></a>生安乐国。<a id="a-4q"></a>乃至无上正等菩提更不退转。<a id="a-4r"></a>是像罥索。<a id="a-4s"></a>盛净簏中置清净处。<a id="a-4t"></a>每日以诸香花供养。<a id="a-4u"></a>若有有情触斯人者。<a id="a-4v"></a>便得除灭一切垢障。<a id="a-4w"></a>若有有情睹斯像者。<a id="a-4x"></a>亦令除灭一切罪障。<a id="a-4y"></a>真言加持苏曼那花。<a id="a-4z"></a>掷献菩萨一百八遍。<a id="a-50"></a>一切人民赞叹供养。<a id="a-51"></a>若有国土刀兵竞起惊乱不安。<a id="a-52"></a>应当如法作曼拏罗。<a id="a-53"></a>图画像印中置香像。<a id="a-54"></a>以诸香水香花三白饮食敷设供献。<a id="a-55"></a>烧焯香王供养。<a id="a-56"></a>诵持奋怒王真言。<a id="a-57"></a>加持白芥子散为结界。<a id="a-58"></a>结奋怒王印面目嗔怒。<a id="a-59"></a>诵持母陀罗尼真言秘密心真言。<a id="a-5A"></a>满七日夜或三七日或五七日。<a id="a-5B"></a>国中刀兵自然散坏。<a id="a-5C"></a>是法亦能破坏阿素洛军。<a id="a-5D"></a>何况世间兵贼谋叛而不散坏。<a id="a-5E"></a>若加持莲花称天帝释名。<a id="a-5F"></a>供养菩萨。<a id="a-5G"></a>一千八茎杜仲木然火。<a id="a-5H"></a>加持白芥子安悉香。<a id="a-5I"></a>称天帝释名。<a id="a-5J"></a>烧焯供养一千八遍。<a id="a-5K"></a>其天帝释将诸眷属一时现身。<a id="a-5L"></a>若见之时当如愿乞惟除自位。<a id="a-5M"></a>若加持安悉香称那罗延天名。<a id="a-5N"></a>烧焯供养菩萨一千八遍。<a id="a-5O"></a>并加持白芥子水。<a id="a-5P"></a>散那罗延天像头上。<a id="a-5Q"></a>则得现身。<a id="a-5R"></a>若见之时当乞一切幻化法门。<a id="a-5S"></a>时那罗延天则与授诸幻化法门。<a id="a-5T"></a>即得变身如那罗延身。<a id="a-5U"></a>若加持香水香花。<a id="a-5V"></a>供养大自在天像侧观大自在天像面。<a id="a-5W"></a>于右耳边真言加持。<a id="a-5X"></a>称大自在天名一千八遍。<a id="a-5Y"></a>像目动摇出声唱言。<a id="a-5Z"></a>善哉善哉。<a id="a-5a"></a>其大自在天将诸眷属一时现身。<a id="a-5b"></a>时真言者当如愿乞皆得满足。<a id="a-5c"></a>若摩诃迦罗像前。<a id="a-5d"></a>加持安悉香。<a id="a-5e"></a>称摩诃迦罗名烧一千八遍。<a id="a-5f"></a>并以噜地罗置前供养。<a id="a-5g"></a>并加持白芥子散于像上。<a id="a-5h"></a>则得摩诃迦罗鬼子母药叉罗刹。<a id="a-5i"></a>一时现身而作使护。<a id="a-5j"></a>若十六日初夜中夜后夜。<a id="a-5k"></a>于诸天像前。<a id="a-5l"></a>加持安悉香。<a id="a-5m"></a>称罗窒[口*履]祢缚多神名一千八遍。<a id="a-5n"></a>则得夜天神药叉罗刹乾闼婆紧那罗摩呼罗伽一切非人一时现身。<a id="a-5o"></a>各持其物奉真言者。<a id="a-5p"></a>任为命事作一切法。<a id="a-5q"></a>夜常祐护。<a id="a-5r"></a>修此法者。<a id="a-5s"></a>常净浴身着净衣服。<a id="a-5t"></a>恒不谩谈世间言论。<a id="a-5u"></a>但发悲心怜愍有情。<a id="a-5v"></a>每日如法诵念玩持所作成就。</p>
  <p data-pb></p>
  <h2 id="a5w">护摩安隐品第十</h2>
  <p id="a5x">尊是不空王护摩三昧耶。<a id="a-5y"></a>与于有情作大安隐降伏一切。<a id="a-5z"></a>拥护有情除诸灾障。<a id="a-60"></a>若护宅者。<a id="a-61"></a>当以莲花一千八茎。<a id="a-62"></a>涂黑芥子油。<a id="a-63"></a>诵持母陀罗尼真言秘密心真言奋怒王真言加持护摩。<a id="a-64"></a>即除宅中一切灾疾。<a id="a-65"></a>一切天神观世音菩萨而拥护之。<a id="a-66"></a>又加持白芥子安悉香牛酥。<a id="a-67"></a>于七日中护摩之者。<a id="a-68"></a>则得拥护城邑聚落一切人民。<a id="a-69"></a>若白月十五日。<a id="a-6A"></a>加持白华毕里阳愚药多誐罗药黑芥子油。<a id="a-6B"></a>护摩一百八遍。<a id="a-6C"></a>一切贵人敬而喜之。<a id="a-6D"></a>若加持牛膝草白花酥酪蜜。<a id="a-6E"></a>护摩一百八遍供养菩萨见诸人民爱而敬之。<a id="a-6F"></a>若白月八日加持酥蜜涂莲花上。<a id="a-6G"></a>护摩供养献我之者。<a id="a-6H"></a>满七日夜则得财宝。<a id="a-6I"></a>若以佉陀罗木然火。<a id="a-6J"></a>加持莲花叶茎拘物头花白芥子酥。<a id="a-6K"></a>护摩一百八遍。<a id="a-6L"></a>不为一切姤裔魔障毗那夜迦而相娆恼若白月八日。<a id="a-6M"></a>加持白栴檀香毕履阳愚花子稻谷花白芥子酥。<a id="a-6N"></a>护摩一千八遍供养菩萨。<a id="a-6O"></a>至十五日夜其药讫使尼。<a id="a-6P"></a>捧持银钱五百相惠。<a id="a-6Q"></a>若黑月八日。<a id="a-6R"></a>于河岸边净浴身服。<a id="a-6S"></a>于初夜时。<a id="a-6T"></a>加持木苽木截治然火。<a id="a-6U"></a>加持木苽花酥蜜。<a id="a-6V"></a>护摩称药讫使尼名。<a id="a-6W"></a>烧焯记满一千八遍。<a id="a-6X"></a>至月尽日昼夜不食如法护摩。<a id="a-6Y"></a>其药讫使尼璎珞严身现身而来。<a id="a-6Z"></a>捧持宝箱而相奉施。<a id="a-6a"></a>若见之时特勿受取。<a id="a-6b"></a>亦勿共语瞻视他好。<a id="a-6c"></a>当自正心瞻怒奋声诵持真言。<a id="a-6d"></a>便弃宝箱合掌礼拜。<a id="a-6e"></a>白真言者愿施欢喜。<a id="a-6f"></a>持真言者是时奋声。<a id="a-6g"></a>诵持奋怒王真言二十一遍。<a id="a-6h"></a>便自不现。<a id="a-6i"></a>后若须者当于半夜。<a id="a-6j"></a>一诵真言一称药讫使尼名。<a id="a-6k"></a>满一百八遍则自现前。<a id="a-6l"></a>任为使直。<a id="a-6m"></a>若黑月十四日于伏藏处如法置像。<a id="a-6n"></a>以诸香花三白饮食敷设供养。<a id="a-6o"></a>加持苏曼那花莲花荷叶白芥子酥。<a id="a-6p"></a>护摩一千八遍。<a id="a-6q"></a>又加持白芥子水右手掬持。<a id="a-6r"></a>散伏藏地上满一千八遍。<a id="a-6s"></a>伏藏宝物则便相现。<a id="a-6t"></a>真言者取分为二分。<a id="a-6u"></a>一分给施一切三宝。<a id="a-6v"></a>一分自用又加持稻谷糠盐。<a id="a-6w"></a>护摩一百八遍。<a id="a-6x"></a>见诸外道欢喜供养。<a id="a-6y"></a>若白月十五日一日一夜不食不语。<a id="a-6z"></a>以诸花香敷设献我。<a id="a-70"></a>加持白栴檀香莲花酥蜜。<a id="a-71"></a>护摩一千八遍。<a id="a-72"></a>夜夜当得金钱百文。<a id="a-73"></a>唯通供养一切三宝。<a id="a-74"></a>若加持波罗奢木木樒木柏木。<a id="a-75"></a>截治然火。<a id="a-76"></a>加持沉水香白栴檀香稻谷花酥蜜。<a id="a-77"></a>护摩万遍得金万两。<a id="a-78"></a>分为三分。<a id="a-79"></a>一分供养一切三宝。<a id="a-7A"></a>一分写经造像。<a id="a-7B"></a>一分自用。<a id="a-7C"></a>布施贫穷孤老病人。<a id="a-7D"></a>特莫贮积。<a id="a-7E"></a>若贮积者则不复得。<a id="a-7F"></a>若白月十五日一日一夜不食不语。<a id="a-7G"></a>入东流河中水当至腰。<a id="a-7H"></a>面东嗔怒加持白芥子。<a id="a-7I"></a>打水中一百八遍。<a id="a-7J"></a>则于水中现一童女。<a id="a-7K"></a>拱持七宝而相奉惠。<a id="a-7L"></a>当即受取分为三分。<a id="a-7M"></a>一分供养观世音菩萨一切三宝。<a id="a-7N"></a>一分自用。<a id="a-7O"></a>一分布施贫下之人。<a id="a-7P"></a>又白月十五日。<a id="a-7Q"></a>以诸香花饮食敷献。<a id="a-7R"></a>供养观世音菩萨。<a id="a-7S"></a>加持牛膝草白胶香酥蜜。<a id="a-7T"></a>自称已名护摩一千八遍。<a id="a-7U"></a>则除一切病恼怨难。<a id="a-7V"></a>又杜仲木然火。<a id="a-7W"></a>加持白芥子安悉香酥。<a id="a-7X"></a>护摩一千八遍。<a id="a-7Y"></a>则得消灭十恶五逆一切灾障。<a id="a-7Z"></a>又加持稻谷花白栴檀香白芥子酥乳。<a id="a-7a"></a>护摩一千八遍。<a id="a-7b"></a>当得财宝而自丰饶。<a id="a-7c"></a>又黑月八日加持棘针木截治然火。<a id="a-7d"></a>加持掷躅花姜根黑芥子油。<a id="a-7e"></a>护摩一千八遍。<a id="a-7f"></a>则得阿毗柘噜迦调伏成就。<a id="a-7g"></a>又加持莲花白栴檀香白芥子酥。<a id="a-7h"></a>护摩一千八遍则得大雨普洽充足。<a id="a-7i"></a>若霖雨者。<a id="a-7j"></a>加持祈雨火食灰。<a id="a-7k"></a>遍散十方雨则晴止。<a id="a-7l"></a>又加持祈雨灰。<a id="a-7m"></a>散于十方则成结界。<a id="a-7n"></a>又加持祈雨灰。<a id="a-7o"></a>逆风散者风则止息。<a id="a-7p"></a>又龙窟前药叉窟前。<a id="a-7q"></a>加持苏枋木涂酥。<a id="a-7r"></a>护摩一千八遍窟门自开入无障碍。<a id="a-7s"></a>若深山中。<a id="a-7t"></a>加持拘勿头花多誐攞药白芥子酥。<a id="a-7u"></a>护摩一千八遍。<a id="a-7v"></a>其诸药精现身而来任所采取。<a id="a-7w"></a>又加持木苽木截治然火。<a id="a-7x"></a>加持胡椒酥。<a id="a-7y"></a>护摩一千八遍。<a id="a-7z"></a>其大梵天帝释天那罗延天大自在天现身护念。<a id="a-80"></a>当见之时而乞诸愿悉皆满足。<a id="a-81"></a>又加持苏曼那花揭抳迦罗花优钵罗花酥。<a id="a-82"></a>护摩一千八遍。<a id="a-83"></a>其日天月天一时现前。<a id="a-84"></a>放大光明照祐加被得大神通。<a id="a-85"></a>又加持皂荚木截治然火。<a id="a-86"></a>加持茴香子天门冬苏枋木末白栴檀香末白芥子大麦牛酥。<a id="a-87"></a>护摩七日。<a id="a-88"></a>得刹帝利王族仆从悉除障苦。<a id="a-89"></a>又加持白芥子粳米姜根。<a id="a-8A"></a>护摩千遍。<a id="a-8B"></a>得诸药叉罗刹拥护顺伏。<a id="a-8C"></a>如上等法所欲作者。<a id="a-8D"></a>皆结不空罥索印奋怒王印。<a id="a-8E"></a>诵母陀罗尼真言秘密心真言。<a id="a-8F"></a>奋怒王真言齐互双用则得成就。</p>
  <h2 id="a8G">清净无垢莲华王品第十一</h2>
  <p id="a8H">世尊是不空王像三昧耶。<a id="a-8I"></a>当以白氎或细布上或复绢上。<a id="a-8J"></a>方圆四肘或方八肘。<a id="a-8K"></a>画匠画时一出一浴。<a id="a-8L"></a>以香涂身着净衣服。<a id="a-8M"></a>食三白食寂然断语受八斋戒。<a id="a-8N"></a>盏笔彩色皆令净好。<a id="a-8O"></a>勿用皮胶调和彩色。<a id="a-8P"></a>当中画七宝补陀洛山。<a id="a-8Q"></a>其山腰像须弥山腰。<a id="a-8R"></a>山颠九嘴犹若莲花当中嘴状如莲华台。<a id="a-8S"></a>山上画诸宝树花果一切药草。<a id="a-8T"></a>山下大海水中鱼兽水鸟之类。<a id="a-8U"></a>当中嘴上七宝宫殿种种庄饰。<a id="a-8V"></a>其宫殿地众宝所成。<a id="a-8W"></a>殿中置宝莲花师子座。<a id="a-8X"></a>其上不空罥索观世音菩萨。<a id="a-8Y"></a>一面三目一十八臂身真金色结加趺坐面貌熙怡。<a id="a-8Z"></a>首戴宝冠冠有化佛。<a id="a-8a"></a>二手当胸合掌。<a id="a-8b"></a>二手当脐倒垂合掌。<a id="a-8c"></a>以二大拇指双屈掌中。<a id="a-8d"></a>二手心下合腕。<a id="a-8e"></a>左手五指各散微屈像开莲花。<a id="a-8f"></a>右手大拇指与中指头相捻。<a id="a-8g"></a>其头指无名指小指各散微屈。<a id="a-8h"></a>二手脐下结罥索印。<a id="a-8i"></a>一手把三叉戟。<a id="a-8j"></a>一手执宝幢。<a id="a-8k"></a>一手持开莲花。<a id="a-8l"></a>一手执不空梵夹。<a id="a-8m"></a>一手把罥索。<a id="a-8n"></a>一手执金刚钩。<a id="a-8o"></a>一手施无畏。<a id="a-8p"></a>一手执君持。<a id="a-8q"></a>一手持宝瓶。<a id="a-8r"></a>一手掌宝花盘。<a id="a-8s"></a>披鹿皮衣。<a id="a-8t"></a>七宝璎珞天诸衣服宝珠镮钏。<a id="a-8u"></a>而庄饰之佩身光焰。<a id="a-8v"></a>不空罥索观世音。<a id="a-8w"></a>右多罗菩萨。<a id="a-8x"></a>左手仰掌脐下执青优钵罗花。<a id="a-8y"></a>右手扬掌。<a id="a-8z"></a>微邪低头半加趺坐。<a id="a-90"></a>后毗俱胝观世音菩萨。<a id="a-91"></a>眉间一目身有四臂。<a id="a-92"></a>一手把开莲花一手执澡罐。<a id="a-93"></a>一手脐下仰掌一手把数珠。<a id="a-94"></a>半加趺坐。<a id="a-95"></a>后大白身观世音菩萨。<a id="a-96"></a>左手把开莲花。<a id="a-97"></a>右手脐下仰掌。<a id="a-98"></a>半加趺坐。<a id="a-99"></a>后度底使者。<a id="a-9A"></a>青身嗔怒狗牙上出。<a id="a-9B"></a>首戴髑髅半加八臂。<a id="a-9C"></a>左一手执三股金刚杵一持青莲花。<a id="a-9D"></a>一执三叉戟一手扬掌。<a id="a-9E"></a>右一手执剑一执钺斧。<a id="a-9F"></a>一执曲刀一执罥索。<a id="a-9G"></a>瞻仰菩萨。<a id="a-9H"></a>不空罥索观世音左。<a id="a-9I"></a>无垢慧菩萨。<a id="a-9J"></a>左手执莲花右手扬掌半加趺坐。<a id="a-9K"></a>后真言者。<a id="a-9L"></a>胡跪赡仰手执香炉。<a id="a-9M"></a>后不空奋怒王。<a id="a-9N"></a>面目嗔怒身有四臂。<a id="a-9O"></a>一手把罥索一手执剑。<a id="a-9P"></a>一手拄三叉戟一手执莲花。<a id="a-9Q"></a>半加趺坐发如旋螺。<a id="a-9R"></a>后白衣观世音母菩萨。<a id="a-9S"></a>左手搏胁髀上。<a id="a-9T"></a>仰掌执不开莲花。<a id="a-9U"></a>右手侧扬掌半加趺坐。<a id="a-9V"></a>后一髻罗刹女使者。<a id="a-9W"></a>青身嗔怒蛇璎牙出。<a id="a-9X"></a>首冠髑髅半加六臂。<a id="a-9Y"></a>左一把三股金刚杵一持莲花。<a id="a-9Z"></a>一持罥索右一执钺斧。<a id="a-9a"></a>一执金刚杖一执三叉戟。<a id="a-9b"></a>瞻仰菩萨。<a id="a-9c"></a>不空罥索观世音座下左。<a id="a-9d"></a>置大顶金刚。<a id="a-9e"></a>左手把三股金刚杵。<a id="a-9f"></a>右手胸侧扬掌。<a id="a-9g"></a>结加趺坐。<a id="a-9h"></a>后阿窒理真言明仙。<a id="a-9i"></a>苾理俣真言明仙。<a id="a-9j"></a>儞罗縒真言明仙。<a id="a-9k"></a>各手执花。<a id="a-9l"></a>于荷叶上长跪而坐。<a id="a-9m"></a>瞻仰供养。<a id="a-9n"></a>不空罥索观世音座下右。<a id="a-9o"></a>置执金刚秘密主菩萨。<a id="a-9p"></a>左手执独股金刚杵。<a id="a-9q"></a>右手把白拂。<a id="a-9r"></a>结加趺坐。<a id="a-9s"></a>后窟縒真言明仙。<a id="a-9t"></a>瑟诧真言明仙。<a id="a-9u"></a>骄答摩真言明仙。<a id="a-9v"></a>各手执花。<a id="a-9w"></a>于荷叶上长跪而坐。<a id="a-9x"></a>瞻仰供养。<a id="a-9y"></a>其诸菩萨颜貌熙怡座莲花座。<a id="a-9z"></a>七宝花冠璎珞镮钏。<a id="a-A0"></a>天妙绮服种种庄饰。<a id="a-A1"></a>其宫殿外山左嘴上。<a id="a-A2"></a>置帝释天俱废啰天婆娑么天毗摩夜天地天神苗稼天神。<a id="a-A3"></a>半加趺坐。<a id="a-A4"></a>其宫殿外山右嘴上。<a id="a-A5"></a>置大梵天功德天辩才天水天焰摩王。<a id="a-A6"></a>半加趺坐。<a id="a-A7"></a>其山半腰左右。<a id="a-A8"></a>置四天王各执器仗半加趺坐。<a id="a-A9"></a>以妙衣甲种种庄饰。<a id="a-AA"></a>宫殿外上左右。<a id="a-AB"></a>置苦行仙众。<a id="a-AC"></a>形体枯瘦作赞叹相。<a id="a-AD"></a>宫殿外右上。<a id="a-AE"></a>置日天子。<a id="a-AF"></a>后净居天子伊首罗天子持花供养。<a id="a-AG"></a>宫殿外左上。<a id="a-AH"></a>置月天子。<a id="a-AI"></a>后摩醯首罗天子。<a id="a-AJ"></a>诸天天子持花供养。<a id="a-AK"></a>其诸天仙花鬘衣服。<a id="a-AL"></a>宝珠璎珞种种庄严。<a id="a-AM"></a>宫殿外直上。<a id="a-AN"></a>置阿弥陀佛释迦牟尼佛世间王如来。<a id="a-AO"></a>作说法相结加趺坐坐宝师子座乘种种色云。<a id="a-AP"></a>其大海岸作七宝山。<a id="a-AQ"></a>山上种种宝树花果。<a id="a-AR"></a>其诸树上有种种色藤枝华叶。<a id="a-AS"></a>山间亦有池沼河涧。<a id="a-AT"></a>水中具有莲花拘物头花芬陀利花优钵罗花。<a id="a-AU"></a>山上亦有师子白象一切鸟兽宫盘茶鬼药叉罗刹等。<a id="a-AV"></a>绕其山脚有五空窟。<a id="a-AW"></a>山下海中左右。<a id="a-AX"></a>五小七宝山嘴。<a id="a-AY"></a>于五嘴上各置龙王。<a id="a-AZ"></a>状如天神。<a id="a-Aa"></a>头上出蛇龙头。<a id="a-Ab"></a>一一蛇头一三蛇头一五蛇头一七蛇头一九蛇头。<a id="a-Ac"></a>各捧宝花半加趺坐瞻仰供养。<a id="a-Ad"></a>四面小山种种庄严。<a id="a-Ae"></a>此像是斯补陀洛山宝宫殿会。<a id="a-Af"></a>不空罥索观世音菩萨摩诃萨身。<a id="a-Ag"></a>若有有情信心清净。<a id="a-Ah"></a>暂瞻仰者则如见我。<a id="a-Ai"></a>得灭一切垢障重罪。<a id="a-Aj"></a>何况宿殖清净持戒有情。<a id="a-Ak"></a>恒乐供养持我名字诵持真言。<a id="a-Al"></a>于此生身无不获果。<a id="a-Am"></a>是真如法恭敬供养。<a id="a-An"></a>修此法者。<a id="a-Ao"></a>则当承事六十四殑伽沙俱胝那庾多百千如来所。<a id="a-Ap"></a>殖种善根成熟相应。<a id="a-Aq"></a>我则常为梦觉现身。<a id="a-Ar"></a>与证不空王一切法愿三昧耶。<a id="a-As"></a>念念灾灭亿百千劫。<a id="a-At"></a>五无间业一切重罪。<a id="a-Au"></a>若有有情欢喜礼拜称念我名。<a id="a-Av"></a>我亦忆念观祐拥护。<a id="a-Aw"></a>若有有情穷瘁困笃。<a id="a-Ax"></a>常当瞻仰但念我名。<a id="a-Ay"></a>亦得消除生死业云。<a id="a-Az"></a>若有鸟兽傍生有情见此像者。<a id="a-B0"></a>当舍是身生于天上。<a id="a-B1"></a>若寺王宫城邑聚落人民家宅。<a id="a-B2"></a>有诸灾厄怖恼不安。<a id="a-B3"></a>则以幡花种种音药。<a id="a-B4"></a>迎请此像于家。<a id="a-B5"></a>清净严饰道场。<a id="a-B6"></a>香泥涂地。<a id="a-B7"></a>悬诸幡花安置其像以诸花香果子酥乳饮食。<a id="a-B8"></a>献设供养诵持真言。<a id="a-B9"></a>作修治法并设护摩。<a id="a-BA"></a>则灭一切灾星变怪。<a id="a-BB"></a>药叉罗刹布单那鬼塞健驮鬼毗舍阇鬼悉皆散灭。<a id="a-BC"></a>宅人安乐苗稼丰稔。<a id="a-BD"></a>此中有情皆得六波罗蜜善根相应。<a id="a-BE"></a>若舍身后西方净土莲花受生。<a id="a-BF"></a>见阿弥陀佛一切菩萨摩诃萨。<a id="a-BG"></a>识知过去七百千劫所受生事。<a id="a-BH"></a>得证清净无垢莲花光王菩萨摩诃萨三摩地。<a id="a-BI"></a>莲花安住莲花王真言明仙三摩地。</p>
 </body>
</html>