<!doctype html>
<html id="z3IBTryRH" data-ver="860">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">不空罥索神变真言经卷第七</h1>
  <h2 id="a2">护摩增益品第七</h2>
  <p id="a3">世尊是不空王护摩三昧耶。<a id="a-4"></a>能成一切功德善根。<a id="a-5"></a>能灭过现一切罪障。<a id="a-6"></a>能破一切设睹噜等。<a id="a-7"></a>能除一切恶毗那夜迦。<a id="a-8"></a>能止一切恶讷瑟吒。<a id="a-9"></a>能灭一切不吉祥相。<a id="a-A"></a>能禳十六大地狱苦。<a id="a-B"></a>能除八大怖畏之怖。<a id="a-C"></a>能破一切怨诤酬难。<a id="a-D"></a>能伏他军一切兵仗。<a id="a-E"></a>能除一切疫病饥馑。<a id="a-F"></a>能证一切诸佛大智。<a id="a-G"></a>能入一切诸佛菩提。<a id="a-H"></a>若有有情如法修学。<a id="a-I"></a>常使四天王天一切天龙八部鬼神。<a id="a-J"></a>皆当护祐。<a id="a-K"></a>一切如来观世音菩萨观察加祐。<a id="a-L"></a>世尊说扇底迦三昧耶。<a id="a-M"></a>安乐有情灭诸灾疫。<a id="a-N"></a>说补瑟置迦三昧耶增益有情福命财宝。<a id="a-O"></a>说阿毗柘鲁迦三昧耶。<a id="a-P"></a>治灭一切恶性药叉罗刹啖人精气者。<a id="a-Q"></a>皆自置伏。<a id="a-R"></a>使诸稠林邪见有情入于正见。<a id="a-S"></a>以斯义故说护摩法。<a id="a-T"></a>成就出世世间解脱三昧耶。<a id="a-U"></a>当如法作。<a id="a-V"></a>请召一切诸佛菩萨火天诸天那伽龙神真言明仙烧食供养。<a id="a-W"></a>换洁身服。<a id="a-X"></a>去道场处不远不近。<a id="a-Y"></a>观见尊容作护摩坛。<a id="a-Z"></a>方圆四肘治饰坛地开廓门道。<a id="a-a"></a>基高侧手内院穿炉。<a id="a-b"></a>广一肘半深一肘量。<a id="a-c"></a>周匝重缘。<a id="a-d"></a>内缘高阔二指之量。<a id="a-e"></a>外缘高阔四指之量。<a id="a-f"></a>炉底泥作八叶莲花。<a id="a-g"></a>于花台上重捏泥轮。<a id="a-h"></a>如法涂磨。<a id="a-i"></a>外院一肘。<a id="a-j"></a>东方置大梵天印帝释天印日天印。<a id="a-k"></a>东南方置火天印诸仙印。<a id="a-l"></a>南方置焰摩王印一髻罗刹神印度底使者印。<a id="a-m"></a>西南方置泥利帝神印诸罗刹印。<a id="a-n"></a>西方置水天印龙印地天印月天印。<a id="a-o"></a>西北方置风天印蘖路荼印。<a id="a-p"></a>北方置毗沙门印诸药叉印。<a id="a-q"></a>东北方置大自在天印伊舍那天印。<a id="a-r"></a>结印辟除护身结界。<a id="a-s"></a>而请召之。<a id="a-t"></a>四角置阏伽瓶。<a id="a-u"></a>四门置香炉烧种种香。<a id="a-v"></a>敷诸花香饮食供养。<a id="a-w"></a>加持净茅灰。<a id="a-x"></a>与同伴者点额护身。<a id="a-y"></a>敷茅草座。<a id="a-z"></a>酉戌之时面东而坐。<a id="a-10"></a>以杜仲木木榓木柏木。<a id="a-11"></a>如大拇指长十二指截。<a id="a-12"></a>炉内然火。<a id="a-13"></a>扇挻勿吹。<a id="a-14"></a>当以香水洒净火上弹指三遍。<a id="a-15"></a>当观火焰金为啰字变为火天。<a id="a-16"></a>一面三目身白四臂黄发冠髻。<a id="a-17"></a>左二手一持君持一执宝杖。<a id="a-18"></a>右二手一施无畏一掐数珠。<a id="a-19"></a>半加趺坐放大火焰烧香请召。<a id="a-1A"></a>以稻谷花白芥子好酥。<a id="a-1B"></a>真言护摩请唤火天真言曰。</p>
  <p id="a1C">唵(一)入(轻呼)缚(二合)攞入缚(二合)攞(二)跛(二合)罗入缚(二合)攞(三)底瑟詑縒么焰(四)虎噜虎噜(五)吽[怡-台+巿](六)莎(二合)缚诃(七)</p>
  <p id="a1D">诵满一七遍。<a id="a-1E"></a>召火天至。<a id="a-1F"></a>以酥白芥子安悉香。<a id="a-1G"></a>真言护摩七遍。<a id="a-1H"></a>种种末香甘味果子。<a id="a-1I"></a>真言护摩七遍。<a id="a-1J"></a>真言净水[泳-永+截]散火上弹指三遍。<a id="a-1K"></a>柏木桑木构木莲华茎白栴檀木。<a id="a-1L"></a>长十六指截。<a id="a-1M"></a>真言加持炉内然火。<a id="a-1N"></a>此诸木等随得一木作法亦成。<a id="a-1O"></a>白栴檀香熏陆香甘松香稻谷花酥。<a id="a-1P"></a>诵秘密心真言奋怒王真言。<a id="a-1Q"></a>加持护摩一百八遍。<a id="a-1R"></a>蒸粳米饭。<a id="a-1S"></a>酥团一千八团。<a id="a-1T"></a>加持护摩。<a id="a-1U"></a>如是护摩满三七日或七七日。<a id="a-1V"></a>是时火天坛内现身。<a id="a-1W"></a>瞻视十方赞言。<a id="a-1X"></a>善哉善哉持真言者。<a id="a-1Y"></a>今得成就此护摩法。<a id="a-1Z"></a>所须何愿能为满足。<a id="a-1a"></a>是时当以阏伽供养。<a id="a-1b"></a>又当以酥粳米饭团一千八团。<a id="a-1c"></a>加持护摩乞所求愿。<a id="a-1d"></a>则得火天手捧银器。<a id="a-1e"></a>满中有药奉真言者。<a id="a-1f"></a>受取饵之则得仁悦。<a id="a-1g"></a>身出光焰寿延万岁。<a id="a-1h"></a>证宿命智而得总持不空罥索心王母陀罗尼真言三昧耶。<a id="a-1i"></a>若当不受火天药者。<a id="a-1j"></a>又复护摩一千八团。<a id="a-1k"></a>坛地震动。<a id="a-1l"></a>观世音菩萨现身安慰。<a id="a-1m"></a>赞言善哉善哉。<a id="a-1n"></a>汝已成就此护摩法。<a id="a-1o"></a>汝须何愿我今为汝便得满足。<a id="a-1p"></a>时真言者阏伽供养。<a id="a-1q"></a>观世音菩萨自执其药与真言者。<a id="a-1r"></a>跪礼恭敬受药服食。<a id="a-1s"></a>其状变丽身出光焰。<a id="a-1t"></a>证获不空大真言明仙神通三昧耶。<a id="a-1u"></a>得九十二殑伽沙真言明仙。<a id="a-1v"></a>一时来现敬为伴侣。<a id="a-1w"></a>住观世音所住九十二殑伽沙俱胝百千七宝宫殿。<a id="a-1x"></a>安乐游观。<a id="a-1y"></a>是等宫殿有无量宝树花果间杂庄严。<a id="a-1z"></a>其土园苑多有种种色类金花银花宝树花果。<a id="a-20"></a>一切池沼八功德水。<a id="a-21"></a>气香芬馥如栴檀香。<a id="a-22"></a>于其水中多有众色郁钵罗花钵头摩花拘物头花芬陀利花。<a id="a-23"></a>其诸泉沼金沙布底。<a id="a-24"></a>杂宝为岸。<a id="a-25"></a>此诸宫殿台榭楼阁花果泉沼。<a id="a-26"></a>互相间映周广严净。<a id="a-27"></a>一切天男天女紧那罗女乾闼婆女常遍游戏。<a id="a-28"></a>持真言者彼所受身。<a id="a-29"></a>乃至无上正等菩提更不受生。<a id="a-2A"></a>恒往十方一切刹土。<a id="a-2B"></a>恭敬供养一切诸佛菩萨摩诃萨。<a id="a-2C"></a>持此不空罥索观世音菩萨广大解脱莲花曼拏罗印三昧耶。<a id="a-2D"></a>一切菩萨摩诃萨。<a id="a-2E"></a>恭敬顶礼而赞叹之。<a id="a-2F"></a>俱胝百千一切诸天。<a id="a-2G"></a>乃至阿迦尼吒天。<a id="a-2H"></a>一切龙王阿素洛王紧那罗王乾闼婆王蘖鲁荼王摩呼罗伽王。<a id="a-2I"></a>皆当供给一切资具。<a id="a-2J"></a>甘膳饮食自在丰饶。<a id="a-2K"></a>得此果者皆因是大旖暮伽王护摩供献三昧耶。<a id="a-2L"></a>若真言者多诸重罪福德鲜薄。<a id="a-2M"></a>虽服是药但得富饶寿命长远。<a id="a-2N"></a>不得证见诸佛菩萨摩诃萨种种形相往来神通变化等相。<a id="a-2O"></a>唯令过现一切业障尽皆消灭。<a id="a-2P"></a>为人爱赞。<a id="a-2Q"></a>所出言词他皆信受。<a id="a-2R"></a>若命终时身心寂定无诸怨怖。<a id="a-2S"></a>一切如来观世音菩萨。<a id="a-2T"></a>一时现身迎真言者。<a id="a-2U"></a>往于西方莲花化生。<a id="a-2V"></a>得宿住智。<a id="a-2W"></a>亿劫生事而皆识知。<a id="a-2X"></a>乃至菩提更不重受一切胎卵湿化之身。<a id="a-2Y"></a>从一佛土至一佛土。<a id="a-2Z"></a>听持诸法供养诸佛。<a id="a-2a"></a>若药点额。<a id="a-2b"></a>游行世间为人爱敬。<a id="a-2c"></a>若后所欲。<a id="a-2d"></a>忆念火天则为现身。<a id="a-2e"></a>当如愿乞。<a id="a-2f"></a>皆为圆满。<a id="a-2g"></a>又三昧耶。<a id="a-2h"></a>丁香木石榴木截治然火。<a id="a-2i"></a>诵母陀罗尼真言奋怒王真言。<a id="a-2j"></a>加持粳米菉豆蒸饼干莲花末白芥子酥蜜石蜜。<a id="a-2k"></a>作欢喜团。<a id="a-2l"></a>于七日中加持护摩。<a id="a-2m"></a>炉内复现火天半身。<a id="a-2n"></a>手执宝盘满中团药。<a id="a-2o"></a>奉真言者而告言曰此妙散药是最后药唯垂受取时真言者即便恭敬。<a id="a-2p"></a>受药服饵身便适怿。<a id="a-2q"></a>证不空王摩诃真言明仙神通三昧耶。<a id="a-2r"></a>一万八千持真言仙。<a id="a-2s"></a>一切火天一时来现。<a id="a-2t"></a>敬侍为侣而护祐之。<a id="a-2u"></a>诸真言者服此药者。<a id="a-2v"></a>便得证解是不空王心陀罗尼真言曼荼罗印三昧耶。<a id="a-2w"></a>日诵千言为人爱敬。<a id="a-2x"></a>若命终已直生西方。<a id="a-2y"></a>莲花化生识宿住智。<a id="a-2z"></a>若药点额。<a id="a-30"></a>入诸龙窟阿素洛窟鬼神窟。<a id="a-31"></a>窟中鬼神皆自置伏出入无碍。<a id="a-32"></a>若有女人服此药者。<a id="a-33"></a>则得其子性大聪慧。<a id="a-34"></a>若诸人民服此药者。<a id="a-35"></a>皆得除诸灾厄罪障。<a id="a-36"></a>又法净处。<a id="a-37"></a>以赤牛乳酥煮粳米粥。<a id="a-38"></a>持石榴木。<a id="a-39"></a>诵母陀罗尼真言[打-丁+毛]搅乳粥。<a id="a-3A"></a>乃至至熟。<a id="a-3B"></a>诵奋怒王真言加持白芥子水。<a id="a-3C"></a>[泳-永+截]散粥上。<a id="a-3D"></a>以火天药和乳粥中。<a id="a-3E"></a>盛三钵中。<a id="a-3F"></a>一钵供养一切诸佛。<a id="a-3G"></a>一钵供养观世音菩萨。<a id="a-3H"></a>一钵供养文殊师利菩萨。<a id="a-3I"></a>便以乳粥。<a id="a-3J"></a>施诸沙门婆罗门人民而服食者。<a id="a-3K"></a>即得除灭一切业病鬼病神病一切罪障。<a id="a-3L"></a>肤体腴悦善根成熟。<a id="a-3M"></a>若山顶上仰天楼上。<a id="a-3N"></a>随其大小治涂坛地。<a id="a-3O"></a>置乳粥钵烧香。<a id="a-3P"></a>启召十方一切诸佛菩萨摩诃萨。<a id="a-3Q"></a>诵不空摩尼宝陀罗尼真言一百八遍。<a id="a-3R"></a>供养十方一切诸佛菩萨摩诃萨。<a id="a-3S"></a>是时十方一切诸佛菩萨摩诃萨前。<a id="a-3T"></a>皆现天诸香味饮食为大供养。<a id="a-3U"></a>一时赞叹得大福聚。<a id="a-3V"></a>无量诸天皆拥护之。<a id="a-3W"></a>若木榓木枫香木柏木截治然火。<a id="a-3X"></a>加持乳粥酥。<a id="a-3Y"></a>护摩一千八遍火天种族一时来现欢喜瞻敬。<a id="a-3Z"></a>又护摩一千八遍。<a id="a-3a"></a>龙王及从。<a id="a-3b"></a>皆当自伏恭敬使护。<a id="a-3c"></a>又护摩一千八遍。<a id="a-3d"></a>一切天龙八部鬼神恭敬赞伏。<a id="a-3e"></a>又护摩一千八遍。<a id="a-3f"></a>诸真言仙皆相赞伏。<a id="a-3g"></a>又护摩一千八遍。<a id="a-3h"></a>憍尸迦三十三天皆相置护。<a id="a-3i"></a>又护摩一二万遍。<a id="a-3j"></a>观世音菩萨现身赞叹。<a id="a-3k"></a>为得圆满是一切菩萨摩诃萨。<a id="a-3l"></a>共所恭敬顶礼赞咏。<a id="a-3m"></a>不空罥索心王母陀罗尼真言曼拏罗印三昧耶。<a id="a-3n"></a>不空清净观三昧耶身。<a id="a-3o"></a>若木榓木白栴檀木柏木。<a id="a-3p"></a>长十六指截。<a id="a-3q"></a>加持炉内然火。<a id="a-3r"></a>作欢喜团一千八团。<a id="a-3s"></a>加持护摩。<a id="a-3t"></a>炉中出现火天童子。<a id="a-3u"></a>手执宝盘满欢喜团药。<a id="a-3v"></a>是时真言白芥子。<a id="a-3w"></a>打是童子一二七下。<a id="a-3x"></a>童子白言今何所求。<a id="a-3y"></a>则便报言。<a id="a-3z"></a>我求一切菩提大愿为我满足。<a id="a-40"></a>童子是时白真言者。<a id="a-41"></a>受此团药。<a id="a-42"></a>是药乃是无上甘露妙药中药。<a id="a-43"></a>能即成就最极大愿。<a id="a-44"></a>时真言者受取捧持。<a id="a-45"></a>告言童子。<a id="a-46"></a>即当共我常为伴侣。<a id="a-47"></a>童子白言依命为伴。<a id="a-48"></a>随处作法即应相见。<a id="a-49"></a>应当便以杜仲木截治然火。<a id="a-4A"></a>诵广大明王央俱舍真言。<a id="a-4B"></a>加持白栴檀香安悉香白芥子酥。<a id="a-4C"></a>护摩一百八遍供养童子。<a id="a-4D"></a>即常为伴不相舍离。<a id="a-4E"></a>一切作法皆为成办。<a id="a-4F"></a>又为遮止一切鬼神作障难者。<a id="a-4G"></a>当以是药置献观世音菩萨。<a id="a-4H"></a>则服是药。<a id="a-4I"></a>便证旖暮伽王神通三昧耶。<a id="a-4J"></a>肤状端严发如旋螺。<a id="a-4K"></a>寿延六十千劫。<a id="a-4L"></a>十八俱胝真言明仙。<a id="a-4M"></a>一时来现敬侍为伴。<a id="a-4N"></a>若以是药施一切沙门婆罗门人民食之。<a id="a-4O"></a>皆得住年。<a id="a-4P"></a>消除过现诸罪病恼。<a id="a-4Q"></a>若以是药涂诸物者。<a id="a-4R"></a>皆即变为阎浮檀金。<a id="a-4S"></a>若以是药掷湫中者。<a id="a-4T"></a>一切龙王皆现置伏。<a id="a-4U"></a>任为吏使除遣一切风雨灾旱。<a id="a-4V"></a>若以是药打阿素洛窟门。<a id="a-4W"></a>其门即开。<a id="a-4X"></a>素洛眷属一时皆现置伏为使。<a id="a-4Y"></a>若山林中散是药者。<a id="a-4Z"></a>则得一切药精出现任取服饵。<a id="a-4a"></a>若于尸陀林中散是药者。<a id="a-4b"></a>即得鬼神宫殿开现。<a id="a-4c"></a>鬼神现身置伏为使。<a id="a-4d"></a>若新未坏米亸罗。<a id="a-4e"></a>香汤洗浴着净白衣。<a id="a-4f"></a>当以是药置二钵中。<a id="a-4g"></a>加持白芥子用和是药。<a id="a-4h"></a>散故人上。<a id="a-4i"></a>则加持问出世世间三世事法。<a id="a-4j"></a>占相医方咒术工巧技艺神通等法。<a id="a-4k"></a>皆依问说。<a id="a-4l"></a>若如故者。<a id="a-4m"></a>持水洒面拂去其药。<a id="a-4n"></a>若以是药埋置门地。<a id="a-4o"></a>则得除灭人民灾病。<a id="a-4p"></a>若以是药置功德天像手中。<a id="a-4q"></a>诵奋怒王真言一百八遍。<a id="a-4r"></a>即功德天现身给赐种种财宝。<a id="a-4s"></a>若以是药净帛裹之。<a id="a-4t"></a>持行去处人目不录。<a id="a-4u"></a>若于河沜大独树下埋置是药。<a id="a-4v"></a>诵奋怒王真言七遍。<a id="a-4w"></a>一切诸鬼现身置伏。<a id="a-4x"></a>任为命事。<a id="a-4y"></a>若以是药置摩诃迦罗像头上。<a id="a-4z"></a>诵奋怒王真言。<a id="a-50"></a>加持白芥子水七遍。<a id="a-51"></a>散摩诃迦罗像头上。<a id="a-52"></a>诵母陀罗尼真言七遍。<a id="a-53"></a>一切荼枳尼鬼。<a id="a-54"></a>现身置伏乐为命事。<a id="a-55"></a>若以是药置摩诃迦罗像脐中者。<a id="a-56"></a>则鬼子母现身置伏任为命使。<a id="a-57"></a>若以是药置文殊师利菩萨像手钵中。<a id="a-58"></a>诵奋怒王真言三遍。<a id="a-59"></a>诵摩尼宝陀罗尼真言七遍。<a id="a-5A"></a>则于十方一切刹土一切诸佛菩萨声闻前。<a id="a-5B"></a>皆有天诸甘露饮食而供养之。<a id="a-5C"></a>于时十方一切诸佛一切菩萨一时歌赞。<a id="a-5D"></a>又真言水[泳-永+截]洒坛炉炉内然火。<a id="a-5E"></a>当以是药和白栴檀香薰陆香白胶香沉水香白芥子酥蜜。<a id="a-5F"></a>作欢喜团一百八团。<a id="a-5G"></a>加持护摩。<a id="a-5H"></a>其火天王炉中涌现。<a id="a-5I"></a>告真言者善哉善哉。<a id="a-5J"></a>我受此供甚大欢喜。<a id="a-5K"></a>今须何愿为相满足。<a id="a-5L"></a>是时则乞一切火法入火坐卧之法执火。<a id="a-5M"></a>没水不灭法作。<a id="a-5N"></a>坛法处请常现身。<a id="a-5O"></a>而相教诏得法满愿。</p>
  <p id="a5P">世尊不空光焰摩尼锅三昧耶。<a id="a-5Q"></a>如如意宝。<a id="a-5R"></a>求诸妙药皆得如意。<a id="a-5S"></a>净治身服如法清洁。<a id="a-5T"></a>涂曼拏罗。<a id="a-5U"></a>上好赤铜造摩尼锅。<a id="a-5V"></a>其锅圆满圆如珠形。<a id="a-5W"></a>黄丹枳愚瑟诧雄黄雌黄白栴檀香。<a id="a-5X"></a>曼拏罗内精洁。<a id="a-5Y"></a>如法等数治末。<a id="a-5Z"></a>光焰摩尼锅药。<a id="a-5a"></a>其锅铸已置于炉中。<a id="a-5b"></a>加持苏枋木迦啰弭啰木。<a id="a-5c"></a>阏伽木舍弭木。<a id="a-5d"></a>青竹夜合木。<a id="a-5e"></a>羯啰抳迦啰木菩提木。<a id="a-5f"></a>柏木桑木。<a id="a-5g"></a>构木跛洛讫洒木。<a id="a-5h"></a>苏曼那木干驮嚩利师迦木。<a id="a-5i"></a>榓攞木弭惹补啰迦木。<a id="a-5j"></a>新度缚啰木瞻卜迦木。<a id="a-5k"></a>苦练木比主攞曼娜木。<a id="a-5l"></a>截治长十六指量。<a id="a-5m"></a>如法然火。<a id="a-5n"></a>加持俱物头花茎叶莲花茎叶。<a id="a-5o"></a>沤钵啰花茎叶瞻卜迦花。<a id="a-5p"></a>缚攞迦香草白栴檀香。<a id="a-5q"></a>沉水香旨得啰迦葉苏。<a id="a-5r"></a>诵持母陀罗尼真言奋怒王真言。<a id="a-5s"></a>护摩一百八遍。<a id="a-5t"></a>加持白芥子稻谷华酥酪白蜜。<a id="a-5u"></a>护摩一百八遍。<a id="a-5v"></a>单加持白芥子护摩一百八遍。<a id="a-5w"></a>并诸香花饮食供养。<a id="a-5x"></a>护摩牛乳七遍。<a id="a-5y"></a>灭炉内火。<a id="a-5z"></a>出锅治旋莹丽庄饰。<a id="a-60"></a>盛持于药置其坛内。<a id="a-61"></a>诵持母陀罗尼真言。<a id="a-62"></a>一加持白芥子一先打锅药。<a id="a-63"></a>诵持奋怒王真言。<a id="a-64"></a>一加持白芥子一先打锅药。<a id="a-65"></a>白月八日或十五日。<a id="a-66"></a>初夜后夜五更明时。<a id="a-67"></a>锅上药上出大火光。<a id="a-68"></a>得大成就。<a id="a-69"></a>奉持供养有大威德。<a id="a-6A"></a>如如意宝。<a id="a-6B"></a>若欲饮食。<a id="a-6C"></a>锅置净处绕锅置器。<a id="a-6D"></a>烧焯香王诵持真言。<a id="a-6E"></a>作法呼召经须臾时。<a id="a-6F"></a>则有百味甘膳饮食。<a id="a-6G"></a>若烧火食置锅炉前。<a id="a-6H"></a>烧火作法速疾成验。<a id="a-6I"></a>若有猛将欲阵敌者。<a id="a-6J"></a>净治身服严持器仗头上戴锅独往他阵。<a id="a-6K"></a>彼诸兵众皆见身上出大火光一时臣伏忙怖驰走。<a id="a-6L"></a>勇猛无畏。<a id="a-6M"></a>若修罗窟门置锅作法。<a id="a-6N"></a>诵持真言。<a id="a-6O"></a>其修罗众一时出现乐为命从。<a id="a-6P"></a>若龙湫沜置锅作法。<a id="a-6Q"></a>诵持真言水尽枯涸龙现置伏。<a id="a-6R"></a>又得国土五谷滋茂果实丰稔无诸灾疾。<a id="a-6S"></a>能得无量福聚蕴门。</p>
  <p id="a6T">世尊不空光明观察药三昧耶。<a id="a-6U"></a>噪弭罗安膳那。<a id="a-6V"></a>真言加持泥裹密固。<a id="a-6W"></a>置于炉内杜仲木。<a id="a-6X"></a>截治然火。<a id="a-6Y"></a>夜合花白芥子白栴檀香酥酪蜜。<a id="a-6Z"></a>诵持母陀罗尼真言广大明王央俱舍真言。<a id="a-6a"></a>护摩一千八遍。<a id="a-6b"></a>加持安悉香白栴檀香沉水香白芥子酥酪蜜。<a id="a-6c"></a>护摩千八遍。<a id="a-6d"></a>观世音菩萨语言。<a id="a-6e"></a>善哉善哉善男子。<a id="a-6f"></a>汝今成就光焰药法。<a id="a-6g"></a>满所请愿。<a id="a-6h"></a>便候火寒乃出取药。<a id="a-6i"></a>以噪弭罗安膳那。<a id="a-6j"></a>和龙脑香麝香。<a id="a-6k"></a>研合眼药。<a id="a-6l"></a>以雌黄雄黄为点身药。<a id="a-6m"></a>精治别盛置于坛内。<a id="a-6n"></a>诵持母陀罗尼真言广大明王央俱舍真言。<a id="a-6o"></a>加持其药令现暖烟光相。<a id="a-6p"></a>乃名成就光焰药法。<a id="a-6q"></a>是时用药点额点眼。<a id="a-6r"></a>点两肩上二手掌上。<a id="a-6s"></a>便证不空光焰药神通三昧耶。<a id="a-6t"></a>寿增千岁。<a id="a-6u"></a>不为一切毗那夜迦欲界魔王而作障碍。<a id="a-6v"></a>一切人民恭敬供养。<a id="a-6w"></a>若入军阵则当得胜。<a id="a-6x"></a>为人恭敬。<a id="a-6y"></a>不畏世间斗诤口舌山中灾难。<a id="a-6z"></a>不患头痛眼痛耳痛鬼神等病。<a id="a-70"></a>若点摩诃迦罗像眼。<a id="a-71"></a>诵持奋怒王真言。<a id="a-72"></a>其像啼泣。<a id="a-73"></a>令真摩诃迦罗神及其眷属置伏使祐。<a id="a-74"></a>若点功德天像眼。<a id="a-75"></a>瞬目瞻像诵持母陀罗尼真言。<a id="a-76"></a>令真功德天来相护祐财宝增满。<a id="a-77"></a>若睡卧时点眼中者。<a id="a-78"></a>则得一切增上善梦观世音菩萨加祐拥护。<a id="a-79"></a>若点不空罥索观世音菩萨像眼中者。<a id="a-7A"></a>速得观世音菩萨加被上愿。<a id="a-7B"></a>若以药和牛黄。<a id="a-7C"></a>点眼中睑上。<a id="a-7D"></a>见于国王及王仆从。<a id="a-7E"></a>得大欢喜。<a id="a-7F"></a>若点大自在天像眼中。<a id="a-7G"></a>诵持奋怒王真言七遍。<a id="a-7H"></a>则得一切鬼神置伏使祐。<a id="a-7I"></a>若点摩诃迦罗像额上。<a id="a-7J"></a>诵持奋怒王真言者。<a id="a-7K"></a>则得一切药叉归伏。<a id="a-7L"></a>若沙门乞食去时。<a id="a-7M"></a>点药眼中乞食去者。<a id="a-7N"></a>速得净食。<a id="a-7O"></a>若点眼睑。<a id="a-7P"></a>入于一切山林陂泽。<a id="a-7Q"></a>则当不怖一切精魅虎狼等难。<a id="a-7R"></a>若点眼睑入天祠中。<a id="a-7S"></a>努目看鬼子母。<a id="a-7T"></a>诵持奋怒王真言者。<a id="a-7U"></a>则得鬼子母及所眷属置伏使祐。<a id="a-7V"></a>又法木榓木迦啰惹木根枝叶花果。<a id="a-7W"></a>杜仲木波攞讫洒木截治然火。<a id="a-7X"></a>粳米稻谷花乌油麻白芥子。<a id="a-7Y"></a>白谷稻谷大麦小麦大豆小豆麻子酥蜜酪。<a id="a-7Z"></a>诵持母陀罗尼真言奋怒王真言护摩一千八遍。<a id="a-7a"></a>又以安悉香黑芥子相和。<a id="a-7b"></a>诵持广大明王央俱舍真言奋怒王真言。<a id="a-7c"></a>护摩一千八遍。<a id="a-7d"></a>便求财富随意丰饶。<a id="a-7e"></a>乃至命尽无所乏少。<a id="a-7f"></a>摩尼跋陀神而守护之。</p>
  <p id="a7g">世尊不空成就牛黄神通三昧耶。<a id="a-7h"></a>化伏世间而最第一。<a id="a-7i"></a>入于陂泽入于山林。<a id="a-7j"></a>入修罗窟入龙湫窟宫殿室宅。<a id="a-7k"></a>入海龙王宫殿室宅入地。<a id="a-7l"></a>地下一切神变皆得成办。<a id="a-7m"></a>诸有怖畏种种病苦。<a id="a-7n"></a>过现罪障怨难军阵。<a id="a-7o"></a>斗诤厌蛊符书咒咀。<a id="a-7p"></a>诸天鬼神一切疟病恶星变怪。<a id="a-7q"></a>牢狱禁闭枷锁刑戮。<a id="a-7r"></a>皆得灭除。<a id="a-7s"></a>作法成就财宝富饶。<a id="a-7t"></a>一切沙门婆罗门一切人民珍敬爱乐。<a id="a-7u"></a>观世音菩萨净居天伊首罗天。<a id="a-7v"></a>摩醯首罗天大梵天帝释天那罗延天。<a id="a-7w"></a>一切诸天龙神八部。<a id="a-7x"></a>皆当拥护。<a id="a-7y"></a>净治身服等数当以牛黄紫檀香郁金香。<a id="a-7z"></a>净治精研。<a id="a-80"></a>以火食灰减药三分中一分。<a id="a-81"></a>别盛真言加持。<a id="a-82"></a>盛赤铜合置于坛内观世音菩萨像前。<a id="a-83"></a>净帛覆上或荷叶盖上。<a id="a-84"></a>其火食灰。<a id="a-85"></a>用紫檀木杜仲木稻谷花白粳米白芥子油麻酥蜜酪。<a id="a-86"></a>如法护摩取细白灰。<a id="a-87"></a>诵持母陀罗尼真言广大明王央俱舍真言奋怒王真言。<a id="a-88"></a>加持先药令现三相。<a id="a-89"></a>一者暖相二者沸烟相三者光相。<a id="a-8A"></a>证三相者名大成就。<a id="a-8B"></a>用药点顶上额上眼中眉间眉上二手掌上心上。<a id="a-8C"></a>证不空牛黄仙神通三昧耶。<a id="a-8D"></a>众相圆满寿命逾远。<a id="a-8E"></a>明见一切天龙八部鬼神宫殿。<a id="a-8F"></a>皆无有碍。<a id="a-8G"></a>一切鬼神皆当畏伏所作成办。<a id="a-8H"></a>若药点眼则见地下一切伏藏鬼神宫殿无有障碍。<a id="a-8I"></a>夜见一切无有暗障。<a id="a-8J"></a>若入若渡江河大海如居陆宅。<a id="a-8K"></a>不畏水中一切兽类而作伤害。<a id="a-8L"></a>又得水中种种珍宝。<a id="a-8M"></a>若净澡浴以药涂身。<a id="a-8N"></a>入阵斗战不为伤害而当得胜。<a id="a-8O"></a>若含是药往于王宫。<a id="a-8P"></a>国王后妃见皆欢喜。<a id="a-8Q"></a>若药点眼往于聚落。<a id="a-8R"></a>人民见者欢喜爱敬饮食供养。<a id="a-8S"></a>若以药涂右手头指。<a id="a-8T"></a>诵奋怒王真言加持。<a id="a-8U"></a>竖拟十方怒目期克。<a id="a-8V"></a>则得方圆一踰膳那。<a id="a-8W"></a>无有非时恶风雹雨灾损苗稼。<a id="a-8X"></a>若有霖雨药涂左手。<a id="a-8Y"></a>诵奋怒王真言加持左手。<a id="a-8Z"></a>遍拟十方雨则晴止。<a id="a-8a"></a>若天亢旱于龙湫沜。<a id="a-8b"></a>药涂右手掌指。<a id="a-8c"></a>加持药手拍湫水上。<a id="a-8d"></a>满一七下便降大雨。<a id="a-8e"></a>若不雨者。<a id="a-8f"></a>又复以药重遍涂手。<a id="a-8g"></a>一真言手一拍湫水满三七下。<a id="a-8h"></a>湫中龙等一时热闷。<a id="a-8i"></a>若不雨者。<a id="a-8j"></a>又复以药重遍涂手。<a id="a-8k"></a>一真言手一拍湫水。<a id="a-8l"></a>一百八下则降大雨。<a id="a-8m"></a>若不雨者湫中龙王并所眷属。<a id="a-8n"></a>总患热恼走出外湫。<a id="a-8o"></a>若有患诸鬼病神病者与药点眼则得除差。<a id="a-8p"></a>若患一切鬼神疟病。<a id="a-8q"></a>与药点额即得除差。<a id="a-8r"></a>若病难治以药和汤。<a id="a-8s"></a>病者浴身则得除愈。<a id="a-8t"></a>若为蛇蝎螫者。<a id="a-8u"></a>以药和水。<a id="a-8v"></a>与彼服涂则得除差。<a id="a-8w"></a>若患痃癖痼症痔痢腹中病者。<a id="a-8x"></a>暖水和药与令饮服则得除愈。<a id="a-8y"></a>若涂脚掌履火不烧。<a id="a-8z"></a>涂两膊上臂上髀上。<a id="a-90"></a>则得力等大野象力。<a id="a-91"></a>与他捔力则得胜他。<a id="a-92"></a>若以药涂两脚胫掌。<a id="a-93"></a>渡于河海水不没踝。<a id="a-94"></a>若药涂顶入于陂泽山林。<a id="a-95"></a>不畏蛇虎俱神等难。<a id="a-96"></a>一切药精俱时出现。<a id="a-97"></a>任取上者。<a id="a-98"></a>若于山林含药。<a id="a-99"></a>高声诵持大可畏明王央俱舍真言七遍。<a id="a-9A"></a>一切药神宫殿开现。<a id="a-9B"></a>药神出现任为命事。<a id="a-9C"></a>取最上药。<a id="a-9D"></a>见诸药神不应怖惧但当役使。<a id="a-9E"></a>若以药涂心上。<a id="a-9F"></a>诵真言作法速得成就。<a id="a-9G"></a>若以药涂肚胁脊耳指腕上者。<a id="a-9H"></a>所往之处饮食衣服床敷珠珰镮钏鞍乘而皆随意。<a id="a-9I"></a>若以药蜜丸丸如豆等。<a id="a-9J"></a>每日诵秘密心真言加持其药。<a id="a-9K"></a>初日一丸二日二丸三日三丸乃至七日七丸为度服满百日。<a id="a-9L"></a>文词智慧辩说无碍。<a id="a-9M"></a>声相和雅如紧那罗迦陵频伽之声。<a id="a-9N"></a>其声深隐令众乐闻。<a id="a-9O"></a>若半荼妇人药和酥服。<a id="a-9P"></a>则得胎藏。<a id="a-9Q"></a>若人牢狱枷锁禁闭。<a id="a-9R"></a>药涂狱门并涂枷锁。<a id="a-9S"></a>诵持真言而加持之。<a id="a-9T"></a>则得解脱。<a id="a-9U"></a>若药和香汤清净洗浴。<a id="a-9V"></a>诵持真言作法。<a id="a-9W"></a>十恶五逆四重等罪则皆除灭。<a id="a-9X"></a>又得阿暮伽王秘密坛印三昧速当成就。<a id="a-9Y"></a>一切怨难不吉祥相亦皆除灭。<a id="a-9Z"></a>若以药和生胡麻油。<a id="a-9a"></a>点额点眼。<a id="a-9b"></a>见诸贵人则相敬慕。<a id="a-9c"></a>若涂身者不为刀箭矛槊之所损害。<a id="a-9d"></a>若药系两臂。<a id="a-9e"></a>所去之处得胜众敬。<a id="a-9f"></a>若高望处含药遥望坊邑聚落。<a id="a-9g"></a>诵持广大明王央俱舍真言。<a id="a-9h"></a>加持右手把白芥子。<a id="a-9i"></a>向彼散之当自敬伏。<a id="a-9j"></a>若以药系右手上。<a id="a-9k"></a>按拍一切金银财宝库藏之门。<a id="a-9l"></a>食厨库门药铺库门。<a id="a-9m"></a>诸恶鬼神尽皆怖走。<a id="a-9n"></a>而不散耗一切财宝。<a id="a-9o"></a>亦不偷吸一切精味。<a id="a-9p"></a>若药手拍大门七下。<a id="a-9q"></a>家内人民除诸灾障。<a id="a-9r"></a>若药埋于怨人门地。<a id="a-9s"></a>是怨人家则自和敬。<a id="a-9t"></a>若药涂刀箭矛槊自当损折。<a id="a-9u"></a>若怖恶贼或诸灾事。<a id="a-9v"></a>以药埋宅门地。<a id="a-9w"></a>是恶贼辈则无能为。<a id="a-9x"></a>灾事除灭。<a id="a-9y"></a>若以药涂螺中。<a id="a-9z"></a>高楼阁上大吹七声。<a id="a-A0"></a>能令一切斗诤言辞厌蛊咒诅世间灾怪悉皆消灭。<a id="a-A1"></a>若酤乳家圈牛羊处。<a id="a-A2"></a>吹七声者。<a id="a-A3"></a>其牛羊乳皆具上味。<a id="a-A4"></a>若于大众吹七声者。<a id="a-A5"></a>人民所闻皆除灾障。<a id="a-A6"></a>若药涂鼓面上。<a id="a-A7"></a>于高楼上大打曲声。<a id="a-A8"></a>则令一切非时雹雨而皆禁止。<a id="a-A9"></a>一切疫病皆当除灭。<a id="a-AA"></a>若以炉中烧火食灰。<a id="a-AB"></a>和香水真言七遍。<a id="a-AC"></a>散洒十方即成结界。<a id="a-AD"></a>若灰和汤众人浴者。<a id="a-AE"></a>灾厄罪障皆得除灭。<a id="a-AF"></a>若患疟者。<a id="a-AG"></a>点灰额上即当除差。<a id="a-AH"></a>若以灰涂杻械枷锁。<a id="a-AI"></a>诵念真言而加持者。<a id="a-AJ"></a>则得解脱。<a id="a-AK"></a>若蛇螫者以灰涂上。<a id="a-AL"></a>毒痛则除世尊扇底迦三昧耶。<a id="a-AM"></a>杜仲木木榓木奢弥木柏木桑木构木夜合木。<a id="a-AN"></a>长十二指截。<a id="a-AO"></a>五净浴治而加持之。<a id="a-AP"></a>依法数持加持然火。<a id="a-AQ"></a>诵持奋怒王真言。<a id="a-AR"></a>净水净火轮印结界。<a id="a-AS"></a>炉南跪坐诵持母陀罗尼真言秘密心真言。<a id="a-AT"></a>加持稻谷花白芥子莲华茎叶酥蜜。<a id="a-AU"></a>护摩一千八遍。<a id="a-AV"></a>则得方圆百踰膳那。<a id="a-AW"></a>除诸药叉罗刹布单那鬼塞健陀鬼啖精气鬼。<a id="a-AX"></a>复得除灭一切灾疫饥馑猛兽。<a id="a-AY"></a>他兵谋叛大臣谋叛。<a id="a-AZ"></a>一切斗诤诸恶鬼神。<a id="a-Aa"></a>国土丰稔雨泽顺时滋生一切苗稼花果。<a id="a-Ab"></a>大小诸树根茎枝叶药草等类。<a id="a-Ac"></a>皆令茂盛滋味繁多。<a id="a-Ad"></a>人民快乐多饶财宝。<a id="a-Ae"></a>无诸殃咎而作侵恼。<a id="a-Af"></a>更相赞咏恩爱相向。<a id="a-Ag"></a>当知国中不为诸恶天龙鬼神而作灾害。<a id="a-Ah"></a>其四天王天伊首罗天摩醯首罗天大梵天。<a id="a-Ai"></a>释提桓天那罗延天大自在天。<a id="a-Aj"></a>各将无量眷属仆从。<a id="a-Ak"></a>国中方圆百踰膳那常皆拥护。<a id="a-Al"></a>增加有情一切色力。<a id="a-Am"></a>十方一切诸佛菩萨观世音菩萨而当护念。<a id="a-An"></a>国土有情如所爱子皆得安隐。<a id="a-Ao"></a>日天月天二十八宿主星天神。<a id="a-Ap"></a>常于国中不生灾怪加被拥护。</p>
  <p data-pb></p>
  <h2 id="aAq">秘密灌顶品第八</h2>
  <p id="aAr">世尊是不空王广大解脱莲花曼拏罗印三昧耶。<a id="a-As"></a>能广成就百千悉地三昧耶。<a id="a-At"></a>运动一切。<a id="a-Au"></a>当见殑伽沙俱胝百千诸佛。<a id="a-Av"></a>积集功德修治佛事。<a id="a-Aw"></a>观世音菩萨无量幻化神通加祐。<a id="a-Ax"></a>其有信解受持读诵旖暮伽王三昧耶者。<a id="a-Ay"></a>应于有情起大悲心。<a id="a-Az"></a>怜愍一切修治此法。<a id="a-B0"></a>白月八日或十五日。<a id="a-B1"></a>于闲净处清净澡浴。<a id="a-B2"></a>着净衣服食三白食。<a id="a-B3"></a>如法作坛威仪无缺。<a id="a-B4"></a>尽断言论。<a id="a-B5"></a>或复占察内外一切吉相。<a id="a-B6"></a>修习于法。<a id="a-B7"></a>则得成就。<a id="a-B8"></a>此大契经真言出世世间成就之法。<a id="a-B9"></a>若是俗人每日受持八斋戒法。<a id="a-BA"></a>作四肘坛方圆净治。<a id="a-BB"></a>以瞿摩夷香水和黄土泥。<a id="a-BC"></a>涂摩拭治开廓四门。<a id="a-BD"></a>以白螺末界坛标界。<a id="a-BE"></a>内图一百八叶开敷莲花。<a id="a-BF"></a>白栴檀香泥为叶。<a id="a-BG"></a>郁金香泥为台。<a id="a-BH"></a>四面四角当图香泥开敷莲花。<a id="a-BI"></a>四布庄列黄彩旛花。<a id="a-BJ"></a>东面置不空罥索观世音画像。<a id="a-BK"></a>四角置香水瓶。<a id="a-BL"></a>内着白芥子。<a id="a-BM"></a>口插一切枝柯叶花。<a id="a-BN"></a>四门置阏伽香水。<a id="a-BO"></a>水上泛花。<a id="a-BP"></a>烧焯香王。<a id="a-BQ"></a>昼夜六时召请结界。<a id="a-BR"></a>观置十方一切诸佛。<a id="a-BS"></a>放种种光照沃身心。<a id="a-BT"></a>清净明净明见无障。<a id="a-BU"></a>一时礼拜礼观世音。<a id="a-BV"></a>阏伽供养忏悔归依。<a id="a-BW"></a>发菩提心启请回向。<a id="a-BX"></a>作礼结印观置自身。<a id="a-BY"></a>自性平等量同法界。<a id="a-BZ"></a>无分莂量无无分莂量。<a id="a-Ba"></a>观一切诸佛如来一切菩萨围绕住寂观置啰字具点严赫日光焰鬘。<a id="a-Bb"></a>念字真义。<a id="a-Bc"></a>一切诸法本性无染离诸尘垢自净心地。<a id="a-Bd"></a>净道场地除众垢秽。<a id="a-Be"></a>如虚空相成金刚地。<a id="a-Bf"></a>下观风轮上有[可*欠]字。<a id="a-Bg"></a>放黑光焰。<a id="a-Bh"></a>观置风轮上有水轮色犹雪乳。<a id="a-Bi"></a>中有缚字若塞颇胝。<a id="a-Bj"></a>皎月光净。<a id="a-Bk"></a>观月轮上有大目陀罗金刚轮曼拏罗。<a id="a-Bl"></a>放金光焰。<a id="a-Bm"></a>上观縒字变为八叶自开莲花。<a id="a-Bn"></a>众宝须台金刚为茎。<a id="a-Bo"></a>放无量光。<a id="a-Bp"></a>无量百千诸宝莲花周匝围绕。<a id="a-Bq"></a>台上观置宝师子座。<a id="a-Br"></a>绕座周列杂宝竿柱。<a id="a-Bs"></a>上置种种绮盖幢幡。<a id="a-Bt"></a>垂珠璎鬘众妙宝衣。<a id="a-Bu"></a>周布一切香花众宝。<a id="a-Bv"></a>起妙香云雨诸杂花。<a id="a-Bw"></a>缤纭严地。<a id="a-Bx"></a>鼓奏种种奇特音乐。<a id="a-By"></a>溥敷种种如意贤瓶阏伽之水。<a id="a-Bz"></a>摩尼宝树枝叶光敷。<a id="a-C0"></a>周遍行列照以为灯。<a id="a-C1"></a>一一庄严佛波罗蜜光净圆满赞。<a id="a-C2"></a>诸菩萨甚深句义。<a id="a-C3"></a>梵音清畅遍无尽界。<a id="a-C4"></a>以我功力佛加持力。<a id="a-C5"></a>以法界力观供养住。<a id="a-C6"></a>诸法无生性自本寂。<a id="a-C7"></a>师子座。<a id="a-C8"></a>上观嚩皤字。<a id="a-C9"></a>为释迦牟尼如来。<a id="a-CA"></a>身真金色结跏趺坐。<a id="a-CB"></a>头冠衣服贯饰庄严。<a id="a-CC"></a>放妙光明遍无边界。<a id="a-CD"></a>无尽圣众现光焰中。<a id="a-CE"></a>其光遍满诸有情界。<a id="a-CF"></a>随性开解流光焰轮。<a id="a-CG"></a>此佛如来身语无量。<a id="a-CH"></a>常住三世湛然不灭。<a id="a-CI"></a>从是身中现无量身。<a id="a-CJ"></a>合无量身为一佛身。<a id="a-CK"></a>右观观世音菩萨。<a id="a-CL"></a>左观执金刚秘密主菩萨其诸种族大菩萨众。<a id="a-CM"></a>前后围绕趺坐。<a id="a-CN"></a>而坐观世音座右真言者坐。<a id="a-CO"></a>观心不乱。<a id="a-CP"></a>若散乱者一切诸佛菩萨真言明神观世音菩萨。<a id="a-CQ"></a>悉不加持悉不观护。<a id="a-CR"></a>是故智者相应法座。<a id="a-CS"></a>观观圣者结诵念印。<a id="a-CT"></a>以左手头指大拇指相搏直伸。<a id="a-CU"></a>中指无名指小指向掌作拳。<a id="a-CV"></a>以印当胸。<a id="a-CW"></a>右手头指中指大拇指掏珠。<a id="a-CX"></a>以一切如来金刚摩尼身灌顶三摩地声。<a id="a-CY"></a>诵持母陀罗尼真言秘密心真言奋怒王真言。<a id="a-CZ"></a>观置观变陀罗尼真言。<a id="a-Ca"></a>一一字声如圣者形。<a id="a-Cb"></a>光焰围绕。<a id="a-Cc"></a>其光明净破无明宅。<a id="a-Cd"></a>时所无间。<a id="a-Ce"></a>当于中夜坛地震动。<a id="a-Cf"></a>结印静心正观像足。<a id="a-Cg"></a>诵奋怒王真言。<a id="a-Ch"></a>令其坛地大踊震动。<a id="a-Ci"></a>菩萨眉间放大光明。<a id="a-Cj"></a>照烛坛内。<a id="a-Ck"></a>时真言者身悚毛竖。<a id="a-Cl"></a>但当广发大菩提心。<a id="a-Cm"></a>仰观像面。<a id="a-Cn"></a>见其右面动转眼目视真言者。<a id="a-Co"></a>出大梵声赞真言者。<a id="a-Cp"></a>汝证斯相三业清净。<a id="a-Cq"></a>复当承事殑伽沙俱胝那庾多百千如来。<a id="a-Cr"></a>种殖善根。<a id="a-Cs"></a>一切菩萨同共观察身心适悦。<a id="a-Ct"></a>舍此身后当生生处。<a id="a-Cu"></a>身状端奕发如旋螺。<a id="a-Cv"></a>声音美妙目广端严。<a id="a-Cw"></a>解心明洁见法清净。<a id="a-Cx"></a>永除无明生老病死一切苦本。<a id="a-Cy"></a>证一切有情性清净观三摩地。<a id="a-Cz"></a>至五晓时观世音菩萨现身摩顶。<a id="a-D0"></a>加与所求出世世间一切大愿。<a id="a-D1"></a>皆为满足。<a id="a-D2"></a>时真言者。<a id="a-D3"></a>乞神足通愿。<a id="a-D4"></a>秘密仙愿。<a id="a-D5"></a>天眼通愿。<a id="a-D6"></a>见佛刹愿。<a id="a-D7"></a>证陀罗尼大成就愿。<a id="a-D8"></a>不空罥索愿。<a id="a-D9"></a>悟解一切经典种种义愿。<a id="a-DA"></a>一切真言三昧大成就愿。<a id="a-DB"></a>文持总持愿。<a id="a-DC"></a>一切辩才愿。<a id="a-DD"></a>取伏藏愿作金银愿。<a id="a-DE"></a>工巧法愿。<a id="a-DF"></a>往天宫愿。<a id="a-DG"></a>入阿修罗窟愿。<a id="a-DH"></a>入龙宫愿。<a id="a-DI"></a>增长苗稼果实丰饶愿。<a id="a-DJ"></a>降伏药叉罗刹愿。<a id="a-DK"></a>起故人愿。<a id="a-DL"></a>入诸山谷采诸药精愿。<a id="a-DM"></a>成就剑仙腾空法愿。<a id="a-DN"></a>大真言仙愿。<a id="a-DO"></a>摧伏邪见诸恶人愿。<a id="a-DP"></a>戏弄物愿。<a id="a-DQ"></a>入海水愿。<a id="a-DR"></a>世间诸法成就愿。<a id="a-DS"></a>灭四重五逆一切罪愿。<a id="a-DT"></a>如是等愿任所乞之。<a id="a-DU"></a>皆得满足。<a id="a-DV"></a>若常六时诵持不间。<a id="a-DW"></a>又得观察一切有情离障清净三摩地。<a id="a-DX"></a>观世音菩萨现身神通超越观察三摩地。<a id="a-DY"></a>一切如来观察加持密严光明神通三摩地。<a id="a-DZ"></a>以此三摩地力。<a id="a-Da"></a>如大梵天寿命长远见。<a id="a-Db"></a>于净土一切诸佛菩萨摩诃萨众。<a id="a-Dc"></a>阿弥陀佛前。<a id="a-Dd"></a>赞问深法。<a id="a-De"></a>同坐清净莲花光明宝殿台榭。<a id="a-Df"></a>若常白月八日十五日。<a id="a-Dg"></a>昼夜不食断诸言论。<a id="a-Dh"></a>诵持母陀罗尼真言秘密心真言者。<a id="a-Di"></a>则得无始一切罪障尽皆消灭。<a id="a-Dj"></a>若命终后当得往生安乐国土。<a id="a-Dk"></a>恒见一切诸佛菩萨摩诃萨等。<a id="a-Dl"></a>加持坛内阏伽瓶水。<a id="a-Dm"></a>灌顶浴身结印印身修作法者。<a id="a-Dn"></a>当得金刚无恼坏身。<a id="a-Do"></a>一切如来常乐观察。<a id="a-Dp"></a>一切天龙药叉罗刹毗那夜迦降伏恭敬。<a id="a-Dq"></a>成就世间悉地之法。<a id="a-Dr"></a>任为使祐。</p>
 </body>
</html>