<!doctype html>
<html id="z3IBTs9RM" data-ver="882">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">不空罥索神变真言经卷第十二</h1>
  <h2 id="a2">广博摩尼香王品第十六</h2>
  <p id="a3">尔时观世音菩萨摩诃萨。<a id="a-4"></a>复白佛言世尊。<a id="a-5"></a>是不空摩尼香王三昧耶有大神力。<a id="a-6"></a>能请十方一切诸佛菩萨摩诃萨一切诸天真言明仙。<a id="a-7"></a>加持成就持真言者一切诸法广大悉地。<a id="a-8"></a>亦能摧伏一切妒裔天龙药叉罗刹乾闼婆阿素洛紧那罗檗鲁荼摩呼罗伽诸恶鬼神。<a id="a-9"></a>亦能消灭世间药毒虫毒[示*厭]蛊咒诅鬼神诸病。<a id="a-A"></a>人民欢喜增长成熟福蕴善根。<a id="a-B"></a>及解除过现十恶五逆四重等罪。<a id="a-C"></a>三十三天天主帝释从昔至今。<a id="a-D"></a>恒以此香涂身熏服。<a id="a-E"></a>假香神力。<a id="a-F"></a>与阿素洛阵敌斗战常皆得胜。<a id="a-G"></a>那罗延天亦以此香。<a id="a-H"></a>涂身熏服假香神力。<a id="a-I"></a>降伏一切阿素洛王。<a id="a-J"></a>复常得胜。<a id="a-K"></a>大自在天亦以此香。<a id="a-L"></a>涂身熏服假香神力。<a id="a-M"></a>烧三楼天复常得胜。<a id="a-N"></a>复于往昔佛未出时。<a id="a-O"></a>见有国王号名半拏罗婆枲抳。<a id="a-P"></a>亦以此香涂身熏服。<a id="a-Q"></a>假香神力共骄罗皤王。<a id="a-R"></a>阵敌斗战亦复得胜。<a id="a-S"></a>尊者世尊菩提树下初成正觉。<a id="a-T"></a>坐金刚座。<a id="a-U"></a>降诸魔军亦以此香涂身熏服。<a id="a-V"></a>假香神力及慈悲力。<a id="a-W"></a>摧诸魔军一时散坏。<a id="a-X"></a>昔有商主号名成就诸事居士。<a id="a-Y"></a>游于海中。<a id="a-Z"></a>采得宝珠不被却失。<a id="a-a"></a>亦以此香涂身熏服。<a id="a-b"></a>假香神力誓弘愿言竭大海水。<a id="a-c"></a>住立海岸舀大海水。<a id="a-d"></a>不踰一日海水欲尽。<a id="a-e"></a>令诸龙王忙怖持珠却还商主。<a id="a-f"></a>商主得珠即进还家。<a id="a-g"></a>以是宝珠置于幢头。<a id="a-h"></a>复以此香烧熏宝珠。<a id="a-i"></a>其珠是时七日七夜雨诸珍宝。<a id="a-j"></a>以此因故。<a id="a-k"></a>说是香王有大神力。<a id="a-l"></a>能大成就持真言者。<a id="a-m"></a>今彼难陀龙王跋难陀龙王。<a id="a-n"></a>往昔当与娑伽罗龙王。<a id="a-o"></a>七日七夜海中斗战。<a id="a-p"></a>三俱吐毒浑大海水总成毒水。<a id="a-q"></a>大自在天亦以此香。<a id="a-r"></a>涂身熏服假香神力。<a id="a-s"></a>海中吸服三龙王毒。<a id="a-t"></a>顷变青色。<a id="a-u"></a>伏变龙毒而成甘露。<a id="a-v"></a>以斯因故。<a id="a-w"></a>说是香力能灭毒故。<a id="a-x"></a>昔有国王号曼驮多王。<a id="a-y"></a>亦以此香涂身熏服。<a id="a-z"></a>假香神力诵念求愿得金轮王。<a id="a-10"></a>常得百千苦行仙众供侍舆舆。<a id="a-11"></a>王四天下游腾虚空。<a id="a-12"></a>往三十三天与天帝释同一床坐。<a id="a-13"></a>忽起恶心作大妄语。<a id="a-14"></a>即便却坠退失轮王。<a id="a-15"></a>以斯义故持真言者。<a id="a-16"></a>应常如法真语实语发菩提心。<a id="a-17"></a>常行大悲烧焯此香。<a id="a-18"></a>则得一切如来神力加被成就。<a id="a-19"></a>世尊如是说者。<a id="a-1A"></a>为诸有情解除十六地狱苦故说。<a id="a-1B"></a>解除饿鬼一切饥渴羸瘦苦故说。<a id="a-1C"></a>解除世间一切灾厄结使故说。<a id="a-1D"></a>令于今当持真言者成就故说。<a id="a-1E"></a>自他求愿烧此香者皆发悲心。<a id="a-1F"></a>若自求者即称自名。<a id="a-1G"></a>若为他者应称他名。<a id="a-1H"></a>供养诵念亦得如愿。<a id="a-1I"></a>日月蚀时恶星现时。<a id="a-1J"></a>国王大臣沙门婆罗门一切人民有厄难时。<a id="a-1K"></a>应净洗浴。<a id="a-1L"></a>当以此香涂身熏服。<a id="a-1M"></a>烧焯供养。<a id="a-1N"></a>假香神力。<a id="a-1O"></a>读诵不空罥索心王陀罗尼真言三昧耶。<a id="a-1P"></a>则令一切灾厄疾痛解除消灭。<a id="a-1Q"></a>观世音菩萨神祐加护。<a id="a-1R"></a>持真言者清净沐浴。<a id="a-1S"></a>当以此香涂身熏衣。<a id="a-1T"></a>以大悲心。<a id="a-1U"></a>溥为十方一切地狱饿鬼傍生一切有情烧焯供养。<a id="a-1V"></a>假香神力诵持不空王陀罗尼真言。<a id="a-1W"></a>能令十方一切地狱饿鬼傍生一切有情。<a id="a-1X"></a>遇香风者皆得解脱。<a id="a-1Y"></a>若有有情性多嗔恚愚痴障者。<a id="a-1Z"></a>清净洗浴常以此香涂身熏衣。<a id="a-1a"></a>于诸有情起大悲心。<a id="a-1b"></a>至诚忏悔。<a id="a-1c"></a>诵持不空王陀罗尼真言。<a id="a-1d"></a>速得解除嗔恚愚痴一切结使地狱重罪。<a id="a-1e"></a>若常净浴涂身熏衣。<a id="a-1f"></a>依法作法诵持母陀罗尼真言十万遍。<a id="a-1g"></a>悉地王真言十万遍。<a id="a-1h"></a>当证不退灌顶地住。<a id="a-1i"></a>得诸如来加被金刚无间三摩地。<a id="a-1j"></a>凡烧此香所供养处。<a id="a-1k"></a>犹如十方一切如来舍利制多。<a id="a-1l"></a>亦如十方一切如来香云光明宫殿住处。<a id="a-1m"></a>亦如六十四殑伽沙俱胝那庾多百千如来香云刹土转法轮处。<a id="a-1n"></a>亦是一切菩萨摩诃萨。<a id="a-1o"></a>金刚诸天真言明仙。<a id="a-1p"></a>四天王神半支迦药叉大将。<a id="a-1q"></a>娑多药叉大将。<a id="a-1r"></a>形么婆多药叉大将。<a id="a-1s"></a>摩尼跋陀药叉大将。<a id="a-1t"></a>布罗跋陀药叉大将。<a id="a-1u"></a>佛力药叉大将。<a id="a-1v"></a>那吒鸠钵啰药叉大将。<a id="a-1w"></a>及诸药叉大将各并眷属。<a id="a-1x"></a>恭敬拥护与加愿处。<a id="a-1y"></a>亦是伊首罗天摩醯首罗天。<a id="a-1z"></a>大梵天帝释天。<a id="a-20"></a>那罗延天三十三天。<a id="a-21"></a>恭敬拥护与加愿处。<a id="a-22"></a>亦是日天月天星天。<a id="a-23"></a>二十八宿主星神天。<a id="a-24"></a>毗摩夜天功德天。<a id="a-25"></a>辩才天持地天。<a id="a-26"></a>水天商弃尼神树林神。<a id="a-27"></a>山神池神河神海神。<a id="a-28"></a>恭敬护处。<a id="a-29"></a>亦是焰摩王俱废罗天俱摩罗天苦行仙众。<a id="a-2A"></a>日夜护持恭敬供养。<a id="a-2B"></a>犹如十方一切如来舍利制多处。<a id="a-2C"></a>亦是观世音菩萨摩诃萨一切眷属香云宫殿法会住处。<a id="a-2D"></a>若有有情得此香者。<a id="a-2E"></a>则得修习阿耨多罗三藐三菩提道。<a id="a-2F"></a>告诸天言汝当谛听。<a id="a-2G"></a>我为利益持真言者一切有情说摩尼香王伽他颂曰。</p>
  <p id="a2H">黑沉水香安悉香　　乾陀罗娑香煎香</p>
  <p id="a2I">数各一百八分香　　三十二分熏陆香</p>
  <p id="a2J">新郁金香小甲香　　二种数各十分香</p>
  <p id="a2K">多誐罗香白胶香　　那弭噜香酥合香</p>
  <p id="a2L">迦(斤逻反)野塞詑香丁香茅香数七各二分</p>
  <p id="a2M">惹莫迦(同上)香清木香</p>
  <p id="a2N">塞毕[口*栗]迦(同上)甘松香</p>
  <p id="a2O">毕哩阳愚香藿香　　蕶陵香七各四分</p>
  <p id="a2P">白旃檀香龙脑香　　麝香三种各三分</p>
  <p id="a2Q">牛黄雄黄香附子　　杜仲木汁嫰(奴困反)藕梢</p>
  <p id="a2R">迦(同上)娜迦(同上)果弭惹耶</p>
  <p id="a2S">俱物头花诃黎勒　　素缚罗拏讫使罗</p>
  <p id="a2T">止弭瑟努讫烂亸　　没啰[可*欠]么补怛啰</p>
  <p id="a2U">塞努诃讫使啰药　　素么啰尔那矩利</p>
  <p id="a2V">乾陀那俱利惹耶　　是数十七等一分</p>
  <p id="a2W">皆取精妙上好者</p>
  <p id="a2X">白月十五日于闲静处。<a id="a-2Y"></a>清洁洗浴以香涂身。<a id="a-2Z"></a>着净衣服食三白食。<a id="a-2a"></a>寂断诸论作曼拏罗。<a id="a-2b"></a>郁金香泥白旃檀香泥。<a id="a-2c"></a>涂摩画饰置不空王像。<a id="a-2d"></a>以诸香花香水灯明三白饮食。<a id="a-2e"></a>敷设供养置香坛上。<a id="a-2f"></a>真言加持一百八遍。<a id="a-2g"></a>和合捣治。<a id="a-2h"></a>沙糖石蜜白蜜等分。<a id="a-2i"></a>加持一百八遍。<a id="a-2j"></a>如法合治分为二分。<a id="a-2k"></a>盛瓷器中复置坛上。<a id="a-2l"></a>面东作法。<a id="a-2m"></a>母陀罗尼真言加持摩尼香王一千八遍。<a id="a-2n"></a>奋怒王真言加持摩尼香王一千八遍。<a id="a-2o"></a>悉地王真言加持摩尼香王一千八遍。<a id="a-2p"></a>牢固密封特勿泄气。<a id="a-2q"></a>埋斯坛地五旬日满。<a id="a-2r"></a>发取烧焯供养一切。</p>
  <p id="a2s">不空王手真言。</p>
  <p id="a2t">唵(唯中抬声呼之)萨缚亸詑誐跢(一)缚路枳亸(二)旖暮伽(上)纥(二合)唎娜野(三)柘啰柘啰(四)柘柘啰(五)摩诃迦噜抳迦(六)娑(去)陀(上)野吽(七)旖鼻诜者野(八)旖暮伽(上)播舍[可*欠]塞(苏乙反)羝(九)莎缚(二合)诃(十)</p>
  <p id="a2u">以此真言加持香王满十万遍。<a id="a-2v"></a>一切如来神力加被摩尼香王。<a id="a-2w"></a>名一切如来所观察香。<a id="a-2x"></a>又名观世音与持一切菩提愿香。<a id="a-2y"></a>一分烧之一分涂熏。</p>
  <p id="a2z">烧香真言。</p>
  <p id="a30">唵(唯中抬声呼之)萨缚亸詑誐跢(一)缚路枳亸(二)摩诃暮伽(上三)惹耶惹耶(四)莎缚(二合)诃(五)</p>
  <p id="a31">如是真言加持香王烧供养之。<a id="a-32"></a>当净洗浴加持香王。<a id="a-33"></a>涂身熏衣贯服清洁。<a id="a-34"></a>依法受持此真言者。<a id="a-35"></a>则得十方一切如来神通加祐。<a id="a-36"></a>观世音菩萨梦觉现身。<a id="a-37"></a>与授不空智海三昧耶。<a id="a-38"></a>为除八难四重五逆一切诸罪。<a id="a-39"></a>一切沙门婆罗门尽皆信仰。<a id="a-3A"></a>若熏沙门婆罗门一切人者。<a id="a-3B"></a>亦得解除一切结使。<a id="a-3C"></a>若白月八日十五日。<a id="a-3D"></a>清净澡浴此香涂身。<a id="a-3E"></a>着净衣服食三白食。<a id="a-3F"></a>高山顶上仰天楼上。<a id="a-3G"></a>作曼拏罗献诸香花香水白食。<a id="a-3H"></a>烧焯香王。<a id="a-3I"></a>面西供养十方一切刹土一切诸佛菩萨摩诃萨。<a id="a-3J"></a>则于十方一切刹土一切诸佛菩萨摩诃萨前。<a id="a-3K"></a>一时皆现此不空摩尼牛头栴檀香云宫殿楼阁种种台座幢幡花盖。<a id="a-3L"></a>而供养之。<a id="a-3M"></a>是时十方一切刹土一切诸佛一时赞言。<a id="a-3N"></a>善哉善哉真言者。<a id="a-3O"></a>我等诸佛往昔因地作斯供养。<a id="a-3P"></a>西方净土阿弥陀佛。<a id="a-3Q"></a>观世音菩萨大势至菩萨。<a id="a-3R"></a>一切菩萨欢喜赞叹。<a id="a-3S"></a>加祐成就不空王法。<a id="a-3T"></a>及遍一切大梵天帝释天那罗延天摩醯首罗天日天月天星天乃至色究竟天。<a id="a-3U"></a>皆供养之。<a id="a-3V"></a>是时诸天闻香气者。<a id="a-3W"></a>一时欢喜谓赞此香从何方来。<a id="a-3X"></a>作斯法者得大福蕴成熟善根。<a id="a-3Y"></a>若乞雨止雨。<a id="a-3Z"></a>高迥望处涂曼拏攞。<a id="a-3a"></a>烧焯香王高声紧捷。<a id="a-3b"></a>诵此最胜明王真言。<a id="a-3c"></a>称难陀龙王名跋难陀龙王名者。<a id="a-3d"></a>须雨即雨须止即止。<a id="a-3e"></a>及止一切恶风瀑雨雷电霹雳。<a id="a-3f"></a>诵持奋怒王真言烧焯香王。<a id="a-3g"></a>一切毗那夜迦诸恶鬼神。<a id="a-3h"></a>慞惶驰走百踰膳那。<a id="a-3i"></a>若烧香王诵最胜明王真言。<a id="a-3j"></a>称摩诃迦罗名诸天神名。<a id="a-3k"></a>则得降伏而为护祐。<a id="a-3l"></a>常烧香王供养诵念。<a id="a-3m"></a>速得一切大愿成就。</p>
  <p data-pb></p>
  <h2 id="a3n">金刚摩尼药品第十七</h2>
  <p id="a3o">尔时观世音菩萨摩诃萨。<a id="a-3p"></a>复白佛言世尊。<a id="a-3q"></a>是金刚摩尼药。<a id="a-3r"></a>亦能利益当来一切持真言者。<a id="a-3s"></a>与诸有情。<a id="a-3t"></a>解除种种灾厄病恼不吉祥相。<a id="a-3u"></a>所作诸法悉皆成就。<a id="a-3v"></a>若点眼者。<a id="a-3w"></a>得诸天神冥皆拥护。<a id="a-3x"></a>人民见者悉皆欢喜。<a id="a-3y"></a>若涂面者。<a id="a-3z"></a>面皯除灭肤色鲜白。<a id="a-40"></a>若点眼者眼得明蓥。<a id="a-41"></a>人所相见欢喜问讯。<a id="a-42"></a>若涂佩身诵念之者。<a id="a-43"></a>毗那夜迦诸恶神鬼。<a id="a-44"></a>慞惶驰走不相障碍。<a id="a-45"></a>得大威力如那罗延。<a id="a-46"></a>三十三天及诸龙众亦皆战怖。<a id="a-47"></a>假真言药力动须弥山。<a id="a-48"></a>若有诸病一切灾厄。<a id="a-49"></a>以药涂点身分肢节则得消灭。<a id="a-4A"></a>若净沐浴涂身熏衣诵念忏悔。<a id="a-4B"></a>十恶五逆一切罪障则得蠲除。<a id="a-4C"></a>人所见者欢喜相敬。<a id="a-4D"></a>观世音菩萨神通威德加祐拥护。<a id="a-4E"></a>为满一切菩提境分。<a id="a-4F"></a>六十四殑伽沙俱胝那庾多百千如来。<a id="a-4G"></a>善根相应观摄拥护。<a id="a-4H"></a>怨难灾厄悉皆除灭。<a id="a-4I"></a>执金刚秘密主而垂拥护。<a id="a-4J"></a>若常佩戴涂身熏衣。<a id="a-4K"></a>贯服清洁诵持真言。<a id="a-4L"></a>得诸如来为授阿耨多罗三藐三菩提记。<a id="a-4M"></a>乃至等觉坐菩提座。<a id="a-4N"></a>一切天魔众恶鬼神不相娆恼。<a id="a-4O"></a>若涂钟鼓击奏声曲。<a id="a-4P"></a>有情闻者皆当除脱十六地狱一切罪苦。<a id="a-4Q"></a>及得除脱八难大怖水火崖岸刀杖怨贼虎狼蛊毒雷电等难。<a id="a-4R"></a>若有鬼神鸟兽闻者。<a id="a-4S"></a>业报受罪亦皆消灭。<a id="a-4T"></a>舍斯身已生人天界。<a id="a-4U"></a>若涂螺中。<a id="a-4V"></a>楼上山上大声吹之。<a id="a-4W"></a>有情闻者。<a id="a-4X"></a>皆得除灭一切罪障。<a id="a-4Y"></a>舍斯身已上生天界。<a id="a-4Z"></a>若药置幢头。<a id="a-4a"></a>解除国土鬼神灾疠恶风瀑雨。<a id="a-4b"></a>谷米丰稔。<a id="a-4c"></a>有情见者禳治灾障。<a id="a-4d"></a>金刚摩尼药等数颂曰。</p>
  <p id="a4e">多誐啰香上牛黄　　优钵罗花上雌黄</p>
  <p id="a4f">莲花须蕊上雄黄　　白栴檀香茅香根</p>
  <p id="a4g">毕[口*履]迦香郁金香　　毕[口*履]阳愚香龙花</p>
  <p id="a4h">缚罗迦香紫檀香　　[可*欠][口*(隸-木+士)]努药青木香</p>
  <p id="a4i">路驮罗药翳罗香　　止惹底钵得(睹讫反二合)啰香</p>
  <p id="a4j">苏曼那花惹慕迦　　乾闼啰娑香茴香</p>
  <p id="a4k">散者啰娑沉水香　　杜仲木汁丁香皮</p>
  <p id="a4l">白月八日治洁身服。<a id="a-4m"></a>食三白食作曼拏罗。<a id="a-4n"></a>置不空王像面东安置。<a id="a-4o"></a>献诸香花香水饮食。<a id="a-4p"></a>药置坛上。<a id="a-4q"></a>悉地王真言加持和合等分。<a id="a-4r"></a>加持龙脑香。<a id="a-4s"></a>麝香当和合之。<a id="a-4t"></a>分作三分。<a id="a-4u"></a>一分熏佩加曼陀罗。<a id="a-4v"></a>二分服涂。<a id="a-4w"></a>水煎沉水香乾陀罗娑香白栴檀香。<a id="a-4x"></a>如法合治。<a id="a-4y"></a>悉地王真言。<a id="a-4z"></a>丸治药丸。<a id="a-50"></a>佩药捏饰。<a id="a-51"></a>若不开莲中心上下。<a id="a-52"></a>通穿为孔彩画庄饰。<a id="a-53"></a>加持五色线索穿贯。<a id="a-54"></a>作囊盛之持佩身上。<a id="a-55"></a>若惟涂服。<a id="a-56"></a>当总为丸。<a id="a-57"></a>复置坛内。<a id="a-58"></a>最胜明王真言奋怒王真言悉地王真言。<a id="a-59"></a>加持是药一千八遍。<a id="a-5A"></a>日日供养乃至药干。<a id="a-5B"></a>若常佩者当趣三藐三菩提。<a id="a-5C"></a>若服涂者能治一切鬼神之病。<a id="a-5D"></a>风湿疥癣恶疮毒肿。<a id="a-5E"></a>痈肿痔病癞病头痛。<a id="a-5F"></a>喉肿口疮眼耳鼻舌。<a id="a-5G"></a>齿唇心腹痃癖麻痢。<a id="a-5H"></a>种种诸病尽皆治之。<a id="a-5I"></a>若腹病者暖水和服。<a id="a-5J"></a>若身外病冷水和涂。<a id="a-5K"></a>若男佩者系左肘上。<a id="a-5L"></a>若女佩者系右肘上。<a id="a-5M"></a>是佩药者能勤精进。<a id="a-5N"></a>依法护持得大勇猛。<a id="a-5O"></a>犹若我身。<a id="a-5P"></a>若点额涂身熏服净衣。<a id="a-5Q"></a>修治诸法速皆成就为人爱敬。<a id="a-5R"></a>若常戴佩如法诵念速得成就。<a id="a-5S"></a>若右腕佩掏珠诵念。<a id="a-5T"></a>得大威力。<a id="a-5U"></a>若系颈下诵念之者。<a id="a-5V"></a>速得诸法相应现前。<a id="a-5W"></a>若二手腕佩修治布施。<a id="a-5X"></a>得无尽手获大功德。<a id="a-5Y"></a>若腰上佩渡江河海。<a id="a-5Z"></a>不为水兽而相灾害。<a id="a-5a"></a>又法银造三十二叶莲花。<a id="a-5b"></a>台内空合盛佩药丸药熏药。<a id="a-5c"></a>于闲静处白月八日。<a id="a-5d"></a>洁治身服食三白食。<a id="a-5e"></a>净治饰地作曼拏罗。<a id="a-5f"></a>如法模画标饰界位。<a id="a-5g"></a>置悉地王像面西。<a id="a-5h"></a>置银莲花当坛心上。<a id="a-5i"></a>献诸香花香水果子饮食酥灯。<a id="a-5j"></a>烧沉水香白栴檀香酥合香。<a id="a-5k"></a>日日随心种种供养。<a id="a-5l"></a>昼夜断语依法作法。<a id="a-5m"></a>最胜明王真言奋怒王真言悉地王真言。<a id="a-5n"></a>加持白芥子打莲花台。<a id="a-5o"></a>满三万遍或六万遍。<a id="a-5p"></a>或九万遍或十二万遍。<a id="a-5q"></a>或十六万或十九万或二十二万。<a id="a-5r"></a>每白月八日断食作法。<a id="a-5s"></a>当中夜时或五更时。<a id="a-5t"></a>银莲花上放大光明。<a id="a-5u"></a>于虚空中出大音声。<a id="a-5v"></a>悉地王像言善哉善哉。<a id="a-5w"></a>是时空中一切如来一时现身。<a id="a-5x"></a>证斯相时身心适悦。<a id="a-5y"></a>执持莲药。<a id="a-5z"></a>高声迅诵最胜明王真言一千八遍。<a id="a-60"></a>请观世音神通威力。<a id="a-61"></a>请一切佛神通威力垂祐加被。<a id="a-62"></a>又诵悉地王真言一千八遍。<a id="a-63"></a>捧戴莲药即得神通腾空自在。<a id="a-64"></a>那罗延天持千辐轮现身祐护。<a id="a-65"></a>不顺命者则皆摧伏。<a id="a-66"></a>十二百千俱胝大真言仙王恭敬赞护。<a id="a-67"></a>证不空大摩尼幢三摩地。<a id="a-68"></a>授得不空广大光焰罥索。<a id="a-69"></a>执持游往十方刹土。<a id="a-6A"></a>睹见一切诸佛菩萨诸大神变。<a id="a-6B"></a>为诸如来赞叹安慰。<a id="a-6C"></a>证大摩尼金刚观察光明照耀清净之身。<a id="a-6D"></a>一切天龙八部鬼神尽皆降伏。<a id="a-6E"></a>殷敬拥护寿命千劫。<a id="a-6F"></a>常往西方观睹诸佛菩萨神通演诸深法。<a id="a-6G"></a>以此三昧。<a id="a-6H"></a>亦能示现观世音身。<a id="a-6I"></a>及能示现观世音七宝宫殿。<a id="a-6J"></a>亦能作大神通。<a id="a-6K"></a>入于地下六十四百千真言明仙大宫殿中。<a id="a-6L"></a>自在无碍。<a id="a-6M"></a>若系右臂证诸秘密真言明仙三昧耶。<a id="a-6N"></a>若系左臂证诸药叉罗刹三昧耶。<a id="a-6O"></a>若系腰上证摩尼宝三昧耶。<a id="a-6P"></a>若系右膝见诸药精采取无碍。<a id="a-6Q"></a>若系右胫得承第一风轮游往。<a id="a-6R"></a>一日一夜往返轮还三千大千世界。<a id="a-6S"></a>无所障碍。<a id="a-6T"></a>若系右脚掌入于地下。<a id="a-6U"></a>过七重金刚际地出入无碍。<a id="a-6V"></a>若药含服诵念之者。<a id="a-6W"></a>须臾千言舌相柔软。<a id="a-6X"></a>若常服者得大智慧。</p>
  <p data-pb></p>
  <h2 id="a6Y">如意摩尼瓶品第十八</h2>
  <p id="a6Z">时观世音菩萨摩诃萨。<a id="a-6a"></a>复白佛言世尊。<a id="a-6b"></a>是不空悉地王最胜如意摩尼瓶三昧耶。<a id="a-6c"></a>能成出世世间一切诸法。<a id="a-6d"></a>亦如不空如意轮陀罗尼。<a id="a-6e"></a>能与有情作大宝处。<a id="a-6f"></a>其瓶以金以银以铜。<a id="a-6g"></a>以码瑙以鋀鉐。<a id="a-6h"></a>以瓷以泥随力办作。<a id="a-6i"></a>瓶如珠形中受一斗底象覆莲口象瓶口。<a id="a-6j"></a>内外钿饰。<a id="a-6k"></a>绕瓶身上图画莲花。<a id="a-6l"></a>圆绕项口画花须蕊。<a id="a-6m"></a>题记四方。<a id="a-6n"></a>中层东北面。<a id="a-6o"></a>叶上多罗菩萨半加趺坐。<a id="a-6p"></a>东面叶上。<a id="a-6q"></a>不空罥索观世音菩萨结加趺坐。<a id="a-6r"></a>东南面叶上。<a id="a-6s"></a>毗俱胝观世音菩萨半加趺坐。<a id="a-6t"></a>南面叶上除八难观世音菩萨结加趺坐。<a id="a-6u"></a>右畔叶上。<a id="a-6v"></a>执金刚秘密主菩萨结加趺坐。<a id="a-6w"></a>西南面上。<a id="a-6x"></a>湿废多白身菩萨半加趺坐。<a id="a-6y"></a>西面叶上。<a id="a-6z"></a>十一面观世音菩萨结加趺坐。<a id="a-70"></a>西北面叶上。<a id="a-71"></a>白衣观世音母菩萨半加趺坐。<a id="a-72"></a>北面叶上。<a id="a-73"></a>如意轮观世音菩萨。<a id="a-74"></a>一手执轮一手执莲花一手掌如意宝珠。<a id="a-75"></a>一手掌颊一手膝上执持数珠一手按地结加趺坐。<a id="a-76"></a>右畔叶上。<a id="a-77"></a>侨理菩萨手执莲花半加趺坐。<a id="a-78"></a>此诸菩萨。<a id="a-79"></a>面目熙怡花冠璎珞。<a id="a-7A"></a>耳珰镮钏天诸衣服。<a id="a-7B"></a>种种庄严坐莲花座。<a id="a-7C"></a>上层。<a id="a-7D"></a>东北面叶上。<a id="a-7E"></a>伊首罗天子摩醯首罗天子。<a id="a-7F"></a>东面叶上。<a id="a-7G"></a>大梵天子帝释天子日天子。<a id="a-7H"></a>东南面叶上。<a id="a-7I"></a>大自在天子火天神苦行仙众。<a id="a-7J"></a>南面叶上。<a id="a-7K"></a>那罗延天子焰摩王。<a id="a-7L"></a>西南面叶上。<a id="a-7M"></a>俱废罗天子婆馺缚天子。<a id="a-7N"></a>西面叶上。<a id="a-7O"></a>水天子月天子。<a id="a-7P"></a>西北面叶上。<a id="a-7Q"></a>风天子净居天子。<a id="a-7R"></a>北面叶上。<a id="a-7S"></a>一切诸天二十八宿天七曜星天。<a id="a-7T"></a>是诸天等种种衣服。<a id="a-7U"></a>具庄严之半加趺坐。<a id="a-7V"></a>下层。<a id="a-7W"></a>东面叶上。<a id="a-7X"></a>提头赖吒天王。<a id="a-7Y"></a>左手把槊右手扬掌半加趺坐。<a id="a-7Z"></a>东南面叶上。<a id="a-7a"></a>度底使者并及眷属。<a id="a-7b"></a>南面叶上。<a id="a-7c"></a>毗噜诧迦天王。<a id="a-7d"></a>左手执槊右手扬掌半加趺坐。<a id="a-7e"></a>西南面叶上。<a id="a-7f"></a>功德天地天神半加趺坐。<a id="a-7g"></a>西面叶上。<a id="a-7h"></a>毗噜博叉天王眉间一目。<a id="a-7i"></a>左手持槊右手掌独股金刚杵半加趺坐。<a id="a-7j"></a>西北面叶上。<a id="a-7k"></a>辩才天俱摩罗天半加趺坐。<a id="a-7l"></a>北面叶上。<a id="a-7m"></a>多闻天王。<a id="a-7n"></a>左手执槊右手把独股金刚杵半加趺坐。<a id="a-7o"></a>东北面叶上。<a id="a-7p"></a>白象毗那夜迦一髻罗刹女使者半加趺坐。<a id="a-7q"></a>是四天王种种衣甲天衣庄饰。<a id="a-7r"></a>诸天使者天诸衣服而庄饰之。<a id="a-7s"></a>其瓶周匝种种宝采。<a id="a-7t"></a>间错庄严瓶座花座。<a id="a-7u"></a>以白栴檀木或枫香木或柏木或木榓木。<a id="a-7v"></a>与瓶相称刻开莲花。<a id="a-7w"></a>周匝画彩一如莲花。<a id="a-7x"></a>一一叶上诸器仗印以净香水净白芥子。<a id="a-7y"></a>当令曝干盛满瓶中。<a id="a-7z"></a>净帛盖上。<a id="a-80"></a>白芥子龙脑香麝香牛黄雄黄。<a id="a-81"></a>和合末治置于帛上。<a id="a-82"></a>复以绯帛重叠覆上。<a id="a-83"></a>上置七宝。<a id="a-84"></a>白月八日治洁身服食三白食。<a id="a-85"></a>净治其地作曼拏罗。<a id="a-86"></a>基高一肘坚筑平填。<a id="a-87"></a>以瞿摩夷黄土泥周遍涂摩。<a id="a-88"></a>以诸香泥重上摩拭。<a id="a-89"></a>规郭界院。<a id="a-8A"></a>内院二肘。<a id="a-8B"></a>纯白旃檀香泥又遍涂摩。<a id="a-8C"></a>纯郁金香泥。<a id="a-8D"></a>栴檀香泥。<a id="a-8E"></a>中画三十二叶开敷莲华。<a id="a-8F"></a>绕花四面画莲花鬘。<a id="a-8G"></a>外院一肘。<a id="a-8H"></a>四面除门画开莲花。<a id="a-8I"></a>四门画莲花鬘。<a id="a-8J"></a>四面台上置种种印。<a id="a-8K"></a>标饰界道。<a id="a-8L"></a>如意宝瓶置花台上。<a id="a-8M"></a>献诸香花香水果蓏。<a id="a-8N"></a>三白饮食种种花鬘。<a id="a-8O"></a>酥灯油灯稻谷花白芥子。<a id="a-8P"></a>白栴檀香沉水香苏合香熏陆香。<a id="a-8Q"></a>或余诸香而供养之。<a id="a-8R"></a>六时结界护身护伴。<a id="a-8S"></a>烧焯广博摩尼香王。<a id="a-8T"></a>供养诸佛菩萨摩诃萨一切诸天。<a id="a-8U"></a>请召作法每日如是。<a id="a-8V"></a>作新净食敷设供养。<a id="a-8W"></a>勿令间断。<a id="a-8X"></a>日日当以奋怒王真言。<a id="a-8Y"></a>加持白芥子水。<a id="a-8Z"></a>洒散宝瓶而结护之。<a id="a-8a"></a>以大悲心轮印。<a id="a-8b"></a>观置十方一切诸佛如来微妙净身。<a id="a-8c"></a>放金色光照融宝瓶。<a id="a-8d"></a>一切菩萨诸天神像光明赫奕。<a id="a-8e"></a>以一切如来金刚法性如意摩尼般若文字光明炽焰三摩地。<a id="a-8f"></a>诵持最胜明王真言悉地王真言。<a id="a-8g"></a>加持如意瓶内外圆光。<a id="a-8h"></a>满十万遍或二十万遍。<a id="a-8i"></a>当十五日夜五晓时。<a id="a-8j"></a>瓶自旋转放种种光。<a id="a-8k"></a>于虚空中出大梵声。<a id="a-8l"></a>种种歌咏。<a id="a-8m"></a>是时身心明朗喜快。<a id="a-8n"></a>如意瓶上一切菩萨诸天神像放大光明。<a id="a-8o"></a>是时烧香阏伽供养。<a id="a-8p"></a>诵奋怒王真言。<a id="a-8q"></a>加持白芥子散于瓶上。<a id="a-8r"></a>瓶中出大梵声赞言。<a id="a-8s"></a>善哉善哉持真言者。<a id="a-8t"></a>汝今成就大如意瓶。<a id="a-8u"></a>汝从今去以此宝瓶。<a id="a-8v"></a>求上中下三昧耶者。<a id="a-8w"></a>悉得圆满。<a id="a-8x"></a>言下法者。<a id="a-8y"></a>当求种种医方咒术。<a id="a-8z"></a>工巧伎艺歌唱赞咏。<a id="a-90"></a>种种财宝皆得圆满。<a id="a-91"></a>言中法者。<a id="a-92"></a>当求种种声明之论。<a id="a-93"></a>辩才文持义持总持。<a id="a-94"></a>一切经论历数算计皆得圆满。<a id="a-95"></a>言上法者。<a id="a-96"></a>当求识见一切诸佛菩萨金刚诸天宫殿。<a id="a-97"></a>一切药叉罗刹神鬼宫殿。<a id="a-98"></a>一切陀罗尼智三摩地。<a id="a-99"></a>入诸法会三摩地。<a id="a-9A"></a>入诸地位三摩地皆得圆满。<a id="a-9B"></a>若时亢旱恶风瀑雨。<a id="a-9C"></a>雷电霹雳疫疾诸灾。<a id="a-9D"></a>治地摩坛当置宝瓶修治作法。<a id="a-9E"></a>乞之止之皆得遂愿。<a id="a-9F"></a>当取瓶上白芥子龙脑香麝香牛黄雄黄。<a id="a-9G"></a>真言加持杜仲木汁和合为丸。<a id="a-9H"></a>真言加持赤黄牛乳。<a id="a-9I"></a>和药。<a id="a-9J"></a>点顶发际额上肩上手脚掌上。<a id="a-9K"></a>则得神通。<a id="a-9L"></a>百千俱胝真言仙众一时现前。<a id="a-9M"></a>不为一切药叉罗刹鬼神睹见。<a id="a-9N"></a>若服饵者寿命万岁。<a id="a-9O"></a>当得悟解一切论辩一切陀罗尼真言曼拏罗印三昧耶。<a id="a-9P"></a>若药点脐渡江河海。<a id="a-9Q"></a>不为水兽而相灾害。<a id="a-9R"></a>若药点顶往于军阵。<a id="a-9S"></a>斗诤之处俱生和解。<a id="a-9T"></a>若和酥服。<a id="a-9U"></a>得大威力等十白象。<a id="a-9V"></a>掌弄白象不以为难。<a id="a-9W"></a>若涂二臂力敌百人。<a id="a-9X"></a>相叉相扑尽皆得胜。<a id="a-9Y"></a>若天寺中而诵真言。<a id="a-9Z"></a>称诸天名一百八遍。<a id="a-9a"></a>以药置于天寺舍中。<a id="a-9b"></a>得诸天神而自臣伏。<a id="a-9c"></a>风雨顺时无诸灾疾。<a id="a-9d"></a>若药置于人家门头。<a id="a-9e"></a>其家欢喜无诸疾患鬼神等病。<a id="a-9f"></a>若药置于寺门头者。<a id="a-9g"></a>僧众安乐无诸恼疾住大慈心。<a id="a-9h"></a>若药置于圣僧座下。<a id="a-9i"></a>不为鬼神偷诸食味。<a id="a-9j"></a>常令众僧得上味食。<a id="a-9k"></a>若置钵中巡门乞食速得上食。<a id="a-9l"></a>若门若路一切人民。<a id="a-9m"></a>见斯钵者皆灭垢障。<a id="a-9n"></a>若药置于舍利塔中。<a id="a-9o"></a>当令日日得大施福。<a id="a-9p"></a>若药置于观世音像足下者。<a id="a-9q"></a>每日诵念不空罥索心王陀罗尼真言一百八遍。<a id="a-9r"></a>令诸人民。<a id="a-9s"></a>自常供养观世音菩萨长不断绝。<a id="a-9t"></a>若药置于十字道中。<a id="a-9u"></a>一切鬼神被逐驰怖不相侵恼。<a id="a-9v"></a>若药置于高山顶上。<a id="a-9w"></a>一切药精放光出现。<a id="a-9x"></a>取之无畏。<a id="a-9y"></a>所有有情住是山者。<a id="a-9z"></a>则得解除一切灾障。<a id="a-A0"></a>周绕是山百踰膳那。<a id="a-A1"></a>无诸疫疾鬼神等病。<a id="a-A2"></a>若施诸人而顶佩者。<a id="a-A3"></a>观世音菩萨而常忆念。<a id="a-A4"></a>灭诸罪障一切灾厄。<a id="a-A5"></a>若药置于田中。<a id="a-A6"></a>苗实丰熟不为蝗虫恶风灾暴。<a id="a-A7"></a>若药置于库藏中者。<a id="a-A8"></a>财宝谷帛而无散耗。<a id="a-A9"></a>若有有情短命薄福。<a id="a-AA"></a>被诸毗那夜迦一切鬼神作病恼者。<a id="a-AB"></a>香汤和药数数浴身。<a id="a-AC"></a>一切病障宿积罪垢一时除差。<a id="a-AD"></a>世间所乐一切诸法。<a id="a-AE"></a>随心作之尽得成办。</p>
  <h2 id="aAF">如来加持品第十九</h2>
  <p id="aAG">尔时释迦牟尼如来。<a id="a-AH"></a>举伸右手。<a id="a-AI"></a>摩观世音菩萨摩诃萨顶赞言。<a id="a-AJ"></a>善哉善哉摩诃萨。<a id="a-AK"></a>能以自在大神通力。<a id="a-AL"></a>显现演斯世未曾有不空罥索心王陀罗尼真言三昧耶。<a id="a-AM"></a>悉地王真言曼拏罗印三昧耶如意宝瓶。<a id="a-AN"></a>与赡部洲苾刍苾刍尼净信男净信女。<a id="a-AO"></a>安立成就不空悉地王真言曼拏罗印三昧耶如意宝瓶。<a id="a-AP"></a>皆获利益得大安乐。<a id="a-AQ"></a>令受持者勤读诵持。<a id="a-AR"></a>得佛菩提转法轮处。<a id="a-AS"></a>我今以是受持读诵此三昧耶者。<a id="a-AT"></a>付嘱于汝。<a id="a-AU"></a>令得成就最胜悉地。<a id="a-AV"></a>汝当护念种种加持与诸法愿。<a id="a-AW"></a>我亦种种成就加持。<a id="a-AX"></a>无量三昧功德善根而成就之。</p>
  <p id="aAY">尔时观世音菩萨摩诃萨。<a id="a-AZ"></a>欢喜诵跃熙怡微笑。<a id="a-Aa"></a>合掌恭敬顶礼双足。<a id="a-Ab"></a>又白佛言世尊。<a id="a-Ac"></a>我誓遍于十方一切三千大千世界所有一切有情。<a id="a-Ad"></a>等以大悲心尽皆摄受。<a id="a-Ae"></a>乃至傍生水陆之类。<a id="a-Af"></a>一切有情亦尽摄受。<a id="a-Ag"></a>为与解除一切业报种种苦恼。<a id="a-Ah"></a>皆住菩提不退转地。<a id="a-Ai"></a>世尊彼等有情专念我名。<a id="a-Aj"></a>欲得真实成就法者。<a id="a-Ak"></a>我皆观察加祐护持。<a id="a-Al"></a>为作成就。<a id="a-Am"></a>复有有情为脱诸苦亦念我者。<a id="a-An"></a>亦以大慈悲善根力。<a id="a-Ao"></a>摄护观察为脱诸苦。<a id="a-Ap"></a>世尊复有有情。<a id="a-Aq"></a>善明法式谓求解脱发大悲心常勤精进。<a id="a-Ar"></a>昼夜六时受持读诵是不空罥索心王陀罗尼。<a id="a-As"></a>真言解脱莲花曼拏罗印三昧耶。<a id="a-At"></a>悉地王真言曼拏罗印三昧耶。<a id="a-Au"></a>恭敬供养依法修者。<a id="a-Av"></a>我最偏急怜伺观察爱念守护。<a id="a-Aw"></a>顶戴担负常不放舍。<a id="a-Ax"></a>以大悲力爱念此人。<a id="a-Ay"></a>心不满足心不放舍。<a id="a-Az"></a>谓得种种示教利喜。<a id="a-B0"></a>得大解脱住菩提道。<a id="a-B1"></a>满一切愿拥护利益。<a id="a-B2"></a>是以我心而不满足而不舍离。<a id="a-B3"></a>世尊复有有情。<a id="a-B4"></a>为斯教网流传示现。<a id="a-B5"></a>亦能精勤依法修治。<a id="a-B6"></a>恭敬供养此三昧耶。<a id="a-B7"></a>受持读诵思惟听闻。<a id="a-B8"></a>善解文义修治法式世成就者。<a id="a-B9"></a>复有有情暂闻此三昧耶一一章句者。<a id="a-BA"></a>我皆随逐祐护利益。<a id="a-BB"></a>当应与证出世世间一切胜愿。<a id="a-BC"></a>安住菩提不退转地。<a id="a-BD"></a>若有傍生水陆之类一切有情。<a id="a-BE"></a>若得闻此真言三昧耶文词章句。<a id="a-BF"></a>我亦当与住不退地。<a id="a-BG"></a>世尊何况清净有情。<a id="a-BH"></a>常依法住持戒精进。<a id="a-BI"></a>以大悲心昼夜六时。<a id="a-BJ"></a>依法受持读诵此不空罥索心王陀罗尼真言最胜广大解脱莲花曼拏罗印三昧耶者。<a id="a-BK"></a>而岂不与现证一切三摩地耶。<a id="a-BL"></a>世尊如是清净。<a id="a-BM"></a>依法受持真言之人。<a id="a-BN"></a>此乃真非臭秽之身。<a id="a-BO"></a>应知此人是天中天微妙净身。<a id="a-BP"></a>世尊由斯因缘。<a id="a-BQ"></a>我则常能顶戴担负。<a id="a-BR"></a>世尊云何证知斯人是天中天微妙净身。<a id="a-BS"></a>世尊缘此不空罥索心王陀罗尼真言广大解脱莲花曼拏罗印三昧耶。<a id="a-BT"></a>圆在斯人藏识中住。<a id="a-BU"></a>由是不空罥索心王陀罗尼真言广大解脱莲花曼拏罗印三昧耶威神力故。<a id="a-BV"></a>说此人身必定是名天妙净身。<a id="a-BW"></a>世尊当知此人即是不空悉地三昧如意宝身。<a id="a-BX"></a>应知即是如来藏曼拏罗印法之身。<a id="a-BY"></a>应知即是不空罥索心王陀罗尼真言曼拏罗印法之身。<a id="a-BZ"></a>应知即是离于悭贪嫉妒之身。<a id="a-Ba"></a>应知即是清净无垢之身。<a id="a-Bb"></a>应知即是一切天龙药叉罗刹乾闼婆阿素洛蘖鲁荼紧那罗摩呼罗伽人非人等恭敬供养身。<a id="a-Bc"></a>应知即是三十三天恭敬赞叹拥护之身。<a id="a-Bd"></a>应知即是七十二殑伽沙俱胝那庾多百千如来前殖种善根成熟相应身。<a id="a-Be"></a>应知即是阿弥陀佛法身。<a id="a-Bf"></a>应知即是一切菩萨摩诃萨敬护加被身。<a id="a-Bg"></a>应知即是执金刚秘密主菩萨敬护祐身。<a id="a-Bh"></a>应知即是甚深大海广无际身。<a id="a-Bi"></a>应知即是须弥山王身。<a id="a-Bj"></a>应知即是清净虚空大摩尼宝身。<a id="a-Bk"></a>应知即是真实舍利塔身。<a id="a-Bl"></a>应知即是一切如来授记加被身。<a id="a-Bm"></a>世尊应知此不空罥索心王陀罗尼真言广大解脱莲花曼拏罗印三昧耶。<a id="a-Bn"></a>有大威德有大神通。<a id="a-Bo"></a>是真真实出世间法。<a id="a-Bp"></a>世尊末世彼诸有情。<a id="a-Bq"></a>多有贪嗔愚痴嫉妒很戾懈怠一切重罪。<a id="a-Br"></a>缠裹身心三业不净。<a id="a-Bs"></a>不定信此三昧耶甚深明教。<a id="a-Bt"></a>又不明解受持修习真言明印。<a id="a-Bu"></a>仪式观智一一文义三昧耶故。<a id="a-Bv"></a>世尊如斯有情。<a id="a-Bw"></a>昼夜常有种种愆咎。<a id="a-Bx"></a>积聚障累相续不绝。<a id="a-By"></a>虽复受持读诵供养。<a id="a-Bz"></a>时数间断不专诵持。<a id="a-C0"></a>若不成就非我过咎。<a id="a-C1"></a>世尊如斯有情虽不证成菩提三昧。<a id="a-C2"></a>但为灾厄种种恼疾。<a id="a-C3"></a>即便称念受持读诵我此不空罥索神变陀罗尼真言法教。<a id="a-C4"></a>我亦常与梦觉现身加被拥护。<a id="a-C5"></a>世尊我虽数数现身警觉。<a id="a-C6"></a>此辈有情由自身业。<a id="a-C7"></a>恶作恶观杂漏充满。<a id="a-C8"></a>亦不识我亦不忆我。<a id="a-C9"></a>亦不须臾定心思惟观照念我。<a id="a-CA"></a>如此有情云何得度。<a id="a-CB"></a>世尊末世复有有情。<a id="a-CC"></a>志定坚固持戒精进。<a id="a-CD"></a>又复深信此真言教。<a id="a-CE"></a>受持读诵系念思惟观照我自。<a id="a-CF"></a>我则常得现身与语同住同事。<a id="a-CG"></a>世尊我虽为现。<a id="a-CH"></a>亦不识如是我之身。<a id="a-CI"></a>世尊我所现者。<a id="a-CJ"></a>为现沙门身执持应器。<a id="a-CK"></a>或现净行婆罗门身。<a id="a-CL"></a>或现刹帝利身或现商人身。<a id="a-CM"></a>或现国王身。<a id="a-CN"></a>或现宰官大臣身或现朋友身。<a id="a-CO"></a>或现父母身或现兄弟姊妹身。<a id="a-CP"></a>或现童男童女身或现内外亲族身。<a id="a-CQ"></a>或现和上阇梨身或现同学身。<a id="a-CR"></a>世尊是真言者虽见此等诸相善应。<a id="a-CS"></a>数数察候语义威仪详叙意旨说诸语话常顾占笧见是相时。<a id="a-CT"></a>即知此是观世音化身。<a id="a-CU"></a>示同我伴言论法事。<a id="a-CV"></a>世尊我作如是相貌现者。<a id="a-CW"></a>为与方便显教诱引。<a id="a-CX"></a>种种度脱满诸愿故。<a id="a-CY"></a>世尊我若作商人身者。<a id="a-CZ"></a>于市邸店大众之中。<a id="a-Ca"></a>而作种种广大货易。<a id="a-Cb"></a>随类随事评量言说。<a id="a-Cc"></a>或复随处聚落大众示同类人。<a id="a-Cd"></a>一一共谈四毗陀论。<a id="a-Ce"></a>或说内外一切大声明论。<a id="a-Cf"></a>或作种种题篇讽咏弦管歌唱鼓乐之人皆为上首。<a id="a-Cg"></a>或复解说毗柰耶藏阿毗达磨藏大乘素怛罗藏。<a id="a-Ch"></a>乃至坞波提舍等经种种文义。<a id="a-Ci"></a>或同净行大婆罗门。<a id="a-Cj"></a>解说一切起世界法。<a id="a-Ck"></a>或说种种事火天法。<a id="a-Cl"></a>或说昔时帝王种种治国相侵罚法。<a id="a-Cm"></a>或共一切持真言人。<a id="a-Cn"></a>等解说种种陀罗尼真言曼拏罗印三昧耶。<a id="a-Co"></a>安隐之法丰饶之法。<a id="a-Cp"></a>降鬼神法解怨难法。<a id="a-Cq"></a>世尊于诸众中作是现者。<a id="a-Cr"></a>云何证知我在众中。<a id="a-Cs"></a>世尊当以三相现身验知。<a id="a-Ct"></a>一者所问随事典切。<a id="a-Cu"></a>柔和质直相应语答。<a id="a-Cv"></a>二者口气香洁如优钵罗花香龙脑香。<a id="a-Cw"></a>言音美丽清朗和雅。<a id="a-Cx"></a>三者身气香洁如栴檀沉水一切诸香。<a id="a-Cy"></a>或复随类同上中下。<a id="a-Cz"></a>各现种种姿畏丑陋坌秽之身。<a id="a-D0"></a>威雄越众。<a id="a-D1"></a>世尊若有遇是相者。<a id="a-D2"></a>则见观世音菩萨摩诃萨应化之身。<a id="a-D3"></a>或于睡中为现种种善梦瑞相。<a id="a-D4"></a>诱进令满一切菩提不退愿地。<a id="a-D5"></a>世尊我常以斯善巧方便处处现身。<a id="a-D6"></a>令彼有情以少功力。<a id="a-D7"></a>而则获得世间随身一切乐具尽皆充足。<a id="a-D8"></a>世尊如斯见者。<a id="a-D9"></a>惟除嫉妒妄语邪见谄曲有情而不见矣。<a id="a-DA"></a>世尊我见如斯嫉妒妄语邪见谄曲有情。<a id="a-DB"></a>一切诸天善神使者不护观录。<a id="a-DC"></a>如是有情虽不现身得证成就。<a id="a-DD"></a>我亦为于当所生处与大成办。<a id="a-DE"></a>世尊以大悲力运摄我心。<a id="a-DF"></a>度脱当来一切有情。<a id="a-DG"></a>皆与殖种菩提种子。<a id="a-DH"></a>润液藏识。</p>
  <p id="aDI">尔时释迦牟尼如来十方刹土一切如来一时赞言。<a id="a-DJ"></a>善哉善哉莲花手。<a id="a-DK"></a>汝能具以大悲之力。<a id="a-DL"></a>运摄当来一切有情。<a id="a-DM"></a>度脱生死贪爱狱缚。<a id="a-DN"></a>其中有情。<a id="a-DO"></a>为受种种刑戮怖畏狱缚禁闭穷瘁裸露饥羸慞惶。<a id="a-DP"></a>或为一切罪障灾厄种种病恼。<a id="a-DQ"></a>听闻读诵此真言典一品之法。<a id="a-DR"></a>我等谓为除脱诸苦。<a id="a-DS"></a>同作摄受加被授记。<a id="a-DT"></a>何况广大依法精进清净观照。<a id="a-DU"></a>受持读诵不空罥索心王陀罗尼真言广大解脱莲花坛印像法香法药法。<a id="a-DV"></a>恭敬供养。<a id="a-DW"></a>而自书写教他书写。<a id="a-DX"></a>我等诸佛岂不与证阿鞞跋智地耶。<a id="a-DY"></a>应知斯人则譡种种承事供养十方刹土一切如来。<a id="a-DZ"></a>莲花手若末世中有苾刍苾刍尼族姓男女。<a id="a-Da"></a>白月八日不食不语。<a id="a-Db"></a>依法轮结不空罥索印母陀罗尼真言加持印。<a id="a-Dc"></a>加持印顶。<a id="a-Dd"></a>奋怒王印奋怒王真言加持印。<a id="a-De"></a>加持印顶者。<a id="a-Df"></a>应知斯人即是如来身。<a id="a-Dg"></a>已得如来法性藏故。<a id="a-Dh"></a>此人不应于诸有情。<a id="a-Di"></a>而生倨傲我慢自慢。<a id="a-Dj"></a>应于一切有识有情起大悲心。<a id="a-Dk"></a>常备修治此三昧耶者。<a id="a-Dl"></a>或复有人入兹三昧耶曼拏罗者。<a id="a-Dm"></a>或复有人但当读诵此经典者。<a id="a-Dn"></a>如是等人。<a id="a-Do"></a>皆得名入东西南北四维上下十方殑伽沙数一切佛刹。<a id="a-Dp"></a>睹见一切如来秘密三昧耶。<a id="a-Dq"></a>亦名得见一切如来法报化身。<a id="a-Dr"></a>若常依法结印印顶。<a id="a-Ds"></a>即名常得一切如来。<a id="a-Dt"></a>为授灌顶大福德蕴。<a id="a-Du"></a>称叹善根成熟相应。<a id="a-Dv"></a>我等如是大称赞者。<a id="a-Dw"></a>皆是旖暮伽王神通功德三昧耶。<a id="a-Dx"></a>若复有人见斯神通经卷像者。<a id="a-Dy"></a>则名等见九十二殑伽沙俱胝那庾多百千一切如来应正等觉三十二大人相八十妙好无量功德法报化身。<a id="a-Dz"></a>当得我等一切如来祐护摄受。<a id="a-E0"></a>解除五逆十恶重罪。<a id="a-E1"></a>随得一切大福聚蕴而自相应。<a id="a-E2"></a>如斯之人名后边身。<a id="a-E3"></a>舍此生已安乐国土莲花受生更不退转。<a id="a-E4"></a>若有有情短命多病。<a id="a-E5"></a>能信此经如法书写。<a id="a-E6"></a>受持读诵恭敬供养。<a id="a-E7"></a>系念观照。<a id="a-E8"></a>则得长寿无诸夭疾。<a id="a-E9"></a>解除贪嗔诸恶垢障。<a id="a-EA"></a>当得成就大瑜伽定。<a id="a-EB"></a>一切功德具足相应。<a id="a-EC"></a>此不空罥索神变真言加持持经。<a id="a-ED"></a>等量十方一切法界一切如来故。</p>
 </body>
</html>