<!doctype html>
<html id="z3IBTtDRd" data-ver="908">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">不空罥索神变真言经卷第二十九</h1>
  <h2 id="a2">灌顶曼拏罗品第六十九</h2>
  <p id="a3">尔时清净莲华明王。<a id="a-4"></a>得诸如来作灌顶已。<a id="a-5"></a>绕佛三匝却于佛前。<a id="a-6"></a>合掌恭敬一面而立。<a id="a-7"></a>覆复低头。<a id="a-8"></a>思惟如来何不加我一切诸佛金刚种族曼拏罗印三昧耶。<a id="a-9"></a>尔时释迦牟尼如来知心所念。<a id="a-A"></a>即说不空金刚灌顶真言曰。</p>
  <p id="aB">唵(喉中抬声引呼一)旖暮伽(上)曼拏攞(二)钵头(二合)摩鼻晒迦(斤逻反三)么抳跋驲[口*(隸-木+匕)](四)萨嚩亸詑誐跢鼻晒鸡(五)吽(六)</p>
  <p id="aC">尔时如来演斯真言时。<a id="a-D"></a>以大神力十方三千大千诸佛世界大地。<a id="a-E"></a>一时变成金刚坛地。<a id="a-F"></a>方圆光皎周重界位。<a id="a-G"></a>涌现一切如来种族。<a id="a-H"></a>莲华种族金刚种族摩尼种族。<a id="a-I"></a>所有一切广大解脱曼拏罗印三昧耶会种种形像一时显现。<a id="a-J"></a>亦现一切天神各自大小善根威力种种身相真言坛印三昧耶一切神变。<a id="a-K"></a>亦现不思议不空罥索心王种族一切三昧耶种种神变。<a id="a-L"></a>一时具授清净莲华明王。<a id="a-M"></a>大曼拏罗印三昧耶中尽显现之。<a id="a-N"></a>尔时释迦牟尼如来。<a id="a-O"></a>谓执金刚秘密主菩萨摩诃萨言。<a id="a-P"></a>今此真言若有精勤。<a id="a-Q"></a>恒起无量大慈悲心。<a id="a-R"></a>佛瑜伽观。<a id="a-S"></a>如法诵持此金刚灌顶真言千万遍者。<a id="a-T"></a>当入十方一切刹土三世一切如来大莲华灌顶曼拏罗会。<a id="a-U"></a>当入十方一切刹土三世一切如来大摩尼宝莲华灌顶曼拏罗会。<a id="a-V"></a>十方一切刹土三世一切如来。<a id="a-W"></a>于其梦中。<a id="a-X"></a>示妙色身大曼拏罗宫殿种种神变三十三天一切天神神变明王曼拏罗神变。<a id="a-Y"></a>复次梦见一切如来种族大曼拏罗莲华种族大曼拏罗。<a id="a-Z"></a>金刚种族大曼拏罗摩尼种族大曼拏罗。<a id="a-a"></a>不空罥索心王广大解脱莲华曼拏罗印三昧耶。<a id="a-b"></a>毗卢遮那如来法身大悲出生藏曼拏罗印三昧耶。<a id="a-c"></a>种种种族仆从曼拏罗印三昧耶一切神变。<a id="a-d"></a>复次梦见一切菩萨所有因地发行行化。<a id="a-e"></a>乃至菩提转大法轮摧诸魔军。<a id="a-f"></a>复次梦见十方一切刹土。<a id="a-g"></a>三世一切如来大灌顶曼拏罗会。<a id="a-h"></a>得诸如来为授一切最胜大灌顶曼拏罗三昧耶。<a id="a-i"></a>真言者梦中身心欢喜倍增精勇。<a id="a-j"></a>得此不空罥索心王广大解脱莲华曼拏罗印三昧耶灌顶三摩地时。<a id="a-k"></a>诸如来一时赞言。<a id="a-l"></a>善哉善哉真言者。<a id="a-m"></a>汝今得我十方一切刹土。<a id="a-n"></a>三世一切如来等用大灌顶三昧耶。<a id="a-o"></a>得入十方一切刹土三世一切如来大灌顶秘密坛会。<a id="a-p"></a>为诸如来大法王子。<a id="a-q"></a>一切法光一时照明。<a id="a-r"></a>忽便觉悟获大功德。<a id="a-s"></a>一切天人种种称赞而为第一。<a id="a-t"></a>若善男子善女人等。<a id="a-u"></a>求大福蕴成熟善根者。<a id="a-v"></a>每日以华鬘头冠或诸妙绮袈裟衣服。<a id="a-w"></a>加持一千八遍。<a id="a-x"></a>贯戴佛上观世音菩萨上。<a id="a-y"></a>作大供养真言威力。<a id="a-z"></a>则令十方一切刹土三世一切诸佛菩萨。<a id="a-10"></a>各各贯戴七宝天冠袈裟衣服。<a id="a-11"></a>彼诸华冠袈裟衣服。<a id="a-12"></a>各放无量百千光明。<a id="a-13"></a>展转供养十方一切刹土三世一切诸佛菩萨摩诃萨众。<a id="a-14"></a>皆以光明而自庄严。<a id="a-15"></a>作斯供养。<a id="a-16"></a>譡以诸珍百味饮食。<a id="a-17"></a>供养十方一切刹土三世一切诸佛菩萨摩诃萨一切天神。<a id="a-18"></a>亦当供养一切大灌顶曼拏罗会。<a id="a-19"></a>又得销铄身口意业一切罪障。<a id="a-1A"></a>得大福聚善根成就。<a id="a-1B"></a>所往之处恒无障碍。<a id="a-1C"></a>为人恭敬所出言词。<a id="a-1D"></a>如旃檀香人皆爱仰。<a id="a-1E"></a>若常精勤诵持真言不曾间废。<a id="a-1F"></a>口气香洁如郁钵罗华香。<a id="a-1G"></a>得诸愿满命不中夭无诸恼疾。<a id="a-1H"></a>摧伏一切毗那夜迦。<a id="a-1I"></a>药叉罗刹信向护持。<a id="a-1J"></a>观世音菩萨摩诃萨明王观察拥护。<a id="a-1K"></a>得作一切大曼拏罗阿阇梨。<a id="a-1L"></a>复得成就不空最胜曼拏罗三昧耶。</p>
  <p data-pb></p>
  <h2 id="a1M">不空摩尼供养真言品第七十</h2>
  <p id="a1N">尔时清净莲华明王。<a id="a-1O"></a>授斯广大神通一切大曼拏罗印三昧耶已。<a id="a-1P"></a>合掌恭敬绕佛三匝。<a id="a-1Q"></a>前礼双足还坐本座。<a id="a-1R"></a>合掌瞻仰观世音菩萨摩诃萨。<a id="a-1S"></a>念言尊者。<a id="a-1T"></a>何不与我不空供养一切如来摩尼金刚灌顶曼拏罗神通三昧耶。<a id="a-1U"></a>尔时观世音菩萨摩诃萨。<a id="a-1V"></a>见是广大神通一切大曼拏罗印三昧耶神变威德。<a id="a-1W"></a>满十方刹一时出现。<a id="a-1X"></a>授清净莲华明王已。<a id="a-1Y"></a>即说不空摩尼供养真言曰。</p>
  <p id="a1Z">唵(喉中抬声引呼一)旖暮伽(上)布惹么抳(二)钵头(二合)么跋驲[口*(隸-木+匕)](三)亸詑誐跢(四)弭卢枳谛(五)縒漫多(上)跛(二合)啰縒啰(上)吽(七)</p>
  <p id="a1a">尔时观世音菩萨摩诃萨。<a id="a-1b"></a>演斯真言时。<a id="a-1c"></a>于虚空中。<a id="a-1d"></a>一时显现无量无边种种神通广大威德。<a id="a-1e"></a>一切天诸供养之物。<a id="a-1f"></a>一切不空如来种种广大神通真言明王大曼拏罗神变庄严三昧耶。<a id="a-1g"></a>亦皆出现。<a id="a-1h"></a>授与清净莲华明王大曼拏罗印三昧耶中。<a id="a-1i"></a>尽显现之。<a id="a-1j"></a>量等十方一切佛刹。<a id="a-1k"></a>叆叇弥雨不可说曼陀罗华摩诃曼陀罗华。<a id="a-1l"></a>曼殊沙华摩诃曼殊沙华。<a id="a-1m"></a>钵头摩华拘物头华。<a id="a-1n"></a>奔拏李迦华。<a id="a-1o"></a>宫殿楼阁种种台榭。<a id="a-1p"></a>华冠璎珞一切庄严具海云。<a id="a-1q"></a>雨不可说种种七宝众华。<a id="a-1r"></a>宫殿楼阁种种台榭。<a id="a-1s"></a>华冠璎珞一切庄严具海云。<a id="a-1t"></a>雨不可说娑罗宝华。<a id="a-1u"></a>瞻卜迦宝华。<a id="a-1v"></a>阿底木多迦宝华榆祢迦宝华。<a id="a-1w"></a>苏曼那宝华。<a id="a-1x"></a>宫殿楼阁种种台榭。<a id="a-1y"></a>华冠璎珞一切庄严具海云。<a id="a-1z"></a>雨不可说水陆山林一切种华。<a id="a-20"></a>宫殿楼阁种种台榭。<a id="a-21"></a>华冠璎珞一切庄严具海云。<a id="a-22"></a>雨不可说种种国土一切宝饰衣服色相海云。<a id="a-23"></a>雨不可说种种七宝。<a id="a-24"></a>头冠璎珞钗珰环钏海云。<a id="a-25"></a>雨不可说种种刹土。<a id="a-26"></a>一切天诸杂宝衣服。<a id="a-27"></a>宫殿楼阁种种台榭海云。<a id="a-28"></a>雨不可说一切色相迦诗迦衣服。<a id="a-29"></a>宫殿楼阁种种台榭海云。<a id="a-2A"></a>雨不可说种种色相缯帛衣服。<a id="a-2B"></a>宫殿楼阁种种台榭海云。<a id="a-2C"></a>雨不可说种种七宝妙庄严具海云。<a id="a-2D"></a>雨不可说金绳七宝间杂璎珞庄饰海云。<a id="a-2E"></a>雨不可说金缕袈裟衣服海云。<a id="a-2F"></a>雨不可说半满月色光衣服日初出色光衣服。<a id="a-2G"></a>吠琉璃色光衣服绀琉璃色光衣服。<a id="a-2H"></a>及种种色光衣服海云。<a id="a-2I"></a>雨不可说种种牛头栴檀香沉水香。<a id="a-2J"></a>一切天诸涂香末香。<a id="a-2K"></a>及无量亿种香海云。<a id="a-2L"></a>雨不可说宝幢幡盖真珠网缦众宝铃铎海云。<a id="a-2M"></a>雨不可说酥合香油灯树瞻卜迦香油灯树。<a id="a-2N"></a>优曼那香油灯树苏曼那香油灯树。<a id="a-2O"></a>阿底木多迦香油灯树沉水香油灯树。<a id="a-2P"></a>白栴檀香油灯树。<a id="a-2Q"></a>及种种香油灯树海云。<a id="a-2R"></a>雨不可说一切天诸甘露百味饮食海云。<a id="a-2S"></a>雨不可说一切诸天种种音乐歌咏赞呗海云。<a id="a-2T"></a>如是不可说种种供养一切色相庄严海云。<a id="a-2U"></a>皆具无量光明色相。<a id="a-2V"></a>种种庄严甚可爱乐。<a id="a-2W"></a>溥雨十方一切刹土一切如来种族秘密曼拏罗会。<a id="a-2X"></a>及诸所有转法轮会。<a id="a-2Y"></a>广大供养一切诸佛一切菩萨摩诃萨会。<a id="a-2Z"></a>一切执金刚菩萨摩诃萨。<a id="a-2a"></a>一切天神一切真言明神一切使神。<a id="a-2b"></a>皆作无量无边周匝供养海云。</p>
  <p id="a2c">尔时观世音菩萨摩诃萨。<a id="a-2d"></a>谓执金刚秘密主菩萨摩诃萨言。<a id="a-2e"></a>此摩尼供养真言。<a id="a-2f"></a>若常晨朝法瑜伽观。<a id="a-2g"></a>观自在相诵持供养。<a id="a-2h"></a>满千万遍不间废者。<a id="a-2i"></a>长得如法不可说一切供养海云广大功德。<a id="a-2j"></a>如是真言具有种种神通。<a id="a-2k"></a>如摩尼树能出无量种种最胜上物海云。<a id="a-2l"></a>常无断尽。<a id="a-2m"></a>如是真言是观世音菩萨摩诃萨心神通力大幻化三昧耶。<a id="a-2n"></a>加被出现。<a id="a-2o"></a>与真言者不思议界最胜福聚。<a id="a-2p"></a>作大父母拔众苦际。<a id="a-2q"></a>满诸意愿除诸厌蛊咒诅厄难。<a id="a-2r"></a>一切吉祥福德胜愿日日增长。<a id="a-2s"></a>警觉十方一切诸佛菩萨摩诃萨众。<a id="a-2t"></a>安慰十方一切菩萨摩诃萨等。<a id="a-2u"></a>召集一切曼拏罗天神。<a id="a-2v"></a>示现一切如来秘密曼拏罗印三昧耶。<a id="a-2w"></a>召集一切天龙八部种种神鬼。<a id="a-2x"></a>摧伏一切药叉罗刹毗那夜迦。<a id="a-2y"></a>除诸有情种种怖惧。<a id="a-2z"></a>得大解脱为归依处。<a id="a-30"></a>持此真言者。<a id="a-31"></a>不斋与斋。<a id="a-32"></a>无梵行者与持梵行。<a id="a-33"></a>不清净者与等清净。<a id="a-34"></a>不依法者与等依法。<a id="a-35"></a>不寂静者与等寂静。<a id="a-36"></a>不行正法与行正法。<a id="a-37"></a>不安隐者与得安隐。<a id="a-38"></a>贫者与宝。<a id="a-39"></a>裸者与衣。<a id="a-3A"></a>饥者与食。<a id="a-3B"></a>渴者与饮。<a id="a-3C"></a>失道者与道短命者与等长命。<a id="a-3D"></a>眼未净者与于眼净。<a id="a-3E"></a>聋者与听。<a id="a-3F"></a>忧恼者与除忧恼。<a id="a-3G"></a>失念者与于正念。<a id="a-3H"></a>乐恶法者与于善法。<a id="a-3I"></a>不修布施与得布施。<a id="a-3J"></a>不修净戒与得净戒。<a id="a-3K"></a>不修忍辱与得忍辱。<a id="a-3L"></a>不修精进与得精进。<a id="a-3M"></a>不修静虑与得静虑。<a id="a-3N"></a>不修般若与得般若。<a id="a-3O"></a>未授三昧耶与授三昧耶。<a id="a-3P"></a>未授手印与授手印。<a id="a-3Q"></a>未得真言明与得真言明。<a id="a-3R"></a>住邪道者得住正道。<a id="a-3S"></a>无菩提善根与菩提善根。<a id="a-3T"></a>未越生死大海与越生死大海。<a id="a-3U"></a>住黑闇障与破黑闇障。<a id="a-3V"></a>垢障缠者与解垢障。<a id="a-3W"></a>有无间业与破无间业。<a id="a-3X"></a>未得涅槃得大涅槃。<a id="a-3Y"></a>未得受记与于受记。<a id="a-3Z"></a>未获善梦与得善梦。<a id="a-3a"></a>癞疾得除病者得差。<a id="a-3b"></a>不调柔者与于调柔。<a id="a-3c"></a>种族未集会者与等集会。<a id="a-3d"></a>无光明者与等光明。<a id="a-3e"></a>失国位者与等国位。<a id="a-3f"></a>有怨念者令发慈心。<a id="a-3g"></a>多淫欲者与除淫欲。<a id="a-3h"></a>多嗔恚者与除嗔恚。<a id="a-3i"></a>为他轻贱与得尊敬。<a id="a-3j"></a>未遇佛菩萨与遇佛菩萨。<a id="a-3k"></a>未闻正法与闻正法。<a id="a-3l"></a>不乐恭敬供养得乐恭敬供养。<a id="a-3m"></a>不具六根等具六根。<a id="a-3n"></a>未见佛菩萨与见佛菩萨。<a id="a-3o"></a>一切天神不摄受者与得一切天神摄受执金刚秘密主菩萨摩诃萨。<a id="a-3p"></a>如是获大无边功德者。<a id="a-3q"></a>皆是不空摩尼供养真言。<a id="a-3r"></a>是观世音菩萨摩诃萨。<a id="a-3s"></a>为当利益一切有情。<a id="a-3t"></a>说此摩尼供养真言。<a id="a-3u"></a>广雨种种宝色海云。<a id="a-3v"></a>供养十方一切刹土一切诸佛菩萨摩诃萨种种种族曼拏罗三昧耶会。<a id="a-3w"></a>恒一切处示现三世一切如来最胜秘密曼拏罗印三昧耶种种神变一切悉地三昧耶。<a id="a-3x"></a>作大供养。</p>
  <p data-pb></p>
  <h2 id="a3y">祈雨法品第七十一</h2>
  <p id="a3z">复诰执金刚秘密主菩萨摩诃萨言。<a id="a-40"></a>若天旱时。<a id="a-41"></a>持真言者清洁沐浴着净衣服。<a id="a-42"></a>当静寂默于诸有情发大悲心。<a id="a-43"></a>舍利塔前或佛殿中。<a id="a-44"></a>或高楼上或高山上。<a id="a-45"></a>或大林中或园苑中。<a id="a-46"></a>或莲池边或龙湫边。<a id="a-47"></a>或王宫殿中或天祠中。<a id="a-48"></a>或神庙中简择胜地。<a id="a-49"></a>作四肘坛。<a id="a-4A"></a>以瞿摩夷黄土泥涂饰坛上。<a id="a-4B"></a>复以白栴檀香泥涂饰坛上。<a id="a-4C"></a>规郭界院开廓四门。<a id="a-4D"></a>遍画海水。<a id="a-4E"></a>内院中心加持郁金香泥。<a id="a-4F"></a>画大龙王状如天神。<a id="a-4G"></a>颜貌熙怡。<a id="a-4H"></a>面西。<a id="a-4I"></a>如法结加趺坐。<a id="a-4J"></a>一手掌宝珠一手把龙索印。<a id="a-4K"></a>其神头上出九龙头。<a id="a-4L"></a>四面四角图诸小龙而为仆从。<a id="a-4M"></a>头皆向内瞻辅龙王。<a id="a-4N"></a>外院四角画不空罥索印。<a id="a-4O"></a>四面图画种种诸印绕火光焰。<a id="a-4P"></a>皆莲台上如法画之。<a id="a-4Q"></a>以诸饮食乳酪酥蜜沙糠浆石蜜浆。<a id="a-4R"></a>种种华香敷设供养。<a id="a-4S"></a>外四角置香水瓮。<a id="a-4T"></a>口插诸华枝叶。<a id="a-4U"></a>四门香罏烧斯龙香供养一切。<a id="a-4V"></a>结护请召。<a id="a-4W"></a>四门作法。<a id="a-4X"></a>每时先诵母陀罗尼真言秘密心真言七遍。<a id="a-4Y"></a>次奋怒王真言。<a id="a-4Z"></a>次广大明王央俱舍真言。<a id="a-4a"></a>次大可畏明王央俱舍真言。<a id="a-4b"></a>次清净莲华明王央俱舍真言。<a id="a-4c"></a>各诵三遍。<a id="a-4d"></a>摩尼供养真言一千八遍。<a id="a-4e"></a>呼召龙王并龙仆从。<a id="a-4f"></a>加持作法令降甘雨而说颂曰。</p>
  <p id="a4g">那伽龙华安悉香　　二各一百八两重</p>
  <p id="a4h">多誐罗香茅香根　　二各三两上好者</p>
  <p id="a4i">白栴檀香数四两　　白芥子量取二两</p>
  <p id="a4j">真言加持百八遍　　捣治石蜜而和合</p>
  <p id="a4k">龙王脐上置王罏　　烧焯此香当供养</p>
  <p id="a4l">供养真言遍遍后　　称娑伽罗龙王名</p>
  <p id="a4m">或称难陀龙王名　　优钵难香龙王名</p>
  <p id="a4n">或婆修吉龙王名　　或德叉迦龙王名</p>
  <p id="a4o">或绀亩啰龙王名　　或婆噜拏龙王名</p>
  <p id="a4p">或摩那斯龙王名　　翳逻钵怛啰龙王</p>
  <p id="a4q">参曼多跛哩迦啰　　掣怛啰龙王名</p>
  <p id="a4r">号(上二句是一龙王名)　　此诸龙名随称一</p>
  <p id="a4s">是真言者每先称　　如是诸龙名字等</p>
  <p id="a4t">高声白言我今为　　赡部洲界众生类</p>
  <p id="a4u">溥遍乞请大甘雨　　愿诸龙王领眷属</p>
  <p id="a4v">赡部洲降大甘雨</p>
  <p id="a4w">每时烧香如法请白。<a id="a-4x"></a>攥白芥子。<a id="a-4y"></a>一加持称龙王名一打龙王心上。<a id="a-4z"></a>若一日打则二日雨。<a id="a-50"></a>若二日打则三日雨。<a id="a-51"></a>若三日打则七日雨。<a id="a-52"></a>三日七日决定方圆千踰缮那降大甘雨。<a id="a-53"></a>又以白氎或以绢上。<a id="a-54"></a>方圆一肘画青身观世音菩萨。<a id="a-55"></a>面目嗔色身有四臂。<a id="a-56"></a>首戴宝冠冠有化佛。<a id="a-57"></a>一手持曲钺刀一手执三叉戟。<a id="a-58"></a>一手执罥索一手执莲华。<a id="a-59"></a>以诸衣服宝珠璎珞。<a id="a-5A"></a>耳珰镮钏而庄严之。<a id="a-5B"></a>身圆光焰结加趺坐宝莲华座。<a id="a-5C"></a>莲华下画大水池。<a id="a-5D"></a>水中画种种色莲华。<a id="a-5E"></a>菩萨两侧画大龙王。<a id="a-5F"></a>状如天神长跪合掌瞻仰菩萨。<a id="a-5G"></a>各于头上有九龙头。<a id="a-5H"></a>置像坛中像面向西。<a id="a-5I"></a>每日对像法瑜伽观。<a id="a-5J"></a>把白芥子一加持一打左右龙王。<a id="a-5K"></a>各一千八下。<a id="a-5L"></a>三日七日。<a id="a-5M"></a>纵旱千年作斯法者敕其龙王必降大雨。<a id="a-5N"></a>若恶风雹雨数起灾者。<a id="a-5O"></a>高山顶上或仰楼上。<a id="a-5P"></a>安置像面向起方。<a id="a-5Q"></a>像前诵摩尼供养真言一千八遍。<a id="a-5R"></a>即便遣移恶风雹雨大山海下。<a id="a-5S"></a>又法于龙湫沜作四肘坛。<a id="a-5T"></a>如法泥涂置像坛中。<a id="a-5U"></a>像前加持七枚欢喜团一千八遍。<a id="a-5V"></a>掷置湫中。<a id="a-5W"></a>准前称龙王名。<a id="a-5X"></a>诵念真言一千八遍。<a id="a-5Y"></a>则得龙王变作童子。<a id="a-5Z"></a>半身出现合掌礼像。<a id="a-5a"></a>白真言者今何所作。<a id="a-5b"></a>真言者答龙当溥观此赡部洲。<a id="a-5c"></a>则便遍观。<a id="a-5d"></a>童子观时复便报言。<a id="a-5e"></a>所有世间吉不吉事尽皆说之。<a id="a-5f"></a>重复告言。<a id="a-5g"></a>为我溥遍赡部洲中降大甘雨。<a id="a-5h"></a>令诸苗稼溥大滋泽。<a id="a-5i"></a>一切众生得大安乐。<a id="a-5j"></a>是时童子白真言者。<a id="a-5k"></a>与我延年甘露上药。<a id="a-5l"></a>真言者语汝当受取延年七药。<a id="a-5m"></a>于时童子向真言者。<a id="a-5n"></a>合掌瞻住。<a id="a-5o"></a>重复语言谛听谛听。<a id="a-5p"></a>今为汝说甘露上药。<a id="a-5q"></a>当说十二因缘法四圣谛法。<a id="a-5r"></a>十八佛不共法八圣道法。<a id="a-5s"></a>六波罗蜜法不空罥索神变真言经法。<a id="a-5t"></a>说法之时童子身上起大云雾。<a id="a-5u"></a>遍赡部洲溥降甘雨。<a id="a-5v"></a>唯当湫上而不雨下。<a id="a-5w"></a>童子欢喜供养于像。<a id="a-5x"></a>童子重复白真言者。<a id="a-5y"></a>入我宫中我宫乃是真言者宫。<a id="a-5z"></a>时真言者告言。<a id="a-60"></a>汝当为我受佛十戒。<a id="a-61"></a>我则入汝宫殿中去。<a id="a-62"></a>童子若受十善戒者。<a id="a-63"></a>则变是身如本龙身。<a id="a-64"></a>以诸璎珞七宝头冠而庄严身。<a id="a-65"></a>若不肯受便没水去更不复现。<a id="a-66"></a>若欲见大龙王者。<a id="a-67"></a>赤铜叶上如法刻镂摩尼供养真言。<a id="a-68"></a>金色文字。<a id="a-69"></a>加持白蜜一百八遍。<a id="a-6A"></a>浓涂字上。<a id="a-6B"></a>加持白芥子一百八遍散覆蜜上。<a id="a-6C"></a>又加持一千八遍。<a id="a-6D"></a>掷湫眼中加持龙脑香。<a id="a-6E"></a>当烧供养如法诵持真言。<a id="a-6F"></a>烧此香时则得娑伽罗龙王变作净行婆罗门身。<a id="a-6G"></a>湫岸上立。<a id="a-6H"></a>揖敬相问真言者言得安隐不。<a id="a-6I"></a>真言者答。<a id="a-6J"></a>今受持此不空罥索心王陀罗尼真言神通章句。<a id="a-6K"></a>身甚安乐长寿无病。<a id="a-6L"></a>重复告言龙今谛听。<a id="a-6M"></a>龙当护持一切佛法常住世间。<a id="a-6N"></a>时婆罗门则大欢喜。<a id="a-6O"></a>时真言者。<a id="a-6P"></a>为说七佛名字八大菩萨名字。<a id="a-6Q"></a>四大声闻名字。<a id="a-6R"></a>时婆罗门闻此名字。<a id="a-6S"></a>倍增欢喜赞真言者。<a id="a-6T"></a>善哉善哉今所说此诸佛菩萨声闻名者。<a id="a-6U"></a>极大吉祥甚能善说。<a id="a-6V"></a>此诸名等难遇难闻。<a id="a-6W"></a>与真言者最希相逢。<a id="a-6X"></a>得见闻此不空罥索心王陀罗尼真言神通章句。<a id="a-6Y"></a>复难中难。<a id="a-6Z"></a>今所受持亦复甚难。<a id="a-6a"></a>为他说者覆复最难。<a id="a-6b"></a>时婆罗门说此语已。<a id="a-6c"></a>便变其形现娑伽罗龙王之身。<a id="a-6d"></a>白真言者今求何愿。<a id="a-6e"></a>当为我说与相满足。<a id="a-6f"></a>尔时行者心所求愿。<a id="a-6g"></a>则便具白。<a id="a-6h"></a>时龙闻已则为满足。<a id="a-6i"></a>令诸龙王及龙仆从。<a id="a-6j"></a>皆作恭敬任为命事。<a id="a-6k"></a>是修学者依法精进。<a id="a-6l"></a>于我说法莫生猜虑。<a id="a-6m"></a>昼夜不懈。<a id="a-6n"></a>受持读诵此真实法获大成就。<a id="a-6o"></a>又法以像张置竿头。<a id="a-6p"></a>恭敬执持诵念真言。<a id="a-6q"></a>游往园苑田野作法。<a id="a-6r"></a>所至之处除诸灾障蝗虫毒虫恶兽等难。<a id="a-6s"></a>果实滋茂五谷丰熟人众安乐。</p>
  <p data-pb></p>
  <h2 id="a6t">清净莲华明王成就品第七十二</h2>
  <p id="a6u">诰执金刚秘密主菩萨摩诃萨言。<a id="a-6v"></a>又以白氎或用绢上。<a id="a-6w"></a>随其大小方圆。<a id="a-6x"></a>当中图画清净莲华明王。<a id="a-6y"></a>左大功德天右大辩才天。<a id="a-6z"></a>四角四天王神。<a id="a-70"></a>如法画已像置竿上。<a id="a-71"></a>执持诵念往王城邑田泽山野。<a id="a-72"></a>所至之处有情见者。<a id="a-73"></a>则除种种怖畏罪障厌蛊咒诅毒虫之类。<a id="a-74"></a>行者诸人不应生疑。<a id="a-75"></a>是真实法利益有情。<a id="a-76"></a>摧伏一切众恶神鬼。<a id="a-77"></a>作障乱者尽皆除散。<a id="a-78"></a>解诸怨家一切恶梦。<a id="a-79"></a>种种厄难悉皆散坏。<a id="a-7A"></a>令诸有情尽修十善。<a id="a-7B"></a>更相怜愍得大安乐。<a id="a-7C"></a>正月白月一日。<a id="a-7D"></a>是真言者净浴身服。<a id="a-7E"></a>不食余杂百味饮食。<a id="a-7F"></a>唯食乳酪粥饼酥蜜。<a id="a-7G"></a>清净随心涂曼拏罗。<a id="a-7H"></a>中置此像像面向西。<a id="a-7I"></a>以诸香华香水灯明。<a id="a-7J"></a>如法供养净心观像。<a id="a-7K"></a>法瑜伽观。<a id="a-7L"></a>诵清净莲华明王央俱舍真言摩尼供养真言。<a id="a-7M"></a>至九月白月八日乃至十五日。<a id="a-7N"></a>空食乳酥加饰坛场。<a id="a-7O"></a>广以香华饮食果子诸香油灯。<a id="a-7P"></a>作大供养昼夜不懈。<a id="a-7Q"></a>不出道场加法诵念念声不绝。<a id="a-7R"></a>至十五日初夜之时。<a id="a-7S"></a>或中夜时或五更时或日初出时。<a id="a-7T"></a>像放无量百千色光明。<a id="a-7U"></a>譡不作法诵持无量殑伽沙俱胝那庾多百千数遍。<a id="a-7V"></a>行者见时身心清净。<a id="a-7W"></a>叹喜无量身出光明。<a id="a-7X"></a>空中赞言善哉善哉。<a id="a-7Y"></a>持真言者汝得最胜不空罥索心王广大解脱莲华坛印三昧耶悉地成办。<a id="a-7Z"></a>为诸菩萨而相敬礼。<a id="a-7a"></a>得入不空摩尼供养真言三昧耶。<a id="a-7b"></a>成就一切如来秘密曼拏罗印三昧耶。<a id="a-7c"></a>汝求何愿与我宣说。<a id="a-7d"></a>令汝满足种种陀罗尼真言坛印三昧耶。<a id="a-7e"></a>并诸种族陀罗尼真言坛印三昧耶。<a id="a-7f"></a>秘密仙法种种变身法。<a id="a-7g"></a>起神通法。<a id="a-7h"></a>往诸天宫日宫月宫龙神八部宫殿之法。<a id="a-7i"></a>种种工巧法取伏藏法。<a id="a-7j"></a>一切罥索法一切药法。<a id="a-7k"></a>一切人民恭敬法。<a id="a-7l"></a>大力法移物法。<a id="a-7m"></a>入水法入火法。<a id="a-7n"></a>乞雨法止雨法。<a id="a-7o"></a>止诸恶风雷雹法。<a id="a-7p"></a>证真言仙法见诸佛刹法。<a id="a-7q"></a>雄黄法剑法三叉戟法。<a id="a-7r"></a>轮法螺法金刚杵法。<a id="a-7s"></a>锅锤法钺斧法。<a id="a-7t"></a>磬子法长年药法。<a id="a-7u"></a>起米亸罗法缚人法。<a id="a-7v"></a>缚神鬼法岌播罗问诸事法。<a id="a-7w"></a>转瓶瓮法莲华法。<a id="a-7x"></a>起诸器仗法。<a id="a-7y"></a>镜中现诸色像法。<a id="a-7z"></a>如是之法任汝所取。<a id="a-80"></a>出世世事悉得圆满。<a id="a-81"></a>汝舍身已得不退住。<a id="a-82"></a>得诸如来授于记莂。<a id="a-83"></a>汝今此身是最后身。<a id="a-84"></a>一切如来陀罗尼真言坛印三昧耶现前得证。<a id="a-85"></a>乃至菩提更不退转。<a id="a-86"></a>作是说己像于眉间。<a id="a-87"></a>复放光明溥遍照曜。<a id="a-88"></a>入真言者身面门中。<a id="a-89"></a>即证无量百千不退转三摩地毗卢遮那如来三摩地。<a id="a-8A"></a>溥遍门三摩地溥遍光轮三摩地。<a id="a-8B"></a>广大广轮三摩地不空神变三摩地。<a id="a-8C"></a>不空摩尼供养三摩地不空如意宝三摩地。<a id="a-8D"></a>光明成就三摩地观照三摩地。<a id="a-8E"></a>无量品三摩地大曼拏罗秘密三摩地。<a id="a-8F"></a>不空陀罗尼三摩地摩尼观王三摩地。<a id="a-8G"></a>随顺微细三摩地钵头亩怛啰三摩地。<a id="a-8H"></a>莲华观名三摩地安住播舍三摩地。<a id="a-8I"></a>常觉知三摩地胜光明三摩地。<a id="a-8J"></a>星宿观三摩地无垢光明成就三摩地。<a id="a-8K"></a>溥遍摩尼光三摩地自在威德无垢三摩地。<a id="a-8L"></a>照曜光明三摩地觉持三摩地。<a id="a-8M"></a>分明警觉三摩地印观三摩地。<a id="a-8N"></a>莲华印观三摩地常雨三摩地。<a id="a-8O"></a>无垢胎藏三摩地成就广大三摩地。<a id="a-8P"></a>有华三摩地陀罗尼真言观三摩地。<a id="a-8Q"></a>溥遍成持三摩地舌具上三摩地。<a id="a-8R"></a>文词清净三摩地胜成持三摩地。<a id="a-8S"></a>具威德三摩地广持三摩地。<a id="a-8T"></a>觉摄三摩地莲华海三摩地。<a id="a-8U"></a>变化严三摩地陀罗尼无垢清净三摩地。<a id="a-8V"></a>身分光明三摩地一切处清净三摩地。<a id="a-8W"></a>得证如是无量百千三摩地今略说耳。<a id="a-8X"></a>若有有情如法信解。<a id="a-8Y"></a>但常读诵此三摩地名者。<a id="a-8Z"></a>亦得成就此明王真言神变三摩地。<a id="a-8a"></a>执金刚秘密主菩萨摩诃萨。<a id="a-8b"></a>复证余别超出世间一切如来种族秘密陀罗尼真言坛印等持神变三摩地。<a id="a-8c"></a>观如来顶陀罗尼真言坛印三摩地。<a id="a-8d"></a>由此一切如来陀罗尼真言坛印三摩地一时显现。<a id="a-8e"></a>若命终后于所生处。<a id="a-8f"></a>复证不空智严三摩地幻化神变三摩地。<a id="a-8g"></a>勇猛肩三摩地臂幢庄严三摩地。<a id="a-8h"></a>总持主三摩地。<a id="a-8i"></a>善开清净三摩地。<a id="a-8j"></a>灌顶三摩地师子游戏三摩地。<a id="a-8k"></a>火炬三摩地具足光明三摩地。<a id="a-8l"></a>宝处三摩地陀罗尼印三摩地。<a id="a-8m"></a>光明藏三摩地清净光三摩地。<a id="a-8n"></a>大摩尼宝雨三摩地不空清净主三摩地。<a id="a-8o"></a>不空甚深雷音三摩地不空成就索三摩地。<a id="a-8p"></a>不空幢三摩地如意宝光无垢三摩地。<a id="a-8q"></a>得证如是无量百千出世三摩地。<a id="a-8r"></a>一时现前。<a id="a-8s"></a>若有有情如法信解。<a id="a-8t"></a>但常读诵此三摩地名者。<a id="a-8u"></a>亦得成就此大称赞神通功德神变三摩地。<a id="a-8v"></a>如斯三摩地。<a id="a-8w"></a>皆是不空广大明王央俱舍真言。<a id="a-8x"></a>亦是清净莲华明王央俱舍真言三昧耶中。<a id="a-8y"></a>不空摩尼供养真言。<a id="a-8z"></a>亦是观音菩萨摩诃萨不空罥索心王母陀罗尼真言。<a id="a-90"></a>如是说者。<a id="a-91"></a>为诸有情得大安乐。<a id="a-92"></a>种植菩提广大善根。<a id="a-93"></a>灭除十恶五逆诸恶罪垢。<a id="a-94"></a>示此明王真言心三摩地门。<a id="a-95"></a>若有有情洁治身服。<a id="a-96"></a>但常六时以大悲心。<a id="a-97"></a>受持读诵如是真言。<a id="a-98"></a>恒无断废。<a id="a-99"></a>每白月八日十五日。<a id="a-9A"></a>不食不语法瑜伽观。<a id="a-9B"></a>诵念真言。<a id="a-9C"></a>亦证如是真实。<a id="a-9D"></a>广大称赞三摩地多饶财宝。<a id="a-9E"></a>复得广大庄严观秘密三摩地。<a id="a-9F"></a>陀罗尼。<a id="a-9G"></a>大摩尼树神通圆满庄严陀罗尼。<a id="a-9H"></a>大摩尼宝溥遍观幢秘密成就陀罗尼。<a id="a-9I"></a>不空溥遍金刚幢陀罗尼。<a id="a-9J"></a>不空展转庄严观陀罗尼。<a id="a-9K"></a>一切如来顶相观神通陀罗尼。<a id="a-9L"></a>一切如来秘密心陀罗尼真言曼拏罗观悉地三昧耶。<a id="a-9M"></a>一切广大解脱莲华曼拏罗印悉地三昧耶。<a id="a-9N"></a>获得如是广大神通赞叹功德加持庄严。<a id="a-9O"></a>及得一切如来神力加持庄严。<a id="a-9P"></a>若受持者获此广大不空功德神通称赞。</p>
  <h2 id="a9Q">功德成就品第七十三</h2>
  <p id="a9R">尔时执金刚秘密主菩萨摩诃萨。<a id="a-9S"></a>听闻是法欢喜踊跃。<a id="a-9T"></a>复从座起合掌恭敬。<a id="a-9U"></a>顶礼佛足白言世尊。<a id="a-9V"></a>如是真言极为希有。<a id="a-9W"></a>实是真实大如意宝。<a id="a-9X"></a>具大威德具大称赞。<a id="a-9Y"></a>具大神通种种示现。<a id="a-9Z"></a>若苾刍苾刍尼族姓男族姓女。<a id="a-9a"></a>受持读诵者。<a id="a-9b"></a>获得几许福聚功德。<a id="a-9c"></a>得灭何罪。<a id="a-9d"></a>得何世法则获成就。<a id="a-9e"></a>得何出世清净法门。<a id="a-9f"></a>得何如来常念观护。<a id="a-9g"></a>彼观世音菩萨摩诃萨。<a id="a-9h"></a>当与何愿惟愿如来速为解释。<a id="a-9i"></a>今大惊疑心不安定。<a id="a-9j"></a>尔时释迦牟尼如来。<a id="a-9k"></a>赞执金刚秘密主菩萨摩诃萨言。<a id="a-9l"></a>善哉善哉今发斯问为最上问。<a id="a-9m"></a>谛听谛听我今为汝如实分别。<a id="a-9n"></a>此清净莲华明王央俱舍真言。<a id="a-9o"></a>摩尼供养真言。<a id="a-9p"></a>是彼广大明王央俱舍真言神通加持出现。<a id="a-9q"></a>是故智者以大悲心。<a id="a-9r"></a>法瑜伽观观自在相。<a id="a-9s"></a>但常信解清净如法。<a id="a-9t"></a>精勤受持读诵之者。<a id="a-9u"></a>则得观世音忆念现前种种安慰。<a id="a-9v"></a>若现前时作何相状。<a id="a-9w"></a>令真言者一一察知。<a id="a-9x"></a>所谓得清净法性秘密陀罗尼心现。<a id="a-9y"></a>或得不空心性相现。<a id="a-9z"></a>或得不空三摩地性现。<a id="a-A0"></a>或得不现譬喻神变陀罗尼三摩地现。<a id="a-A1"></a>或得观世音菩萨自性慈悲相现。<a id="a-A2"></a>或得十一面观世音菩萨现。<a id="a-A3"></a>或得观世音菩萨种种性现。<a id="a-A4"></a>或得观世音菩萨种种变化云现。<a id="a-A5"></a>或得那罗延天青项祢攞建诧现。<a id="a-A6"></a>或得三世智现。<a id="a-A7"></a>或得马头观世音菩萨现。<a id="a-A8"></a>或得广大解脱莲华秘密坛现。<a id="a-A9"></a>或得一切如来供养云现。<a id="a-AA"></a>或得大金刚藏现。<a id="a-AB"></a>或得大顶藏现。<a id="a-AC"></a>或得一切色性相现。<a id="a-AD"></a>或得不空神通相现。<a id="a-AE"></a>或得不空罥索一切相现。<a id="a-AF"></a>或得不空摩尼供养心现。<a id="a-AG"></a>或得不空罥索观世音菩萨摩诃萨真实身性现。<a id="a-AH"></a>如是但当法瑜伽观观自在相。<a id="a-AI"></a>常勤精进受持读诵。<a id="a-AJ"></a>获得如是名字功德性相现前。<a id="a-AK"></a>得名十方一切刹土三世一切如来一子地身。<a id="a-AL"></a>复得十方一切刹土三世一切诸佛平等法清净身。<a id="a-AM"></a>复得十方一切刹土三世一切如来藏识体身。<a id="a-AN"></a>复得十方一切刹土三世一切如来授记不退无上菩提身。<a id="a-AO"></a>复得一切菩萨相会处事。<a id="a-AP"></a>复得一切天神恭敬赞慰身。<a id="a-AQ"></a>复得摧伏一切天魔药叉罗刹种种鬼神身。<a id="a-AR"></a>复得世间上妙药王。<a id="a-AS"></a>害除诸病一切罪障。<a id="a-AT"></a>莹如颇胝迦宝内外明净身。<a id="a-AU"></a>复得时世人民信向归依身。<a id="a-AV"></a>复得一切陀罗尼真言曼拏罗成就身。<a id="a-AW"></a>复得一切婆罗门刹帝利种。<a id="a-AX"></a>及诸人民恭敬供养福田利益身。<a id="a-AY"></a>复得出生世间一切功德财宝身。<a id="a-AZ"></a>复得圆满种种愿身。<a id="a-Aa"></a>复得不怖世间一切水火刀风雷雹霹雳。<a id="a-Ab"></a>虎狼崖岸蛊毒咒诅枷销禁闭杖捶怨苦身。<a id="a-Ac"></a>复得如来世间广大称赞身。<a id="a-Ad"></a>复得往生西方极乐国土身。<a id="a-Ae"></a>复得临命终时。<a id="a-Af"></a>见九十二殑伽沙俱胝那庾多百千如来现前安慰身。<a id="a-Ag"></a>复得随诸如来往诸净土莲华所生。<a id="a-Ah"></a>种种衣服环钏璎珞庄严身。<a id="a-Ai"></a>复得到彼净土见佛闻法具宿命智。<a id="a-Aj"></a>乃至菩提不退转身。<a id="a-Ak"></a>复得不空罥索心王广大解脱莲华秘密曼拏罗印三昧耶现前身。<a id="a-Al"></a>复得一切如来种族秘密曼拏罗印三昧耶现前身。<a id="a-Am"></a>复得金刚种族秘密曼拏罗印三昧耶现前身。<a id="a-An"></a>复得大摩尼种族秘密曼拏罗印三昧耶现前身。<a id="a-Ao"></a>如是但当法瑜伽观观自在相。<a id="a-Ap"></a>常勤精进受持读诵。<a id="a-Aq"></a>则得如是一切刹土。<a id="a-Ar"></a>一切如来授记诸法。<a id="a-As"></a>乃至菩提正觉涅槃恒不忘失。<a id="a-At"></a>今所称赞此出世法。<a id="a-Au"></a>若受持者。<a id="a-Av"></a>则得除灭百千大劫。<a id="a-Aw"></a>诸所积造五无间罪等身毛数。<a id="a-Ax"></a>一一罪累如须弥山。<a id="a-Ay"></a>应受阿毗地狱七大地狱十六地狱。<a id="a-Az"></a>种种剧苦烬然消灭。<a id="a-B0"></a>若每白月八日至十五日。<a id="a-B1"></a>净治身服默无谈说。<a id="a-B2"></a>法瑜伽观观自在相。<a id="a-B3"></a>诵念真言念无间者。<a id="a-B4"></a>或梦或觉。<a id="a-B5"></a>见入十方一切刹土三世一切如来种族曼拏罗印三昧耶。<a id="a-B6"></a>莲华种族曼拏罗印三昧耶。<a id="a-B7"></a>金刚种族曼拏罗印三昧耶。<a id="a-B8"></a>摩尼种族曼拏罗印三昧耶。<a id="a-B9"></a>不空罥索心王广大解脱莲华秘密曼拏罗印三昧耶。<a id="a-BA"></a>得诸如来观世音菩萨摩诃萨。<a id="a-BB"></a>执手授诸种族曼拏罗印三昧耶。<a id="a-BC"></a>一切曼拏罗神种种真言明神。<a id="a-BD"></a>功德天毗沙门天爱敬拥护。<a id="a-BE"></a>乐同侍会。<a id="a-BF"></a>若常依法于诸有情。<a id="a-BG"></a>大悲心观诵此真言。<a id="a-BH"></a>得身业净无诸疾病。<a id="a-BI"></a>不畏世间一切非人诸恶猛兽而作灾难。<a id="a-BJ"></a>若命终后舌根不坏。<a id="a-BK"></a>犹如金刚赤红莲华。<a id="a-BL"></a>往诸净土坐莲华座。<a id="a-BM"></a>一切诸天而相为伴。<a id="a-BN"></a>体肤柔软色如金色。<a id="a-BO"></a>身气香洁如栴檀香。<a id="a-BP"></a>口气芬馥如郁钵罗华香。<a id="a-BQ"></a>目净广长面貌方圆。<a id="a-BR"></a>发青右旋身无垢腻臭气坌秽。<a id="a-BS"></a>言词美妙清彻远闻。<a id="a-BT"></a>如紧那罗迦陵频伽之声。<a id="a-BU"></a>行如牛王德如师子。<a id="a-BV"></a>手指纤长无众怖惧。<a id="a-BW"></a>为诸天尊。<a id="a-BX"></a>凡所言说天皆信仰。<a id="a-BY"></a>种种相好众宝璎珞。<a id="a-BZ"></a>耳珰环钏天诸衣服自庄严身具宿住智。<a id="a-Ba"></a>一切如来而为灌顶。<a id="a-Bb"></a>授于阿耨多罗三藐三菩提记。<a id="a-Bc"></a>得诸如来种种神通密祐持身。<a id="a-Bd"></a>如是但当法瑜伽观观自在相。<a id="a-Be"></a>常勤精进受持读诵。<a id="a-Bf"></a>则得如是福德[米*資]粮。<a id="a-Bg"></a>执金刚秘密主菩萨摩诃萨。<a id="a-Bh"></a>若有有情日日三时。<a id="a-Bi"></a>满三千大千世界中。<a id="a-Bj"></a>三世一切如来前。<a id="a-Bk"></a>广以七宝诸华内外财宝甘露饮食。<a id="a-Bl"></a>一一如来前敷设供养。<a id="a-Bm"></a>皆满三千大千世界。<a id="a-Bn"></a>作是供养所得功德。<a id="a-Bo"></a>十六分等。<a id="a-Bp"></a>不及彼人法瑜伽观观自在相。<a id="a-Bq"></a>受持读诵如是摩尼供养真言等。<a id="a-Br"></a>所得功德一分之一。<a id="a-Bs"></a>乃至俱胝数倍。<a id="a-Bt"></a>所得功德亦不及一。<a id="a-Bu"></a>何以故此摩尼供养真言等。<a id="a-Bv"></a>能等出生种种广大无量宝物供养海云等。<a id="a-Bw"></a>遍十方一切刹土三世一切如来种种法会。<a id="a-Bx"></a>叆叇弥布作大供养。<a id="a-By"></a>乃至阿耨多罗三藐三菩提。<a id="a-Bz"></a>出无断尽具大威德。<a id="a-C0"></a>善根蔓莚出世世间悉地成就。<a id="a-C1"></a>六波罗蜜尽周圆满。<a id="a-C2"></a>是故但当法瑜伽观受持读诵。<a id="a-C3"></a>得大称赞神通舍施出生神变供养海云赞叹功德。<a id="a-C4"></a>最胜之法运运滋长。<a id="a-C5"></a>乃至菩提。<a id="a-C6"></a>是故智者应常精勤。<a id="a-C7"></a>诚恳修习无令废忘。<a id="a-C8"></a>一切诸佛菩萨摩诃萨。<a id="a-C9"></a>乐恒观察加与福祚相应善根。<a id="a-CA"></a>执金刚秘密主菩萨摩诃萨。<a id="a-CB"></a>此摩尼供养真言等。<a id="a-CC"></a>若有如法以纸素竹帛绢上板上。<a id="a-CD"></a>书写之者。<a id="a-CE"></a>则得过去所有积集五无间业消灭无余。<a id="a-CF"></a>若有有情若见若闻如是真言。<a id="a-CG"></a>亦得灭除垢障罪恼。<a id="a-CH"></a>是书写者若命终后。<a id="a-CI"></a>则生西方极乐国土。<a id="a-CJ"></a>乃至菩提更不堕受胎卵湿化。<a id="a-CK"></a>居诸佛刹莲华受生得宿住智。</p>
  <p id="aCL">尔时执金刚秘密主菩萨摩诃萨。<a id="a-CM"></a>复白佛言世尊。<a id="a-CN"></a>是真言经若书写者。<a id="a-CO"></a>生何功德成何善根。<a id="a-CP"></a>尔时释迦牟尼如来。<a id="a-CQ"></a>谓执金刚秘密主菩萨摩诃萨言。<a id="a-CR"></a>若有清净如法书写此经典者。<a id="a-CS"></a>应知是人则得不空无量无数功德蕴生。<a id="a-CT"></a>获得不空无量无边神通功德称叹善根。<a id="a-CU"></a>譬四大海阔狭纵广。<a id="a-CV"></a>水际深量穿其大坑。<a id="a-CW"></a>以于毛端渧四海水。<a id="a-CX"></a>尽入此坑尚可数知。<a id="a-CY"></a>彼书写者若真实心。<a id="a-CZ"></a>如法书写此经典者。<a id="a-Ca"></a>所获福聚无以喻计算数得知。<a id="a-Cb"></a>又以须弥山王碎末为尘尚可数知。<a id="a-Cc"></a>真实书写此经功德。<a id="a-Cd"></a>不可算数不可度量。<a id="a-Ce"></a>乃至当以一切佛眼喻计算数。<a id="a-Cf"></a>亦不得知少分功德。<a id="a-Cg"></a>当知得种如是广大菩提功德积聚善根。</p>
  <p id="aCh">尔时执金刚秘密主菩萨摩诃萨。<a id="a-Ci"></a>复白佛言世尊。<a id="a-Cj"></a>此真言经云何名字。<a id="a-Ck"></a>若书写者云何应法。<a id="a-Cl"></a>佛复谓执金刚秘密主菩萨摩诃萨言。<a id="a-Cm"></a>谛听谛听如是不空罥索心王母陀罗尼真言。<a id="a-Cn"></a>乃至清净莲华明王央俱舍真言。<a id="a-Co"></a>摩尼供养真言。<a id="a-Cp"></a>总名观世音菩萨摩诃萨心大神通轮曼拏罗印大轮龙索神变真言经。<a id="a-Cq"></a>若书写者三业清净。<a id="a-Cr"></a>恭敬尊重一心无乱。<a id="a-Cs"></a>白月八日或十五日。<a id="a-Ct"></a>于闲静处清净如法。<a id="a-Cu"></a>香泥涂坛。<a id="a-Cv"></a>复以白栴檀香泥模画坛界。<a id="a-Cw"></a>坛中置于五彩高座。<a id="a-Cx"></a>种种幡华饮食酥蜜乳酪果子敷列供养。<a id="a-Cy"></a>散诸香华烧众名香。<a id="a-Cz"></a>其书写人出入净浴。<a id="a-D0"></a>以香涂身着净衣服。<a id="a-D1"></a>受持斋戒。<a id="a-D2"></a>当请一切如来种族莲华种族。<a id="a-D3"></a>金刚种族摩尼种族。<a id="a-D4"></a>作大供养。<a id="a-D5"></a>然后登座如法书写。<a id="a-D6"></a>以诸财宝随心布施。<a id="a-D7"></a>若尽依法而书写者。<a id="a-D8"></a>则等书写一切如来种族莲华种族。<a id="a-D9"></a>金刚种族摩尼种族。<a id="a-DA"></a>一切秘密大曼拏罗印三昧耶。<a id="a-DB"></a>毗卢遮那如来大悲出生藏种种种族。<a id="a-DC"></a>大曼拏罗印三昧耶。<a id="a-DD"></a>喻如一切江河泉源皆归于海同一味相。<a id="a-DE"></a>亦如日月同一光明。<a id="a-DF"></a>如是不空罥索心王母陀罗尼真言。<a id="a-DG"></a>乃至不空广大明王央俱舍真言。<a id="a-DH"></a>大可畏明王央俱舍真言。<a id="a-DI"></a>清净莲华明王央俱舍真言。<a id="a-DJ"></a>摩尼供养真言。<a id="a-DK"></a>观世音菩萨摩诃萨心大神通轮曼拏罗印大轮龙索神变真言经。<a id="a-DL"></a>皆等同入毗卢遮那如来心印三昧耶。<a id="a-DM"></a>同是十方一切刹土三世一切如来种族神通供养海云出生。<a id="a-DN"></a>又是十方三世一切微尘刹土一切如来同供真实宣说出生。<a id="a-DO"></a>又是毗卢遮那如来所说一切秘密陀罗尼真言坛印三昧耶。<a id="a-DP"></a>同一三昧耶加持出生。<a id="a-DQ"></a>是故得此广大不空罥索不空业成就神通威德悉地之名。<a id="a-DR"></a>是书写者得大福聚。<a id="a-DS"></a>称望善根则同书写一切如来种族秘密大曼拏罗印三昧耶。<a id="a-DT"></a>由是得名一切如来不空罥索心王广大明王央俱舍真言神通加持出现。<a id="a-DU"></a>是故智者如法信解。<a id="a-DV"></a>常应精勤如法书写。<a id="a-DW"></a>受持读诵恭敬供养如是真言坛印之法。<a id="a-DX"></a>复应为人随力解释。<a id="a-DY"></a>赞叹书写无量秘密不空罥索心王广大解脱莲华曼拏罗印三昧耶中。<a id="a-DZ"></a>二大宝真言。<a id="a-Da"></a>谓是一切如来秘密陀罗尼真言坛印三昧耶加持出生。<a id="a-Db"></a>一名不空清净莲华明王央俱舍真言。<a id="a-Dc"></a>二名不空摩尼供养真言。<a id="a-Dd"></a>此二大宝真言。<a id="a-De"></a>复是彼观世音菩萨摩诃萨心大神通轮曼拏罗印大轮龙索神变真言所化出生。<a id="a-Df"></a>此二大宝真言。<a id="a-Dg"></a>是大不空大如意树大供养海云。<a id="a-Dh"></a>亦是十方一切刹土一切如来秘密不空罥索心王广大明王央俱舍真言神通。<a id="a-Di"></a>亦是十方一切刹土一切如来常加被处。<a id="a-Dj"></a>亦是彼观世音菩萨摩诃萨真实心王不空思惟大如意宝。<a id="a-Dk"></a>亦是不空王大神变幻化三摩地大神通力。<a id="a-Dl"></a>是故智者如法信解。<a id="a-Dm"></a>书写受持所获功德无以校计算数其量。</p>
  <p id="aDn">尔时执金刚秘密主菩萨摩诃萨。<a id="a-Do"></a>及一切种族陀罗尼真言明神曼拏罗神。<a id="a-Dp"></a>无量百千诸真言明神。<a id="a-Dq"></a>无量百千大梵天帝释天。<a id="a-Dr"></a>那罗延天伊首罗天。<a id="a-Ds"></a>摩醯首罗天。<a id="a-Dt"></a>无量百千净居天焰摩王。<a id="a-Du"></a>水天四天王神。<a id="a-Dv"></a>无量百千龙神八部。<a id="a-Dw"></a>俱时闻斯是二大宝真言三昧耶已。<a id="a-Dx"></a>一时欢喜从坐而起。<a id="a-Dy"></a>执持种种幢幡宝盖。<a id="a-Dz"></a>衣服璎珞天诸伎乐。<a id="a-E0"></a>奇诸杂华涂香末香。<a id="a-E1"></a>俱共右绕如来观世音菩萨摩诃萨清净莲华明王。<a id="a-E2"></a>百千数匝却住一面。<a id="a-E3"></a>同作种种敷设供养。<a id="a-E4"></a>奏诸伎乐歌赞如来。<a id="a-E5"></a>赞不空罥索心王广大解脱莲华曼拏罗印三昧耶中。<a id="a-E6"></a>清净莲华明王央俱舍真言。<a id="a-E7"></a>最上希有甚难可遇。<a id="a-E8"></a>世尊彼观世音菩萨摩诃萨。<a id="a-E9"></a>以大慈悲于赡部洲。<a id="a-EA"></a>当广流布此二大宝真言。<a id="a-EB"></a>是诸佛等俱以无量广大神通。<a id="a-EC"></a>加被护持此清净莲华明王央俱舍真言。<a id="a-ED"></a>复是十方一切刹土三世一切如来秘密坚实无等等一切坛印三昧耶。<a id="a-EE"></a>复是十方一切刹土三世一切如来神通变化供养海云。<a id="a-EF"></a>最难得法今已见闻。<a id="a-EG"></a>世尊我辈一切真言明神。<a id="a-EH"></a>乃至诸天天神龙神八部。<a id="a-EI"></a>誓一切处随逐给护清净莲华明王央俱舍真言。<a id="a-EJ"></a>我辈诸天一切神众。<a id="a-EK"></a>誓当书写受持读诵为众解脱。<a id="a-EL"></a>恭敬供养是真言经。<a id="a-EM"></a>世尊若沙门婆罗门族姓男族姓女。<a id="a-EN"></a>信解书写受持读诵是真言经者。<a id="a-EO"></a>我等神众加被拥护不相舍离。<a id="a-EP"></a>是人若有世间一切盖障厄难诸恶鬼神欲竞侵扰。<a id="a-EQ"></a>我誓遮止不令恼乱。<a id="a-ER"></a>常令身心得大安乐。<a id="a-ES"></a>无诸怖惧加助众愿。<a id="a-ET"></a>惟愿世尊重为我辈宣说此法。</p>
  <p id="aEU">尔时释迦牟尼如来。<a id="a-EV"></a>溥诰执金刚秘密主菩萨摩诃萨。<a id="a-EW"></a>一切种族真言明神诸天八部言。<a id="a-EX"></a>善哉善哉汝等大众。<a id="a-EY"></a>应如是作处处书写受持读诵恭敬供养如是经典。<a id="a-EZ"></a>得满众愿。<a id="a-Ea"></a>我今以此经典付嘱汝等。<a id="a-Eb"></a>拥护受持若沙门婆罗门族姓男族姓女。<a id="a-Ec"></a>如法书写受持读诵此经典者。<a id="a-Ed"></a>我亦付嘱汝诸大众加被护持。</p>
 </body>
</html>