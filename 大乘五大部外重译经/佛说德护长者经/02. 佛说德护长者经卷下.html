<!DOCTYPE html>
<html>
<head>
  <meta charset="utf-8"/>
  <meta name="author" content="那连提黎耶舍/隋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>佛说德护长者经卷下</title>
</head>
<body>
  <h1 class="head">佛说德护长者经卷下</h1>
  <p>尔时北方过三千大千世界微尘等佛刹。有佛国土名曰炎光。佛号德藏峰奋迅王如来多陀阿伽度阿罗诃三藐三佛陀。现在说法。彼佛世界有菩萨名卢舍那放大光明。复有一万菩萨。同号卢舍那放大光明。一一菩萨各与阿僧祇菩萨以为眷属恭敬围绕向娑婆世界。所经诸国放诸沉水清净香炎。其香普熏各过十方诸佛世界十阿僧祇倍遍满世界。出过一切天人庄严。为见佛故。为供养故。为见月光童子故。为愍德护长者故来至佛所(德护梵云尸利崛多)。尔时东北方过三千大千世界微尘等佛刹。有佛世界名一切宝庄严。佛号法自在王如来应供正遍知明行足善逝世间解无上士调御丈夫天人师佛世尊。现在说法。彼有菩萨名离障碍神通。复有一万菩萨同号离障碍。各与阿僧祇菩萨以为眷属。恭敬围绕向娑婆世界。所经诸国以十千万劫清净善根所成就声。赞叹一切诸佛。兴大法云雨众法雨至于佛所。为见佛故。为供养故。为见月光童子故。为愍德护长者故来至佛所。</p>
  <p>尔时东南方过三千大千世界微尘等国土。有世界名普庄严。彼刹有佛号离障碍光炎如来应供正遍知明行足善逝世间解无上士调御丈夫天人师佛世尊。现在说法。彼有菩萨名普光清净月。复有一万菩萨同号普光清净月。一一菩萨各与百千万菩萨以为眷属。前后围绕向娑婆世界。所经诸国放杂宝光明庄严色。以金宝铃网弥覆充满一切虚空。其声微妙如百佛声。为见佛故。为供养故。为见月光童子故。为愍德护长者故来至佛所。尔时西南方过三千大千世界微尘等国土。有世界名金网覆。彼世界有佛。号胜行王如来应供正遍知明行足善逝世间解无上士调御丈夫天人师佛世尊。今现在说法。彼有菩萨名软声自在。复有一万菩萨同号软声自在。各与阿僧祇菩萨以为眷属。往娑婆世界。所经诸国兴宝伞盖云。充满虚空。一一菩萨各将伞盖。一一宝盖以真珠为垂露。清净分明如佛光明。为见佛故。为供养故。为见月光童子故。为愍德护长者故。来至佛所。尔时西北方过三千大千世界微尘等佛刹。有世界名曰普入。佛号无碍月如来应供正遍知明行足善逝世间解无上士调御丈夫天人师佛世尊。今现在说法。彼有菩萨名无量音乐声。复有一万菩萨同号无量音乐声。与无量阿僧祇菩萨以为眷属。恭敬围绕向娑婆世界。所经诸国一一菩萨。于一一毛孔出阿僧祇音乐之声。歌颂一切佛法。为见佛故。为供养故。为见月光童子故。为愍德护长者故。来至佛所。</p>
  <p>尔时下方过三千大千世界微尘等佛刹。有佛世界名宝莲华善住。佛号一切众生世灯如来应供正遍知明行足善逝世间解无上士调御丈夫天人师佛世尊。彼有菩萨名普云德。复有一万菩萨同号普云德。一一菩萨各与阿僧祇菩萨以为眷属。恭敬围绕向娑婆世界。所经诸国兴宝莲华云。雨种种无边色华。庄严阿僧祇佛刹。为见佛故。为供养故。为见月光童子故。为愍德护长者故来至佛所。尔时上方过三千大千世界微尘等佛刹。有佛世界名杂华幢。彼佛号曰杂宝奋迅王如来应供正遍知明行足善逝世间解无上士调御丈夫天人师佛世尊。今现在说法。彼有菩萨名见者不空。复有一万菩萨皆同一号。一一菩萨各与阿僧祇菩萨以为眷属。恭敬围绕向娑婆世界。所经诸国兴栴檀味香云。雨杂味香。充满阿僧祇佛刹。为见佛故。为供养故。为见月光童子故。为愍德护长者故。来至佛所。</p>
  <p>如是一切方及非方无量胜身菩萨。各从国土佛刹中来。现大威德光明色像而来集会。从耆阇崛山上至有顶。及三千大千世界悉皆照曜。是诸菩萨庄严成就菩萨行。清净光明照曜心无所住。于不可思议阿僧祇佛刹。能过于诸佛所净修梵行。增长愿智方便智。不可思议三昧常不退转。若有见闻此诸菩萨及亲近者皆悉不空。</p>
  <p>尔时世尊见十方诸大菩萨与阿僧祇菩萨眷属各从佛刹来集此已。即解加趺坐。为欲往到德护大长者家故。应时三千大千世界六种十八相动。动遍动等遍动。踊遍踊等遍踊。吼遍吼等遍吼。觉遍觉等遍觉。震遍震等遍震。起遍起等遍起。是时有阿僧祇莲华。从地踊出。阿僧祇香。阿僧祇光。阿僧祇炎。阿僧祇宝华鬘。阿僧祇摩尼杂宝华茎。阿僧祇摩尼杂宝华台。阿僧祇毗卢遮那藏。阿僧祇德色不可尽。</p>
  <p>尔时世尊蹋宝华上整理衣服。以神通力化作百千万亿莲华叶。从地踊出种种杂色。青琉璃德藏为茎。甘露味宝为须。正摩尼藏宝为华台。龙坚栴檀那香光出百千炎。如是莲华次第行列。从耆阇崛山至于德护大长者家。宝华遍覆悉皆充满。复以神力一切身分普放光明。遍照东方一切佛刹。如是南西北方四维上下一切佛刹。光明照曜亦复如是。此王舍城一切宫殿一切屋舍城壁内外街陌垣墙。乃至床下悉皆照曜。一切人民所未曾见。尔时如来与大菩萨众大阿罗汉等。前后围绕恭敬侍立。遍满虚空蹋宝莲华。从耆阇崛山下入王舍城。至德护大长者家。当佛下时。阿耨达多龙王与无量种色龙子其数五百及无量百千龙王。放无量香云雨无量香雨。侍从如来。</p>
  <p>尔时四天大王侍引世尊。复雨无量宝云雨洒散道间。于路两边皆作七宝栏楯。种种庄严悉皆充满。如是等一切天王。一切龙王。一切夜叉王。一切揵闼婆王。阿修罗王。迦楼罗王。摩睺罗伽王。紧那罗王。梵天大梵天不坏梵天。无量千万那由他眷属。恭敬围绕歌颂赞叹。实赞叹。最实赞叹。不颠倒赞叹。无二赞叹。胜赞叹。最胜赞叹。欢喜赞叹。如佛法赞叹。作如是等赞叹遍满虚空。复以如是等恭敬供养。胜供养。最胜供养。阿僧祇供养。出阿僧祇供养。飞腾虚空随侍如来。入王舍城。至长者门。四大天王阿修罗王夜叉王等。亦从王舍大城步路立侍。至尸利崛多大长者门。尔时月光童子见佛光明及大神通。乃至大地十八相动。生大欢喜心意怡悦。诸根快乐遍身满足。生欢喜已登七重楼上。合十指掌而向父所。即说偈言。</p>
  <p class="l-js-5c">佛舍加趺坐　　引发欲来时</p>
  <p class="l-js-5c">无畏如师子　　今来已至此</p>
  <p class="l-js-5c">此来那罗延　　难坏两足尊</p>
  <p class="l-js-5c">破魔及眷属　　起彼菩提树</p>
  <p class="l-js-5c">此来如金刚　　一切不能坏</p>
  <p class="l-js-5c">而能坏一切　　邪见诸外道</p>
  <p class="l-js-5c">譬如大力士　　能坏诸怨敌</p>
  <p class="l-js-5c">贡高诸烦恼　　慈悲能散灭</p>
  <p class="l-js-5c">此来难破坏　　摧彼自超胜</p>
  <p class="l-js-5c">智慧大导师　　能救济一切</p>
  <p class="l-js-5c">此来不可杀　　诸火所不烧</p>
  <p class="l-js-5c">如来已离死　　众毒不能害</p>
  <p class="l-js-5c">此来大丈夫　　能教大导师</p>
  <p class="l-js-5c">三界最胜身　　一切无能及</p>
  <p class="l-js-5c">圆肩聪睿者　　及慈悲圣众</p>
  <p class="l-js-5c">一切众生类　　最胜无能及</p>
  <p class="l-js-5c">众色相具足　　八十种庄严</p>
  <p class="l-js-5c">身光悉照曜　　调伏净无漏</p>
  <p class="l-js-5c">此乘虚空来　　离罪无取著</p>
  <p class="l-js-5c">不住杂觉观　　常住真实道</p>
  <p class="l-js-5c">此从无尽来　　能广说诸法</p>
  <p class="l-js-5c">不思议法轮　　种种差别知</p>
  <p class="l-js-5c">此来一切智　　能觉一切法</p>
  <p class="l-js-5c">十力大悲等　　安住四辩才</p>
  <p class="l-js-5c">此来见不空　　能与众安隐</p>
  <p class="l-js-5c">无量亿万劫　　难闻况得见</p>
  <p class="l-js-5c">此来调伏龙　　丈夫人师子</p>
  <p class="l-js-5c">愍众不思议　　行成无量劫</p>
  <p class="l-js-5c">此来自在者　　众生无能遮</p>
  <p class="l-js-5c">大慈悲导师　　能满求者愿</p>
  <p class="l-js-5c">此来善知识　　住法界最胜</p>
  <p class="l-js-5c">无边如虚空　　一念觉诸法</p>
  <p class="l-js-5c">此来离二者　　到诸法彼岸</p>
  <p class="l-js-5c">于无相地中　　最上胜觉来</p>
  <p class="l-js-5c">此来能净施　　财及法二种</p>
  <p class="l-js-5c">宿世舍身命　　怜愍众生故</p>
  <p class="l-js-5c">此来导师者　　与一切安隐</p>
  <p class="l-js-5c">无量劫修行　　为求菩提故</p>
  <p class="l-js-5c">平等大智心　　法中常胜修</p>
  <p class="l-js-5c">怨亲等无二　　心净无分别</p>
  <p class="l-js-5c">如师子奋迅　　神力度众生</p>
  <p class="l-js-5c">于诸无量刹　　光明悉遍照</p>
  <p class="l-js-5c">积劫常赞叹　　如来之功德</p>
  <p class="l-js-5c">一毛不可尽　　何况一切身</p>
  <p>尔时月光童子妹月上。形容端正。闻月光童子说偈赞佛身心欢喜。又见如来光明晃曜。大神通力大地震动心欢喜故。合十指掌向其父前。复说偈言。</p>
  <p class="l-js-5c">如兄月光赞　　如来诸功德</p>
  <p class="l-js-5c">一切世间无　　愿父当信受</p>
  <p class="l-js-5c">莫信外道语　　心常怀嗔妒</p>
  <p class="l-js-5c">于十力生恶　　恶觉失善心</p>
  <p class="l-js-5c">不知佛法故　　闻说不信受</p>
  <p class="l-js-5c">为恶失善道　　对佛不能说</p>
  <p class="l-js-5c">受彼邪见言　　当堕诸恶道</p>
  <p class="l-js-5c">嫉妒痴浊故　　则失于善心</p>
  <p class="l-js-5c">恶见三毒缘　　如是贪增长</p>
  <p class="l-js-5c">颠倒痴心故　　远离诸佛法</p>
  <p class="l-js-5c">无量千万劫　　难得闻佛名</p>
  <p class="l-js-5c">父应于佛所　　深生清净信</p>
  <p class="l-js-5c">若能称佛名　　此人尚难见</p>
  <p class="l-js-5c">何况见佛身　　是故父应信</p>
  <p class="l-js-5c">如所说导师　　现无量神通</p>
  <p class="l-js-5c">放无量光炎　　此人今已来</p>
  <p class="l-js-5c">如上之所说　　那由他刹动</p>
  <p class="l-js-5c">无量诸佛子　　愍众故来此</p>
  <p class="l-js-5c">彼彼十方来　　难坏如师子</p>
  <p class="l-js-5c">诸天人龙等　　欢喜雨众花</p>
  <p>尔时长者女德生。见地大动及大神通大光明炎杂色分明。见已欢喜踊跃无量。以其衣裓盛满杂华。疾至父所合十指掌。以大信心大欢喜心。向父说偈。</p>
  <p class="l-js-5c">父今信外道　　此心最大恶</p>
  <p class="l-js-5c">堕在邪恶中　　常不信佛法</p>
  <p class="l-js-5c">推人入恶趣　　遮闭人善道</p>
  <p class="l-js-5c">此常不调伏　　失佛功德利</p>
  <p class="l-js-5c">佛如优昙花　　设行百千劫</p>
  <p class="l-js-5c">常难得闻名　　何况能得见</p>
  <p class="l-js-5c">父今信外道　　起二心请佛</p>
  <p class="l-js-5c">今已得闻见　　不应起恶念</p>
  <p class="l-js-5c">亦莫生浊心　　及以杀害想</p>
  <p class="l-js-5c">常生清净信　　于佛生欢喜</p>
  <p class="l-js-5c">佛神力难思　　普覆十方界</p>
  <p class="l-js-5c">佛子月形面　　龙神夜叉等</p>
  <p class="l-js-5c">一切咸恭敬　　信心礼敬佛</p>
  <p class="l-js-5c">以曼陀罗华　　散佛及大众</p>
  <p class="l-js-5c">佛弟子心喜　　邪众心迷浊</p>
  <p class="l-js-5c">佛日照外道　　如日蔽萤光</p>
  <p class="l-js-5c">此胜愿大人　　礼拜难见佛</p>
  <p class="l-js-5c">见无量眷属　　围绕释迦尊</p>
  <p class="l-js-5c">胜智清净智　　外道不能坏</p>
  <p class="l-js-5c">盖云栴檀云　　种种杂庄严</p>
  <p>尔时月光弟智坚童子。已曾过去供养诸佛种诸善根。于诸佛所净修梵行。时彼童子梦中见佛大神通力。从耆阇崛山下欲入王舍城。大地震动即便觉寤。著衣整服疾至门下。生大欢喜还诣父所。而说偈言。</p>
  <p class="l-js-5c">我梦中见佛　　于此一念间</p>
  <p class="l-js-5c">从于耆阇崛　　最大山岗下</p>
  <p class="l-js-5c">不思议大力　　菩萨众围绕</p>
  <p class="l-js-5c">各从诸刹来　　法界差别知</p>
  <p class="l-js-5c">一一菩萨众　　无量众围绕</p>
  <p class="l-js-5c">各各地中住　　彼名不可闻</p>
  <p class="l-js-5c">大智大菩萨　　名曰离垢光</p>
  <p class="l-js-5c">为诸佛导师　　持七宝伞盖</p>
  <p class="l-js-5c">彼出妙音声　　闻者皆爱乐</p>
  <p class="l-js-5c">亦复能遍覆　　十方无量刹</p>
  <p class="l-js-5c">我见彼世尊　　能破诸斗诤</p>
  <p class="l-js-5c">从梦觉寤已　　即便至父所</p>
  <p class="l-js-5c">父今当信佛　　弃舍痴外道</p>
  <p class="l-js-5c">彼令人心恶　　应当速远离</p>
  <p class="l-js-5c">设有世界火　　充满十方界</p>
  <p class="l-js-5c">不能烧佛衣　　何况如来身</p>
  <p class="l-js-5c">设有诸毒药　　充满百千刹</p>
  <p class="l-js-5c">不害佛弟子　　何况于如来</p>
  <p class="l-js-5c">佛于一切毒　　远离中第一</p>
  <p class="l-js-5c">不念毒自消　　何况念不灭</p>
  <p class="l-js-5c">一切智善调　　今来王舍城</p>
  <p class="l-js-5c">不思议菩萨　　俱到于彼岸</p>
  <p class="l-js-5c">于一切三世　　或闻或见形</p>
  <p class="l-js-5c">悉能施安隐　　是故父当信</p>
  <p class="l-js-5c">此来见不空　　父应当供养</p>
  <p class="l-js-5c">佛放无量光　　能除此邪闇</p>
  <p class="l-js-5c">此光照天人　　修罗龙夜叉</p>
  <p class="l-js-5c">及其诸眷属　　见者皆不空</p>
  <p class="l-js-5c">一切热地狱　　悉皆得清凉</p>
  <p class="l-js-5c">地狱中众生　　除热心欢喜</p>
  <p class="l-js-5c">梵天及天主　　身皆放香云</p>
  <p class="l-js-5c">犹如杂彩盖　　庄严在虚空</p>
  <p class="l-js-5c">此来心无碍　　如龙胜导师</p>
  <p class="l-js-5c">能兴舍施云　　雨种种杂宝</p>
  <p class="l-js-5c">微妙宝璎珞　　旃檀及伞盖</p>
  <p class="l-js-5c">遍覆于虚空　　及十方世界</p>
  <p class="l-js-5c">此来能分别　　神通到彼岸</p>
  <p class="l-js-5c">种种差别知　　能赞叹诸佛</p>
  <p class="l-js-5c">无量僧祇天　　及此城胜人</p>
  <p class="l-js-5c">闻佛大名号　　悉来至佛所</p>
  <p class="l-js-5c">象出欢喜声　　师子亦如是</p>
  <p class="l-js-5c">放荡诸牛王　　出声亦复然</p>
  <p class="l-js-5c">畜生闻佛名　　皆发欢喜心</p>
  <p class="l-js-5c">父是人为胜　　云何而不信</p>
  <p class="l-js-5c">千万那由他　　无量诸音乐</p>
  <p class="l-js-5c">及宝璎珞器　　不鼓而自鸣</p>
  <p class="l-js-5c">无量种畜生　　于无等十方</p>
  <p class="l-js-5c">舍离恶毒心　　生欢喜净信</p>
  <p class="l-js-5c">能坏斗诤魔　　调伏大寂灭</p>
  <p class="l-js-5c">忍辱到彼岸　　慈心广怜愍</p>
  <p class="l-js-5c">悲心到彼岸　　能救诸众生</p>
  <p class="l-js-5c">舍种种布施　　能发菩提心</p>
  <p class="l-js-5c">父当信释迦　　超过世间岸</p>
  <p class="l-js-5c">能放十方光　　众生离八难</p>
  <p class="l-js-5c">具彼多神力　　三世不可量</p>
  <p class="l-js-5c">游行如师子　　智慧到彼岸</p>
  <p class="l-js-5c">智住如须弥　　常放于宝光</p>
  <p class="l-js-5c">佛子诸众等　　前后而围绕</p>
  <p class="l-js-5c">示现诸神通　　来至王舍城</p>
  <p class="l-js-5c">种种杂妙宝　　装挍而庄严</p>
  <p class="l-js-5c">天龙夜叉众　　修罗百千亿</p>
  <p class="l-js-5c">合掌恭敬礼　　释迦牟尼尊</p>
  <p class="l-js-5c">调伏今在门　　足蹈门阃时</p>
  <p class="l-js-5c">盲者得见色　　聋者得闻声</p>
  <p class="l-js-5c">苦者得安乐　　病者得除愈</p>
  <p class="l-js-5c">妊身产苦者　　安隐得免难</p>
  <p class="l-js-5c">宝藏悉皆得　　贫者获富饶</p>
  <p class="l-js-5c">清净佛神通　　一切皆欢喜</p>
  <p class="l-js-5c">城中一切地　　众宝悉遍满</p>
  <p class="l-js-5c">可爱宝庄严　　其色甚威曜</p>
  <p class="l-js-5c">调伏巷中行　　父当起迎接</p>
  <p class="l-js-5c">庑廊重楼阁　　男女皆充满</p>
  <p class="l-js-5c">以衣盛香花　　及诸宝璎珞</p>
  <p class="l-js-5c">清净欢喜心　　以散释迦牟</p>
  <p class="l-js-5c">国王名先尼　　从六万婇女</p>
  <p class="l-js-5c">各执诸杂宝　　供养于如来</p>
  <p class="l-js-5c">衣盛宝璎珞　　及诸妙香花</p>
  <p class="l-js-5c">亦起欢喜心　　以散于佛上</p>
  <p class="l-js-5c">智慧人满巷　　信乐求功德</p>
  <p class="l-js-5c">踊跃心欢喜　　顶礼佛世尊</p>
  <p class="l-js-5c">佛从巷而来　　百千亿众生</p>
  <p class="l-js-5c">合掌心欢喜　　一切皆礼拜</p>
  <p class="l-js-5c">下遍一切世　　上至于有顶</p>
  <p class="l-js-5c">十方一切刹　　天人杂众满</p>
  <p class="l-js-5c">种种杂类人　　供养于如来</p>
  <p class="l-js-5c">一切皆欢喜　　清净心礼佛</p>
  <p class="l-js-5c">外道胜论师　　顶礼世尊足</p>
  <p class="l-js-5c">以上欢喜心　　最胜净信心</p>
  <p class="l-js-5c">合掌赞叹佛　　善哉佛出世</p>
  <p class="l-js-5c">大智一切智　　已到于彼岸</p>
  <p class="l-js-5c">父应生欢喜　　共往如来所</p>
  <p class="l-js-5c">取上宝衣服　　供养于如来</p>
  <p class="l-js-5c">除于疑惑心　　嫉妒诸恶见</p>
  <p class="l-js-5c">信佛世中胜　　礼拜牟尼王</p>
  <p class="l-js-5c">父今应当知　　调伏众生者</p>
  <p class="l-js-5c">能覆护众生　　一切罪恶心</p>
  <p class="l-js-5c">皆悉能除灭　　如是大导师</p>
  <p class="l-js-5c">以怜愍父故　　今来在门外</p>
  <p class="l-js-5c">火坑当自灭　　出种种莲花</p>
  <p class="l-js-5c">优钵拘物头　　波头分陀利</p>
  <p class="l-js-5c">诸天及世人　　龙神等眷属</p>
  <p class="l-js-5c">散种种花香　　充满遍于地</p>
  <p class="l-js-5c">此导师智幢　　威光难睹见</p>
  <p class="l-js-5c">一切智知见　　达到于彼岸</p>
  <p class="l-js-5c">知三世心业　　上中下差别</p>
  <p class="l-js-5c">父当欢喜信　　难见难闻者</p>
  <p class="l-js-5c">无量僧祇劫　　为众修苦行</p>
  <p class="l-js-5c">具足诸功德　　永除一切罪</p>
  <p class="l-js-5c">欲修福业者　　此福田最胜</p>
  <p class="l-js-5c">怜愍众生故　　应现处于世</p>
  <p class="l-js-5c">不为求衣食　　及显己智慧</p>
  <p class="l-js-5c">但以大慈悲　　怜愍父故来</p>
  <p class="l-js-5c">知父生恶心　　为彼恶见覆</p>
  <p class="l-js-5c">欲令得解脱　　舍离杀害业</p>
  <p class="l-js-5c">佛于诸众生　　一切皆平等</p>
  <p class="l-js-5c">无有简择念　　亦无怨亲想</p>
  <p class="l-js-5c">如来真智慧　　永离诸谄曲</p>
  <p class="l-js-5c">父应生信心　　尊重而礼敬</p>
  <p class="l-js-5c">佛宝世中胜　　悉吐诸恶见</p>
  <p class="l-js-5c">父能欢喜信　　疑网毕竟除</p>
  <p class="l-js-5c">以信如来故　　不堕诸恶道</p>
  <p class="l-js-5c">佛能净五根　　应当速礼敬</p>
  <p class="l-js-5c">三世大导师　　佛子众围绕</p>
  <p class="l-js-5c">种种地中住　　无障碍智行</p>
  <p class="l-js-5c">此一切智子　　绕如来照曜</p>
  <p class="l-js-5c">如日蔽众星　　是故应敬礼</p>
  <p class="l-js-5c">父见佛神力　　火坑水盈满</p>
  <p class="l-js-5c">种种莲华出　　心生大欢喜</p>
  <p class="l-js-5c">见是诸变已　　顾看子月光</p>
  <p class="l-js-5c">汝是我导师　　怜愍我来生</p>
  <p class="l-js-5c">我信外道故　　心常怀毒害</p>
  <p class="l-js-5c">我今敬信佛　　悉舍诸恶见</p>
  <p class="l-js-5c">此儿我知识　　难可得值遇</p>
  <p class="l-js-5c">劝我敬信佛　　转生大欢喜</p>
  <p class="l-js-5c">尔时天帝释　　及大自在天</p>
  <p class="l-js-5c">此二大天王　　为佛庄严座</p>
  <p class="l-js-5c">八十千亿天　　以衣覆宝座</p>
  <p class="l-js-5c">令一切智坐　　显发而照曜</p>
  <p class="l-js-5c">梵天王礼已　　为佛持宝盖</p>
  <p class="l-js-5c">阎浮檀真金　　杂宝而庄严</p>
  <p class="l-js-5c">及余诸天等　　合掌礼于佛</p>
  <p class="l-js-5c">散百种杂华　　及赤旃檀末</p>
  <p class="l-js-5c">长者见佛已　　其心大欢喜</p>
  <p class="l-js-5c">八千诸女人　　得清净诸慧</p>
  <p class="l-js-5c">有五百童子　　及五百童女</p>
  <p class="l-js-5c">见佛神通力　　皆发菩提心</p>
  <p class="l-js-5c">无量百千亿　　那由他天子</p>
  <p class="l-js-5c">见佛神通力　　得清净智慧</p>
  <p class="l-js-5c">长者怀忧恼　　心生大惭愧</p>
  <p class="l-js-5c">即便礼佛足　　向佛而忏悔</p>
  <p class="l-js-5c">此食杂毒药　　今欲更办供</p>
  <p class="l-js-5c">惟愿佛世尊　　留神小停住</p>
  <p class="l-js-5c">如来妙梵声　　告德护长者</p>
  <p class="l-js-5c">如来一切智　　能却一切毒</p>
  <p class="l-js-5c">贪嗔痴三种　　及世间毒药</p>
  <p class="l-js-5c">如来真实说　　我已久远离</p>
  <p class="l-js-5c">贪嗔痴三种　　及世间毒药</p>
  <p class="l-js-5c">离毒清净法　　实语皆远离</p>
  <p class="l-js-5c">贪嗔痴三种　　及世间毒药</p>
  <p class="l-js-5c">离毒清净僧　　实语皆远离</p>
  <p>佛说此语时。无量诸天出大声言。清净大智。已离众毒火坑皆灭。家内清净如本无异。皆是法王威神力故。时德护长者即于佛所生大信心。以上妙衣价直百千万亿覆佛身上。覆已白佛言。世尊。我本愚痴受六师教。今于佛前至心忏悔。由父昔世敬信外道。我顺父故作如是罪。今因月光令我信佛。我今殷勤至心忏悔。更不作罪。愿佛救我。</p>
  <p>尔时色界诸天复出大声。散天优钵罗花。波头摩华。拘物头华。分陀利华。曼陀罗华。摩诃曼陀罗华。遍满其地积至于膝。长者白佛言。世尊。我子月光于千万亿劫难可值遇。怜愍我故来生我家。善为我说诸佛功德。于千万劫恩难可报。复以无价真珠璎珞而散佛上。</p>
  <p>尔时世尊为德护长者深生信故。以神通力。出百千万杂宝色云。彼时卢纥多输(译云赤马是神名)毗桎逻莎(亦是神名)以种种杂色宝花光明照曜散于佛上。阿僧祇菩萨作无量神通。到于佛前。为欲教化百千万亿诸众生故。时德护长者及月光童子并德生童子等。心生欢喜礼敬佛足。至心忏悔作如是言。呜呼奇哉释迦如来神通变化不可思议。于百千万劫难可得见。况生净信。无量亿劫佛世难值。此儿月光有大智慧。曾见十方无量亿佛。游于一切诸佛世界稽首归命礼拜于佛。如释迦如来见十方佛。月光童子亦复如是。能见十方诸佛接足敬礼。于诸佛所闻法不忘。</p>
  <p>尔时如来见德护长者家内眷属男女大小及月光童子。于三宝所已生正信礼拜赞叹。广种善根增益心行。即便微笑如诸佛法。从其面门出无量千万种杂色光炎。口四十齿及以四牙。一一皆放无量千万亿光明。青黄赤白紫颇梨色。其光普照东方一切佛刹。如是南西北方四维上下。光明遍照亦复如是。光照已绕身三匝还从顶入。</p>
  <p>尔时离攀缘德菩萨。从坐而起。偏袒右肩右膝著地。合掌向佛白言。世尊。如来以何因缘作是微笑。诸佛不以无因缘而笑。</p>
  <p>尔时世尊告离攀缘德菩萨言。善哉善哉。善男子。汝能问佛如是因缘。汝已曾于过去无量千万亿劫常问此义。汝今承佛威神力故能问此义。善男子。汝今至心谛听。当为汝说。善男子。汝今见此德护长者大儿月光童子不。唯然已见。佛言。此童子者。能令未信众生令生净信。未调伏者能令调伏。未成熟者能令成熟。于其父所作善知识。何以故。能以导师法教化其父。安置无量千万那由他阿僧祇众生。于佛法中令生信心。必定阿耨多罗三藐三菩提又此童子。我涅槃后。于未来世护持我法。供养如来受持佛法。安置佛法赞叹佛法。于当来世佛法末时。于阎浮提大隋国内。作大国王名曰大行。能令大隋国内一切众生。信于佛法种诸善根。时大行王。以大信心大威德力供养我钵。于尔数年我钵当至沙勒国。从尔次第至大隋国。其大行王于佛钵所大设供养。复能受持一切佛法。亦大书写大乘方广经典。无量百千亿数。处处安置诸佛法藏。名曰法塔。造作无量百千佛像。及造无量百千佛塔。令无量众生于佛法中得不退转得不退信。其王以是供养因缘。于不可称不可量无边际不可说诸佛所常得共生。于一切佛刹常作转轮圣王。常值诸佛。于一切佛法僧供养恭敬尊重赞叹。造立塔寺。一切乐具悉以奉施。经半寿已。弃舍五欲。舍家出家净修梵行行法供养。阎浮提内一切男女见王出家。亦随出家净修梵行。此大行王。无量菩萨胜愿成就。大神通成就。于不可数劫行菩萨行。一一劫中所化众生不可称数。不可说不可量。悉皆安住于佛法中。如一劫中所化众生。一切劫中亦复如是。此菩萨如是安住。无量无边不可说众生。住佛法已于最后身当得作佛。号离垢月不动无障碍大庄严如来应供正遍知明行足善逝世间解无上士调御丈夫天人师佛世尊。出现于世。世界名曰无障碍。其佛身广大。无量光明。无量光炎。无量神通力。无量说法。无量徒众。无量转法轮。无量身相。教化无量众生。彼佛欲入涅槃时。授德护长者记当得作佛。号无等身如来应供正遍知明行足善逝世间解无上士调御丈夫天人师佛世尊。德护长者家内眷属。见我神变发菩提心者。皆于彼劫各各名号次第作佛。天龙夜叉揵闼婆阿修罗迦楼罗紧那罗摩睺罗伽人非人等。见我于德护长者家现神变时发菩提心者。皆于阿耨多罗三藐三菩提不退转。于十方界各各刹土各各名号皆得成佛。如是。善男子。此月光童子。已于过去无量阿僧祇劫。教化德护长者。此童子及德护长者。于当来世常生有佛世界。教化无量众生。说此月光童子及德护长者授记因缘时。无量世界地六种动。大光普照。雨众天华雨众天宝。雨天璎珞。雨天宝盖。雨众天衣。雨天旃檀末香。雨天沉水香。雨天多伽罗香。雨天优钵罗华。雨天波头摩华。诸天音乐出微妙声。及以诸天歌咏等声。如此一切皆是佛神通力。亦是月光宿世善根力。为化德护长者及眷属故。亦化天龙夜叉犍闼婆阿修罗迦楼罗紧那罗摩睺罗伽等故。</p>
  <p>尔时德护最大长者家人名德。见佛种种神力。亦见天龙八部兴大供养。向佛说偈赞叹佛曰。</p>
  <p class="l-js-5c">南无大智佛　　释师子如来</p>
  <p class="l-js-5c">若能生信心　　而得大利益</p>
  <p class="l-js-5c">先信于外道　　而造诸恶业</p>
  <p class="l-js-5c">今信于世尊　　得如是大利</p>
  <p class="l-js-5c">见斯不思议　　其谁不信佛</p>
  <p class="l-js-5c">如是重罪人　　佛力故生信</p>
  <p class="l-js-5c">一心恭敬信　　出世胜导师</p>
  <p class="l-js-5c">无量百千劫　　不堕诸恶道</p>
  <p class="l-js-5c">长者造大罪　　今得净信心</p>
  <p class="l-js-5c">以信心因缘　　如来与授记</p>
  <p class="l-js-5c">长者自知罪　　心生大愁恼</p>
  <p class="l-js-5c">今得信心已　　得无量福德</p>
  <p class="l-js-5c">心中除恶见　　一切罪皆忏</p>
  <p class="l-js-5c">于佛世尊所　　而作清净心</p>
  <p class="l-js-5c">一心信佛故　　以是信因缘</p>
  <p class="l-js-5c">来世当作佛　　不思议法王</p>
  <p class="l-js-5c">初于佛生恶　　而今深生信</p>
  <p class="l-js-5c">布施因缘故　　得清净业藏</p>
  <p class="l-js-5c">于佛生信者　　一切信此人</p>
  <p class="l-js-5c">彼人福德聚　　不可得称量</p>
  <p>尔时长者德护。头面礼佛及一切阿罗汉。一切菩萨众已。次第行百味饮食。尔时世尊说此法已。离攀缘德菩萨月光童子并长者德护。一切内外眷属大菩萨众。及天龙夜叉犍闼婆等一切大众。皆大欢喜作礼奉行。</p>
</body></html>