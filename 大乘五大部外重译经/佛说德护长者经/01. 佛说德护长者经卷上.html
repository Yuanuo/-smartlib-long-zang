<!doctype html>
<html id="z3IBTp3Q3" data-ver="649">
 <head>
  <meta charset="utf-8">
  <meta author="那连提黎耶舍">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">佛说德护长者经卷上</h1>
  <p id="a2">如是我闻。<a id="a-3"></a>一时佛住王舍城耆阇崛山中。<a id="a-4"></a>与大比丘众千二百五十人。<a id="a-5"></a>大菩萨众五百人俱。<a id="a-6"></a>各从佛刹而来集会。<a id="a-7"></a>得无所有无作行神通。<a id="a-8"></a>得幻生神通。<a id="a-9"></a>得清净离尘信心成就。<a id="a-A"></a>得无障碍闻生。<a id="a-B"></a>得深入一切相如幻。<a id="a-C"></a>得如影身遍现一切佛刹。<a id="a-D"></a>得如响声能持法轮。<a id="a-E"></a>得如梦智随顺见一切世界。<a id="a-F"></a>得能随顺阿僧祇如来行处。<a id="a-G"></a>得无障无碍大智境界。</p>
  <p id="aH">其名曰清净辩才菩萨。<a id="a-I"></a>放光焰菩萨。<a id="a-J"></a>端严藏菩萨。<a id="a-K"></a>无量光菩萨。<a id="a-L"></a>杂藏菩萨。<a id="a-M"></a>不定住佛刹菩萨。<a id="a-N"></a>说佛法丈夫月菩萨。<a id="a-O"></a>陀罗尼善根成住菩萨。<a id="a-P"></a>毗卢遮那差别藏菩萨。<a id="a-Q"></a>如是等五百大菩萨俱。<a id="a-R"></a>一一菩萨。<a id="a-S"></a>各有阿僧祇菩萨以为眷属。<a id="a-T"></a>尔时天龙夜叉揵闼婆阿修罗迦楼罗紧那罗摩睺罗伽。<a id="a-U"></a>比丘比丘尼优婆塞优婆夷。<a id="a-V"></a>国王大臣沙门婆罗门。<a id="a-W"></a>刹利长者居士及诸小王。<a id="a-X"></a>种种外道。<a id="a-Y"></a>信心清净。<a id="a-Z"></a>尊重恭敬赞叹如来。<a id="a-a"></a>多以上妙衣服饮食卧具汤药种种供养。<a id="a-b"></a>供养如来。<a id="a-c"></a>佛以慈心为欲利益诸众生故。<a id="a-d"></a>受彼供养非为贪故。<a id="a-e"></a>何以故。<a id="a-f"></a>一切福田中佛田最胜。<a id="a-g"></a>如来具足无量定。<a id="a-h"></a>无量慧。<a id="a-i"></a>无量解脱。<a id="a-j"></a>无量解脱知见。<a id="a-k"></a>如虚空无边法界无边。<a id="a-l"></a>五分法身亦复无边。<a id="a-m"></a>能舍施者增大功德。<a id="a-n"></a>成就不可思议果报。<a id="a-o"></a>又是一切世间导师。<a id="a-p"></a>善能教导一切众生令不舍佛法。<a id="a-q"></a>乐福德者为作无尽福田。<a id="a-r"></a>于一切众生行平等慈。<a id="a-s"></a>于一切智得解脱自在。<a id="a-t"></a>时诸外道遮罗迦。<a id="a-u"></a>波利婆阇迦等一切外道。<a id="a-v"></a>远离信心但生贪欲。<a id="a-w"></a>又以不得恭敬供养尊重赞叹衣服饮食卧具汤药而生嫉妒。<a id="a-x"></a>见佛相好端严多有徒众眷属。<a id="a-y"></a>诸外道等无如是事而生嫉妒。<a id="a-z"></a>见佛具四辩才能说诸法。<a id="a-10"></a>自无辩才而生嫉妒。<a id="a-11"></a>见佛大得利养。<a id="a-12"></a>自不得故诽谤于佛作大恶名。<a id="a-13"></a>见佛威德尊重。<a id="a-14"></a>见者悚惧如大国王。<a id="a-15"></a>自无威德故生诽谤。<a id="a-16"></a>见佛具足内外功德。<a id="a-17"></a>三十二相一切种智。<a id="a-18"></a>众生爱乐。<a id="a-19"></a>自无此事而生诽谤。<a id="a-1A"></a>见佛具足神通智慧。<a id="a-1B"></a>隐显自在变现无碍。<a id="a-1C"></a>一身为多多身为一。<a id="a-1D"></a>身力自在乃至梵世。<a id="a-1E"></a>善知过去未来一切业报差别之相。<a id="a-1F"></a>善知现在众生心行如应说法。<a id="a-1G"></a>贪欲多者为说不净观法。<a id="a-1H"></a>嗔恚多者为说慈悲观法。<a id="a-1I"></a>愚痴多者为说因缘观法。<a id="a-1J"></a>众生信受远离贪欲嗔恚愚痴。<a id="a-1K"></a>诸外道等无如是事。<a id="a-1L"></a>而生嫉妒为作恶名。<a id="a-1M"></a>见佛具足四无所畏。<a id="a-1N"></a>大师子吼决定能说。<a id="a-1O"></a>若如是者得沙门果。<a id="a-1P"></a>不如是者无沙门果。<a id="a-1Q"></a>诸外道等无实知见。<a id="a-1R"></a>颠倒谬说故生诽谤。<a id="a-1S"></a>见佛具足大慈大悲怜愍一切。<a id="a-1T"></a>于诸众生而得自在。<a id="a-1U"></a>如观掌中庵摩勒果。<a id="a-1V"></a>自无此事而生诽谤。<a id="a-1W"></a>见佛多得供养尊重赞叹天人钦仰。<a id="a-1X"></a>不得如是具足供养。<a id="a-1Y"></a>心生嫉妒为作恶名。<a id="a-1Z"></a>见佛如是种种功德具不可坏。<a id="a-1a"></a>自不具故而生嫉妒诽谤如来。<a id="a-1b"></a>彼诸外道。<a id="a-1c"></a>过去福尽新福不生。<a id="a-1d"></a>入于恶见旷野稠林。<a id="a-1e"></a>譬如有人入大旷野。<a id="a-1f"></a>迷失正道不能得出。<a id="a-1g"></a>彼诸外道亦复如是。<a id="a-1h"></a>离于智慧于诸恶见不能得出。<a id="a-1i"></a>不信正法不供养僧。<a id="a-1j"></a>失于善根生种种恶见。<a id="a-1k"></a>有所言说悉皆颠倒。<a id="a-1l"></a>不信业报不知十二因缘等法。<a id="a-1m"></a>行恶见稠林非真实道。<a id="a-1n"></a>于诸法中如生盲人。<a id="a-1o"></a>时诸外道六师眷属。<a id="a-1p"></a>及裸形外道等悉皆聚集。<a id="a-1q"></a>诣论议堂而共议言。<a id="a-1r"></a>瞿昙沙门昔未出时。<a id="a-1s"></a>未见大沙门时。<a id="a-1t"></a>此阎浮提一切人民悉归属我。<a id="a-1u"></a>信伏我法。<a id="a-1v"></a>随我所欲。<a id="a-1w"></a>瞿昙出世。<a id="a-1x"></a>一切人民舍我等法。<a id="a-1y"></a>不复供给衣服饮食卧具汤药。<a id="a-1z"></a>亦不恭敬尊重赞叹。<a id="a-20"></a>不受我语。<a id="a-21"></a>我等今者当设何计。<a id="a-22"></a>复更议言。<a id="a-23"></a>瞿昙沙门。<a id="a-24"></a>虽复具足福德智慧。<a id="a-25"></a>能化央伽摩陀罗国。<a id="a-26"></a>一切人民悉令归化。<a id="a-27"></a>而不能化彼之德护长者一人。<a id="a-28"></a>此王舍城。<a id="a-29"></a>惟彼长者不信瞿昙。<a id="a-2A"></a>独受我法供养恭敬尊重赞叹。<a id="a-2B"></a>布施我等衣服饮食。<a id="a-2C"></a>惟属我等尼揵陀若提子。<a id="a-2D"></a>末伽利拘舍梨子。<a id="a-2E"></a>般浮多迦旃延。<a id="a-2F"></a>删阇耶毗罗坻子。<a id="a-2G"></a>阿支罗翅舍甘婆罗。<a id="a-2H"></a>富兰那迦葉等大众之师。<a id="a-2I"></a>诸余沙门及婆罗门。<a id="a-2J"></a>初亦未曾得至彼门。<a id="a-2K"></a>我等徒众若至其家。<a id="a-2L"></a>彼人能以诚心种种供养。<a id="a-2M"></a>彼人今日信根成就。<a id="a-2N"></a>于我等所生胜信心深彻骨髓。<a id="a-2O"></a>王舍城中国王大臣。<a id="a-2P"></a>刹利婆罗门及诸余人。<a id="a-2Q"></a>无有如是坚固信心。<a id="a-2R"></a>沙门瞿昙及一切婆罗门诸余外道等。<a id="a-2S"></a>亦无能坏彼人信心。<a id="a-2T"></a>我等于彼而得自在。<a id="a-2U"></a>闻有所说必定信受。<a id="a-2V"></a>今者宜应往至其家。<a id="a-2W"></a>具以上事向其人说。<a id="a-2X"></a>复当教彼于七重门下各作火坑。<a id="a-2Y"></a>其一一坑深没七人。<a id="a-2Z"></a>满中安置佉他罗炭无烟之火。<a id="a-2a"></a>以铜为梁草土覆上。<a id="a-2b"></a>瞿昙将至。<a id="a-2c"></a>当以水洒并散诸华。<a id="a-2d"></a>瞿昙若踏必当陷死。<a id="a-2e"></a>若不死者。<a id="a-2f"></a>复以毒药置饮食中与之令食。<a id="a-2g"></a>作是事已遣请瞿昙就家饭食。<a id="a-2h"></a>瞿昙若是一切智者。<a id="a-2i"></a>必不受请不为火毒之所烧害。<a id="a-2j"></a>若其非者受请无疑。<a id="a-2k"></a>时诸外道作是计已。<a id="a-2l"></a>即共发往至王舍城。<a id="a-2m"></a>到于德护大长者家。<a id="a-2n"></a>至其家已便一向立。<a id="a-2o"></a>是时长者见诸外道。<a id="a-2p"></a>心大欢喜踊跃无量就彼作礼。<a id="a-2q"></a>既顶礼已广为处处。<a id="a-2r"></a>安置床铺劝令就坐。<a id="a-2s"></a>既就坐已合掌曲躬作如是言。<a id="a-2t"></a>我常思念今忽逢遇。<a id="a-2u"></a>善哉善哉。<a id="a-2v"></a>天念我故令诸导师诸大德等悉来集会为作福田。<a id="a-2w"></a>尔时长者见诸外道悉皆坐已。<a id="a-2x"></a>次第行水安置器皿。<a id="a-2y"></a>设种种食食已洗竟。<a id="a-2z"></a>是时长者于大外道床前。<a id="a-30"></a>别安小座而坐。<a id="a-31"></a>时诸外道卢竭多蜜多尼延咃等一切外道。<a id="a-32"></a>既见长者安坐已定。<a id="a-33"></a>作如是言。<a id="a-34"></a>大长者。<a id="a-35"></a>我等本于大议论堂聚集之时。<a id="a-36"></a>先有如是筹量。<a id="a-37"></a>瞿昙沙门未出之时。<a id="a-38"></a>未见大沙门时。<a id="a-39"></a>一切阎浮提十六大国央伽摩陀罗等悉皆属我。<a id="a-3A"></a>随意自在信受我语。<a id="a-3B"></a>恭敬供养尊重赞叹。<a id="a-3C"></a>供给衣食卧具汤药。<a id="a-3D"></a>自彼出来惟信彼法。<a id="a-3E"></a>弃舍我等不复尊重恭敬供养。<a id="a-3F"></a>亦不供给衣食卧具汤药。<a id="a-3G"></a>十六大国央伽摩陀罗等。<a id="a-3H"></a>悉为瞿昙之所统领。<a id="a-3I"></a>惟汝一人是我檀越信受我语。<a id="a-3J"></a>瞿昙沙门种种方便。<a id="a-3K"></a>不能破坏令汝信受。<a id="a-3L"></a>央伽摩陀罗等十六大国。<a id="a-3M"></a>无有及汝信我语者。<a id="a-3N"></a>一切国人及大王等亦信汝语。<a id="a-3O"></a>是故我等生如是计共汝评章。<a id="a-3P"></a>汝今信我我亦信汝。<a id="a-3Q"></a>所有言论义无有二莫令漏泄使外人知。<a id="a-3R"></a>大长者。<a id="a-3S"></a>汝今决定大须信用我等计挍。<a id="a-3T"></a>可于汝家七重门下。<a id="a-3U"></a>一一门内作大火坑各没七人。<a id="a-3V"></a>着佉陀罗炭无烟之火。<a id="a-3W"></a>以铜为梁遍敷[竺-二+處]篨薄以土覆。<a id="a-3X"></a>瞿昙将至以水洒上复散好华。<a id="a-3Y"></a>瞿昙若过必当陷死。<a id="a-3Z"></a>若烧不死复以毒药安着食中。<a id="a-3a"></a>作是事已遣请瞿昙。<a id="a-3b"></a>彼若定是一切智者必不受请。<a id="a-3c"></a>非一切智受请无疑。<a id="a-3d"></a>尔时长者闻六师教心大欢喜。<a id="a-3e"></a>叹言善哉。<a id="a-3f"></a>此计甚善快适我愿。<a id="a-3g"></a>我今堪能种种备办。<a id="a-3h"></a>惟愿大师莫为忧虑。<a id="a-3i"></a>六师答言。<a id="a-3j"></a>若如是者今可速办长者答言。<a id="a-3k"></a>善哉如教事事顺从。<a id="a-3l"></a>便当造作火坑毒食躬请瞿昙。<a id="a-3m"></a>我若不杀亦更无有能杀之者。<a id="a-3n"></a>此计甚要必果所愿。<a id="a-3o"></a>说此语已欢喜踊跃。<a id="a-3p"></a>覆自思惟我师所说甚善甚善。<a id="a-3q"></a>时诸外道教长者已各自庆幸。<a id="a-3r"></a>昔来所说今悉不违。<a id="a-3s"></a>作是赞言。<a id="a-3t"></a>我今教其舍离善事造作恶业。<a id="a-3u"></a>舍离无贪无嗔无痴。<a id="a-3v"></a>安置不忍贪嗔痴道。<a id="a-3w"></a>非理之教尚能随顺。<a id="a-3x"></a>善哉长者大信我语。<a id="a-3y"></a>发大喜声或歌或啸。<a id="a-3z"></a>各各辞退还其本处。<a id="a-40"></a>尔时德护长者子名曰月光。<a id="a-41"></a>年至十六形貌端正人相第一。<a id="a-42"></a>身有二十八种大丈夫相。<a id="a-43"></a>众生见者观无厌足。<a id="a-44"></a>已曾供养过去诸佛殖诸德本。<a id="a-45"></a>于多佛所听受正法。<a id="a-46"></a>于八亿佛所净修梵行。<a id="a-47"></a>聪慧利根勇猛坚固。<a id="a-48"></a>具足辩才质直无伪。<a id="a-49"></a>心口相应得念佛三昧。<a id="a-4A"></a>于诸佛所常得喜心。<a id="a-4B"></a>于正法中常得欢喜悦乐之心。<a id="a-4C"></a>心无怯弱得四辩才得不坏信。<a id="a-4D"></a>于诸法中心无疑网。<a id="a-4E"></a>能以上妙衣服饮食卧具汤药供养众僧。<a id="a-4F"></a>善能说法得陀罗尼。<a id="a-4G"></a>得不退转地阿耨多罗三藐三菩提。<a id="a-4H"></a>于菩提中得不可思议身心。<a id="a-4I"></a>于一切众生中得大慈不坏心。<a id="a-4J"></a>常勤教化一切众生。<a id="a-4K"></a>不退一切智愿。<a id="a-4L"></a>能坏一切魔怨摧伏一切外道。<a id="a-4M"></a>得智慧方便得深智慧。<a id="a-4N"></a>能舍如云。<a id="a-4O"></a>持戒清净。<a id="a-4P"></a>忍辱如地。<a id="a-4Q"></a>精进坚固。<a id="a-4R"></a>于一切法中心不动乱。<a id="a-4S"></a>能行智慧如实而见一切诸法。<a id="a-4T"></a>一切法中得法津泽。<a id="a-4U"></a>以最胜信心供养诸佛。<a id="a-4V"></a>于佛种种功德悉生信乐悲心清净。<a id="a-4W"></a>于一切众生生怜愍心。<a id="a-4X"></a>信念坚固如金刚山不可倾动。<a id="a-4Y"></a>得不忘念差别智慧。<a id="a-4Z"></a>能受一切法彻到彼岸。<a id="a-4a"></a>智慧了知一切佛法方便之行。<a id="a-4b"></a>福德善力不可沮坏。<a id="a-4c"></a>住四辩才心无怯弱。<a id="a-4d"></a>于父母所知恩报恩。<a id="a-4e"></a>于一切佛法得最胜心。<a id="a-4f"></a>常为众生说佛功德。<a id="a-4g"></a>若见若闻诸佛神通心无厌足。<a id="a-4h"></a>善能摄取诸智慧者。<a id="a-4i"></a>能说一切诸佛境界。<a id="a-4j"></a>一切佛法悉能讲说。<a id="a-4k"></a>是长者子成就如是等功德。<a id="a-4l"></a>如是等无量法器。<a id="a-4m"></a>广说无量叹不可尽。<a id="a-4n"></a>是月光童子。<a id="a-4o"></a>知父长者信受外道欲害如来。<a id="a-4p"></a>即至母所白其母言。<a id="a-4q"></a>母今知不。<a id="a-4r"></a>父心颠倒受外道教失于本心。<a id="a-4s"></a>于外道所得欢喜心深生敬信。<a id="a-4t"></a>是诸外道自造三恶道业。<a id="a-4u"></a>亦令父作三恶道业。<a id="a-4v"></a>母今莫受父邪见语诽谤于佛。<a id="a-4w"></a>何以故。<a id="a-4x"></a>佛出世难久远劫来不可值遇。<a id="a-4y"></a>或一劫十劫千劫万劫。<a id="a-4z"></a>乃至不可说劫。<a id="a-50"></a>诸佛名字尚不可闻何况得见。<a id="a-51"></a>佛能清净诸众生心。<a id="a-52"></a>具足神通智慧了达无有障碍。<a id="a-53"></a>善能教化一切众生所行无碍。<a id="a-54"></a>于三解脱佛最第一。<a id="a-55"></a>于一念顷知一切法。<a id="a-56"></a>如来善住一切法中。<a id="a-57"></a>如来能知一切众生所生之处。<a id="a-58"></a>佛真实语为诸众生而作证明。<a id="a-59"></a>能除众生身心苦恼种种怨敌。<a id="a-5A"></a>于诸境界无所取着。<a id="a-5B"></a>母当信佛莫信六师虚诳之语。<a id="a-5C"></a>我敬母故为报母恩奉上此语。<a id="a-5D"></a>何以故。<a id="a-5E"></a>母怀我身满足十月受大苦恼。<a id="a-5F"></a>生我身时半死半生绝而复苏。<a id="a-5G"></a>我念此恩未曾遗忘。<a id="a-5H"></a>设于无量百千万劫亦不可报。<a id="a-5I"></a>我心常愿共母往见百万亿那由他佛。<a id="a-5J"></a>常愿共母听诸佛法。<a id="a-5K"></a>常愿共母往见一切菩萨行处。<a id="a-5L"></a>常愿共母往见一切菩萨净佛法处。<a id="a-5M"></a>常愿共母往见一切不坏清净信处。<a id="a-5N"></a>常愿共母往见一切作佛事处。<a id="a-5O"></a>常愿共母往见一切香华衣服卧具汤药供养佛法僧处。<a id="a-5P"></a>常愿共母往见一切圣人行法之处。<a id="a-5Q"></a>常愿共母往见一切信根成就。<a id="a-5R"></a>无有颠倒至涅槃处。</p>
  <p id="a5S">尔时其母月云。<a id="a-5T"></a>告月光言。<a id="a-5U"></a>善哉善哉。<a id="a-5V"></a>得闻汝说。<a id="a-5W"></a>汝实大悲。<a id="a-5X"></a>于父母所深生怜愍。<a id="a-5Y"></a>开导善事如大导师。<a id="a-5Z"></a>汝亦如是所说法者今悉信受。<a id="a-5a"></a>我今为自清净心故。<a id="a-5b"></a>亦愿安隐诸众生故。<a id="a-5c"></a>发菩提心广心上心无量心欢喜心生清净心。<a id="a-5d"></a>于诸法中得无疑心不颠倒心具足信心。<a id="a-5e"></a>众僧之中具有解脱解脱知见。<a id="a-5f"></a>能破一切烦恼诸结。<a id="a-5g"></a>应当于彼生清净信供养恭敬。<a id="a-5h"></a>佛德无量佛行无量佛境界无量。<a id="a-5i"></a>所说妙法亦复无量。<a id="a-5j"></a>利益众生亦复无量。<a id="a-5k"></a>如汝所说佛德无边。<a id="a-5l"></a>我今无智说佛功德。<a id="a-5m"></a>月光。<a id="a-5n"></a>我常信佛不生恶心。<a id="a-5o"></a>汝不能具尽真是我大善知识。<a id="a-5p"></a>能为我说佛无量德。<a id="a-5q"></a>于无量千万阿僧祇劫。<a id="a-5r"></a>说佛功德无有厌足不得边际。<a id="a-5s"></a>尔时月云为子说偈。</p>
  <p id="a5t">无量百千万亿劫　　佛名难闻况得见</p>
  <p id="a5u">汝能于佛生胜信　　如是信心实难得</p>
  <p id="a5v">我今信佛无量德　　不可得闻况眼见</p>
  <p id="a5w">汝今来生在我家　　我今见汝如导师</p>
  <p id="a5x">能使我心清净信　　不可思议诸佛法</p>
  <p id="a5y">汝今犹如我父母　　亦如诸佛生我家</p>
  <p id="a5z">譬如父母将子去　　得至诸佛无漏处</p>
  <p id="a60">我等无量千万劫　　不能报汝今日恩</p>
  <p id="a61">汝真是我善知识　　世世常为清净导</p>
  <p id="a62">令我安住最胜念　　决定信佛无有疑</p>
  <p id="a63">永得出于三恶趣　　常得安住人天道</p>
  <p id="a64">非惟是我善知识　　亦是众生善知识</p>
  <p id="a65">尚欲度脱他众生　　况复眷属亲父母</p>
  <p id="a66">能令合家诸眷属　　破坏一切诸怨结</p>
  <p id="a67">亦复远离三恶趣　　超出住于天人道</p>
  <p id="a68">佛出世间甚为难　　经于无量百千劫</p>
  <p id="a69">汝今能来生我家　　希有难值亦如是</p>
  <p id="a6A">汝今真是大丈夫　　善能巧说微妙法</p>
  <p id="a6B">汝今真是诸佛子　　于佛常生欢喜信</p>
  <p id="a6C">谁今与我难得儿　　今乃来生在我家</p>
  <p id="a6D">我子月光甚希有　　常能赞叹一切佛</p>
  <p id="a6E">尔时德护长者家内眷属一千婇女。<a id="a-6F"></a>闻月云夫人及月光童子说是偈已。<a id="a-6G"></a>皆大欢喜踊跃无量。<a id="a-6H"></a>同声赞言。<a id="a-6I"></a>善哉善哉。<a id="a-6J"></a>不可思议不可思议。<a id="a-6K"></a>月光福伽罗数生我家。<a id="a-6L"></a>此丈夫者尚难得闻。<a id="a-6M"></a>何况得见。<a id="a-6N"></a>是人随所生处。<a id="a-6O"></a>或阎浮提城邑聚落。<a id="a-6P"></a>若有见闻亲近供养。<a id="a-6Q"></a>共坐共语永离恶道。<a id="a-6R"></a>何况生在家中而不利益。<a id="a-6S"></a>父母亲属令离恶道。</p>
  <p id="a6T">尔时德护长者送外道已。<a id="a-6U"></a>便出王舍城诣耆阇崛山。<a id="a-6V"></a>躬往请佛。<a id="a-6W"></a>遥见世尊相好庄严不可思议六根寂静。<a id="a-6X"></a>得最胜陀摩他奢摩他。<a id="a-6Y"></a>得最胜第一陀摩他奢摩他。<a id="a-6Z"></a>守护诸根如调大龙。<a id="a-6a"></a>如大池水清净不浊。<a id="a-6b"></a>放无量百千亿那由他光焰。<a id="a-6c"></a>威德严仪难可睹觐见者欢喜。<a id="a-6d"></a>德护长者既至佛所。<a id="a-6e"></a>种种软语共相劳问。<a id="a-6f"></a>白佛言。<a id="a-6g"></a>愿佛及僧。<a id="a-6h"></a>怜愍受我明日供养。<a id="a-6i"></a>佛知长者受化时至默然受请。<a id="a-6j"></a>长者知已心生欢喜。<a id="a-6k"></a>稽首辞退下耆阇崛山。<a id="a-6l"></a>入王舍城至六师家。<a id="a-6m"></a>到已作如是言。<a id="a-6n"></a>沙门瞿昙及诸徒众已受我请。<a id="a-6o"></a>以是得知非一切智。<a id="a-6p"></a>诸外道等闻是语已。<a id="a-6q"></a>心生欢喜倍增踊跃。<a id="a-6r"></a>庆赖无量喜满身心。<a id="a-6s"></a>语长者言。<a id="a-6t"></a>今可还家速办所设火坑毒食。<a id="a-6u"></a>如上所说令遂所志。</p>
  <p id="a6v">尔时长者即便还家。<a id="a-6w"></a>敕语家人营办斯事。<a id="a-6x"></a>时子月光。<a id="a-6y"></a>见父兴心造作恶事。<a id="a-6z"></a>心生忧悴而谏父言。<a id="a-70"></a>此事不吉莫于佛所起不善业。<a id="a-71"></a>何以故。<a id="a-72"></a>诸佛难坏故。<a id="a-73"></a>一切天人龙及鬼神。<a id="a-74"></a>若于如来起恶逆者无能破坏。<a id="a-75"></a>一切刀剑不能伤毁。<a id="a-76"></a>一切猛火不能烧害。<a id="a-77"></a>设地狱火烧之不暖况人火耶。<a id="a-78"></a>如劫尽时七日并现。<a id="a-79"></a>三千大千世界满中盛火。<a id="a-7A"></a>烧至梵天及铁围山。<a id="a-7B"></a>尚不能烧佛之一衣。<a id="a-7C"></a>况欲以此微小火坑烧害如来。<a id="a-7D"></a>无有是处。<a id="a-7E"></a>设霹雳火如须弥山。<a id="a-7F"></a>尚不能至如来行迹四威仪处。<a id="a-7G"></a>况此火坑而能烧害。<a id="a-7H"></a>一切世间所有大毒。<a id="a-7I"></a>如大海水佛能消灭。<a id="a-7J"></a>况以小毒杂置食中而能害佛。<a id="a-7K"></a>设使毒药高如雪山。<a id="a-7L"></a>佛眼视之自然消灭。<a id="a-7M"></a>况此毒食能有所害。<a id="a-7N"></a>愿父莫如小人造诸恶业作远佛因缘。<a id="a-7O"></a>一切有福德者方得亲近。<a id="a-7P"></a>愿父莫于佛所而生恶逆嗔害之心。<a id="a-7Q"></a>一切众生心性清净。<a id="a-7R"></a>莫起烦恼染浊污心。<a id="a-7S"></a>莫与外道共为一手。<a id="a-7T"></a>勿以小芥比须弥山。<a id="a-7U"></a>牛迹之水同于大海。<a id="a-7V"></a>莫以蜘蛛小网欲遍虚空。<a id="a-7W"></a>莫以一尘之力欲动须弥。<a id="a-7X"></a>莫以斫迦罗山内一毛孔。<a id="a-7Y"></a>莫以一沙欲令充满三千世界。<a id="a-7Z"></a>何以故。<a id="a-7a"></a>佛智无量无障碍故。<a id="a-7b"></a>出过一切世间碍法故。<a id="a-7c"></a>佛具十力余力不能坏故。<a id="a-7d"></a>如来那罗延力。<a id="a-7e"></a>一切众生作恶不能加害故如来坚固不可沮坏。<a id="a-7f"></a>如来常住住真实际。<a id="a-7g"></a>如来无取一切法中离于取着。<a id="a-7h"></a>如来于三世中无所依止。<a id="a-7i"></a>如来寂灭无有处所。<a id="a-7j"></a>如来最寂离诸恼热。<a id="a-7k"></a>如来寂灭于一切众得最第一。<a id="a-7l"></a>如来无比过诸譬喻。<a id="a-7m"></a>如来三业随智慧行。<a id="a-7n"></a>如来清净离尘法行。<a id="a-7o"></a>如来勇健破坏一切诸魔外道。<a id="a-7p"></a>如来辩才具无尽力。<a id="a-7q"></a>如来善调能令未调得调伏故。<a id="a-7r"></a>如来善寂能令未寂得寂灭故。<a id="a-7s"></a>如来智水能洒众生诸烦恼故。<a id="a-7t"></a>能令多烦恼者无烦恼故。<a id="a-7u"></a>如来于一切众生中尊得一切智冠故。<a id="a-7v"></a>如来大云能雨一切法雨不可尽故。<a id="a-7w"></a>如来能满足一切众生心行故。<a id="a-7x"></a>如来得不诳智。<a id="a-7y"></a>能知众生心行如应说法故。<a id="a-7z"></a>如来能开一切众生过去善根行故。<a id="a-80"></a>如来能灭一切众生烦恼流故。<a id="a-81"></a>见如来者观无厌足故。<a id="a-82"></a>佛于一切菩萨中无等等故。<a id="a-83"></a>如来能尽一切烦恼故。<a id="a-84"></a>如来能断一切烦恼瀑河故。<a id="a-85"></a>如来于一切众生大悲满足能覆护故。<a id="a-86"></a>众生见者皆得安隐不空故。<a id="a-87"></a>如来善逝犹师子王。<a id="a-88"></a>于诸世间无所畏故。<a id="a-89"></a>如来于一切世间最上。<a id="a-8A"></a>三世众生不能染故。<a id="a-8B"></a>一切世间势力自在不能坏故。<a id="a-8C"></a>如来上上穷尽一切法界法故。<a id="a-8D"></a>如来寂灭离戏论故。<a id="a-8E"></a>如来一切知一切见。<a id="a-8F"></a>能知过去未来现在法故。<a id="a-8G"></a>未得菩提。<a id="a-8H"></a>先已预知成菩提时。<a id="a-8I"></a>王舍城中有大长者名为德护。<a id="a-8J"></a>以浊恶心欲作火坑毒食杀害如来。<a id="a-8K"></a>亦知因此恶心因缘。<a id="a-8L"></a>能得最上清净胜信舍离浊心。<a id="a-8M"></a>如来于作恶作善众生。<a id="a-8N"></a>皆能教化令作无上菩提因缘。<a id="a-8O"></a>愿父放舍一切恶念毒害罪心。<a id="a-8P"></a>何以故。<a id="a-8Q"></a>譬如有人供养大地。<a id="a-8R"></a>复有一人烧斫大地。<a id="a-8S"></a>于此二人等与利益无所分别。<a id="a-8T"></a>佛亦如是。<a id="a-8U"></a>于供养者于打骂者。<a id="a-8V"></a>以本愿故皆悉为作得道因缘。<a id="a-8W"></a>是故如来。<a id="a-8X"></a>为一切众生种善根本。<a id="a-8Y"></a>于一切福田最上第一。<a id="a-8Z"></a>若有供养佛者。<a id="a-8a"></a>于三界中必定能出。<a id="a-8b"></a>佛是一切众生大善知识。<a id="a-8c"></a>父今于佛生恶心者。<a id="a-8d"></a>为失自身为烧自身。<a id="a-8e"></a>趣向地狱受诸苦恼。<a id="a-8f"></a>然如来身不可毁坏。<a id="a-8g"></a>一切外道及诸众生亦不能坏。<a id="a-8h"></a>何以故。<a id="a-8i"></a>如来已离三毒猛火。<a id="a-8j"></a>于无明中已得解脱。<a id="a-8k"></a>得三世智能知众生过去现在。<a id="a-8l"></a>离一切罪得一切福。<a id="a-8m"></a>成就一切诸善根本。<a id="a-8n"></a>是故父应深生信乐。<a id="a-8o"></a>莫于如来起怨家想。<a id="a-8p"></a>莫受外道愚痴所说远离于佛。<a id="a-8q"></a>莫于佛所生恶逆心。<a id="a-8r"></a>莫生怨心。<a id="a-8s"></a>莫于如来善知识所生恶害心。<a id="a-8t"></a>堕落三涂后当悔恨。<a id="a-8u"></a>尔时德护长者告月光言。<a id="a-8v"></a>若如汝所说佛有无量功德。<a id="a-8w"></a>是一切智知他心者。<a id="a-8x"></a>我以恶心作火坑毒食。<a id="a-8y"></a>何故不知而受我请。</p>
  <p id="a8z">尔时月光白其父言。<a id="a-90"></a>佛实一切知实一切见。<a id="a-91"></a>悉见悉知父所有恶心。<a id="a-92"></a>亦知因此恶心而得调伏。<a id="a-93"></a>佛智慧最大智慧自在觉知具足。<a id="a-94"></a>为欲除灭父恶心故。<a id="a-95"></a>今受父请非为食故。<a id="a-96"></a>父当念佛大庄严念佛大神通。<a id="a-97"></a>佛大慈悲为欲令父恶心浊心得解脱故而来至此。<a id="a-98"></a>欲令恶攀缘者作善根故。<a id="a-99"></a>为欲令身作解脱故。<a id="a-9A"></a>得调伏故。<a id="a-9B"></a>欲令闇心作明心故。<a id="a-9C"></a>欲令黑心作白心故。<a id="a-9D"></a>欲令浊心作净心故。<a id="a-9E"></a>以父信受外道恶浊令大清净故。<a id="a-9F"></a>一切三界苦聚欲除去故。<a id="a-9G"></a>父若不信佛具种种大神变者明当自知。<a id="a-9H"></a>尔时德护长者过此夜已至明清旦遣使迎佛。<a id="a-9I"></a>告言。<a id="a-9J"></a>汝如我语白大沙门。<a id="a-9K"></a>供具已办当知是时。<a id="a-9L"></a>尔时使人出王舍城诣耆阇崛山。<a id="a-9M"></a>到佛所已白佛言。<a id="a-9N"></a>世尊。<a id="a-9O"></a>德护长者供食已办愿佛知时。<a id="a-9P"></a>尔时佛告诸比丘着衣持钵。<a id="a-9Q"></a>往于德护大长者家受彼请食。<a id="a-9R"></a>时诸比丘白佛言。<a id="a-9S"></a>唯然受教。<a id="a-9T"></a>便各还房着衣持钵。<a id="a-9U"></a>至如来所各一面立。<a id="a-9V"></a>尔时如来如大师子王奋迅。<a id="a-9W"></a>从其四牙一一牙放百千亿种种色光。<a id="a-9X"></a>一一齿亦复如是。<a id="a-9Y"></a>两手两臂两肩及顶肉髻。<a id="a-9Z"></a>各放百千亿种种色光。<a id="a-9a"></a>眉间白毫复放百千万那由他种种色光。<a id="a-9b"></a>举身亦放无量百千万那由他种种色光。<a id="a-9c"></a>于胸德字复放无量千万那由他种种色光。<a id="a-9d"></a>从其脐轮复放光明名破一切闇。<a id="a-9e"></a>百千万那由他种种光明而为眷属。<a id="a-9f"></a>复以神力出无量光。<a id="a-9g"></a>其光遍照东方尽一切佛刹。<a id="a-9h"></a>如是南西北方四维上下尽一切佛刹。<a id="a-9i"></a>光明遍照亦复如是。</p>
  <p id="a9j">尔时东方过三千大千世界微尘等佛国。<a id="a-9k"></a>有世界名阎浮幢光。<a id="a-9l"></a>彼土有佛名曰仁自在王多他阿伽度阿罗呵三藐三佛陀现在说法。<a id="a-9m"></a>彼有菩萨名须弥光。<a id="a-9n"></a>与阿僧祇眷属围绕。<a id="a-9o"></a>复有一万菩萨同号须弥光。<a id="a-9p"></a>皆共发引向娑婆世界。<a id="a-9q"></a>所经诸国兴大宝云。<a id="a-9r"></a>雨种种宝。<a id="a-9s"></a>到耆阇崛山。<a id="a-9t"></a>至于佛所头面礼佛。<a id="a-9u"></a>为见佛故。<a id="a-9v"></a>为恭敬供养故。<a id="a-9w"></a>为见月光童子故。<a id="a-9x"></a>为怜愍王舍城中德护长者故来至佛所。</p>
  <p id="a9y">尔时南方过三千大千世界微尘等佛刹。<a id="a-9z"></a>有佛国名火味。<a id="a-A0"></a>佛号善住宝幢王多陀阿伽度阿罗诃三藐三佛陀。<a id="a-A1"></a>现在说法。<a id="a-A2"></a>彼佛刹中有菩萨名普德光焰王。<a id="a-A3"></a>复有一万菩萨。<a id="a-A4"></a>同号普德光焰王。<a id="a-A5"></a>一一菩萨各与阿僧祇眷属恭敬围绕。<a id="a-A6"></a>皆共发引向娑婆世界。<a id="a-A7"></a>所经诸国放无量阿僧祇光明充满世界。<a id="a-A8"></a>为见佛故。<a id="a-A9"></a>为恭敬供养故。<a id="a-AA"></a>为见月光童子故。<a id="a-AB"></a>为怜愍德护长者故来至佛所。<a id="a-AC"></a>尔时西方过三千大千世界微尘等佛刹。<a id="a-AD"></a>有佛世界。<a id="a-AE"></a>名一切庄严。<a id="a-AF"></a>佛号一切普光多陀阿伽度阿罗诃三藐三佛陀。<a id="a-AG"></a>今现在说法。<a id="a-AH"></a>彼佛刹中有菩萨名普焰云王。<a id="a-AI"></a>复有一万菩萨同号普焰云王。<a id="a-AJ"></a>一一菩萨各与阿僧祇菩萨以为眷属。<a id="a-AK"></a>恭敬围绕向娑婆世界。<a id="a-AL"></a>所经诸国兴杂宝华云。<a id="a-AM"></a>雨杂宝华。<a id="a-AN"></a>出过一切天人供养。<a id="a-AO"></a>为见佛故。<a id="a-AP"></a>为恭敬供养故。<a id="a-AQ"></a>为见月光童子故。<a id="a-AR"></a>为怜愍德护长者故。<a id="a-AS"></a>来至佛所(尸利崛多者隋言德护)</p>
 </body>
</html>