<!doctype html>
<html id="z3IBTmRP8" data-ver="1128">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘五大部外重译经">
  <meta period="秦">
 </head>
 <body>
  <h1 id="a1">大乘大悲分陀利经卷第三</h1>
  <h2 id="a2">离诤王授记品第六</h2>
  <p id="a3">善男子。<a id="a-4"></a>尔时宝藏如来应供正遍知而作是念。<a id="a-5"></a>彼劝多亿众生以阿耨多罗三藐三菩提。<a id="a-6"></a>住不退转地。<a id="a-7"></a>我今应授其记示现佛刹。<a id="a-8"></a>尔时世尊入于三昧。<a id="a-9"></a>名为不忘菩提心。<a id="a-A"></a>即现微笑。<a id="a-B"></a>笑已妙光普照无量无边佛土。<a id="a-C"></a>示离诤王并余多亿众生佛刹庄严。<a id="a-D"></a>尔时十方过数佛土中菩萨摩诃萨见光明已。<a id="a-E"></a>承佛威神来此世界。<a id="a-F"></a>奉觐世尊恭敬亲近并比丘僧。<a id="a-G"></a>以种种菩萨神通供养世尊。<a id="a-H"></a>头面礼足。<a id="a-I"></a>礼足已于世尊前各一面坐。<a id="a-J"></a>为听授菩萨愿记。<a id="a-K"></a>善男子。<a id="a-L"></a>尔时国大师海济婆罗门语离诤王曰。<a id="a-M"></a>大王。<a id="a-N"></a>汝可先取庄严佛土。<a id="a-O"></a>善男子。<a id="a-P"></a>尔时离诤王向宝藏如来。<a id="a-Q"></a>叉手合掌白佛言。<a id="a-R"></a>世尊。<a id="a-S"></a>我乐求菩提。<a id="a-T"></a>我于三月以一切所须供养世尊并无数比丘僧。<a id="a-U"></a>我以是善根回向阿耨多罗三藐三菩提。<a id="a-V"></a>唯不在此秽浊佛土。<a id="a-W"></a>世尊。<a id="a-X"></a>我于此七年思惟庄严佛土已。<a id="a-Y"></a>世尊。<a id="a-Z"></a>其中无有地狱饿鬼畜生。<a id="a-a"></a>如是处我成阿耨多罗三藐三菩提。<a id="a-b"></a>愿令其中有命终者不堕恶趣。<a id="a-c"></a>令其一切普皆金色人天无异。<a id="a-d"></a>愿其中众生。<a id="a-e"></a>皆自识过去亿那由他百千劫宿命。<a id="a-f"></a>愿其中一切众生。<a id="a-g"></a>具是天眼见亿那由他百千余世界中。<a id="a-h"></a>现在住世说法诸佛。<a id="a-i"></a>使中一切众生具是天耳。<a id="a-j"></a>闻亿那由他百千住世诸佛所说之法。<a id="a-k"></a>使其中一切众生。<a id="a-l"></a>善具他心智。<a id="a-m"></a>如是知多亿那由他百千佛土众生心念所行。<a id="a-n"></a>令其中一切善具神足。<a id="a-o"></a>如是一念顷。<a id="a-p"></a>过亿那由他百千佛土。<a id="a-q"></a>令其中众生。<a id="a-r"></a>无我我所无所作。<a id="a-s"></a>乃至己身。<a id="a-t"></a>愿其中一切众生。<a id="a-u"></a>得不退转阿耨多罗三藐三菩提。<a id="a-v"></a>愿其中众生悉皆化生。<a id="a-w"></a>使其中无有女人。<a id="a-x"></a>亦使其中众生寿命无量。<a id="a-y"></a>除随愿者。<a id="a-z"></a>令其中众生无不善之名。<a id="a-10"></a>其佛国中令无臭秽。<a id="a-11"></a>香气遍满过踰天香。<a id="a-12"></a>愿其中一切众生。<a id="a-13"></a>具三十二大人之相。<a id="a-14"></a>愿其中一切众生得一生补处。<a id="a-15"></a>除随愿者。<a id="a-16"></a>使其中一切众生。<a id="a-17"></a>以小食顷承佛威神。<a id="a-18"></a>过无数佛土亲近住世无数诸佛。<a id="a-19"></a>令得成就随其所欲。<a id="a-1A"></a>菩萨神变以供养诸佛。<a id="a-1B"></a>以是食顷还归本国。<a id="a-1C"></a>使其中一切众生。<a id="a-1D"></a>皆说佛藏。<a id="a-1E"></a>令其一切众生具那罗延力。<a id="a-1F"></a>令无量众生能尽知其佛土中庄严色像。<a id="a-1G"></a>亦非天眼之所能知。<a id="a-1H"></a>愿其中众生悉逮无碍阿僧祇辩。<a id="a-1I"></a>愿令一一菩提树高千由旬。<a id="a-1J"></a>愿佛土明净周匝过数庄严佛土于其中现。<a id="a-1K"></a>愿使众生来生中者。<a id="a-1L"></a>乃至菩提际常具梵行。<a id="a-1M"></a>令其中一切众生为诸无难人之所礼敬。<a id="a-1N"></a>乃至菩提际无有诸根不具足者。<a id="a-1O"></a>令其中众生生已得圣喜乐过于诸天愿其中一切诸善根集。<a id="a-1P"></a>愿其中一切众生生时自然袈裟着身而生。<a id="a-1Q"></a>使其中众生生已得善分别诸三昧。<a id="a-1R"></a>以是三昧至过数佛土亲近诸佛世尊。<a id="a-1S"></a>乃至菩萨菩提际未尝不见。<a id="a-1T"></a>令其菩萨来生其中。<a id="a-1U"></a>随其所欲。<a id="a-1V"></a>佛土庄严。<a id="a-1W"></a>辄如所念。<a id="a-1X"></a>佛土庄严宝树中现。<a id="a-1Y"></a>使其中众生生已得普至三昧。<a id="a-1Z"></a>以是三昧普见十方过数佛土现在诸佛。<a id="a-1a"></a>乃至菩提际未尝不见。<a id="a-1b"></a>令来生者得如是衣服宫殿庄挍璎珞形色如他化自在天。<a id="a-1c"></a>令其国中无土石黑山。<a id="a-1d"></a>亦无铁围大铁围须弥大海。<a id="a-1e"></a>愿其中无有障碍结使之声。<a id="a-1f"></a>愿其中普无地狱畜生饿鬼之声。<a id="a-1g"></a>无诸难声无有苦声。<a id="a-1h"></a>非乐非苦声。<a id="a-1i"></a>我今欲求如是佛土。<a id="a-1j"></a>世尊。<a id="a-1k"></a>我为菩萨时行如是等难行。<a id="a-1l"></a>我以如是严净佛土。<a id="a-1m"></a>世尊。<a id="a-1n"></a>是我丈夫行。<a id="a-1o"></a>然后乃逮阿耨多罗三藐三菩提。<a id="a-1p"></a>愿我菩提树高十千由旬。<a id="a-1q"></a>我坐其下发心念顷证阿耨多罗三藐三菩提。<a id="a-1r"></a>使我光明无量照亿那由他百千佛土。<a id="a-1s"></a>使我寿命无数亿那由他百千劫无能数者。<a id="a-1t"></a>除萨婆若智。<a id="a-1u"></a>令我菩萨僧众无数。<a id="a-1v"></a>声闻缘觉无能数者。<a id="a-1w"></a>除萨婆若智。<a id="a-1x"></a>令我等得成佛时。<a id="a-1y"></a>余无量阿僧祇佛土诸佛土诸佛世尊称誉赞叹。<a id="a-1z"></a>令我成菩提时。<a id="a-20"></a>余无数阿僧祇佛土中。<a id="a-21"></a>有众生闻我名者。<a id="a-22"></a>所作善根回向我国。<a id="a-23"></a>命终之后得生我国。<a id="a-24"></a>除无间罪谤毁贤圣非正法者。<a id="a-25"></a>令我得菩提时。<a id="a-26"></a>余无数佛土中众生发菩提心愿生我国。<a id="a-27"></a>善根回向。<a id="a-28"></a>彼欲终时我与无数众围绕而现其前。<a id="a-29"></a>彼见我已。<a id="a-2A"></a>令于我所得大欢喜。<a id="a-2B"></a>除诸障碍。<a id="a-2C"></a>命终已后得生我国。<a id="a-2D"></a>其中菩萨随其所乐。<a id="a-2E"></a>所未闻法随意得闻。<a id="a-2F"></a>使我得菩提时。<a id="a-2G"></a>过数佛土中菩萨闻我名者。<a id="a-2H"></a>得不退转阿耨多罗三藐三菩提。<a id="a-2I"></a>得第一第二第三忍。<a id="a-2J"></a>随其所欲三昧忍陀罗尼随意即得。<a id="a-2K"></a>令我般涅槃后。<a id="a-2L"></a>过数劫过数佛土中菩萨闻我名者得极欢喜。<a id="a-2M"></a>敬礼于我得未曾有称誉赞叹。<a id="a-2N"></a>彼为菩萨时。<a id="a-2O"></a>作佛事已。<a id="a-2P"></a>然后成阿耨多罗三藐三菩提。<a id="a-2Q"></a>彼极欢喜已。<a id="a-2R"></a>得菩萨第一第二第三忍。<a id="a-2S"></a>随其所欲三昧忍陀罗尼随意即得。<a id="a-2T"></a>乃至菩提际未常断绝。<a id="a-2U"></a>令我逮菩提时。<a id="a-2V"></a>于过数佛土中有女人闻我名者。<a id="a-2W"></a>得极欢喜发阿耨多罗三藐三菩提心。<a id="a-2X"></a>乃至菩提际不受女身。<a id="a-2Y"></a>愿我般涅槃后。<a id="a-2Z"></a>于过数佛土中女人闻我名者得极欢喜回向阿耨多罗三藐三菩提心。<a id="a-2a"></a>乃至菩提际不受女身。<a id="a-2b"></a>惟愿世尊。<a id="a-2c"></a>我求如是佛土如是净意众生。<a id="a-2d"></a>如是佛土中我当逮阿耨多罗三藐三菩提。<a id="a-2e"></a>善男子。<a id="a-2f"></a>尔时宝藏如来应供正遍知。<a id="a-2g"></a>告离诤王曰。<a id="a-2h"></a>善哉善哉。<a id="a-2i"></a>大王。<a id="a-2j"></a>所愿甚深。<a id="a-2k"></a>大王。<a id="a-2l"></a>取净佛土净意众生。<a id="a-2m"></a>汝观大王。<a id="a-2n"></a>西方过亿百千佛土。<a id="a-2o"></a>有世界名帝无尘。<a id="a-2p"></a>其佛号帝明自在王如来应供正遍知。<a id="a-2q"></a>现在住世。<a id="a-2r"></a>纯为菩萨说一乘法。<a id="a-2s"></a>其佛国土。<a id="a-2t"></a>无有声闻及辟支佛亦无其名。<a id="a-2u"></a>不说声闻纯说大乘。<a id="a-2v"></a>其中众生一切化生。<a id="a-2w"></a>于中乃无女人名字。<a id="a-2x"></a>其佛土中有是一切德。<a id="a-2y"></a>犹如大王所愿。<a id="a-2z"></a>取无量庄严佛土。<a id="a-30"></a>摄度无量净意众生。<a id="a-31"></a>是故大王。<a id="a-32"></a>字汝为无量净。<a id="a-33"></a>彼帝明自在王如来应供正遍知。<a id="a-34"></a>竟一小劫当入涅槃。<a id="a-35"></a>帝明自在王如来应供正遍知。<a id="a-36"></a>正法住世十小劫。<a id="a-37"></a>正法灭后过六十小劫。<a id="a-38"></a>彼世界当名弥楼光。<a id="a-39"></a>其佛号不可思议意德王如来应供正遍知。<a id="a-3A"></a>如帝明自在王如来帝无尘世界佛土庄严。<a id="a-3B"></a>彼不可思议意德王如来弥楼光世界佛土庄严如是无异。<a id="a-3C"></a>彼不可思议意德王如来寿六十小劫。<a id="a-3D"></a>不可思议意德王如来般涅槃后。<a id="a-3E"></a>正法住世十六小劫。<a id="a-3F"></a>正法灭后过千小劫。<a id="a-3G"></a>世界名无乐。<a id="a-3H"></a>其佛号宝光明如来应供正遍知。<a id="a-3I"></a>略说寿命等世界亦等如是。<a id="a-3J"></a>正法住世。<a id="a-3K"></a>正法灭后。<a id="a-3L"></a>彼世界当名娑罗。<a id="a-3M"></a>其佛名宝幢自在鸣如来应供正遍知。<a id="a-3N"></a>出现于世。<a id="a-3O"></a>佛土庄严等。<a id="a-3P"></a>佛住世说法三十五小劫。<a id="a-3Q"></a>彼佛般涅槃后。<a id="a-3R"></a>正法住世七小劫。<a id="a-3S"></a>正法灭后略说我见。<a id="a-3T"></a>于彼世界无量无数诸佛世尊成佛而入涅槃。<a id="a-3U"></a>彼世界未曾成败。<a id="a-3V"></a>汝无量净。<a id="a-3W"></a>于当来世过一恒河沙数阿僧祇。<a id="a-3X"></a>始入二恒河沙数阿僧祇。<a id="a-3Y"></a>彼世界当名安乐。<a id="a-3Z"></a>汝无量净。<a id="a-3a"></a>于中当成阿耨多罗三藐三菩提。<a id="a-3b"></a>名阿弥陀如来应供正遍知。<a id="a-3c"></a>时王白言。<a id="a-3d"></a>唯世尊。<a id="a-3e"></a>彼诸菩萨摩诃萨其佛土中先前我成阿耨多罗三藐三菩提者。<a id="a-3f"></a>今在何处。<a id="a-3g"></a>佛言。<a id="a-3h"></a>无量净。<a id="a-3i"></a>此菩萨摩诃萨于无量阿僧祇无称无数十方余世界中来。<a id="a-3j"></a>奉觐恭敬亲近于我坐听法者。<a id="a-3k"></a>是过去诸佛皆授其阿耨多罗三藐三菩提记。<a id="a-3l"></a>现在诸佛世尊亦授此诸善男子阿耨多罗三藐三菩提记。<a id="a-3m"></a>其佛土中先成阿耨多罗三藐三菩提者。<a id="a-3n"></a>无量净。<a id="a-3o"></a>彼一一菩萨摩诃萨于无数多亿那由他百千佛所。<a id="a-3p"></a>殖诸善根修行智慧。<a id="a-3q"></a>无量净。<a id="a-3r"></a>彼善男子先于其佛土中当得成佛。<a id="a-3s"></a>王曰。<a id="a-3t"></a>惟世尊。<a id="a-3u"></a>此海济婆罗门。<a id="a-3v"></a>劝我及与眷属于阿耨多罗三藐三菩提。<a id="a-3w"></a>彼几时当证菩提。<a id="a-3x"></a>佛言。<a id="a-3y"></a>是大婆罗门大悲具足。<a id="a-3z"></a>汝大王。<a id="a-40"></a>自当闻其师子吼。<a id="a-41"></a>时王曰。<a id="a-42"></a>如世尊授我记。<a id="a-43"></a>我所愿必成。<a id="a-44"></a>若我五体礼世尊足时。<a id="a-45"></a>令恒河沙数世界震动。<a id="a-46"></a>于彼诸佛土中诸佛世尊现在住世愿授我记。<a id="a-47"></a>善男子。<a id="a-48"></a>尔时无量净王。<a id="a-49"></a>五体礼宝藏如来足头面着地时。<a id="a-4A"></a>恒河沙数佛土即震动踊没。<a id="a-4B"></a>恒河沙数诸佛世尊即授其记。<a id="a-4C"></a>于删提兰佛土劫名陀罗尼。<a id="a-4D"></a>八万岁世人中佛名宝藏如来应供正遍知。<a id="a-4E"></a>四天下转轮王名无量净。<a id="a-4F"></a>于宝藏如来所积殖德本。<a id="a-4G"></a>彼王当来过恒河沙数阿僧祇。<a id="a-4H"></a>始入二恒河沙数阿僧祇世界。<a id="a-4I"></a>当名安乐。<a id="a-4J"></a>彼无量净王。<a id="a-4K"></a>于中当得成佛名阿弥陀如来应供正遍知。<a id="a-4L"></a>光明遍照十方恒河沙数世界。<a id="a-4M"></a>诸佛告言。</p>
  <p id="a4N">妙智明士今可起　　诸十力已授汝记</p>
  <p id="a4O">恒沙山地普震动　　当为人尊上调御</p>
  <p id="a4P">善男子。<a id="a-4Q"></a>尔时无量净王得喜踊跃起。<a id="a-4R"></a>一面坐而听法。</p>
  <p data-pb></p>
  <h2 id="a4S">三王子授记品第七</h2>
  <p id="a4T">善男子。<a id="a-4U"></a>尔时海济婆罗门。<a id="a-4V"></a>告无量净王第一太子不眴曰。<a id="a-4W"></a>略说我已观恶趣。<a id="a-4X"></a>于中众生受苦痛切。<a id="a-4Y"></a>又观天上。<a id="a-4Z"></a>于中众生心垢浊故数堕恶趣。<a id="a-4a"></a>我已观一切众生。<a id="a-4b"></a>离善知识住贫穷法。<a id="a-4c"></a>处于冥中尽诸善根。<a id="a-4d"></a>为邪见覆障困于邪道。<a id="a-4e"></a>唯世尊。<a id="a-4f"></a>我当以高声告彼众生。<a id="a-4g"></a>以诸善根回向阿耨多罗三藐三菩提。<a id="a-4h"></a>我行菩萨行时。<a id="a-4i"></a>若有众生苦痛逼切。<a id="a-4j"></a>有诸恐畏贫穷于法。<a id="a-4k"></a>处在闇中无所依怙。<a id="a-4l"></a>无灯无救无归无趣。<a id="a-4m"></a>令使念我称我名字。<a id="a-4n"></a>我以天耳闻其音声天眼见之。<a id="a-4o"></a>若不脱彼众生困厄。<a id="a-4p"></a>我终不成阿耨多罗三藐三菩提。<a id="a-4q"></a>世尊。<a id="a-4r"></a>如我为众生愿故久行菩萨行。<a id="a-4s"></a>是意得满如今大王。<a id="a-4t"></a>过一恒河沙阿僧祇。<a id="a-4u"></a>始入二恒河沙阿僧祇于安乐世界。<a id="a-4v"></a>当成阿耨多罗三藐三菩提。<a id="a-4w"></a>名阿弥陀如来。<a id="a-4x"></a>净佛土净意众生而作佛事。<a id="a-4y"></a>乃至阿弥陀如来。<a id="a-4z"></a>于无量劫作佛事已。<a id="a-50"></a>入无余涅槃。<a id="a-51"></a>随其正法住世几时。<a id="a-52"></a>于尔所时我当行菩萨行。<a id="a-53"></a>我为菩萨当作佛事。<a id="a-54"></a>尽阿弥陀如来正法初夜灭。<a id="a-55"></a>即是后夜我当成阿耨多罗三藐三菩提。<a id="a-56"></a>唯愿世尊。<a id="a-57"></a>授我阿耨多罗三藐三菩提记。<a id="a-58"></a>如是十方恒河沙数世界中。<a id="a-59"></a>诸佛世尊现在住世。<a id="a-5A"></a>我亦以音声白彼诸佛。<a id="a-5B"></a>彼诸佛亦当授我阿耨多罗三藐三菩提记。<a id="a-5C"></a>善男子。<a id="a-5D"></a>宝藏如来即授其记。<a id="a-5E"></a>如汝善男子。<a id="a-5F"></a>已观恶趣又观天上。<a id="a-5G"></a>观众生苦能生悲心。<a id="a-5H"></a>为脱一切众生苦故。<a id="a-5I"></a>除结使故令得乐故。<a id="a-5J"></a>是故汝善男子。<a id="a-5K"></a>字汝为观世音。<a id="a-5L"></a>汝观世音。<a id="a-5M"></a>当度脱多亿那由他百千众生苦。<a id="a-5N"></a>汝善男子。<a id="a-5O"></a>为菩萨时当作佛事。<a id="a-5P"></a>阿弥陀如来般涅槃后。<a id="a-5Q"></a>二恒河沙阿僧祇之余。<a id="a-5R"></a>初夜阿弥陀如来正法灭已。<a id="a-5S"></a>即于后夜安乐世界。<a id="a-5T"></a>当名一切宝集。<a id="a-5U"></a>彼土庄严无量阿僧祇胜于安乐。<a id="a-5V"></a>即于后夜。<a id="a-5W"></a>汝善男子。<a id="a-5X"></a>无量宝庄严菩提树下坐金刚座。<a id="a-5Y"></a>逮阿耨多罗三藐三菩提。<a id="a-5Z"></a>名光明普至尊积德王如来应供正遍知。<a id="a-5a"></a>寿九十六亿那由他百千劫。<a id="a-5b"></a>汝般涅槃后。<a id="a-5c"></a>正法住世六十二亿劫。<a id="a-5d"></a>观世音言。<a id="a-5e"></a>世尊。<a id="a-5f"></a>若我如是意满。<a id="a-5g"></a>我礼世尊足时。<a id="a-5h"></a>于十方恒沙数世界中。<a id="a-5i"></a>现在住世诸佛世尊皆授我记。<a id="a-5j"></a>恒河沙数世界地皆震动。<a id="a-5k"></a>一切山川石壁树木丛林出五乐音。<a id="a-5l"></a>一切众生心得离欲。<a id="a-5m"></a>观世音菩萨适五体礼宝藏如来。<a id="a-5n"></a>如是恒河沙数佛土地皆震动。<a id="a-5o"></a>彼诸佛如来皆授其记。<a id="a-5p"></a>略说。<a id="a-5q"></a>一切山川石壁树木丛林出五乐音。<a id="a-5r"></a>一切众生心得离欲。<a id="a-5s"></a>佛言。</p>
  <p id="a5t">起悲福德欢喜音　　十方诸佛授汝记</p>
  <p id="a5u">地及世界六种动　　汝当作佛度世仙</p>
  <p id="a5v">善男子。<a id="a-5w"></a>尔时海济婆罗门国大师。<a id="a-5x"></a>语第二王子尼摸言。<a id="a-5y"></a>善男子。<a id="a-5z"></a>于此大施应当随喜。<a id="a-60"></a>又汝所作善业。<a id="a-61"></a>为一切众生故。<a id="a-62"></a>发阿耨多罗三藐三菩提心。<a id="a-63"></a>回向萨婆若。<a id="a-64"></a>善男子。<a id="a-65"></a>尔时尼摸王子。<a id="a-66"></a>即于佛前作是言。<a id="a-67"></a>我以一切所须供养世尊并无数比丘僧。<a id="a-68"></a>又以是随喜福业。<a id="a-69"></a>又先身口意善业。<a id="a-6A"></a>一切回向阿耨多罗三藐三菩提。<a id="a-6B"></a>然终不于此秽浊佛土证于菩提。<a id="a-6C"></a>观世童子所可一切宝集世界无量宝庄严菩提树下坐。<a id="a-6D"></a>成阿耨多罗三藐三菩提。<a id="a-6E"></a>名光明普至尊积德王。<a id="a-6F"></a>我先请说法。<a id="a-6G"></a>随彼如来几时住世演法。<a id="a-6H"></a>以尔所时我行菩萨行。<a id="a-6I"></a>彼如来灭后正法灭已。<a id="a-6J"></a>我次当成阿耨多罗三藐三菩提。<a id="a-6K"></a>令我佛土庄严亦复如是。<a id="a-6L"></a>我亦如是施作佛事。<a id="a-6M"></a>我般涅槃后。<a id="a-6N"></a>正法住世久近亦尔。<a id="a-6O"></a>令我得如是一切庄严。<a id="a-6P"></a>如光明普至尊积德王如来。<a id="a-6Q"></a>佛言。<a id="a-6R"></a>善男子。<a id="a-6S"></a>汝取大处。<a id="a-6T"></a>汝当逮是处。<a id="a-6U"></a>如汝所取。<a id="a-6V"></a>汝善男子。<a id="a-6W"></a>于彼佛土当成阿耨多罗三藐三菩提。<a id="a-6X"></a>名善安隐摩尼积德王如来。<a id="a-6Y"></a>以汝善男子取大处故。<a id="a-6Z"></a>字汝名大势至。<a id="a-6a"></a>彼白世尊。<a id="a-6b"></a>若我如是意得满者。<a id="a-6c"></a>我五体礼世尊足时。<a id="a-6d"></a>于十方恒河沙数诸佛世尊皆授我记雨须曼那花。<a id="a-6e"></a>善男子。<a id="a-6f"></a>如大势至善男子。<a id="a-6g"></a>五体礼宝藏如来足时。<a id="a-6h"></a>于恒河沙数十方世界中恒河沙数诸佛世尊皆授其记。<a id="a-6i"></a>大地六种震动雨须曼那华。<a id="a-6j"></a>佛言。</p>
  <p id="a6k">起坚固势疾福德　　十方世尊已授记</p>
  <p id="a6l">地已震动雨须曼　　于天世人汝为梵</p>
  <p id="a6m">善男子。<a id="a-6n"></a>尔时海济婆罗门。<a id="a-6o"></a>告第三王子帝众。<a id="a-6p"></a>略说。<a id="a-6q"></a>彼叉手合掌。<a id="a-6r"></a>白宝藏如来言。<a id="a-6s"></a>我已一切所须供养世尊及比丘僧。<a id="a-6t"></a>又我身口意善行。<a id="a-6u"></a>及此随喜福业。<a id="a-6v"></a>尽以回向阿耨多罗三藐三菩提。<a id="a-6w"></a>终不于秽浊佛土逮阿耨多罗三藐三菩提。<a id="a-6x"></a>亦不速成。<a id="a-6y"></a>我如是逮菩提行菩萨行时。<a id="a-6z"></a>见十方无量无边余世界中诸佛世尊。<a id="a-70"></a>是我先所劝化菩提。<a id="a-71"></a>我劝发菩提心。<a id="a-72"></a>我使住菩提心。<a id="a-73"></a>我劝以波罗蜜。<a id="a-74"></a>令住其中者。<a id="a-75"></a>我行菩萨行时。<a id="a-76"></a>以天眼见一一方恒河沙数佛刹微尘数佛土中彼说法诸佛世尊。<a id="a-77"></a>是我所劝化菩提者。<a id="a-78"></a>我当如是行菩萨行而作佛事。<a id="a-79"></a>我尔所时行菩萨行。<a id="a-7A"></a>如是净众生身意。<a id="a-7B"></a>于我佛土生者如梵世天子。<a id="a-7C"></a>佛土严净亦如梵世。<a id="a-7D"></a>我一佛土令如恒河沙数三千世界。<a id="a-7E"></a>令其佛土周匝墙障。<a id="a-7F"></a>无量百千众宝合成。<a id="a-7G"></a>间错严饰高至有顶。<a id="a-7H"></a>令其佛土纯以琉璃。<a id="a-7I"></a>周遍为地柔软细滑。<a id="a-7J"></a>令无尘土瓦砾众秽。<a id="a-7K"></a>令其中无有女人之名。<a id="a-7L"></a>其中众生皆令化生。<a id="a-7M"></a>其中众生令无揣食。<a id="a-7N"></a>其中众生皆以法食欢喜食三昧食。<a id="a-7O"></a>令其佛土无有声闻辟支佛名。<a id="a-7P"></a>令其佛土纯诸菩萨充满其中。<a id="a-7Q"></a>无烦恼乱净修梵行。<a id="a-7R"></a>愿令其中一切菩萨沙门形服与身俱生。<a id="a-7S"></a>适生中已。<a id="a-7T"></a>令思念食无量味饭充满宝钵在于右手。<a id="a-7U"></a>适得是已。<a id="a-7V"></a>令生斯念我等不宜食此揣食。<a id="a-7W"></a>应以此食至余世界。<a id="a-7X"></a>供养现在住世诸佛并诸声闻及贫穷者。<a id="a-7Y"></a>饿鬼困乏饥渴身然。<a id="a-7Z"></a>亦至其所以食济之。<a id="a-7a"></a>我等宜应住欢喜食。<a id="a-7b"></a>彼诸菩萨适发心已。<a id="a-7c"></a>令得不可思议威仪三昧。<a id="a-7d"></a>以是三昧。<a id="a-7e"></a>无所染着。<a id="a-7f"></a>去至十方无量阿僧祇余诸佛土。<a id="a-7g"></a>现在住世诸佛世尊以此供养。<a id="a-7h"></a>并诸声闻及余众生亦施饿鬼。<a id="a-7i"></a>为说法已。<a id="a-7j"></a>以小食顷还来本土。<a id="a-7k"></a>如是衣宝。<a id="a-7l"></a>以小食顷归本土已更相施衣。<a id="a-7m"></a>乃至其佛土中彼诸菩萨所有供养具。<a id="a-7n"></a>令以此一切供养诸佛并诸声闻及余众生。<a id="a-7o"></a>尔乃自用。<a id="a-7p"></a>令其佛土无有八难及不善声。<a id="a-7q"></a>亦无苦声。<a id="a-7r"></a>又无受戒犯悔之声。<a id="a-7s"></a>令其佛土无量百千众宝严饰。<a id="a-7t"></a>无量百千众宝间错。<a id="a-7u"></a>令如摩尼现众色像。<a id="a-7v"></a>其中摩尼宝十方来。<a id="a-7w"></a>见未曾见闻未曾闻。<a id="a-7x"></a>如是摩尼宝世所希有。<a id="a-7y"></a>说其众宝名号亿岁不尽。<a id="a-7z"></a>有菩萨欲见佛土金即时见金。<a id="a-80"></a>欲见银即时见银。<a id="a-81"></a>金不坏。<a id="a-82"></a>略说其要。<a id="a-83"></a>有欲见水精琉璃马瑙赤真珠车磲。<a id="a-84"></a>令见如是种种众宝佛土。<a id="a-85"></a>沉水木櫁多摩罗跋海此岸栴檀。<a id="a-86"></a>有菩萨欲见牛头栴檀佛土。<a id="a-87"></a>即时令见。<a id="a-88"></a>随其所欲皆令见之。<a id="a-89"></a>彼此愿见各不相睹。<a id="a-8A"></a>令彼一切所愿悉满。<a id="a-8B"></a>令其佛土无有日月。<a id="a-8C"></a>令菩萨生时身有光明。<a id="a-8D"></a>随所欲照放如是光。<a id="a-8E"></a>乃照至亿那由他百千佛土。<a id="a-8F"></a>令其佛刹无昼夜名。<a id="a-8G"></a>惟以华合。<a id="a-8H"></a>令其佛土无有寒热。<a id="a-8I"></a>疾病老死。<a id="a-8J"></a>惟有菩萨欲成菩提者。<a id="a-8K"></a>至他世界兜率天上尽命成菩提。<a id="a-8L"></a>令其佛土无有死者。<a id="a-8M"></a>令以无上般涅槃。<a id="a-8N"></a>于上虚空中如来般涅槃。<a id="a-8O"></a>其中菩萨随其所欲供具悉皆得之。<a id="a-8P"></a>令其一切佛土虚空中作亿那由他百千音乐。<a id="a-8Q"></a>其音乐中不出爱欲之声。<a id="a-8R"></a>惟有波罗蜜声佛声法声僧声菩萨法藏声。<a id="a-8S"></a>令闻如是随菩萨所乐音声。<a id="a-8T"></a>世尊。<a id="a-8U"></a>我行菩提行时。<a id="a-8V"></a>乃至无量无边阿僧祇佛土中。<a id="a-8W"></a>见多亿那由他百千佛刹庄严。<a id="a-8X"></a>彼诸庄严璎珞彼相貌彼瑞应彼处彼行彼愿。<a id="a-8Y"></a>令彼一切皆在我佛土中。<a id="a-8Z"></a>惟除声闻缘觉五浊佛土。<a id="a-8a"></a>令其彼土无地狱畜生饿鬼之名。<a id="a-8b"></a>又无须弥铁围大铁围土石诸山。<a id="a-8c"></a>亦无大海。<a id="a-8d"></a>令其中无余树木。<a id="a-8e"></a>惟有种种宝树过天所有。<a id="a-8f"></a>在其佛土行列周遍。<a id="a-8g"></a>又令其中无有余华。<a id="a-8h"></a>唯有天曼陀罗华。<a id="a-8i"></a>无诸臭秽。<a id="a-8j"></a>但有种种妙香充满佛土。<a id="a-8k"></a>令其中生者皆是一生补处菩萨。<a id="a-8l"></a>令无一众生退生余处。<a id="a-8m"></a>惟兜率陀天其中退已。<a id="a-8n"></a>成阿耨多罗三藐三菩提。<a id="a-8o"></a>世尊。<a id="a-8p"></a>我当尔所时为菩萨行。<a id="a-8q"></a>我乃成就如是大丈夫行。<a id="a-8r"></a>令安立如是庄严佛土。<a id="a-8s"></a>如是净意。<a id="a-8t"></a>一生绍位菩萨充满其国。<a id="a-8u"></a>令其中无一菩萨非我所化。<a id="a-8v"></a>于菩提无不令住波罗蜜者。<a id="a-8w"></a>令彼诸菩萨来生其中。<a id="a-8x"></a>亦是我先所劝化菩提住波罗蜜者。<a id="a-8y"></a>今此佛土令入其中。<a id="a-8z"></a>此一切苦皆当灭之。<a id="a-90"></a>惟世尊。<a id="a-91"></a>我为菩萨时成就如是大丈夫行。<a id="a-92"></a>然后于其佛土成阿耨多罗三藐三菩提。<a id="a-93"></a>愿我菩提树茎围十千四天下。<a id="a-94"></a>枝叶周匝各十三千。<a id="a-95"></a>名善现众宝。<a id="a-96"></a>彼菩提树光明香气。<a id="a-97"></a>于其佛土一切充遍。<a id="a-98"></a>其下我金刚座众宝间错。<a id="a-99"></a>纵广正等五四天下。<a id="a-9A"></a>高八万四千由旬。<a id="a-9B"></a>名普放无尽光善解智香。<a id="a-9C"></a>我于彼菩提树下金刚座上结加趺坐。<a id="a-9D"></a>于彼少时成阿耨多罗三藐三菩提。<a id="a-9E"></a>乃至涅槃不改此座亦复不舍。<a id="a-9F"></a>我坐菩提树下金刚座上不起。<a id="a-9G"></a>遣化佛菩萨至过数佛土。<a id="a-9H"></a>一一化佛以一小食顷为众生说法。<a id="a-9I"></a>即以小食顷劝过数众生。<a id="a-9J"></a>以阿耨多罗三藐三菩提。<a id="a-9K"></a>使住其中得不退转。<a id="a-9L"></a>令化菩萨亦复如是。<a id="a-9M"></a>愿我逮菩提时。<a id="a-9N"></a>十方过数余世界我身普现。<a id="a-9O"></a>若有众生见我身相庄严者。<a id="a-9P"></a>令彼一切众生坚固阿耨多罗三藐三菩提。<a id="a-9Q"></a>乃至无上菩提般涅槃。<a id="a-9R"></a>彼诸众生未尝不见诸佛世尊。<a id="a-9S"></a>令其中无有诸根不具足者。<a id="a-9T"></a>其中菩萨乐见我者。<a id="a-9U"></a>彼所往处随身回转经行坐立。<a id="a-9V"></a>彼诸菩萨适心念佛。<a id="a-9W"></a>令见我坐菩提树下。<a id="a-9X"></a>见已随所疑法亘然开解。<a id="a-9Y"></a>不说法句令知其义。<a id="a-9Z"></a>令我寿命无量无能数者。<a id="a-9a"></a>除萨婆若智。<a id="a-9b"></a>使其菩萨寿亦无量。<a id="a-9c"></a>我欲于其佛土成阿耨多罗三藐三菩提时。<a id="a-9d"></a>令有如是瑞应相现。<a id="a-9e"></a>谓其佛土一切菩萨。<a id="a-9f"></a>其首文[口*荼]袈裟在身。<a id="a-9g"></a>乃至般涅槃。<a id="a-9h"></a>其佛土中无有一人饰发俗服。<a id="a-9i"></a>令其一切住沙门像而无有异。<a id="a-9j"></a>佛言。<a id="a-9k"></a>善哉善哉。<a id="a-9l"></a>善丈夫。<a id="a-9m"></a>汝亦聪达解慧。<a id="a-9n"></a>所愿甚善志意极大。<a id="a-9o"></a>威德特尊智慧甚妙。<a id="a-9p"></a>善男子。<a id="a-9q"></a>汝能为一切众生故。<a id="a-9r"></a>自作如是妙胜大意。<a id="a-9s"></a>取妙庄严佛土。<a id="a-9t"></a>是故善男子。<a id="a-9u"></a>字汝为曼如尸利。<a id="a-9v"></a>曼如尸利。<a id="a-9w"></a>汝于来世过二恒河沙数阿僧祇。<a id="a-9x"></a>始入第三恒河沙数阿僧祇。<a id="a-9y"></a>于南方有世界名净无尘积。<a id="a-9z"></a>此娑诃世界亦在其内。<a id="a-A0"></a>如是庄严佛土严净。<a id="a-A1"></a>汝曼如尸利。<a id="a-A2"></a>当于其中成阿耨多罗三藐三菩提。<a id="a-A3"></a>号普现如来应供正遍知。<a id="a-A4"></a>如是菩萨众。<a id="a-A5"></a>汝净一切愿悉当成就如汝所愿。<a id="a-A6"></a>汝为菩萨时。<a id="a-A7"></a>于多亿佛所殖诸善根。<a id="a-A8"></a>汝曼如尸利。<a id="a-A9"></a>为众生良药除意患灭众结增长善根。<a id="a-AA"></a>时曼如尸利白佛言。<a id="a-AB"></a>世尊。<a id="a-AC"></a>若我如是意满如我所愿。<a id="a-AD"></a>于十方无量阿僧祇世界中。<a id="a-AE"></a>现在住世说法诸佛世尊愿授我记。<a id="a-AF"></a>令无量阿僧祇佛土皆悉震动。<a id="a-AG"></a>令一切众生得如是快乐满足。<a id="a-AH"></a>犹如菩萨游戏第二禅三昧。<a id="a-AI"></a>亦令无量阿僧祇佛土雨天曼陀罗华。<a id="a-AJ"></a>令彼曼陀罗华出如是等声。<a id="a-AK"></a>所谓佛声法声僧声波罗蜜声。<a id="a-AL"></a>力无畏声。<a id="a-AM"></a>若我五体礼世尊足时。<a id="a-AN"></a>如是瑞应皆悉令现。<a id="a-AO"></a>如曼如尸利童真礼世尊足时。<a id="a-AP"></a>于无量阿僧祇佛土。<a id="a-AQ"></a>地皆震动雨天曼陀罗。<a id="a-AR"></a>一切众生皆得如是快乐。<a id="a-AS"></a>充满如是所愿。<a id="a-AT"></a>其中菩萨摩诃萨于诸佛所听法者。<a id="a-AU"></a>彼皆问诸佛世尊。<a id="a-AV"></a>以何因何缘现是瑞应。<a id="a-AW"></a>彼诸佛世尊。<a id="a-AX"></a>皆授曼如尸利阿耨多罗三藐三菩提记。<a id="a-AY"></a>佛说偈言。</p>
  <p id="aAZ">起最上意智慧广　　十方济世授汝记</p>
  <p id="aAa">地动雨华众生乐　　汝当作佛出现世</p>
  <p data-pb></p>
  <h2 id="aAb">四王子授记品第八</h2>
  <p id="aAc">善男子。<a id="a-Ad"></a>尔时海济婆罗门。<a id="a-Ae"></a>告第四王子支众。<a id="a-Af"></a>略说。<a id="a-Ag"></a>如曼如尸利所愿无异。<a id="a-Ah"></a>世尊赞言。<a id="a-Ai"></a>善哉善哉。<a id="a-Aj"></a>善男子。<a id="a-Ak"></a>汝为菩萨时。<a id="a-Al"></a>当破无量阿僧祇众生结使金刚之山而作佛事。<a id="a-Am"></a>然后当成阿耨多罗三藐三菩提。<a id="a-An"></a>善男子。<a id="a-Ao"></a>是故字汝为坏金刚慧明照尸利。<a id="a-Ap"></a>汝坏金刚慧明照。<a id="a-Aq"></a>于当来世过一恒河沙数阿僧祇。<a id="a-Ar"></a>始入二恒河沙数阿僧祇。<a id="a-As"></a>东方过十恒河沙数佛土微尘数世界。<a id="a-At"></a>有国名阿尼弥沙。<a id="a-Au"></a>善男子。<a id="a-Av"></a>汝于其中当成阿耨多罗三藐三菩提。<a id="a-Aw"></a>号普贤如来应供正遍知明行足乃至佛婆伽婆。<a id="a-Ax"></a>其佛土无量庄严亦复如是如汝所愿。<a id="a-Ay"></a>善男子。<a id="a-Az"></a>宝藏如来。<a id="a-B0"></a>适授坏金刚慧明照菩萨摩诃萨阿耨多罗三藐三菩提记。<a id="a-B1"></a>于虚空中无量亿那由他百千诸天。<a id="a-B2"></a>皆赞善哉。<a id="a-B3"></a>雨海此岸牛头沉水木櫁粖香。<a id="a-B4"></a>彼白佛言。<a id="a-B5"></a>唯世尊。<a id="a-B6"></a>若我如是意满。<a id="a-B7"></a>如我五体礼佛足时。<a id="a-B8"></a>令恒河沙数世界踰天妙香充满其中。<a id="a-B9"></a>于中地狱畜生饿鬼人天。<a id="a-BA"></a>彼众生得闻是香。<a id="a-BB"></a>身心苦患乃至讫。<a id="a-BC"></a>我头面着地于尔所时得休息。<a id="a-BD"></a>善男子。<a id="a-BE"></a>尔时坏金刚慧明照菩萨五体礼宝藏如来足。<a id="a-BF"></a>应时恒河沙数世界。<a id="a-BG"></a>踰天妙香充遍其中。<a id="a-BH"></a>于中一切众生。<a id="a-BI"></a>身心苦患尽皆休息。<a id="a-BJ"></a>佛言。</p>
  <p id="aBK">起能坏金刚　　香色充满刹</p>
  <p id="aBL">喜乐多众生　　汝为世间解</p>
  <p id="aBM">善男子。<a id="a-BN"></a>尔时海济婆罗门。<a id="a-BO"></a>告第五王子无畏。<a id="a-BP"></a>略说。<a id="a-BQ"></a>世尊。<a id="a-BR"></a>我惟不取斯秽浊佛土。<a id="a-BS"></a>当知是处成三藐三菩提。<a id="a-BT"></a>其中无有地狱畜生饿鬼。<a id="a-BU"></a>绀琉璃地等如莲华世界庄严说。<a id="a-BV"></a>无畏王子以莲华置宝藏如来前白佛言。<a id="a-BW"></a>唯世尊。<a id="a-BX"></a>若我如是意满。<a id="a-BY"></a>当承佛威神。<a id="a-BZ"></a>令我得现庄严三昧。<a id="a-Ba"></a>如我在世尊前。<a id="a-Bb"></a>于十方恒河沙数世界微尘数佛土。<a id="a-Bc"></a>当雨莲华大如车轮令我等见。<a id="a-Bd"></a>适发斯言。<a id="a-Be"></a>蒙佛威神得现庄严三昧。<a id="a-Bf"></a>十方恒河沙数世界微尘数佛土。<a id="a-Bg"></a>皆雨莲华大如车轮。<a id="a-Bh"></a>无畏王子。<a id="a-Bi"></a>见已极大欢喜。<a id="a-Bj"></a>佛言。<a id="a-Bk"></a>善男子。<a id="a-Bl"></a>汝所愿甚善。<a id="a-Bm"></a>取妙佛土。<a id="a-Bn"></a>以至诚语疾得三昧雨于莲华。<a id="a-Bo"></a>彼白佛言。<a id="a-Bp"></a>若我得满阿耨多罗三藐三菩提意者。<a id="a-Bq"></a>令此莲华悬于虚空应时即住虚空。<a id="a-Br"></a>佛言。<a id="a-Bs"></a>善男子。<a id="a-Bt"></a>汝所为甚疾以莲华印于虚空。<a id="a-Bu"></a>善男子。<a id="a-Bv"></a>是故字汝为虚空印。<a id="a-Bw"></a>汝虚空印。<a id="a-Bx"></a>于当来世过一恒河沙数阿僧祇。<a id="a-By"></a>始入二恒河沙数阿僧祇。<a id="a-Bz"></a>于东南方过亿百千恒河沙数佛土。<a id="a-C0"></a>有世界名莲华。<a id="a-C1"></a>汝当于中成阿耨多罗三藐三菩提。<a id="a-C2"></a>号莲华上如来应供正遍知明行足乃至佛婆伽婆。<a id="a-C3"></a>纯菩萨僧。<a id="a-C4"></a>其数无量。<a id="a-C5"></a>寿亦无量。<a id="a-C6"></a>必得是一切威德如汝所愿。<a id="a-C7"></a>虚空印菩萨即时五体投地礼宝藏如来足。<a id="a-C8"></a>佛言。</p>
  <p id="aC9">汝当饶益世　　除灭结秽浊</p>
  <p id="aCA">持刹微尘德　　逮觉如前胜</p>
  <p id="aCB">善男子。<a id="a-CC"></a>尔时海济婆罗门语第六王子虚空。<a id="a-CD"></a>略说。<a id="a-CE"></a>唯不于此秽浊佛土。<a id="a-CF"></a>略说。<a id="a-CG"></a>如虚空印菩萨所愿。<a id="a-CH"></a>世尊。<a id="a-CI"></a>若我如是意满。<a id="a-CJ"></a>令于十方恒河沙数世界虚空中有七宝盖。<a id="a-CK"></a>白珠罗网以覆其上。<a id="a-CL"></a>悬众宝铃以严其盖。<a id="a-CM"></a>宝铃网中出如是声。<a id="a-CN"></a>所谓佛声法声僧声。<a id="a-CO"></a>波罗蜜声力声通声。<a id="a-CP"></a>及无畏声。<a id="a-CQ"></a>其中一切众生使闻是声。<a id="a-CR"></a>令发阿耨多罗三藐三菩提心。<a id="a-CS"></a>其有先发菩提心者。<a id="a-CT"></a>令不退转阿耨多罗三藐三菩提。<a id="a-CU"></a>适发是言。<a id="a-CV"></a>于十方恒河沙数世界一切虚空中。<a id="a-CW"></a>略说。<a id="a-CX"></a>出如是声。<a id="a-CY"></a>蒙佛威神皆悉自见。<a id="a-CZ"></a>复白佛言。<a id="a-Ca"></a>唯世尊。<a id="a-Cb"></a>若是意满如我所愿。<a id="a-Cc"></a>令我于世尊前得智显明三昧。<a id="a-Cd"></a>以是增长善法。<a id="a-Ce"></a>得是三昧已。<a id="a-Cf"></a>然后世尊。<a id="a-Cg"></a>授我菩提记。<a id="a-Ch"></a>蒙佛威神即得智显明三昧。<a id="a-Ci"></a>佛言。<a id="a-Cj"></a>善哉。<a id="a-Ck"></a>善男子。<a id="a-Cl"></a>所愿甚妙。<a id="a-Cm"></a>以汝福业。<a id="a-Cn"></a>于十方恒河沙数佛土虚空中覆以宝盖。<a id="a-Co"></a>出柔软声。<a id="a-Cp"></a>觉悟多亿那由他百千众生。<a id="a-Cq"></a>善男子。<a id="a-Cr"></a>是故字汝为虚空显明。<a id="a-Cs"></a>汝虚空显明。<a id="a-Ct"></a>于当来世过一恒河沙数阿僧祇。<a id="a-Cu"></a>始入二恒河沙阿僧祇。<a id="a-Cv"></a>于东方过二恒河沙数佛土。<a id="a-Cw"></a>有世界名日月。<a id="a-Cx"></a>汝当于中成三藐三菩提。<a id="a-Cy"></a>号法自在富王如来应供正遍知明行足乃至佛世尊。<a id="a-Cz"></a>时虚空显明菩萨以五体礼宝藏如来足。<a id="a-D0"></a>佛言。</p>
  <p id="aD1">起善习意调伏心　　能发大悲于众生</p>
  <p id="aD2">当度群品苦海岸　　觉智无上正菩提</p>
  <p id="aD3">善男子。<a id="a-D4"></a>尔时海济婆罗门语第七王子支像。<a id="a-D5"></a>略说。<a id="a-D6"></a>唯不于此浊佛土中。<a id="a-D7"></a>我如是处成菩提。<a id="a-D8"></a>于中无有地狱畜生饿鬼之名。<a id="a-D9"></a>亦无女人。<a id="a-DA"></a>其中众生不由胞胎。<a id="a-DB"></a>无须弥铁围大铁围土石诸山。<a id="a-DC"></a>无有泉源瓦砾刺棘高下恶风树木大海。<a id="a-DD"></a>亦无日月星宿昼夜闇冥。<a id="a-DE"></a>其中众生无有秽气屎尿涕唾。<a id="a-DF"></a>形无污臭身心无寄。<a id="a-DG"></a>令其中不以土石为地。<a id="a-DH"></a>纯马瑙成无量百千众宝庄严。<a id="a-DI"></a>令其佛土无有余草。<a id="a-DJ"></a>唯曼陀罗摩诃曼陀罗。<a id="a-DK"></a>令其佛土以种种宝树庄严。<a id="a-DL"></a>其宝树上种种宝盖庄挍。<a id="a-DM"></a>有种种宝房舍种种宝衣。<a id="a-DN"></a>种种宝鬘。<a id="a-DO"></a>种种宝璎。<a id="a-DP"></a>种种宝严具。<a id="a-DQ"></a>种种音乐。<a id="a-DR"></a>种种宝器。<a id="a-DS"></a>种种华。<a id="a-DT"></a>以庄挍树。<a id="a-DU"></a>令众华合音乐声止。<a id="a-DV"></a>以是知夜。<a id="a-DW"></a>众华合时菩萨受生。<a id="a-DX"></a>适生其中便坐定意。<a id="a-DY"></a>令得现庄严三昧。<a id="a-DZ"></a>以是三昧见十方佛土微尘数世界中现在诸佛。<a id="a-Da"></a>令于尔时得净天耳。<a id="a-Db"></a>闻于佛土微尘数十方余世界中现在住世说法。<a id="a-Dc"></a>说法诸佛。<a id="a-Dd"></a>令其中众生生已。<a id="a-De"></a>皆自识宿命。<a id="a-Df"></a>忆念佛土微尘数劫中生事。<a id="a-Dg"></a>令其生已得净天眼。<a id="a-Dh"></a>普见十方佛微尘数佛国庄严。<a id="a-Di"></a>令其生已。<a id="a-Dj"></a>善具知他心智。<a id="a-Dk"></a>以一念顷。<a id="a-Dl"></a>知佛土微尘佛刹中。<a id="a-Dm"></a>一切众生心念所行。<a id="a-Dn"></a>乃至菩提般涅槃。<a id="a-Do"></a>不失是三昧。<a id="a-Dp"></a>夜欲明时。<a id="a-Dq"></a>四方香风微妙柔软触身生喜来吹华敷。<a id="a-Dr"></a>令诸菩萨从三昧觉于华台起。<a id="a-Ds"></a>令得如是神通。<a id="a-Dt"></a>一心念顷至一一方佛土微尘数佛刹。<a id="a-Du"></a>亲近现在诸佛世尊已。<a id="a-Dv"></a>还来本土。<a id="a-Dw"></a>于曼陀罗摩诃曼陀罗花台上结加趺坐。<a id="a-Dx"></a>思惟法门瞻仰如来。<a id="a-Dy"></a>如所坐处随其回转。<a id="a-Dz"></a>于一切方悉令见我。<a id="a-E0"></a>其中菩萨于法或想若生疑者。<a id="a-E1"></a>令观我身见即亘然。<a id="a-E2"></a>彼诸菩萨随欲闻法。<a id="a-E3"></a>适观我已皆悉令知。<a id="a-E4"></a>其中菩萨令无我所无所为作乃至身命。<a id="a-E5"></a>其中菩萨皆得不退转。<a id="a-E6"></a>其中令无不善之名。<a id="a-E7"></a>令其佛土亦无受戒之名无犯悔语。<a id="a-E8"></a>令其中一切众生。<a id="a-E9"></a>具三十二大人之相。<a id="a-EA"></a>具那罗延力。<a id="a-EB"></a>令其中无有一人诸根不具乃至菩提般涅槃。<a id="a-EC"></a>令其中一切众生其首文[口*荼]袈裟着身一时俱生。<a id="a-ED"></a>令得善分别三昧。<a id="a-EE"></a>乃至菩提际未曾中失。<a id="a-EF"></a>令其中众生普集善根。<a id="a-EG"></a>令其中众生无老病苦。<a id="a-EH"></a>有菩萨于中寿欲终时。<a id="a-EI"></a>结加趺坐而般涅槃。<a id="a-EJ"></a>身中出火以自阇维香风来吹。<a id="a-EK"></a>彼舍利置于他方无佛土中。<a id="a-EL"></a>令成如意珠宝。<a id="a-EM"></a>如转轮王明净摩尼之宝。<a id="a-EN"></a>其中众生有见彼摩尼宝光者。<a id="a-EO"></a>有见摩尼宝者。<a id="a-EP"></a>有复触者。<a id="a-EQ"></a>令彼一切不受地狱饿鬼畜生之苦。<a id="a-ER"></a>乃至菩提般涅槃未曾受痛。<a id="a-ES"></a>于中命终。<a id="a-ET"></a>其有诸佛现在住其世。<a id="a-EU"></a>为众生说法生如是处。<a id="a-EV"></a>彼得生已。<a id="a-EW"></a>于诸佛所闻说妙法发菩提心。<a id="a-EX"></a>适发心已。<a id="a-EY"></a>令得不退转阿耨多罗三藐三菩提。<a id="a-EZ"></a>我佛土中。<a id="a-Ea"></a>无有一人不入三昧而命终者。<a id="a-Eb"></a>亦无苦痛无相恋着别离命终。<a id="a-Ec"></a>于中终已令不生难处无佛国土中。<a id="a-Ed"></a>至菩提际。<a id="a-Ee"></a>未尝不见佛。<a id="a-Ef"></a>未尝不闻法。<a id="a-Eg"></a>未尝不供养僧。<a id="a-Eh"></a>令其中一切众生无秽浊嗔恚爱憎悭嫉无明吾我。<a id="a-Ei"></a>于中生也。<a id="a-Ej"></a>其佛土中。<a id="a-Ek"></a>令无声闻及辟支佛。<a id="a-El"></a>纯诸菩萨。<a id="a-Em"></a>润心软心无怨心。<a id="a-En"></a>不浊心寂心定心。<a id="a-Eo"></a>如是菩萨充满其中。<a id="a-Ep"></a>令我佛土庄严明净。<a id="a-Eq"></a>现于十方佛刹微尘数余世界中。<a id="a-Er"></a>香亦遍至。<a id="a-Es"></a>使其众生常乐充满。<a id="a-Et"></a>令其佛土不闻苦声。<a id="a-Eu"></a>我当尔所时行菩萨行。<a id="a-Ev"></a>为菩萨时先立如是净庄严佛土。<a id="a-Ew"></a>安置如是净意众充满佛刹。<a id="a-Ex"></a>然后我于其中成阿耨多罗三藐三菩提。<a id="a-Ey"></a>我逮菩提时令光明无量。<a id="a-Ez"></a>又我身相庄严。<a id="a-F0"></a>令于十方千佛土微尘数余佛刹中皆悉遍现。<a id="a-F1"></a>于中众生有见我者。<a id="a-F2"></a>令彼众生灭除贪欲嗔恚愚痴悭嫉吾我嫌恨结使。<a id="a-F3"></a>悉皆令灭发菩提心随其所欲。<a id="a-F4"></a>三昧陀罗尼忍辱以见我故悉皆令得。<a id="a-F5"></a>其有众生生寒冰地狱者。<a id="a-F6"></a>见我已受暖暖乐受得是快乐。<a id="a-F7"></a>譬如比丘入第三禅。<a id="a-F8"></a>彼见我已令其身意极乐充满。<a id="a-F9"></a>皆发阿耨多罗三藐三菩提心。<a id="a-FA"></a>于中命终来生我国。<a id="a-FB"></a>得不退转阿耨多罗三藐三菩提。<a id="a-FC"></a>若众生生饿鬼中。<a id="a-FD"></a>得见我已。<a id="a-FE"></a>略说。<a id="a-FF"></a>令不退转阿耨多罗三藐三菩提。<a id="a-FG"></a>畜生亦如是说。<a id="a-FH"></a>如是我光倍照诸天。<a id="a-FI"></a>令我寿命无量无能数者。<a id="a-FJ"></a>除萨婆若智。<a id="a-FK"></a>我逮菩提时。<a id="a-FL"></a>于十方无量阿僧祇无称无边余世界中。<a id="a-FM"></a>诸佛世尊赞叹称誉。<a id="a-FN"></a>我令其中众生闻名者。<a id="a-FO"></a>于彼所作善根回向我刹。<a id="a-FP"></a>彼命终已来生我国。<a id="a-FQ"></a>除无间罪非毁正法谤贤圣者。<a id="a-FR"></a>我逮菩提时。<a id="a-FS"></a>于无量阿僧祇余佛刹中。<a id="a-FT"></a>众生闻我名号求生我国。<a id="a-FU"></a>命欲终时。<a id="a-FV"></a>我与无量大众围绕。<a id="a-FW"></a>入无曀三昧而现其前。<a id="a-FX"></a>如是善说。<a id="a-FY"></a>令彼众生心得欢喜一切苦灭。<a id="a-FZ"></a>以是欢喜悟毕定三昧。<a id="a-Fa"></a>令其心得法忍之乐。<a id="a-Fb"></a>彼命终已得生我国。<a id="a-Fc"></a>又余佛土乏七财者。<a id="a-Fd"></a>不乐求三乘。<a id="a-Fe"></a>亦不乐求人天之福。<a id="a-Ff"></a>又不乐求三善福地。<a id="a-Fg"></a>乐着非法悭贪嫉妒。<a id="a-Fh"></a>乐近邪法众生之类。<a id="a-Fi"></a>以堕无堕三昧。<a id="a-Fj"></a>彼诸众生命欲终时现住其前。<a id="a-Fk"></a>与无量众围绕。<a id="a-Fl"></a>而为说法。<a id="a-Fm"></a>以已佛土示彼众生劝以菩提。<a id="a-Fn"></a>令彼众生于我所得乐喜踊跃发菩提心。<a id="a-Fo"></a>令彼一切苦痛除灭。<a id="a-Fp"></a>得日灯三昧令舍愚痴。<a id="a-Fq"></a>命终之后得生我国。<a id="a-Fr"></a>佛言。<a id="a-Fs"></a>善哉善哉。<a id="a-Ft"></a>善男子。<a id="a-Fu"></a>所愿甚善。<a id="a-Fv"></a>彼白佛言。<a id="a-Fw"></a>世尊。<a id="a-Fx"></a>若我如是意满。<a id="a-Fy"></a>于佛刹微尘数十方余佛土中。<a id="a-Fz"></a>令雨奇妙海此岸栴檀之末。<a id="a-G0"></a>于中众生闻是香者。<a id="a-G1"></a>令彼一切发菩提心。<a id="a-G2"></a>令我于今得如愿三昧已而自得见。<a id="a-G3"></a>善男子。<a id="a-G4"></a>彼适愿已得如愿三昧自见佛土。<a id="a-G5"></a>微尘数十方余世界中。<a id="a-G6"></a>雨奇妙海此岸栴檀之末。<a id="a-G7"></a>见于十方各过数众生叉手合掌发菩提心。<a id="a-G8"></a>佛言。<a id="a-G9"></a>善男子。<a id="a-GA"></a>雨香甚速。<a id="a-GB"></a>劝过数众生于菩提。<a id="a-GC"></a>善男子。<a id="a-GD"></a>是故字汝为师子香。<a id="a-GE"></a>于当来世过一恒河沙数阿僧祇。<a id="a-GF"></a>始入二恒河沙数阿僧祇。<a id="a-GG"></a>于上方去此佛土。<a id="a-GH"></a>过四十二恒河沙数佛刹微尘数佛土。<a id="a-GI"></a>有世界名绀香光明无尘。<a id="a-GJ"></a>汝师子香。<a id="a-GK"></a>于中当成阿耨多罗三藐三菩提。<a id="a-GL"></a>号光明无尘上身香月自在王如来应供正遍知乃至佛世尊。<a id="a-GM"></a>善男子。<a id="a-GN"></a>尔时师子香菩萨五体礼如来足。<a id="a-GO"></a>宝藏如来言。</p>
  <p id="aGP">起人修罗天所敬　　当为世尊济众生</p>
  <p id="aGQ">汝断三界苦结缚　　汝当得妙无上士</p>
  <p data-pb></p>
  <h2 id="aGR">第八王子授记品第九</h2>
  <p id="aGS">善男子。<a id="a-GT"></a>尔时海济婆罗门语第八王子阿摸具。<a id="a-GU"></a>略说。<a id="a-GV"></a>世尊。<a id="a-GW"></a>我当尔所时于浊佛刹。<a id="a-GX"></a>为菩萨菩提行菩提行。<a id="a-GY"></a>我先净十千浊佛刹立如是净。<a id="a-GZ"></a>如绀香光明无尘佛土无异安置如是种善根清净意求大乘诸菩萨充满其刹。<a id="a-Ga"></a>然后我当于中成阿耨多罗三藐三菩提。<a id="a-Gb"></a>唯世尊。<a id="a-Gc"></a>我当如是行菩提行。<a id="a-Gd"></a>非余菩萨之所能行。<a id="a-Ge"></a>世尊。<a id="a-Gf"></a>我于此七年中一处静坐。<a id="a-Gg"></a>思惟净佛功德佛刹庄严净佛土功德。<a id="a-Gh"></a>我于中发起现庄严三昧等一万八千菩萨三昧而得修习。<a id="a-Gi"></a>世尊。<a id="a-Gj"></a>是我以菩萨菩提行菩提行。<a id="a-Gk"></a>我以臣婆阇伽枳由逻三昧。<a id="a-Gl"></a>常见十方无量无边余世界中。<a id="a-Gm"></a>现在住世诸佛世尊。<a id="a-Gn"></a>饶益众生而为说法。<a id="a-Go"></a>又过三世者。<a id="a-Gp"></a>见彼诸佛满一切刹。<a id="a-Gq"></a>世尊。<a id="a-Gr"></a>我以旋三昧微尘等心。<a id="a-Gs"></a>见彼诸佛世尊菩萨声闻大众围绕。<a id="a-Gt"></a>我以无依三昧力。<a id="a-Gu"></a>佛土微尘数身。<a id="a-Gv"></a>礼一一身。<a id="a-Gw"></a>以无上杂宝华无上杂香涂末鬘饰及与音乐。<a id="a-Gx"></a>以此一切无上严饰供养诸佛。<a id="a-Gy"></a>一一佛土如大海劫行。<a id="a-Gz"></a>我以一切修身三昧。<a id="a-H0"></a>于一念顷知一切佛土中微尘数佛行。<a id="a-H1"></a>世尊。<a id="a-H2"></a>我以功德三昧佛土微尘数无上妙赞一一佛。<a id="a-H3"></a>世尊。<a id="a-H4"></a>我以不眴三昧一尘等心见佛充满一切佛土。<a id="a-H5"></a>世尊。<a id="a-H6"></a>我以无诤三昧一念顷见一切佛土中过去当来现在佛刹庄严。<a id="a-H7"></a>世尊。<a id="a-H8"></a>我以首楞严三昧入地狱中。<a id="a-H9"></a>化作其身而为说法。<a id="a-HA"></a>劝以菩提令彼发心。<a id="a-HB"></a>于中命终得生为人。<a id="a-HC"></a>值现在世说法诸佛。<a id="a-HD"></a>令彼众生从佛闻法得不退转地。<a id="a-HE"></a>如是畜生饿鬼夜叉罗刹阿修罗龙紧那罗摩睺罗伽中及与天上。<a id="a-HF"></a>如是毗舍阇富单那迦吒富单中。<a id="a-HG"></a>如是人栴陀罗贾客淫女中。<a id="a-HH"></a>如是世尊。<a id="a-HI"></a>随众生处而受其形。<a id="a-HJ"></a>顺彼众生业行因缘受若苦乐。<a id="a-HK"></a>若有种种工巧伎术。<a id="a-HL"></a>随类而入现说所行。<a id="a-HM"></a>巧言方便得众生心。<a id="a-HN"></a>然后诲之正法劝以阿耨多罗三藐三菩提。<a id="a-HO"></a>令住不退转无上正遍知。<a id="a-HP"></a>唯世尊。<a id="a-HQ"></a>我当尔所时行菩提行。<a id="a-HR"></a>净除十千佛土。<a id="a-HS"></a>于中一切众生。<a id="a-HT"></a>行业结使灭如是毒。<a id="a-HU"></a>乃至一众生所。<a id="a-HV"></a>令无四魔道。<a id="a-HW"></a>我当如是净立十千佛土。<a id="a-HX"></a>如光明无尘上身香月自在王如来。<a id="a-HY"></a>绀香无尘世界佛刹庄严。<a id="a-HZ"></a>我当自净佛土及以眷属。<a id="a-Ha"></a>如师子香菩萨摩诃萨所愿。<a id="a-Hb"></a>唯世尊。<a id="a-Hc"></a>若如是意满。<a id="a-Hd"></a>令十千佛土中一切众生众苦除灭。<a id="a-He"></a>令得一切软心随作心。<a id="a-Hf"></a>令彼各各自四天下见于诸佛。<a id="a-Hg"></a>彼诸众生。<a id="a-Hh"></a>种种众宝种种华香末香涂香杂衣头舍幢麾幡盖。<a id="a-Hi"></a>令自然在手。<a id="a-Hj"></a>令彼众生用供养诸佛。<a id="a-Hk"></a>发阿耨多罗三藐三菩提心。<a id="a-Hl"></a>我以现庄严三昧力。<a id="a-Hm"></a>令己自见适发是语。<a id="a-Hn"></a>如其所愿悉自得见。<a id="a-Ho"></a>佛言。<a id="a-Hp"></a>善哉善哉。<a id="a-Hq"></a>善男子。<a id="a-Hr"></a>如汝普自立净佛土周匝净十千佛土。<a id="a-Hs"></a>净无量阿僧祇众生身意。<a id="a-Ht"></a>如是无量阿僧祇诸佛世尊。<a id="a-Hu"></a>以如是无量阿僧祇供具而供养之。<a id="a-Hv"></a>善男子。<a id="a-Hw"></a>是故字汝为普贤。<a id="a-Hx"></a>汝普贤。<a id="a-Hy"></a>于当来世过一恒河沙数阿僧祇二恒河沙阿僧祇余少分。<a id="a-Hz"></a>在于北方。<a id="a-I0"></a>去此佛土。<a id="a-I1"></a>过六十恒河沙数佛刹。<a id="a-I2"></a>有世界。<a id="a-I3"></a>名智水净德。<a id="a-I4"></a>汝普贤。<a id="a-I5"></a>当于其中成阿耨多罗三藐三菩提。<a id="a-I6"></a>号师子奋迅金刚智如来应供正遍知乃至佛世尊。<a id="a-I7"></a>善男子。<a id="a-I8"></a>尔时普贤菩萨摩诃萨五体礼如来足。<a id="a-I9"></a>宝藏如来言。</p>
  <p id="aIA">起善智乐调伏心　　于众生所善坚誓</p>
  <p id="aIB">于结深河度众生　　汝知炬妙世作佛</p>
 </body>
</html>