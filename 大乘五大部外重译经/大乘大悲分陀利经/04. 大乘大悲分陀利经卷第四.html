<!doctype html>
<html id="z3IBTmVP9" data-ver="1347">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘五大部外重译经">
  <meta period="秦">
 </head>
 <body>
  <h1 id="a1">大乘大悲分陀利经卷第四</h1>
  <h2 id="a2">十千人授记品第十</h2>
  <p id="a3">善男子。<a id="a-4"></a>于尔时十千懈怠者同发声言。<a id="a-5"></a>唯世尊。<a id="a-6"></a>我等欲于净佛土中。<a id="a-7"></a>成如来应供正遍知。<a id="a-8"></a>所谓世界普贤菩萨行菩萨行所修净处。<a id="a-9"></a>如是我等行六波罗蜜。<a id="a-A"></a>满于佛土逮成正觉。<a id="a-B"></a>善男子。<a id="a-C"></a>宝藏如来亦复如是。<a id="a-D"></a>授彼十千懈怠者记。<a id="a-E"></a>如普贤菩萨成阿耨多罗三藐三菩提时。<a id="a-F"></a>汝等亦于周匝世界。<a id="a-G"></a>成阿耨多罗三藐三菩提。<a id="a-H"></a>有千人同号智炽钟自在声如来。<a id="a-I"></a>复有千人同号摄自在师子音如来。<a id="a-J"></a>复有千人同号无垢声自在王如来。<a id="a-K"></a>复有千人同号除恐畏音自在王如来。<a id="a-L"></a>复有千人同号善无垢声光曜自在王如来。<a id="a-M"></a>复有五百人同号日明如来。<a id="a-N"></a>复有五百人同号日藏自在王如来。<a id="a-O"></a>复七号龙雷如来。<a id="a-P"></a>八号无畏称王无垢光如来。<a id="a-Q"></a>十号无光音如来。<a id="a-R"></a>十一号称自在声开法称音如来。<a id="a-S"></a>九号德法称王如来。<a id="a-T"></a>二十号不可思议意王如来。<a id="a-U"></a>三号宝幢月自在照牟尼智自在墙微无味王不可思议意智藏如来。<a id="a-V"></a>十五号智高幢如来。<a id="a-W"></a>五十号智海王如来。<a id="a-X"></a>二号大精进音自在王高德劫如来。<a id="a-Y"></a>八十号智无尘疾如来。<a id="a-Z"></a>九十号自在种如来。<a id="a-a"></a>一百号智善无垢雷自在如来。<a id="a-b"></a>八十号非食德海王智集力王如来。<a id="a-c"></a>四十号胜菩提自在王如来。<a id="a-d"></a>牟尼积疾华如来。<a id="a-e"></a>积德智意如来。<a id="a-f"></a>金刚师子戒光音如来。<a id="a-g"></a>贤上如来。<a id="a-h"></a>无量光明如来。<a id="a-i"></a>三师子喜如来。<a id="a-j"></a>无尽智积宝光如来。<a id="a-k"></a>智无垢如来。<a id="a-l"></a>智珊瑚如来。<a id="a-m"></a>二师子称如来。<a id="a-n"></a>通德王如来。<a id="a-o"></a>法华雨如来。<a id="a-p"></a>光踊高如来。<a id="a-q"></a>法踊王无垢如来。<a id="a-r"></a>香自在如来。<a id="a-s"></a>无垢眼如来。<a id="a-t"></a>大积如来。<a id="a-u"></a>阿僧祇力王如来。<a id="a-v"></a>自智福德力如来。<a id="a-w"></a>智衣如来。<a id="a-x"></a>自在如来。<a id="a-y"></a>阿僧祇饶益如来。<a id="a-z"></a>智积如来。<a id="a-10"></a>大高如来。<a id="a-11"></a>力藏如来。<a id="a-12"></a>德沈如来。<a id="a-13"></a>枝华幢如来。<a id="a-14"></a>照众如来。<a id="a-15"></a>无痴德王如来。<a id="a-16"></a>金刚上如来。<a id="a-17"></a>法胜如来。<a id="a-18"></a>声帝王如来。<a id="a-19"></a>自执金刚持宝如来。<a id="a-1A"></a>自在踊幢止劫如来。<a id="a-1B"></a>乐云法用婆罗王如来。<a id="a-1C"></a>普德海王如来。<a id="a-1D"></a>智积如来。<a id="a-1E"></a>智焰华如来。<a id="a-1F"></a>众世主自在如来。<a id="a-1G"></a>优昙钵华金幢如来。<a id="a-1H"></a>法幢雷王如来。<a id="a-1I"></a>栴檀善安隐起(丹超)势如来。<a id="a-1J"></a>幢最灯如来。<a id="a-1K"></a>智起(丹超)如来。<a id="a-1L"></a>坚幢灭如来。<a id="a-1M"></a>法称如来。<a id="a-1N"></a>降魔德焰如来。<a id="a-1O"></a>阇那波罗沙睺如来。<a id="a-1P"></a>智灯如来。<a id="a-1Q"></a>安隐王如来。<a id="a-1R"></a>智音如来。<a id="a-1S"></a>幢集如来。<a id="a-1T"></a>金刚如来。<a id="a-1U"></a>金刚曜如来。<a id="a-1V"></a>庄严王如来。<a id="a-1W"></a>阇夜僧弃如来。<a id="a-1X"></a>善安意如来。<a id="a-1Y"></a>月王如来。<a id="a-1Z"></a>超吼王如来。<a id="a-1a"></a>婆罗王如来。<a id="a-1b"></a>八十师子步如来。<a id="a-1c"></a>五十那罗延胜藏如来。<a id="a-1d"></a>七十宝积德如来。<a id="a-1e"></a>三十月藏如来。<a id="a-1f"></a>二十星宿称如来。<a id="a-1g"></a>三十德力婆罗王如来。<a id="a-1h"></a>九十软音如来。<a id="a-1i"></a>梵上坚固如来。<a id="a-1j"></a>复有十号香华胜称王如来。<a id="a-1k"></a>七十光明圆月照王如来。<a id="a-1l"></a>三十香华上如来。<a id="a-1m"></a>无量德海如来。<a id="a-1n"></a>智上如来。<a id="a-1o"></a>阎浮影如来。<a id="a-1p"></a>一百二德山幢如来。<a id="a-1q"></a>师子最如来。<a id="a-1r"></a>百一龙吼华曜王如来。<a id="a-1s"></a>善香种无我如来。<a id="a-1t"></a>无量德曜王劫如来。<a id="a-1u"></a>复有千人同号舍法智龙王解脱觉世海眼止如来应供正遍知。<a id="a-1v"></a>汝等各于异国一日同时。<a id="a-1w"></a>当成阿耨多罗三藐三菩提。<a id="a-1x"></a>当寿十小劫。<a id="a-1y"></a>汝等亦富同日入无上涅槃。<a id="a-1z"></a>后佛土正法七日皆灭。<a id="a-20"></a>彼十千人五体稽首礼宝藏如来足。<a id="a-21"></a>宝藏如来言。</p>
  <p id="a22">起汝等妙坚龙吼　　当求习最积善财</p>
  <p id="a23">勤修六度莫懈怠　　当为天人作导师</p>
  <p data-pb></p>
  <h2 id="a24">第九王子授记品第十一</h2>
  <p id="a25">善男子。<a id="a-26"></a>尔时海济婆罗门语第九王子阿弥具。<a id="a-27"></a>略说。<a id="a-28"></a>彼白佛言。<a id="a-29"></a>我当如是行菩萨行。<a id="a-2A"></a>令十方恒河沙数世界中。<a id="a-2B"></a>恒河沙数现在住世诸佛世尊。<a id="a-2C"></a>证我行菩萨菩提行。<a id="a-2D"></a>唯世尊。<a id="a-2E"></a>如我今于佛前发菩提心。<a id="a-2F"></a>乃至成阿耨多罗三藐三菩提。<a id="a-2G"></a>于其中间行菩提行莫令心悔。<a id="a-2H"></a>乃至菩提际誓愿坚固。<a id="a-2I"></a>如说修行不恼他心。<a id="a-2J"></a>令我不生声闻辟支佛心。<a id="a-2K"></a>令我心意不生爱欲。<a id="a-2L"></a>不与眠睡骜慢轻弄诳恼疑惑共俱。<a id="a-2M"></a>不与杀生偷盗及非梵行。<a id="a-2N"></a>妄语两舌粗言绮语无明掉动邪见嫉妒等俱。<a id="a-2O"></a>无不敬法心亦无离心。<a id="a-2P"></a>我行菩萨行时。<a id="a-2Q"></a>乃至菩提际莫令心有如是等法。<a id="a-2R"></a>愿我乃至菩提际。<a id="a-2S"></a>举足下足心常念佛。<a id="a-2T"></a>乃至菩提际。<a id="a-2U"></a>未曾不见佛不闻法不供养僧。<a id="a-2V"></a>在所生处常得出家。<a id="a-2W"></a>常粪扫衣但三衣。<a id="a-2X"></a>树下止常坐空闲处。<a id="a-2Y"></a>常乞食少欲知足。<a id="a-2Z"></a>常说法言无染着语。<a id="a-2a"></a>令我具足无量辩才。<a id="a-2b"></a>常不犯根罪。<a id="a-2c"></a>不杂妄语非毁他论。<a id="a-2d"></a>常念于空为女说法。<a id="a-2e"></a>常思惟空。<a id="a-2f"></a>于女人前不露齿笑。<a id="a-2g"></a>不染相动手为人说法。<a id="a-2h"></a>我常于大乘菩萨。<a id="a-2i"></a>有师事供养之心。<a id="a-2j"></a>我若从他闻法敬意如师。<a id="a-2k"></a>我常恭敬沙门婆罗门。<a id="a-2l"></a>尊重供养唯如来前。<a id="a-2m"></a>我不观应与不应与而为布施。<a id="a-2n"></a>我于法施不生嫉妒心。<a id="a-2o"></a>我以身命济应死者。<a id="a-2p"></a>自以精进办及众物救厄众生。<a id="a-2q"></a>我不说在家出家是非长短。<a id="a-2r"></a>我常观察利养称誉。<a id="a-2s"></a>如火如毒如怨。<a id="a-2t"></a>心常远避。<a id="a-2u"></a>世尊。<a id="a-2v"></a>若我乃至菩提际。<a id="a-2w"></a>成就如世尊前所立誓愿者。<a id="a-2x"></a>令我两手中自然轮宝千辐辋毂明焰具足。<a id="a-2y"></a>阿弥具王子。<a id="a-2z"></a>适发言已。<a id="a-30"></a>如其所愿轮即在手。<a id="a-31"></a>复白佛言。<a id="a-32"></a>世尊。<a id="a-33"></a>若我乃至菩提际如是意满者。<a id="a-34"></a>令此轮宝往至五浊空佛土中出是大声。<a id="a-35"></a>如难陀跋难陀龙王之声。<a id="a-36"></a>一切佛土声唱是言。<a id="a-37"></a>菩萨受记入不妄念智。<a id="a-38"></a>唱修空不动意界法藏。<a id="a-39"></a>一切众生生其中者。<a id="a-3A"></a>此法藏声入彼耳根。<a id="a-3B"></a>适入耳已。<a id="a-3C"></a>令彼众生欲爱即灭。<a id="a-3D"></a>嗔恚愚痴吾我悭嫉皆灭。<a id="a-3E"></a>令得思念佛境界智。<a id="a-3F"></a>发阿耨多罗三藐三菩提心。<a id="a-3G"></a>善男子。<a id="a-3H"></a>阿弥具王子。<a id="a-3I"></a>遣彼二轮其轮甚速。<a id="a-3J"></a>譬如诸佛如来神通。<a id="a-3K"></a>如是往至十方无量阿僧祇五浊空佛土中。<a id="a-3L"></a>至已为众生唱。<a id="a-3M"></a>菩萨受记入不妄念智。<a id="a-3N"></a>修空不动意界法藏。<a id="a-3O"></a>其中一切众生。<a id="a-3P"></a>此法藏音入耳根已。<a id="a-3Q"></a>一切欲爱乃至心意嫉妒灭。<a id="a-3R"></a>皆悉思念如佛境界智。<a id="a-3S"></a>发阿耨多罗三藐三菩提心。<a id="a-3T"></a>须臾之顷。<a id="a-3U"></a>彼轮还来王子前住。<a id="a-3V"></a>善男子。<a id="a-3W"></a>尔时宝藏如来。<a id="a-3X"></a>叹阿弥具王子言。<a id="a-3Y"></a>善哉善哉。<a id="a-3Z"></a>善男子。<a id="a-3a"></a>如汝行菩萨行所愿甚善。<a id="a-3b"></a>遣此自然轮宝至彼五浊空佛土中。<a id="a-3c"></a>令多阿僧祇亿那由他百千众生。<a id="a-3d"></a>住无浊心无恼心劝以菩提。<a id="a-3e"></a>善男子。<a id="a-3f"></a>是故字汝为无恼。<a id="a-3g"></a>汝无恼。<a id="a-3h"></a>当为世导。<a id="a-3i"></a>汝可取庄严佛土随汝所欲。<a id="a-3j"></a>阿弥具白佛言。<a id="a-3k"></a>世尊。<a id="a-3l"></a>我求如是庄严佛土。<a id="a-3m"></a>所谓一切黄金为地平正如掌。<a id="a-3n"></a>饶诸天宝周遍其中。<a id="a-3o"></a>令无瓦砾土石诸山。<a id="a-3p"></a>地柔软触犹劫波育。<a id="a-3q"></a>足下则下举足还复。<a id="a-3r"></a>其中令无地狱畜生饿鬼之名。<a id="a-3s"></a>我佛土无诸臭秽。<a id="a-3t"></a>胜天妙香充满其国。<a id="a-3u"></a>令天曼陀罗华周遍佛土。<a id="a-3v"></a>令其中众生无有老病。<a id="a-3w"></a>无相畏者无相恼乱。<a id="a-3x"></a>令其中众生无有横死死无悔恨。<a id="a-3y"></a>无不入三昧而命终者。<a id="a-3z"></a>令其中众生思惟念佛而取命终。<a id="a-40"></a>终已不堕恶趣。<a id="a-41"></a>不生五浊空佛土中。<a id="a-42"></a>乃至菩提般涅槃。<a id="a-43"></a>未常不见佛不闻法不供养僧。<a id="a-44"></a>令其中众生少于爱欲嗔恚愚痴。<a id="a-45"></a>令其中一切众生修十善业。<a id="a-46"></a>令其佛土众生无受戒无犯悔名。<a id="a-47"></a>令其中众生魔不得便。<a id="a-48"></a>令其中众生无诸丑陋。<a id="a-49"></a>使其中众生无有贵贱分别。<a id="a-4A"></a>使其中众生无我所无所作。<a id="a-4B"></a>令其中声闻菩萨乃至梦中无失不净。<a id="a-4C"></a>令其中一切众生爱法求法。<a id="a-4D"></a>令其佛土无有一人异学倒见。<a id="a-4E"></a>令其中众生身无疲懈心无劳惓。<a id="a-4F"></a>使其中一切众生皆得五通。<a id="a-4G"></a>使其中众生无饥渴患。<a id="a-4H"></a>随所欲食充满宝器而在其前如欲界天。<a id="a-4I"></a>令其中众生无有屎尿涕唾目泪身汗。<a id="a-4J"></a>令其中无有寒热。<a id="a-4K"></a>令其中香风软触以动人天。<a id="a-4L"></a>随意所欲有求凉风有求暖风。<a id="a-4M"></a>有求优钵罗香风。<a id="a-4N"></a>有求木櫁香风。<a id="a-4O"></a>有求海此岸香。<a id="a-4P"></a>有求多伽罗香。<a id="a-4Q"></a>有求沉水香。<a id="a-4R"></a>有求一切香风。<a id="a-4S"></a>随心所念悉皆令得。<a id="a-4T"></a>令无如是五浊世界。<a id="a-4U"></a>令其国中有七宝台。<a id="a-4V"></a>于彼台中有七宝座。<a id="a-4W"></a>重敷茵蓐安置丹枕。<a id="a-4X"></a>触甚柔软如劫波育。<a id="a-4Y"></a>人所住处令其宝台周匝有池。<a id="a-4Z"></a>八功德水充满其中。<a id="a-4a"></a>彼诸众生以此为用。<a id="a-4b"></a>使其中诸树行列须曼那庄严。<a id="a-4c"></a>以种种华种种果种种香种种衣种种盖种种璎珞种种严具以庄严树。<a id="a-4d"></a>其中众生随所乐衣。<a id="a-4e"></a>于如意树上取而着之。<a id="a-4f"></a>如是华乃至严具随取服之。<a id="a-4g"></a>我菩提树令七宝成。<a id="a-4h"></a>高千由旬。<a id="a-4i"></a>其茎径一由旬。<a id="a-4j"></a>枝叶分布一千由旬。<a id="a-4k"></a>微风来吹枝叶相[敲-高+亭]。<a id="a-4l"></a>令出柔软过天妙音。<a id="a-4m"></a>谓波罗蜜神通根力觉道之声。<a id="a-4n"></a>其有闻者心得离欲。<a id="a-4o"></a>令其佛土女人具诸功德。<a id="a-4p"></a>譬如兜率天女。<a id="a-4q"></a>又其中女人无诸臭秽。<a id="a-4r"></a>不两舌悭嫉姤。<a id="a-4s"></a>使其男子不与女人触身行欲。<a id="a-4t"></a>彼生欲心往观女人。<a id="a-4u"></a>须臾之顷欲心即灭生大惭愧。<a id="a-4v"></a>而去令得净无尘三昧。<a id="a-4w"></a>以是三昧常离魔所。<a id="a-4x"></a>终不更生欲心。<a id="a-4y"></a>彼女人以欲心视男子已。<a id="a-4z"></a>令即有胎。<a id="a-50"></a>适视已欲心俱灭。<a id="a-51"></a>如是男女处胎身心受乐。<a id="a-52"></a>譬如三十三天欢喜爱乐。<a id="a-53"></a>使其佛土男女处胎七日七夜如是受乐。<a id="a-54"></a>女人怀妊亦受是乐。<a id="a-55"></a>譬如比丘入第二禅。<a id="a-56"></a>彼处胎者不为不净胎垢所污。<a id="a-57"></a>于七日旦极香甚乐而得出生。<a id="a-58"></a>令彼女人不受苦痛俱入池浴。<a id="a-59"></a>令彼女人心即离欲得净无尘三昧。<a id="a-5A"></a>以是三昧令离魔事常入三昧。<a id="a-5B"></a>先身所作业行因缘。<a id="a-5C"></a>应多亿劫受女人身。<a id="a-5D"></a>令以是三昧得尽除却一切女身。<a id="a-5E"></a>乃至菩提般涅槃更不复受。<a id="a-5F"></a>又有众生。<a id="a-5G"></a>所作业行应过数劫常受胎苦。<a id="a-5H"></a>我逮菩提时。<a id="a-5I"></a>闻我名号心生喜乐者。<a id="a-5J"></a>于彼命终即来我国。<a id="a-5K"></a>受胎众生。<a id="a-5L"></a>其中一切所作业行尽彼除灭。<a id="a-5M"></a>乃至菩提际更不受胎生。<a id="a-5N"></a>有众生善根熟者。<a id="a-5O"></a>令彼华中化生。<a id="a-5P"></a>有少福德未种善根。<a id="a-5Q"></a>令彼胎生尽诸业行。<a id="a-5R"></a>我国土中。<a id="a-5S"></a>若为女人若复入胎。<a id="a-5T"></a>令彼众生一向受乐充满令微风吹须曼那多罗披帝树。<a id="a-5U"></a>出如是喜乐之声。<a id="a-5V"></a>苦空无常无我之声。<a id="a-5W"></a>以是音声。<a id="a-5X"></a>令其中人得然明三昧。<a id="a-5Y"></a>以是三昧。<a id="a-5Z"></a>令彼众生觉明深空。<a id="a-5a"></a>令其佛土不出乐欲之声。<a id="a-5b"></a>世尊。<a id="a-5c"></a>我坐菩提树下。<a id="a-5d"></a>愿须臾之顷。<a id="a-5e"></a>逮阿耨多罗三藐三菩提。<a id="a-5f"></a>逮菩提已。<a id="a-5g"></a>令其佛土无日月光。<a id="a-5h"></a>亦无有夜惟以华合。<a id="a-5i"></a>我当放如是光明遍照三千大千佛土无不周至。<a id="a-5j"></a>以是光照令彼众生得如是大明。<a id="a-5k"></a>见十方无量阿僧祇余世界中现在住世诸佛世尊。<a id="a-5l"></a>我逮菩提时。<a id="a-5m"></a>当以如是声说法。<a id="a-5n"></a>遍满三千大千佛土。<a id="a-5o"></a>令其中众生得念佛心。<a id="a-5p"></a>随所住处经行坐卧及与回转。<a id="a-5q"></a>令彼一切常得见我。<a id="a-5r"></a>随所疑法适观我已疑惑尽除。<a id="a-5s"></a>我逮菩提时。<a id="a-5t"></a>于十方无量阿僧祇佛土。<a id="a-5u"></a>众生若求声闻乘若求大乘者。<a id="a-5v"></a>从我闻法。<a id="a-5w"></a>令得深三昧忍辱陀罗尼。<a id="a-5x"></a>即住不退转阿耨多罗三藐三菩提。<a id="a-5y"></a>令我声闻僧众无量无能数者。<a id="a-5z"></a>唯除如来。<a id="a-60"></a>我逮菩提时。<a id="a-61"></a>在所游行投足之处。<a id="a-62"></a>令有千叶金色莲华。<a id="a-63"></a>我遣彼华至空佛土。<a id="a-64"></a>彼华至已称赞于我。<a id="a-65"></a>彼诸众生闻我名者即生喜乐。<a id="a-66"></a>令彼众生所有善根。<a id="a-67"></a>尽皆回向求生我国。<a id="a-68"></a>于彼命终皆得来生。<a id="a-69"></a>令我声闻僧无沙门垢无谄曲。<a id="a-6A"></a>为令一切众皆悉如是。<a id="a-6B"></a>令我眷属贵重于法。<a id="a-6C"></a>不贪财物不重荣利。<a id="a-6D"></a>乐于无常苦空无我勤修精进。<a id="a-6E"></a>敬佛乐法重比丘僧。<a id="a-6F"></a>令其中不退菩萨得入空意。<a id="a-6G"></a>随所生处常说般若波罗蜜。<a id="a-6H"></a>乃至菩提际令不忘失。<a id="a-6I"></a>我逮菩提时。<a id="a-6J"></a>令住世十千大劫。<a id="a-6K"></a>般涅槃后正法住世千劫。<a id="a-6L"></a>佛言。<a id="a-6M"></a>善哉善哉。<a id="a-6N"></a>丈夫取净佛土。<a id="a-6O"></a>汝阿閦。<a id="a-6P"></a>于当来世过一恒河沙数阿僧祇。<a id="a-6Q"></a>始入二恒河沙。<a id="a-6R"></a>于东方去此千佛土。<a id="a-6S"></a>有世界名乐喜。<a id="a-6T"></a>庄严成就如汝所愿。<a id="a-6U"></a>汝当于中成阿耨多罗三藐三菩提。<a id="a-6V"></a>即名阿閦如来乃至佛世尊。<a id="a-6W"></a>阿閦白佛言。<a id="a-6X"></a>世尊。<a id="a-6Y"></a>若我如是意满者。<a id="a-6Z"></a>于一切世界中。<a id="a-6a"></a>众生成阴界入有形之类。<a id="a-6b"></a>在众生数者。<a id="a-6c"></a>令彼一切皆得慈心无怨心无浊心。<a id="a-6d"></a>令彼身意受乐。<a id="a-6e"></a>譬如住十地菩萨入莲华三昧舍身得净。<a id="a-6f"></a>使一切众生身意受乐亦复如是心。<a id="a-6g"></a>如我五体礼世尊足时。<a id="a-6h"></a>令一切地皆作金色。<a id="a-6i"></a>善男子。<a id="a-6j"></a>彼阿閦菩萨五体礼宝藏如来足。<a id="a-6k"></a>即时一切众生受如是乐。<a id="a-6l"></a>如其所愿彼一切地皆作金色。<a id="a-6m"></a>宝藏如来言。</p>
  <p id="a6n">起住妙意无恼心　　宝轮最妙在汝手</p>
  <p id="a6o">多亿众生得悲心　　汝当净意为世尊</p>
  <p data-pb></p>
  <h2 id="a6p">诸王子授记品第十二</h2>
  <p id="a6q">善男子。<a id="a-6r"></a>尔时海济婆罗门。<a id="a-6s"></a>语第十王子尼摩尼。<a id="a-6t"></a>略说。<a id="a-6u"></a>王子尼摩尼。<a id="a-6v"></a>其所立愿亦如阿閦。<a id="a-6w"></a>唯世尊。<a id="a-6x"></a>若我如是意满。<a id="a-6y"></a>令一切众生得念佛心。<a id="a-6z"></a>令其手中皆有海此岸栴檀之香。<a id="a-70"></a>令彼一切以是妙香供养佛像。<a id="a-71"></a>佛言。<a id="a-72"></a>善哉善哉。<a id="a-73"></a>善男子。<a id="a-74"></a>所愿极妙。<a id="a-75"></a>汝能使一切众生手中。<a id="a-76"></a>皆有海此岸栴檀妙香。<a id="a-77"></a>发念佛心。<a id="a-78"></a>善男子。<a id="a-79"></a>是故字汝为香手。<a id="a-7A"></a>汝香手。<a id="a-7B"></a>于当来世过一恒河沙数阿僧祇。<a id="a-7C"></a>二恒河沙阿僧祇之余。<a id="a-7D"></a>阿閦如来般涅槃正法灭已。<a id="a-7E"></a>于后七日。<a id="a-7F"></a>汝香手。<a id="a-7G"></a>于彼世界成阿耨多罗三藐三菩提。<a id="a-7H"></a>号金华如来应供正遍知乃至佛世尊。<a id="a-7I"></a>香手白佛言。<a id="a-7J"></a>世尊。<a id="a-7K"></a>若我如是意满。<a id="a-7L"></a>我五体礼世尊足时。<a id="a-7M"></a>令此园中周遍雨瞻卜华。<a id="a-7N"></a>善男子。<a id="a-7O"></a>尔时香手菩萨五体礼宝藏如来足时。<a id="a-7P"></a>寻遍园中雨瞻卜华。<a id="a-7Q"></a>宝藏如来言。</p>
  <p id="a7R">起极妙德意善香　　雨瞻卜华周遍园</p>
  <p id="a7S">汝当显示净妙道　　度多众生无畏岸</p>
  <p id="a7T">善男子。<a id="a-7U"></a>尔时海济婆罗门。<a id="a-7V"></a>语第十一王子名师子。<a id="a-7W"></a>略说。<a id="a-7X"></a>即以宝幢上宝藏如来。<a id="a-7Y"></a>如香手菩萨所愿无异。<a id="a-7Z"></a>宝藏如来言。<a id="a-7a"></a>善哉善哉。<a id="a-7b"></a>善男子。<a id="a-7c"></a>是故字汝为宝胜。<a id="a-7d"></a>于当来世过一恒河沙数阿僧祇。<a id="a-7e"></a>二恒河沙数阿僧祇之余。<a id="a-7f"></a>金华如来般涅槃已。<a id="a-7g"></a>正法灭后竟三劫。<a id="a-7h"></a>乐喜世界当名妙乐。<a id="a-7i"></a>汝当于中成阿耨多罗三藐三菩提。<a id="a-7j"></a>号自在龙雷音如来乃至佛世尊。<a id="a-7k"></a>国土庄严如阿閦佛土无异。<a id="a-7l"></a>宝胜白佛言。<a id="a-7m"></a>世尊。<a id="a-7n"></a>若我如是意满者。<a id="a-7o"></a>礼佛足时。<a id="a-7p"></a>令一切众生得如是心。<a id="a-7q"></a>如菩萨住平等悲三昧。<a id="a-7r"></a>为饶益一切众生求菩提者令不退转。<a id="a-7s"></a>善男子。<a id="a-7t"></a>宝胜菩萨五体礼宝藏如来足时。<a id="a-7u"></a>一切众生得如是意。<a id="a-7v"></a>谓诸众生得住悲心。<a id="a-7w"></a>善男子。<a id="a-7x"></a>尔时宝藏如来告宝胜菩萨言。</p>
  <p id="a7y">起勇善意大丈夫　　能因众生立坚誓</p>
  <p id="a7z">安立多众无尘心　　于天世人当作佛</p>
  <p id="a80">略说。<a id="a-81"></a>摩阇披等五百王子。<a id="a-82"></a>立如是愿取庄严佛土。<a id="a-83"></a>如虚空印菩萨所愿取净佛土。<a id="a-84"></a>宝藏如来尽皆授阿耨多罗三藐三菩提记。<a id="a-85"></a>汝等同时各异世界。<a id="a-86"></a>当证阿耨多罗三藐三菩提。<a id="a-87"></a>复有四百王子。<a id="a-88"></a>立如是愿取庄严佛土。<a id="a-89"></a>如断金刚慧照明菩萨。<a id="a-8A"></a>宝藏如来亦皆授其阿耨多罗三藐三菩提记。<a id="a-8B"></a>各异世界。<a id="a-8C"></a>复有八十九王子。<a id="a-8D"></a>立如是愿取庄严佛土。<a id="a-8E"></a>如普贤菩萨。<a id="a-8F"></a>又彼八万四千诸小国王。<a id="a-8G"></a>皆立净愿各取庄严净佛国土。<a id="a-8H"></a>宝藏如来悉皆受其阿耨多罗三藐三菩提记。<a id="a-8I"></a>各异世界俱逮菩提。<a id="a-8J"></a>如是九十二亿众生。<a id="a-8K"></a>皆各立愿所修净土。<a id="a-8L"></a>宝藏如来亦尽授阿耨多罗三藐三菩提记。<a id="a-8M"></a>汝等同时各异世界。<a id="a-8N"></a>当逮阿耨多罗三藐三菩提。</p>
  <p data-pb></p>
  <h2 id="a8O">八十子受记品第十三</h2>
  <p id="a8P">善男子。<a id="a-8Q"></a>时海济婆罗门。<a id="a-8R"></a>有八十子。<a id="a-8S"></a>皆是宝藏如来之弟。<a id="a-8T"></a>其第一者名海自在童真。<a id="a-8U"></a>善男子。<a id="a-8V"></a>尔时海济婆罗门。<a id="a-8W"></a>告海自在曰。<a id="a-8X"></a>今汝童真可取清净庄严佛土。<a id="a-8Y"></a>海自在言。<a id="a-8Z"></a>大师应先作师子吼。<a id="a-8a"></a>大师告言。<a id="a-8b"></a>我所思愿后乃说之。<a id="a-8c"></a>彼即白言。<a id="a-8d"></a>我为取净土取不净耶。<a id="a-8e"></a>大师告言。<a id="a-8f"></a>其有菩萨具大悲者。<a id="a-8g"></a>取不净土度诸浊意倒见众生。<a id="a-8h"></a>汝童真。<a id="a-8i"></a>自可知之。<a id="a-8j"></a>善男子。<a id="a-8k"></a>时海自在童真至宝藏如来前白佛言。<a id="a-8l"></a>世尊。<a id="a-8m"></a>我求阿耨多罗三藐三菩提。<a id="a-8n"></a>亦于如是八万岁世人中证妙菩提如今世尊。<a id="a-8o"></a>愿令众生少于贪欲嗔恚愚痴等畏。<a id="a-8p"></a>能于生死以身为患。<a id="a-8q"></a>令于我所而得出家。<a id="a-8r"></a>我亦当以三乘为众说法。<a id="a-8s"></a>世尊。<a id="a-8t"></a>若我如是意满者。<a id="a-8u"></a>唯愿世尊。<a id="a-8v"></a>当授我阿耨多罗三藐三菩提记。<a id="a-8w"></a>宝藏佛言。<a id="a-8x"></a>汝于来世过一恒河沙数阿僧祇。<a id="a-8y"></a>始入二恒河沙数阿僧祇。<a id="a-8z"></a>于散华劫时此佛土四天下当名妙胜。<a id="a-90"></a>于八万岁人中当逮菩提。<a id="a-91"></a>号宝积如来乃至佛世尊白佛言。<a id="a-92"></a>世尊。<a id="a-93"></a>若我如是意满者。<a id="a-94"></a>令遍此园雨赤真珠。<a id="a-95"></a>一切树上出五乐音。<a id="a-96"></a>善男子。<a id="a-97"></a>海自在童真。<a id="a-98"></a>五体礼宝藏如来足时。<a id="a-99"></a>遍于园中雨赤真珠。<a id="a-9A"></a>一切树上出五乐音。<a id="a-9B"></a>宝藏如来言。</p>
  <p id="a9C">起大势力无尽慧　　慈心众庶愍伤仙</p>
  <p id="a9D">所求当满净众生　　为群黎故世成佛</p>
  <p id="a9E">婆罗门第二子名曰成就彼作是言。<a id="a-9F"></a>如海自在所可立愿我亦如是。<a id="a-9G"></a>略说宝藏佛言。<a id="a-9H"></a>汝童真。<a id="a-9I"></a>亦于散华劫妙胜佛土中四天下。<a id="a-9J"></a>于八万岁世人中汝当成佛。<a id="a-9K"></a>号照明华如来乃至佛世尊。<a id="a-9L"></a>略告第三言。<a id="a-9M"></a>汝于二千岁人中当逮菩提。<a id="a-9N"></a>号月持王如来乃至佛世尊。<a id="a-9O"></a>略说授记。<a id="a-9P"></a>须摩那如来。<a id="a-9Q"></a>山王如来。<a id="a-9R"></a>制眼如来。<a id="a-9S"></a>梵上如来。<a id="a-9T"></a>阎浮影如来。<a id="a-9U"></a>满如来。<a id="a-9V"></a>高如来。<a id="a-9W"></a>宝山如来。<a id="a-9X"></a>海藏如来。<a id="a-9Y"></a>那罗延如来。<a id="a-9Z"></a>尸躯那牟尼如来。<a id="a-9a"></a>牟尼主如来。<a id="a-9b"></a>憍陈如如来。<a id="a-9c"></a>师子步如来。<a id="a-9d"></a>智幢如来。<a id="a-9e"></a>佛声如来。<a id="a-9f"></a>最胜如来。<a id="a-9g"></a>开化如来。<a id="a-9h"></a>饶益如来。<a id="a-9i"></a>慧明如来。<a id="a-9j"></a>帝主如来。<a id="a-9k"></a>寂慧如来。<a id="a-9l"></a>作喜如来。<a id="a-9m"></a>无怒王如来。<a id="a-9n"></a>金银如来。<a id="a-9o"></a>摩醯睹如来。<a id="a-9p"></a>日喜如来。<a id="a-9q"></a>宝发如来。<a id="a-9r"></a>善明如来。<a id="a-9s"></a>背摩如来。<a id="a-9t"></a>善喜如来。<a id="a-9u"></a>梵征如来吼如来。<a id="a-9v"></a>法月如来。<a id="a-9w"></a>现议如来。<a id="a-9x"></a>称喜如来。<a id="a-9y"></a>称上如来。<a id="a-9z"></a>端正香如来。<a id="a-A0"></a>四妙根如来。<a id="a-A1"></a>须尼阇睹如来。<a id="a-A2"></a>适绕如来。<a id="a-A3"></a>善意如来。<a id="a-A4"></a>妙乘慧如来。<a id="a-A5"></a>金幢如来。<a id="a-A6"></a>善目如来。<a id="a-A7"></a>天净如来。<a id="a-A8"></a>净道如来。<a id="a-A9"></a>善现如来。<a id="a-AA"></a>乘幢如来。<a id="a-AB"></a>毗楼波叉如来。<a id="a-AC"></a>梵音如来。<a id="a-AD"></a>德聚如来。<a id="a-AE"></a>德无尘如来。<a id="a-AF"></a>摩尼光如来。<a id="a-AG"></a>焰气如来。<a id="a-AH"></a>释迦牟尼如来。<a id="a-AI"></a>音自在如来。<a id="a-AJ"></a>尔成如来。<a id="a-AK"></a>最尊如来。<a id="a-AL"></a>华成如来。<a id="a-AM"></a>等华如来。<a id="a-AN"></a>无恼如来。<a id="a-AO"></a>日藏如来。<a id="a-AP"></a>乐自在如来。<a id="a-AQ"></a>月如来。<a id="a-AR"></a>龙齿如来。<a id="a-AS"></a>金刚照如来。<a id="a-AT"></a>称王如来。<a id="a-AU"></a>常光如来。<a id="a-AV"></a>胜光如来。<a id="a-AW"></a>萨泥[木*著]如来。<a id="a-AX"></a>智成如来。<a id="a-AY"></a>香自在如来。<a id="a-AZ"></a>婆罗主如来。<a id="a-Aa"></a>那罗延藏如来。<a id="a-Ab"></a>月藏如来。<a id="a-Ac"></a>善男子。<a id="a-Ad"></a>其大师最后幼子名无恐畏。<a id="a-Ae"></a>彼白宝藏如来言。<a id="a-Af"></a>世尊。<a id="a-Ag"></a>授此七十九童真记。<a id="a-Ah"></a>于散华劫成阿耨多罗三藐三菩提。<a id="a-Ai"></a>世尊。<a id="a-Aj"></a>我当发阿耨多罗三藐三菩提心尽散华劫。<a id="a-Ak"></a>世尊。<a id="a-Al"></a>令我最后证妙菩提。<a id="a-Am"></a>如彼七十九佛寿命。<a id="a-An"></a>令我逮菩提时授独与等。<a id="a-Ao"></a>如彼所度愿我亦等。<a id="a-Ap"></a>彼三乘化。<a id="a-Aq"></a>我亦当说三乘之法。<a id="a-Ar"></a>如彼所有声闻僧数。<a id="a-As"></a>我得佛时声闻亦等。<a id="a-At"></a>如彼七十九佛出世于散华劫。<a id="a-Au"></a>所有众生得受人形。<a id="a-Av"></a>半劫尽时我逮阿耨多罗三藐三菩提。<a id="a-Aw"></a>我当使彼一切众生住于三乘。<a id="a-Ax"></a>世尊。<a id="a-Ay"></a>若我如是意满者。<a id="a-Az"></a>佛当授我阿耨多罗三藐三菩提记。<a id="a-B0"></a>善男子。<a id="a-B1"></a>尔时宝藏如来赞无恐畏言。<a id="a-B2"></a>善哉善哉。<a id="a-B3"></a>善男子。<a id="a-B4"></a>汝能为过数众生大悲饶益汝于来世过一恒河沙数阿僧祇入二恒河沙数阿僧祇。<a id="a-B5"></a>散华劫半尽时。<a id="a-B6"></a>汝当最后成阿耨多罗三藐三菩提。<a id="a-B7"></a>号无上勇王如来乃至佛世尊。<a id="a-B8"></a>如彼七十九佛共寿半劫。<a id="a-B9"></a>汝当独寿半劫。<a id="a-BA"></a>乃至如汝所愿悉皆当成。<a id="a-BB"></a>彼白佛言。<a id="a-BC"></a>世尊。<a id="a-BD"></a>若我如意满者。<a id="a-BE"></a>五体礼世尊足时。<a id="a-BF"></a>令此佛土普雨青莲华极妙甚香。<a id="a-BG"></a>其有众生闻是香气。<a id="a-BH"></a>四大调和众病皆愈。<a id="a-BI"></a>善男子。<a id="a-BJ"></a>如无恐畏童真五体礼宝藏如来足。<a id="a-BK"></a>应时一切佛土雨青莲华。<a id="a-BL"></a>众生闻香彼一切四大调和众病皆愈。<a id="a-BM"></a>宝藏如来言。</p>
  <p id="aBN">起习大悲善调心　　多妙世尊皆敬汝</p>
  <p id="aBO">谄结悭结如能断　　当得净妙智慧藏</p>
  <p data-pb></p>
  <h2 id="aBP">三亿少童子受记品第十四</h2>
  <p id="aBQ">善男子。<a id="a-BR"></a>时海济婆罗门三亿弟子。<a id="a-BS"></a>谓在园门坐。<a id="a-BT"></a>有人来为我三归劝以菩提者。<a id="a-BU"></a>善男子。<a id="a-BV"></a>尔时海济婆罗门告诸弟子言。<a id="a-BW"></a>汝等童子。<a id="a-BX"></a>可发阿耨多罗三藐三菩提心。<a id="a-BY"></a>各随所欲而取佛土。<a id="a-BZ"></a>在如来前随意发愿。<a id="a-Ba"></a>其弟子中。<a id="a-Bb"></a>有一童子名曰月忍。<a id="a-Bc"></a>彼白师言。<a id="a-Bd"></a>是道云何。<a id="a-Be"></a>当积何德修何行作何念而得菩提。<a id="a-Bf"></a>大师告曰。<a id="a-Bg"></a>童子。<a id="a-Bh"></a>菩萨具四无量藏得逮菩提。<a id="a-Bi"></a>何谓为四。<a id="a-Bj"></a>具无尽福藏。<a id="a-Bk"></a>具无尽智藏。<a id="a-Bl"></a>具无尽慧藏。<a id="a-Bm"></a>具无尽一切佛法藏。<a id="a-Bn"></a>是名具足四无尽藏。<a id="a-Bo"></a>善男子。<a id="a-Bp"></a>如来说如是菩提道。<a id="a-Bq"></a>名总集净德度生死法门。<a id="a-Br"></a>菩萨具足行施为度众生故。<a id="a-Bs"></a>菩萨具足持戒为满愿故。<a id="a-Bt"></a>菩萨具足忍辱成相好故。<a id="a-Bu"></a>菩萨具足精进以办众事故。<a id="a-Bv"></a>菩萨具足禅以调心故。<a id="a-Bw"></a>菩萨具足慧以灭诸结故。<a id="a-Bx"></a>菩萨具足闻为阿僧祇辩才故。<a id="a-By"></a>菩萨具足功德润益一切众生故。<a id="a-Bz"></a>菩萨具足智为阿僧祇智故。<a id="a-C0"></a>菩萨具足止随心作故。<a id="a-C1"></a>菩萨具足观为除疑惑故。<a id="a-C2"></a>菩萨具足慈为心无碍故。<a id="a-C3"></a>菩萨具足悲为度化无疲厌故。<a id="a-C4"></a>菩萨具足喜为乐法喜故。<a id="a-C5"></a>菩萨具足舍为除爱憎故。<a id="a-C6"></a>菩萨具足摩沙门为除障碍故。<a id="a-C7"></a>菩萨具足出家为舍一切有为故。<a id="a-C8"></a>菩萨具足闲居为灭不善业修益善业故。<a id="a-C9"></a>菩萨具足念为得持故。<a id="a-CA"></a>菩萨具足意为觉深解故。<a id="a-CB"></a>菩萨具足强志为觉义故。<a id="a-CC"></a>菩萨具足念处为观身受心法故。<a id="a-CD"></a>菩萨具足正舍为舍一切不善法修满一切善故。<a id="a-CE"></a>菩萨具足神通为轻身心故。<a id="a-CF"></a>菩萨具足根为满摄根故。<a id="a-CG"></a>菩萨具足力为伏一切结使故。<a id="a-CH"></a>菩萨具足觉分为觉实法故。<a id="a-CI"></a>菩萨具足六和敬法为净应度者心故。<a id="a-CJ"></a>童子。<a id="a-CK"></a>是名总具足净度生死法门。<a id="a-CL"></a>彼白师言。<a id="a-CM"></a>闻世尊说。<a id="a-CN"></a>布施得大富饶益诸眷属。<a id="a-CO"></a>持戒得生天。<a id="a-CP"></a>多闻得大慧。<a id="a-CQ"></a>世尊说修净为度生死故。<a id="a-CR"></a>大师告曰。<a id="a-CS"></a>童子。<a id="a-CT"></a>有乐生死施者如汝所说。<a id="a-CU"></a>童子。<a id="a-CV"></a>善男子善女人。<a id="a-CW"></a>信菩提道施者。<a id="a-CX"></a>为调伏心故。<a id="a-CY"></a>持戒为灭心故。<a id="a-CZ"></a>求闻为除心浊故。<a id="a-Ca"></a>修悲为大悲心故。<a id="a-Cb"></a>余法以智慧方便具足集行。<a id="a-Cc"></a>童子。<a id="a-Cd"></a>此是菩提道具足集。<a id="a-Ce"></a>如是德如是修如是念。<a id="a-Cf"></a>乃逮菩提。<a id="a-Cg"></a>诸童子。<a id="a-Ch"></a>菩提道行如是。<a id="a-Ci"></a>诸童子。<a id="a-Cj"></a>可求菩提。<a id="a-Ck"></a>诸童子。<a id="a-Cl"></a>菩提道净。<a id="a-Cm"></a>应至意立愿必当得满。<a id="a-Cn"></a>诸童子。<a id="a-Co"></a>菩提道净以意净故。<a id="a-Cp"></a>诸童子。<a id="a-Cq"></a>菩提道直净除诸结无谄伪故。<a id="a-Cr"></a>诸童子。<a id="a-Cs"></a>菩提道乃至安隐无上涅槃际故。<a id="a-Ct"></a>是故汝等。<a id="a-Cu"></a>今可立愿随取严净不净佛土。<a id="a-Cv"></a>善男子。<a id="a-Cw"></a>尔时月忍童子。<a id="a-Cx"></a>至宝藏如来前。<a id="a-Cy"></a>右膝着地叉手合掌而白佛言。<a id="a-Cz"></a>世尊。<a id="a-D0"></a>我今欲发阿耨多罗三藐三菩提心。<a id="a-D1"></a>于此浊佛土中众生。<a id="a-D2"></a>少于贪欲嗔恚愚痴。<a id="a-D3"></a>无忘失无浊心。<a id="a-D4"></a>无怨心。<a id="a-D5"></a>无悭嫉心。<a id="a-D6"></a>无邪见心。<a id="a-D7"></a>住正见心。<a id="a-D8"></a>无不善心。<a id="a-D9"></a>常求善心。<a id="a-DA"></a>无三恶趣心。<a id="a-DB"></a>求人天心。<a id="a-DC"></a>集三福地善根心。<a id="a-DD"></a>求三乘心。<a id="a-DE"></a>我当于是中成阿耨多罗三藐三菩提。<a id="a-DF"></a>世尊。<a id="a-DG"></a>若我如意满者。<a id="a-DH"></a>令我两手有自然龙象。<a id="a-DI"></a>适发言已。<a id="a-DJ"></a>蒙佛神力。<a id="a-DK"></a>于两手中有自然龙象。<a id="a-DL"></a>其身纯白七支具足。<a id="a-DM"></a>躬自目见而告之曰。<a id="a-DN"></a>汝二龙象。<a id="a-DO"></a>上升虚空周遍此土。<a id="a-DP"></a>降极香妙八功德雨。<a id="a-DQ"></a>觉此佛土一切众生。<a id="a-DR"></a>令此雨渧触众生身。<a id="a-DS"></a>有闻香者令除五盖。<a id="a-DT"></a>谓爱睡掉悔疑。<a id="a-DU"></a>适发是言。<a id="a-DV"></a>彼二龙象即升虚空。<a id="a-DW"></a>如是健速。<a id="a-DX"></a>如大力士放箭甚疾。<a id="a-DY"></a>彼二龙象如向所说。<a id="a-DZ"></a>事讫而还在其前立。<a id="a-Da"></a>善男子。<a id="a-Db"></a>尔时月忍童子极大欢喜。<a id="a-Dc"></a>时宝藏如来告彼言。<a id="a-Dd"></a>汝善男子。<a id="a-De"></a>于当来世过一恒河沙数阿僧祇。<a id="a-Df"></a>始入二恒河沙阿僧祇。<a id="a-Dg"></a>于照明劫明集佛土。<a id="a-Dh"></a>此四天下汝当成佛。<a id="a-Di"></a>号宝盖勇光如来乃至佛世尊。<a id="a-Dj"></a>善男子。<a id="a-Dk"></a>尔时月忍菩萨。<a id="a-Dl"></a>五体礼宝藏如来足。<a id="a-Dm"></a>宝藏言。</p>
  <p id="aDn">起汝无尘心甚净　　汝授多亿众生记</p>
  <p id="aDo">净治菩提最妙道　　汝当得仙导众生</p>
  <p id="aDp">略说。<a id="a-Dq"></a>千人不满。<a id="a-Dr"></a>三亿童子于此佛土立阿耨多罗三藐三菩提愿。<a id="a-Ds"></a>宝藏如来皆授彼记。<a id="a-Dt"></a>其最后者。<a id="a-Du"></a>名毗披尸如来。<a id="a-Dv"></a>式弃如来。<a id="a-Dw"></a>鞞尸罗披如来。<a id="a-Dx"></a>是授童子记也。</p>
  <p data-pb></p>
  <h2 id="aDy">千童子受记品第十五</h2>
  <p id="aDz">彼千童子。<a id="a-E0"></a>皆通四鞞陀。<a id="a-E1"></a>其最大者师而事之。<a id="a-E2"></a>名披由毗师纽。<a id="a-E3"></a>彼言我欲于彼五浊佛土证阿耨多罗三藐三菩提。<a id="a-E4"></a>为极重贪欲嗔恚愚痴诸结众生而说法。<a id="a-E5"></a>月鬘童子白大师言。<a id="a-E6"></a>此披由毗师纽。<a id="a-E7"></a>见何等事乃能立愿于五浊佛土。<a id="a-E8"></a>大师告曰。<a id="a-E9"></a>童子。<a id="a-EA"></a>有大悲菩萨。<a id="a-EB"></a>彼于五浊佛土而逮菩提。<a id="a-EC"></a>无救无趣困于诸结邪见之厄。<a id="a-ED"></a>为此众生作救趣饶益故。<a id="a-EE"></a>于生死海度斯等类令住正见。<a id="a-EF"></a>以涅槃甘露之味充满众生。<a id="a-EG"></a>此现菩萨大悲立愿于五浊佛土者。<a id="a-EH"></a>时宝藏如来言。<a id="a-EI"></a>汝披由毗师纽。<a id="a-EJ"></a>于当来世过一恒河沙数阿僧祇。<a id="a-EK"></a>二恒河沙数阿僧祇之余。<a id="a-EL"></a>于东方过佛土微尘数佛刹。<a id="a-EM"></a>有世界名结使幢。<a id="a-EN"></a>汝善丈夫。<a id="a-EO"></a>于中当成阿耨多罗三藐三菩提。<a id="a-EP"></a>号主山王如来乃至佛世尊。<a id="a-EQ"></a>披由毗师纽白佛言。<a id="a-ER"></a>礼世尊足时。<a id="a-ES"></a>唯愿世尊。<a id="a-ET"></a>当以百福庄严两手摩我顶上。<a id="a-EU"></a>善男子。<a id="a-EV"></a>如披由毗师纽童子。<a id="a-EW"></a>头面礼世尊足时。<a id="a-EX"></a>宝藏如来即以两手摩披由毗师纽菩萨顶。<a id="a-EY"></a>而告之曰。</p>
  <p id="aEZ">起大悲意深智惠　　汝为菩提修妙行</p>
  <p id="aEa">结缚甚坚强力断　　汝当成佛饶益世</p>
  <p id="aEb">善男子。<a id="a-Ec"></a>尔时月鬘童子。<a id="a-Ed"></a>向宝藏如来。<a id="a-Ee"></a>右膝着地而白佛言。<a id="a-Ef"></a>世尊。<a id="a-Eg"></a>我欲发阿耨多罗三藐三菩提心。<a id="a-Eh"></a>于此佛土贪欲嗔恚愚痴等分心众生。<a id="a-Ei"></a>不住诸善恶心众生。<a id="a-Ej"></a>于四万岁世人中。<a id="a-Ek"></a>我当成阿耨多罗三藐三菩提。<a id="a-El"></a>宝藏佛言。<a id="a-Em"></a>汝于来世。<a id="a-En"></a>过一恒河沙数阿僧祇。<a id="a-Eo"></a>二恒河沙之余。<a id="a-Ep"></a>有世界当名娑诃。<a id="a-Eq"></a>何故名娑诃。<a id="a-Er"></a>其中众生忍乐贪欲嗔恚愚痴一切结缚皆悉忍故。<a id="a-Es"></a>以是因缘名曰娑诃。<a id="a-Et"></a>时有大劫名贤。<a id="a-Eu"></a>何故名贤。<a id="a-Ev"></a>于此劫行贪欲嗔恚愚痴吾我众生中。<a id="a-Ew"></a>当有千大悲佛婆伽婆于中出故。<a id="a-Ex"></a>汝善丈夫。<a id="a-Ey"></a>始入贤劫。<a id="a-Ez"></a>于四万岁世人中。<a id="a-F0"></a>当先成阿耨多罗三藐三菩提。<a id="a-F1"></a>号迦罗迦孙[馬*犬]如来乃至佛世尊。<a id="a-F2"></a>当以三乘说法。<a id="a-F3"></a>有过数众生。<a id="a-F4"></a>为生老病死驶河所漂。<a id="a-F5"></a>汝当度着涅槃彼岸。<a id="a-F6"></a>善男子。<a id="a-F7"></a>尔时月鬘菩萨五体礼宝藏如来足却坐一面。<a id="a-F8"></a>善男子。<a id="a-F9"></a>尔时第二童子名曰钦婆罗。<a id="a-FA"></a>前白宝藏如来言。<a id="a-FB"></a>世尊。<a id="a-FC"></a>我欲次迦罗迦孙驮如来后于三万岁世人中当成佛。<a id="a-FD"></a>宝藏佛言。<a id="a-FE"></a>汝童子。<a id="a-FF"></a>于当来世过一恒河沙数阿僧祇。<a id="a-FG"></a>二恒河沙阿僧祇之余。<a id="a-FH"></a>于娑诃国土适入贤劫。<a id="a-FI"></a>次迦罗迦孙[馬*犬]如来后。<a id="a-FJ"></a>于三万岁世人中当得成佛。<a id="a-FK"></a>号迦那迦牟尼如来应供正遍知乃至佛世尊。<a id="a-FL"></a>名称流布。<a id="a-FM"></a>彼于世尊所闻授记已。<a id="a-FN"></a>头面礼足起绕三匝。<a id="a-FO"></a>于宝藏如来前以华散佛。<a id="a-FP"></a>叉手合掌以偈赞曰。</p>
  <p id="aFQ">善集和合巧次第　　无失浊乱净妙称</p>
  <p id="aFR">意极高广诸仙尊　　说菩提道如大[火*僉]</p>
  <p id="aFS">兴人德自百福满　　施寂乐道绕结山</p>
  <p id="aFT">牟尼所为无过者　　授多众生菩提记</p>
  <p id="aFU">善男子。<a id="a-FV"></a>尔时童子名厚摄。<a id="a-FW"></a>以七宝床着宝藏如来前。<a id="a-FX"></a>价直百千两金。<a id="a-FY"></a>敷以所宜置之金钵盛满七宝。<a id="a-FZ"></a>以金澡盥并七宝床施佛及僧。<a id="a-Fa"></a>而白佛言。<a id="a-Fb"></a>世尊。<a id="a-Fc"></a>我欲于来世过一恒河沙数阿僧祇。<a id="a-Fd"></a>二恒河沙数之余。<a id="a-Fe"></a>于彼贤劫成如来应供正遍知。<a id="a-Ff"></a>众善减时恶世瑞现。<a id="a-Fg"></a>众生住重贪欲嗔恚愚痴悭嫉依恶知识邪见。<a id="a-Fh"></a>众生常乐亲近不善根心离善根心无正见心邪命乱心。<a id="a-Fi"></a>迦那迦牟尼如来般涅槃已。<a id="a-Fj"></a>正法灭后众生盲冥世无导师。<a id="a-Fk"></a>二万岁世人中我当成阿耨多罗三藐三菩提。<a id="a-Fl"></a>善男子。<a id="a-Fm"></a>时宝藏如来告厚摄曰。<a id="a-Fn"></a>善哉善哉。<a id="a-Fo"></a>婆罗门。<a id="a-Fp"></a>汝善丈夫具大明智。<a id="a-Fq"></a>恶世人中瑞应出时。<a id="a-Fr"></a>乃至二万岁世人中盲无导师。<a id="a-Fs"></a>于中立愿。<a id="a-Ft"></a>是故善丈夫。<a id="a-Fu"></a>字汝为明智悲意。<a id="a-Fv"></a>汝明智悲意。<a id="a-Fw"></a>于当来世过一恒河沙数阿僧祇。<a id="a-Fx"></a>二恒河沙之余。<a id="a-Fy"></a>即于此娑诃世界。<a id="a-Fz"></a>在贤劫二万岁世人中。<a id="a-G0"></a>当得成佛号迦葉如来乃至佛世尊。<a id="a-G1"></a>善男子。<a id="a-G2"></a>尔时明智悲意菩萨。<a id="a-G3"></a>五体礼宝藏如来足。<a id="a-G4"></a>于一面立以华鬘香粖散宝藏如来。<a id="a-G5"></a>以偈赞曰。</p>
  <p id="aG6">人尊多闻盖　　皆生喜乐意</p>
  <p id="aG7">以巧妙善语　　善智处人天</p>
  <p id="aG8">授多众生记　　于十方作佛</p>
  <p id="aG9">神通智意等　　佛法无称量</p>
  <p id="aGA">尊现菩提行　　故我稽首礼</p>
  <p id="aGB">善男子。<a id="a-GC"></a>尔时海济婆罗门。<a id="a-GD"></a>觉悟第四童子名无垢意。<a id="a-GE"></a>善男子。<a id="a-GF"></a>尔时无垢意童子前白宝藏如来言。<a id="a-GG"></a>我欲如是于此土贤劫中求菩提。<a id="a-GH"></a>以不如是恶世。<a id="a-GI"></a>迦弃如来般涅槃后正法灭已。<a id="a-GJ"></a>于万岁世人中。<a id="a-GK"></a>众生布施持戒修定心意转乏于七财。<a id="a-GL"></a>敬恶知识以之为师。<a id="a-GM"></a>心不乐求于三福地。<a id="a-GN"></a>亦不乐修三善之业。<a id="a-GO"></a>反乐为三不善恶业。<a id="a-GP"></a>以诸结使闇乱心故。<a id="a-GQ"></a>不欲乐求三乘之道。<a id="a-GR"></a>于当尔时尚无能办菩提行者。<a id="a-GS"></a>况复千岁世人乃至百岁。<a id="a-GT"></a>尔时众生无有善名况行善者。<a id="a-GU"></a>是五浊世寿命转减。<a id="a-GV"></a>乃至十岁刀兵劫起。<a id="a-GW"></a>即于尔时我当从天上下。<a id="a-GX"></a>拔济众生使舍不善为说善法。<a id="a-GY"></a>令彼众生住十善业。<a id="a-GZ"></a>以诸善业除众生结亦除五浊。<a id="a-Ga"></a>乃至世人寿八万岁。<a id="a-Gb"></a>我乃于中成阿耨多罗三藐三菩提。<a id="a-Gc"></a>为少贪欲嗔恚愚痴无明悭嫉众生说法令住三乘。<a id="a-Gd"></a>世尊。<a id="a-Ge"></a>若我如是意满者。<a id="a-Gf"></a>世尊。<a id="a-Gg"></a>应授我阿耨多罗三藐三菩提记。<a id="a-Gh"></a>世尊。<a id="a-Gi"></a>设我不得如是授记。<a id="a-Gj"></a>我当求声闻地若辟支佛速脱生死。<a id="a-Gk"></a>宝藏如来言。<a id="a-Gl"></a>婆罗门。<a id="a-Gm"></a>菩萨有四懈怠地。<a id="a-Gn"></a>若有菩萨具此懈怠者。<a id="a-Go"></a>久乐生死为见所误受生死苦。<a id="a-Gp"></a>不速逮阿耨多罗三藐三菩提。<a id="a-Gq"></a>何谓为四。<a id="a-Gr"></a>或有菩萨。<a id="a-Gs"></a>卑贱威仪。<a id="a-Gt"></a>卑贱同学。<a id="a-Gu"></a>卑贱分施。<a id="a-Gv"></a>卑贱立愿。<a id="a-Gw"></a>何谓菩萨卑贱威仪。<a id="a-Gx"></a>或有菩萨破身口意。<a id="a-Gy"></a>或不摄威仪。<a id="a-Gz"></a>与学声闻缘觉者俱。<a id="a-H0"></a>不一切施不一切处施。<a id="a-H1"></a>求人天福乐施。<a id="a-H2"></a>不至意立愿庄严佛土为度众生。<a id="a-H3"></a>具四法。<a id="a-H4"></a>懈怠菩萨久受生死之苦。<a id="a-H5"></a>不速逮阿耨多罗三藐三菩提。<a id="a-H6"></a>有菩萨具四法。<a id="a-H7"></a>速成阿耨多罗三藐三菩提。<a id="a-H8"></a>何谓为四。<a id="a-H9"></a>护持身口意。<a id="a-HA"></a>或常亲近大乘学人。<a id="a-HB"></a>一切施一切处施。<a id="a-HC"></a>为脱一切众生苦故发悲心施。<a id="a-HD"></a>至意立愿庄严佛土为度众生故。<a id="a-HE"></a>是为四法。<a id="a-HF"></a>菩萨行是速成阿耨多罗三藐三菩提。<a id="a-HG"></a>复有四法。<a id="a-HH"></a>菩萨具足摄菩提道。<a id="a-HI"></a>何谓为四。<a id="a-HJ"></a>勤行波罗蜜施摄众生修办诸禅游戏神通。<a id="a-HK"></a>是为四。<a id="a-HL"></a>复有四无厌法。<a id="a-HM"></a>菩萨应具。<a id="a-HN"></a>施无厌闻法无厌摄众生无厌愿无厌。<a id="a-HO"></a>是为四。<a id="a-HP"></a>复有四无尽藏。<a id="a-HQ"></a>菩萨应满信无尽藏菩萨应满。<a id="a-HR"></a>说法无尽藏菩萨应满。<a id="a-HS"></a>回向无尽藏菩萨应满。<a id="a-HT"></a>济穷厄众生无尽藏菩萨应满。<a id="a-HU"></a>是为四。<a id="a-HV"></a>复有四净。<a id="a-HW"></a>菩萨应具。<a id="a-HX"></a>无我戒净。<a id="a-HY"></a>无众生三昧净。<a id="a-HZ"></a>无命慧净。<a id="a-Ha"></a>无人解脱知见净。<a id="a-Hb"></a>是为四法。<a id="a-Hc"></a>菩萨应具。<a id="a-Hd"></a>菩萨以是速成阿耨多罗三藐三菩提。<a id="a-He"></a>转虚空轮。<a id="a-Hf"></a>不可思议轮。<a id="a-Hg"></a>无称量无我轮无言说轮。<a id="a-Hh"></a>假现轮。<a id="a-Hi"></a>厌患轮。<a id="a-Hj"></a>转未曾轮。<a id="a-Hk"></a>汝无垢意。<a id="a-Hl"></a>于当来世。<a id="a-Hm"></a>过一恒河沙数阿僧祇。<a id="a-Hn"></a>于二恒河沙阿僧祇余。<a id="a-Ho"></a>入贤劫未久五浊以除。<a id="a-Hp"></a>其寿转增至八万岁人中。<a id="a-Hq"></a>汝当得逮阿耨多罗三藐三菩提。<a id="a-Hr"></a>号弥勒如来乃至佛世尊。<a id="a-Hs"></a>时无垢意婆罗门。<a id="a-Ht"></a>五体礼宝藏如来足已。<a id="a-Hu"></a>于一面住。<a id="a-Hv"></a>以华鬘粖香供养世尊。<a id="a-Hw"></a>以偈赞曰。</p>
  <p id="aHx">尊面如满月　　白毫相如雪</p>
  <p id="aHy">身净如金山　　谁不愿牟尼</p>
  <p id="aHz">雄猛如兽王　　无量德照世</p>
  <p id="aI0">光明普周遍　　今授我佛记</p>
  <p id="aI1">大师海济婆罗门。<a id="a-I2"></a>劝彼一千人。<a id="a-I3"></a>少一童子通四鞞陀得发菩提。<a id="a-I4"></a>所谓迦罗迦孙[馬*犬]迦那迦牟尼迦葉弥勒子照等千人。<a id="a-I5"></a>少二童子通四鞞陀。<a id="a-I6"></a>彼一切立阿耨多罗三藐三菩提愿。<a id="a-I7"></a>于此贤劫宝藏如来。<a id="a-I8"></a>彼一切阿耨多罗三藐三菩提记。<a id="a-I9"></a>于贤劫中其最小者。<a id="a-IA"></a>大师觉之。<a id="a-IB"></a>咄持大力。<a id="a-IC"></a>何以久观。<a id="a-ID"></a>汝摩诃萨舍余意想。<a id="a-IE"></a>为众生故可发大悲。<a id="a-IF"></a>以偈告曰。</p>
  <p id="aIG">众生老病死　　没于爱流河</p>
  <p id="aIH">处在三界畏　　受胎之微形</p>
  <p id="aII">饮结毒相害　　旷野苦烧煮</p>
  <p id="aIJ">痴盲失善道　　为生死所逼</p>
  <p id="aIK">三界苦炽然　　皆住于邪见</p>
  <p id="aIL">一切在五道　　譬如车轮转</p>
  <p id="aIM">众生鲜法眼　　念无救众生</p>
  <p id="aIN">修慧除疑惑　　今可求菩提</p>
  <p id="aIO">为世渴爱河　　作众生桥梁</p>
  <p id="aIP">解世结缚故　　心回向菩提</p>
  <p id="aIQ">除痴开法眼　　施以无上道</p>
  <p id="aIR">生死三界然　　充之以法味</p>
  <p id="aIS">速可诣饶益　　顶礼牟尼足</p>
  <p id="aIT">可立最坚愿　　为佛世导师</p>
  <p id="aIU">慰喻诸群生　　旷野济众庶</p>
  <p id="aIV">施妙解脱道　　根力及觉分</p>
  <p id="aIW">为求雨法雨　　以灭众生苦</p>
  <p id="aIX">善男子。<a id="a-IY"></a>时持大力童子白言。<a id="a-IZ"></a>大师。<a id="a-Ia"></a>我不乐生死乐求尊德。<a id="a-Ib"></a>又复不求声闻辟支佛乘。<a id="a-Ic"></a>欲求无上乘。<a id="a-Id"></a>我观所化处待时立愿。<a id="a-Ie"></a>大师。<a id="a-If"></a>是故我住思惟至今。<a id="a-Ig"></a>师待须臾听我师子吼。<a id="a-Ih"></a>时善男子。<a id="a-Ii"></a>尔时海济婆罗门。<a id="a-Ij"></a>舍彼而还告其弟子五婆罗门常给侍者。<a id="a-Ik"></a>汝诸童子。<a id="a-Il"></a>可发阿耨多罗三藐三菩提心。<a id="a-Im"></a>彼白师言。<a id="a-In"></a>我等无财宝物可供养佛及比丘僧。<a id="a-Io"></a>我等云何未种善根发菩提心。<a id="a-Ip"></a>善男子。<a id="a-Iq"></a>尔时国大师告其弟子。<a id="a-Ir"></a>一名迦罗浮殊。<a id="a-Is"></a>即与七宝耳磲。<a id="a-It"></a>二名他罗浮殊。<a id="a-Iu"></a>亦与七宝耳磲。<a id="a-Iv"></a>第三名阇罗浮殊。<a id="a-Iw"></a>与七宝床。<a id="a-Ix"></a>第四名佉伽浮殊。<a id="a-Iy"></a>与七宝杖。<a id="a-Iz"></a>第五名婆罗浮殊。<a id="a-J0"></a>与纯金澡盥而告之曰。<a id="a-J1"></a>汝等可以此物供养佛及比丘僧。<a id="a-J2"></a>发阿耨多罗三藐三菩提心。<a id="a-J3"></a>时五给侍进诣世尊。<a id="a-J4"></a>各以所赍施佛及僧已。<a id="a-J5"></a>而白佛言。<a id="a-J6"></a>唯愿世尊。<a id="a-J7"></a>授我等阿耨多罗三藐三菩提记。<a id="a-J8"></a>于彼贤劫我等于中当成无上正真之道。<a id="a-J9"></a>略说。<a id="a-JA"></a>善男子。<a id="a-JB"></a>时宝藏如来即与迦罗浮殊童子授菩提记。<a id="a-JC"></a>于贤劫中当名坚音如来。<a id="a-JD"></a>次后他罗浮殊当名乐相意如来。<a id="a-JE"></a>次后阇罗浮殊当名商导如来。<a id="a-JF"></a>次后佉伽浮殊当名爱清如来。<a id="a-JG"></a>次后娑罗浮殊童子当名清叶髻王如来。<a id="a-JH"></a>佛适授彼五童子记于贤劫已。<a id="a-JI"></a>时大师重告持大力言。<a id="a-JJ"></a>汝持大力。<a id="a-JK"></a>于世尊所今可立愿。<a id="a-JL"></a>取庄严佛土随意所欲。<a id="a-JM"></a>以法味谓一切众生。<a id="a-JN"></a>坚固精进行菩萨行莫复久观。<a id="a-JO"></a>自执其臂将至佛所。<a id="a-JP"></a>善男子。<a id="a-JQ"></a>彼时持大力童子。<a id="a-JR"></a>住世尊前而白佛言。<a id="a-JS"></a>世尊。<a id="a-JT"></a>于当来世后贤劫中。<a id="a-JU"></a>当有几牟尼曰出现于世。<a id="a-JV"></a>宝藏如来言。<a id="a-JW"></a>童子。<a id="a-JX"></a>于半贤劫当有千四牟尼曰出现于世。<a id="a-JY"></a>童子白佛言。<a id="a-JZ"></a>世尊。<a id="a-Ja"></a>于彼贤劫乃至千三牟尼曰般涅槃已。<a id="a-Jb"></a>其最后娑罗浮殊童子。<a id="a-Jc"></a>当成阿耨多罗三藐三菩提。<a id="a-Jd"></a>名青叶髻王如来。<a id="a-Je"></a>我当于尔所时行菩提行难行苦行。<a id="a-Jf"></a>布施持戒修定多闻精进忍辱。<a id="a-Jg"></a>随福德智慧我当具满。<a id="a-Jh"></a>于彼贤劫一切成佛未久我先施供养。<a id="a-Ji"></a>彼般涅槃后如舍利法。<a id="a-Jj"></a>供养舍利护持正法。<a id="a-Jk"></a>乏戒众生劝令持戒使住其中。<a id="a-Jl"></a>少见困厄众生。<a id="a-Jm"></a>劝令正见使住其中。<a id="a-Jn"></a>少意众生劝住正意。<a id="a-Jo"></a>无威仪者令住威仪。<a id="a-Jp"></a>当为众生示现种种若干善行。<a id="a-Jq"></a>彼诸佛世尊涅槃未久。<a id="a-Jr"></a>我当复正法眼正法摄正法兴正法灯炽然于世。<a id="a-Js"></a>刀兵劫时我当劝化众生。<a id="a-Jt"></a>使住不杀乃至正见。<a id="a-Ju"></a>以十善业于邪迳路拔出众生着善道中。<a id="a-Jv"></a>除彼恶行闇冥。<a id="a-Jw"></a>开示善行法劫浊乃至命见结众生浊世。<a id="a-Jx"></a>我当灭除。<a id="a-Jy"></a>饥馑劫时我当劝化众生。<a id="a-Jz"></a>行檀波罗蜜令住其中。<a id="a-K0"></a>我以六波罗蜜。<a id="a-K1"></a>除灭一切饥馑之劫浊乱斗诤及与怨嫉。<a id="a-K2"></a>于众生所除灭结垢。<a id="a-K3"></a>疾疫劫时。<a id="a-K4"></a>我当以六和敬四摄法劝化众生令住其中。<a id="a-K5"></a>除灭众生疾疫闇冥乃至灭结。<a id="a-K6"></a>一切娑呵佛土半贤劫中。<a id="a-K7"></a>如是救济众生困厄。<a id="a-K8"></a>千四世尊出现涅槃。<a id="a-K9"></a>彼一切正法灭已。<a id="a-KA"></a>于贤劫中。<a id="a-KB"></a>然后我当成阿耨多罗三藐三菩提。<a id="a-KC"></a>如彼贤劫千四诸佛寿命限量。<a id="a-KD"></a>我逮菩提已。<a id="a-KE"></a>寿命与等如彼所有声闻僧数。<a id="a-KF"></a>我声闻众亦当与等。<a id="a-KG"></a>如彼半劫千四如来所度众生独我与等彼诸佛世尊。<a id="a-KH"></a>学声闻者。<a id="a-KI"></a>设违失戒坠邪见林。<a id="a-KJ"></a>不敬诸佛多憎嫉心。<a id="a-KK"></a>恶心害心伺求法僧。<a id="a-KL"></a>失心过心诽谤贤圣。<a id="a-KM"></a>非毁正法作无间业者。<a id="a-KN"></a>愿我逮菩提时。<a id="a-KO"></a>于生死中拔彼一切。<a id="a-KP"></a>安置无畏涅槃城中。<a id="a-KQ"></a>乃至我般涅槃。<a id="a-KR"></a>随正法几时灭贤劫俱尽。<a id="a-KS"></a>我正法灭贤劫尽已。<a id="a-KT"></a>当令我齿及身舍利。<a id="a-KU"></a>变成无量阿僧祇化佛。<a id="a-KV"></a>具足三十二大人之相以庄严身。<a id="a-KW"></a>令一一相八十种好而自庄严。<a id="a-KX"></a>令诸化佛往至十方无量阿僧祇无佛之国。<a id="a-KY"></a>令一一化佛劝彼无量阿僧祇众生使住三乘。<a id="a-KZ"></a>其有佛土为灾劫所坏。<a id="a-Ka"></a>令彼化佛往至其中。<a id="a-Kb"></a>救济众生如前所说。<a id="a-Kc"></a>然后令成如意摩尼。<a id="a-Kd"></a>于诸佛土若有众生乏无珍宝。<a id="a-Ke"></a>到彼诸国如意两宝示现伏藏。<a id="a-Kf"></a>又余佛土众生鲜诸善业为病所困。<a id="a-Kg"></a>亦到于彼令雨海此岸牛头栴檀香。<a id="a-Kh"></a>令彼香雨灭除众生结病身患及与见困。<a id="a-Ki"></a>令彼众生勤三福地得生天上。<a id="a-Kj"></a>世尊。<a id="a-Kk"></a>我行菩萨行时。<a id="a-Kl"></a>欲以如是济度众生。<a id="a-Km"></a>我逮菩提时。<a id="a-Kn"></a>如是作佛事。<a id="a-Ko"></a>我般涅槃后。<a id="a-Kp"></a>亦令如是无量无边诸佛土中救济众生。<a id="a-Kq"></a>世尊。<a id="a-Kr"></a>若我如是不得满。<a id="a-Ks"></a>不为众生能作良药而救济者。<a id="a-Kt"></a>令我礼佛已不见十方无量无边世界中现在住世说法诸佛。<a id="a-Ku"></a>今日世尊不授我阿耨多罗三藐三菩提记。<a id="a-Kv"></a>又今世尊所授多亿众生阿耨多罗三藐三菩提记。<a id="a-Kw"></a>令我亦不见彼诸佛世尊。<a id="a-Kx"></a>不闻菩提声。<a id="a-Ky"></a>若如是意不满者。<a id="a-Kz"></a>令我流转生死不闻佛声法声僧声不闻善业声。<a id="a-L0"></a>令此诸声不经我耳。<a id="a-L1"></a>令我常在阿鼻地狱。<a id="a-L2"></a>宝藏如来告持大力童子言。<a id="a-L3"></a>善哉善哉。<a id="a-L4"></a>善丈夫。<a id="a-L5"></a>汝当为众生作善良药脱诸苦难。<a id="a-L6"></a>善丈夫。<a id="a-L7"></a>是故字汝为无垢明药王。<a id="a-L8"></a>汝无垢明药王。<a id="a-L9"></a>于当来世过一恒河沙数阿僧祇。<a id="a-LA"></a>二恒河沙数阿僧祇之余。<a id="a-LB"></a>于贤劫中千四如来成佛未久汝先供养。<a id="a-LC"></a>乃至如汝立愿。<a id="a-LD"></a>青叶髻王如来般涅槃已。<a id="a-LE"></a>正法灭后。<a id="a-LF"></a>汝当成阿耨多罗三藐三菩提。<a id="a-LG"></a>号曰楼至如来乃至佛世尊。<a id="a-LH"></a>寿命半劫。<a id="a-LI"></a>如彼贤劫千四诸佛声闻僧数。<a id="a-LJ"></a>汝声闻众独与彼等。<a id="a-LK"></a>所度众生亦复与等。<a id="a-LL"></a>般涅槃后正法灭时贤劫俱尽。<a id="a-LM"></a>如是汝齿及以舍利成诸化佛。<a id="a-LN"></a>如是乃至无佛国中雨栴檀香。<a id="a-LO"></a>除彼结病见困身患。<a id="a-LP"></a>安置众生着三福地皆得生天。<a id="a-LQ"></a>善男子。<a id="a-LR"></a>尔时无垢明药王菩萨白佛言。<a id="a-LS"></a>世尊。<a id="a-LT"></a>若我如是意得满者。<a id="a-LU"></a>唯愿世尊。<a id="a-LV"></a>以百福庄严相足着我顶上。<a id="a-LW"></a>善男子。<a id="a-LX"></a>时宝藏如来即以百福庄严相足以摩其顶。<a id="a-LY"></a>善男子。<a id="a-LZ"></a>时无垢明药王菩萨。<a id="a-La"></a>心大欢喜意甚踊跃。<a id="a-Lb"></a>五体投地礼宝藏如来足已。<a id="a-Lc"></a>却住一面。<a id="a-Ld"></a>时海济婆罗门以天劫波育衣与之。<a id="a-Le"></a>赞言。<a id="a-Lf"></a>善哉善哉。<a id="a-Lg"></a>丈夫。<a id="a-Lh"></a>所愿甚善。<a id="a-Li"></a>自今已后勿为我使随意所欲。</p>
 </body>
</html>