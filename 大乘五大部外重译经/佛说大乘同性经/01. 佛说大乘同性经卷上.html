<!doctype html>
<html id="z3IBToCPj" data-ver="1013">
 <head>
  <meta charset="utf-8">
  <meta author="阇那耶舍">
  <meta author="僧安">
  <meta library="龙藏">
  <meta catalog="大乘五大部外重译经">
  <meta period="宇文周">
 </head>
 <body>
  <h1 id="a1">佛说大乘同性经卷上</h1>
  <p id="a2">如是我闻。<a id="a-3"></a>一时婆伽婆。<a id="a-4"></a>住在大摩罗耶精妙山顶摩诃园林华池沼边大持咒神所居止处人不能行最得道者所居之处。<a id="a-5"></a>共大比丘千二百五十人俱。<a id="a-6"></a>一切皆是摩诃声闻所作已办。<a id="a-7"></a>已过一切凡夫之地。<a id="a-8"></a>其名曰尊者阿若憍陈如。<a id="a-9"></a>尊者阿说示。<a id="a-A"></a>尊者摩诃迦葉。<a id="a-B"></a>尊者舍利弗。<a id="a-C"></a>尊者摩诃目揵连。<a id="a-D"></a>与如是等诸大声闻。<a id="a-E"></a>复有菩萨摩诃萨众。<a id="a-F"></a>皆大菩萨悉得一切菩萨三昧陀罗尼行。<a id="a-G"></a>一切已住诸菩萨地。<a id="a-H"></a>其名曰圣者弥勒菩萨摩诃萨。<a id="a-I"></a>大意菩萨摩诃萨。<a id="a-J"></a>益意菩萨摩诃萨。<a id="a-K"></a>坚意菩萨摩诃萨。<a id="a-L"></a>定意菩萨摩诃萨。<a id="a-M"></a>无尽意菩萨摩诃萨。<a id="a-N"></a>无边意菩萨摩诃萨。<a id="a-O"></a>海意菩萨摩诃萨。<a id="a-P"></a>正定意菩萨摩诃萨。<a id="a-Q"></a>净意菩萨摩诃萨。<a id="a-R"></a>智意菩萨摩诃萨。<a id="a-S"></a>如是等一切各各佛刹已得受记。<a id="a-T"></a>为阿耨多罗三藐三菩提转法轮故。<a id="a-U"></a>复有最上最胜天龙夜叉揵闼婆阿修罗迦楼罗紧那罗摩睺罗伽。<a id="a-V"></a>并持咒神及非人等。<a id="a-W"></a>种种形容天冠衣服。<a id="a-X"></a>执持器杖并诸幢盖。<a id="a-Y"></a>及诸鬼神仙人众等。<a id="a-Z"></a>皆来集坐为欲听法。</p>
  <p id="aa">尔时世尊。<a id="a-b"></a>众如大海前后围绕。<a id="a-c"></a>有所说法初中后善。<a id="a-d"></a>其义深远其语巧妙。<a id="a-e"></a>具足广说清净梵行。<a id="a-f"></a>尔时楞伽大城之中。<a id="a-g"></a>有罗刹王名毗毗沙那。<a id="a-h"></a>治化于彼。<a id="a-i"></a>时毗毗沙那楞伽王。<a id="a-j"></a>闻佛今住大摩罗耶精妙山顶摩诃园林华池沼边大持咒神所居之处人不能行最得道处。<a id="a-k"></a>与千二百五十比丘现说梵行。<a id="a-l"></a>时毗毗沙那楞伽王。<a id="a-m"></a>即生念言。<a id="a-n"></a>如来名字世间希有如优昙华。<a id="a-o"></a>于无数时乃一得闻。<a id="a-p"></a>何况值佛。<a id="a-q"></a>我于是中无量无数时不得闻法。<a id="a-r"></a>犹如盲龟遇浮木孔。<a id="a-s"></a>是中诸佛及以佛法。<a id="a-t"></a>入佛境界证佛道者。<a id="a-u"></a>如是之事倍复最难。<a id="a-v"></a>我若赍持多诸珍宝。<a id="a-w"></a>及真珠贯无量香华。<a id="a-x"></a>末香涂香华冠衣服宝幢幡盖。<a id="a-y"></a>并及缯束音乐歌赞。<a id="a-z"></a>与我眷属往诣佛所。<a id="a-10"></a>到佛所已以此种种供养之具。<a id="a-11"></a>供养如来欲问正法报我一生。</p>
  <p id="a12">时毗毗沙那楞伽王。<a id="a-13"></a>普皆宣告诸罗刹众。<a id="a-14"></a>汝等可共同心和合。<a id="a-15"></a>捉持丰足胜妙金银摩尼宝珠珂玉琉璃珊瑚马瑙真珠璎珞并赤真珠种种精妙无量香华。<a id="a-16"></a>作诸音乐及以歌赞。<a id="a-17"></a>须向佛所。<a id="a-18"></a>如来法王三界最胜。<a id="a-19"></a>无上福聚具足众相。<a id="a-1A"></a>一切知见无上福田。<a id="a-1B"></a>我等向彼持此供具以用供养。<a id="a-1C"></a>所以者何。<a id="a-1D"></a>于无数时值佛出世得见佛难。<a id="a-1E"></a>离八难难。<a id="a-1F"></a>闻三宝难。<a id="a-1G"></a>作此念已。<a id="a-1H"></a>尔时毗毗沙那楞伽王。<a id="a-1I"></a>于其众中说偈告言。</p>
  <p id="a1J">无量无数时　　佛乃现世间</p>
  <p id="a1K">欲离于八难　　复经无量世</p>
  <p id="a1L">百千亿劫中　　希逢于世尊</p>
  <p id="a1M">譬如优昙华　　无数时乃出</p>
  <p id="a1N">地狱与畜生　　最苦饿鬼道</p>
  <p id="a1O">往来于六趣　　展转如车轮</p>
  <p id="a1P">令此众生类　　离诸八难厄</p>
  <p id="a1Q">利益众生故　　故出世间灯</p>
  <p id="a1R">智日光所照　　能破无明盲</p>
  <p id="a1S">相随至彼处　　供养无上尊</p>
  <p id="a1T">教天人世中　　供养获大果</p>
  <p id="a1U">尔时毗毗沙那楞伽王说此偈已。<a id="a-1V"></a>佛神力故于虚空中。<a id="a-1W"></a>放百千亿那由他大光明网。<a id="a-1X"></a>遍照楞伽大城。<a id="a-1Y"></a>照已毗毗沙那及一切罗刹众。<a id="a-1Z"></a>皆悉踊跃。<a id="a-1a"></a>尔时彼大光明焰中。<a id="a-1b"></a>演出甚深法相之偈。</p>
  <p id="a1c">诸法本寂空无我　　众生初中后叵得</p>
  <p id="a1d">譬如虚幻梦泡焰　　雾电水沫旋火轮</p>
  <p id="a1e">世谛缘法悉非真　　无明爱根世间现</p>
  <p id="a1f">真观无爱及无明　　诸法如空净叵说</p>
  <p id="a1g">尔时毗毗沙那楞伽王。<a id="a-1h"></a>闻彼光明网中演出如是法相偈已。<a id="a-1i"></a>即得甚深无我法忍。<a id="a-1j"></a>彼罗刹众中或得忍者。<a id="a-1k"></a>或有发于菩提心者。<a id="a-1l"></a>或有发顺忍者。<a id="a-1m"></a>有实见者。<a id="a-1n"></a>时毗毗沙那楞伽王。<a id="a-1o"></a>于佛法中明了无疑。<a id="a-1p"></a>既着菩提坚钾铠已。<a id="a-1q"></a>复发此愿而说偈言。</p>
  <p id="a1r">天人及与阿修罗　　一切梵王上天众</p>
  <p id="a1s">如此无上最妙法　　彼等未曾得觉见</p>
  <p id="a1t">我应未来得斯法　　具足一切无碍智</p>
  <p id="a1u">此世界中成佛道　　度脱无量亿众生</p>
  <p id="a1v">演说诸佛微妙法　　最胜无漏八圣道</p>
  <p id="a1w">令我所作无边智　　三十二相庄严身</p>
  <p id="a1x">若有精勤行善行　　及佛功德行满足</p>
  <p id="a1y">利益众生脱怖畏　　持诸功德灭有尘</p>
  <p id="a1z">面如日月净光明　　于三界中得作佛</p>
  <p id="a20">尔时毗毗沙那楞伽王。<a id="a-21"></a>于阿耨多罗三藐三菩提得不退转。<a id="a-22"></a>即随其意。<a id="a-23"></a>应念出生种种精妙华香涂香末香华冠衣服宝幢幡盖摩尼缯束真珠璎珞。<a id="a-24"></a>作诸伎乐击掌歌赞妙声遍满。<a id="a-25"></a>赞叹如来功德相好。<a id="a-26"></a>持如是等诸供养具。<a id="a-27"></a>与其眷属于虚空中。<a id="a-28"></a>如鹅王行来向佛所。<a id="a-29"></a>至佛所已从空而下。<a id="a-2A"></a>时毗毗沙那楞伽王。<a id="a-2B"></a>与眷属俱向佛合掌。<a id="a-2C"></a>接世尊足顶礼百遍。<a id="a-2D"></a>礼拜讫已绕佛三匝乃至千匝。<a id="a-2E"></a>时毗毗沙那楞伽王。<a id="a-2F"></a>即于佛所五体投地如斫树倒。<a id="a-2G"></a>复说此言。<a id="a-2H"></a>南无无量功德庄严最上法身师子丈夫三界最胜世尊释迦牟尼至真等正觉。<a id="a-2I"></a>出此语已即起合掌。<a id="a-2J"></a>于世尊前说偈赞叹。</p>
  <p id="a2K">昔世亿生转精事　　难行苦行求菩提</p>
  <p id="a2L">布施饮食及衣乘　　亿数七珍与乞者</p>
  <p id="a2M">不思议劫无悔吝　　舍国聚落及臣民</p>
  <p id="a2N">王宫庄严宝丰满　　亿劫难舍皆能舍</p>
  <p id="a2O">昔名王子须大拏　　于山林中施妻子</p>
  <p id="a2P">前舍自身救产虎　　割其身肉济穷鸽</p>
  <p id="a2Q">挑眼施盲婆罗门　　于彼生中无怨恨</p>
  <p id="a2R">施头为求菩提因　　心于索者常欢喜</p>
  <p id="a2S">为护戒品长清净　　不犯圣行顺无为</p>
  <p id="a2T">不断生命盗他物　　常顺梵行世无妒</p>
  <p id="a2U">离于饮酒不妄语　　护诸众生如己身</p>
  <p id="a2V">昔不两舌诸恶言　　亦无嗔恚说绮语</p>
  <p id="a2W">世尊离邪常调顺　　于前众生无恼触</p>
  <p id="a2X">功德如意离邪见　　供养三宝无坏心</p>
  <p id="a2Y">出家无垢除五欲　　依顺佛戒解脱行</p>
  <p id="a2Z">前行忍辱受诸苦　　诽谤毁訾及困责</p>
  <p id="a2a">往昔所受诸苦痛　　为众生故无恨心</p>
  <p id="a2b">若在佛边起杀恼　　于彼慈心视如子</p>
  <p id="a2c">佛生于世常修忍　　解脱亿数苦众生</p>
  <p id="a2d">如来往昔求道时　　作大仙人名曰忍</p>
  <p id="a2e">彼所生中被割截　　忍痛于王无害心</p>
  <p id="a2f">为彼国王及夫人　　演说白法令欢喜</p>
  <p id="a2g">不思亿劫常精进　　懈怠邪意狭劣除</p>
  <p id="a2h">昔诸苦行皆能忍　　广大精进觉菩提</p>
  <p id="a2i">经行不睡亦无乏　　尊重供养无量佛</p>
  <p id="a2j">众生所须常随顺　　熏修成佛无上法</p>
  <p id="a2k">昔行禅定为伏心　　已善四禅无色定</p>
  <p id="a2l">三昧念五神通力　　往昔行满无漏禅</p>
  <p id="a2m">如来智慧满无漏　　知法如幻悉虚假</p>
  <p id="a2n">无我众生命及人　　烦恼网缠因业转</p>
  <p id="a2o">欲界不净四种惑　　众生烦恼界本净</p>
  <p id="a2p">既知实净众生本　　得具六种波罗蜜</p>
  <p id="a2q">谁能说此智方便　　勤求无尽佛福聚</p>
  <p id="a2r">发胜三业向如来　　来世得佛我顶礼</p>
  <p id="a2s">尔时毗毗沙那楞伽王说此偈已。<a id="a-2t"></a>复以无量种种最妙及以香华末香涂香华冠衣服宝幢幡盖。<a id="a-2u"></a>音乐歌咏赞叹如来。<a id="a-2v"></a>尊重恭敬具足承事。<a id="a-2w"></a>供养于佛并诸声闻大菩萨众。<a id="a-2x"></a>彼罗刹众亦复如是。<a id="a-2y"></a>如法发起供养如来称可佛意。<a id="a-2z"></a>尔时毗毗沙那楞伽王。<a id="a-30"></a>供养讫已白佛言。<a id="a-31"></a>世尊。<a id="a-32"></a>我今有疑。<a id="a-33"></a>欲问如来至真等正觉。<a id="a-34"></a>唯愿世尊。<a id="a-35"></a>为我开解。<a id="a-36"></a>说此语已。<a id="a-37"></a>佛告楞伽王言。<a id="a-38"></a>楞伽王。<a id="a-39"></a>吾常开汝问佛所疑。<a id="a-3A"></a>随汝意乐。<a id="a-3B"></a>当为解说令心欢喜。<a id="a-3C"></a>时楞伽王得开许已。<a id="a-3D"></a>白佛言。<a id="a-3E"></a>世尊。<a id="a-3F"></a>众生众生者世尊。<a id="a-3G"></a>以何义故名为众生。<a id="a-3H"></a>佛言。<a id="a-3I"></a>楞伽王。<a id="a-3J"></a>众生众生者。<a id="a-3K"></a>众缘和合名曰众生。<a id="a-3L"></a>所谓地水火风空识名色六入因缘生。<a id="a-3M"></a>又众生者。<a id="a-3N"></a>犹如束竹缘业故报缘业得果。<a id="a-3O"></a>我人众生寿命畜养众数。<a id="a-3P"></a>知者见者作者触者受者。<a id="a-3Q"></a>是名众生。<a id="a-3R"></a>毗毗沙那楞伽王言。<a id="a-3S"></a>世尊。<a id="a-3T"></a>彼众生者。<a id="a-3U"></a>以何为本依何而住以何为因。<a id="a-3V"></a>佛言。<a id="a-3W"></a>楞伽王。<a id="a-3X"></a>此众生者。<a id="a-3Y"></a>无明为本依爱而住以业为因。<a id="a-3Z"></a>毗毗沙那楞伽王言。<a id="a-3a"></a>世尊。<a id="a-3b"></a>业有几种。<a id="a-3c"></a>佛言。<a id="a-3d"></a>业有三种。<a id="a-3e"></a>何等为三。<a id="a-3f"></a>身口意业。<a id="a-3g"></a>复有三相。<a id="a-3h"></a>净不净非净非不净。<a id="a-3i"></a>时毗毗沙那楞伽王。<a id="a-3j"></a>复白佛言。<a id="a-3k"></a>世尊。<a id="a-3l"></a>云何众生舍此寿命受彼寿命。<a id="a-3m"></a>舍此故身受彼新身。<a id="a-3n"></a>佛言。<a id="a-3o"></a>楞伽王。<a id="a-3p"></a>众生舍此身已。<a id="a-3q"></a>业风力吹移识将去。<a id="a-3r"></a>自所造业而受其果。<a id="a-3s"></a>若善及不善非善非不善。<a id="a-3t"></a>众生如此造业行者。<a id="a-3u"></a>即于彼处而受新身。<a id="a-3v"></a>或受卵生。<a id="a-3w"></a>或受湿生。<a id="a-3x"></a>或受胎生。<a id="a-3y"></a>或受化生。<a id="a-3z"></a>皆是一切业风所造。<a id="a-40"></a>而业亦不自知所造各自受报。<a id="a-41"></a>楞伽王。<a id="a-42"></a>众生如是舍此身命受彼新身。<a id="a-43"></a>楞伽王言。<a id="a-44"></a>世尊。<a id="a-45"></a>众生舍此身命未受彼身。<a id="a-46"></a>于其中间识停何处。<a id="a-47"></a>佛言。<a id="a-48"></a>楞伽王。<a id="a-49"></a>于汝意云何。<a id="a-4A"></a>田中种子至生牙时。<a id="a-4B"></a>为当子先灭已然后牙生。<a id="a-4C"></a>为当其牙先生然后子灭。<a id="a-4D"></a>为当唯子灭时其牙即生。<a id="a-4E"></a>毗毗沙那王言。<a id="a-4F"></a>不也世尊。<a id="a-4G"></a>佛言。<a id="a-4H"></a>楞伽王。<a id="a-4I"></a>是义云何。<a id="a-4J"></a>楞伽王言。<a id="a-4K"></a>世尊。<a id="a-4L"></a>其子若灭其牙即生。<a id="a-4M"></a>非先子灭然后牙生。<a id="a-4N"></a>非先生牙然后子灭。<a id="a-4O"></a>佛言。<a id="a-4P"></a>如是楞伽王。<a id="a-4Q"></a>非识先灭后识方生。<a id="a-4R"></a>楞伽王。<a id="a-4S"></a>亦非先生前识后识力灭。<a id="a-4T"></a>楞伽王。<a id="a-4U"></a>唯后识灭前识即生。<a id="a-4V"></a>楞伽王。<a id="a-4W"></a>如步屈虫先安头足次后足随。<a id="a-4X"></a>其形屈伸间无断绝。<a id="a-4Y"></a>如是如是。<a id="a-4Z"></a>楞伽王。<a id="a-4a"></a>此之神识。<a id="a-4b"></a>见前有中生处了已。<a id="a-4c"></a>识即令移托就于彼。<a id="a-4d"></a>间无断绝。<a id="a-4e"></a>毗毗沙那楞伽王言。<a id="a-4f"></a>世尊。<a id="a-4g"></a>若如是者无中阴耶。<a id="a-4h"></a>佛言。<a id="a-4i"></a>楞伽王。<a id="a-4j"></a>一种众生卵生是也。<a id="a-4k"></a>舍此身已入于卵中。<a id="a-4l"></a>而是神识业风所捉。<a id="a-4m"></a>停住卵中昏钝不觉。<a id="a-4n"></a>及至覆成识方觉了。<a id="a-4o"></a>当知彼卵已为熟也。<a id="a-4p"></a>何以故。<a id="a-4q"></a>卵生众生法如是故。<a id="a-4r"></a>未成熟时不觉不了。<a id="a-4s"></a>所以者何。<a id="a-4t"></a>为业力故。<a id="a-4u"></a>楞伽王。<a id="a-4v"></a>复有众生福力纯厚。<a id="a-4w"></a>得于转轮王家作子。<a id="a-4x"></a>而彼在胎不为胎污。<a id="a-4y"></a>亦不与胎不净共住亦不污染。<a id="a-4z"></a>楞伽王。<a id="a-50"></a>其转轮王所生子者多受化生。<a id="a-51"></a>设受胎者。<a id="a-52"></a>初入胎中结子已成。<a id="a-53"></a>及生出后破膜出身。<a id="a-54"></a>楞伽王。<a id="a-55"></a>是因缘故说有中阴。<a id="a-56"></a>时毗毗沙那楞伽王言。<a id="a-57"></a>世尊。<a id="a-58"></a>众生神识为当几大为作何色。<a id="a-59"></a>佛言。<a id="a-5A"></a>楞伽王。<a id="a-5B"></a>众生神识无边大。<a id="a-5C"></a>无色无相不可见。<a id="a-5D"></a>无碍无形无定处不可说。<a id="a-5E"></a>毗毗沙那言。<a id="a-5F"></a>世尊。<a id="a-5G"></a>识相如此无有边大。<a id="a-5H"></a>无色无相不可见。<a id="a-5I"></a>无碍无形无定处不可说者。<a id="a-5J"></a>岂非断绝。<a id="a-5K"></a>佛言。<a id="a-5L"></a>楞伽王。<a id="a-5M"></a>吾今问汝随汝意答。<a id="a-5N"></a>当为汝说。<a id="a-5O"></a>楞伽王。<a id="a-5P"></a>譬如大王在宫殿中或高楼上。<a id="a-5Q"></a>婇女围绕安乐坐时。<a id="a-5R"></a>着种种衣及诸璎珞。<a id="a-5S"></a>时大园林阿输歌树。<a id="a-5T"></a>种种杂华庄严精丽。<a id="a-5U"></a>其园在处有细软风或大駃风。<a id="a-5V"></a>吹彼园林阿输歌树。<a id="a-5W"></a>众华香气至王所者。<a id="a-5X"></a>王闻之不。<a id="a-5Y"></a>毗毗沙那白言。<a id="a-5Z"></a>世尊。<a id="a-5a"></a>我闻此香。<a id="a-5b"></a>佛言。<a id="a-5c"></a>楞伽王。<a id="a-5d"></a>汝闻此香分别知不。<a id="a-5e"></a>王言。<a id="a-5f"></a>世尊。<a id="a-5g"></a>我能得知。<a id="a-5h"></a>佛言。<a id="a-5i"></a>楞伽王。<a id="a-5j"></a>此华香气王言知者。<a id="a-5k"></a>见大小耶定作何色。<a id="a-5l"></a>楞伽王言。<a id="a-5m"></a>不也世尊。<a id="a-5n"></a>何以故。<a id="a-5o"></a>此香气相无色无现无碍无相无定处不可说。<a id="a-5p"></a>是故不见大小形色。<a id="a-5q"></a>佛言。<a id="a-5r"></a>楞伽王。<a id="a-5s"></a>于意云何。<a id="a-5t"></a>若不见彼香气大小非断绝相耶。<a id="a-5u"></a>毗毗沙那言。<a id="a-5v"></a>不也世尊。<a id="a-5w"></a>何以故。<a id="a-5x"></a>若此众香是断相者。<a id="a-5y"></a>无人得闻。<a id="a-5z"></a>佛言。<a id="a-60"></a>如是如是。<a id="a-61"></a>楞伽王。<a id="a-62"></a>识相亦尔。<a id="a-63"></a>应如是见。<a id="a-64"></a>楞伽王。<a id="a-65"></a>若识断相则无生死而可得知。<a id="a-66"></a>如是楞伽王识相清净。<a id="a-67"></a>唯是无明贪爱习气业等。<a id="a-68"></a>诸客烦恼之所覆障。<a id="a-69"></a>楞伽王。<a id="a-6A"></a>譬如清净虚空之界。<a id="a-6B"></a>唯有四种客尘污染。<a id="a-6C"></a>何等为四。<a id="a-6D"></a>所谓烟云尘雾。<a id="a-6E"></a>楞伽王。<a id="a-6F"></a>识相如是本清净故。<a id="a-6G"></a>无边不可捉无有色染。<a id="a-6H"></a>唯是诸客烦恼之所覆染。<a id="a-6I"></a>所以者何。<a id="a-6J"></a>楞伽王。<a id="a-6K"></a>若正观时不得众生。<a id="a-6L"></a>无我无众生。<a id="a-6M"></a>无寿命无畜养。<a id="a-6N"></a>无人无众生数。<a id="a-6O"></a>无知者无见者。<a id="a-6P"></a>无觉者无受者。<a id="a-6Q"></a>无听者乃至无色受想行识等。<a id="a-6R"></a>楞伽王。<a id="a-6S"></a>若正观时无有分别而可得者。<a id="a-6T"></a>楞伽王。<a id="a-6U"></a>诸法和合无有实相。<a id="a-6V"></a>汝虽得是众生实相。<a id="a-6W"></a>亦莫舍此生有旷野。<a id="a-6X"></a>云何名得众生实相。<a id="a-6Y"></a>所谓得彼大智同性。<a id="a-6Z"></a>尔时世尊而说偈言。</p>
  <p id="a6a">众生业力自回转　　不得八圣最上道</p>
  <p id="a6b">若离诸业证无漏　　行无上行利众生</p>
  <p id="a6c">时毗毗沙那言。<a id="a-6d"></a>世尊。<a id="a-6e"></a>有无量恒河沙等众生。<a id="a-6f"></a>于此三界稠林有海。<a id="a-6g"></a>到彼岸者复欲到者。<a id="a-6h"></a>有证声闻法者。<a id="a-6i"></a>有证缘觉法者。<a id="a-6j"></a>亦有若干已证无上大智同性者。<a id="a-6k"></a>于未来世亦有无量无边不可数阿僧祇过是数恒河沙等众生。<a id="a-6l"></a>乘此三乘各各别乘得入涅槃。<a id="a-6m"></a>而众生界无增无减。<a id="a-6n"></a>如是世尊。<a id="a-6o"></a>我知如是心生厌惓。<a id="a-6p"></a>佛言。<a id="a-6q"></a>楞伽王。<a id="a-6r"></a>汝莫于此生厌惓想。<a id="a-6s"></a>所以者何。<a id="a-6t"></a>诸众生界前后不可尽故。<a id="a-6u"></a>虚空界法界亦尔。<a id="a-6v"></a>是故楞伽王。<a id="a-6w"></a>诸众生界不可言说。<a id="a-6x"></a>以是得知不增不减。<a id="a-6y"></a>如是三界稠林有为海中。<a id="a-6z"></a>已得度者当欲度者。<a id="a-70"></a>而众生界亦不增减。<a id="a-71"></a>楞伽王。<a id="a-72"></a>譬如虚空界不增不减。<a id="a-73"></a>无前无后亦无中间。<a id="a-74"></a>是故虚空不可得知。<a id="a-75"></a>遍一切处无碍无忧无作无想。<a id="a-76"></a>如是如是。<a id="a-77"></a>楞伽王。<a id="a-78"></a>非众生界有初中后求之可得。<a id="a-79"></a>楞伽王。<a id="a-7A"></a>唯有已得圣法同性。<a id="a-7B"></a>是名尽于众生界耳。<a id="a-7C"></a>而有为道不尽不灭。<a id="a-7D"></a>楞伽王。<a id="a-7E"></a>亦不离彼有解脱道。<a id="a-7F"></a>何以故。<a id="a-7G"></a>是众生界法如此故。<a id="a-7H"></a>是故无初无中无后。</p>
  <p id="a7I">毗毗沙那复问佛言。<a id="a-7J"></a>世尊。<a id="a-7K"></a>众生有为行海相貌何似。<a id="a-7L"></a>佛言。<a id="a-7M"></a>楞伽王。<a id="a-7N"></a>众生有为行海犹如大海。<a id="a-7O"></a>复问佛言。<a id="a-7P"></a>世尊。<a id="a-7Q"></a>诸佛之法复似何等。<a id="a-7R"></a>佛言。<a id="a-7S"></a>楞伽王。<a id="a-7T"></a>诸佛之法犹如船舶。<a id="a-7U"></a>复问佛言。<a id="a-7V"></a>世尊。<a id="a-7W"></a>出家比丘受具戒法复似何等。<a id="a-7X"></a>佛言楞伽王。<a id="a-7Y"></a>出家比丘受具戒法。<a id="a-7Z"></a>似治生人乘于船舶。<a id="a-7a"></a>复问佛言。<a id="a-7b"></a>世尊。<a id="a-7c"></a>如世尊说。<a id="a-7d"></a>依佛戒法具足奉行。<a id="a-7e"></a>无毁破者复似何等。<a id="a-7f"></a>佛言。<a id="a-7g"></a>持戒精进受法知足。<a id="a-7h"></a>似治生人乘坚牢船成就具足。<a id="a-7i"></a>楞伽王。<a id="a-7j"></a>有能如佛所说戒法不破不犯具足行者。<a id="a-7k"></a>亦复如是。<a id="a-7l"></a>复问佛言。<a id="a-7m"></a>世尊。<a id="a-7n"></a>善知识者复似何等。<a id="a-7o"></a>佛言。<a id="a-7p"></a>楞伽王。<a id="a-7q"></a>善知识者犹如船师。<a id="a-7r"></a>复问佛言。<a id="a-7s"></a>世尊。<a id="a-7t"></a>勤行八圣道复似何等。<a id="a-7u"></a>佛言。<a id="a-7v"></a>楞伽王。<a id="a-7w"></a>勤行八圣道者。<a id="a-7x"></a>似正疾风吹于船舶。<a id="a-7y"></a>毗毗沙那复问佛言。<a id="a-7z"></a>世尊。<a id="a-80"></a>禅定三昧及诸神通复似何等。<a id="a-81"></a>佛言。<a id="a-82"></a>楞伽王。<a id="a-83"></a>神通三昧犹如宝国。<a id="a-84"></a>毗毗沙那复问佛言。<a id="a-85"></a>世尊。<a id="a-86"></a>七菩提分复似何等。<a id="a-87"></a>佛言。<a id="a-88"></a>楞伽王。<a id="a-89"></a>七菩提分犹如七种宝性。<a id="a-8A"></a>复问佛言。<a id="a-8B"></a>世尊。<a id="a-8C"></a>得七菩提分证大乘同性者复似何等。<a id="a-8D"></a>佛言。<a id="a-8E"></a>楞伽王。<a id="a-8F"></a>得七菩提分证大乘同性者。<a id="a-8G"></a>譬如值得七种宝性巨富货贿称意满足。<a id="a-8H"></a>善哉善出家者。<a id="a-8I"></a>于我法中证于无碍无上佛果。<a id="a-8J"></a>尔时世尊复说偈言。</p>
  <p id="a8K">观察诸有苦　　自苦众生苦</p>
  <p id="a8L">亦舍诸有缚　　我法中出家</p>
  <p id="a8M">即名为佛子　　众中最大德</p>
  <p id="a8N">勤苦如法行　　当得为世尊</p>
  <p id="a8O">尔时毗毗沙那复问佛言。<a id="a-8P"></a>世尊。<a id="a-8Q"></a>若有众生于佛法中。<a id="a-8R"></a>得出家已不能持戒。<a id="a-8S"></a>或有犯戒或有破戒犯欲行者。<a id="a-8T"></a>或有脱于法服舍戒还俗。<a id="a-8U"></a>世尊。<a id="a-8V"></a>如是痴人譬如何等。<a id="a-8W"></a>佛言。<a id="a-8X"></a>楞伽王。<a id="a-8Y"></a>若有众生于我法中。<a id="a-8Z"></a>得出家已受于戒法作诸毁犯。<a id="a-8a"></a>是痴人辈多堕恶道。<a id="a-8b"></a>如治生人在大海中船舶破坏没命于水。<a id="a-8c"></a>毗毗沙那言。<a id="a-8d"></a>世尊。<a id="a-8e"></a>若有破戒犯戒犯欲行者。<a id="a-8f"></a>复说我行精进梵行。<a id="a-8g"></a>复有捐弃法服舍戒还俗。<a id="a-8h"></a>彼一种人命终亡已。<a id="a-8i"></a>或生好处彼似何等。<a id="a-8j"></a>佛言。<a id="a-8k"></a>如治生人于大海中船舶破坏没溺水中。<a id="a-8l"></a>或有得船板者。<a id="a-8m"></a>或有得死尸者。<a id="a-8n"></a>或有自力浮者。<a id="a-8o"></a>楞伽王。<a id="a-8p"></a>是治生人得船板者。<a id="a-8q"></a>因风力吹得至洲岛。<a id="a-8r"></a>捉死尸者海波所推渐到彼岸。<a id="a-8s"></a>何以故。<a id="a-8t"></a>大海之法不宿死尸。<a id="a-8u"></a>若其自力能浮得度随意所至。<a id="a-8v"></a>此是海神慈悲济彼。<a id="a-8w"></a>如是如是。<a id="a-8x"></a>楞伽王。<a id="a-8y"></a>若我法中得出家者。<a id="a-8z"></a>不能依戒如法护持。<a id="a-90"></a>若舍戒法着于俗服得生善处者。<a id="a-91"></a>或因我边得正信者。<a id="a-92"></a>或复内净或虽破戒恒有慈行或有精进。<a id="a-93"></a>是故楞伽王。<a id="a-94"></a>虽是破戒及还俗者。<a id="a-95"></a>还因我法得生善处。<a id="a-96"></a>尔时世尊而说偈言。</p>
  <p id="a97">往昔已作多罪业　　无边千亿世生中</p>
  <p id="a98">发露忏悔更不造　　灭无增长故清净</p>
  <p id="a99">时毗毗沙那复问佛言。<a id="a-9A"></a>世尊。<a id="a-9B"></a>凡有几种助菩提法。<a id="a-9C"></a>佛言。<a id="a-9D"></a>楞伽王。<a id="a-9E"></a>有三十七品助菩提法。<a id="a-9F"></a>何者名为三十七品。<a id="a-9G"></a>所谓四念处四正勤四如意足五根五力七觉分及八圣道。<a id="a-9H"></a>楞伽王。<a id="a-9I"></a>是名三十七品助菩提法。<a id="a-9J"></a>复问佛言。<a id="a-9K"></a>世尊。<a id="a-9L"></a>解脱门者为有几许。<a id="a-9M"></a>佛言。<a id="a-9N"></a>楞伽王。<a id="a-9O"></a>有三解脱门何者为三。<a id="a-9P"></a>所谓空无相无愿。<a id="a-9Q"></a>复问佛言。<a id="a-9R"></a>世尊。<a id="a-9S"></a>须念何法。<a id="a-9T"></a>佛言。<a id="a-9U"></a>念厌灭入涅槃。<a id="a-9V"></a>复问佛言。<a id="a-9W"></a>世尊。<a id="a-9X"></a>诸对治法凡有几许。<a id="a-9Y"></a>佛言。<a id="a-9Z"></a>楞伽王。<a id="a-9a"></a>总而言之三种对治。<a id="a-9b"></a>何者为三。<a id="a-9c"></a>谓贪欲心者不净观。<a id="a-9d"></a>嗔恚心者慈悲观。<a id="a-9e"></a>愚痴心者因缘观。<a id="a-9f"></a>是名三种对治之法。<a id="a-9g"></a>复问佛言。<a id="a-9h"></a>世尊。<a id="a-9i"></a>几许巧能应须念持。<a id="a-9j"></a>佛言。<a id="a-9k"></a>楞伽王。<a id="a-9l"></a>须念持者巧知阴巧知界巧知入巧知方便。<a id="a-9m"></a>复问佛言。<a id="a-9n"></a>世尊。<a id="a-9o"></a>须作何观。<a id="a-9p"></a>佛言。<a id="a-9q"></a>楞伽王。<a id="a-9r"></a>须观甚深十二因缘及四圣谛因果证等。<a id="a-9s"></a>尔时毗毗沙那楞伽王。<a id="a-9t"></a>复更围绕世尊三匝。<a id="a-9u"></a>以诸杂色七宝之华散于佛上。<a id="a-9v"></a>散已右膝着地合掌向佛。<a id="a-9w"></a>惊叹如来而说偈言。</p>
  <p id="a9x">云何菩萨诸圣行　　生精进意利世间</p>
  <p id="a9y">施戒忍辱及精进　　发最上意为菩提</p>
  <p id="a9z">求彼无漏智慧时　　摄化多亿诸众生</p>
  <p id="aA0">众宝庄严无浊垢　　精妙刹中得成佛</p>
  <p id="aA1">尔时世尊告毗毗沙那楞伽王言。<a id="a-A2"></a>善哉善哉。<a id="a-A3"></a>楞伽王。<a id="a-A4"></a>汝能咨问如来此事。<a id="a-A5"></a>谛听谛听善思念之。<a id="a-A6"></a>当为解说。<a id="a-A7"></a>楞伽王。<a id="a-A8"></a>菩萨摩诃萨常须行六波罗蜜。<a id="a-A9"></a>于一切众生边不生恶心。<a id="a-AA"></a>楞伽王。<a id="a-AB"></a>菩萨行如是法时不减不少。<a id="a-AC"></a>于诸佛法常得增长。<a id="a-AD"></a>亦不染着世间之法。<a id="a-AE"></a>摄受教化无量众生。<a id="a-AF"></a>亦能清净如来刹土。<a id="a-AG"></a>复能具得大智同性。<a id="a-AH"></a>于佛法中无障无碍。<a id="a-AI"></a>尔时毗毗沙那楞伽王白佛言。<a id="a-AJ"></a>世尊。<a id="a-AK"></a>云何修行。<a id="a-AL"></a>云何得住阿耨多罗三藐三菩提。<a id="a-AM"></a>佛言。<a id="a-AN"></a>放舍憍慢贡高嫉妒。<a id="a-AO"></a>常行四种清净梵行。<a id="a-AP"></a>欢喜普为一切众生恒行正真。<a id="a-AQ"></a>须舍杀盗妄言绮语两舌恶口饮酒淫劮。<a id="a-AR"></a>莫使暂忘菩提之心。<a id="a-AS"></a>意乐勤行六波罗蜜。<a id="a-AT"></a>所作恒为安乐众生。<a id="a-AU"></a>于有为中心常寂静。<a id="a-AV"></a>欲度有海多诸怖畏。<a id="a-AW"></a>汝当正观三界众生令得度脱。</p>
  <p id="aAX">复次楞伽王。<a id="a-AY"></a>汝若欲求菩提之者须如是知。<a id="a-AZ"></a>言菩提者。<a id="a-Aa"></a>但有名字言语谓菩提耳。<a id="a-Ab"></a>何以故。<a id="a-Ac"></a>楞伽王。<a id="a-Ad"></a>无有是菩提。<a id="a-Ae"></a>无根是菩提。<a id="a-Af"></a>无住是菩提。<a id="a-Ag"></a>无垢是菩提。<a id="a-Ah"></a>无尘是菩提。<a id="a-Ai"></a>无我是菩提。<a id="a-Aj"></a>不可捉是菩提。<a id="a-Ak"></a>无色是菩提。<a id="a-Al"></a>无形是菩提。<a id="a-Am"></a>无此是菩提。<a id="a-An"></a>无彼是菩提。<a id="a-Ao"></a>无忧是菩提。<a id="a-Ap"></a>无恼是菩提。<a id="a-Aq"></a>无著是菩提。<a id="a-Ar"></a>无染是菩提。<a id="a-As"></a>无边是菩提。<a id="a-At"></a>无为是菩提。<a id="a-Au"></a>无浊是菩提。<a id="a-Av"></a>已过一切根是菩提。<a id="a-Aw"></a>除一切忆想念是菩提。<a id="a-Ax"></a>已过一切有行是菩提。<a id="a-Ay"></a>无底是菩提。<a id="a-Az"></a>难知是菩提。<a id="a-B0"></a>甚深是菩提。<a id="a-B1"></a>无字是菩提。<a id="a-B2"></a>无相是菩提。<a id="a-B3"></a>寂静是菩提。<a id="a-B4"></a>清净是菩提。<a id="a-B5"></a>无上是菩提。<a id="a-B6"></a>无譬喻是菩提。<a id="a-B7"></a>无求是菩提。<a id="a-B8"></a>无断是菩提。<a id="a-B9"></a>不坏是菩提。<a id="a-BA"></a>无破是菩提。<a id="a-BB"></a>无思惟是菩提。<a id="a-BC"></a>无物是菩提。<a id="a-BD"></a>无为是菩提。<a id="a-BE"></a>无见是菩提。<a id="a-BF"></a>无害是菩提。<a id="a-BG"></a>无明是菩提。<a id="a-BH"></a>无流注是菩提。<a id="a-BI"></a>常住是菩提。<a id="a-BJ"></a>虚空是菩提。<a id="a-BK"></a>无等等是菩提。<a id="a-BL"></a>不可说是菩提。<a id="a-BM"></a>楞伽王。<a id="a-BN"></a>欲求菩提者。<a id="a-BO"></a>若不求法是求菩提。<a id="a-BP"></a>何以故。<a id="a-BQ"></a>楞伽王。<a id="a-BR"></a>若无有着。<a id="a-BS"></a>得证阿耨多罗三藐三菩提。<a id="a-BT"></a>又无我相众生相命相人相畜养相众数相作相受相知相见相。<a id="a-BU"></a>乃可得证阿耨多罗三藐三菩提。<a id="a-BV"></a>若不得世谛相者。<a id="a-BW"></a>不执着法。<a id="a-BX"></a>不执着阴界。<a id="a-BY"></a>乃至不执着诸佛菩萨。<a id="a-BZ"></a>乃可得证阿耨多罗三藐三菩提。<a id="a-Ba"></a>何以故。<a id="a-Bb"></a>楞伽王。<a id="a-Bc"></a>无所执着即是菩提。<a id="a-Bd"></a>若不执着物。<a id="a-Be"></a>若不执着常。<a id="a-Bf"></a>若不执着断者。<a id="a-Bg"></a>于未来世证成菩提。<a id="a-Bh"></a>所以者何。<a id="a-Bi"></a>楞伽王。<a id="a-Bj"></a>一切诸法后际灭故。</p>
  <p id="aBk">时毗毗沙那楞伽王复白佛言。<a id="a-Bl"></a>世尊。<a id="a-Bm"></a>云何得知一切世谛法耶。<a id="a-Bn"></a>佛言。<a id="a-Bo"></a>楞伽王。<a id="a-Bp"></a>知一切世谛法如幻如化如梦如焰如水中月如乾闼婆城。<a id="a-Bq"></a>一切世谛法应如是知如是觉如是观。<a id="a-Br"></a>尔时毗毗沙那楞伽王。<a id="a-Bs"></a>即得菩萨三昧名无等等法光明智相。<a id="a-Bt"></a>得陀罗尼名一切巧音。<a id="a-Bu"></a>得如是等无量无边诸三昧陀罗尼已。<a id="a-Bv"></a>时毗毗沙那楞伽王即白佛言。<a id="a-Bw"></a>世尊。<a id="a-Bx"></a>我今得此三昧陀罗尼已。<a id="a-By"></a>觉知一切世谛之法。<a id="a-Bz"></a>佛言。<a id="a-C0"></a>楞伽王。<a id="a-C1"></a>云何觉知。<a id="a-C2"></a>毗毗沙那言。<a id="a-C3"></a>世尊。<a id="a-C4"></a>一切世谛之法。<a id="a-C5"></a>如梦如幻如响声等。<a id="a-C6"></a>如山水駃如水中月。<a id="a-C7"></a>如风吹空华。<a id="a-C8"></a>如秋云起。<a id="a-C9"></a>如珠光明。<a id="a-CA"></a>如灯焰火。<a id="a-CB"></a>如华上露。<a id="a-CC"></a>如揵闼婆城。<a id="a-CD"></a>如水上泡。<a id="a-CE"></a>如虹如焰。<a id="a-CF"></a>世尊。<a id="a-CG"></a>我已觉知世谛诸法现皆无常。<a id="a-CH"></a>尔时世尊。<a id="a-CI"></a>即放顶上百千亿那由他种种妙色光明。<a id="a-CJ"></a>所谓青黄赤白红紫颇梨及金等色。<a id="a-CK"></a>普照无量无边阿僧祇诸佛刹土。<a id="a-CL"></a>既遍照已还入顶上。<a id="a-CM"></a>尔时尊者大目犍连。<a id="a-CN"></a>即从座起偏袒右肩右膝着地。<a id="a-CO"></a>合掌向佛。<a id="a-CP"></a>说偈问言。</p>
  <p id="aCQ">佛上妙德非无因　　开放清净光明网</p>
  <p id="aCR">今意精妙觉发谁　　放百光网愿佛说</p>
  <p id="aCS">佛告目犍连言。<a id="a-CT"></a>汝见此毗毗沙那楞伽王。<a id="a-CU"></a>在于我前合掌正立。<a id="a-CV"></a>以此广大供养之具。<a id="a-CW"></a>用供养我及声闻众诸菩萨众。<a id="a-CX"></a>因此功德发阿耨多罗三藐三菩提心不。<a id="a-CY"></a>目犍连言。<a id="a-CZ"></a>世尊我见。<a id="a-Ca"></a>世尊我见。<a id="a-Cb"></a>佛言。<a id="a-Cc"></a>目犍连。<a id="a-Cd"></a>是毗毗沙那楞伽王。<a id="a-Ce"></a>从我已去乃至当欲供养承事百千亿那由他诸佛。<a id="a-Cf"></a>过是已后彼身功德本力具足。<a id="a-Cg"></a>有世界名莲华城。<a id="a-Ch"></a>彼有世尊号莲华功德相震声威王如来阿罗呵三藐三佛陀。<a id="a-Ci"></a>现在彼住游行说法。<a id="a-Cj"></a>彼佛如来寿命无量。<a id="a-Ck"></a>世界清净。<a id="a-Cl"></a>此毗毗沙那楞伽王化生彼刹。<a id="a-Cm"></a>生彼中已。<a id="a-Cn"></a>即得菩萨欢喜之地。<a id="a-Co"></a>如是乃至得菩萨十地。<a id="a-Cp"></a>过无量劫数已。<a id="a-Cq"></a>于后生此娑婆世界当得成佛。<a id="a-Cr"></a>号曰善妙震声金威善净光明现功德宝盖庄严顶相毗卢遮那王如来、<a id="a-Cs"></a>应供、<a id="a-Ct"></a>正遍知、<a id="a-Cu"></a>明行足、<a id="a-Cv"></a>善逝、<a id="a-Cw"></a>世间解、<a id="a-Cx"></a>无上士、<a id="a-Cy"></a>调御丈夫、<a id="a-Cz"></a>天人师、<a id="a-D0"></a>佛、<a id="a-D1"></a>世尊。<a id="a-D2"></a>是最后生彼世界者名电宝冠。<a id="a-D3"></a>除诸山阜坑坎崖阪土石粪秽。<a id="a-D4"></a>无有女身及恶道等。<a id="a-D5"></a>而彼佛刹清净胜彼现在阿弥陀如来佛刹。<a id="a-D6"></a>诸菩萨众充满彼国。<a id="a-D7"></a>劫名善观明。<a id="a-D8"></a>彼佛如来寿命无量。<a id="a-D9"></a>目犍连。<a id="a-DA"></a>是故如来至真等正觉微笑。<a id="a-DB"></a>时毗毗沙那楞伽王。<a id="a-DC"></a>得受阿耨多罗三藐三菩提记时。<a id="a-DD"></a>以为法故。<a id="a-DE"></a>欢喜踊跃遍体战栗。<a id="a-DF"></a>飞上虚空高七多罗树。<a id="a-DG"></a>于虚空中说此偈言。</p>
  <p id="aDH">一切诸法空如梦　　清净非有同虚空</p>
  <p id="aDI">我及无我悉皆无　　我知如化如电光</p>
  <p id="aDJ">众生有中自生灭　　谛求一法不可得</p>
  <p id="aDK">初中后等无所有　　畜养众生命亦然</p>
  <p id="aDL">众生随业得果报　　有中展转不休息</p>
  <p id="aDM">若行如此菩提行　　得知诸法体皆空</p>
  <p id="aDN">尔时毗毗沙那楞伽王。<a id="a-DO"></a>说是偈已从空中下。<a id="a-DP"></a>绕佛三匝。<a id="a-DQ"></a>绕三匝已蒙佛威神却坐一面。<a id="a-DR"></a>时海众中或有天龙阿修罗等证法得果者。<a id="a-DS"></a>或有夜叉罗刹发菩提心者。<a id="a-DT"></a>或有紧那罗摩睺罗伽于诸佛法得无疑者。<a id="a-DU"></a>或有迦楼罗乾闼婆及咒神等得陀罗尼证法得果。<a id="a-DV"></a>于一切法得不退转者。<a id="a-DW"></a>即时大地震动自然光明遍满佛刹。<a id="a-DX"></a>乃至大小铁围山间普皆明照。<a id="a-DY"></a>一切恶道诸苦悉除。<a id="a-DZ"></a>上虚空中雨诸天华。<a id="a-Da"></a>响击天鼓叫啸等声。<a id="a-Db"></a>并诸衣服空中舒卷自然显现。<a id="a-Dc"></a>如是种种不思议事。<a id="a-Dd"></a>时毗毗沙那楞伽王。<a id="a-De"></a>观其自众如是告言。<a id="a-Df"></a>汝等一切相与和合来向世尊。<a id="a-Dg"></a>生恭敬心发于阿耨多罗三藐三菩提心。<a id="a-Dh"></a>时彼无量百千罗刹相与和合。<a id="a-Di"></a>向佛合掌白言。<a id="a-Dj"></a>世尊。<a id="a-Dk"></a>我等聚集相与和合。<a id="a-Dl"></a>从今已去归依于佛及以法僧发菩提心。<a id="a-Dm"></a>世尊。<a id="a-Dn"></a>我等从今已去行大乘行如来证知。<a id="a-Do"></a>世尊。<a id="a-Dp"></a>我等于未来世在此娑婆刹中得成正觉。<a id="a-Dq"></a>定断恶业为无上尊。<a id="a-Dr"></a>为一切众生作利益故。<a id="a-Ds"></a>佛言。<a id="a-Dt"></a>善哉善哉。<a id="a-Du"></a>汝等若能发菩提心者。<a id="a-Dv"></a>汝等当行四种善法。<a id="a-Dw"></a>凡善行者。<a id="a-Dx"></a>行此四法得不忘彼菩提之心。<a id="a-Dy"></a>何等为四。<a id="a-Dz"></a>一者所有愿行不违不失。<a id="a-E0"></a>二者于诸众生常行慈心。<a id="a-E1"></a>三者一日三时供养三宝昼夜不绝。<a id="a-E2"></a>四者不愿声闻辟支佛果。<a id="a-E3"></a>此为汝等四法具足不忘失彼菩提之心。</p>
  <p id="aE4">尔时海龙王从坐而起。<a id="a-E5"></a>偏袒右肩右膝着地。<a id="a-E6"></a>向佛合掌白佛。<a id="a-E7"></a>世尊。<a id="a-E8"></a>毗毗沙那楞伽王。<a id="a-E9"></a>往昔造何善根。<a id="a-EA"></a>乃能如是广供养具供养于佛及无数声闻菩萨众等。<a id="a-EB"></a>供养讫已发菩提心。<a id="a-EC"></a>发菩提心已证不退转。<a id="a-ED"></a>得受阿耨多罗三藐三菩提记。<a id="a-EE"></a>作是语已。<a id="a-EF"></a>佛告海龙王言。<a id="a-EG"></a>龙王。<a id="a-EH"></a>往昔过无量阿僧祇劫数时。<a id="a-EI"></a>彼有佛号大悲所生智相幢如来至真等正觉应供正遍知明行足善逝世间解无上士调御丈夫天人师佛世尊。<a id="a-EJ"></a>而彼如来亦还生此娑婆世界五浊世中。<a id="a-EK"></a>而彼如来至真等正觉。<a id="a-EL"></a>于众生中演说分别三乘之法。<a id="a-EM"></a>龙王。<a id="a-EN"></a>时彼如来亦还住此摩罗耶山顶上。<a id="a-EO"></a>与五百比丘大声闻众无量天龙及非人等。<a id="a-EP"></a>众中说法。<a id="a-EQ"></a>龙王。<a id="a-ER"></a>时有罗刹童子名毗毗沙歌。<a id="a-ES"></a>亦还住此楞伽大城。<a id="a-ET"></a>形貌雄猛大腷巨力。<a id="a-EU"></a>其性[革*卬]恶面目鄙丑。<a id="a-EV"></a>唯食肉血口牙可畏。<a id="a-EW"></a>龙王。<a id="a-EX"></a>时彼毗毗沙歌罗刹童子。<a id="a-EY"></a>闻佛世尊住摩罗耶山顶上。<a id="a-EZ"></a>即作是念。<a id="a-Ea"></a>我不欲此沙门及比丘众在摩罗耶山顶上居住。<a id="a-Eb"></a>何以故。<a id="a-Ec"></a>若彼沙门住在摩罗耶山顶上者。<a id="a-Ed"></a>我不能摄大海杂类。<a id="a-Ee"></a>亦无众生可杀害者。<a id="a-Ef"></a>我今住此则恒饥饿。<a id="a-Eg"></a>龙王。<a id="a-Eh"></a>时彼毗毗沙歌罗刹童子。<a id="a-Ei"></a>即告其众诸罗刹言。<a id="a-Ej"></a>汝等有大力者宜可速来着坚牢甲。<a id="a-Ek"></a>各执刀杵槌弩斧戟弓箭鉾楯并金刚杵斗轮槊等。<a id="a-El"></a>严持如是种种器杖。<a id="a-Em"></a>何以故。<a id="a-En"></a>我今应当驱彼沙门及沙门众去我境界令其舍离我所住处。<a id="a-Eo"></a>龙王。<a id="a-Ep"></a>时毗毗沙歌罗刹童子。<a id="a-Eq"></a>带好坚甲及罗刹众。<a id="a-Er"></a>各持种种别色器杖。<a id="a-Es"></a>飞行虚空向彼大悲所生智相幢如来。<a id="a-Et"></a>往至彼已住在虚空。<a id="a-Eu"></a>与其徒众语世尊言。<a id="a-Ev"></a>去去沙门。<a id="a-Ew"></a>我不用汝住此山顶。<a id="a-Ex"></a>莫复令我杀汝沙门及汝众等。<a id="a-Ey"></a>龙王。<a id="a-Ez"></a>尔时大悲所生智相幢如来。<a id="a-F0"></a>即现神通现神通已。<a id="a-F1"></a>时毗毗沙歌罗刹童子及其徒众。<a id="a-F2"></a>各见自身被五系缚。<a id="a-F3"></a>又见十方铁网罗布。<a id="a-F4"></a>欲走无路[怡-台+禁]然定住。<a id="a-F5"></a>龙王。<a id="a-F6"></a>时毗毗沙歌罗刹童子及罗刹众。<a id="a-F7"></a>心惊惶怖即生是念。<a id="a-F8"></a>我等今者欲何处去。<a id="a-F9"></a>求归命谁向谁求救谁脱我等难。<a id="a-FA"></a>龙王。<a id="a-FB"></a>尔时彼佛众中有咒神王。<a id="a-FC"></a>名正定深满功德威。<a id="a-FD"></a>与彼毗毗沙歌罗刹童子宿作善友。<a id="a-FE"></a>在彼世尊众中集坐。<a id="a-FF"></a>龙王。<a id="a-FG"></a>尔时正定深满功德威持咒神王。<a id="a-FH"></a>语毗毗沙歌罗刹童子言。<a id="a-FI"></a>善友。<a id="a-FJ"></a>诸佛世尊教化人天。<a id="a-FK"></a>所得无量诸功德法三界独尊。<a id="a-FL"></a>众生中宝有大悲行。<a id="a-FM"></a>汝善友及罗刹众。<a id="a-FN"></a>此可归依及以法僧。<a id="a-FO"></a>汝等归依三宝发菩提心。<a id="a-FP"></a>一切系缚即得解脱。<a id="a-FQ"></a>说是语已。<a id="a-FR"></a>龙王。<a id="a-FS"></a>尔时正定深满功德威持咒神王。<a id="a-FT"></a>教化力故及佛神力。<a id="a-FU"></a>即时毗毗沙歌罗刹童子及罗刹众。<a id="a-FV"></a>俱共合掌出如是言。<a id="a-FW"></a>南无无边功德庄严身者。<a id="a-FX"></a>南无最上大悲觉者。<a id="a-FY"></a>我等与汝今日已去。<a id="a-FZ"></a>归依于佛及以法僧。<a id="a-Fa"></a>我等恒行归依三宝。<a id="a-Fb"></a>发阿耨多罗三藐三菩提心。<a id="a-Fc"></a>龙王。<a id="a-Fd"></a>时毗毗沙歌罗刹童子及一切罗刹众。<a id="a-Fe"></a>出此言已。<a id="a-Ff"></a>一切系缚即得解脱。<a id="a-Fg"></a>从虚空来向大悲所生智相幢王如来。<a id="a-Fh"></a>至彼世尊三匝围绕。<a id="a-Fi"></a>时毗毗沙歌罗刹童子及罗刹众。<a id="a-Fj"></a>一切俱时顶礼佛足。<a id="a-Fk"></a>于彼如来乞求忏悔。<a id="a-Fl"></a>乞忏悔已各还本处。<a id="a-Fm"></a>龙王。<a id="a-Fn"></a>于汝意云何。<a id="a-Fo"></a>汝今当知。<a id="a-Fp"></a>是时世中毗毗沙歌罗刹童子者岂异人乎。<a id="a-Fq"></a>今毗毗沙那楞伽王是也。<a id="a-Fr"></a>时彼世中罗刹众者更非别众今毗毗沙那楞伽王罗刹众者是也。<a id="a-Fs"></a>龙王。<a id="a-Ft"></a>于汝意云何。<a id="a-Fu"></a>时彼世中正定深满功德威持咒神王者亦非别人。<a id="a-Fv"></a>即是海妙深持自在智通菩萨摩诃萨是也。<a id="a-Fw"></a>作是语已。<a id="a-Fx"></a>此三千大千世界即时震动。<a id="a-Fy"></a>犹如船舶在大海中随波动摇。<a id="a-Fz"></a>众生类中无见惊怖及以害者。<a id="a-G0"></a>唯得一切安隐快乐。<a id="a-G1"></a>一切众生持十善行。<a id="a-G2"></a>时此娑婆佛刹。<a id="a-G3"></a>除去高山须弥大海国土聚落山林海岛黑山龛窟稠林园池河泉陂泽丘陵坑坎崖陇石壁沙卤棘刺。<a id="a-G4"></a>泥粪臭秽可恶除。<a id="a-G5"></a>阎浮檀金大光普照此三千大千世界。<a id="a-G6"></a>所有一切大小铁围山中一切诸闇一切光明。<a id="a-G7"></a>及以日月所不照处彼明遍照隐蔽日月。<a id="a-G8"></a>况余光明一切诸影是时不现。<a id="a-G9"></a>灭除一切地狱畜生饿鬼等苦。<a id="a-GA"></a>即时此娑婆世界诸天人等。<a id="a-GB"></a>若有苦恼一切皆得安隐受乐。<a id="a-GC"></a>若有众生饥者得食。<a id="a-GD"></a>渴者得饮。<a id="a-GE"></a>裸者得衣。<a id="a-GF"></a>贫者得宝。<a id="a-GG"></a>盲者见色。<a id="a-GH"></a>聋者闻声。<a id="a-GI"></a>哑者能语。<a id="a-GJ"></a>六根残缺悉得具足。<a id="a-GK"></a>闭在牢狱普皆解脱。</p>
 </body>
</html>