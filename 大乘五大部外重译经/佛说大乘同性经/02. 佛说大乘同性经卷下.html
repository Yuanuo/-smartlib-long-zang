<!doctype html>
<html id="z3IBToFPk" data-ver="997">
 <head>
  <meta charset="utf-8">
  <meta author="阇那耶舍">
  <meta author="僧安">
  <meta library="龙藏">
  <meta catalog="大乘五大部外重译经">
  <meta period="宇文周">
 </head>
 <body>
  <h1 id="a1">佛说大乘同性经卷下</h1>
  <p id="a2">是时杂类众生。<a id="a-3"></a>无有贪欲嗔恚愚痴悭妒等心。<a id="a-4"></a>各各唯有善心慈心安乐之心。<a id="a-5"></a>犹如父母兄弟姊妹。<a id="a-6"></a>当于是时一切众生得如是等心行安乐欢喜踊跃遍满诸根。<a id="a-7"></a>无复寒热及以忧愁。<a id="a-8"></a>如是一切众生乐心具足。<a id="a-9"></a>不闻高声及诸大声。<a id="a-A"></a>复此大地平正如掌琉璃所成。<a id="a-B"></a>化出种种深广妙池。<a id="a-C"></a>七宝为砌金沙布底。<a id="a-D"></a>八功德水清净盈满。<a id="a-E"></a>彼诸池中自然化出无量莲华大如车轮。<a id="a-F"></a>彼诸妙华有七宝色。<a id="a-G"></a>开敷微妙其叶柔软。<a id="a-H"></a>或复化出无量莲华广一由旬。<a id="a-I"></a>杂色精妙香气柔软如迦陵伽衣。<a id="a-J"></a>又复化出百千亿那由他多诸种种莲华庄严。<a id="a-K"></a>或复化出无量莲华广二由旬。<a id="a-L"></a>或三四五乃至一十二十三十四十五十及百由旬。<a id="a-M"></a>或复化出无量莲华广千由旬。<a id="a-N"></a>是时娑婆佛刹雨大香雨洒散于地。<a id="a-O"></a>彼水香气柔软微妙能令众生欢喜踊跃。<a id="a-P"></a>诸微妙风吹彼种种天妙华雨自然堕落。<a id="a-Q"></a>所谓曼陀罗华摩诃曼陀罗华。<a id="a-R"></a>曼殊沙华摩诃曼殊沙华。<a id="a-S"></a>月华大月华。<a id="a-T"></a>意华大意华。<a id="a-U"></a>雨如是等广大诸华。<a id="a-V"></a>复有胜妙诸末香雨。<a id="a-W"></a>复有沉水香多伽罗香黑沉水香牛头栴檀。<a id="a-X"></a>此等香烟如是出现处处遍满。<a id="a-Y"></a>又复出生过无量百千亿那由他阿僧祇数大如意树。<a id="a-Z"></a>七宝所成纵广高下或一由旬乃至百由旬。<a id="a-a"></a>最胜端严悉皆乐见。<a id="a-b"></a>其诸宝树以种种宝衣服缯彩白拂垂眊铃网庄严。<a id="a-c"></a>彼诸宝树雨于种种精妙七宝。<a id="a-d"></a>所谓金银琉璃摩尼真珠车磲马瑙赤真珠贯如是等雨。<a id="a-e"></a>又诸宝树雨种种柔软杂色衣服。<a id="a-f"></a>所谓歌奢衣俱奢衣憍奢耶衣歌尸歌衣如是等雨。<a id="a-g"></a>又诸宝树雨诸璎珞。<a id="a-h"></a>以阎浮檀金所作成就。<a id="a-i"></a>种种杂宝间错微妙。<a id="a-j"></a>所谓镮钏耳珰天冠臂印珠绳宝璎金锁璎珞如是等雨。<a id="a-k"></a>又彼诸宝如意树下。<a id="a-l"></a>出生百千亿那由他师子之座。<a id="a-m"></a>各以种种七宝所成。<a id="a-n"></a>彼师子座高于七刃。<a id="a-o"></a>菩萨坐上三十二相庄严其身。<a id="a-p"></a>容貌端严众所喜见。<a id="a-q"></a>其身内外自然明彻。<a id="a-r"></a>彼一切诸菩萨前。<a id="a-s"></a>出生百千亿那由他榻各七宝成。<a id="a-t"></a>彼诸榻上各千天子而坐其上。<a id="a-u"></a>奏五音乐并出歌叹。<a id="a-v"></a>其声精妙能令闻者心意喜跃。<a id="a-w"></a>其音声中出诸歌赞。<a id="a-x"></a>说是偈言。</p>
  <p id="ay">平等无等等　　我所悉皆无</p>
  <p id="az">具功德庄严　　一切世希有</p>
  <p id="a10">精进诸苦行　　此法如是生</p>
  <p id="a11">微妙庄严事　　故现一切世</p>
  <p id="a12">能除地狱等　　此法如是生</p>
  <p id="a13">微妙事庄严　　故现一切世</p>
  <p id="a14">能除地狱等　　所有生道苦</p>
  <p id="a15">及诸有等苦　　是时皆得灭</p>
  <p id="a16">除彼尘垢秽　　诸人等痴垢</p>
  <p id="a17">善胜微妙事　　故现诸人中</p>
  <p id="a18">今者无边刹　　是时皆平广</p>
  <p id="a19">大山及诸河　　须弥海悉无</p>
  <p id="a1A">以琉璃为地　　清净平如掌</p>
  <p id="a1B">诸宝杂色树　　精妙普乐见</p>
  <p id="a1C">刹中复有此　　严净焰光明</p>
  <p id="a1D">金色诸精妙　　翳障于日月</p>
  <p id="a1E">多种杂宝座　　有诸菩萨坐</p>
  <p id="a1F">威光如百日　　众相庄严身</p>
  <p id="a1G">无量诸池边　　周匝摩尼宝</p>
  <p id="a1H">八分功德水　　清净盈满中</p>
  <p id="a1I">百千种莲华　　庄严陂池里</p>
  <p id="a1J">广大如车轮　　展转倍于前</p>
  <p id="a1K">复有坚牢座　　一切宝所成</p>
  <p id="a1L">百千亿千天　　天众悉端严</p>
  <p id="a1M">奏诸微妙音　　赞叹及歌咏</p>
  <p id="a1N">如来神力故　　出此众妙声</p>
  <p id="a1O">出如是等音乐歌咏事相偈法。<a id="a-1P"></a>有过无量无边阿僧祇法句。<a id="a-1Q"></a>尔时世尊集会之中。<a id="a-1R"></a>所有诸天及以人等。<a id="a-1S"></a>有大乘行者乐大乘者信广大意者。<a id="a-1T"></a>因此无边光明力故。<a id="a-1U"></a>见彼一切佛刹如是功德庄严清净。<a id="a-1V"></a>其中天人有行声闻辟支佛行者。<a id="a-1W"></a>不见不知佛刹功德庄严清净。<a id="a-1X"></a>其诸菩萨摩诃萨等在此刹中。<a id="a-1Y"></a>悉得无量无边阿僧祇三昧陀罗尼神通法句。<a id="a-1Z"></a>复有诸大声闻得入一切寂灭三昧。<a id="a-1a"></a>尔时有师子座纵广正等高百亿由旬。<a id="a-1b"></a>自然而现。<a id="a-1c"></a>七宝所成天衣敷上。<a id="a-1d"></a>时有如来身大无边。<a id="a-1e"></a>现于坐上加趺而坐。<a id="a-1f"></a>其身相好端严无譬显现具足。<a id="a-1g"></a>有大莲花纵广正等高八万四千由旬。<a id="a-1h"></a>七宝所作出现佛前。<a id="a-1i"></a>有无量百千亿那由他莲花。<a id="a-1j"></a>庄严围绕开敷柔软精妙端严。<a id="a-1k"></a>复有过无量阿僧祇数幢幡悬盖。<a id="a-1l"></a>种种杂宝间错而成。<a id="a-1m"></a>于虚空中悬无量无边真珠等宝及诸缯彩。<a id="a-1n"></a>复悬无量无边宝铃罗网。<a id="a-1o"></a>有如是等功德庄严。<a id="a-1p"></a>于此佛刹自然显现。<a id="a-1q"></a>如是不可说无量无边阿僧祇未曾有事。<a id="a-1r"></a>于此娑婆佛刹中现。<a id="a-1s"></a>又不可说不可量不可数大庄严神通之力。<a id="a-1t"></a>昔所未见本未曾闻。<a id="a-1u"></a>于此娑婆世界中。<a id="a-1v"></a>现如是等最大最胜希有之法。</p>
  <p id="a1w">尔时弥勒菩萨摩诃萨即发此念。<a id="a-1x"></a>何因何缘。<a id="a-1y"></a>此佛刹中显现希有不可思议大庄严事。<a id="a-1z"></a>神通之力令众踊跃。<a id="a-20"></a>我当问佛至真等正觉破此疑心。<a id="a-21"></a>尔时弥勒菩萨摩诃萨从座而起。<a id="a-22"></a>偏袒右肩以其右膝置莲花上。<a id="a-23"></a>向佛合掌而白佛言。<a id="a-24"></a>世尊。<a id="a-25"></a>我今有疑欲问如来愿开疑网。<a id="a-26"></a>佛告弥勒。<a id="a-27"></a>如来至真等正觉常开汝问。<a id="a-28"></a>若有疑惑当为解说。<a id="a-29"></a>尔时弥勒菩萨摩诃萨。<a id="a-2A"></a>蒙佛许已白佛言。<a id="a-2B"></a>世尊。<a id="a-2C"></a>是谁因缘有此事相。<a id="a-2D"></a>于此娑婆佛刹。<a id="a-2E"></a>显现如是希有奇特踊跃之法。<a id="a-2F"></a>所谓现神通力一切功德。<a id="a-2G"></a>庄严佛刹胜净严饰明彻无垢。<a id="a-2H"></a>一切恶心悉已除灭。<a id="a-2I"></a>乃至不可称说无有穷尽未曾闻见。<a id="a-2J"></a>世尊。<a id="a-2K"></a>此菩萨众见如是等神通为法。<a id="a-2L"></a>世间显现。<a id="a-2M"></a>一切疑惑。<a id="a-2N"></a>世尊。<a id="a-2O"></a>欲为何事。<a id="a-2P"></a>尔时弥勒菩萨摩诃萨说偈问佛。</p>
  <p id="a2Q">世间希有今是何　　显现如是大世尊</p>
  <p id="a2R">惊怪未曾有斯法　　今于此事生疑惑</p>
  <p id="a2S">震动大地并巨海　　或有安住净世界</p>
  <p id="a2T">开敷清净金光网　　除灭世间一切闇</p>
  <p id="a2U">莲华百千无有边　　复有杂花妙宝树</p>
  <p id="a2V">亿数幢盖及缯幡　　并真珠贯铃网等</p>
  <p id="a2W">无量种福慧光明　　灭除一切恶道苦</p>
  <p id="a2X">世尊何事现此相　　妙净娑婆佛刹中</p>
  <p id="a2Y">说此语已。<a id="a-2Z"></a>佛告弥勒菩萨摩诃萨言。<a id="a-2a"></a>汝可复坐吾当为汝分别解说。<a id="a-2b"></a>何因何缘大希有法世间现者。<a id="a-2c"></a>弥勒。<a id="a-2d"></a>东方过阿僧祇恒河沙等佛刹。<a id="a-2e"></a>彼有佛刹名清净光轮功德庄严宝缕界厕。<a id="a-2f"></a>彼佛刹有佛名开敷精妙具庄严神通法界轮一盖吼声毗卢遮那藏安自在王如来至真等正觉。<a id="a-2g"></a>现在游行演说法要。<a id="a-2h"></a>世界清净除灭悭贪嗔痴一切烦恼诸恶道等。<a id="a-2i"></a>彼佛刹中十住菩萨摩诃萨之所居住。<a id="a-2j"></a>彼佛刹中有菩萨摩诃萨。<a id="a-2k"></a>名海妙深持自在智通。<a id="a-2l"></a>得一切菩萨禅定三昧神通陀罗尼最为第一持一切宝庄严殿。<a id="a-2m"></a>与过无边数诸菩萨摩诃萨。<a id="a-2n"></a>从虚空中欲来至此娑婆佛刹。<a id="a-2o"></a>是善丈夫威神力故。<a id="a-2p"></a>于此世界作大庄严。<a id="a-2q"></a>神通自在先现是事。</p>
  <p id="a2r">尔时世尊说此事已。<a id="a-2s"></a>海妙深持自在智通菩萨摩诃萨及其徒众。<a id="a-2t"></a>即时现大威德光轮庄严之中。<a id="a-2u"></a>有无量亿光明罗网。<a id="a-2v"></a>具足围绕虚空中行。<a id="a-2w"></a>作百千种音乐歌咏。<a id="a-2x"></a>部别各各雨众天花。<a id="a-2y"></a>复放百千亿那由他光明。<a id="a-2z"></a>来至于此娑婆佛刹。<a id="a-30"></a>即以宝庄严殿安置欲色二界空中。<a id="a-31"></a>既安置已与其徒众从空中下。<a id="a-32"></a>至于佛所合掌向佛。<a id="a-33"></a>接足顶礼围绕三匝。<a id="a-34"></a>尔时海妙深持自在智通菩萨摩诃萨与其徒众。<a id="a-35"></a>合掌恭敬白佛言。<a id="a-36"></a>世尊。<a id="a-37"></a>唯愿如来怜愍我等。<a id="a-38"></a>纳受坐此宝庄严殿。<a id="a-39"></a>世尊。<a id="a-3A"></a>于此宝庄严殿。<a id="a-3B"></a>为大菩萨众说无等等深妙之法。<a id="a-3C"></a>尔时世尊告海妙深持自在智通菩萨摩诃萨言。<a id="a-3D"></a>善哉善哉善丈夫。<a id="a-3E"></a>汝今以此宝庄严殿。<a id="a-3F"></a>奉施如来至真等正觉。<a id="a-3G"></a>善丈夫。<a id="a-3H"></a>汝于此贤劫中毗婆尸佛已来乃至贤劫千佛。<a id="a-3I"></a>以此一切宝庄严殿。<a id="a-3J"></a>过去亦施现在亦施未来亦施。<a id="a-3K"></a>善哉丈夫。<a id="a-3L"></a>乃能以此大宝庄严。<a id="a-3M"></a>严饰此中娑婆佛刹。</p>
  <p id="a3N">尔时海龙王白佛言。<a id="a-3O"></a>世尊。<a id="a-3P"></a>宝庄严殿今在何处复若大小。<a id="a-3Q"></a>尔时世尊告龙王言。<a id="a-3R"></a>龙王。<a id="a-3S"></a>彼宝庄严殿置在欲色二界空中。<a id="a-3T"></a>纵广三千大千世界。<a id="a-3U"></a>龙王彼宝庄严殿。<a id="a-3V"></a>一切诸佛菩萨神通三昧力故出彼宝殿。<a id="a-3W"></a>一切菩萨安乐之处。<a id="a-3X"></a>堪以供养奉献如来。<a id="a-3Y"></a>龙王。<a id="a-3Z"></a>得彼宝殿佛所居处。<a id="a-3a"></a>又是如来福力故生。<a id="a-3b"></a>能令菩萨心得清净。<a id="a-3c"></a>复能照明十方世界。<a id="a-3d"></a>使诸众生心意欢喜。<a id="a-3e"></a>隐翳一切诸天宫殿。<a id="a-3f"></a>不可说无边庄严之事成就具足。<a id="a-3g"></a>普告十方一切菩萨皆令觉知。<a id="a-3h"></a>龙王。<a id="a-3i"></a>彼宝庄严殿白琉璃为上。<a id="a-3j"></a>阎浮檀金为壁。<a id="a-3k"></a>功德藏宝以为女墙。<a id="a-3l"></a>马瑙藏宝以为却敌。<a id="a-3m"></a>摩尼宝藏以为栏楯。<a id="a-3n"></a>净光明宝以为栏柱。<a id="a-3o"></a>普光明宝以为其辇。<a id="a-3p"></a>一切众宝以为其座。<a id="a-3q"></a>一切杂宝如半月形。<a id="a-3r"></a>光明无边以覆殿上。<a id="a-3s"></a>八万四千亿那由他柱。<a id="a-3t"></a>杂色端严众宝所成。<a id="a-3u"></a>精妙具足最胜供养称可如来。<a id="a-3v"></a>龙王。<a id="a-3w"></a>其彼宝殿悬诸杂宝无量无边真珠缯彩金铃罗网。<a id="a-3x"></a>立正妙幢悬诸幡盖。<a id="a-3y"></a>牛头栴檀以涂其地。<a id="a-3z"></a>烧坚栴檀及以沉水最上妙香。<a id="a-40"></a>以之为楯。<a id="a-41"></a>龙珠宝华间错庄严。<a id="a-42"></a>以种种华遍散其地。<a id="a-43"></a>龙王。<a id="a-44"></a>彼宝庄严殿。<a id="a-45"></a>一切所有诸殿柱上。<a id="a-46"></a>无数千亿诸天子坐作天五音。<a id="a-47"></a>最妙歌赞出声踊跃。<a id="a-48"></a>诸法明门从音乐出。<a id="a-49"></a>龙王。<a id="a-4A"></a>彼宝庄严殿周匝轮回大风所持。<a id="a-4B"></a>有千亿七宝妙池金沙为底。<a id="a-4C"></a>八功德水清净盈满。<a id="a-4D"></a>一一池中无数百千亿那由他莲花开敷。<a id="a-4E"></a>七宝填饰妙色端正。<a id="a-4F"></a>是诸莲华大如车轮。<a id="a-4G"></a>龙王。<a id="a-4H"></a>彼宝庄严殿有宝树园。<a id="a-4I"></a>周匝围绕有如意树。<a id="a-4J"></a>种种杂宝花果庄严。<a id="a-4K"></a>悬诸铃网及真珠贯缯彩细叠以为庄饰。<a id="a-4L"></a>出微妙香令心踊跃。<a id="a-4M"></a>种种宝塔妙色端正以为庄严。<a id="a-4N"></a>龙王。<a id="a-4O"></a>一一树下各有七宝师子之座。<a id="a-4P"></a>天迦尸迦衣以为敷具。<a id="a-4Q"></a>彼师子座高广微妙成就具足。<a id="a-4R"></a>称可一切诸佛菩萨。<a id="a-4S"></a>龙王。<a id="a-4T"></a>十方所有一切诸佛刹。<a id="a-4U"></a>所有璎珞庄严及诸花雨。<a id="a-4V"></a>一切现彼宝庄严殿。<a id="a-4W"></a>龙王。<a id="a-4X"></a>彼宝庄严殿如是等大及以安住。<a id="a-4Y"></a>尔时世尊告菩萨众言。<a id="a-4Z"></a>诸善丈夫。<a id="a-4a"></a>为满海妙深持自在智通菩萨摩诃萨愿故。<a id="a-4b"></a>汝等随我向于宝庄严殿彼处俱坐。<a id="a-4c"></a>尔时世尊从座而起。<a id="a-4d"></a>与不可数诸菩萨摩诃萨前后围绕。<a id="a-4e"></a>时海妙深持自在智通菩萨在于右边。<a id="a-4f"></a>弥勒菩萨在于左边。<a id="a-4g"></a>于虚空中安庠而去。<a id="a-4h"></a>向宝庄严殿至彼处已。<a id="a-4i"></a>尔时世尊与菩萨众。<a id="a-4j"></a>入彼宝庄严殿。<a id="a-4k"></a>殿中东面有师子座。<a id="a-4l"></a>高无数由旬纵广正等。<a id="a-4m"></a>是时世尊即坐其上。<a id="a-4n"></a>世尊坐于师子座时。<a id="a-4o"></a>彼宝庄严殿六种震动。<a id="a-4p"></a>出百千亿那由他无量种种大光明网。<a id="a-4q"></a>所谓青黄赤白红紫金色。<a id="a-4r"></a>彼诸天子作天音乐及以歌赞。<a id="a-4s"></a>雨大天花。<a id="a-4t"></a>然诸天香恒不断绝。<a id="a-4u"></a>尔时世尊告菩萨众言。<a id="a-4v"></a>诸善丈夫。<a id="a-4w"></a>汝等各各敷莲华座而坐其上。<a id="a-4x"></a>世尊敕已。<a id="a-4y"></a>彼菩萨众。<a id="a-4z"></a>各就莲华座上而坐。<a id="a-50"></a>佛及菩萨摩诃萨众皆悉坐已。<a id="a-51"></a>时海妙深持自在智通菩萨摩诃萨作是思惟。<a id="a-52"></a>我于今者供养如来至真等正觉。<a id="a-53"></a>兼复咨请问于佛地。<a id="a-54"></a>时海妙深持自在智通菩萨摩诃萨即从坐起。<a id="a-55"></a>随意所生种种无量无边阿僧祇花香涂香末香。<a id="a-56"></a>花冠衣服幢幡宝盖音乐歌叹。<a id="a-57"></a>供养世尊及菩萨众。<a id="a-58"></a>恭敬尊重承事供养。<a id="a-59"></a>生希有心供养讫已。<a id="a-5A"></a>又复出此胜供养具。<a id="a-5B"></a>所谓宝真珠贯牛头栴檀七宝为花。<a id="a-5C"></a>以大宝珠名师子无碍宝藏。<a id="a-5D"></a>清净明彻以手执持。<a id="a-5E"></a>供养世尊及菩萨众。<a id="a-5F"></a>为供养故散于如来遍覆其上。<a id="a-5G"></a>散已礼世尊足绕百千匝。<a id="a-5H"></a>向佛合掌以偈赞曰。</p>
  <p id="a5I">显现无量妙相身　　平正端严无阙少</p>
  <p id="a5J">螺髻孔雀乌蜂色　　额平悦泽而广开</p>
  <p id="a5K">毫相圆开如妙花　　双眉形似初生月</p>
  <p id="a5L">鼻高隆直妙无譬　　眼如日照青莲色</p>
  <p id="a5M">耳埵妙如芭蕉茎　　齿齐如白拘勿头</p>
  <p id="a5N">舌广红色得胜味　　唇厚圆满赤朱色</p>
  <p id="a5O">妙肩洪满现无阙　　垂臂如风吹婆罗</p>
  <p id="a5P">爪甲长妙赤铜色　　手指缦网如鹅王</p>
  <p id="a5Q">足下千辐妙轮相　　皆由往昔大施主</p>
  <p id="a5R">功德胜形师子臆　　体相庄严妙端正</p>
  <p id="a5S">腰如弓弝金刚杵　　阴相不现如马藏</p>
  <p id="a5T">髀胫圆满如象鼻　　脚腂端正而平满</p>
  <p id="a5U">指掌轮相鹅王网　　进止徐庠师子步</p>
  <p id="a5V">如来具此一切相　　是故顶礼功德王</p>
  <p id="a5W">尔时海妙深持自在智通菩萨摩诃萨赞叹讫已。<a id="a-5X"></a>复白佛言。<a id="a-5Y"></a>世尊。<a id="a-5Z"></a>我今有疑欲问如来至真等正觉。<a id="a-5a"></a>若佛世尊开我疑问乃敢请说。<a id="a-5b"></a>作是语已。<a id="a-5c"></a>佛告海妙深持自在智通菩萨摩诃萨言。<a id="a-5d"></a>善丈夫。<a id="a-5e"></a>今若有疑恣汝乐问。<a id="a-5f"></a>吾当为汝分别解说令心欢喜。<a id="a-5g"></a>尔时海妙深持自在智通菩萨摩诃萨白佛言。<a id="a-5h"></a>世尊。<a id="a-5i"></a>佛地有几。<a id="a-5j"></a>一切菩萨及声闻辟支佛所不能行。<a id="a-5k"></a>作是语已。<a id="a-5l"></a>佛告海妙深持自在智通菩萨摩诃萨言。<a id="a-5m"></a>善哉善哉。<a id="a-5n"></a>善丈夫。<a id="a-5o"></a>汝今欲令一切菩萨。<a id="a-5p"></a>能作明了利益安乐显现佛智。<a id="a-5q"></a>乃能问于如来此事。<a id="a-5r"></a>汝善丈夫。<a id="a-5s"></a>谛听谛受善思念之。<a id="a-5t"></a>吾当为汝分别解说。<a id="a-5u"></a>善丈夫。<a id="a-5v"></a>佛有十地。<a id="a-5w"></a>一切菩萨及声闻辟支佛等所不能行。<a id="a-5x"></a>何者为十。<a id="a-5y"></a>一名甚深难知广明智德地。<a id="a-5z"></a>二名清净身分威严不思议明德地。<a id="a-60"></a>三名善明月幢宝相海藏地。<a id="a-61"></a>四名精妙金光功德神通智德地。<a id="a-62"></a>五名火轮威藏明德地。<a id="a-63"></a>六名虚空内清净无垢焰光开相地。<a id="a-64"></a>七名广胜法界藏明界地。<a id="a-65"></a>八名最净普觉智藏能净无垢遍无碍智通地。<a id="a-66"></a>九名无边亿庄严回向能照明地。<a id="a-67"></a>十名毗卢遮那智海藏地。<a id="a-68"></a>善丈夫。<a id="a-69"></a>此地是如来十地名号。<a id="a-6A"></a>诸佛智慧不可具说。<a id="a-6B"></a>善丈夫。<a id="a-6C"></a>佛初地者一切微细习气除故。<a id="a-6D"></a>复一切法得自在故。<a id="a-6E"></a>第二地者转法轮故说深法故。<a id="a-6F"></a>第三地者说诸声闻戒故。<a id="a-6G"></a>又复显说三乘故。<a id="a-6H"></a>第四地者说八万四千法门故。<a id="a-6I"></a>又复降伏四种魔故。<a id="a-6J"></a>第五地者如法降伏诸外道故。<a id="a-6K"></a>又复降伏傲慢及众数故。<a id="a-6L"></a>第六地者教示无量众生六通中故。<a id="a-6M"></a>又复显现六种大神通故。<a id="a-6N"></a>谓现无边清净佛刹功德庄严。<a id="a-6O"></a>显现无边菩萨大众围绕。<a id="a-6P"></a>显现无边广大佛刹。<a id="a-6Q"></a>显现无边佛刹自体。<a id="a-6R"></a>显现无边诸佛刹中从兜率天下托胎乃至法灭。<a id="a-6S"></a>示现无边种种神通。<a id="a-6T"></a>第七地者为诸菩萨如实说七菩提分无所有故。<a id="a-6U"></a>复无所著故。<a id="a-6V"></a>第八地者受一切菩萨阿耨多罗三藐三菩提四种记故。<a id="a-6W"></a>第九地者为诸菩萨现善方便故。<a id="a-6X"></a>第十地者为诸菩萨说一切诸法无所有故。<a id="a-6Y"></a>复告令知一切诸法本来寂灭大涅槃故。<a id="a-6Z"></a>世尊。<a id="a-6a"></a>说此如来十地名已。<a id="a-6b"></a>即时此娑婆佛刹乃至十方不可说诸佛刹等。<a id="a-6c"></a>一切现大十八种相。<a id="a-6d"></a>所谓地动中动大动。<a id="a-6e"></a>小摇中摇及以大摇。<a id="a-6f"></a>小震中震及以大震。<a id="a-6g"></a>小声中声及以大声。<a id="a-6h"></a>小吼中吼及以大吼。<a id="a-6i"></a>小踊中踊及以大踊。<a id="a-6j"></a>是诸佛刹。<a id="a-6k"></a>或东倾西起西倾东起。<a id="a-6l"></a>或南倾北起北倾南起。<a id="a-6m"></a>或中没边起边没中起。<a id="a-6n"></a>一切佛刹如是旋转现十二相。<a id="a-6o"></a>其中无一众生有恼害者。<a id="a-6p"></a>放大胜光照诸佛刹。<a id="a-6q"></a>灭除一切世间诸闇。<a id="a-6r"></a>普得光明。<a id="a-6s"></a>所有一切诸佛刹土。<a id="a-6t"></a>皆悉于此佛刹中现。<a id="a-6u"></a>或佛刹中有佛无佛若成若坏。<a id="a-6v"></a>亦皆于此佛刹中现。<a id="a-6w"></a>彼诸佛刹雨大天花。<a id="a-6x"></a>遍满十方不可说不可说诸佛刹中。<a id="a-6y"></a>所谓曼陀罗花摩诃曼陀罗花。<a id="a-6z"></a>曼殊沙花摩诃曼殊沙花。<a id="a-70"></a>卢遮华摩诃卢遮花。<a id="a-71"></a>月华大月华盖月花等。<a id="a-72"></a>乃至一切刹中所有音乐不鼓自鸣。<a id="a-73"></a>大希有事皆悉出现诸佛刹中。<a id="a-74"></a>彼诸佛刹所有侍者。<a id="a-75"></a>悉从坐起各问如来诸希有事。<a id="a-76"></a>时彼诸如来为其广说解所疑问。</p>
  <p id="a77">尔时此宝庄严殿中。<a id="a-78"></a>海妙深持自在智通菩萨摩诃萨及诸菩萨。<a id="a-79"></a>集坐众等咸悉惊怪。<a id="a-7A"></a>奇哉奇异何因何缘。<a id="a-7B"></a>世尊说此佛深境界如来所行。<a id="a-7C"></a>甚深难知微密难见。<a id="a-7D"></a>一切菩萨非所行处。<a id="a-7E"></a>况诸声闻及辟支佛。<a id="a-7F"></a>何以故。<a id="a-7G"></a>我等未曾得闻如此如来十地不可思议诸佛境界。<a id="a-7H"></a>我等为此善事和合相随。<a id="a-7I"></a>请于如来至真等正觉广说佛地。<a id="a-7J"></a>诸菩萨摩诃萨各从坐起。<a id="a-7K"></a>合掌向佛说偈请言。</p>
  <p id="a7L">最胜无上尊　　此间无等说</p>
  <p id="a7M">一切佛诸道　　向者已说名</p>
  <p id="a7N">我等今惊怪　　未曾闻此法</p>
  <p id="a7O">闻诸地名已　　心意俱踊跃</p>
  <p id="a7P">如饥思美食　　渴者念甘泉</p>
  <p id="a7Q">如是我欲闻　　愿佛说诸地</p>
  <p id="a7R">说此语已。<a id="a-7S"></a>彼诸菩萨绕佛三匝礼世尊足。<a id="a-7T"></a>各各在于莲花座坐。<a id="a-7U"></a>尔时世尊如师子王。<a id="a-7V"></a>安庠顾视观察十方。<a id="a-7W"></a>观十方已。<a id="a-7X"></a>告海妙深持自在智通菩萨摩诃萨言。<a id="a-7Y"></a>善丈夫。<a id="a-7Z"></a>如来诸地甚深难知。<a id="a-7a"></a>不可得底难可觉了。<a id="a-7b"></a>出过一切文辞言说。<a id="a-7c"></a>何以故。<a id="a-7d"></a>善丈夫。<a id="a-7e"></a>声闻辟支佛等诸地尚不可说。<a id="a-7f"></a>何况菩萨诸地一切如来佛地名也。<a id="a-7g"></a>时海妙深持菩萨白佛言。<a id="a-7h"></a>世尊。<a id="a-7i"></a>声闻诸地为有几多。<a id="a-7j"></a>佛言。<a id="a-7k"></a>善丈夫。<a id="a-7l"></a>声闻之地凡有十种。<a id="a-7m"></a>何等为十。<a id="a-7n"></a>一者受三归地。<a id="a-7o"></a>二者信地。<a id="a-7p"></a>三者信法地。<a id="a-7q"></a>四者内凡夫地。<a id="a-7r"></a>五者学信戒地。<a id="a-7s"></a>六者八人地。<a id="a-7t"></a>七者须陀洹地。<a id="a-7u"></a>八者斯陀含地。<a id="a-7v"></a>九者阿那含地。<a id="a-7w"></a>十者阿罗汉地。<a id="a-7x"></a>善丈夫。<a id="a-7y"></a>是名十种声闻之地。<a id="a-7z"></a>海妙深持菩萨复问佛言。<a id="a-80"></a>世尊。<a id="a-81"></a>辟支佛地复有几许。<a id="a-82"></a>佛言善丈夫。<a id="a-83"></a>辟支佛地有其十种。<a id="a-84"></a>何等为十。<a id="a-85"></a>一者昔行具足地。<a id="a-86"></a>二者自觉甚深十二因缘地。<a id="a-87"></a>三者觉了四圣谛地。<a id="a-88"></a>四者甚深利智地。<a id="a-89"></a>五者八圣道地。<a id="a-8A"></a>六者觉了法界虚空界众生界地。<a id="a-8B"></a>七者证寂灭地。<a id="a-8C"></a>八者六通地。<a id="a-8D"></a>九者彻秘密地。<a id="a-8E"></a>十者习气渐薄地。<a id="a-8F"></a>善丈夫。<a id="a-8G"></a>是名十种辟支佛地。<a id="a-8H"></a>海妙深持菩萨复问佛言。<a id="a-8I"></a>世尊。<a id="a-8J"></a>诸菩萨地复有几种。<a id="a-8K"></a>佛言善丈夫菩萨诸地有其十种。<a id="a-8L"></a>何者为十。<a id="a-8M"></a>一者欢喜地。<a id="a-8N"></a>二者离垢地。<a id="a-8O"></a>三者明地。<a id="a-8P"></a>四者焰慧地。<a id="a-8Q"></a>五者难胜地。<a id="a-8R"></a>六者现前地。<a id="a-8S"></a>七者远行地。<a id="a-8T"></a>八者不动地。<a id="a-8U"></a>九者善慧地。<a id="a-8V"></a>十者法云地。<a id="a-8W"></a>善丈夫。<a id="a-8X"></a>是名菩萨十种诸地。<a id="a-8Y"></a>海妙深持菩萨复问佛言。<a id="a-8Z"></a>世尊。<a id="a-8a"></a>一切自地从何处生。<a id="a-8b"></a>佛言。<a id="a-8c"></a>善丈夫。<a id="a-8d"></a>一切自地从佛地生。<a id="a-8e"></a>海妙深持菩萨复问佛言。<a id="a-8f"></a>世尊。<a id="a-8g"></a>解脱解脱彼此何异。<a id="a-8h"></a>佛言。<a id="a-8i"></a>善丈夫。<a id="a-8j"></a>河水海水彼此异不。<a id="a-8k"></a>海妙深持菩萨言。<a id="a-8l"></a>世尊。<a id="a-8m"></a>河水海水广狭有异佛言。<a id="a-8n"></a>如是如是。<a id="a-8o"></a>善丈夫。<a id="a-8p"></a>声闻辟支佛解脱如彼河水。<a id="a-8q"></a>如来解脱如大海水。<a id="a-8r"></a>海妙深持菩萨复问佛言。<a id="a-8s"></a>世尊。<a id="a-8t"></a>诸大小河流入海不。<a id="a-8u"></a>佛言。<a id="a-8v"></a>如是如是。<a id="a-8w"></a>善丈夫。<a id="a-8x"></a>如汝所说。<a id="a-8y"></a>何以故。<a id="a-8z"></a>所有声闻法辟支佛法。<a id="a-90"></a>菩萨法诸佛法。<a id="a-91"></a>如是一切诸法。<a id="a-92"></a>皆悉流入毗卢遮那智藏大海。<a id="a-93"></a>海妙深持菩萨复问言。<a id="a-94"></a>世尊。<a id="a-95"></a>唯愿世尊现初佛地住彼初地。<a id="a-96"></a>显现一切如来境界。<a id="a-97"></a>及诸声闻辟支佛等欢喜踊跃。</p>
  <p id="a98">尔时世尊现自佛刹。<a id="a-99"></a>名无边阿僧祇功德诸宝具盖不思议庄严佛刹王。<a id="a-9A"></a>纵广百千亿那由他恒河沙数三千大千世界微尘等诸佛刹。<a id="a-9B"></a>是时诸佛刹。<a id="a-9C"></a>入无边阿僧祇功德诸宝具盖不思议庄严佛刹中。<a id="a-9D"></a>皆同一名。<a id="a-9E"></a>所有小须弥中须弥大须弥。<a id="a-9F"></a>一切黑山。<a id="a-9G"></a>及小河中河大河及诸大海。<a id="a-9H"></a>诸山林谷槃石峰崖粪秽沙卤险恶之处。<a id="a-9I"></a>悉皆除灭。<a id="a-9J"></a>无有地狱畜生饿鬼等道。<a id="a-9K"></a>及天龙夜叉揵闼婆阿修罗迦楼罗紧那罗摩睺罗伽人非人等亦悉除灭无有旧佛刹土功德庄严诸璎珞等。<a id="a-9L"></a>此佛刹中所有地际皆琉璃成。<a id="a-9M"></a>平整如掌大因陀罗绀色金刚为佛刹中。<a id="a-9N"></a>出最上微妙庄严宝花阿轮歌林名菩提树王。<a id="a-9O"></a>七宝所成有杂妙色此菩提树王高无边恒河沙佛刹微尘世界。<a id="a-9P"></a>纵广正等。<a id="a-9Q"></a>彼菩提王种种妙宝以为花叶果实枝柯师子无碍摩尼杂宝以为庄严。<a id="a-9R"></a>毗琉璃赤真珠贯铃网缯彩。<a id="a-9S"></a>彼菩提树出电光焰不断不绝。<a id="a-9T"></a>或放金光或摩尼光或因陀罗绀光。<a id="a-9U"></a>或颇梨光或日宝光或月宝光。<a id="a-9V"></a>彼菩提树王出最妙香。<a id="a-9W"></a>所谓沉水香多伽罗香黑沉水香多摩罗跋香黑栴檀香龙栴檀香牛头栴檀等香。<a id="a-9X"></a>香气出时遍彼佛刹。<a id="a-9Y"></a>其菩提树王出歌赞声或雨宝雨遍诸世界。<a id="a-9Z"></a>彼菩提树下。<a id="a-9a"></a>于其东面出生大地。<a id="a-9b"></a>七宝所成清净无浊。<a id="a-9c"></a>名曰摩诃菩提池王。<a id="a-9d"></a>深无边恒河沙等三千大千微尘等世界。<a id="a-9e"></a>纵广正等。<a id="a-9f"></a>以阎浮檀金沙布底。<a id="a-9g"></a>八功德水具足盈满。<a id="a-9h"></a>池四方面各四阶道众宝所填。<a id="a-9i"></a>种种杂宝栏楯具足。<a id="a-9j"></a>彼池水中出大莲花。<a id="a-9k"></a>名善开敷菩提莲花相王。<a id="a-9l"></a>七宝所成。<a id="a-9m"></a>纵广无边恒河沙等三千大千微尘等世界七宝所作。<a id="a-9n"></a>复有百千亿那由他无量无边诸宝莲花周匝围绕。<a id="a-9o"></a>众妙七宝庄严为叶。<a id="a-9p"></a>柔软妙香令人爱乐。<a id="a-9q"></a>其莲花王台上出菩提辇王。<a id="a-9r"></a>名无边宝严饰。<a id="a-9s"></a>七宝所成。<a id="a-9t"></a>高阿僧祇恒河沙等三千大千微尘数等世界。<a id="a-9u"></a>纵广正等。<a id="a-9v"></a>彼宝严饰菩提辇王。<a id="a-9w"></a>所有服饰最胜最多上中之上。<a id="a-9x"></a>彼宝庄严殿中所有服饰所有庄严及神通力百分千分百千亿分不及其一。<a id="a-9y"></a>譬如萤火在日光前其明隐翳。<a id="a-9z"></a>如是如是。<a id="a-A0"></a>宝庄严殿。<a id="a-A1"></a>在无边宝严饰菩提辇王前时。<a id="a-A2"></a>全不复现如是。<a id="a-A3"></a>种种无量无边庄严璎珞。<a id="a-A4"></a>所有服饰神通庄严及以光明。<a id="a-A5"></a>能令一切日月光明悉不能照无有精光。<a id="a-A6"></a>一切帝释光。<a id="a-A7"></a>一切梵天光。<a id="a-A8"></a>一切首陀会天光。<a id="a-A9"></a>于彼无边宝严饰菩提辇王前。<a id="a-AA"></a>所有若明若光若精若照者无有此事。<a id="a-AB"></a>于彼辇中出摩诃菩提师子座王。<a id="a-AC"></a>名善照无碍师子庄严。<a id="a-AD"></a>七宝所成。<a id="a-AE"></a>光色无等众事具足。<a id="a-AF"></a>迦尸迦天衣以覆其上。<a id="a-AG"></a>高百亿恒河沙等微尘等世界。<a id="a-AH"></a>纵广正等。<a id="a-AI"></a>释迦牟尼即便坐彼师子座上。<a id="a-AJ"></a>转名无垢威功德师子月光毗卢遮那藏琉璃幢圆通光相功德威聚日月智光王如来。<a id="a-AK"></a>大身正等如百亿恒河沙佛刹微尘敷三千大千世界等。<a id="a-AL"></a>一切身分皆悉具足。<a id="a-AM"></a>满三十二大人之相。<a id="a-AN"></a>八十种好庄严其身。<a id="a-AO"></a>顶背轮光庄严其头。<a id="a-AP"></a>不可见顶其身清净。<a id="a-AQ"></a>譬如日月照镜中光。<a id="a-AR"></a>彼如来身亦复如是。<a id="a-AS"></a>无有肉血及以骨髓。<a id="a-AT"></a>非因父母歌罗逻时。<a id="a-AU"></a>其身化生清净如彼阎浮檀金及净琉璃因陀罗宝绀光等色。<a id="a-AV"></a>彼如来身清净如是。<a id="a-AW"></a>无有一切微细习气。<a id="a-AX"></a>彼佛世尊众相具足一切智师。<a id="a-AY"></a>诸法自在度于彼岸无上等觉最胜大慈是最大人。<a id="a-AZ"></a>师子丈夫已得漏尽。<a id="a-Aa"></a>坚金刚身百福德聚具足十力及四无畏十八不共法。<a id="a-Ab"></a>正师子吼。<a id="a-Ac"></a>寿命无量清净佛刹。<a id="a-Ad"></a>成道自在光明自然。<a id="a-Ae"></a>无量无边菩萨之众前后围绕。<a id="a-Af"></a>彼诸菩萨各各色身皆得具足。<a id="a-Ag"></a>在宝树下。<a id="a-Ah"></a>于彼池中莲华辇上。<a id="a-Ai"></a>坐师子座其身相称。<a id="a-Aj"></a>菩萨各各而自庄严。<a id="a-Ak"></a>犹如如来庄严具足。<a id="a-Al"></a>如是佛刹功德严净。<a id="a-Am"></a>身清净众清净。<a id="a-An"></a>劫名无边际庄严摩诃劫王。<a id="a-Ao"></a>其劫清净若欲说此广大佛刹及佛行者。<a id="a-Ap"></a>无有是处。<a id="a-Aq"></a>若如是觉名为如来住佛初地。</p>
  <p id="aAr">尔时世尊告海妙深持自在智通菩萨摩诃萨言。<a id="a-As"></a>善丈夫。<a id="a-At"></a>汝见如来神通智不。<a id="a-Au"></a>海妙深持自在智通菩萨答言。<a id="a-Av"></a>见也世尊。<a id="a-Aw"></a>见也如来。<a id="a-Ax"></a>佛言。<a id="a-Ay"></a>善丈夫。<a id="a-Az"></a>此是佛之初地。<a id="a-B0"></a>名甚深难知广明智德。<a id="a-B1"></a>善丈夫。<a id="a-B2"></a>汝今当知。<a id="a-B3"></a>有正真愿庄严功德相一盖震声主威王如来。<a id="a-B4"></a>宝德明彻藏功德身相净如来。<a id="a-B5"></a>不动离难光明如来。<a id="a-B6"></a>有神通力莲花生功德威相胜璎珞摩尼王如来。<a id="a-B7"></a>在喜乐刹中天人尊重。<a id="a-B8"></a>复有阿弥陀如来。<a id="a-B9"></a>莲花开敷星王如来。<a id="a-BA"></a>龙主王如来。<a id="a-BB"></a>宝德如来。<a id="a-BC"></a>有如是等生净佛刹所得道者。<a id="a-BD"></a>彼诸如来得初佛地。<a id="a-BE"></a>如来在此地中作是神通。<a id="a-BF"></a>如我今日神通无异。<a id="a-BG"></a>海妙深持自在智通菩萨复问佛言。<a id="a-BH"></a>世尊。<a id="a-BI"></a>若有五浊刹中诸佛如来现得道者当成道者。<a id="a-BJ"></a>而彼世尊现得当得如来地不。<a id="a-BK"></a>佛言。<a id="a-BL"></a>善丈夫。<a id="a-BM"></a>若诸佛菩萨能现善巧方便者得。<a id="a-BN"></a>所以者何。<a id="a-BO"></a>为诸众生起大慈心。<a id="a-BP"></a>见诸众生闭在三有稠林之中。<a id="a-BQ"></a>是诸众生无明闇中爱网所覆。<a id="a-BR"></a>信其不净颠倒邪见。<a id="a-BS"></a>无量诸苦临三恶岸轮回六道。<a id="a-BT"></a>烦恼展转无有前际不知本际。<a id="a-BU"></a>彼诸众生不知诸佛及诸佛法诸菩萨法。<a id="a-BV"></a>亦不如实知诸解脱。<a id="a-BW"></a>善丈夫。<a id="a-BX"></a>诸佛菩萨如是知彼一切众生多受诸苦。<a id="a-BY"></a>善丈夫。<a id="a-BZ"></a>尔时应佛出现五浊世界。<a id="a-Ba"></a>或兜率下入胎生胎初生。<a id="a-Bb"></a>及长宫中喜乐出家。<a id="a-Bc"></a>苦行向于道场。<a id="a-Bd"></a>降魔成佛转大法轮。<a id="a-Be"></a>与诸外道共论议时。<a id="a-Bf"></a>依法降伏傲慢众数。<a id="a-Bg"></a>乃至促寿现大涅槃。<a id="a-Bh"></a>入涅槃已三昧力故。<a id="a-Bi"></a>显现自身分布舍利大如芥子。<a id="a-Bj"></a>天龙人非人等生其喜心。<a id="a-Bk"></a>为供养故造作无量百千亿那由他诸舍利藏。<a id="a-Bl"></a>或有于彼法中出家修持苦行。<a id="a-Bm"></a>或为菩提而作种子。<a id="a-Bn"></a>度于烦恼有海彼岸。<a id="a-Bo"></a>善丈夫。<a id="a-Bp"></a>一切诸佛有如此法。<a id="a-Bq"></a>令无量无边诸众生等度于烦恼有海彼岸。<a id="a-Br"></a>善丈夫。<a id="a-Bs"></a>汝今当知。<a id="a-Bt"></a>若五浊世中如来所现神通之力。<a id="a-Bu"></a>皆佛应化。<a id="a-Bv"></a>或诸菩萨神通力故。<a id="a-Bw"></a>善巧方便便化所出。<a id="a-Bx"></a>海妙深持自在智通菩萨复问佛言。<a id="a-By"></a>世尊。<a id="a-Bz"></a>佛身几种。<a id="a-C0"></a>佛言。<a id="a-C1"></a>善丈夫。<a id="a-C2"></a>略说有三。<a id="a-C3"></a>何等为三。<a id="a-C4"></a>一者报。<a id="a-C5"></a>二者应。<a id="a-C6"></a>三者真身。<a id="a-C7"></a>海妙深持自在智通菩萨复问佛言。<a id="a-C8"></a>世尊。<a id="a-C9"></a>何者名为如来报身。<a id="a-CA"></a>佛言。<a id="a-CB"></a>善丈夫。<a id="a-CC"></a>若欲身彼佛报者。<a id="a-CD"></a>汝今当知。<a id="a-CE"></a>如汝今日见我现诸如来清净佛刹现得道者当得道者。<a id="a-CF"></a>如是一切即是报身。<a id="a-CG"></a>海妙深持自在智通菩萨复问佛言。<a id="a-CH"></a>世尊。<a id="a-CI"></a>何者名为如来应身。<a id="a-CJ"></a>佛言。<a id="a-CK"></a>善丈夫。<a id="a-CL"></a>犹若今日踊步揵如来。<a id="a-CM"></a>魔恐怖如来。<a id="a-CN"></a>大慈意如来。<a id="a-CO"></a>有如是等一切彼如来。<a id="a-CP"></a>秽浊世中现成佛者当成佛者。<a id="a-CQ"></a>如来显现从兜率下。<a id="a-CR"></a>乃至住持一切正法一切像法一切末法。<a id="a-CS"></a>善丈夫。<a id="a-CT"></a>汝今当知。<a id="a-CU"></a>如是化事皆是应身。<a id="a-CV"></a>海妙深持自在智通菩萨复问佛言。<a id="a-CW"></a>世尊。<a id="a-CX"></a>何者名为如来法身。<a id="a-CY"></a>佛言。<a id="a-CZ"></a>善丈夫。<a id="a-Ca"></a>如来真法身者。<a id="a-Cb"></a>无色无现无著不可见。<a id="a-Cc"></a>无言说无住处无相无报。<a id="a-Cd"></a>无生无灭无譬喻。<a id="a-Ce"></a>如是善丈夫。<a id="a-Cf"></a>如来不可说身。<a id="a-Cg"></a>法身智身。<a id="a-Ch"></a>无等身。<a id="a-Ci"></a>无等等身。<a id="a-Cj"></a>毗卢遮那身。<a id="a-Ck"></a>虚空身。<a id="a-Cl"></a>不断身。<a id="a-Cm"></a>不坏身。<a id="a-Cn"></a>无边身。<a id="a-Co"></a>至真身。<a id="a-Cp"></a>非虚假身。<a id="a-Cq"></a>无譬喻身。<a id="a-Cr"></a>是名真身。<a id="a-Cs"></a>海妙深持自在智通菩萨复问佛言。<a id="a-Ct"></a>世尊。<a id="a-Cu"></a>若诸佛真体。<a id="a-Cv"></a>无色无现乃至不可说。<a id="a-Cw"></a>不可说者岂非断相也。<a id="a-Cx"></a>佛言。<a id="a-Cy"></a>善丈夫于汝意云何。<a id="a-Cz"></a>虚空界者可有断绝及有相不。<a id="a-D0"></a>海妙深持自在智通菩萨答言。<a id="a-D1"></a>世尊。<a id="a-D2"></a>虚空界者不可断绝亦无有相。<a id="a-D3"></a>世尊。<a id="a-D4"></a>何以故。<a id="a-D5"></a>若虚空界有断绝者。<a id="a-D6"></a>彼虚空界不名无碍世尊。<a id="a-D7"></a>虚空界无有相处聚处边处色处及以物处。<a id="a-D8"></a>是故世尊。<a id="a-D9"></a>彼虚空界不可断绝非是有相世尊。<a id="a-DA"></a>是虚空界遍一切处。<a id="a-DB"></a>佛言。<a id="a-DC"></a>善哉善哉善丈夫。<a id="a-DD"></a>如是如是善丈夫。<a id="a-DE"></a>如来真实身无有断绝亦无有相。<a id="a-DF"></a>何以故。<a id="a-DG"></a>善丈夫。<a id="a-DH"></a>若如来真实身有断绝者。<a id="a-DI"></a>亦无佛出及现无边神通之力。<a id="a-DJ"></a>若有相者。<a id="a-DK"></a>即有聚处及以处所可执可捉。<a id="a-DL"></a>一切凡夫悉皆一时即得成佛。<a id="a-DM"></a>不应依时而有次第。<a id="a-DN"></a>善丈夫。<a id="a-DO"></a>是故如来真实之身。<a id="a-DP"></a>非可断绝亦非有相。<a id="a-DQ"></a>惟是普为一切众生作其佛事。<a id="a-DR"></a>海妙深持自在智通菩萨复问佛言。<a id="a-DS"></a>世尊。<a id="a-DT"></a>供养如来真身报身及以应身。<a id="a-DU"></a>所得福业何者最多。<a id="a-DV"></a>佛言。<a id="a-DW"></a>善丈夫。<a id="a-DX"></a>若供养一如来身。<a id="a-DY"></a>即是供养一切佛身。<a id="a-DZ"></a>何以故。<a id="a-Da"></a>善丈夫。<a id="a-Db"></a>一切光明能破诸闇普使得明。<a id="a-Dc"></a>而此光明不共闇住。<a id="a-Dd"></a>如是如是。<a id="a-De"></a>善丈夫。<a id="a-Df"></a>若有各各供养如来身者。<a id="a-Dg"></a>所造福业能破一切是无明闇。<a id="a-Dh"></a>开解脱明路。<a id="a-Di"></a>亦复不共诸闇障住。<a id="a-Dj"></a>海妙深持自在智通菩萨复白佛言。<a id="a-Dk"></a>世尊。<a id="a-Dl"></a>唯愿显现第二佛地。<a id="a-Dm"></a>佛言。<a id="a-Dn"></a>善丈夫。<a id="a-Do"></a>汝能见不。<a id="a-Dp"></a>海妙深持自在智通菩萨言。<a id="a-Dq"></a>世尊。<a id="a-Dr"></a>我于今者欲依相见。<a id="a-Ds"></a>尔时世尊一毛孔中即放光明名无相照。<a id="a-Dt"></a>乃至不可说不可说诸佛刹。<a id="a-Du"></a>所有诸色一切除灭。<a id="a-Dv"></a>尔时世尊问彼一切菩萨众言。<a id="a-Dw"></a>汝等今者有何所见。<a id="a-Dx"></a>诸菩萨言。<a id="a-Dy"></a>世尊。<a id="a-Dz"></a>都无所有惟见光明。<a id="a-E0"></a>佛言。<a id="a-E1"></a>诸善丈夫。<a id="a-E2"></a>汝等见此光明何似。<a id="a-E3"></a>诸菩萨言。<a id="a-E4"></a>世尊。<a id="a-E5"></a>我惟遍见无量百千亿那由他恒河沙微尘等诸佛刹一大光明。<a id="a-E6"></a>尔时世尊还摄光明。<a id="a-E7"></a>佛刹如旧如是安住。<a id="a-E8"></a>是时世尊告一切诸菩萨众言。<a id="a-E9"></a>如来若说第二佛地。<a id="a-EA"></a>汝等一切尚难知闻。<a id="a-EB"></a>何况得见如来三地乃至十地。<a id="a-EC"></a>善丈夫。<a id="a-ED"></a>譬如日月光明与一切众生作大利益。<a id="a-EE"></a>彼日月力令众生知有一日半日一月半月乃至一年及以时分。<a id="a-EF"></a>众生不能分别见彼日月色身。<a id="a-EG"></a>汝等惟见光轮形相。<a id="a-EH"></a>如是如是。<a id="a-EI"></a>如来至真等正觉。<a id="a-EJ"></a>一切众生作大利益。<a id="a-EK"></a>是如来力。<a id="a-EL"></a>令彼众生得知诸法若罪若福若世间若出世间若有漏若无漏。<a id="a-EM"></a>知诸法已彼如实证。<a id="a-EN"></a>得度一切诸有旷野。<a id="a-EO"></a>彼诸众生不能分别得见如来报身色相。<a id="a-EP"></a>惟观神通力用应化之形。<a id="a-EQ"></a>是故汝等应如是知。<a id="a-ER"></a>如来诸地出过于一切音声语言。<a id="a-ES"></a>惟有名字而可说耳。</p>
  <p id="aET">尔时海妙深持自在智通菩萨摩诃萨白佛言。<a id="a-EU"></a>世尊。<a id="a-EV"></a>谁是回度一切恶道。<a id="a-EW"></a>佛言。<a id="a-EX"></a>善丈夫。<a id="a-EY"></a>若有于此一切佛智行入毗卢遮那藏。<a id="a-EZ"></a>甚深如来十地佛说大乘同性经典闻已生信。<a id="a-Ea"></a>信已受持读诵书写。<a id="a-Eb"></a>若教他书广为人说。<a id="a-Ec"></a>乃至受持此经典名。<a id="a-Ed"></a>善丈夫所有应堕诸恶道者。<a id="a-Ee"></a>即皆得度。<a id="a-Ef"></a>菩萨复问佛言。<a id="a-Eg"></a>世尊。<a id="a-Eh"></a>谁是发菩提心者。<a id="a-Ei"></a>佛言。<a id="a-Ej"></a>善丈夫。<a id="a-Ek"></a>若能受持如此经典。<a id="a-El"></a>乃至受持名字者是。<a id="a-Em"></a>菩萨复问佛言。<a id="a-En"></a>世尊。<a id="a-Eo"></a>谁是行菩萨行者。<a id="a-Ep"></a>佛言。<a id="a-Eq"></a>善丈夫。<a id="a-Er"></a>若有受持此经者是。<a id="a-Es"></a>菩萨复问佛言。<a id="a-Et"></a>世尊。<a id="a-Eu"></a>谁是速满具足六波罗蜜者。<a id="a-Ev"></a>佛言。<a id="a-Ew"></a>善丈夫。<a id="a-Ex"></a>若能受持此经典者是。<a id="a-Ey"></a>菩萨复问讯言。<a id="a-Ez"></a>世尊。<a id="a-F0"></a>谁是当得值如来者。<a id="a-F1"></a>佛言。<a id="a-F2"></a>善丈夫。<a id="a-F3"></a>若有能听此经典者是。<a id="a-F4"></a>菩萨复问佛言。<a id="a-F5"></a>世尊。<a id="a-F6"></a>谁是值佛得授记者。<a id="a-F7"></a>佛言。<a id="a-F8"></a>善丈夫。<a id="a-F9"></a>持此如来秘密者是。<a id="a-FA"></a>菩萨复问佛言。<a id="a-FB"></a>世尊。<a id="a-FC"></a>谁是为诸众生作大商主。<a id="a-FD"></a>佛言。<a id="a-FE"></a>善丈夫。<a id="a-FF"></a>若有持此如来奥藏者是。<a id="a-FG"></a>菩萨复问佛言。<a id="a-FH"></a>世尊。<a id="a-FI"></a>谁是佛子。<a id="a-FJ"></a>佛言。<a id="a-FK"></a>善丈夫。<a id="a-FL"></a>有能信此经典者是。<a id="a-FM"></a>菩萨复问佛言。<a id="a-FN"></a>世尊。<a id="a-FO"></a>谁是当得一切菩萨地。<a id="a-FP"></a>佛言。<a id="a-FQ"></a>善丈夫。<a id="a-FR"></a>有能听此经典者。<a id="a-FS"></a>是菩萨复问佛言。<a id="a-FT"></a>世尊。<a id="a-FU"></a>谁是得一切诸佛法者。<a id="a-FV"></a>佛言。<a id="a-FW"></a>善丈夫。<a id="a-FX"></a>有能供养此妙法明者是。<a id="a-FY"></a>菩萨复问佛言。<a id="a-FZ"></a>世尊。<a id="a-Fa"></a>谁是知声闻辟支佛法而不取彼涅槃。<a id="a-Fb"></a>佛言。<a id="a-Fc"></a>善丈夫。<a id="a-Fd"></a>有能受此妙法藏者是。<a id="a-Fe"></a>菩萨复问佛言。<a id="a-Ff"></a>世尊。<a id="a-Fg"></a>云何名此经。<a id="a-Fh"></a>我等云何奉持。<a id="a-Fi"></a>佛言。<a id="a-Fj"></a>善丈夫。<a id="a-Fk"></a>此经名为大乘同性。<a id="a-Fl"></a>亦名说一切佛智行入毗卢遮那藏。<a id="a-Fm"></a>如是受持。<a id="a-Fn"></a>尔时世尊。<a id="a-Fo"></a>而说偈言。</p>
  <p id="aFp">欲觉佛菩提　　无上胜精进</p>
  <p id="aFq">欲转圣无漏　　难思智法轮</p>
  <p id="aFr">若欲建法幢　　欲打于法鼓</p>
  <p id="aFs">欲得然法灯　　欲得吹法蠡</p>
  <p id="aFt">欲得智明照　　欲灭愚痴闇</p>
  <p id="aFu">欲集诸众生　　安立菩提智</p>
  <p id="aFv">欲降伏魔军　　供养一切佛</p>
  <p id="aFw">欲照诸世间　　尊胜妙清净</p>
  <p id="aFx">不染世诸法　　欲得无漏智</p>
  <p id="aFy">行行利众生　　欲生清净刹</p>
  <p id="aFz">教写听授持　　如是妙经宝</p>
  <p id="aG0">为令通佛地　　读诵及宣扬</p>
  <p id="aG1">尔时世尊说此经已。<a id="a-G2"></a>海妙深持自在智通菩萨摩诃萨。<a id="a-G3"></a>并及一切诸菩萨众。<a id="a-G4"></a>闻佛所说欢喜奉行。</p>
 </body>
</html>