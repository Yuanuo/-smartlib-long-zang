<!doctype html>
<html id="z3IBTkcOU" data-ver="1081">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">药师琉璃光七佛本愿功德经卷下</h1>
  <p id="a2">尔时，<a id="a-3"></a>佛告曼殊室利：<a id="a-4"></a>“彼药师琉璃光如来，<a id="a-5"></a>行菩萨道时，<a id="a-6"></a>所发大愿，<a id="a-7"></a>及彼佛土功德庄严，<a id="a-8"></a>我于一劫、<a id="a-9"></a>若过一劫，<a id="a-A"></a>说不能尽。<a id="a-B"></a>然彼佛土纯一清净，<a id="a-C"></a>无诸欲染，<a id="a-D"></a>亦无女人及三恶趣苦恼之声，<a id="a-E"></a>以净琉璃而为其地，<a id="a-F"></a>城阙、<a id="a-G"></a>宫殿及诸廊宇、<a id="a-H"></a>轩窗、<a id="a-I"></a>罗网皆七宝成，<a id="a-J"></a>亦如西方极乐世界功德庄严。<a id="a-K"></a>于彼国中有二菩萨，<a id="a-L"></a>一名日光遍照，<a id="a-M"></a>二名月光遍照，<a id="a-N"></a>于彼无量菩萨众中而为上首，<a id="a-O"></a>能持彼佛正法宝藏。<a id="a-P"></a>是故，<a id="a-Q"></a>曼殊室利，<a id="a-R"></a>若有净信男子、<a id="a-S"></a>女人，<a id="a-T"></a>应当愿生彼佛世界。</p>
  <p id="aU">“复次，<a id="a-V"></a>曼殊室利，<a id="a-W"></a>若有众生不识善恶，<a id="a-X"></a>唯怀贪惜，<a id="a-Y"></a>不知惠施及施果报，<a id="a-Z"></a>愚痴少智，<a id="a-a"></a>无有信心，<a id="a-b"></a>多畜珍财，<a id="a-c"></a>勤劳守护。<a id="a-d"></a>见乞者来，<a id="a-e"></a>心生不喜；<a id="a-f"></a>设不获已行惠施时，<a id="a-g"></a>如割身肉，<a id="a-h"></a>深生吝惜。<a id="a-i"></a>复有无量悭贪有情，<a id="a-j"></a>积集资财，<a id="a-k"></a>然于自身尚不能用，<a id="a-l"></a>况当供给父母、<a id="a-m"></a>妻子、<a id="a-n"></a>奴婢、<a id="a-o"></a>仆使及来乞者？<a id="a-p"></a>彼诸有情从此命终，<a id="a-q"></a>生饿鬼中，<a id="a-r"></a>或傍生趣。<a id="a-s"></a>由昔人间曾闻药师琉璃光如来名故，<a id="a-t"></a>虽在恶趣，<a id="a-u"></a>还得忆念彼如来名，<a id="a-v"></a>即于彼没生在人中，<a id="a-w"></a>得宿命念，<a id="a-x"></a>畏恶趣苦，<a id="a-y"></a>不乐欲乐，<a id="a-z"></a>好行惠施，<a id="a-10"></a>赞叹施者，<a id="a-11"></a>所有财物无悭吝心，<a id="a-12"></a>渐次尚能以头、<a id="a-13"></a>目、<a id="a-14"></a>手、<a id="a-15"></a>足、<a id="a-16"></a>血、<a id="a-17"></a>肉、<a id="a-18"></a>身分施来求者，<a id="a-19"></a>况余财物！</p>
  <p id="a1A">“复次，<a id="a-1B"></a>曼殊室利，<a id="a-1C"></a>若复有人，<a id="a-1D"></a>归依世尊，<a id="a-1E"></a>受诸学处，<a id="a-1F"></a>而破戒、<a id="a-1G"></a>破威仪及坏正见；<a id="a-1H"></a>设有持戒、<a id="a-1I"></a>正见，<a id="a-1J"></a>不求多闻，<a id="a-1K"></a>于佛所说契经深义不能解了；<a id="a-1L"></a>虽有多闻而怀憍慢，<a id="a-1M"></a>由慢心故，<a id="a-1N"></a>自是非他，<a id="a-1O"></a>嫌谤正法，<a id="a-1P"></a>为魔伴党。<a id="a-1Q"></a>如是愚人自行邪见，<a id="a-1R"></a>复令无量百千俱胝有情堕大险坑。<a id="a-1S"></a>此诸有情，<a id="a-1T"></a>堕于地狱、<a id="a-1U"></a>傍生、<a id="a-1V"></a>鬼趣。<a id="a-1W"></a>若曾闻此药师琉璃光如来名号，<a id="a-1X"></a>由彼如来本愿威力，<a id="a-1Y"></a>于地狱中忆佛名号，<a id="a-1Z"></a>从彼命尽还生人间，<a id="a-1a"></a>正见精进，<a id="a-1b"></a>意乐调善，<a id="a-1c"></a>舍俗出家，<a id="a-1d"></a>于佛法中受持学处无有毁犯，<a id="a-1e"></a>正见多闻，<a id="a-1f"></a>解甚深义，<a id="a-1g"></a>离于憍慢，<a id="a-1h"></a>不谤正法，<a id="a-1i"></a>不为魔伴，<a id="a-1j"></a>渐次修行诸菩萨行，<a id="a-1k"></a>乃至菩提。</p>
  <p id="a1l">“复次，<a id="a-1m"></a>曼殊室利，<a id="a-1n"></a>若诸有情悭贪嫉妒，<a id="a-1o"></a>造诸恶业，<a id="a-1p"></a>自赞毁他，<a id="a-1q"></a>命终当堕三恶趣中，<a id="a-1r"></a>无量千岁受诸剧苦。<a id="a-1s"></a>从彼终已来生人间，<a id="a-1t"></a>或作牛、<a id="a-1u"></a>马、<a id="a-1v"></a>驼、<a id="a-1w"></a>驴之属，<a id="a-1x"></a>恒被鞭挞，<a id="a-1y"></a>饥渴缠心，<a id="a-1z"></a>身常负重困苦疲极。<a id="a-20"></a>若得为人，<a id="a-21"></a>生居下贱奴婢仆使，<a id="a-22"></a>被他驱役恒不自在。<a id="a-23"></a>由昔人中曾闻药师琉璃光如来名号，<a id="a-24"></a>彼善根力，<a id="a-25"></a>今复忆念至心归依；<a id="a-26"></a>以佛神力，<a id="a-27"></a>众苦解脱，<a id="a-28"></a>诸根聪利，<a id="a-29"></a>智慧多闻，<a id="a-2A"></a>恒求胜法，<a id="a-2B"></a>常遇善友，<a id="a-2C"></a>永断魔怨，<a id="a-2D"></a>破无明[穀-禾+卵]，<a id="a-2E"></a>竭烦恼河，<a id="a-2F"></a>解脱一切生老病死忧悲苦恼，<a id="a-2G"></a>乃至菩提。</p>
  <p id="a2H">“复次，<a id="a-2I"></a>曼殊室利，<a id="a-2J"></a>若诸有情好喜乖离，<a id="a-2K"></a>更相斗讼，<a id="a-2L"></a>恼乱自他，<a id="a-2M"></a>以身、<a id="a-2N"></a>语、<a id="a-2O"></a>意造诸恶业，<a id="a-2P"></a>展转常为不饶益事，<a id="a-2Q"></a>互相谋害。<a id="a-2R"></a>告召山林树塚等神，<a id="a-2S"></a>杀诸众生取其血肉，<a id="a-2T"></a>祭祀药叉、<a id="a-2U"></a>罗刹神等；<a id="a-2V"></a>书怨人名，<a id="a-2W"></a>或作形像，<a id="a-2X"></a>以恶咒术而咒诅之，<a id="a-2Y"></a>厌魅、<a id="a-2Z"></a>蛊道、<a id="a-2a"></a>咒起死尸，<a id="a-2b"></a>令断彼命及坏其身。<a id="a-2c"></a>是诸有情，<a id="a-2d"></a>若得闻此药师琉璃光如来名号，<a id="a-2e"></a>彼诸恶缘悉不能害，<a id="a-2f"></a>一切展转皆起慈悲利益安乐，<a id="a-2g"></a>无损恼意及嫌恨心，<a id="a-2h"></a>于自所有常生喜足。</p>
  <p id="a2i">“复次，<a id="a-2j"></a>曼殊室利，<a id="a-2k"></a>若有四众，<a id="a-2l"></a>苾芻、<a id="a-2m"></a>苾芻尼、<a id="a-2n"></a>近事男、<a id="a-2o"></a>近事女，<a id="a-2p"></a>及余净信男子、<a id="a-2q"></a>女人，<a id="a-2r"></a>若能受持八支斋戒，<a id="a-2s"></a>或经一年，<a id="a-2t"></a>或复三月，<a id="a-2u"></a>受持学处；<a id="a-2v"></a>以此善根，<a id="a-2w"></a>愿生西方极乐世界见无量寿佛，<a id="a-2x"></a>若闻药师琉璃光如来名号，<a id="a-2y"></a>临命终时，<a id="a-2z"></a>有八菩萨乘神通来，<a id="a-30"></a>示其去处，<a id="a-31"></a>即于彼界种种杂色众宝华中自然化生。<a id="a-32"></a>或有因此生于天上，<a id="a-33"></a>虽生天中而昔善根亦不穷尽，<a id="a-34"></a>不复更生诸余恶趣；<a id="a-35"></a>天上寿尽还生人间，<a id="a-36"></a>或为轮王统摄四洲，<a id="a-37"></a>威德自在，<a id="a-38"></a>劝化无量百千有情，<a id="a-39"></a>于十善道令其修习；<a id="a-3A"></a>或生刹帝利、<a id="a-3B"></a>婆罗门、<a id="a-3C"></a>居士、<a id="a-3D"></a>贵族，<a id="a-3E"></a>多饶财宝，<a id="a-3F"></a>仓库盈溢，<a id="a-3G"></a>形相端严，<a id="a-3H"></a>眷属隆盛，<a id="a-3I"></a>聪明智慧，<a id="a-3J"></a>勇健盛猛有大身力。<a id="a-3K"></a>若是女人，<a id="a-3L"></a>得闻药师琉璃光如来名号，<a id="a-3M"></a>至心受持，<a id="a-3N"></a>于后不复更受女身。</p>
  <p id="a3O">“复次，<a id="a-3P"></a>曼殊室利，<a id="a-3Q"></a>彼药师琉璃光如来得菩提时，<a id="a-3R"></a>由本愿力，<a id="a-3S"></a>观诸有情遇众病苦，<a id="a-3T"></a>瘦疟、<a id="a-3U"></a>干消、<a id="a-3V"></a>黄热等病，<a id="a-3W"></a>或被厌魅蛊道所中，<a id="a-3X"></a>或复短命，<a id="a-3Y"></a>或时横死，<a id="a-3Z"></a>欲令是等病苦消除，<a id="a-3a"></a>所求愿满。<a id="a-3b"></a>时彼世尊入三摩地，<a id="a-3c"></a>名曰灭除一切众生苦恼；<a id="a-3d"></a>既入定已，<a id="a-3e"></a>于肉髻中出大光明，<a id="a-3f"></a>光中演说大陀罗尼咒曰：</p>
  <p id="a3g">“南谟薄伽伐帝　鞞杀社窭噜　薜琉璃钵喇婆　曷啰阇也　呾他揭多也　阿啰[口+歇]帝　三藐三勃陀也呾侄他唵　鞞杀逝鞞杀逝　鞞杀社三没揭帝　莎诃</p>
  <p id="a3h">“尔时，<a id="a-3i"></a>光中说此咒已，<a id="a-3j"></a>大地震动，<a id="a-3k"></a>放大光明，<a id="a-3l"></a>一切众病苦恼皆除，<a id="a-3m"></a>受安隐乐。<a id="a-3n"></a>曼殊室利，<a id="a-3o"></a>若见男子、<a id="a-3p"></a>女人有病苦者，<a id="a-3q"></a>应当一心为彼病人清净澡漱，<a id="a-3r"></a>或食、<a id="a-3s"></a>或药、<a id="a-3t"></a>或无虫水，<a id="a-3u"></a>咒一百八遍与彼服食，<a id="a-3v"></a>所有病苦悉皆消灭。<a id="a-3w"></a>若有所求，<a id="a-3x"></a>至心念诵，<a id="a-3y"></a>皆得如意，<a id="a-3z"></a>无病延年，<a id="a-40"></a>命终之后生彼世界，<a id="a-41"></a>得不退转，<a id="a-42"></a>乃至菩提。<a id="a-43"></a>是故，<a id="a-44"></a>曼殊室利，<a id="a-45"></a>若有男子、<a id="a-46"></a>女人，<a id="a-47"></a>于彼药师琉璃光如来，<a id="a-48"></a>至心殷重恭敬供养者，<a id="a-49"></a>常持此咒，<a id="a-4A"></a>勿令废忘。</p>
  <p id="a4B">“复次，<a id="a-4C"></a>曼殊室利，<a id="a-4D"></a>若有净信男子、<a id="a-4E"></a>女人，<a id="a-4F"></a>得闻如上七佛如来、<a id="a-4G"></a>应、<a id="a-4H"></a>正等觉所有名号，<a id="a-4I"></a>闻已诵持，<a id="a-4J"></a>晨嚼齿木，<a id="a-4K"></a>澡漱清净，<a id="a-4L"></a>以诸香、<a id="a-4M"></a>华末香、<a id="a-4N"></a>烧香、<a id="a-4O"></a>涂香，<a id="a-4P"></a>作众妓乐供养形像。<a id="a-4Q"></a>于此经典若自书、<a id="a-4R"></a>若教人书，<a id="a-4S"></a>一心受持听闻其义。<a id="a-4T"></a>于彼法师应修供养，<a id="a-4U"></a>一切所有资身之具悉皆施与，<a id="a-4V"></a>勿令乏少。<a id="a-4W"></a>如是便蒙诸佛护念，<a id="a-4X"></a>所求愿满，<a id="a-4Y"></a>乃至菩提。<a id="a-4Z"></a>”</p>
  <p id="a4a">尔时，<a id="a-4b"></a>曼殊室利童子白佛言：<a id="a-4c"></a>“世尊，<a id="a-4d"></a>我于末法之时，<a id="a-4e"></a>誓以种种方便，<a id="a-4f"></a>令诸净信男子、<a id="a-4g"></a>女人，<a id="a-4h"></a>得闻七佛如来名号，<a id="a-4i"></a>乃至睡中亦以佛名令其觉悟。<a id="a-4j"></a>世尊，<a id="a-4k"></a>若于此经受持读诵，<a id="a-4l"></a>或复为他演说开示，<a id="a-4m"></a>若自书、<a id="a-4n"></a>若教人书，<a id="a-4o"></a>恭敬尊重，<a id="a-4p"></a>以种种华香、<a id="a-4q"></a>涂香、<a id="a-4r"></a>末香、<a id="a-4s"></a>烧香、<a id="a-4t"></a>华鬘、<a id="a-4u"></a>璎珞、<a id="a-4v"></a>幡盖、<a id="a-4w"></a>妓乐而为供养，<a id="a-4x"></a>以五色缯彩而裹袠之，<a id="a-4y"></a>洒扫净处，<a id="a-4z"></a>置高座上。<a id="a-50"></a>是时，<a id="a-51"></a>四大天王与其眷属，<a id="a-52"></a>及余无量百千天众，<a id="a-53"></a>皆诣其所，<a id="a-54"></a>供养守护。<a id="a-55"></a>世尊，<a id="a-56"></a>若此经宝流行之处，<a id="a-57"></a>及受持者，<a id="a-58"></a>以彼七佛如来本愿功德，<a id="a-59"></a>及闻名号威神之力，<a id="a-5A"></a>当知是处无复横死，<a id="a-5B"></a>亦复不为诸恶鬼神夺其精气；<a id="a-5C"></a>设已夺者，<a id="a-5D"></a>还得如故，<a id="a-5E"></a>身心安乐。<a id="a-5F"></a>”</p>
  <p id="a5G">佛告曼殊室利：<a id="a-5H"></a>“如是，<a id="a-5I"></a>如是，<a id="a-5J"></a>如汝所说。<a id="a-5K"></a>曼殊室利，<a id="a-5L"></a>若有净信男子、<a id="a-5M"></a>女人，<a id="a-5N"></a>欲供养彼七如来者，<a id="a-5O"></a>应先敬造七佛形像，<a id="a-5P"></a>安在清净上妙之座，<a id="a-5Q"></a>散华烧香，<a id="a-5R"></a>以诸幢幡庄严其处。<a id="a-5S"></a>七日七夜受八戒斋，<a id="a-5T"></a>食清净食，<a id="a-5U"></a>澡浴身体，<a id="a-5V"></a>著新净衣。<a id="a-5W"></a>心无垢浊亦无恚害，<a id="a-5X"></a>于诸有情常起利乐、<a id="a-5Y"></a>慈悲喜舍平等之心，<a id="a-5Z"></a>鼓乐弦歌称赞功德，<a id="a-5a"></a>右绕佛像，<a id="a-5b"></a>念彼如来所有本愿，<a id="a-5c"></a>读诵此经，<a id="a-5d"></a>思惟其义，<a id="a-5e"></a>演说开示。<a id="a-5f"></a>随其所愿，<a id="a-5g"></a>求长寿得长寿，<a id="a-5h"></a>求富饶得富饶，<a id="a-5i"></a>求官位得官位，<a id="a-5j"></a>求男女得男女，<a id="a-5k"></a>一切皆遂。</p>
  <p id="a5l">“若复有人，<a id="a-5m"></a>忽得恶梦，<a id="a-5n"></a>见诸恶相，<a id="a-5o"></a>或怪鸟来集，<a id="a-5p"></a>或于其家百怪出现。<a id="a-5q"></a>此人若以上妙资具，<a id="a-5r"></a>恭敬供养彼诸佛者，<a id="a-5s"></a>恶梦恶相诸不吉祥，<a id="a-5t"></a>悉皆隐没，<a id="a-5u"></a>不能为患。<a id="a-5v"></a>或有水、<a id="a-5w"></a>火、<a id="a-5x"></a>刀、<a id="a-5y"></a>毒，<a id="a-5z"></a>悬崖、<a id="a-60"></a>险道，<a id="a-61"></a>恶象、<a id="a-62"></a>师子、<a id="a-63"></a>虎、<a id="a-64"></a>狼、<a id="a-65"></a>熊罴、<a id="a-66"></a>蛇、<a id="a-67"></a>蝎、<a id="a-68"></a>蜈蚣如是等怖，<a id="a-69"></a>若能至心忆念彼佛，<a id="a-6A"></a>恭敬供养，<a id="a-6B"></a>一切怖畏皆得解脱。<a id="a-6C"></a>若他国侵扰、<a id="a-6D"></a>盗贼反乱，<a id="a-6E"></a>忆念恭敬彼如来者，<a id="a-6F"></a>所有怨敌悉皆退散。</p>
  <p id="a6G">“复次，<a id="a-6H"></a>曼殊室利，<a id="a-6I"></a>若有净信男子、<a id="a-6J"></a>女人等，<a id="a-6K"></a>乃至尽形，<a id="a-6L"></a>不事余天，<a id="a-6M"></a>唯当一心归佛法僧，<a id="a-6N"></a>受持禁戒，<a id="a-6O"></a>若五戒、<a id="a-6P"></a>十戒、<a id="a-6Q"></a>菩萨四百戒、<a id="a-6R"></a>苾芻二百五十戒、<a id="a-6S"></a>苾芻尼五百戒。<a id="a-6T"></a>于诸戒中或有毁犯，<a id="a-6U"></a>怖堕恶趣，<a id="a-6V"></a>若能专念彼佛名号恭敬供养者，<a id="a-6W"></a>必定不生三恶趣中。<a id="a-6X"></a>或有女人，<a id="a-6Y"></a>临当产时受于极苦；<a id="a-6Z"></a>若能至心称名礼赞恭敬供养七佛如来，<a id="a-6a"></a>众苦皆除。<a id="a-6b"></a>所生之子，<a id="a-6c"></a>颜貌端正，<a id="a-6d"></a>见者欢喜，<a id="a-6e"></a>利根聪明，<a id="a-6f"></a>少病安乐，<a id="a-6g"></a>无有非人夺其精气。<a id="a-6h"></a>”</p>
  <p id="a6i">尔时，<a id="a-6j"></a>世尊告阿难言：<a id="a-6k"></a>“如我称扬彼七如来名号功德，<a id="a-6l"></a>此是诸佛甚深境界，<a id="a-6m"></a>难可了知，<a id="a-6n"></a>汝勿生疑。<a id="a-6o"></a>”</p>
  <p id="a6p">阿难白言：<a id="a-6q"></a>“世尊，<a id="a-6r"></a>我于如来所说契经深义不生疑惑。<a id="a-6s"></a>所以者何？<a id="a-6t"></a>一切如来身、<a id="a-6u"></a>语、<a id="a-6v"></a>意业皆无虚妄。<a id="a-6w"></a>世尊，<a id="a-6x"></a>此日月轮可使堕落，<a id="a-6y"></a>妙高山王可使倾动，<a id="a-6z"></a>诸佛所言终无有异。<a id="a-70"></a>世尊，<a id="a-71"></a>然有众生信根不具，<a id="a-72"></a>闻说诸佛甚深境界，<a id="a-73"></a>作是思惟：<a id="a-74"></a>‘云何但念七佛名号，<a id="a-75"></a>便获尔所功德胜利？<a id="a-76"></a>’由此不信，<a id="a-77"></a>便生诽谤，<a id="a-78"></a>彼于长夜失大利乐，<a id="a-79"></a>堕诸恶趣。<a id="a-7A"></a>”</p>
  <p id="a7B">佛告阿难：<a id="a-7C"></a>“彼诸有情，<a id="a-7D"></a>若得耳闻诸佛名号，<a id="a-7E"></a>堕恶趣者，<a id="a-7F"></a>无有是处，<a id="a-7G"></a>唯除定业不可转者。<a id="a-7H"></a>阿难，<a id="a-7I"></a>此是诸佛甚深境界，<a id="a-7J"></a>难可信解！<a id="a-7K"></a>汝能信受，<a id="a-7L"></a>当知皆是如来威力。<a id="a-7M"></a>阿难，<a id="a-7N"></a>一切声闻、<a id="a-7O"></a>独觉等皆不能知，<a id="a-7P"></a>唯除一生补处菩萨。<a id="a-7Q"></a>阿难，<a id="a-7R"></a>人身难得，<a id="a-7S"></a>于三宝中信敬尊重亦难可得，<a id="a-7T"></a>得闻七佛如来名号复难于是！<a id="a-7U"></a>阿难，<a id="a-7V"></a>彼诸如来，<a id="a-7W"></a>无量菩萨行、<a id="a-7X"></a>无量巧方便、<a id="a-7Y"></a>无量广大愿，<a id="a-7Z"></a>如是行愿善巧方便，<a id="a-7a"></a>我若一劫、<a id="a-7b"></a>若过一劫，<a id="a-7c"></a>说不能尽。<a id="a-7d"></a>”</p>
  <p id="a7e">尔时，<a id="a-7f"></a>众中有一菩萨摩诃萨，<a id="a-7g"></a>名曰救脱，<a id="a-7h"></a>即从座起，<a id="a-7i"></a>偏袒右肩，<a id="a-7j"></a>右膝著地，<a id="a-7k"></a>合掌向佛，<a id="a-7l"></a>白言：<a id="a-7m"></a>“世尊，<a id="a-7n"></a>于后末世像法起时，<a id="a-7o"></a>若有众生，<a id="a-7p"></a>为诸病苦之所逼恼，<a id="a-7q"></a>身形羸瘦，<a id="a-7r"></a>不能饮食，<a id="a-7s"></a>喉唇干燥，<a id="a-7t"></a>目视皆暗，<a id="a-7u"></a>死相现前，<a id="a-7v"></a>父母、<a id="a-7w"></a>亲属、<a id="a-7x"></a>朋友、<a id="a-7y"></a>知识啼泣围绕。<a id="a-7z"></a>身卧本处，<a id="a-80"></a>见彼琰魔法王之使，<a id="a-81"></a>引其神识将至王所。<a id="a-82"></a>然诸有情有俱生神，<a id="a-83"></a>随其所作善恶之业，<a id="a-84"></a>悉皆记录授与彼王，<a id="a-85"></a>王即依法问其所作，<a id="a-86"></a>随彼罪福而处断之。<a id="a-87"></a>是时病人亲属知识，<a id="a-88"></a>若能为彼归依诸佛，<a id="a-89"></a>种种庄严如法供养，<a id="a-8A"></a>而彼神识或经七日、<a id="a-8B"></a>或二七日，<a id="a-8C"></a>乃至七七日，<a id="a-8D"></a>如从梦觉复本精神，<a id="a-8E"></a>皆自忆知善不善业所得果报；<a id="a-8F"></a>由自证见业报不虚，<a id="a-8G"></a>乃至命难亦不造恶。<a id="a-8H"></a>是故净信男子、<a id="a-8I"></a>女人，<a id="a-8J"></a>皆应受持七佛名号，<a id="a-8K"></a>随力所能恭敬供养。<a id="a-8L"></a>”</p>
  <p id="a8M">尔时，<a id="a-8N"></a>具寿阿难问救脱菩萨曰：<a id="a-8O"></a>“善男子，<a id="a-8P"></a>恭敬供养彼七如来，<a id="a-8Q"></a>其法云何？<a id="a-8R"></a>”</p>
  <p id="a8S">救脱菩萨言：<a id="a-8T"></a>“大德，<a id="a-8U"></a>若有病人及余灾厄欲令脱者，<a id="a-8V"></a>当为其人七日七夜持八戒斋。<a id="a-8W"></a>应以饮食及余资具，<a id="a-8X"></a>随其所有供佛及僧，<a id="a-8Y"></a>昼夜六时恭敬礼拜七佛如来。<a id="a-8Z"></a>读诵此经四十九遍，<a id="a-8a"></a>燃四十九灯。<a id="a-8b"></a>造彼如来形像七躯，<a id="a-8c"></a>一一像前各置七灯，<a id="a-8d"></a>其七灯状圆若车轮，<a id="a-8e"></a>乃至四十九夜光明不绝。<a id="a-8f"></a>造杂彩幡四十九首，<a id="a-8g"></a>并一长幡四十九尺，<a id="a-8h"></a>放四十九生。<a id="a-8i"></a>如是即能离诸厄难，<a id="a-8j"></a>不为诸横、<a id="a-8k"></a>恶鬼所持。<a id="a-8l"></a>大德阿难，<a id="a-8m"></a>是为供养如来法式。<a id="a-8n"></a>若有于此七佛之中，<a id="a-8o"></a>随其一佛称名供养者，<a id="a-8p"></a>皆得如是无量功德，<a id="a-8q"></a>所求愿满，<a id="a-8r"></a>何况尽能具足供养！</p>
  <p id="a8s">“复次，<a id="a-8t"></a>大德阿难，<a id="a-8u"></a>若刹帝利灌顶王等灾难起时，<a id="a-8v"></a>所谓人众疾疫难、<a id="a-8w"></a>他国侵逼难、<a id="a-8x"></a>自界叛逆难、<a id="a-8y"></a>星宿变怪难、<a id="a-8z"></a>日月薄蚀难、<a id="a-90"></a>非时风雨难、<a id="a-91"></a>过时不雨难。<a id="a-92"></a>彼刹帝利灌顶王等，<a id="a-93"></a>尔时当于一切有情起慈悲心，<a id="a-94"></a>放大恩赦，<a id="a-95"></a>脱诸幽厄苦恼众生，<a id="a-96"></a>如前法式供养诸佛。<a id="a-97"></a>由此善根，<a id="a-98"></a>及彼如来本愿力故，<a id="a-99"></a>令其国界即得安隐，<a id="a-9A"></a>风雨顺时，<a id="a-9B"></a>谷稼成熟，<a id="a-9C"></a>国内众生无病安乐，<a id="a-9D"></a>又无暴恶药叉等神共相恼乱，<a id="a-9E"></a>一切恶相悉皆隐没。<a id="a-9F"></a>而刹帝利灌顶王等，<a id="a-9G"></a>皆得增益寿命、<a id="a-9H"></a>色、<a id="a-9I"></a>力，<a id="a-9J"></a>无病自在。<a id="a-9K"></a>大德阿难，<a id="a-9L"></a>若帝后、<a id="a-9M"></a>妃主、<a id="a-9N"></a>储君、<a id="a-9O"></a>王子、<a id="a-9P"></a>大臣、<a id="a-9Q"></a>辅相、<a id="a-9R"></a>宫中婇女、<a id="a-9S"></a>百官黎庶，<a id="a-9T"></a>为病所苦及余厄难，<a id="a-9U"></a>亦应敬造七佛形像，<a id="a-9V"></a>读诵此经，<a id="a-9W"></a>燃灯造幡，<a id="a-9X"></a>放诸生命，<a id="a-9Y"></a>至诚供养，<a id="a-9Z"></a>烧香散华，<a id="a-9a"></a>即得病苦销除，<a id="a-9b"></a>解脱众难。<a id="a-9c"></a>”</p>
  <p id="a9d">尔时，<a id="a-9e"></a>具寿阿难问救脱菩萨言：<a id="a-9f"></a>“善男子，<a id="a-9g"></a>云何已尽之命而可增益？<a id="a-9h"></a>”</p>
  <p id="a9i">救脱菩萨言：<a id="a-9j"></a>“大德，<a id="a-9k"></a>仁岂不闻如来说有九横死耶？<a id="a-9l"></a>由是世尊，<a id="a-9m"></a>为说咒药随事救疗，<a id="a-9n"></a>燃灯造幡修诸福业；<a id="a-9o"></a>以修福故，<a id="a-9p"></a>得延寿命。<a id="a-9q"></a>”</p>
  <p id="a9r">阿难问言：<a id="a-9s"></a>“九横云何？<a id="a-9t"></a>”</p>
  <p id="a9u">救脱菩萨言：<a id="a-9v"></a>“一者、<a id="a-9w"></a>若诸有情得病虽轻，<a id="a-9x"></a>然无医药及看病者；<a id="a-9y"></a>设复遇医，<a id="a-9z"></a>不授其药，<a id="a-A0"></a>实不应死而便横死。<a id="a-A1"></a>又信世间邪魔外道、<a id="a-A2"></a>妖[薛/女]之师妄说祸福，<a id="a-A3"></a>便生恐动，<a id="a-A4"></a>心不自正，<a id="a-A5"></a>卜问吉凶，<a id="a-A6"></a>杀诸众生，<a id="a-A7"></a>求神解奏，<a id="a-A8"></a>呼召魍魉，<a id="a-A9"></a>请福祈恩，<a id="a-AA"></a>欲冀延年，<a id="a-AB"></a>终不能得。<a id="a-AC"></a>愚迷倒见遂令横死，<a id="a-AD"></a>入于地狱无有出期。<a id="a-AE"></a>二者、<a id="a-AF"></a>横为王法之所诛戮。<a id="a-AG"></a>三者、<a id="a-AH"></a>畋猎嬉戏，<a id="a-AI"></a>耽淫嗜酒，<a id="a-AJ"></a>放逸无度，<a id="a-AK"></a>横为非人夺其精气。<a id="a-AL"></a>四者、<a id="a-AM"></a>横为火焚。<a id="a-AN"></a>五者、<a id="a-AO"></a>横为水溺。<a id="a-AP"></a>六者、<a id="a-AQ"></a>横为种种恶兽所啖。<a id="a-AR"></a>七者、<a id="a-AS"></a>横堕山崖。<a id="a-AT"></a>八者、<a id="a-AU"></a>横为毒药、<a id="a-AV"></a>厌祷、<a id="a-AW"></a>咒诅、<a id="a-AX"></a>起尸鬼等之所中害。<a id="a-AY"></a>九者、<a id="a-AZ"></a>饥渴所困，<a id="a-Aa"></a>不得饮食而便横死。<a id="a-Ab"></a>是为如来略说横死有此九种。<a id="a-Ac"></a>其余复有无量诸横难可具说。</p>
  <p id="aAd">“复次，<a id="a-Ae"></a>阿难，<a id="a-Af"></a>彼琰魔王簿录世间所有名藉。<a id="a-Ag"></a>若诸有情不孝五逆，<a id="a-Ah"></a>毁辱三宝，<a id="a-Ai"></a>坏君臣法，<a id="a-Aj"></a>破于禁戒，<a id="a-Ak"></a>琰魔法王随罪轻重考而罚之。<a id="a-Al"></a>是故我今劝诸有情，<a id="a-Am"></a>燃灯造幡，<a id="a-An"></a>放生修福，<a id="a-Ao"></a>令度苦厄，<a id="a-Ap"></a>不遭众难。<a id="a-Aq"></a>”</p>
  <p id="aAr">尔时，<a id="a-As"></a>众中有十二药叉大将，<a id="a-At"></a>俱在会坐，<a id="a-Au"></a>其名曰：</p>
  <p id="aAv">宫毗罗大将，<a id="a-Aw"></a> 跋折罗大将，</p>
  <p id="aAx">迷企罗大将，<a id="a-Ay"></a> 頞你罗大将，</p>
  <p id="aAz">末你罗大将，<a id="a-B0"></a> 娑你罗大将，</p>
  <p id="aB1">因陀罗大将，<a id="a-B2"></a> 波夷罗大将，</p>
  <p id="aB3">簿呼罗大将，<a id="a-B4"></a> 真达罗大将，</p>
  <p id="aB5">朱社罗大将，<a id="a-B6"></a> 毗羯罗大将。</p>
  <p id="aB7">此十二药叉大将，<a id="a-B8"></a>一一各有七千药叉以为眷属，<a id="a-B9"></a>同时举声白佛言：<a id="a-BA"></a>“世尊，<a id="a-BB"></a>我等今者蒙佛威力，<a id="a-BC"></a>得闻七佛如来名号，<a id="a-BD"></a>于诸恶趣无复怖畏。<a id="a-BE"></a>我等相率皆同一心，<a id="a-BF"></a>乃至尽形归佛法僧，<a id="a-BG"></a>誓当荷负一切有情，<a id="a-BH"></a>为作义利，<a id="a-BI"></a>饶益安乐。<a id="a-BJ"></a>随于何处城邑聚落、<a id="a-BK"></a>空闲林中，<a id="a-BL"></a>若有此经流布读诵，<a id="a-BM"></a>或复受持七佛名号恭敬供养者，<a id="a-BN"></a>我等眷属卫护是人，<a id="a-BO"></a>令脱众难，<a id="a-BP"></a>所有愿求悉令满足。<a id="a-BQ"></a>或有疾厄求度脱者，<a id="a-BR"></a>亦应读诵此经，<a id="a-BS"></a>以五色缕结我名字，<a id="a-BT"></a>得如愿已，<a id="a-BU"></a>然后解结。<a id="a-BV"></a>”</p>
  <p id="aBW">尔时，<a id="a-BX"></a>世尊赞诸药叉大将言：<a id="a-BY"></a>“善哉！<a id="a-BZ"></a>善哉！<a id="a-Ba"></a>大药叉将，<a id="a-Bb"></a>汝等念报七佛如来恩德者，<a id="a-Bc"></a>常应如是利益安乐一切有情。<a id="a-Bd"></a>”</p>
  <p id="aBe">尔时，<a id="a-Bf"></a>会中有多天众，<a id="a-Bg"></a>智慧鲜少，<a id="a-Bh"></a>作如是念：<a id="a-Bi"></a>“云何过是殑伽河沙诸佛世界现在如来暂闻名者，<a id="a-Bj"></a>便获无边殊胜功德？<a id="a-Bk"></a>”</p>
  <p id="aBl">尔时，<a id="a-Bm"></a>释迦牟尼如来，<a id="a-Bn"></a>知诸天众心之所念，<a id="a-Bo"></a>即入驚召一切如来甚深妙定。<a id="a-Bp"></a>才入定已，<a id="a-Bq"></a>一切三千大千世界六种震动，<a id="a-Br"></a>雨天妙华及天香末。<a id="a-Bs"></a>彼七如来见是相已，<a id="a-Bt"></a>各从其国来至索诃世界，<a id="a-Bu"></a>与释迦如来共相问讯。<a id="a-Bv"></a>时佛世尊，<a id="a-Bw"></a>由其先世本愿力故，<a id="a-Bx"></a>各各自于天宝庄严师子座上随处安坐，<a id="a-By"></a>诸菩萨众、<a id="a-Bz"></a>天龙八部、<a id="a-C0"></a>人非人等，<a id="a-C1"></a>国王、<a id="a-C2"></a>王子、<a id="a-C3"></a>中宫妃主，<a id="a-C4"></a>并诸大臣、<a id="a-C5"></a>婆罗门、<a id="a-C6"></a>长者、<a id="a-C7"></a>居士，<a id="a-C8"></a>前后围绕而为说法。</p>
  <p id="aC9">时，<a id="a-CA"></a>诸天众见彼如来皆已云集，<a id="a-CB"></a>生大希有，<a id="a-CC"></a>疑惑便除。<a id="a-CD"></a>时诸大众，<a id="a-CE"></a>叹未曾有，<a id="a-CF"></a>同声赞言：<a id="a-CG"></a>“善哉！<a id="a-CH"></a>善哉！<a id="a-CI"></a>释迦如来饶益我等，<a id="a-CJ"></a>为除疑念，<a id="a-CK"></a>令彼如来皆至于此。<a id="a-CL"></a>”时诸大众各随自力，<a id="a-CM"></a>以妙香华及众璎珞、<a id="a-CN"></a>诸天伎乐供养如来，<a id="a-CO"></a>右绕七匝，<a id="a-CP"></a>合掌礼敬，<a id="a-CQ"></a>赞言：<a id="a-CR"></a>“希有！<a id="a-CS"></a>希有！<a id="a-CT"></a>诸佛如来甚深境界不可思议，<a id="a-CU"></a>由先愿力善巧方便，<a id="a-CV"></a>共现如是奇异之相。<a id="a-CW"></a>”尔时，<a id="a-CX"></a>大众各各发愿：<a id="a-CY"></a>“愿诸众生皆得如是如来胜定。<a id="a-CZ"></a>”</p>
  <p id="aCa">尔时，<a id="a-Cb"></a>曼殊室利即从座起，<a id="a-Cc"></a>合掌恭敬，<a id="a-Cd"></a>绕佛七匝，<a id="a-Ce"></a>礼双足已，<a id="a-Cf"></a>白言：<a id="a-Cg"></a>“世尊，<a id="a-Ch"></a>善哉！<a id="a-Ci"></a>善哉！<a id="a-Cj"></a>如来定力不可思议，<a id="a-Ck"></a>由本愿力方便善巧成就众生。<a id="a-Cl"></a>唯愿为说大力神咒，<a id="a-Cm"></a>能令来世薄福众生，<a id="a-Cn"></a>病恼所缠，<a id="a-Co"></a>日月星辰所有厄难，<a id="a-Cp"></a>疫疾怨恶，<a id="a-Cq"></a>及行险道遭诸恐怖，<a id="a-Cr"></a>为作归依，<a id="a-Cs"></a>令得安隐。<a id="a-Ct"></a>彼诸众生于此神咒，<a id="a-Cu"></a>若自书、<a id="a-Cv"></a>教人书，<a id="a-Cw"></a>受持读诵，<a id="a-Cx"></a>广为他说，<a id="a-Cy"></a>常蒙诸佛之所护念，<a id="a-Cz"></a>佛自现身令愿满足，<a id="a-D0"></a>不堕恶趣亦无横死。<a id="a-D1"></a>”</p>
  <p id="aD2">时，<a id="a-D3"></a>诸如来赞曼殊室利言：<a id="a-D4"></a>“善哉！<a id="a-D5"></a>善哉！<a id="a-D6"></a>此是我等威神之力，<a id="a-D7"></a>令汝劝请，<a id="a-D8"></a>哀愍众生离诸苦难为说神咒。<a id="a-D9"></a>汝应谛听，<a id="a-DA"></a>善思念之，<a id="a-DB"></a>我当为说。<a id="a-DC"></a>曼殊室利，<a id="a-DD"></a>有大神咒名曰《如来定力琉璃光》。<a id="a-DE"></a>若有男子、<a id="a-DF"></a>女人书写读诵，<a id="a-DG"></a>恭敬供养，<a id="a-DH"></a>于诸含识起大悲心，<a id="a-DI"></a>所有愿求皆得满足，<a id="a-DJ"></a>诸佛现身而为护念，<a id="a-DK"></a>离众障恼当生佛国。<a id="a-DL"></a>”</p>
  <p id="aDM">时，<a id="a-DN"></a>七如来以一音声，<a id="a-DO"></a>即说咒曰：</p>
  <p id="aDP">“但侄他　具继具继　[翳－羽/言]尼继腻呬　末底末底　馺[多+頁]怛他　揭多三摩地　頞提瑟耻帝　頞帝末帝　波例　波跛输但你萨婆波跛　那世也　[勃-力+攵]睇勃图　嗢答继隝謎矩謎　佛铎器怛罗　钵里输但你　昙謎昵昙謎　謎噜謎噜　謎嚧尸朅囇　萨婆哥罗　蜜栗睹(丁庚)尼婆喇你　[勃-力+攵]提苏[勃-力+攵]睇　佛陀　頞提瑟侘泥娜　曷[口+洛]叉睹謎　萨婆提婆　三謎頞三謎　三曼捼(奴和切)汉囒睹謎　萨婆佛陀　菩提萨埵　苫謎苫謎　钵喇苦曼　睹謎　萨婆伊底隖波达婆　萨婆毗何大也　萨婆萨埵者[目+甫]囒泥[目+甫]囒泥(去)　[目+甫]囒也謎　萨婆阿舍薜瑠璃也　钵唎底婆细　萨婆波跛　差杨羯囇　莎诃　”</p>
  <p id="aDQ">尔时，<a id="a-DR"></a>七佛说此咒时，<a id="a-DS"></a>光明普照，<a id="a-DT"></a>大地震动，<a id="a-DU"></a>种种神变一时俱现。<a id="a-DV"></a>时诸大众见此事已，<a id="a-DW"></a>各各随力，<a id="a-DX"></a>以天香、<a id="a-DY"></a>华涂香、<a id="a-DZ"></a>末香奉上彼佛，<a id="a-Da"></a>咸唱善哉，<a id="a-Db"></a>右绕七匝。<a id="a-Dc"></a>彼佛世尊同声唱言：<a id="a-Dd"></a>“汝等一切人天大众，<a id="a-De"></a>应如是知：<a id="a-Df"></a>若有善男子、<a id="a-Dg"></a>善女人，<a id="a-Dh"></a>若王、<a id="a-Di"></a>王子、<a id="a-Dj"></a>妃后、<a id="a-Dk"></a>大臣、<a id="a-Dl"></a>寮庶之类，<a id="a-Dm"></a>若于此咒受持读诵，<a id="a-Dn"></a>听闻演说，<a id="a-Do"></a>以妙香华供养经卷，<a id="a-Dp"></a>著新净衣，<a id="a-Dq"></a>在清净处持八戒斋，<a id="a-Dr"></a>于诸含识常生慈愍，<a id="a-Ds"></a>如是供养得无量福。<a id="a-Dt"></a>若复有人有所祈愿，<a id="a-Du"></a>应当造此七佛形像，<a id="a-Dv"></a>可于净处，<a id="a-Dw"></a>以诸香华、<a id="a-Dx"></a>悬缯、<a id="a-Dy"></a>幡盖、<a id="a-Dz"></a>上妙饮食及诸妓乐而为供养，<a id="a-E0"></a>并复供养菩萨、<a id="a-E1"></a>诸天。<a id="a-E2"></a>在佛像前端坐诵咒，<a id="a-E3"></a>于七日中持八戒斋，<a id="a-E4"></a>诵满一千八遍。<a id="a-E5"></a>彼诸如来及诸菩萨悉皆护念，<a id="a-E6"></a>执金刚菩萨，<a id="a-E7"></a>并诸释、<a id="a-E8"></a>梵、<a id="a-E9"></a>四天王等，<a id="a-EA"></a>亦来拥卫。<a id="a-EB"></a>此人所有五无间罪，<a id="a-EC"></a>一切业障悉皆消灭，<a id="a-ED"></a>无病延年，<a id="a-EE"></a>亦无横死及诸疾疫。<a id="a-EF"></a>他方贼盗欲来侵境，<a id="a-EG"></a>斗诤战阵，<a id="a-EH"></a>言讼仇隙，<a id="a-EI"></a>饥俭旱涝，<a id="a-EJ"></a>如是等怖一切皆除，<a id="a-EK"></a>共起慈心犹如父母，<a id="a-EL"></a>有所愿求无不遂意。<a id="a-EM"></a>”</p>
  <p id="aEN">尔时，<a id="a-EO"></a>执金刚菩萨，<a id="a-EP"></a>释、<a id="a-EQ"></a>梵、<a id="a-ER"></a>四天，<a id="a-ES"></a>从座而起，<a id="a-ET"></a>合掌恭敬，<a id="a-EU"></a>礼释迦牟尼佛足，<a id="a-EV"></a>白言：<a id="a-EW"></a>“世尊，<a id="a-EX"></a>我等大众，<a id="a-EY"></a>皆已得闻诸佛本愿殊胜功德，<a id="a-EZ"></a>及见诸佛慈悲至此，<a id="a-Ea"></a>令我众生亲承供养。<a id="a-Eb"></a>世尊，<a id="a-Ec"></a>若于其处有此经典，<a id="a-Ed"></a>及七佛名、<a id="a-Ee"></a>陀罗尼法，<a id="a-Ef"></a>流通供养乃至书写，<a id="a-Eg"></a>我等悉皆承佛威力，<a id="a-Eh"></a>即往其处拥护，<a id="a-Ei"></a>于彼国王、<a id="a-Ej"></a>大臣、<a id="a-Ek"></a>城邑、<a id="a-El"></a>聚落、<a id="a-Em"></a>男子、<a id="a-En"></a>女人，<a id="a-Eo"></a>勿令众苦及诸疾病之所恼乱，<a id="a-Ep"></a>常得安隐，<a id="a-Eq"></a>财食丰足，<a id="a-Er"></a>我等即是报诸佛恩。<a id="a-Es"></a>世尊，<a id="a-Et"></a>我等亲于佛前自立要誓。<a id="a-Eu"></a>若有净信男子、<a id="a-Ev"></a>女人忆念我者，<a id="a-Ew"></a>应诵此咒。<a id="a-Ex"></a>”即说咒曰：</p>
  <p id="aEy">“但侄他　要窶莫窶　呾罗窶　么么窶具囇　诃呼(去)　醯(去)　末啰末啰末啰　竖树囇布囇　莎诃</p>
  <p id="aEz">“若有净信男子、<a id="a-F0"></a>女人，<a id="a-F1"></a>国王、<a id="a-F2"></a>王子、<a id="a-F3"></a>大臣、<a id="a-F4"></a>辅相、<a id="a-F5"></a>中宫婇女，<a id="a-F6"></a>诵七佛名及此神咒，<a id="a-F7"></a>读诵书写，<a id="a-F8"></a>恭敬供养，<a id="a-F9"></a>现世皆得无病长寿，<a id="a-FA"></a>离众苦恼，<a id="a-FB"></a>不堕三塗，<a id="a-FC"></a>得不退转乃至菩提，<a id="a-FD"></a>彼诸佛土随意受生，<a id="a-FE"></a>常见诸佛，<a id="a-FF"></a>得宿命智，<a id="a-FG"></a>念、<a id="a-FH"></a>定、<a id="a-FI"></a>总持无不具足。<a id="a-FJ"></a>若患鬼疟等病，<a id="a-FK"></a>当书此咒系之肘后；<a id="a-FL"></a>病若差已，<a id="a-FM"></a>置清净处。<a id="a-FN"></a>”</p>
  <p id="aFO">尔时，<a id="a-FP"></a>执金刚菩萨诣七佛所，<a id="a-FQ"></a>右绕三匝，<a id="a-FR"></a>各申礼敬，<a id="a-FS"></a>白言：<a id="a-FT"></a>“世尊，<a id="a-FU"></a>惟愿慈悲，<a id="a-FV"></a>护念于我。<a id="a-FW"></a>我今为欲饶益未来男子、<a id="a-FX"></a>女人持是经者，<a id="a-FY"></a>我更为说陀罗尼咒。<a id="a-FZ"></a>”时彼七佛赞执金刚言：<a id="a-Fa"></a>“善哉！<a id="a-Fb"></a>善哉！<a id="a-Fc"></a>执金刚，<a id="a-Fd"></a>我加护汝，<a id="a-Fe"></a>可说神咒，<a id="a-Ff"></a>为护未来持经之人，<a id="a-Fg"></a>令无众恼，<a id="a-Fh"></a>所求满足。<a id="a-Fi"></a>”时执金刚菩萨，<a id="a-Fj"></a>即说咒曰：</p>
  <p id="aFk">“南么馺多喃　三藐三佛陀喃　南么萨婆跋折啰达啰喃　呾侄他唵　跋折　跋折囇　莫诃跋折囇　跋折啰波舍　陀喇你三么　三么　三曼[多+頁]　阿钵喇底　[口+歇]多　跋折囇　苫么苫么　钵啰苫曼睹謎　萨婆毗阿大也　矩噜矩噜　萨婆羯么阿代喇拏你叉也　三么也末奴三末啰簿伽畔跋折啰波你　萨婆舍謎钵哩　脯喇也莎诃</p>
  <p id="aFl">“世尊，<a id="a-Fm"></a>若复有人持七佛名，<a id="a-Fn"></a>忆念彼佛本愿功德，<a id="a-Fo"></a>并持此咒读诵演说，<a id="a-Fp"></a>我令彼人所愿满足无所乏少。<a id="a-Fq"></a>若欲见我问善恶者，<a id="a-Fr"></a>应当书写此经，<a id="a-Fs"></a>造七佛像并执金刚菩萨像，<a id="a-Ft"></a>皆于像身安佛舍利。<a id="a-Fu"></a>于此像前，<a id="a-Fv"></a>如上所说，<a id="a-Fw"></a>种种供养，<a id="a-Fx"></a>礼拜旋绕。<a id="a-Fy"></a>于众生处起慈悲心，<a id="a-Fz"></a>受八戒斋。<a id="a-G0"></a>日别三时，<a id="a-G1"></a>澡浴清净，<a id="a-G2"></a>三时衣别。<a id="a-G3"></a>从白月八日至十五日，<a id="a-G4"></a>每日诵咒一百八遍心无散乱。<a id="a-G5"></a>我于梦中即自现身，<a id="a-G6"></a>共为言说，<a id="a-G7"></a>随所求者，<a id="a-G8"></a>皆令满足。<a id="a-G9"></a>”</p>
  <p id="aGA">时，<a id="a-GB"></a>大会中有诸菩萨皆悉唱言：<a id="a-GC"></a>“善哉！<a id="a-GD"></a>善哉！<a id="a-GE"></a>执金刚，<a id="a-GF"></a>此陀罗尼不可思议，<a id="a-GG"></a>实为善说。<a id="a-GH"></a>”</p>
  <p id="aGI">时，<a id="a-GJ"></a>七如来作如是语：<a id="a-GK"></a>“我等护汝所说神咒，<a id="a-GL"></a>为欲饶益一切众生，<a id="a-GM"></a>皆得安乐，<a id="a-GN"></a>所求愿满，<a id="a-GO"></a>不令此咒隐没于世。<a id="a-GP"></a>”</p>
  <p id="aGQ">尔时，<a id="a-GR"></a>七佛告诸菩萨、<a id="a-GS"></a>释、<a id="a-GT"></a>梵、<a id="a-GU"></a>四天王曰：<a id="a-GV"></a>“我今以此神咒付嘱汝等，<a id="a-GW"></a>并此经卷。<a id="a-GX"></a>于未来世后五百岁法欲灭时，<a id="a-GY"></a>汝等皆应护持是经。<a id="a-GZ"></a>此经威力利益甚多，<a id="a-Ga"></a>能除众罪，<a id="a-Gb"></a>善愿皆遂。<a id="a-Gc"></a>勿于薄福众生、<a id="a-Gd"></a>诽谤正法、<a id="a-Ge"></a>毁贤圣者授与斯经，<a id="a-Gf"></a>令法速灭。<a id="a-Gg"></a>”</p>
  <p id="aGh">尔时，<a id="a-Gi"></a>东方七佛世尊，<a id="a-Gj"></a>见此大众所作已办，<a id="a-Gk"></a>机缘满足，<a id="a-Gl"></a>无复疑心，<a id="a-Gm"></a>各还本土，<a id="a-Gn"></a>于其座上忽然不现。</p>
  <p id="aGo">尔时，<a id="a-Gp"></a>具寿阿难陀，<a id="a-Gq"></a>即从座起，<a id="a-Gr"></a>礼佛双足，<a id="a-Gs"></a>右膝著地，<a id="a-Gt"></a>合掌恭敬，<a id="a-Gu"></a>而白佛言：<a id="a-Gv"></a>“世尊，<a id="a-Gw"></a>当何名此经？<a id="a-Gx"></a>我等云何受持？<a id="a-Gy"></a>”</p>
  <p id="aGz">佛告阿难陀：<a id="a-H0"></a>“此经名为《七佛如来应正等觉本愿功德殊胜庄严》，<a id="a-H1"></a>亦名《曼殊室利所问》，<a id="a-H2"></a>亦名《药师琉璃光如来本愿功德》，<a id="a-H3"></a>亦名《执金刚菩萨发愿要期》，<a id="a-H4"></a>亦名《净除一切业障》，<a id="a-H5"></a>亦名《所有愿求皆得圆满》，<a id="a-H6"></a>亦名《十二大将发愿护持》。<a id="a-H7"></a>如是名字，<a id="a-H8"></a>汝当奉持。<a id="a-H9"></a>”</p>
  <p id="aHA">时，<a id="a-HB"></a>薄伽梵说是经已，<a id="a-HC"></a>诸大菩萨，<a id="a-HD"></a>及声闻众，<a id="a-HE"></a>天、<a id="a-HF"></a>龙、<a id="a-HG"></a>药叉、<a id="a-HH"></a>揵闼婆、<a id="a-HI"></a>阿苏罗、<a id="a-HJ"></a>揭路荼、<a id="a-HK"></a>紧那罗、<a id="a-HL"></a>莫呼洛伽、<a id="a-HM"></a>人非人等，<a id="a-HN"></a>一切大众，<a id="a-HO"></a>闻佛所说，<a id="a-HP"></a>皆大欢喜，<a id="a-HQ"></a>信受奉行。</p>
 </body>
</html>