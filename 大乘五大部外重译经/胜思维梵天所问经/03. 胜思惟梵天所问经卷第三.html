<!doctype html>
<html id="z3IBTnBPQ" data-ver="1082">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">胜思惟梵天所问经卷第三</h1>
  <p id="a2">尔时网明童子菩萨。<a id="a-3"></a>谓胜思惟大梵天言。<a id="a-4"></a>善男子。<a id="a-5"></a>汝说一切凡夫行处。<a id="a-6"></a>吾于彼行者见有行相。<a id="a-7"></a>梵天言。<a id="a-8"></a>善男子。<a id="a-9"></a>若我有所生处应有行相。<a id="a-A"></a>问言。<a id="a-B"></a>梵天。<a id="a-C"></a>汝若不生云何教化诸众生耶。<a id="a-D"></a>梵天答言。<a id="a-E"></a>佛所化生吾如彼生。<a id="a-F"></a>网明菩萨言。<a id="a-G"></a>佛化所生无有生处。<a id="a-H"></a>梵天问言。<a id="a-I"></a>宁可见不。<a id="a-J"></a>答言。<a id="a-K"></a>梵天。<a id="a-L"></a>以佛力故见。<a id="a-M"></a>梵天言。<a id="a-N"></a>善男子。<a id="a-O"></a>我生亦如是以业力故。<a id="a-P"></a>网明菩萨问言。<a id="a-Q"></a>梵天。<a id="a-R"></a>汝于起业中行耶。<a id="a-S"></a>梵天答言。<a id="a-T"></a>我实不于起业中行。<a id="a-U"></a>问言。<a id="a-V"></a>梵天。<a id="a-W"></a>云何无业而言以业力故。<a id="a-X"></a>梵天答言。<a id="a-Y"></a>善男子。<a id="a-Z"></a>如业力亦如是。<a id="a-a"></a>是二不出于如。</p>
  <p id="ab">尔时长老舍利弗白佛言。<a id="a-c"></a>世尊。<a id="a-d"></a>若能入是大龙密意所说法中。<a id="a-e"></a>当知彼人得大功德。<a id="a-f"></a>何以故。<a id="a-g"></a>世尊。<a id="a-h"></a>闻是上人名字至难。<a id="a-i"></a>何况复有闻其所说。<a id="a-j"></a>世尊。<a id="a-k"></a>譬如有树不依地住。<a id="a-l"></a>在虚空中而现根茎枝叶华果。<a id="a-m"></a>如是世尊。<a id="a-n"></a>此大人行相亦复如是。<a id="a-o"></a>不住一切法。<a id="a-p"></a>而于十方示现。<a id="a-q"></a>有行有生退死。<a id="a-r"></a>诸佛国土处处现见。<a id="a-s"></a>而亦复有如是智慧辩才乐说。<a id="a-t"></a>世尊。<a id="a-u"></a>若有智慧善男子善女人。<a id="a-v"></a>闻是智慧自在力者。<a id="a-w"></a>其谁不发阿耨多罗三藐三菩提心。</p>
  <p id="ax">尔时会中。<a id="a-y"></a>有一菩萨摩诃萨名曰普华。<a id="a-z"></a>问长老舍利弗言。<a id="a-10"></a>大德舍利弗。<a id="a-11"></a>汝为证法性为不证耶。<a id="a-12"></a>而不能如是以大智慧奋迅说法。<a id="a-13"></a>佛说大德于智慧人中最为第一。<a id="a-14"></a>大德。<a id="a-15"></a>何以不现如是智慧辩才自在力耶。<a id="a-16"></a>答言。<a id="a-17"></a>善男子。<a id="a-18"></a>随智慧力。<a id="a-19"></a>佛说我于声闻弟子智慧人中最为第一能有所说。<a id="a-1A"></a>大德舍利弗。<a id="a-1B"></a>法性境界有多少耶。<a id="a-1C"></a>答言无也。<a id="a-1D"></a>大德舍利弗。<a id="a-1E"></a>若法性境界无多少者。<a id="a-1F"></a>汝云何言随智慧力。<a id="a-1G"></a>佛说我于声闻弟子智慧人中最为第一能有所说。<a id="a-1H"></a>答言。<a id="a-1I"></a>善男子。<a id="a-1J"></a>于声闻中随所得法而有所说。<a id="a-1K"></a>大德舍利弗。<a id="a-1L"></a>汝证法性境界有量相耶。<a id="a-1M"></a>答言无也。<a id="a-1N"></a>大德舍利弗。<a id="a-1O"></a>若如是者。<a id="a-1P"></a>汝云何言随所得法而有所说。<a id="a-1Q"></a>大德舍利弗。<a id="a-1R"></a>如法性无量相。<a id="a-1S"></a>证亦如是。<a id="a-1T"></a>如证说亦如是。<a id="a-1U"></a>何以故。<a id="a-1V"></a>法性无量相故。<a id="a-1W"></a>舍利弗言。<a id="a-1X"></a>善男子。<a id="a-1Y"></a>法性非证相。<a id="a-1Z"></a>大德舍利弗。<a id="a-1a"></a>若彼法性非证相者。<a id="a-1b"></a>汝出法性得解脱耶。<a id="a-1c"></a>答言不也。<a id="a-1d"></a>大德舍利弗。<a id="a-1e"></a>何故尔耶。<a id="a-1f"></a>答言。<a id="a-1g"></a>善男子。<a id="a-1h"></a>若出法性得解脱者。<a id="a-1i"></a>则坏法性。<a id="a-1j"></a>普华菩萨言。<a id="a-1k"></a>是故舍利弗。<a id="a-1l"></a>如汝证法。<a id="a-1m"></a>法性亦如是。<a id="a-1n"></a>舍利弗言。<a id="a-1o"></a>善男子。<a id="a-1p"></a>我为听来非为说也。<a id="a-1q"></a>大德舍利弗。<a id="a-1r"></a>一切诸法皆入法性。<a id="a-1s"></a>此法性中宁有说者有听者不。<a id="a-1t"></a>答言无也。<a id="a-1u"></a>大德舍利弗。<a id="a-1v"></a>若如是者。<a id="a-1w"></a>汝云何言我为听来非为说耶。<a id="a-1x"></a>答言。<a id="a-1y"></a>善男子。<a id="a-1z"></a>佛说二人得福无量。<a id="a-20"></a>一者专精说法。<a id="a-21"></a>二者一心听受。<a id="a-22"></a>以是义故。<a id="a-23"></a>普华应说我应听受。<a id="a-24"></a>大德舍利弗。<a id="a-25"></a>汝入灭尽定能听法耶。<a id="a-26"></a>答言。<a id="a-27"></a>善男子。<a id="a-28"></a>入灭尽定。<a id="a-29"></a>无有二行而听法也。<a id="a-2A"></a>大德舍利弗。<a id="a-2B"></a>汝信诸法皆是自性灭尽相不。<a id="a-2C"></a>答言。<a id="a-2D"></a>善男子。<a id="a-2E"></a>如是诸法皆是自性灭尽之相。<a id="a-2F"></a>我信是说。<a id="a-2G"></a>普华菩萨言。<a id="a-2H"></a>若如是者。<a id="a-2I"></a>则舍利弗。<a id="a-2J"></a>常一切时不能听法。<a id="a-2K"></a>何以故。<a id="a-2L"></a>以一切法常是自性灭尽相故。<a id="a-2M"></a>舍利弗言。<a id="a-2N"></a>善男子。<a id="a-2O"></a>仁能不起于定而说法耶。<a id="a-2P"></a>曰颇有一法非是定耶。<a id="a-2Q"></a>答言无也。<a id="a-2R"></a>大德舍利弗。<a id="a-2S"></a>以是义故。<a id="a-2T"></a>当知一切愚痴凡夫应常在定。<a id="a-2U"></a>舍利弗言。<a id="a-2V"></a>以何定故。<a id="a-2W"></a>一切凡夫常在定耶。<a id="a-2X"></a>曰以不坏法性三昧故。<a id="a-2Y"></a>舍利弗言。<a id="a-2Z"></a>善男子。<a id="a-2a"></a>若如是者。<a id="a-2b"></a>凡夫圣人无有差别。<a id="a-2c"></a>大德舍利弗。<a id="a-2d"></a>如是如是。<a id="a-2e"></a>我不欲令凡夫圣人有差别也。<a id="a-2f"></a>何以故。<a id="a-2g"></a>圣人无所得一法。<a id="a-2h"></a>凡夫无所生一法。<a id="a-2i"></a>是二不过法性平等之相。<a id="a-2j"></a>舍利弗言。<a id="a-2k"></a>善男子。<a id="a-2l"></a>仁以何等。<a id="a-2m"></a>是诸法性平等之相。<a id="a-2n"></a>曰如舍利弗所得知见。<a id="a-2o"></a>大德舍利弗。<a id="a-2p"></a>汝生贤圣法耶。<a id="a-2q"></a>答言不也。<a id="a-2r"></a>汝灭凡夫法耶。<a id="a-2s"></a>答言不也。<a id="a-2t"></a>汝得贤圣法耶。<a id="a-2u"></a>答言不也。<a id="a-2v"></a>汝见凡夫法耶。<a id="a-2w"></a>答言不也。<a id="a-2x"></a>大德舍利弗。<a id="a-2y"></a>若如是者。<a id="a-2z"></a>汝何知见说言得法耶。<a id="a-30"></a>答言。<a id="a-31"></a>善男子。<a id="a-32"></a>可不闻如。<a id="a-33"></a>凡夫无智慧如。<a id="a-34"></a>即是漏尽解脱如。<a id="a-35"></a>漏尽解脱如。<a id="a-36"></a>即是无余涅槃如。<a id="a-37"></a>普华菩萨言。<a id="a-38"></a>大德舍利弗。<a id="a-39"></a>如不异如不改如不变如不坏如。<a id="a-3A"></a>应以是如知一切法。<a id="a-3B"></a>尔时长老舍利弗白佛言。<a id="a-3C"></a>世尊。<a id="a-3D"></a>譬如大火一切炷焰悉皆能烧。<a id="a-3E"></a>如是此诸善男子。<a id="a-3F"></a>所说法性悉皆能烧一切烦恼。<a id="a-3G"></a>佛言。<a id="a-3H"></a>舍利弗。<a id="a-3I"></a>如汝所言。<a id="a-3J"></a>是诸善男子。<a id="a-3K"></a>所说法性悉皆能烧一切烦恼。</p>
  <p id="a3L">尔时网明童子菩萨。<a id="a-3M"></a>问长老舍利弗言。<a id="a-3N"></a>大德舍利弗。<a id="a-3O"></a>佛说大德于智慧人中最为第一。<a id="a-3P"></a>何等是智慧。<a id="a-3Q"></a>而舍利弗于智慧人中最第一耶。<a id="a-3R"></a>答言。<a id="a-3S"></a>善男子。<a id="a-3T"></a>所谓声闻因声得解。<a id="a-3U"></a>自照身相少分智慧。<a id="a-3V"></a>以是智慧。<a id="a-3W"></a>佛说我于声闻弟子智慧人中最为第一。<a id="a-3X"></a>非菩萨中智慧第一。<a id="a-3Y"></a>曰智慧是戏论相耶。<a id="a-3Z"></a>答言非也。<a id="a-3a"></a>曰智慧非平等相耶。<a id="a-3b"></a>答言是也。<a id="a-3c"></a>曰今大德证平等智慧。<a id="a-3d"></a>云何而说智慧有量。<a id="a-3e"></a>答言。<a id="a-3f"></a>善男子。<a id="a-3g"></a>以法性相故智慧无量。<a id="a-3h"></a>随入法性多少故智慧有量。<a id="a-3i"></a>曰颇有无量相法作有量说耶。<a id="a-3j"></a>答言无也。<a id="a-3k"></a>网明菩萨言。<a id="a-3l"></a>若如是者。<a id="a-3m"></a>云何舍利弗。<a id="a-3n"></a>依量说法。<a id="a-3o"></a>尔时舍利弗。<a id="a-3p"></a>默然不答。</p>
  <p id="a3q">尔时长老大迦葉。<a id="a-3r"></a>承佛威神。<a id="a-3s"></a>而白佛言。<a id="a-3t"></a>世尊。<a id="a-3u"></a>是网明童子菩萨。<a id="a-3v"></a>以何因缘。<a id="a-3w"></a>号曰网明。<a id="a-3x"></a>尔时佛告网明童子菩萨言。<a id="a-3y"></a>善男子。<a id="a-3z"></a>现汝自身善根所成功德光明。<a id="a-40"></a>令诸天人一切世间心得欢喜。<a id="a-41"></a>其有福德善根熟者。<a id="a-42"></a>当发阿耨多罗三藐三菩提心。</p>
  <p id="a43">尔时网明童子菩萨。<a id="a-44"></a>闻佛敕已。<a id="a-45"></a>而白佛言。<a id="a-46"></a>善哉世尊。<a id="a-47"></a>唯然受教。<a id="a-48"></a>作是语已。<a id="a-49"></a>整服右肩右膝胡跪。<a id="a-4A"></a>即于右手。<a id="a-4B"></a>白赤庄严罗网指间。<a id="a-4C"></a>放大光明。<a id="a-4D"></a>普照十方无量无边阿僧祇世界。<a id="a-4E"></a>皆悉周遍其中。<a id="a-4F"></a>地狱畜生饿鬼。<a id="a-4G"></a>盲聋背伛无手无足种种诸病。<a id="a-4H"></a>贪恶众生。<a id="a-4I"></a>愚痴裸形诸饥渴者。<a id="a-4J"></a>若缚若禁。<a id="a-4K"></a>贫穷恶色。<a id="a-4L"></a>老迈垂死及嫉妒等。<a id="a-4M"></a>种种苦恼。<a id="a-4N"></a>诸有悭贪破戒嗔恚。<a id="a-4O"></a>懈怠妄念。<a id="a-4P"></a>无慧不信。<a id="a-4Q"></a>少闻少见。<a id="a-4R"></a>无惭无愧。<a id="a-4S"></a>堕邪疑网。<a id="a-4T"></a>是等众生遇斯光者。<a id="a-4U"></a>皆得快乐一切欢喜。<a id="a-4V"></a>无一众生有贪欲恚愚痴憍慢忧愁患等不得快乐不欢喜者。<a id="a-4W"></a>其在佛前大会之众。<a id="a-4X"></a>菩萨摩诃萨及诸声闻。<a id="a-4Y"></a>天龙夜叉乾闼婆阿修罗迦楼罗紧那罗摩睺罗伽人与非人。<a id="a-4Z"></a>比丘比丘尼优婆塞优婆夷等。<a id="a-4a"></a>是诸大众皆同一色金色无异。<a id="a-4b"></a>谓如来色。<a id="a-4c"></a>时会大众皆悉如是。<a id="a-4d"></a>身中快乐心得欢喜。<a id="a-4e"></a>譬如菩萨入喜乐食发起庄严三昧无异。<a id="a-4f"></a>时诸大众悉得希有。<a id="a-4g"></a>各各相见如佛无异。<a id="a-4h"></a>不见佛身为高己身为下。<a id="a-4i"></a>又以网明童子菩萨光明力故。<a id="a-4j"></a>寻时下方有四菩萨。<a id="a-4k"></a>从地踊出。<a id="a-4l"></a>名愿力起菩萨。<a id="a-4m"></a>名胜贤菩萨。<a id="a-4n"></a>名智月光菩萨。<a id="a-4o"></a>名不可降伏菩萨。<a id="a-4p"></a>是四菩萨合掌而立。<a id="a-4q"></a>作是念言。<a id="a-4r"></a>何者是佛我欲礼敬。<a id="a-4s"></a>即闻空中声曰。<a id="a-4t"></a>是网明童子菩萨光明力故。<a id="a-4u"></a>一切大众同一金色与佛无异。<a id="a-4v"></a>时四菩萨发希有心。<a id="a-4w"></a>作如是言。<a id="a-4x"></a>我今实语。<a id="a-4y"></a>如此众会其色无异。<a id="a-4z"></a>一切诸法亦复如是。<a id="a-50"></a>即发誓言。<a id="a-51"></a>若我此语诚实不虚。<a id="a-52"></a>今世尊释迦牟尼。<a id="a-53"></a>当现异相令我得见供养礼事。<a id="a-54"></a>尔时佛告网明童子菩萨言。<a id="a-55"></a>善男子。<a id="a-56"></a>止此神力。<a id="a-57"></a>汝今已作佛所作事。<a id="a-58"></a>汝今已令无量众生住于佛道。<a id="a-59"></a>尔时网明童子菩萨。<a id="a-5A"></a>受佛教敕。<a id="a-5B"></a>即止神力摄光明事。<a id="a-5C"></a>摄光明已。<a id="a-5D"></a>一切大众威仪色相。<a id="a-5E"></a>还复如本身口无异。<a id="a-5F"></a>即时如来身相显现在师子座如本无异。<a id="a-5G"></a>时四菩萨即见如来。<a id="a-5H"></a>头面礼足而作是言。<a id="a-5I"></a>如来世尊。<a id="a-5J"></a>智慧境界不可思议。<a id="a-5K"></a>及网明童子菩萨。<a id="a-5L"></a>福德善根愿力境界不可思议。<a id="a-5M"></a>依彼功德能与众生。<a id="a-5N"></a>如是快乐令得欢喜。</p>
  <p id="a5O">尔时长老大迦葉白佛言。<a id="a-5P"></a>世尊。<a id="a-5Q"></a>此四菩萨从何所来。<a id="a-5R"></a>四菩萨曰。<a id="a-5S"></a>我等下方佛世界来。<a id="a-5T"></a>大迦葉言。<a id="a-5U"></a>其国何名佛号何等。<a id="a-5V"></a>四菩萨曰。<a id="a-5W"></a>国名现诸宝庄严。<a id="a-5X"></a>佛号一宝盖。<a id="a-5Y"></a>今现说法。<a id="a-5Z"></a>大迦葉言。<a id="a-5a"></a>其佛国土去此几何。<a id="a-5b"></a>四菩萨曰。<a id="a-5c"></a>佛自知之。<a id="a-5d"></a>大迦葉言。<a id="a-5e"></a>仁等今者何故来此。<a id="a-5f"></a>四菩萨曰。<a id="a-5g"></a>是网明童子菩萨光明照彼。<a id="a-5h"></a>我等遇之。<a id="a-5i"></a>即闻释迦牟尼佛名。<a id="a-5j"></a>及闻网明童子菩萨。<a id="a-5k"></a>是故我等今来至此。<a id="a-5l"></a>见释迦牟尼佛并网明上人。<a id="a-5m"></a>时大迦葉即白佛言。<a id="a-5n"></a>世尊。<a id="a-5o"></a>一宝盖佛现诸宝庄严世界。<a id="a-5p"></a>去此几何。<a id="a-5q"></a>佛言迦葉。<a id="a-5r"></a>彼国土去此过七十二恒河沙等诸佛国土。<a id="a-5s"></a>大迦葉言。<a id="a-5t"></a>世尊。<a id="a-5u"></a>是四菩萨发彼国来几时至此。<a id="a-5v"></a>佛言迦葉。<a id="a-5w"></a>如一念顷。<a id="a-5x"></a>于彼国没忽然而至。<a id="a-5y"></a>大迦葉言。<a id="a-5z"></a>希有世尊。<a id="a-60"></a>然诸菩萨光明远照。<a id="a-61"></a>神通速疾甚为希有。<a id="a-62"></a>今是网明童子菩萨光明远照。<a id="a-63"></a>是四菩萨发来速疾乃能如是。<a id="a-64"></a>佛言迦葉。<a id="a-65"></a>如汝所说。<a id="a-66"></a>菩萨摩诃萨神通之力。<a id="a-67"></a>所行速疾不可思议。<a id="a-68"></a>一切声闻辟支佛等所不能及。</p>
  <p id="a69">尔时长老大迦葉。<a id="a-6A"></a>问网明童子菩萨言。<a id="a-6B"></a>善男子。<a id="a-6C"></a>仁现光明照此大会皆作金色。<a id="a-6D"></a>以何因缘。<a id="a-6E"></a>答言。<a id="a-6F"></a>大迦葉。<a id="a-6G"></a>可问世尊。<a id="a-6H"></a>当为汝说。<a id="a-6I"></a>时大迦葉。<a id="a-6J"></a>以此白佛。<a id="a-6K"></a>佛言。<a id="a-6L"></a>迦葉。<a id="a-6M"></a>是网明童子菩萨成佛之时。<a id="a-6N"></a>其会大众同一金色。<a id="a-6O"></a>咸共信乐一切智慧。<a id="a-6P"></a>其佛国土乃至无有声闻辟支佛名。<a id="a-6Q"></a>唯有清净诸大菩萨摩诃萨众。<a id="a-6R"></a>长老大迦葉白佛言。<a id="a-6S"></a>世尊。<a id="a-6T"></a>生彼菩萨当知如佛。<a id="a-6U"></a>佛言迦葉。<a id="a-6V"></a>如汝所说。<a id="a-6W"></a>生彼菩萨悉皆如佛。<a id="a-6X"></a>是时会中四万四千人。<a id="a-6Y"></a>闻已皆发阿耨多罗三藐三菩提心。<a id="a-6Z"></a>既发心已愿生彼国。<a id="a-6a"></a>而白佛言。<a id="a-6b"></a>世尊。<a id="a-6c"></a>若网明童子菩萨得成佛时。<a id="a-6d"></a>我等皆当往生其国。</p>
  <p id="a6e">尔时长老大迦葉白佛言。<a id="a-6f"></a>世尊。<a id="a-6g"></a>是网明童子菩萨。<a id="a-6h"></a>几时当得阿耨多罗三藐三菩提。<a id="a-6i"></a>佛言迦葉。<a id="a-6j"></a>汝自问之。<a id="a-6k"></a>于是大迦葉。<a id="a-6l"></a>自问网明童子菩萨言。<a id="a-6m"></a>善男子。<a id="a-6n"></a>仁者几时当得阿耨多罗三藐三菩提耶。<a id="a-6o"></a>网明菩萨言。<a id="a-6p"></a>大迦葉。<a id="a-6q"></a>若有人问幻化人言。<a id="a-6r"></a>仁者几时当得阿耨多罗三藐三菩提。<a id="a-6s"></a>是幻化人当云何答。<a id="a-6t"></a>曰幻所化人无决定相。<a id="a-6u"></a>当何所云。<a id="a-6v"></a>答曰一切诸法皆亦如是无决定相。<a id="a-6w"></a>云何问言几时当得阿耨多罗三藐三菩提耶。<a id="a-6x"></a>曰幻所化人离于自相。<a id="a-6y"></a>无异无别无所志愿。<a id="a-6z"></a>仁亦如是耶。<a id="a-70"></a>仁若如是何能利益无量众生。<a id="a-71"></a>大迦葉。<a id="a-72"></a>阿耨多罗三藐三菩提。<a id="a-73"></a>即是一切众生性。<a id="a-74"></a>一切众生性即是幻性。<a id="a-75"></a>幻性即是一切法性。<a id="a-76"></a>于是法中。<a id="a-77"></a>我不见有利。<a id="a-78"></a>不见无利。<a id="a-79"></a>大迦葉言。<a id="a-7A"></a>善男子。<a id="a-7B"></a>仁今岂可不令众生住菩提耶。<a id="a-7C"></a>曰诸佛菩提有住相耶。<a id="a-7D"></a>答言无也。<a id="a-7E"></a>大迦葉。<a id="a-7F"></a>以是故我不令众生住于菩提。<a id="a-7G"></a>我亦不令住于声闻辟支佛道。<a id="a-7H"></a>大迦葉言。<a id="a-7I"></a>善男子。<a id="a-7J"></a>仁于今者为趣何所。<a id="a-7K"></a>曰我所趣者乃趣于如。<a id="a-7L"></a>曰如无所趣亦无有转。<a id="a-7M"></a>曰如无趣亦无转。<a id="a-7N"></a>一切诸法皆住如相。<a id="a-7O"></a>以是故我无趣无转。<a id="a-7P"></a>大迦葉言。<a id="a-7Q"></a>若一切法皆住如相无趣无转。<a id="a-7R"></a>仁复云何教化众生网明菩萨言。<a id="a-7S"></a>若人发愿是则不能教化众生。<a id="a-7T"></a>若人于法有转。<a id="a-7U"></a>是亦不能教化众生。<a id="a-7V"></a>大迦葉言。<a id="a-7W"></a>善男子。<a id="a-7X"></a>仁可不转众生生死世间耶。<a id="a-7Y"></a>大迦葉。<a id="a-7Z"></a>我尚不得世间。<a id="a-7a"></a>何况于世间中而转众生。<a id="a-7b"></a>大迦葉言。<a id="a-7c"></a>善男子。<a id="a-7d"></a>仁可不令众生得涅槃耶。<a id="a-7e"></a>大迦葉。<a id="a-7f"></a>我尚不见涅槃。<a id="a-7g"></a>何况教化众生令得涅槃。<a id="a-7h"></a>大迦葉言。<a id="a-7i"></a>善男子。<a id="a-7j"></a>如其仁者不得世间不得涅槃。<a id="a-7k"></a>何故诸菩萨行菩萨行。<a id="a-7l"></a>为救无量诸众生故行于菩提。<a id="a-7m"></a>此岂不为灭度众生耶。<a id="a-7n"></a>大迦葉。<a id="a-7o"></a>若菩萨见于世间分别涅槃。<a id="a-7p"></a>取众生相行菩提者。<a id="a-7q"></a>此则不应说为菩萨。<a id="a-7r"></a>大迦葉言。<a id="a-7s"></a>善男子。<a id="a-7t"></a>仁者今于何处行耶。<a id="a-7u"></a>大迦葉。<a id="a-7v"></a>我非世间中行。<a id="a-7w"></a>非涅槃中行。<a id="a-7x"></a>亦复不以众生相行。<a id="a-7y"></a>大迦葉。<a id="a-7z"></a>如汝所问。<a id="a-80"></a>仁者今于何处行者。<a id="a-81"></a>如佛所化人行处。<a id="a-82"></a>吾于彼行。<a id="a-83"></a>大迦葉言。<a id="a-84"></a>佛所化人无有行处。<a id="a-85"></a>大迦葉。<a id="a-86"></a>当知一切众生行处亦如是相。<a id="a-87"></a>大迦葉言。<a id="a-88"></a>善男子。<a id="a-89"></a>佛所化人无贪恚痴。<a id="a-8A"></a>若使一切众生所行如是相者。<a id="a-8B"></a>一切众生贪欲恚痴为何所趣。<a id="a-8C"></a>大迦葉。<a id="a-8D"></a>我今问汝随意答我。<a id="a-8E"></a>大迦葉。<a id="a-8F"></a>汝今宁有贪恚痴不。<a id="a-8G"></a>答言无也。<a id="a-8H"></a>曰是贪恚痴为尽灭不。<a id="a-8I"></a>答言不也。<a id="a-8J"></a>曰若大迦葉。<a id="a-8K"></a>今无贪欲嗔恚愚痴。<a id="a-8L"></a>亦不尽灭者。<a id="a-8M"></a>汝置贪恚痴于何所耶。<a id="a-8N"></a>答言。<a id="a-8O"></a>善男子。<a id="a-8P"></a>凡夫之人从颠倒起妄想分别生贪恚痴。<a id="a-8Q"></a>贤圣法中善知颠倒之实性故。<a id="a-8R"></a>是以不起妄想分别。<a id="a-8S"></a>故无贪欲嗔恚愚痴。<a id="a-8T"></a>大迦葉。<a id="a-8U"></a>于汝意云何。<a id="a-8V"></a>若法从颠倒起。<a id="a-8W"></a>是法为实为虚妄耶。<a id="a-8X"></a>答言。<a id="a-8Y"></a>善男子。<a id="a-8Z"></a>是法虚妄非是实也。<a id="a-8a"></a>曰若法非实可令实耶。<a id="a-8b"></a>答言不也。<a id="a-8c"></a>曰若法非实。<a id="a-8d"></a>汝大迦葉。<a id="a-8e"></a>于中欲得贪恚痴耶。<a id="a-8f"></a>答言不也。<a id="a-8g"></a>曰若如是者。<a id="a-8h"></a>为于何所是贪恚痴能染众生者。<a id="a-8i"></a>答言。<a id="a-8j"></a>善男子。<a id="a-8k"></a>若如是者。<a id="a-8l"></a>一切诸法从本已来。<a id="a-8m"></a>自性离于贪恚痴相。<a id="a-8n"></a>网明菩萨言。<a id="a-8o"></a>大迦葉。<a id="a-8p"></a>是故我说一切法相如佛所化。<a id="a-8q"></a>说是法时。<a id="a-8r"></a>四万四千菩萨得柔顺法忍。<a id="a-8s"></a>尔时长老大迦葉白佛言。<a id="a-8t"></a>世尊。<a id="a-8u"></a>若有得闻网明童子菩萨名者。<a id="a-8v"></a>彼人不复堕三恶道。<a id="a-8w"></a>若有得见网明童子菩萨身者。<a id="a-8x"></a>当知彼人一切魔业不能障难。<a id="a-8y"></a>若有众生得闻网明童子菩萨所说法者。<a id="a-8z"></a>彼诸众生不堕声闻辟支佛地。<a id="a-90"></a>若蒙网明童子菩萨所教化者。<a id="a-91"></a>彼诸众生于大菩提毕竟不退。<a id="a-92"></a>世尊。<a id="a-93"></a>愿说网明童子菩萨善根功德庄严佛土。<a id="a-94"></a>佛言迦葉。<a id="a-95"></a>是网明童子菩萨。<a id="a-96"></a>随其所在诸佛国土游行之处。<a id="a-97"></a>皆能利益无量众生。<a id="a-98"></a>迦葉。<a id="a-99"></a>如是网明童子菩萨。<a id="a-9A"></a>所放光明汝见不耶。<a id="a-9B"></a>答言已见。<a id="a-9C"></a>佛言迦葉。<a id="a-9D"></a>三千大千世界满中芥子尚可算数。<a id="a-9E"></a>今是网明童子菩萨。<a id="a-9F"></a>光明所照令住阿耨多罗三藐三菩提者。<a id="a-9G"></a>彼诸众生不可数也。<a id="a-9H"></a>迦葉汝知。<a id="a-9I"></a>网明童子菩萨所放光明利益尚尔。<a id="a-9J"></a>何况说法所利益者。<a id="a-9K"></a>汝今谛听。<a id="a-9L"></a>我当少分说其功德善根庄严净佛国土。<a id="a-9M"></a>迦葉。<a id="a-9N"></a>是网明童子菩萨。<a id="a-9O"></a>过七百六十万阿僧祇劫当得作佛。<a id="a-9P"></a>号曰普光自在王如来应正遍知。<a id="a-9Q"></a>世界名曰集妙功德。<a id="a-9R"></a>迦葉。<a id="a-9S"></a>其佛往趣菩提树时。<a id="a-9T"></a>国中诸魔及魔眷属诸天人民。<a id="a-9U"></a>皆悉毕定于阿耨多罗三藐三菩提。<a id="a-9V"></a>迦葉。<a id="a-9W"></a>其佛国土地平如掌。<a id="a-9X"></a>柔软细滑如迦陵伽安乐处地。<a id="a-9Y"></a>一切诸宝以为庄严。<a id="a-9Z"></a>世界无有三恶道名。<a id="a-9a"></a>亦无八难。<a id="a-9b"></a>其佛国土无有高下瓦砾蕀刺土石等秽。<a id="a-9c"></a>妙宝莲华以为庄严。<a id="a-9d"></a>彼诸莲华皆是真宝出美妙香。<a id="a-9e"></a>世界长广。<a id="a-9f"></a>迦葉。<a id="a-9g"></a>彼佛世界有如是等胜功德集。<a id="a-9h"></a>普光自在王如来。<a id="a-9i"></a>多有无量诸菩萨僧。<a id="a-9j"></a>一切善修无量法门。<a id="a-9k"></a>悉得无量自在神通。<a id="a-9l"></a>皆以光明庄严其身。<a id="a-9m"></a>得陀罗尼诸胜三昧无碍辩才。<a id="a-9n"></a>善能说法。<a id="a-9o"></a>彼诸菩萨光明神力无不通达。<a id="a-9p"></a>悉得诸通无畏辩才。<a id="a-9q"></a>善能降伏诸魔怨敌。<a id="a-9r"></a>彼诸菩萨修行念慧生惭愧等。<a id="a-9s"></a>上妙智慧诸胜功德以修其心。<a id="a-9t"></a>迦葉。<a id="a-9u"></a>彼佛国土无女人名。<a id="a-9v"></a>其诸菩萨皆悉化生。<a id="a-9w"></a>于宝莲华中结加趺坐。<a id="a-9x"></a>禅喜乐食。<a id="a-9y"></a>诸所须物。<a id="a-9z"></a>经行之处房舍床榻园林浴池。<a id="a-A0"></a>应念即得。</p>
  <p id="aA1">迦葉。<a id="a-A2"></a>彼普光自在王如来。<a id="a-A3"></a>不以文字说法。<a id="a-A4"></a>但放光明照诸菩萨。<a id="a-A5"></a>即得无生法忍。<a id="a-A6"></a>复照十方通达无碍。<a id="a-A7"></a>令诸众生得离烦恼。<a id="a-A8"></a>又其光明常出三十二种净妙法音。<a id="a-A9"></a>何等三十二。<a id="a-AA"></a>谓一切法空。<a id="a-AB"></a>以离诸见清净故。<a id="a-AC"></a>一切法无相。<a id="a-AD"></a>以离一切分别所分别故。<a id="a-AE"></a>一切法无愿。<a id="a-AF"></a>以出三界故。<a id="a-AG"></a>一切法离欲。<a id="a-AH"></a>以自性寂灭故。<a id="a-AI"></a>一切法离嗔。<a id="a-AJ"></a>以无有碍相故。<a id="a-AK"></a>一切法离痴。<a id="a-AL"></a>以无闇冥故。<a id="a-AM"></a>一切法无所从来。<a id="a-AN"></a>以本不生故。<a id="a-AO"></a>一切法无去。<a id="a-AP"></a>以无所至故。<a id="a-AQ"></a>一切法无住。<a id="a-AR"></a>以无所依住故。<a id="a-AS"></a>一切法过三世。<a id="a-AT"></a>以去来现在无所有故。<a id="a-AU"></a>一切法无异。<a id="a-AV"></a>以其性一故。<a id="a-AW"></a>一切法不生。<a id="a-AX"></a>以离于业报故。<a id="a-AY"></a>一切法无业报。<a id="a-AZ"></a>以不见因故。<a id="a-Aa"></a>一切法非作。<a id="a-Ab"></a>以非可作故。<a id="a-Ac"></a>一切法无名。<a id="a-Ad"></a>以不可得立名故。<a id="a-Ae"></a>一切法无起。<a id="a-Af"></a>以不生不灭故。<a id="a-Ag"></a>一切法不实。<a id="a-Ah"></a>以本不起故。<a id="a-Ai"></a>一切法实。<a id="a-Aj"></a>以一道门平等故。<a id="a-Ak"></a>一切法无众生。<a id="a-Al"></a>以不见众生故。<a id="a-Am"></a>一切法无我。<a id="a-An"></a>以第一义摄故。<a id="a-Ao"></a>一切法钝。<a id="a-Ap"></a>以无所知故。<a id="a-Aq"></a>一切法舍。<a id="a-Ar"></a>以离憎爱故。<a id="a-As"></a>一切法离烦恼。<a id="a-At"></a>以无有取故。<a id="a-Au"></a>一切法无烦恼。<a id="a-Av"></a>以自性不染故。<a id="a-Aw"></a>一切法一相。<a id="a-Ax"></a>以实际平等故。<a id="a-Ay"></a>一切法离相。<a id="a-Az"></a>以常寂定故。<a id="a-B0"></a>一切法住实际。<a id="a-B1"></a>以性不坏故。<a id="a-B2"></a>一切法如相住。<a id="a-B3"></a>以本不坏故。<a id="a-B4"></a>一切法入法性。<a id="a-B5"></a>以遍入故。<a id="a-B6"></a>一切法无缘。<a id="a-B7"></a>以诸缘不合故。<a id="a-B8"></a>一切法诸缘生。<a id="a-B9"></a>以满足平等故。<a id="a-BA"></a>一切法是菩提。<a id="a-BB"></a>以如实见故。<a id="a-BC"></a>一切法是涅槃。<a id="a-BD"></a>以不成就故。<a id="a-BE"></a>迦葉。<a id="a-BF"></a>彼普光自在王如来光明。<a id="a-BG"></a>常出如是三十二种净妙法音。<a id="a-BH"></a>迦葉。<a id="a-BI"></a>若有众生生彼国者。<a id="a-BJ"></a>当知是人能作佛事。<a id="a-BK"></a>迦葉。<a id="a-BL"></a>彼佛世尊寿命无量。<a id="a-BM"></a>迦葉。<a id="a-BN"></a>彼佛国土。<a id="a-BO"></a>无有魔事能与诸菩萨而作留难。<a id="a-BP"></a>长老大迦葉白佛言。<a id="a-BQ"></a>世尊。<a id="a-BR"></a>若其有人欲得清净佛国土者。<a id="a-BS"></a>应取如彼网明菩萨所修善根功德庄严清净佛土。<a id="a-BT"></a>佛言迦葉。<a id="a-BU"></a>是网明童子菩萨。<a id="a-BV"></a>乃于无量百千万亿那由他诸如来所。<a id="a-BW"></a>发清净愿修行功德庄严具足故。<a id="a-BX"></a>得如是清净佛土。<a id="a-BY"></a>是故迦葉。<a id="a-BZ"></a>若善男子若善女人。<a id="a-Ba"></a>欲取如是净佛国土。<a id="a-Bb"></a>应学网明童子菩萨所修愿行。</p>
  <p id="aBc">尔时胜思惟梵天谓网明童子菩萨言。<a id="a-Bd"></a>仁者已得从佛受记。<a id="a-Be"></a>网明童子菩萨言。<a id="a-Bf"></a>梵天。<a id="a-Bg"></a>一切众生皆如来授记。<a id="a-Bh"></a>曰于何事中而得授记。<a id="a-Bi"></a>曰随业受报而得受记。<a id="a-Bj"></a>曰汝作何业而得受记。<a id="a-Bk"></a>问言梵天。<a id="a-Bl"></a>若业非身作。<a id="a-Bm"></a>非口作。<a id="a-Bn"></a>非意作。<a id="a-Bo"></a>是业可得示不。<a id="a-Bp"></a>梵天答言。<a id="a-Bq"></a>不可示也。<a id="a-Br"></a>问言梵天。<a id="a-Bs"></a>仁以何故而作是说。<a id="a-Bt"></a>梵天。<a id="a-Bu"></a>颇有菩萨行可作相耶。<a id="a-Bv"></a>答言不也。<a id="a-Bw"></a>以菩提非诸行相故。<a id="a-Bx"></a>问言梵天。<a id="a-By"></a>菩提是起作相耶。<a id="a-Bz"></a>答言非也。<a id="a-C0"></a>以菩提是无为非起作相。<a id="a-C1"></a>问言梵天。<a id="a-C2"></a>可以起作相得无为菩提不。<a id="a-C3"></a>答言不也。<a id="a-C4"></a>网明菩萨言。<a id="a-C5"></a>梵天。<a id="a-C6"></a>是故当知依此义意何等处。<a id="a-C7"></a>无业无业果不作不行。<a id="a-C8"></a>是菩提。<a id="a-C9"></a>如菩提说亦如是。<a id="a-CA"></a>如说受记亦如是。<a id="a-CB"></a>不可以起作法而得受记。</p>
  <p id="aCC">梵天问言。<a id="a-CD"></a>善男子。<a id="a-CE"></a>汝不行六波罗蜜。<a id="a-CF"></a>然后得受记耶。<a id="a-CG"></a>答言梵天。<a id="a-CH"></a>如汝所说。<a id="a-CI"></a>菩萨行六波罗蜜。<a id="a-CJ"></a>而得受记。<a id="a-CK"></a>梵天。<a id="a-CL"></a>若菩萨舍一切烦恼名为檀波罗蜜。<a id="a-CM"></a>于诸法无所起名为尸波罗蜜。<a id="a-CN"></a>于诸法无所伤名为羼提波罗蜜。<a id="a-CO"></a>于诸法离相名为毗梨耶波罗蜜。<a id="a-CP"></a>于诸法无所住名为禅波罗蜜。<a id="a-CQ"></a>于诸法无戏论名为般若波罗蜜。<a id="a-CR"></a>梵天。<a id="a-CS"></a>菩萨如是行六波罗蜜。<a id="a-CT"></a>于何处行。<a id="a-CU"></a>梵天言。<a id="a-CV"></a>善男子无处行也。<a id="a-CW"></a>何以故。<a id="a-CX"></a>凡有所行皆是不行。<a id="a-CY"></a>若行即是不行。<a id="a-CZ"></a>若不行即是行。<a id="a-Ca"></a>网明菩萨言。<a id="a-Cb"></a>梵天。<a id="a-Cc"></a>以是义故。<a id="a-Cd"></a>当知无所行是菩提。<a id="a-Ce"></a>如汝所问。<a id="a-Cf"></a>汝得受菩提记者。<a id="a-Cg"></a>如真如法性得受记。<a id="a-Ch"></a>我亦如是受记。<a id="a-Ci"></a>梵天。<a id="a-Cj"></a>依此法应知无行是菩萨行。<a id="a-Ck"></a>梵天。<a id="a-Cl"></a>如汝所言汝得受记。<a id="a-Cm"></a>如真如及法界受记。<a id="a-Cn"></a>如是我受记。<a id="a-Co"></a>梵天言。<a id="a-Cp"></a>善男子无有真如法界受记。<a id="a-Cq"></a>网明菩萨言。<a id="a-Cr"></a>梵天。<a id="a-Cs"></a>如是相记如真如法界。</p>
  <p id="aCt">尔时胜思惟梵天白佛言。<a id="a-Cu"></a>世尊。<a id="a-Cv"></a>菩萨以何行故。<a id="a-Cw"></a>得为诸佛授阿耨多罗三藐三菩提记。<a id="a-Cx"></a>佛言梵天。<a id="a-Cy"></a>若菩萨不行生法不行灭法。<a id="a-Cz"></a>不行善法。<a id="a-D0"></a>不行不善法。<a id="a-D1"></a>不行世间法。<a id="a-D2"></a>不行出世间法。<a id="a-D3"></a>不行有漏法。<a id="a-D4"></a>不行无漏法。<a id="a-D5"></a>不行有罪法。<a id="a-D6"></a>不行无罪法。<a id="a-D7"></a>不行有为法。<a id="a-D8"></a>不行无为法。<a id="a-D9"></a>不行修道。<a id="a-DA"></a>不行断除。<a id="a-DB"></a>不行世间。<a id="a-DC"></a>不行涅槃。<a id="a-DD"></a>不行见法。<a id="a-DE"></a>不行闻法。<a id="a-DF"></a>不行觉法。<a id="a-DG"></a>不行知法。<a id="a-DH"></a>不行施。<a id="a-DI"></a>不行舍。<a id="a-DJ"></a>不行戒。<a id="a-DK"></a>不行覆。<a id="a-DL"></a>不行忍。<a id="a-DM"></a>不行善。<a id="a-DN"></a>不行发。<a id="a-DO"></a>不行精进。<a id="a-DP"></a>不行禅。<a id="a-DQ"></a>不行三昧。<a id="a-DR"></a>不行慧。<a id="a-DS"></a>不行行。<a id="a-DT"></a>不行知。<a id="a-DU"></a>不行得。<a id="a-DV"></a>梵天。<a id="a-DW"></a>若菩萨如是行者。<a id="a-DX"></a>诸佛则授阿耨多罗三藐三菩提记。<a id="a-DY"></a>何以故。<a id="a-DZ"></a>梵天。<a id="a-Da"></a>诸有所行皆有所是。<a id="a-Db"></a>无所是是菩提。<a id="a-Dc"></a>诸有所行皆是分别。<a id="a-Dd"></a>无分别是菩提。<a id="a-De"></a>诸有所行皆是起作。<a id="a-Df"></a>无起作是菩提。<a id="a-Dg"></a>诸有所行皆是戏论。<a id="a-Dh"></a>无戏论是菩提。<a id="a-Di"></a>梵天。<a id="a-Dj"></a>依此义故。<a id="a-Dk"></a>是以当知。<a id="a-Dl"></a>若菩萨过诸所行则得受记。</p>
  <p id="aDm">尔时胜思惟梵天白佛言。<a id="a-Dn"></a>世尊。<a id="a-Do"></a>世尊言受记。<a id="a-Dp"></a>受记者。<a id="a-Dq"></a>以何等法名为受记。<a id="a-Dr"></a>佛言梵天。<a id="a-Ds"></a>离诸法二相名为受记。<a id="a-Dt"></a>不分别生灭名为受记。<a id="a-Du"></a>离身口意业相名为受记。<a id="a-Dv"></a>梵天。<a id="a-Dw"></a>我念过去。<a id="a-Dx"></a>尔时有劫名曰善见。<a id="a-Dy"></a>我于彼劫供养七十二那由他佛。<a id="a-Dz"></a>是诸如来不授我记。<a id="a-E0"></a>又过是劫劫名善化。<a id="a-E1"></a>我于彼劫供养七十二亿佛。<a id="a-E2"></a>是诸如来亦不授我记。<a id="a-E3"></a>又过是劫劫名梵叹。<a id="a-E4"></a>我于彼劫供养八万八千佛。<a id="a-E5"></a>是诸如来亦不授我记。<a id="a-E6"></a>又过是劫劫名无咎。<a id="a-E7"></a>我于彼劫供养三万二千佛。<a id="a-E8"></a>是诸如来亦不授我记。<a id="a-E9"></a>又过是劫劫名庄严。<a id="a-EA"></a>我于彼劫供养四千八万佛。<a id="a-EB"></a>皆以一切供养之具而供养之。<a id="a-EC"></a>是诸如来亦不授我记。<a id="a-ED"></a>梵天。<a id="a-EE"></a>我于往昔已曾一劫及余残劫。<a id="a-EF"></a>供养诸佛。<a id="a-EG"></a>尽心恭敬尊重赞叹。<a id="a-EH"></a>净修梵行。<a id="a-EI"></a>一切布施。<a id="a-EJ"></a>一切持戒及行头陀。<a id="a-EK"></a>离于嗔恚。<a id="a-EL"></a>忍辱慈心。<a id="a-EM"></a>如所说行勤修精进。<a id="a-EN"></a>一切所闻皆能受持。<a id="a-EO"></a>独处远离入诸禅定。<a id="a-EP"></a>随所闻慧读诵思问。<a id="a-EQ"></a>是诸如来亦不授我记。<a id="a-ER"></a>何以故。<a id="a-ES"></a>以依止文字问于诸佛。<a id="a-ET"></a>是以诸佛不授我记。<a id="a-EU"></a>何以故。<a id="a-EV"></a>以依止所行故。<a id="a-EW"></a>是以当知。<a id="a-EX"></a>若诸菩萨出过诸行则得受记。<a id="a-EY"></a>梵天。<a id="a-EZ"></a>我于是后见燃灯佛。<a id="a-Ea"></a>即得无生法忍。<a id="a-Eb"></a>时然灯佛授我记言。<a id="a-Ec"></a>善男子。<a id="a-Ed"></a>汝于来世当得作佛。<a id="a-Ee"></a>号释迦牟尼如来应正遍知。<a id="a-Ef"></a>我于尔时。<a id="a-Eg"></a>出过诸行满足六波罗蜜。<a id="a-Eh"></a>何以故。<a id="a-Ei"></a>若菩萨能舍诸相名为檀波罗蜜。<a id="a-Ej"></a>能灭诸所受持名为尸波罗蜜。<a id="a-Ek"></a>不为境界所伤名为羼提波罗蜜。<a id="a-El"></a>离诸所行名为毗梨耶波罗蜜。<a id="a-Em"></a>不忆念一切法名为禅波罗蜜。<a id="a-En"></a>能忍诸法无生性故。<a id="a-Eo"></a>名为般若波罗蜜。<a id="a-Ep"></a>梵天。<a id="a-Eq"></a>我于然灯佛所。<a id="a-Er"></a>满足如是六波罗蜜。</p>
  <p id="aEs">梵天。<a id="a-Et"></a>我从初发菩提心已来所作布施。<a id="a-Eu"></a>于此舍相布施。<a id="a-Ev"></a>百分不及一。<a id="a-Ew"></a>百千分百千万亿分。<a id="a-Ex"></a>乃至算数譬喻所不能及。<a id="a-Ey"></a>梵天。<a id="a-Ez"></a>我从初发心已来持戒行头陀。<a id="a-F0"></a>于此常灭戒。<a id="a-F1"></a>百分不及一乃至算数譬喻所不能及。<a id="a-F2"></a>梵天。<a id="a-F3"></a>我从初发心已来柔和忍辱。<a id="a-F4"></a>于此毕竟忍法。<a id="a-F5"></a>百分不及一。<a id="a-F6"></a>乃至算数譬喻所不能及。<a id="a-F7"></a>梵天。<a id="a-F8"></a>我从初发心已来发勤精进。<a id="a-F9"></a>于此不取不舍精进。<a id="a-FA"></a>百分不及一。<a id="a-FB"></a>乃至算数譬喻所不能及。<a id="a-FC"></a>梵天。<a id="a-FD"></a>我从初发心已来禅定独处。<a id="a-FE"></a>于此无住禅定。<a id="a-FF"></a>百分不及一。<a id="a-FG"></a>乃至算数譬喻所不能及。<a id="a-FH"></a>梵天。<a id="a-FI"></a>我从初发心已来思惟筹量智慧。<a id="a-FJ"></a>于此无戏论智慧。<a id="a-FK"></a>百分不及一百千分百千万亿分。<a id="a-FL"></a>乃至算数譬喻所不能及。<a id="a-FM"></a>梵天。<a id="a-FN"></a>是故当知。<a id="a-FO"></a>我于尔时已得满足六波罗蜜。<a id="a-FP"></a>梵天言。<a id="a-FQ"></a>世尊。<a id="a-FR"></a>世尊云何名为满足六波罗蜜。<a id="a-FS"></a>佛言梵天。<a id="a-FT"></a>若不念施。<a id="a-FU"></a>不依止戒。<a id="a-FV"></a>不分别忍。<a id="a-FW"></a>不取精进。<a id="a-FX"></a>不住禅定。<a id="a-FY"></a>不二于慧梵天。<a id="a-FZ"></a>是名满足六波罗蜜。</p>
  <p id="aFa">梵天言。<a id="a-Fb"></a>世尊。<a id="a-Fc"></a>满足六波罗蜜已。<a id="a-Fd"></a>能满足何法。<a id="a-Fe"></a>佛言梵天。<a id="a-Ff"></a>满足六波罗蜜已。<a id="a-Fg"></a>能满足萨婆若。<a id="a-Fh"></a>梵天言。<a id="a-Fi"></a>世尊。<a id="a-Fj"></a>云何满足六波罗蜜已。<a id="a-Fk"></a>能满足萨婆若。<a id="a-Fl"></a>佛言梵天。<a id="a-Fm"></a>布施平等即是萨婆若平等。<a id="a-Fn"></a>持戒平等即是萨婆若平等。<a id="a-Fo"></a>忍辱平等即是萨婆若平等。<a id="a-Fp"></a>精进平等即是萨婆若平等。<a id="a-Fq"></a>禅定平等即是萨婆若平等。<a id="a-Fr"></a>智慧平等即是萨婆若平等。<a id="a-Fs"></a>以是平等一切法。<a id="a-Ft"></a>名为萨婆若。</p>
  <p id="aFu">复次梵天。<a id="a-Fv"></a>满足布施相持戒相忍辱相精进相禅定相智慧相。<a id="a-Fw"></a>是名萨婆若。<a id="a-Fx"></a>梵天。<a id="a-Fy"></a>如是满足六波罗蜜。<a id="a-Fz"></a>能满足萨婆若。<a id="a-G0"></a>梵天言。<a id="a-G1"></a>世尊。<a id="a-G2"></a>何者是萨婆若满足。<a id="a-G3"></a>佛言梵天。<a id="a-G4"></a>若眼不见色。<a id="a-G5"></a>乃至意不知法。<a id="a-G6"></a>梵天。<a id="a-G7"></a>若如是观察内外六入。<a id="a-G8"></a>是名满足萨婆若。<a id="a-G9"></a>梵天。<a id="a-GA"></a>如是满足萨婆若。<a id="a-GB"></a>所谓不着眼。<a id="a-GC"></a>乃至不着意。<a id="a-GD"></a>以是义故。<a id="a-GE"></a>名为如来无障无阂萨婆若智。<a id="a-GF"></a>梵天。<a id="a-GG"></a>萨婆若于法无所受。<a id="a-GH"></a>何以故。<a id="a-GI"></a>以萨婆若非受法器故。<a id="a-GJ"></a>梵天。<a id="a-GK"></a>言非器者此名无物。<a id="a-GL"></a>能受盛故。<a id="a-GM"></a>言无物者则名为空。<a id="a-GN"></a>空同虚空是名萨婆若。<a id="a-GO"></a>以是义故。<a id="a-GP"></a>不能受法。<a id="a-GQ"></a>梵天。<a id="a-GR"></a>譬如一切所作皆依虚空。<a id="a-GS"></a>而彼虚空无所依也。<a id="a-GT"></a>如是萨婆若智。<a id="a-GU"></a>皆从萨婆若出。<a id="a-GV"></a>而萨婆若无所依也。</p>
  <p id="aGW">胜思惟梵天白佛言。<a id="a-GX"></a>世尊。<a id="a-GY"></a>所说萨婆若。<a id="a-GZ"></a>萨婆若者为何谓耶。<a id="a-Ga"></a>以何义故名萨婆若。<a id="a-Gb"></a>佛言梵天。<a id="a-Gc"></a>一切诸行彼萨婆若智知所谓声闻辟支佛及一切世间。<a id="a-Gd"></a>以是义故名萨婆若。<a id="a-Ge"></a>诸有所行平等智。<a id="a-Gf"></a>知诸心。<a id="a-Gg"></a>知诸行。<a id="a-Gh"></a>知诸慈悲。<a id="a-Gi"></a>知诸学。<a id="a-Gj"></a>知诸发起修行故。<a id="a-Gk"></a>名萨婆若。<a id="a-Gl"></a>能离一切诸相。<a id="a-Gm"></a>能破一切诸觉故。<a id="a-Gn"></a>名萨婆若。<a id="a-Go"></a>如实知说不说。<a id="a-Gp"></a>如实知一切众生心行故。<a id="a-Gq"></a>名萨婆若。<a id="a-Gr"></a>如实知一切证智故。<a id="a-Gs"></a>名萨婆若。<a id="a-Gt"></a>如实知无学智声闻辟支佛智。<a id="a-Gu"></a>如实知一切种智。<a id="a-Gv"></a>皆是萨婆若中出。<a id="a-Gw"></a>以是义故名萨婆若。<a id="a-Gx"></a>如实知正行皆从萨婆若出故。<a id="a-Gy"></a>名萨婆若。<a id="a-Gz"></a>如实知一切药故。<a id="a-H0"></a>名萨婆若。<a id="a-H1"></a>能令一切病灭故。<a id="a-H2"></a>名萨婆若。<a id="a-H3"></a>能离一切缚故。<a id="a-H4"></a>名萨婆若。<a id="a-H5"></a>能除一切烦恼习气故。<a id="a-H6"></a>名萨婆若。<a id="a-H7"></a>常在一切定故。<a id="a-H8"></a>名萨婆若。<a id="a-H9"></a>一切法中无疑故。<a id="a-HA"></a>名萨婆若。<a id="a-HB"></a>从彼萨婆若。<a id="a-HC"></a>出一切世间出世间智慧故。<a id="a-HD"></a>名萨婆若。<a id="a-HE"></a>知一切智慧方便相故。<a id="a-HF"></a>名萨婆若。<a id="a-HG"></a>梵天。<a id="a-HH"></a>一切诸法方便从此法出故。<a id="a-HI"></a>名萨婆若。<a id="a-HJ"></a>尔时胜思惟梵天白佛言。<a id="a-HK"></a>希有世尊。<a id="a-HL"></a>诸佛如来智慧甚深心无所缘。<a id="a-HM"></a>而知一切众生心心所行。<a id="a-HN"></a>世尊。<a id="a-HO"></a>彼萨婆若有如是等无量功德。<a id="a-HP"></a>其谁智慧。<a id="a-HQ"></a>善男子善女人。<a id="a-HR"></a>闻萨婆若不发阿耨多罗三藐三菩提心。</p>
 </body>
</html>