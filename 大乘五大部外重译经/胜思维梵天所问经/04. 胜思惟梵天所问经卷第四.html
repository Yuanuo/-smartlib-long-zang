<!doctype html>
<html id="z3IBTnDPR" data-ver="1186">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">胜思惟梵天所问经卷第四</h1>
  <p id="a2">尔时网明童子菩萨白佛言。<a id="a-3"></a>世尊。<a id="a-4"></a>若有菩萨。<a id="a-5"></a>悕望功德利而发菩提心者。<a id="a-6"></a>不得名为发大乘也。<a id="a-7"></a>何以故。<a id="a-8"></a>一切诸法无功德利。<a id="a-9"></a>以无对治处故。<a id="a-A"></a>世尊。<a id="a-B"></a>菩萨摩诃萨不应为功德利故发菩提心。<a id="a-C"></a>但为大悲故。<a id="a-D"></a>为灭众生诸苦恼故。<a id="a-E"></a>生诸善法故。<a id="a-F"></a>解脱诸邪见故。<a id="a-G"></a>灭除诸病故。<a id="a-H"></a>舍我所贪着故。<a id="a-I"></a>不观憎爱故。<a id="a-J"></a>不没世法故。<a id="a-K"></a>厌患有为故。<a id="a-L"></a>安住涅槃故。<a id="a-M"></a>发菩提心。<a id="a-N"></a>世尊。<a id="a-O"></a>菩萨不应于诸众生求其恩报。<a id="a-P"></a>亦不应观作与不作。<a id="a-Q"></a>又于苦乐心不倾动。</p>
  <p id="aR">世尊。<a id="a-S"></a>何谓菩萨摩诃萨诸善根清净。<a id="a-T"></a>佛言。<a id="a-U"></a>善男子。<a id="a-V"></a>菩萨善根若生转轮圣王位处。<a id="a-W"></a>不得名为善根清净。<a id="a-X"></a>若生帝释王中若生梵天王中。<a id="a-Y"></a>亦不得名善根清净。<a id="a-Z"></a>在所生处乃至畜生自不失善根。<a id="a-a"></a>亦令众生生诸善根。<a id="a-b"></a>是名菩萨善根清净。<a id="a-c"></a>复次网明。<a id="a-d"></a>云何菩萨善根清净。<a id="a-e"></a>善男子。<a id="a-f"></a>布施善根清净。<a id="a-g"></a>以舍一切资生故。<a id="a-h"></a>持戒善根清净。<a id="a-i"></a>以除热恼得清凉故。<a id="a-j"></a>忍辱善根清净。<a id="a-k"></a>以心不分别故。<a id="a-l"></a>精进善根清净。<a id="a-m"></a>以离懈怠故。<a id="a-n"></a>禅定善根清净。<a id="a-o"></a>以不念余乘故。<a id="a-p"></a>智慧善根清净。<a id="a-q"></a>以离诸见故。<a id="a-r"></a>慈善根清净。<a id="a-s"></a>以平等见故。<a id="a-t"></a>悲善根清净。<a id="a-u"></a>以直心清净故。<a id="a-v"></a>喜善根清净。<a id="a-w"></a>以乐诸法不生爱故。<a id="a-x"></a>舍善根清净。<a id="a-y"></a>以离诸过故。<a id="a-z"></a>不舍菩提心善根清净。<a id="a-10"></a>以不贪声闻辟支佛地故。</p>
  <p id="a11">尔时文殊师利法王子。<a id="a-12"></a>在于大会。<a id="a-13"></a>默然而住无所论说。<a id="a-14"></a>尔时胜思惟梵天白佛言。<a id="a-15"></a>世尊。<a id="a-16"></a>世尊此文殊师利法王子在大会坐。<a id="a-17"></a>云何于此所说法中。<a id="a-18"></a>默然而住无所论说。<a id="a-19"></a>尔时世尊告文殊师利法王子言。<a id="a-1A"></a>文殊师利。<a id="a-1B"></a>汝今于此所说法中。<a id="a-1C"></a>可少说之。<a id="a-1D"></a>文殊师利。<a id="a-1E"></a>白佛言。<a id="a-1F"></a>世尊。<a id="a-1G"></a>佛所证法为何等相。<a id="a-1H"></a>佛言。<a id="a-1I"></a>文殊师利。<a id="a-1J"></a>佛所证法无有相貌。<a id="a-1K"></a>文殊师利言。<a id="a-1L"></a>世尊。<a id="a-1M"></a>彼法可说可演可论不。<a id="a-1N"></a>佛言。<a id="a-1O"></a>文殊师利。<a id="a-1P"></a>彼法不可说不可演不可论也。<a id="a-1Q"></a>文殊师利言。<a id="a-1R"></a>世尊。<a id="a-1S"></a>若彼法不可说不可演不可论者。<a id="a-1T"></a>则不可示。</p>
  <p id="a1U">尔时胜思惟梵天谓文殊师利法王子言。<a id="a-1V"></a>文殊师利。<a id="a-1W"></a>汝不为众生演说法耶。<a id="a-1X"></a>文殊师利问言。<a id="a-1Y"></a>梵天。<a id="a-1Z"></a>于法性中颇有二相耶。<a id="a-1a"></a>答言无也。<a id="a-1b"></a>文殊师利问言。<a id="a-1c"></a>梵天。<a id="a-1d"></a>一切诸法不入法性中耶。<a id="a-1e"></a>答言如是。<a id="a-1f"></a>文殊师利言。<a id="a-1g"></a>若彼法性是不二相。<a id="a-1h"></a>一切诸法入法性中。<a id="a-1i"></a>云何当为众生说法。<a id="a-1j"></a>梵天。<a id="a-1k"></a>问言。<a id="a-1l"></a>颇有说法亦无二耶。<a id="a-1m"></a>答言梵天。<a id="a-1n"></a>若决定得说者听者。<a id="a-1o"></a>可有说法而无有二。<a id="a-1p"></a>梵天问言。<a id="a-1q"></a>如来岂可不说法耶。<a id="a-1r"></a>答言梵天。<a id="a-1s"></a>佛虽说法不以二相。<a id="a-1t"></a>何以故。<a id="a-1u"></a>如来说法无二说故。<a id="a-1v"></a>虽有所说而无二也。<a id="a-1w"></a>梵天问言。<a id="a-1x"></a>若一切法无二。<a id="a-1y"></a>云何诸凡夫无二作二。<a id="a-1z"></a>答言梵天。<a id="a-20"></a>凡夫之人贪着我故分别为二。<a id="a-21"></a>若不二者终不为二。<a id="a-22"></a>虽复种种分别为二。<a id="a-23"></a>然其实际无有二相。<a id="a-24"></a>梵天问言。<a id="a-25"></a>云何而识无二法耶。<a id="a-26"></a>答言梵天。<a id="a-27"></a>若无二可识则非无二。<a id="a-28"></a>何以故。<a id="a-29"></a>梵天。<a id="a-2A"></a>无二相者不可识也。<a id="a-2B"></a>梵天。<a id="a-2C"></a>而如来不说二法。<a id="a-2D"></a>彼法如说无如是也。<a id="a-2E"></a>何以故。<a id="a-2F"></a>以彼法无名字章句故。<a id="a-2G"></a>梵天问言。<a id="a-2H"></a>如来说法取何法耶。<a id="a-2I"></a>答言梵天。<a id="a-2J"></a>如来说法无所取也。<a id="a-2K"></a>梵天问言。<a id="a-2L"></a>佛所说法可不取涅槃耶。<a id="a-2M"></a>问言梵天。<a id="a-2N"></a>于涅槃中涅槃有取舍耶。<a id="a-2O"></a>答言。<a id="a-2P"></a>涅槃不去不来。<a id="a-2Q"></a>文殊师利言。<a id="a-2R"></a>如是梵天。<a id="a-2S"></a>佛所说法不去不来。<a id="a-2T"></a>梵天问言。<a id="a-2U"></a>是法云何听。<a id="a-2V"></a>答言。<a id="a-2W"></a>如所说。<a id="a-2X"></a>梵天问言。<a id="a-2Y"></a>云何如所说。<a id="a-2Z"></a>答言梵天。<a id="a-2a"></a>如不识不闻。<a id="a-2b"></a>如不识不闻如是说。<a id="a-2c"></a>梵天问言。<a id="a-2d"></a>谁能听如来如是法。<a id="a-2e"></a>答言梵天。<a id="a-2f"></a>不着不漏诸境界者。<a id="a-2g"></a>梵天问言。<a id="a-2h"></a>谁能知是法。<a id="a-2i"></a>答言梵天。<a id="a-2j"></a>以何等人不诤讼无识不随喜者。</p>
  <p id="a2k">梵天问言。<a id="a-2l"></a>云何比丘名多诤讼。<a id="a-2m"></a>答言梵天。<a id="a-2n"></a>若比丘是好是恶。<a id="a-2o"></a>是相应是不相应。<a id="a-2p"></a>此名诤讼。<a id="a-2q"></a>是理是非理此名诤讼是垢是净此名诤讼。<a id="a-2r"></a>是善是不善此名诤讼。<a id="a-2s"></a>是法可呵是法不可呵。<a id="a-2t"></a>是法有漏是法无漏。<a id="a-2u"></a>是法世间是法出世间。<a id="a-2v"></a>是法有为是法无为。<a id="a-2w"></a>是持戒是破戒。<a id="a-2x"></a>是可作是不可作。<a id="a-2y"></a>是可得是不可得。<a id="a-2z"></a>梵天。<a id="a-30"></a>此名诤讼。<a id="a-31"></a>梵天。<a id="a-32"></a>若于法中有高下心贪着取受。<a id="a-33"></a>皆是诤讼。<a id="a-34"></a>佛所说法无有诤讼。<a id="a-35"></a>梵天。<a id="a-36"></a>乐戏论者无不诤讼。<a id="a-37"></a>乐诤讼者无沙门法。<a id="a-38"></a>乐沙门法者无有妄想。<a id="a-39"></a>梵天问言。<a id="a-3A"></a>云何比丘随佛语随佛教。<a id="a-3B"></a>答言梵天。<a id="a-3C"></a>若比丘称赞毁辱其心不动。<a id="a-3D"></a>是名随佛教。<a id="a-3E"></a>不随文字语言。<a id="a-3F"></a>是名随佛语。<a id="a-3G"></a>又若比丘灭一切法相。<a id="a-3H"></a>是名随佛教。<a id="a-3I"></a>不违于义。<a id="a-3J"></a>是名随佛语。<a id="a-3K"></a>又若比丘守护于法。<a id="a-3L"></a>是名随佛教。<a id="a-3M"></a>不违佛语。<a id="a-3N"></a>是名随佛语。</p>
  <p id="a3O">梵天问言。<a id="a-3P"></a>云何比丘能守护法。<a id="a-3Q"></a>答言梵天。<a id="a-3R"></a>若比丘不违平等不坏法性。<a id="a-3S"></a>是则名为能守护法。<a id="a-3T"></a>梵天问言。<a id="a-3U"></a>云何比丘亲近于佛。<a id="a-3V"></a>答言梵天。<a id="a-3W"></a>若比丘于诸法中。<a id="a-3X"></a>不见有法若近若远。<a id="a-3Y"></a>是则名为亲近于佛。<a id="a-3Z"></a>梵天问言。<a id="a-3a"></a>云何比丘给侍于佛。<a id="a-3b"></a>答言梵天。<a id="a-3c"></a>若比丘身口意无所作。<a id="a-3d"></a>是名比丘给侍于佛。<a id="a-3e"></a>梵天问言。<a id="a-3f"></a>谁能供养佛。<a id="a-3g"></a>答言梵天。<a id="a-3h"></a>不起罪业。<a id="a-3i"></a>不起福业。<a id="a-3j"></a>不起无动业者。<a id="a-3k"></a>梵天问言。<a id="a-3l"></a>谁能见佛。<a id="a-3m"></a>答言梵天。<a id="a-3n"></a>若不着肉眼。<a id="a-3o"></a>不着天眼。<a id="a-3p"></a>不着慧眼。<a id="a-3q"></a>不着法眼。<a id="a-3r"></a>不着佛眼者。<a id="a-3s"></a>梵天问言。<a id="a-3t"></a>谁能见法。<a id="a-3u"></a>答言梵天。<a id="a-3v"></a>不逆诸因缘法者。<a id="a-3w"></a>梵天问言。<a id="a-3x"></a>谁能顺见诸因缘。<a id="a-3y"></a>答言梵天。<a id="a-3z"></a>不起平等。<a id="a-40"></a>不见平等。<a id="a-41"></a>不生不灭者。<a id="a-42"></a>梵天问言。<a id="a-43"></a>谁得真智。<a id="a-44"></a>答言梵天。<a id="a-45"></a>不生不灭诸漏法者。<a id="a-46"></a>梵天问言。<a id="a-47"></a>谁能随学如来戒。<a id="a-48"></a>答言梵天。<a id="a-49"></a>不起不受不取不舍者。<a id="a-4A"></a>梵天问言。<a id="a-4B"></a>谁名正行。<a id="a-4C"></a>答言梵天。<a id="a-4D"></a>不随三界者。<a id="a-4E"></a>梵天问言。<a id="a-4F"></a>谁为善人。<a id="a-4G"></a>答言梵天。<a id="a-4H"></a>不受后身者。<a id="a-4I"></a>梵天问言。<a id="a-4J"></a>谁为乐人。<a id="a-4K"></a>答言梵天。<a id="a-4L"></a>无我无我所者。<a id="a-4M"></a>梵天问言。<a id="a-4N"></a>谁为得脱。<a id="a-4O"></a>答言梵天。<a id="a-4P"></a>不坏缚者。<a id="a-4Q"></a>梵天问言。<a id="a-4R"></a>谁为得度。<a id="a-4S"></a>答言梵天。<a id="a-4T"></a>不住世间不住涅槃者。<a id="a-4U"></a>梵天问言。<a id="a-4V"></a>漏尽比丘尽何事耶。<a id="a-4W"></a>答言梵天。<a id="a-4X"></a>若有所尽不名漏尽。<a id="a-4Y"></a>知诸漏空相。<a id="a-4Z"></a>随如是知名为漏尽。<a id="a-4a"></a>梵天问言。<a id="a-4b"></a>谁为实语。<a id="a-4c"></a>答言梵天离诸言论道者。<a id="a-4d"></a>梵天问言。<a id="a-4e"></a>谁为入道。<a id="a-4f"></a>答言。<a id="a-4g"></a>梵天。<a id="a-4h"></a>凡夫者有入道圣行者。<a id="a-4i"></a>知一切有为法无所从来无所至去。<a id="a-4j"></a>则无入道。<a id="a-4k"></a>梵天问言。<a id="a-4l"></a>谁能见圣谛。<a id="a-4m"></a>答言。<a id="a-4n"></a>梵天。<a id="a-4o"></a>若于诸法无所见者。<a id="a-4p"></a>何以故。<a id="a-4q"></a>随所有见皆为虚妄。<a id="a-4r"></a>无所见者乃名为实。<a id="a-4s"></a>梵天问言。<a id="a-4t"></a>不见何法名为见谛。<a id="a-4u"></a>答言。<a id="a-4v"></a>梵天。<a id="a-4w"></a>不见一切法名为实谛。<a id="a-4x"></a>梵天问言。<a id="a-4y"></a>如是实法当于何求。<a id="a-4z"></a>答言。<a id="a-50"></a>梵天。<a id="a-51"></a>当于四颠倒中求。<a id="a-52"></a>梵天问言。<a id="a-53"></a>汝以何意作如是说。<a id="a-54"></a>答言。<a id="a-55"></a>梵天。<a id="a-56"></a>求四颠倒。<a id="a-57"></a>不得常不得乐。<a id="a-58"></a>不得我不得净。<a id="a-59"></a>若不得常以常无故。<a id="a-5A"></a>是即无常。<a id="a-5B"></a>以何处无乐。<a id="a-5C"></a>是即为苦。<a id="a-5D"></a>以何处无我。<a id="a-5E"></a>是即无我。<a id="a-5F"></a>以何处无净。<a id="a-5G"></a>是即不净。<a id="a-5H"></a>梵天。<a id="a-5I"></a>诸法无我是为圣谛。<a id="a-5J"></a>若人求实谛。<a id="a-5K"></a>是人不识苦。<a id="a-5L"></a>若人断集。<a id="a-5M"></a>是人不识集。<a id="a-5N"></a>若人见灭。<a id="a-5O"></a>是人不识灭。<a id="a-5P"></a>若人求道。<a id="a-5Q"></a>是人不识道。<a id="a-5R"></a>梵天问言。<a id="a-5S"></a>云何修道。<a id="a-5T"></a>文殊师利答言。<a id="a-5U"></a>梵天。<a id="a-5V"></a>若不分别是法是非法。<a id="a-5W"></a>离于二相。<a id="a-5X"></a>名为修道。<a id="a-5Y"></a>以如是道。<a id="a-5Z"></a>求一切法不可得故。<a id="a-5a"></a>是名为道。<a id="a-5b"></a>如是道者。<a id="a-5c"></a>不住世间不住涅槃。<a id="a-5d"></a>何以故。<a id="a-5e"></a>不离不至乃名圣道。</p>
  <p id="a5f">尔时平等行梵天婆罗门大婆罗子白文殊师利法王子言。<a id="a-5g"></a>文殊师利。<a id="a-5h"></a>云何优婆塞归依佛归依法归依僧。<a id="a-5i"></a>答言。<a id="a-5j"></a>善男子。<a id="a-5k"></a>若优婆塞不起二见。<a id="a-5l"></a>云何名为不起二见。<a id="a-5m"></a>谓不起我见不起他见。<a id="a-5n"></a>不起我见不起佛见。<a id="a-5o"></a>不起我见不起法见。<a id="a-5p"></a>不起我见不起僧见。<a id="a-5q"></a>是名优婆塞归依佛法僧。<a id="a-5r"></a>复次善男子。<a id="a-5s"></a>若优婆塞不以色见佛。<a id="a-5t"></a>不以受想行识见佛。<a id="a-5u"></a>是名优婆塞归依佛。<a id="a-5v"></a>善男子。<a id="a-5w"></a>若优婆塞不分别诸法。<a id="a-5x"></a>不戏论诸法。<a id="a-5y"></a>是名优婆塞归依法。<a id="a-5z"></a>善男子。<a id="a-60"></a>若优婆塞信无为法僧。<a id="a-61"></a>而不离有为法信无为法。<a id="a-62"></a>是名优婆塞归依僧。<a id="a-63"></a>复次善男子。<a id="a-64"></a>若优婆塞不见佛不见法不见僧。<a id="a-65"></a>是名优婆塞归依佛归依法归依僧。</p>
  <p id="a66">尔时平等行梵天婆罗门大婆罗子白文殊师利法王子言。<a id="a-67"></a>文殊师利。<a id="a-68"></a>是诸菩萨发菩提心者。<a id="a-69"></a>为趣何所。<a id="a-6A"></a>答言。<a id="a-6B"></a>善男子趣于虚空。<a id="a-6C"></a>何以故。<a id="a-6D"></a>阿耨多罗三藐三菩提同虚空故。<a id="a-6E"></a>平等行言。<a id="a-6F"></a>文殊师利。<a id="a-6G"></a>云何菩萨名发阿耨多罗三藐三菩提心。<a id="a-6H"></a>答言。<a id="a-6I"></a>善男子。<a id="a-6J"></a>若菩萨知一切发非发。<a id="a-6K"></a>一切法非法。<a id="a-6L"></a>一切众生非众生。<a id="a-6M"></a>是名菩萨发阿耨多罗三藐三菩提心。</p>
  <p id="a6N">尔时平等行梵天婆罗门大婆罗子白佛言。<a id="a-6O"></a>世尊。<a id="a-6P"></a>所言菩萨。<a id="a-6Q"></a>菩萨者为何谓耶。<a id="a-6R"></a>以何义故名为菩萨。<a id="a-6S"></a>佛言。<a id="a-6T"></a>善男子。<a id="a-6U"></a>若菩萨于邪定众生起大悲心。<a id="a-6V"></a>于正定众生不见殊异。<a id="a-6W"></a>故名菩萨。<a id="a-6X"></a>何以故。<a id="a-6Y"></a>善男子。<a id="a-6Z"></a>菩萨不为正定众生。<a id="a-6a"></a>不为不定众生故发心。<a id="a-6b"></a>但为度脱邪定众生故。<a id="a-6c"></a>而起大悲。<a id="a-6d"></a>发阿耨多罗三藐三菩提心。<a id="a-6e"></a>故名菩萨。<a id="a-6f"></a>何以故。<a id="a-6g"></a>善男子。<a id="a-6h"></a>菩萨于邪定众生起大悲心。<a id="a-6i"></a>愿大菩提。<a id="a-6j"></a>故名菩萨。<a id="a-6k"></a>尔时名菩提菩萨白佛言。<a id="a-6l"></a>世尊。<a id="a-6m"></a>我亦乐说。<a id="a-6n"></a>以何义故名为菩萨。<a id="a-6o"></a>佛言便说。<a id="a-6p"></a>菩提菩萨言。<a id="a-6q"></a>譬如若男子女人受一日八戒无毁无缺。<a id="a-6r"></a>若菩萨如是从初发心乃至成佛。<a id="a-6s"></a>于其中间常修净行。<a id="a-6t"></a>故名菩萨。<a id="a-6u"></a>世尊。<a id="a-6v"></a>若菩萨从初发心乃至道场不动心故。<a id="a-6w"></a>名为菩萨。<a id="a-6x"></a>坚意菩萨言。<a id="a-6y"></a>若菩萨成就深固慈心常念众生。<a id="a-6z"></a>故名菩萨。<a id="a-70"></a>度众生菩萨言。<a id="a-71"></a>譬如桥船渡人不惓无有分别。<a id="a-72"></a>若菩萨有如是心。<a id="a-73"></a>度一切众生。<a id="a-74"></a>故名菩萨。<a id="a-75"></a>断恶道菩萨言。<a id="a-76"></a>若菩萨于诸佛国土足投地处。<a id="a-77"></a>即时一切恶道皆灭。<a id="a-78"></a>故名菩萨。<a id="a-79"></a>观世自在菩萨言。<a id="a-7A"></a>若菩萨众生见者。<a id="a-7B"></a>即得必定于阿耨多罗三藐三菩提。<a id="a-7C"></a>又称其名得免惊怖。<a id="a-7D"></a>故名菩萨。<a id="a-7E"></a>得大势至菩萨言。<a id="a-7F"></a>若菩萨足投地处。<a id="a-7G"></a>震动三千大千世界及魔宫殿。<a id="a-7H"></a>故名菩萨。<a id="a-7I"></a>无疲惓菩萨言。<a id="a-7J"></a>若菩萨劫数犹如恒河沙等。<a id="a-7K"></a>为一日夜。<a id="a-7L"></a>以如是日三十为月。<a id="a-7M"></a>数如是月十二为岁。<a id="a-7N"></a>以是岁数。<a id="a-7O"></a>若过百千万亿数劫。<a id="a-7P"></a>得值一佛。<a id="a-7Q"></a>如是乃于恒河沙等诸如来所。<a id="a-7R"></a>行诸梵行修集功德。<a id="a-7S"></a>然后乃受阿耨多罗三藐三菩提记。<a id="a-7T"></a>心不休息无有疲惓。<a id="a-7U"></a>故名菩萨。<a id="a-7V"></a>导师菩萨言。<a id="a-7W"></a>若菩萨于堕邪道诸众生等。<a id="a-7X"></a>生大悲心令入正道不求恩报。<a id="a-7Y"></a>故名菩萨。<a id="a-7Z"></a>大弥楼山菩萨言。<a id="a-7a"></a>若菩萨于一切法无所分别。<a id="a-7b"></a>如弥楼山一于众色。<a id="a-7c"></a>故名菩萨。<a id="a-7d"></a>那罗延菩萨言。<a id="a-7e"></a>若菩萨不为一切烦恼所坏。<a id="a-7f"></a>故名菩萨。<a id="a-7g"></a>心力菩萨言。<a id="a-7h"></a>若菩萨以心思惟一切诸法。<a id="a-7i"></a>而自身心不坏不损。<a id="a-7j"></a>故名菩萨。<a id="a-7k"></a>师子游步自在菩萨言。<a id="a-7l"></a>若菩萨于诸论中不怖不畏。<a id="a-7m"></a>得深法忍。<a id="a-7n"></a>能使诸魔一切外道悉皆惊怖。<a id="a-7o"></a>故名菩萨。<a id="a-7p"></a>不可思议菩萨言。<a id="a-7q"></a>若菩萨知心及法不可思议。<a id="a-7r"></a>无所思惟无所分别。<a id="a-7s"></a>故名菩萨。<a id="a-7t"></a>善寂天子言。<a id="a-7u"></a>若菩萨能于一切天宫中生。<a id="a-7v"></a>而无所染亦不得是无染之法。<a id="a-7w"></a>故名菩萨。<a id="a-7x"></a>实语菩萨言。<a id="a-7y"></a>若菩萨有所发言常以真实。<a id="a-7z"></a>乃至梦中亦无妄语。<a id="a-80"></a>故名菩萨。<a id="a-81"></a>喜见菩萨言。<a id="a-82"></a>若菩萨能见一切色皆是佛色。<a id="a-83"></a>故名菩萨。<a id="a-84"></a>常悲菩萨言。<a id="a-85"></a>若菩萨见堕生死苦恼众生。<a id="a-86"></a>不着自身一切诸乐。<a id="a-87"></a>唯除法乐教化众生。<a id="a-88"></a>故名菩萨。<a id="a-89"></a>心无碍菩萨言。<a id="a-8A"></a>若菩萨能于一切烦恼众魔。<a id="a-8B"></a>而不嗔碍。<a id="a-8C"></a>故名菩萨。<a id="a-8D"></a>常喜根菩萨言。<a id="a-8E"></a>若菩萨常以喜根自满其愿。<a id="a-8F"></a>亦满他愿所作皆办。<a id="a-8G"></a>故名菩萨。<a id="a-8H"></a>散疑女菩萨言。<a id="a-8I"></a>若菩萨于一切法中不生疑悔。<a id="a-8J"></a>故名菩萨。<a id="a-8K"></a>师子童子菩萨言。<a id="a-8L"></a>若菩萨亦无男法亦无女法。<a id="a-8M"></a>而现一切种种色身。<a id="a-8N"></a>以为成就诸众生故。<a id="a-8O"></a>故名菩萨。<a id="a-8P"></a>宝女菩萨言。<a id="a-8Q"></a>若菩萨于诸宝中不生爱乐但乐三宝。<a id="a-8R"></a>故名菩萨。<a id="a-8S"></a>毗舍佉达多优婆夷言。<a id="a-8T"></a>若菩萨有所得者则无菩提。<a id="a-8U"></a>若不得一切法。<a id="a-8V"></a>不生一切法。<a id="a-8W"></a>不灭一切法。<a id="a-8X"></a>故名菩萨。<a id="a-8Y"></a>跋陀婆罗大贤士言。<a id="a-8Z"></a>若菩萨有诸众生闻其名者。<a id="a-8a"></a>即得必定于阿耨多罗三藐三菩提。<a id="a-8b"></a>故名菩萨。<a id="a-8c"></a>宝月童子言。<a id="a-8d"></a>若菩萨常能修行童子梵行。<a id="a-8e"></a>乃至不以心念五欲。<a id="a-8f"></a>何况身受。<a id="a-8g"></a>故名菩萨。<a id="a-8h"></a>忉利天子曼陀罗华香菩萨言。<a id="a-8i"></a>若菩萨持戒熏心常流功德诸善法香。<a id="a-8j"></a>不流余香。<a id="a-8k"></a>故名菩萨。<a id="a-8l"></a>作喜菩萨言。<a id="a-8m"></a>若菩萨喜乐三法。<a id="a-8n"></a>谓供养佛。<a id="a-8o"></a>守护正法。<a id="a-8p"></a>教化众生。<a id="a-8q"></a>故名菩萨。<a id="a-8r"></a>胜思惟梵天言。<a id="a-8s"></a>若菩萨见一切法皆是佛法。<a id="a-8t"></a>故名菩萨。<a id="a-8u"></a>弥勒菩萨言。<a id="a-8v"></a>若菩萨众生见者即得入于大慈三昧。<a id="a-8w"></a>故名菩萨。<a id="a-8x"></a>文殊师利法王子言。<a id="a-8y"></a>若菩萨虽说诸法。<a id="a-8z"></a>而不起法想。<a id="a-90"></a>不起我想。<a id="a-91"></a>不起他想。<a id="a-92"></a>故名菩萨。<a id="a-93"></a>网明童子菩萨言。<a id="a-94"></a>若菩萨光明能灭一切众生诸烦恼闇。<a id="a-95"></a>故名菩萨。<a id="a-96"></a>普华菩萨言。<a id="a-97"></a>若菩萨见满十方诸佛世界众华敷荣。<a id="a-98"></a>故名菩萨。<a id="a-99"></a>如是诸菩萨随其乐说辩才。<a id="a-9A"></a>各各说已。<a id="a-9B"></a>尔时佛告平等行梵天婆罗门大婆罗子言。<a id="a-9C"></a>善男子。<a id="a-9D"></a>若菩萨能代一切众生受诸苦恼。<a id="a-9E"></a>亦复能舍一切福事与诸众生故名菩萨。</p>
  <p id="a9F">尔时胜思惟梵天问平等行梵天婆罗门大婆罗子言。<a id="a-9G"></a>善男子。<a id="a-9H"></a>仁者今以何行为行。<a id="a-9I"></a>答言。<a id="a-9J"></a>梵天。<a id="a-9K"></a>以何等行一切有为法诸众生行。<a id="a-9L"></a>我如是行。<a id="a-9M"></a>梵天问言。<a id="a-9N"></a>一切有为法诸众生以何为行。<a id="a-9O"></a>答言。<a id="a-9P"></a>梵天。<a id="a-9Q"></a>诸佛所行。<a id="a-9R"></a>是一切有为法诸众生行。<a id="a-9S"></a>梵天问言。<a id="a-9T"></a>诸佛以何为行。<a id="a-9U"></a>答言。<a id="a-9V"></a>梵天。<a id="a-9W"></a>诸佛以第一义空为行。<a id="a-9X"></a>梵天问言。<a id="a-9Y"></a>善男子。<a id="a-9Z"></a>若一切凡夫所行诸佛亦以是行。<a id="a-9a"></a>佛与众生有何差别。<a id="a-9b"></a>平等行梵天婆罗门大婆罗子言。<a id="a-9c"></a>梵天。<a id="a-9d"></a>仁者欲令空中有差别耶。<a id="a-9e"></a>答言不也。<a id="a-9f"></a>文殊师利问。<a id="a-9g"></a>胜思惟大梵天言。<a id="a-9h"></a>梵天。<a id="a-9i"></a>如来可不说一切法空耶。<a id="a-9j"></a>答言如是。<a id="a-9k"></a>文殊师利言。<a id="a-9l"></a>是故梵天。<a id="a-9m"></a>一切诸法无有差别。<a id="a-9n"></a>是诸行相亦复如是无差别相。<a id="a-9o"></a>是故如来不说诸法有种种相。</p>
  <p id="a9p">平等行梵天婆罗门大婆罗子问文殊师利法王子言。<a id="a-9q"></a>文殊师利。<a id="a-9r"></a>如诸言语所说行者。<a id="a-9s"></a>何等名行。<a id="a-9t"></a>答言。<a id="a-9u"></a>善男子。<a id="a-9v"></a>以何等处有四正行。<a id="a-9w"></a>是人名为行处。<a id="a-9x"></a>梵天。<a id="a-9y"></a>善男子。<a id="a-9z"></a>以何等人行四梵行。<a id="a-A0"></a>彼人所行非是梵行。<a id="a-A1"></a>以何等行行四梵行。<a id="a-A2"></a>彼人名为成就梵行。<a id="a-A3"></a>善男子。<a id="a-A4"></a>虽于空闲旷野中行。<a id="a-A5"></a>离于梵行。<a id="a-A6"></a>彼人不名成就梵行。<a id="a-A7"></a>非是善巧知于梵行。<a id="a-A8"></a>善男子。<a id="a-A9"></a>复有虽于楼殿堂阁金银床榻妙好被褥。<a id="a-AA"></a>于此中行成就梵行。<a id="a-AB"></a>彼人真实成就梵行。<a id="a-AC"></a>真是善巧知于梵行。<a id="a-AD"></a>曰若见我见非智见耶。<a id="a-AE"></a>答言。<a id="a-AF"></a>善男子。<a id="a-AG"></a>如是如是。<a id="a-AH"></a>善男子。<a id="a-AI"></a>若见我见彼非智见。<a id="a-AJ"></a>善男子。<a id="a-AK"></a>如人如实善知金性。<a id="a-AL"></a>则知柔软不柔软者。<a id="a-AM"></a>如是。<a id="a-AN"></a>见我能清净智。<a id="a-AO"></a>曰为说何者是我见耶。<a id="a-AP"></a>答言善男子。<a id="a-AQ"></a>所谓无我法体常也。<a id="a-AR"></a>善男子。<a id="a-AS"></a>我常无体本来不成。<a id="a-AT"></a>以彼如是毕竟决定。<a id="a-AU"></a>故说名我。<a id="a-AV"></a>曰如我解文殊师利所说法义。<a id="a-AW"></a>若见我者即是见佛。<a id="a-AX"></a>何以故。<a id="a-AY"></a>我体佛体无分别故。<a id="a-AZ"></a>文殊师利。<a id="a-Aa"></a>何等人能见如来耶。<a id="a-Ab"></a>答言。<a id="a-Ac"></a>善男子。<a id="a-Ad"></a>若能不改我见相者。<a id="a-Ae"></a>何以故。<a id="a-Af"></a>我见法见佛见平等。<a id="a-Ag"></a>曰颇有无所行名为正行耶。<a id="a-Ah"></a>答言有。<a id="a-Ai"></a>善男子。<a id="a-Aj"></a>若不行一切有为法者。<a id="a-Ak"></a>是名正行。<a id="a-Al"></a>曰云何而行名为正行。<a id="a-Am"></a>答言。<a id="a-An"></a>善男子。<a id="a-Ao"></a>若不为知故行。<a id="a-Ap"></a>不为断故行。<a id="a-Aq"></a>不为证故行。<a id="a-Ar"></a>不为修故行。<a id="a-As"></a>是名正行。<a id="a-At"></a>曰颇有人不见佛而彼人慧眼清净。<a id="a-Au"></a>答言有。<a id="a-Av"></a>善男子。<a id="a-Aw"></a>诸佛如来不见二相。<a id="a-Ax"></a>彼人则有圣眼清净。<a id="a-Ay"></a>曰慧眼见何等法。<a id="a-Az"></a>答言。<a id="a-B0"></a>善男子。<a id="a-B1"></a>若见一法不名慧眼。<a id="a-B2"></a>善男子。<a id="a-B3"></a>慧眼不见有为诸法。<a id="a-B4"></a>亦复不见无为法也。<a id="a-B5"></a>何以故。<a id="a-B6"></a>以彼般若无分别故。<a id="a-B7"></a>以是义故。<a id="a-B8"></a>般若不见有为诸法。<a id="a-B9"></a>彼无为法亦过慧眼。<a id="a-BA"></a>是故不见。<a id="a-BB"></a>曰颇有正行比丘不得道果。<a id="a-BC"></a>答言有。<a id="a-BD"></a>善男子。<a id="a-BE"></a>于正行中无果无得亦无正行。<a id="a-BF"></a>彼处亦无修行一法。<a id="a-BG"></a>善男子。<a id="a-BH"></a>亦于彼处无果可得。<a id="a-BI"></a>以无分别故。<a id="a-BJ"></a>善男子。<a id="a-BK"></a>若不得一法乃名为得。<a id="a-BL"></a>善男子。<a id="a-BM"></a>若分别言我有所得。<a id="a-BN"></a>彼人我慢。<a id="a-BO"></a>以正行中无增上慢。<a id="a-BP"></a>以无增上慢则无证无得。<a id="a-BQ"></a>曰为得何法说名得道。<a id="a-BR"></a>答言。<a id="a-BS"></a>善男子。<a id="a-BT"></a>以何等法不生本来不生后亦不生。<a id="a-BU"></a>为得彼法故说实法。<a id="a-BV"></a>曰若法不生何等法证。<a id="a-BW"></a>答言。<a id="a-BX"></a>善男子。<a id="a-BY"></a>若知不生即说彼知。<a id="a-BZ"></a>名为证法。<a id="a-Ba"></a>见有为法一切不生。<a id="a-Bb"></a>是即名为得证正定。<a id="a-Bc"></a>曰以何名为证正定耶。<a id="a-Bd"></a>答言。<a id="a-Be"></a>善男子。<a id="a-Bf"></a>我及涅槃平等无二。<a id="a-Bg"></a>无有差别。<a id="a-Bh"></a>故说名为证正定也。<a id="a-Bi"></a>以随正定。<a id="a-Bj"></a>是故说名证正定也。<a id="a-Bk"></a>以毕竟得平等法故。<a id="a-Bl"></a>说名正定。<a id="a-Bm"></a>又以能令得了义故。<a id="a-Bn"></a>说名正定。<a id="a-Bo"></a>以不戏论诸三昧故。<a id="a-Bp"></a>说名正定。<a id="a-Bq"></a>尔时世尊赞文殊师利法王子言。<a id="a-Br"></a>善哉善哉。<a id="a-Bs"></a>文殊师利。<a id="a-Bt"></a>快说此言。<a id="a-Bu"></a>诚如汝说。<a id="a-Bv"></a>如是文殊师利。<a id="a-Bw"></a>汝说此法时。<a id="a-Bx"></a>七千比丘。<a id="a-By"></a>不受诸法漏尽心得解脱。<a id="a-Bz"></a>三万二千诸天。<a id="a-C0"></a>远尘离垢。<a id="a-C1"></a>于诸法中得法眼净。<a id="a-C2"></a>有十千人离欲得定。<a id="a-C3"></a>有二百人发阿耨多罗三藐三菩提心。<a id="a-C4"></a>五百菩萨得无生法忍。</p>
  <p id="aC5">尔时胜思惟梵天白佛言。<a id="a-C6"></a>世尊。<a id="a-C7"></a>是文殊师利法王子。<a id="a-C8"></a>能作佛事大饶益众生。<a id="a-C9"></a>令无量众生入于涅槃。<a id="a-CA"></a>佛言。<a id="a-CB"></a>善男子。<a id="a-CC"></a>汝亦饶益无量众生令入涅槃。<a id="a-CD"></a>文殊师利问言。<a id="a-CE"></a>梵天。<a id="a-CF"></a>汝谓众生有数量耶。<a id="a-CG"></a>答言不也。<a id="a-CH"></a>问言。<a id="a-CI"></a>梵天。<a id="a-CJ"></a>颇有众生如来说不。<a id="a-CK"></a>又颇有众生有众生体不。<a id="a-CL"></a>答言无也。<a id="a-CM"></a>问言。<a id="a-CN"></a>梵天。<a id="a-CO"></a>于汝意云何。<a id="a-CP"></a>汝谓如来有生有灭耶。<a id="a-CQ"></a>答言不也。<a id="a-CR"></a>问言。<a id="a-CS"></a>梵天。<a id="a-CT"></a>若如是者。<a id="a-CU"></a>何等众生如来令入于涅槃耶。<a id="a-CV"></a>梵天答言。<a id="a-CW"></a>以何等法性。<a id="a-CX"></a>文殊师利法王子。<a id="a-CY"></a>如是说法。<a id="a-CZ"></a>如是无世间无涅槃。<a id="a-Ca"></a>文殊师利言。<a id="a-Cb"></a>梵天。<a id="a-Cc"></a>如是如是。<a id="a-Cd"></a>如来不见世间。<a id="a-Ce"></a>不见涅槃。<a id="a-Cf"></a>梵天。<a id="a-Cg"></a>如来所化声闻弟子。<a id="a-Ch"></a>彼人亦不见世间。<a id="a-Ci"></a>不见涅槃。<a id="a-Cj"></a>梵天。<a id="a-Ck"></a>所言涅槃唯是言说。<a id="a-Cl"></a>然无有人行于世间。<a id="a-Cm"></a>亦无有人行于涅槃。<a id="a-Cn"></a>梵天问言。<a id="a-Co"></a>诸有所说诤讼言语。<a id="a-Cp"></a>如此言语说何等法。<a id="a-Cq"></a>答言梵天。<a id="a-Cr"></a>是戏论耳。<a id="a-Cs"></a>不说众生。<a id="a-Ct"></a>梵天。<a id="a-Cu"></a>若有戏论。<a id="a-Cv"></a>然则常无我慢。<a id="a-Cw"></a>以是义故。<a id="a-Cx"></a>于无物中而戏论也。<a id="a-Cy"></a>以知无实有戏论故。<a id="a-Cz"></a>不见戏论。<a id="a-D0"></a>若不见戏论。<a id="a-D1"></a>彼人不行世间。<a id="a-D2"></a>若不行世间则不异见。<a id="a-D3"></a>以不异见故说涅槃。<a id="a-D4"></a>梵天问言。<a id="a-D5"></a>文殊师利。<a id="a-D6"></a>所言入涅槃者。<a id="a-D7"></a>以何等对治而说涅槃。<a id="a-D8"></a>答言梵天。<a id="a-D9"></a>入涅槃者。<a id="a-DA"></a>彼此因缘不相和合。<a id="a-DB"></a>不起无明。<a id="a-DC"></a>不起世间行。<a id="a-DD"></a>若不起行是则不生。<a id="a-DE"></a>若不生者即名涅槃。<a id="a-DF"></a>若不起诸行名为寂静。<a id="a-DG"></a>彼法名为得证圣道。<a id="a-DH"></a>以常不生。<a id="a-DI"></a>如是名为说四圣谛。</p>
  <p id="aDJ">尔时平等行梵天婆罗门大婆罗子谓文殊师利法王子言。<a id="a-DK"></a>文殊师利。<a id="a-DL"></a>如仁所说皆是真实。<a id="a-DM"></a>文殊师利言。<a id="a-DN"></a>善男子。<a id="a-DO"></a>一切言说皆是真实。<a id="a-DP"></a>曰虚妄言说亦真实耶。<a id="a-DQ"></a>答言如是。<a id="a-DR"></a>何以故。<a id="a-DS"></a>善男子。<a id="a-DT"></a>是诸言说皆为虚妄。<a id="a-DU"></a>无处无方。<a id="a-DV"></a>若法虚妄无处无方。<a id="a-DW"></a>即是真实。<a id="a-DX"></a>以是义故。<a id="a-DY"></a>一切言说皆是真实。<a id="a-DZ"></a>善男子。<a id="a-Da"></a>提婆达多所有语言与如来语无异无别。<a id="a-Db"></a>何以故。<a id="a-Dc"></a>诸有言说一切皆是如来言说。<a id="a-Dd"></a>不出如故。<a id="a-De"></a>诸有言语所说之事。<a id="a-Df"></a>一切皆以无所说故。<a id="a-Dg"></a>得有所说。<a id="a-Dh"></a>是以一切言说皆等。<a id="a-Di"></a>文字同故。<a id="a-Dj"></a>文字空故。<a id="a-Dk"></a>曰如来可不说凡夫语贤圣语耶。<a id="a-Dl"></a>文殊师利言如是。<a id="a-Dm"></a>善男子。<a id="a-Dn"></a>可不如彼文字言语圣人说法。<a id="a-Do"></a>凡夫亦以文字章句有所说耶。<a id="a-Dp"></a>答言如是。<a id="a-Dq"></a>曰颇有文字分别言语。<a id="a-Dr"></a>此是凡夫文字言语。<a id="a-Ds"></a>此是圣人文字言语耶。<a id="a-Dt"></a>答言无也。<a id="a-Du"></a>文殊师利言。<a id="a-Dv"></a>善男子。<a id="a-Dw"></a>如彼言语名字章句。<a id="a-Dx"></a>不分别无分别。<a id="a-Dy"></a>如是一切圣人离诸分别。<a id="a-Dz"></a>是故圣人无名字说。<a id="a-E0"></a>圣人所行非言语相。<a id="a-E1"></a>亦非法相。<a id="a-E2"></a>非众生相。<a id="a-E3"></a>如鼓蠡等众缘和合而有音声。<a id="a-E4"></a>是诸音声无所分别。<a id="a-E5"></a>如是善男子。<a id="a-E6"></a>诸贤圣人。<a id="a-E7"></a>善知一切众因缘故。<a id="a-E8"></a>于诸言说悉皆平等无所分别。<a id="a-E9"></a>平等行菩萨言。<a id="a-EA"></a>文殊师利。<a id="a-EB"></a>如佛所说。<a id="a-EC"></a>大众集会当行二事。<a id="a-ED"></a>若如实说法。<a id="a-EE"></a>若圣默然。<a id="a-EF"></a>文殊师利。<a id="a-EG"></a>何者如实说法。<a id="a-EH"></a>何者是圣默然。<a id="a-EI"></a>答言。<a id="a-EJ"></a>善男子。<a id="a-EK"></a>若说法不违佛。<a id="a-EL"></a>不违法。<a id="a-EM"></a>不违僧。<a id="a-EN"></a>是名如实说法。<a id="a-EO"></a>若知法即是佛。<a id="a-EP"></a>离相即是法。<a id="a-EQ"></a>无为即是僧。<a id="a-ER"></a>是名圣默然。<a id="a-ES"></a>又善男子。<a id="a-ET"></a>若依四念处有所说。<a id="a-EU"></a>是名如实说法。<a id="a-EV"></a>若于一切法无所忆念。<a id="a-EW"></a>是名圣默然。<a id="a-EX"></a>若依四正勤。<a id="a-EY"></a>有所说。<a id="a-EZ"></a>是名如实说法。<a id="a-Ea"></a>若于平等不作平等非不作平等。<a id="a-Eb"></a>是名圣默然。<a id="a-Ec"></a>若依四如意足有所说。<a id="a-Ed"></a>是名如实说法。<a id="a-Ee"></a>若不舍身口意。<a id="a-Ef"></a>是名圣默然。<a id="a-Eg"></a>若依五根五力有所说。<a id="a-Eh"></a>是名如实说法。<a id="a-Ei"></a>若不随他语而有所信。<a id="a-Ej"></a>为不取不舍故分别诸法。<a id="a-Ek"></a>一心安住无念念中。<a id="a-El"></a>若信诸法自性清净。<a id="a-Em"></a>离一切戏论诸因缘行。<a id="a-En"></a>是名圣默然。<a id="a-Eo"></a>若依七菩提分有所说。<a id="a-Ep"></a>是名如实说法。<a id="a-Eq"></a>若常行舍心无所分别。<a id="a-Er"></a>无增无减。<a id="a-Es"></a>是名圣默然。<a id="a-Et"></a>若依八圣道有所说是名如实说法。<a id="a-Eu"></a>若知诸法相如彼筏喻。<a id="a-Ev"></a>不依法行。<a id="a-Ew"></a>不依非法行。<a id="a-Ex"></a>是名圣默然。<a id="a-Ey"></a>善男子。<a id="a-Ez"></a>于三十七菩提分法。<a id="a-F0"></a>若能以言语建立开示分别演说。<a id="a-F1"></a>是名如实说法。<a id="a-F2"></a>如实说故。<a id="a-F3"></a>是名如实说法。<a id="a-F4"></a>若身证是法。<a id="a-F5"></a>而不离身见法。<a id="a-F6"></a>亦不离法见身。<a id="a-F7"></a>于是观中不见二相不见不二相。<a id="a-F8"></a>如是现前见而不见。<a id="a-F9"></a>是名圣默然。</p>
  <p id="aFA">复次善男子。<a id="a-FB"></a>若不妄想着我。<a id="a-FC"></a>亦不妄想着他。<a id="a-FD"></a>不妄想着法非法非非法妄想。<a id="a-FE"></a>而有所说。<a id="a-FF"></a>是名如实说法。<a id="a-FG"></a>若得不可说法想。<a id="a-FH"></a>能离一切名字言语音声。<a id="a-FI"></a>得不动处入离行心。<a id="a-FJ"></a>是名圣默然。<a id="a-FK"></a>复次善男子。<a id="a-FL"></a>若于一切众生。<a id="a-FM"></a>知诸根力如是说法。<a id="a-FN"></a>是名如实说法。<a id="a-FO"></a>若常在于定心不散乱。<a id="a-FP"></a>是名圣默然。</p>
  <p id="aFQ">尔时平等行梵天婆罗门大婆罗子白文殊师利法王子言。<a id="a-FR"></a>文殊师利。<a id="a-FS"></a>如我解文殊师利所说法义。<a id="a-FT"></a>诸声闻人辟支佛等。<a id="a-FU"></a>一切无有如实说法。<a id="a-FV"></a>无圣默然。<a id="a-FW"></a>何以故。<a id="a-FX"></a>不能了知一切众生诸根利钝。<a id="a-FY"></a>亦复不能常在定故。<a id="a-FZ"></a>文殊师利。<a id="a-Fa"></a>世间若有以真实语而问言。<a id="a-Fb"></a>曰谁是世间如实说法。<a id="a-Fc"></a>何者世间圣默然住。<a id="a-Fd"></a>当为说言诸佛是也。<a id="a-Fe"></a>文殊师利。<a id="a-Ff"></a>当为正说诸佛是也。<a id="a-Fg"></a>何以故。<a id="a-Fh"></a>诸佛如来具诸根力善知众生诸根利钝常在定故。<a id="a-Fi"></a>佛告文殊师利法王子言。<a id="a-Fj"></a>如是如是。<a id="a-Fk"></a>如平等行善男子所说。<a id="a-Fl"></a>唯诸如来有此二法。</p>
  <p id="aFm">尔时长老须菩提。<a id="a-Fn"></a>白佛言。<a id="a-Fo"></a>世尊。<a id="a-Fp"></a>我亲从佛闻。<a id="a-Fq"></a>从佛亲受。<a id="a-Fr"></a>汝等集会当行二事。<a id="a-Fs"></a>若如实说法。<a id="a-Ft"></a>若圣默然。<a id="a-Fu"></a>世尊。<a id="a-Fv"></a>若声闻人不能行者。<a id="a-Fw"></a>云何如来敕诸比丘。<a id="a-Fx"></a>行如实说法。<a id="a-Fy"></a>行圣默然。<a id="a-Fz"></a>佛言。<a id="a-G0"></a>须菩提。<a id="a-G1"></a>于汝意云何。<a id="a-G2"></a>若声闻人不从他闻。<a id="a-G3"></a>能如实说法圣默然不。<a id="a-G4"></a>须菩提言。<a id="a-G5"></a>不也。<a id="a-G6"></a>世尊。<a id="a-G7"></a>佛言。<a id="a-G8"></a>须菩提。<a id="a-G9"></a>是故当知。<a id="a-GA"></a>一切声闻辟支佛人。<a id="a-GB"></a>皆悉无有如实说法。<a id="a-GC"></a>无圣默然。<a id="a-GD"></a>尔时文殊师利法王子问长老须菩提言。<a id="a-GE"></a>长老须菩提。<a id="a-GF"></a>如来如实了知众生八万四千心行。<a id="a-GG"></a>汝知不乎。<a id="a-GH"></a>汝于此中能有智慧。<a id="a-GI"></a>随其所应为说法不。<a id="a-GJ"></a>答言不能。<a id="a-GK"></a>文殊师利言。<a id="a-GL"></a>今须菩提能入观一切众生心三昧。<a id="a-GM"></a>通达一切众生心心所行。<a id="a-GN"></a>自心他心无所碍不。<a id="a-GO"></a>答言不能。<a id="a-GP"></a>文殊师利言。<a id="a-GQ"></a>如来如实了知众生八万四千心行。<a id="a-GR"></a>随其所应为说法药。<a id="a-GS"></a>又常住定平等相中心不动摇。<a id="a-GT"></a>而常通达一切众生心心所行。<a id="a-GU"></a>而不思惟无障无阂。<a id="a-GV"></a>今须菩提能如是不。<a id="a-GW"></a>答言不能。<a id="a-GX"></a>文殊师利言。<a id="a-GY"></a>如来如实了知众生八万四千心行。<a id="a-GZ"></a>如实说法药。<a id="a-Ga"></a>而常在定平等相中心不摇动。<a id="a-Gb"></a>亦常通达一切众生心心所行。<a id="a-Gc"></a>而不思惟无障无碍。<a id="a-Gd"></a>须菩提。<a id="a-Ge"></a>是故当知。<a id="a-Gf"></a>一切声闻辟支佛人非其境界。<a id="a-Gg"></a>须菩提。<a id="a-Gh"></a>或有众生多淫欲者。<a id="a-Gi"></a>以观净故而得解脱。<a id="a-Gj"></a>不以不净唯佛能知。<a id="a-Gk"></a>或有众生多嗔恚者。<a id="a-Gl"></a>以观过故而得解脱。<a id="a-Gm"></a>不以慈心。<a id="a-Gn"></a>唯佛能知。<a id="a-Go"></a>或有众生多愚痴者。<a id="a-Gp"></a>以不共语而得解脱。<a id="a-Gq"></a>不以说法。<a id="a-Gr"></a>唯佛能知。<a id="a-Gs"></a>或有众生等分行者。<a id="a-Gt"></a>不以净观。<a id="a-Gu"></a>不以不净观。<a id="a-Gv"></a>不以观过。<a id="a-Gw"></a>不以慈心。<a id="a-Gx"></a>不以不共语。<a id="a-Gy"></a>不以说法。<a id="a-Gz"></a>而得解脱者。<a id="a-H0"></a>随其根性以诸法平等。<a id="a-H1"></a>而为说法令得解脱。<a id="a-H2"></a>唯佛能知。<a id="a-H3"></a>是故须菩提。<a id="a-H4"></a>佛于如实说法人中最为第一。<a id="a-H5"></a>于圣默然中最为第一。</p>
  <p id="aH6">尔时长老须菩提白文殊师利法王子言。<a id="a-H7"></a>文殊师利。<a id="a-H8"></a>若诸声闻辟支佛人。<a id="a-H9"></a>不能如是如实说法。<a id="a-HA"></a>不能如是圣默然者。<a id="a-HB"></a>诸菩萨摩诃萨。<a id="a-HC"></a>有能成就如是功德如实说法圣默然不。<a id="a-HD"></a>答言。<a id="a-HE"></a>唯佛当知。<a id="a-HF"></a>于是佛告长老须菩提言。<a id="a-HG"></a>须菩提。<a id="a-HH"></a>有三昧名入一切语言心不散乱。<a id="a-HI"></a>诸菩萨等。<a id="a-HJ"></a>若能成就此三昧者。<a id="a-HK"></a>一切皆得如是功德。<a id="a-HL"></a>尔时文殊师利谓平等行菩萨言。<a id="a-HM"></a>善男子。<a id="a-HN"></a>为诸众生八万四千行故。<a id="a-HO"></a>说八万四千法藏。<a id="a-HP"></a>名为如实说法。<a id="a-HQ"></a>常在一切灭受想行定中。<a id="a-HR"></a>名圣默然。<a id="a-HS"></a>善男子。<a id="a-HT"></a>我若一劫若余残劫。<a id="a-HU"></a>说是二义。<a id="a-HV"></a>如实说法圣默然相不可穷尽。<a id="a-HW"></a>然说法辩才亦不尽也。<a id="a-HX"></a>于是佛告平等行菩萨言。<a id="a-HY"></a>善男子。<a id="a-HZ"></a>乃往过去无量无边。<a id="a-Ha"></a>于不可数阿僧祇劫时世有佛号曰普光如来乃至佛婆伽婆。<a id="a-Hb"></a>劫名名称。<a id="a-Hc"></a>国名喜见。<a id="a-Hd"></a>彼普光如来喜见世界七宝庄严。<a id="a-He"></a>丰乐安隐无诸怖畏。<a id="a-Hf"></a>天人炽盛。<a id="a-Hg"></a>其地皆以众宝庄严。<a id="a-Hh"></a>善男子。<a id="a-Hi"></a>彼喜见国土。<a id="a-Hj"></a>有四百亿诸四天下。<a id="a-Hk"></a>一一天下纵广八万四千由旬。<a id="a-Hl"></a>其中诸城纵广正等。<a id="a-Hm"></a>各一由旬。<a id="a-Hn"></a>皆以众宝而为校饰。<a id="a-Ho"></a>彼一一城皆有二万五千聚落。<a id="a-Hp"></a>而围绕之。<a id="a-Hq"></a>一一聚落无量百千万数人众。<a id="a-Hr"></a>充满其中安居止住。<a id="a-Hs"></a>人见色像心皆喜悦无可憎恶。<a id="a-Ht"></a>亦皆悉得念佛三昧。<a id="a-Hu"></a>是以国土名曰喜见。<a id="a-Hv"></a>若他方世界诸来菩萨。<a id="a-Hw"></a>皆得快乐。<a id="a-Hx"></a>余国不尔。<a id="a-Hy"></a>善男子。<a id="a-Hz"></a>其普光佛以三乘法为弟子说。<a id="a-I0"></a>亦多广说如是法言。<a id="a-I1"></a>若如实说法。<a id="a-I2"></a>若圣默然。<a id="a-I3"></a>善男子。<a id="a-I4"></a>尔时上方药王佛国。<a id="a-I5"></a>有二菩萨。<a id="a-I6"></a>一名无尽意。<a id="a-I7"></a>二名益意。<a id="a-I8"></a>诣喜见国普光佛所。<a id="a-I9"></a>头面礼足。<a id="a-IA"></a>右绕三匝。<a id="a-IB"></a>恭敬合掌。<a id="a-IC"></a>却住一面。<a id="a-ID"></a>时普光佛为二菩萨。<a id="a-IE"></a>广分别说净明三昧言。<a id="a-IF"></a>善男子。<a id="a-IG"></a>何故名曰净明三昧。<a id="a-IH"></a>善男子。<a id="a-II"></a>若有菩萨入是三昧。<a id="a-IJ"></a>即时得离一切烦恼。<a id="a-IK"></a>于诸佛法得净光明。<a id="a-IL"></a>是故名曰净明三昧。<a id="a-IM"></a>又前际一切法净。<a id="a-IN"></a>后际一切法净。<a id="a-IO"></a>现在一切法净。<a id="a-IP"></a>是三世法毕竟清净。<a id="a-IQ"></a>以彼清净常清净故。<a id="a-IR"></a>是以说言一切诸法自性清净常清净也。<a id="a-IS"></a>何谓诸法自性清净。<a id="a-IT"></a>谓一切法自性是空。<a id="a-IU"></a>离一切法有所得故。<a id="a-IV"></a>一切诸法自性无相。<a id="a-IW"></a>离一切法诸分别故。<a id="a-IX"></a>一切诸法自性无愿。<a id="a-IY"></a>以一切法不取不舍无求无欲诸法毕竟自性离故。<a id="a-IZ"></a>是名诸法性常清净。<a id="a-Ia"></a>以何等世间性。<a id="a-Ib"></a>涅槃亦尔。<a id="a-Ic"></a>同彼法性。<a id="a-Id"></a>以何等涅槃性。<a id="a-Ie"></a>一切诸法。<a id="a-If"></a>亦同彼性。<a id="a-Ig"></a>以是故说一切诸法自心性清净。<a id="a-Ih"></a>善男子。<a id="a-Ii"></a>譬如虚空若受垢染无有是处。<a id="a-Ij"></a>心性亦尔。<a id="a-Ik"></a>若有垢染无有是处。<a id="a-Il"></a>善男子。<a id="a-Im"></a>譬如虚空虽为烟尘云雾覆翳不明不净。<a id="a-In"></a>而不能染虚空之性。<a id="a-Io"></a>善男子。<a id="a-Ip"></a>虚空之性若染污者。<a id="a-Iq"></a>终不得名为清净也。<a id="a-Ir"></a>以彼虚空实不可染。<a id="a-Is"></a>是故说为虚空。<a id="a-It"></a>虚空如是。<a id="a-Iu"></a>善男子。<a id="a-Iv"></a>虽有为行一切众生。<a id="a-Iw"></a>有不正念起诸烦恼。<a id="a-Ix"></a>然其彼心自性清净不可染污。<a id="a-Iy"></a>若染污者彼常垢污不可清净。<a id="a-Iz"></a>以不染污。<a id="a-J0"></a>是故彼心自性清净心得解脱。<a id="a-J1"></a>善男子。<a id="a-J2"></a>如是名入净明三昧门。<a id="a-J3"></a>善男子。<a id="a-J4"></a>彼普光佛。<a id="a-J5"></a>为二菩萨说如是法。<a id="a-J6"></a>彼二菩萨闻是三昧。<a id="a-J7"></a>于诸法中得不可思议法之光明。</p>
 </body>
</html>