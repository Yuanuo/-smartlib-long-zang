<!doctype html>
<html id="z3IBTnEPS" data-ver="1070">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">胜思惟梵天所问经卷第五</h1>
  <p id="a2">尔时无尽意菩萨白普光如来言。<a id="a-3"></a>世尊。<a id="a-4"></a>我等已闻入净明三昧门。<a id="a-5"></a>当以何行行此法门。<a id="a-6"></a>时普光佛告无尽意菩萨言。<a id="a-7"></a>善男子。<a id="a-8"></a>有二法行。<a id="a-9"></a>汝等当行。<a id="a-A"></a>若如实说法。<a id="a-B"></a>若圣默然。<a id="a-C"></a>时二菩萨从佛受教。<a id="a-D"></a>头面礼足。<a id="a-E"></a>绕佛三匝。<a id="a-F"></a>绕已而出。<a id="a-G"></a>趣一园林有妙池水。<a id="a-H"></a>自以神力化作宝楼于中修行。<a id="a-I"></a>时有梵天。<a id="a-J"></a>名曰妙光。<a id="a-K"></a>与诸梵俱。<a id="a-L"></a>七万二千来至其所。<a id="a-M"></a>头面礼足。<a id="a-N"></a>问二菩萨言。<a id="a-O"></a>善男子。<a id="a-P"></a>普光如来说如是言。<a id="a-Q"></a>汝等善男子。<a id="a-R"></a>大众集会当行二事。<a id="a-S"></a>若如实说法。<a id="a-T"></a>若圣默然。<a id="a-U"></a>善男子。<a id="a-V"></a>何谓如实说法。<a id="a-W"></a>何谓圣默然。<a id="a-X"></a>二菩萨言。<a id="a-Y"></a>梵天。<a id="a-Z"></a>汝今至心善听。<a id="a-a"></a>我当少分为汝说之。<a id="a-b"></a>如汝所问。<a id="a-c"></a>唯有如来乃通达耳。<a id="a-d"></a>于是二菩萨以二句义。<a id="a-e"></a>为诸梵众广分别说。<a id="a-f"></a>时诸梵众七万二千。<a id="a-g"></a>皆得无生法忍。<a id="a-h"></a>妙光梵天得普光三昧。<a id="a-i"></a>时二菩萨于是七万六千岁中。<a id="a-j"></a>以乐说力无碍辩才。<a id="a-k"></a>答其所问。<a id="a-l"></a>如实说法。<a id="a-m"></a>若圣默然。<a id="a-n"></a>不懈不息分别二句。<a id="a-o"></a>互相问答而不穷尽。<a id="a-p"></a>于是普光如来在虚空中作如是言。<a id="a-q"></a>善男子。<a id="a-r"></a>汝等勿于文字言说而起诤讼。<a id="a-s"></a>凡诸言说皆空如响。<a id="a-t"></a>如所问答亦复如是。<a id="a-u"></a>汝等二人皆悉获得无碍辩才及无尽陀罗尼。<a id="a-v"></a>若于一劫。<a id="a-w"></a>若于百劫。<a id="a-x"></a>说此二句辩不可尽。<a id="a-y"></a>善男子。<a id="a-z"></a>诸佛之法是寂灭相第一之义。<a id="a-10"></a>此中寂静毕竟寂静。<a id="a-11"></a>无字无义不可言说。<a id="a-12"></a>所有言说皆是无义。<a id="a-13"></a>是故汝等诸善男子。<a id="a-14"></a>当依于义莫依名字。<a id="a-15"></a>时二菩萨闻佛教已默然而止。<a id="a-16"></a>善男子。<a id="a-17"></a>以是义故。<a id="a-18"></a>当知菩萨。<a id="a-19"></a>若以辩才有所说法。<a id="a-1A"></a>于百千万劫。<a id="a-1B"></a>若复过于百千万劫。<a id="a-1C"></a>不可穷尽。<a id="a-1D"></a>善男子。<a id="a-1E"></a>于意云何。<a id="a-1F"></a>彼二菩萨。<a id="a-1G"></a>岂异人乎。<a id="a-1H"></a>无尽意者今文殊师利是。<a id="a-1I"></a>益意菩萨汝身是也。<a id="a-1J"></a>妙光梵天胜思惟是。</p>
  <p id="a1K">尔时平等行菩萨白佛言。<a id="a-1L"></a>希有世尊。<a id="a-1M"></a>诸佛菩提为大饶益。<a id="a-1N"></a>精进众生如说行者。<a id="a-1O"></a>得出菩提。<a id="a-1P"></a>世尊。<a id="a-1Q"></a>众生懈怠。<a id="a-1R"></a>其有不能如说行者。<a id="a-1S"></a>虽复值遇百千万佛无能为也。<a id="a-1T"></a>是故当知。<a id="a-1U"></a>从勤精进得出菩提。</p>
  <p id="a1V">尔时文殊师利问平等行梵天婆罗门大婆罗子言。<a id="a-1W"></a>善男子。<a id="a-1X"></a>汝知菩萨云何修行名勤精进。<a id="a-1Y"></a>答言。<a id="a-1Z"></a>文殊师利。<a id="a-1a"></a>若菩萨能得圣道。<a id="a-1b"></a>名勤精进。<a id="a-1c"></a>曰云何修行能得圣道。<a id="a-1d"></a>曰若于诸法无所分别。<a id="a-1e"></a>如是行者能得圣道。<a id="a-1f"></a>曰云何名为得圣道已。<a id="a-1g"></a>曰若行者于平等中见诸法等。<a id="a-1h"></a>是则名为得圣道已。<a id="a-1i"></a>问言。<a id="a-1j"></a>善男子。<a id="a-1k"></a>所言平等可得见耶。<a id="a-1l"></a>答言不也。<a id="a-1m"></a>何以故。<a id="a-1n"></a>文殊师利。<a id="a-1o"></a>若平等法可得见者。<a id="a-1p"></a>则非平等。<a id="a-1q"></a>文殊师利。<a id="a-1r"></a>若能不见诸法平等。<a id="a-1s"></a>是则名为见于平等。</p>
  <p id="a1t">尔时胜思惟梵天问文殊师利法王子言。<a id="a-1u"></a>善男子。<a id="a-1v"></a>诸法平等可得见不。<a id="a-1w"></a>答言梵天。<a id="a-1x"></a>不可见也。<a id="a-1y"></a>若见平等非平等见。<a id="a-1z"></a>梵天言。<a id="a-20"></a>文殊师利。<a id="a-21"></a>若行者于一切法平等相中。<a id="a-22"></a>不见诸法。<a id="a-23"></a>是则名为得圣道已。<a id="a-24"></a>问言。<a id="a-25"></a>梵天。<a id="a-26"></a>何故不见。<a id="a-27"></a>梵天答言。<a id="a-28"></a>离于二相是故不见文殊师利。<a id="a-29"></a>如是不见即是正见。<a id="a-2A"></a>问言。<a id="a-2B"></a>梵天。<a id="a-2C"></a>于世间中谁能平等见。<a id="a-2D"></a>梵天答言。<a id="a-2E"></a>诸佛如来。<a id="a-2F"></a>问言。<a id="a-2G"></a>梵天。<a id="a-2H"></a>云何能见。<a id="a-2I"></a>梵天答言。<a id="a-2J"></a>文殊师利。<a id="a-2K"></a>如色真如不异作。<a id="a-2L"></a>受想行识真如亦不异作。<a id="a-2M"></a>文殊师利。<a id="a-2N"></a>如五阴平等名为见平等。<a id="a-2O"></a>问言。<a id="a-2P"></a>梵天。<a id="a-2Q"></a>何者是世间。<a id="a-2R"></a>梵天答言。<a id="a-2S"></a>灭尽是世间。<a id="a-2T"></a>问言。<a id="a-2U"></a>梵天。<a id="a-2V"></a>若彼灭尽是世间者。<a id="a-2W"></a>世间之相尽以不耶。<a id="a-2X"></a>梵天答言。<a id="a-2Y"></a>世间之相不可尽也。<a id="a-2Z"></a>问言。<a id="a-2a"></a>梵天。<a id="a-2b"></a>以何义故说言世间是灭尽相。<a id="a-2c"></a>梵天答言。<a id="a-2d"></a>世间毕竟是灭尽相。<a id="a-2e"></a>以是义故相不可尽。<a id="a-2f"></a>何以故。<a id="a-2g"></a>以是尽故不复更尽。<a id="a-2h"></a>问言。<a id="a-2i"></a>梵天。<a id="a-2j"></a>佛可不说诸有为法是尽相耶。<a id="a-2k"></a>梵天答言。<a id="a-2l"></a>尽法相者彼常不尽。<a id="a-2m"></a>是故佛说一切有为相不尽也。<a id="a-2n"></a>问言。<a id="a-2o"></a>梵天。<a id="a-2p"></a>何故数名有为法耶。<a id="a-2q"></a>梵天答言。<a id="a-2r"></a>以其尽故名有为法。<a id="a-2s"></a>问言。<a id="a-2t"></a>梵天。<a id="a-2u"></a>有为诸法为住何所。<a id="a-2v"></a>梵天答言。<a id="a-2w"></a>有为法住无为性中。<a id="a-2x"></a>问言。<a id="a-2y"></a>梵天。<a id="a-2z"></a>若如是者有为之法与无为法有何差别。<a id="a-30"></a>梵天答言。<a id="a-31"></a>有为之法与无为法。<a id="a-32"></a>文字言说有差别耳。<a id="a-33"></a>何以故。<a id="a-34"></a>文字言说即是有为是无为故。<a id="a-35"></a>若求有为无为法相则无差别。<a id="a-36"></a>以彼法相无分别故。<a id="a-37"></a>问言。<a id="a-38"></a>梵天。<a id="a-39"></a>何等法上有此言语梵天答言。<a id="a-3A"></a>得无为法则不分别法上言语。<a id="a-3B"></a>问言。<a id="a-3C"></a>梵天。<a id="a-3D"></a>何等言语名为义耶。<a id="a-3E"></a>梵天答言。<a id="a-3F"></a>所谓为他令心取相说彼言语。<a id="a-3G"></a>何以故。<a id="a-3H"></a>一切文字名为戏论。<a id="a-3I"></a>而佛如来不住戏论不依不说。<a id="a-3J"></a>文殊师利。<a id="a-3K"></a>一切言语本非言语。<a id="a-3L"></a>是故佛说一切诸法不可说也。<a id="a-3M"></a>何以故。<a id="a-3N"></a>诸佛如来非彼言语而得名故。<a id="a-3O"></a>问言。<a id="a-3P"></a>梵天。<a id="a-3Q"></a>诸佛如来云何得名。<a id="a-3R"></a>梵天答言。<a id="a-3S"></a>诸佛如来非色非相非法得名。<a id="a-3T"></a>问言梵天。<a id="a-3U"></a>诸佛如来可离色法而得名耶。<a id="a-3V"></a>答言不也。<a id="a-3W"></a>文殊师利。<a id="a-3X"></a>何以故。<a id="a-3Y"></a>以色身如及法体如。<a id="a-3Z"></a>彼二如法非一非异。<a id="a-3a"></a>诸佛如来如是得名。<a id="a-3b"></a>如来如实真如得名。<a id="a-3c"></a>若佛如来如实得名。<a id="a-3d"></a>彼则不失。<a id="a-3e"></a>问言。<a id="a-3f"></a>梵天。<a id="a-3g"></a>诸佛如来得何法故。<a id="a-3h"></a>号名为佛。<a id="a-3i"></a>梵天答言。<a id="a-3j"></a>文殊师利。<a id="a-3k"></a>诸佛如来皆以通达一切法性清净真如。<a id="a-3l"></a>如彼真如如是而证。<a id="a-3m"></a>诸佛如来如是得名。<a id="a-3n"></a>是故号为正遍知者。<a id="a-3o"></a>尔时平等行梵天婆罗门大婆罗子白佛言。<a id="a-3p"></a>世尊。<a id="a-3q"></a>云何菩萨摩诃萨。<a id="a-3r"></a>住大乘中而说言住。<a id="a-3s"></a>尔时世尊。<a id="a-3t"></a>以偈答曰。</p>
  <p id="a3u">菩萨不坏色　　住于菩提心</p>
  <p id="a3v">知色如菩提　　是黠慧菩萨</p>
  <p id="a3w">如色菩提然　　平等入如相</p>
  <p id="a3x">不坏诸法性　　是黠慧菩萨</p>
  <p id="a3y">不坏菩提义　　则为菩提义</p>
  <p id="a3z">是菩提义中　　亦无有菩提</p>
  <p id="a40">正行第一义　　是名住菩提</p>
  <p id="a41">菩萨黠慧人　　如是解菩提</p>
  <p id="a42">愚于阴界入　　而欲求菩提</p>
  <p id="a43">阴等是菩提　　不别有菩提</p>
  <p id="a44">黠慧诸菩萨　　于上中下法</p>
  <p id="a45">不取亦不舍　　是名住菩提</p>
  <p id="a46">黠慧不分别　　法非法为二</p>
  <p id="a47">亦不得不二　　是名行菩提</p>
  <p id="a48">若二则有为　　非二则无为</p>
  <p id="a49">离是二边者　　是名行菩提</p>
  <p id="a4A">是人过凡夫　　亦不入法位</p>
  <p id="a4B">未得果名圣　　是世间福田</p>
  <p id="a4C">观察世间法　　处中若莲华</p>
  <p id="a4D">遵行最上道　　是名住菩提</p>
  <p id="a4E">世间行何处　　菩萨彼处行</p>
  <p id="a4F">一切诸世间　　悉没何等法</p>
  <p id="a4G">黠慧如实知　　于中得解脱</p>
  <p id="a4H">黠慧则不畏　　没于世间渊</p>
  <p id="a4I">不怯心劣心　　行于菩萨行</p>
  <p id="a4J">菩萨黠慧人　　善知法性相</p>
  <p id="a4K">是故不分别　　是法是非法</p>
  <p id="a4L">黠慧菩萨行　　无法可舍离</p>
  <p id="a4M">亦无法可起　　是名菩提相</p>
  <p id="a4N">一切法无相　　犹如虚空相</p>
  <p id="a4O">黠慧者不念　　是相是可相</p>
  <p id="a4P">菩萨常护法　　以住于平等</p>
  <p id="a4Q">平等即是法　　以不分别法</p>
  <p id="a4R">世有佛无佛　　一切诸法空</p>
  <p id="a4S">黠慧诸菩萨　　不舍彼法体</p>
  <p id="a4T">现见佛诸法　　所有法体相</p>
  <p id="a4U">为于众生说　　以住真如故</p>
  <p id="a4V">诸魔不能恻　　以诸行甚深</p>
  <p id="a4W">黠慧不取法　　遍知诸法故</p>
  <p id="a4X">求知佛智慧　　而不住于彼</p>
  <p id="a4Y">智不有住处　　非不住异处</p>
  <p id="a4Z">诸佛慧无碍　　不着法非法</p>
  <p id="a4a">若能不着此　　究竟得菩提</p>
  <p id="a4b">其诸乐善人　　布施转高尊</p>
  <p id="a4c">舍一切所有　　而心不倾动</p>
  <p id="a4d">诸法不可舍　　亦复不可取</p>
  <p id="a4e">一切世间法　　我本不可得</p>
  <p id="a4f">如实知诸法　　非缚非解脱</p>
  <p id="a4g">佛说是施主　　无所见法故</p>
  <p id="a4h">是等诸菩萨　　不计我我所</p>
  <p id="a4i">是故行施时　　不生贪惜心</p>
  <p id="a4j">诸所有布施　　皆回向佛道</p>
  <p id="a4k">布施及菩提　　不住是二相</p>
  <p id="a4l">无作无起戒　　常住戒法中</p>
  <p id="a4m">亦不作念言　　我住是持戒</p>
  <p id="a4n">黠慧知戒相　　不生亦不作</p>
  <p id="a4o">是故菩萨戒　　清净如虚空</p>
  <p id="a4p">观身如镜像　　言说如响声</p>
  <p id="a4q">心则如幻化　　不以戒自高</p>
  <p id="a4r">其心常柔软　　安住寂灭性</p>
  <p id="a4s">悉灭一切恶　　通达于善法</p>
  <p id="a4t">持戒及毁戒　　不得此二相</p>
  <p id="a4u">如是见法性　　则持无漏戒</p>
  <p id="a4v">已到忍辱岸　　能忍一切恶</p>
  <p id="a4w">于一切诸法　　其心常平等</p>
  <p id="a4x">诸法念念灭　　其性常不住</p>
  <p id="a4y">于中无骂辱　　亦无有恭敬</p>
  <p id="a4z">若节节解身　　其心终不动</p>
  <p id="a50">知心不在内　　亦不在外故</p>
  <p id="a51">身怨及刀杖　　皆从四大起</p>
  <p id="a52">黠慧悉现见　　名为忍辱人</p>
  <p id="a53">于地水火风　　未曾有伤损</p>
  <p id="a54">通达于此事　　常行忍辱法</p>
  <p id="a55">菩萨行如是　　众生不能动</p>
  <p id="a56">勇猛勤精进　　坚住于大乘</p>
  <p id="a57">是人于身心　　而无所依止</p>
  <p id="a58">虽知生死本　　其际不可得</p>
  <p id="a59">为一众生故　　庄严大誓愿</p>
  <p id="a5A">法本不生灭　　何处有灭相</p>
  <p id="a5B">本际不可得　　颠倒见起灭</p>
  <p id="a5C">法性常尔住　　故不可思议</p>
  <p id="a5D">若能知如是　　不生亦不灭</p>
  <p id="a5E">菩萨念众生　　不解是法相</p>
  <p id="a5F">为之勤精进　　令得离颠倒</p>
  <p id="a5G">诸佛常不见　　众生决定相</p>
  <p id="a5H">而不舍发心　　是名精进人</p>
  <p id="a5I">思惟一切法　　知皆如幻化</p>
  <p id="a5J">智慧不得坚　　观法如虚空</p>
  <p id="a5K">从虚妄分别　　贪着生垢染</p>
  <p id="a5L">为斯开法门　　令得入涅槃</p>
  <p id="a5M">为彼行精进　　而不坏于法</p>
  <p id="a5N">离法非法故　　常行真精进</p>
  <p id="a5O">是等行远离　　以得无诤定</p>
  <p id="a5P">独闹俱不住　　而常畏世间</p>
  <p id="a5Q">乐住于闲居　　犹如犀一角</p>
  <p id="a5R">游戏诸禅定　　明达诸神通</p>
  <p id="a5S">心常住平等　　等空闲聚落</p>
  <p id="a5T">平等无分别　　常尔名寂静</p>
  <p id="a5U">常解知寂静　　无漏无分别</p>
  <p id="a5V">信法得解脱　　故说名寂静</p>
  <p id="a5W">来去皆平等　　彼常住平等</p>
  <p id="a5X">不灭于平等　　故说住平等</p>
  <p id="a5Y">自住平等法　　以此道众生</p>
  <p id="a5Z">不违平等行　　故说常定住</p>
  <p id="a5a">志念常坚固　　不忘菩提心</p>
  <p id="a5b">而能化众生　　故说常定者</p>
  <p id="a5c">常念于诸佛　　真实法性身</p>
  <p id="a5d">远离色身相　　故说常定者</p>
  <p id="a5e">常修行诸法　　如诸法法体</p>
  <p id="a5f">而无有忆念　　故说常定者</p>
  <p id="a5g">常不舍念僧　　知僧是无为</p>
  <p id="a5h">离于数寂静　　善思惟黠慧</p>
  <p id="a5i">十方佛国土　　悉见于诸佛</p>
  <p id="a5j">而于眼色中　　终不生二相</p>
  <p id="a5k">诸佛所说法　　一切能听受</p>
  <p id="a5l">而于耳声中　　亦不生二相</p>
  <p id="a5m">能于一心中　　知诸众生心</p>
  <p id="a5n">自心及彼心　　此二不分别</p>
  <p id="a5o">忆念过去际　　如恒河沙劫</p>
  <p id="a5p">是先及是后　　亦复不分别</p>
  <p id="a5q">能遍至无量　　不思议佛所</p>
  <p id="a5r">而于身心中　　无有疲倦相</p>
  <p id="a5s">分别知诸法　　乐说辩无尽</p>
  <p id="a5t">于无央数劫　　开示法性相</p>
  <p id="a5u">智慧到彼岸　　以解阴界入</p>
  <p id="a5v">常为众生说　　无取无戏论</p>
  <p id="a5w">善知因缘法　　远离二边相</p>
  <p id="a5x">知是烦恼因　　亦知是净因</p>
  <p id="a5y">信解因缘法　　则无诸邪见</p>
  <p id="a5z">法皆属因缘　　无有定根本</p>
  <p id="a60">黠慧无我见　　佛见与空见</p>
  <p id="a61">世间涅槃见　　皆无如是见</p>
  <p id="a62">以智慧光明　　知一切法性</p>
  <p id="a63">无闇无障碍　　是智者行道</p>
  <p id="a64">是业名大乘　　不思议佛乘</p>
  <p id="a65">悉容受众生　　是大乘菩提</p>
  <p id="a66">一切诸乘中　　是乘为第一</p>
  <p id="a67">如此大乘者　　能出生余乘</p>
  <p id="a68">余乘有限量　　不能受一切</p>
  <p id="a69">唯此无上乘　　能悉受众生</p>
  <p id="a6A">若行此无量　　虚空之大乘</p>
  <p id="a6B">于一切众生　　无有悭吝心</p>
  <p id="a6C">有智者住此　　无垢之大乘</p>
  <p id="a6D">此乘如虚空　　无色不可示</p>
  <p id="a6E">若有诸众生　　乘此大乘者</p>
  <p id="a6F">当观是乘相　　宽博多所容</p>
  <p id="a6G">无量无数劫　　说大乘功德</p>
  <p id="a6H">及乘此乘者　　功德不可尽</p>
  <p id="a6I">若住此大乘　　彼人离诸难</p>
  <p id="a6J">得值诸无难　　此是智慧人</p>
  <p id="a6K">闻是妙经典　　乃至四句偈</p>
  <p id="a6L">不堕于恶道　　得到安隐处</p>
  <p id="a6M">爱敬此经者　　是天亦是人</p>
  <p id="a6N">以舍是身已　　常生人天故</p>
  <p id="a6O">于后恶世时　　若得闻是经</p>
  <p id="a6P">我皆与授记　　究竟成佛道</p>
  <p id="a6Q">若后恶世时　　手执此妙典</p>
  <p id="a6R">即是住真法　　能转此法轮</p>
  <p id="a6S">若人持是经　　能转无量劫</p>
  <p id="a6T">生死趣往来　　得近于佛道</p>
  <p id="a6U">若能持是经　　智慧大精进</p>
  <p id="a6V">是人极勇猛　　能降伏诸魔</p>
  <p id="a6W">然灯授我记　　令得无生忍</p>
  <p id="a6X">爱乐此经者　　我授记亦然</p>
  <p id="a6Y">若佛不出世　　无度众生时</p>
  <p id="a6Z">爱乐此经者　　作佛所作事</p>
  <p id="a6a">说此偈时。<a id="a-6b"></a>五千天子皆发阿耨多罗三藐三菩提心。<a id="a-6c"></a>二千菩萨得无生法忍。<a id="a-6d"></a>十千比丘不受诸法漏尽心得解脱。<a id="a-6e"></a>三万二千人远尘离垢于诸法中得法眼净。<a id="a-6f"></a>尔时文殊师利法王子白佛言。<a id="a-6g"></a>世尊。<a id="a-6h"></a>如我解佛所说法义。<a id="a-6i"></a>若有人发菩提愿者。<a id="a-6j"></a>是为邪愿。<a id="a-6k"></a>何以故。<a id="a-6l"></a>一切诸法若有所得悉皆是邪。<a id="a-6m"></a>若有人计有得菩提而发愿者。<a id="a-6n"></a>如是之人诸所作行皆为邪行。<a id="a-6o"></a>何以故。<a id="a-6p"></a>以彼菩提不住欲界。<a id="a-6q"></a>不住色界。<a id="a-6r"></a>亦复不住无色界故。<a id="a-6s"></a>若彼菩提无有住处不应发愿。<a id="a-6t"></a>世尊。<a id="a-6u"></a>譬如有人愿得虚空。<a id="a-6v"></a>彼人宁有得虚空不。<a id="a-6w"></a>佛言不也。<a id="a-6x"></a>如是世尊。<a id="a-6y"></a>菩萨亦尔发虚空相菩提之愿。<a id="a-6z"></a>当知即是发虚空愿。<a id="a-70"></a>是菩提无愿。<a id="a-71"></a>出过三世非是受相。<a id="a-72"></a>若菩萨起于二相发菩提心。<a id="a-73"></a>作如是念。<a id="a-74"></a>异彼生死而有菩提。<a id="a-75"></a>异彼菩提而有涅槃。<a id="a-76"></a>然彼菩萨非菩提行。</p>
  <p id="a77">尔时胜思惟梵天问文殊师利法王子言。<a id="a-78"></a>文殊师利。<a id="a-79"></a>云何菩萨摩诃萨行菩提行。<a id="a-7A"></a>答言。<a id="a-7B"></a>梵天。<a id="a-7C"></a>若菩萨行一切法。<a id="a-7D"></a>而于诸法无所行者。<a id="a-7E"></a>是为菩萨行菩提行。<a id="a-7F"></a>何以故。<a id="a-7G"></a>梵天过诸所行。<a id="a-7H"></a>是名菩萨行菩提行。<a id="a-7I"></a>又复问言。<a id="a-7J"></a>文殊师利。<a id="a-7K"></a>云何菩萨行过诸所行是行菩提行。<a id="a-7L"></a>答言。<a id="a-7M"></a>梵天。<a id="a-7N"></a>远离一切诸攀缘相。<a id="a-7O"></a>离于眼耳鼻舌身意诸缘之相。<a id="a-7P"></a>是名菩萨出过一切诸境界行。<a id="a-7Q"></a>又复问言。<a id="a-7R"></a>文殊师利。<a id="a-7S"></a>言出过者。<a id="a-7T"></a>以何意故如是说耶。<a id="a-7U"></a>答言。<a id="a-7V"></a>梵天。<a id="a-7W"></a>不过平等。<a id="a-7X"></a>何以故。<a id="a-7Y"></a>梵天。<a id="a-7Z"></a>诸法平等即是菩提。<a id="a-7a"></a>又复问言。<a id="a-7b"></a>云何菩萨起菩提愿。<a id="a-7c"></a>答言。<a id="a-7d"></a>梵天。<a id="a-7e"></a>当如彼菩提。<a id="a-7f"></a>又复问言。<a id="a-7g"></a>云何菩提。<a id="a-7h"></a>答言。<a id="a-7i"></a>梵天。<a id="a-7j"></a>菩提者。<a id="a-7k"></a>非过去非未来非现在。<a id="a-7l"></a>是故菩萨三世清净观起菩提愿。<a id="a-7m"></a>梵天。<a id="a-7n"></a>如过去未来现在诸法本来不生若本不生则无修行。<a id="a-7o"></a>如是起愿彼人无有处所发愿。<a id="a-7p"></a>何以故。<a id="a-7q"></a>如是发愿行菩提行。<a id="a-7r"></a>得一切种一切智智。<a id="a-7s"></a>又复问言。<a id="a-7t"></a>何义名为一切智智。<a id="a-7u"></a>答言。<a id="a-7v"></a>梵天。<a id="a-7w"></a>一切悉知。<a id="a-7x"></a>是故说为一切智智。<a id="a-7y"></a>又复问言。<a id="a-7z"></a>以何等法是一切智。<a id="a-80"></a>答言。<a id="a-81"></a>梵天。<a id="a-82"></a>无别异相。<a id="a-83"></a>以何等处无众生相。<a id="a-84"></a>如彼众生如是而知。<a id="a-85"></a>是故名为无别异相。<a id="a-86"></a>又复问言。<a id="a-87"></a>云何名为无众生耶。<a id="a-88"></a>答言。<a id="a-89"></a>梵天。<a id="a-8A"></a>言众生者但有名字。<a id="a-8B"></a>离名字性则无众生。<a id="a-8C"></a>离彼众生则无名字。<a id="a-8D"></a>是故名字不异众生。<a id="a-8E"></a>众生之性不异名字。<a id="a-8F"></a>若有菩提异众生者应有二相。<a id="a-8G"></a>以如菩提众生亦尔。<a id="a-8H"></a>以是义故。<a id="a-8I"></a>不异众生有菩提也。<a id="a-8J"></a>以不异故菩提平等。<a id="a-8K"></a>菩提平等则我平等。<a id="a-8L"></a>如是平等而得菩提。<a id="a-8M"></a>彼法无异。<a id="a-8N"></a>以是义故彼无异也。<a id="a-8O"></a>我常平等如彼无我。<a id="a-8P"></a>是故无我无异于我。<a id="a-8Q"></a>如彼虚空无有异相。<a id="a-8R"></a>如是平等一切诸法无有异相。</p>
  <p id="a8S">尔时胜思惟梵天谓文殊师利法王子言。<a id="a-8T"></a>文殊师利。<a id="a-8U"></a>当知如来是实语者。<a id="a-8V"></a>以如实解如是法故。<a id="a-8W"></a>文殊师利法王子言梵天。<a id="a-8X"></a>佛于诸法无所修行。<a id="a-8Y"></a>何以故。<a id="a-8Z"></a>如来犹尚不得诸法。<a id="a-8a"></a>何况修行。<a id="a-8b"></a>梵天问言。<a id="a-8c"></a>文殊师利。<a id="a-8d"></a>如来岂可不知诸法是有为法是无为法是世间法是出世间法耶。<a id="a-8e"></a>文殊师利问言。<a id="a-8f"></a>梵天。<a id="a-8g"></a>于意云何。<a id="a-8h"></a>颇有人能修行虚空知虚空不。<a id="a-8i"></a>答言不也。<a id="a-8j"></a>问言。<a id="a-8k"></a>梵天。<a id="a-8l"></a>所说虚空。<a id="a-8m"></a>虚空颇有生灭不耶。<a id="a-8n"></a>答言不也。<a id="a-8o"></a>文殊师利言。<a id="a-8p"></a>梵天。<a id="a-8q"></a>如是诸法犹如虚空。<a id="a-8r"></a>如彼虚空无有生灭。<a id="a-8s"></a>一切诸法亦复如是。<a id="a-8t"></a>不以说故便谓诸法有生有灭。<a id="a-8u"></a>梵天。<a id="a-8v"></a>如此说法无有所说。<a id="a-8w"></a>一切诸法而可说也。<a id="a-8x"></a>以一切法不生不灭故无可说。<a id="a-8y"></a>若所说法不生不灭无可说者。<a id="a-8z"></a>说亦如是无法说也。<a id="a-90"></a>何以故。<a id="a-91"></a>如彼法说以何等识说彼诸法。<a id="a-92"></a>彼识亦尔。<a id="a-93"></a>以是义故。<a id="a-94"></a>言说诸法真如法住。<a id="a-95"></a>无真如住而真如不住。</p>
  <p id="a96">尔时四天王。<a id="a-97"></a>释提桓因。<a id="a-98"></a>大梵天王。<a id="a-99"></a>娑婆世界主。<a id="a-9A"></a>集在会中。<a id="a-9B"></a>即以天华散于佛上。<a id="a-9C"></a>而作是言。<a id="a-9D"></a>世尊。<a id="a-9E"></a>若善男子善女人。<a id="a-9F"></a>闻文殊师利法王子说如是法有信解者。<a id="a-9G"></a>当知是人能破魔军及诸怨敌。<a id="a-9H"></a>何以故。<a id="a-9I"></a>以法王子文殊师利善说诸法离一切相。<a id="a-9J"></a>若有善男子善女人。<a id="a-9K"></a>得闻如是甚深法门。<a id="a-9L"></a>不惊不怖能信解者。<a id="a-9M"></a>当知是人必定不从小功德来。<a id="a-9N"></a>若是经典所在之处。<a id="a-9O"></a>当知其处佛所住持。<a id="a-9P"></a>若有得闻如是甚深法门之处。<a id="a-9Q"></a>当知其处佛转法轮。<a id="a-9R"></a>随是经典在所住处。<a id="a-9S"></a>若聚落城邑山林旷野。<a id="a-9T"></a>塔寺僧房经行之处。<a id="a-9U"></a>诸魔外道贪着之人所不能行。<a id="a-9V"></a>若多供养过去诸佛。<a id="a-9W"></a>乃能得闻如是经典。<a id="a-9X"></a>于是经中我等获得智慧光明。<a id="a-9Y"></a>而不能得仰报如来文殊师利胜思惟梵天之大恩也。<a id="a-9Z"></a>我等常于所从闻经说法法师生世尊想。<a id="a-9a"></a>能以血肉而供养之犹不报恩。<a id="a-9b"></a>我等诸人于是法师生世尊想。<a id="a-9c"></a>我等诸人常当随侍说是法者。<a id="a-9d"></a>此善男子常为诸天之所卫护。<a id="a-9e"></a>世尊。<a id="a-9f"></a>若人书写如是经典。<a id="a-9g"></a>若读若诵若解说时。<a id="a-9h"></a>无量诸天为听法故往至其所。</p>
  <p id="a9i">尔时世尊告四天王释提桓因梵天王等诸大众言。<a id="a-9j"></a>善哉善哉。<a id="a-9k"></a>诸善男子。<a id="a-9l"></a>如汝所说。<a id="a-9m"></a>如是如是。<a id="a-9n"></a>若有三千大千世界满中七宝。<a id="a-9o"></a>布施福德以为一分。<a id="a-9p"></a>闻是法门所得功德。<a id="a-9q"></a>其福胜彼。<a id="a-9r"></a>诸善男子。<a id="a-9s"></a>置是三千大千世界有人。<a id="a-9t"></a>若如恒河沙等十方世界满中七宝。<a id="a-9u"></a>布施福德以为一分。<a id="a-9v"></a>闻是法门所得功德。<a id="a-9w"></a>复过于彼。<a id="a-9x"></a>诸善男子。<a id="a-9y"></a>若有欲得诸功德者。<a id="a-9z"></a>当听是经。<a id="a-A0"></a>若有欲得身色端正。<a id="a-A1"></a>欲得财富。<a id="a-A2"></a>欲得眷属。<a id="a-A3"></a>欲得自在。<a id="a-A4"></a>欲得具足天乐人乐。<a id="a-A5"></a>欲得名称。<a id="a-A6"></a>欲得多闻忆念坚固正行威仪戒定智慧解达经书。<a id="a-A7"></a>欲得善知识。<a id="a-A8"></a>欲得乐说辩才。<a id="a-A9"></a>欲得三明六通。<a id="a-AA"></a>欲得一切善法。<a id="a-AB"></a>欲得与诸众生一切乐具。<a id="a-AC"></a>欲得涅槃者。<a id="a-AD"></a>当听是经敬信是经受持读诵如说修行广为人说。</p>
  <p id="aAE">诸善男子。<a id="a-AF"></a>若有人能行是经者。<a id="a-AG"></a>我不见其有不摄受。<a id="a-AH"></a>如此一切诸势力者。<a id="a-AI"></a>诸善男子。<a id="a-AJ"></a>我今语汝。<a id="a-AK"></a>若人所从闻是经者。<a id="a-AL"></a>若是和上。<a id="a-AM"></a>若阿阇梨。<a id="a-AN"></a>我未曾见世间所有供养之具能报其恩。<a id="a-AO"></a>以是法门出于世间。<a id="a-AP"></a>世间供养所不能报。<a id="a-AQ"></a>何以故。<a id="a-AR"></a>以是法门过于世间。<a id="a-AS"></a>世间财物所不能报。<a id="a-AT"></a>是法无染。<a id="a-AU"></a>染污之物所不能报。<a id="a-AV"></a>不可得以世间资生饮食卧具所能报恩。</p>
  <p id="aAW">诸善男子。<a id="a-AX"></a>说是法者余不能报。<a id="a-AY"></a>惟有一事谓如说行。<a id="a-AZ"></a>若有人能于此法门如说行者。<a id="a-Aa"></a>是人名为能报佛恩。<a id="a-Ab"></a>是人亦名恭敬于师净毕报恩。<a id="a-Ac"></a>是人不空食人信施。<a id="a-Ad"></a>是人名为顺如来教。<a id="a-Ae"></a>是人名为越度众流。<a id="a-Af"></a>是人名为过诸险道。<a id="a-Ag"></a>是人名为建立胜幢。<a id="a-Ah"></a>是人名为能破敌阵。<a id="a-Ai"></a>是人名为师子之王。<a id="a-Aj"></a>无所畏故。<a id="a-Ak"></a>是名象王。<a id="a-Al"></a>能降魔故。<a id="a-Am"></a>是名牛王。<a id="a-An"></a>外道论师无能坏故。<a id="a-Ao"></a>是名医王。<a id="a-Ap"></a>疗众病故。<a id="a-Aq"></a>是人名为无所怖畏。<a id="a-Ar"></a>能说如是甚深法故。<a id="a-As"></a>是人名为能具足舍。<a id="a-At"></a>能舍一切诸烦恼故。<a id="a-Au"></a>是人名为持清净戒。<a id="a-Av"></a>究竟一切诸善法故。<a id="a-Aw"></a>是人名为得大忍辱。<a id="a-Ax"></a>以得远离我我所故。<a id="a-Ay"></a>是人名为大精进力。<a id="a-Az"></a>于无量劫心无惓故。<a id="a-B0"></a>是人名为具足禅定。<a id="a-B1"></a>心常系念住一处故。<a id="a-B2"></a>是人名为有大智慧。<a id="a-B3"></a>善解言说诸章句故。<a id="a-B4"></a>是人名为有大功德。<a id="a-B5"></a>以无量福严身相故。<a id="a-B6"></a>是人名为有大威德。<a id="a-B7"></a>能蔽日月诸光明故。<a id="a-B8"></a>是人名大力。<a id="a-B9"></a>持佛十力故。<a id="a-BA"></a>是人名大云。<a id="a-BB"></a>能震法雷故。<a id="a-BC"></a>是人名大雨。<a id="a-BD"></a>灭烦恼尘故。<a id="a-BE"></a>是人名归依。<a id="a-BF"></a>以至涅槃故。<a id="a-BG"></a>是人名大救。<a id="a-BH"></a>救生死畏故。<a id="a-BI"></a>是人名灯明。<a id="a-BJ"></a>离无明闇故。<a id="a-BK"></a>是人名归趣。<a id="a-BL"></a>魔所惊怖者之所归依故。<a id="a-BM"></a>是人名究竟大道之众生。<a id="a-BN"></a>是人名得位。<a id="a-BO"></a>以坐道场故。<a id="a-BP"></a>是人名得法眼。<a id="a-BQ"></a>是人名见真如。<a id="a-BR"></a>是人名知空。<a id="a-BS"></a>是人名为安住大悲。<a id="a-BT"></a>是人名为安立大慈。<a id="a-BU"></a>是人不舍一切众生。<a id="a-BV"></a>是人名为背于小乘。<a id="a-BW"></a>是人名为向于大乘。<a id="a-BX"></a>是人名为除舍颠倒。<a id="a-BY"></a>是人名为至于平等。<a id="a-BZ"></a>是人名为入于法位。<a id="a-Ba"></a>是人名为安住道场。<a id="a-Bb"></a>是人名为破坏诸魔。<a id="a-Bc"></a>是人名为住一切智。<a id="a-Bd"></a>是人则能转于法轮。<a id="a-Be"></a>是人能作佛所作事。<a id="a-Bf"></a>诸善男子。<a id="a-Bg"></a>我若一劫。<a id="a-Bh"></a>若余残劫。<a id="a-Bi"></a>称扬彼人。<a id="a-Bj"></a>赞叹彼人。<a id="a-Bk"></a>说其如说修行功德不能穷尽。<a id="a-Bl"></a>如来之辩亦不可尽。<a id="a-Bm"></a>所有功德亦不可尽。</p>
  <p id="aBn">尔时会中有一天子。<a id="a-Bo"></a>名不退转。<a id="a-Bp"></a>在大会坐。<a id="a-Bq"></a>时不退转天子白佛言。<a id="a-Br"></a>世尊。<a id="a-Bs"></a>世尊所说随法修行。<a id="a-Bt"></a>随法修行者。<a id="a-Bu"></a>云何说名随法修行。<a id="a-Bv"></a>佛言。<a id="a-Bw"></a>天子。<a id="a-Bx"></a>如我所说随法行者。<a id="a-By"></a>谓不修行一切诸法。<a id="a-Bz"></a>是名修行一切诸法。<a id="a-C0"></a>何以故。<a id="a-C1"></a>若人修行一切诸法。<a id="a-C2"></a>彼法不作亦非不作。<a id="a-C3"></a>若法不作亦非不作。<a id="a-C4"></a>是则名为随法修行。<a id="a-C5"></a>如是行者则不行善不行不善。<a id="a-C6"></a>不行有漏不行无漏。<a id="a-C7"></a>不行世间不行出世间。<a id="a-C8"></a>不行有为不行无为。<a id="a-C9"></a>不行生死不行涅槃。<a id="a-CA"></a>是则名为随法修行。<a id="a-CB"></a>若不修行一切法者。<a id="a-CC"></a>名为修行。<a id="a-CD"></a>以世间人有法相者不如实行。<a id="a-CE"></a>若有法相彼人则无如实修行。<a id="a-CF"></a>若人不能住于法中。<a id="a-CG"></a>不如实行一切诸法。<a id="a-CH"></a>以一切法无有对故。<a id="a-CI"></a>如是说名如实修行。</p>
  <p id="aCJ">尔时不退转天子白佛言。<a id="a-CK"></a>世尊。<a id="a-CL"></a>若能如是如实行者。<a id="a-CM"></a>是人毕竟如实修行。<a id="a-CN"></a>何以故。<a id="a-CO"></a>实法行者名为毕竟。<a id="a-CP"></a>如实修行非是住于邪行道者。<a id="a-CQ"></a>住正道者有随法行。<a id="a-CR"></a>世尊。<a id="a-CS"></a>行正行者无有邪法。<a id="a-CT"></a>何以故。<a id="a-CU"></a>诸法平等无差别故。</p>
  <p id="aCV">尔时胜思惟梵天。<a id="a-CW"></a>问不退转天子言。<a id="a-CX"></a>善男子。<a id="a-CY"></a>汝住如实修行中耶。<a id="a-CZ"></a>答言。<a id="a-Ca"></a>梵天。<a id="a-Cb"></a>若使世尊所说法中有二相者。<a id="a-Cc"></a>我则住于如实修行。<a id="a-Cd"></a>今以诸法无有二相。<a id="a-Ce"></a>是乃名为如实修行。<a id="a-Cf"></a>梵天。<a id="a-Cg"></a>而我如实住彼行中。<a id="a-Ch"></a>以常不作亦不戏论。<a id="a-Ci"></a>如真如法。<a id="a-Cj"></a>如是修行如实之法。<a id="a-Ck"></a>我住彼法如彼法行。<a id="a-Cl"></a>是故我说住于修行。<a id="a-Cm"></a>梵天言。<a id="a-Cn"></a>天子。<a id="a-Co"></a>我尝于此佛国土中不曾见汝。<a id="a-Cp"></a>天子言。<a id="a-Cq"></a>梵天。<a id="a-Cr"></a>我亦于此佛国土中不。<a id="a-Cs"></a>曾见我梵天言。<a id="a-Ct"></a>天子。<a id="a-Cu"></a>此佛国土非是分别。<a id="a-Cv"></a>无所分别我见不见。<a id="a-Cw"></a>天子言。<a id="a-Cx"></a>梵天。<a id="a-Cy"></a>我亦如是。<a id="a-Cz"></a>亦不分别。<a id="a-D0"></a>无所分别曾于佛土见与不见。<a id="a-D1"></a>问言天子。<a id="a-D2"></a>何人能见未曾见耶。<a id="a-D3"></a>答言。<a id="a-D4"></a>梵天。<a id="a-D5"></a>谓诸凡夫一切未曾见圣法位。<a id="a-D6"></a>若能入者是则名为先所未见而能见也。<a id="a-D7"></a>是法位如非眼识见。<a id="a-D8"></a>亦复非是耳鼻舌身意识所知。<a id="a-D9"></a>但诸圣人如彼真如。<a id="a-DA"></a>如是而见如眼耳如。<a id="a-DB"></a>乃至意如及法位如。<a id="a-DC"></a>亦复如是。<a id="a-DD"></a>若有能作如是见者。<a id="a-DE"></a>是名正见。<a id="a-DF"></a>尔时释提桓因。<a id="a-DG"></a>白佛言。<a id="a-DH"></a>世尊。<a id="a-DI"></a>譬如商主入于宝洲眼所见者皆是宝物。<a id="a-DJ"></a>如是成就不可思议诸功德者。<a id="a-DK"></a>有所乐说皆是法宝。<a id="a-DL"></a>皆示实际以是诸善男子。<a id="a-DM"></a>不着我见不着众生见。<a id="a-DN"></a>故是诸善男子。<a id="a-DO"></a>有所乐说皆不颠倒。<a id="a-DP"></a>是诸善男子。<a id="a-DQ"></a>有所乐说能清净本际。<a id="a-DR"></a>不见后际。<a id="a-DS"></a>不见现在际。<a id="a-DT"></a>是诸善男子有所乐说。<a id="a-DU"></a>若无信者能令生信。<a id="a-DV"></a>若已信者令得解脱。<a id="a-DW"></a>是诸善男子有所乐说。<a id="a-DX"></a>若憍慢者能令降伏。<a id="a-DY"></a>无憍慢者令如实知。<a id="a-DZ"></a>是诸善男子有所乐说。<a id="a-Da"></a>一切诸魔不能得便。<a id="a-Db"></a>其有闻者过诸魔业。<a id="a-Dc"></a>是诸善男子有所乐说。<a id="a-Dd"></a>若有未生诸善法者则能令生。<a id="a-De"></a>若有已生诸善法者能令不灭。<a id="a-Df"></a>是诸善男子有所乐说。<a id="a-Dg"></a>现在烦恼已生能断。<a id="a-Dh"></a>未生烦恼能令不生。<a id="a-Di"></a>是诸善男子有所乐说。<a id="a-Dj"></a>若有未发菩提心者则能令发。<a id="a-Dk"></a>已发心者能令不退。<a id="a-Dl"></a>是诸善男子。<a id="a-Dm"></a>有所乐说。<a id="a-Dn"></a>能令一切诸法不断。<a id="a-Do"></a>摄取一切诸法不灭。<a id="a-Dp"></a>是诸善男子有所乐说。<a id="a-Dq"></a>能令满足一切佛法。<a id="a-Dr"></a>世尊。<a id="a-Ds"></a>以是乐说能善降伏一切外道。<a id="a-Dt"></a>何以故。<a id="a-Du"></a>世尊。<a id="a-Dv"></a>一切野干师子王前不能胜身。<a id="a-Dw"></a>何况出声。<a id="a-Dx"></a>世尊。<a id="a-Dy"></a>一切外道诸论义师。<a id="a-Dz"></a>亦复如是。<a id="a-E0"></a>不能堪忍堪作无上师子王吼。</p>
  <p id="aE1">尔时不退转天子。<a id="a-E2"></a>问释提桓因言。<a id="a-E3"></a>憍尸迦。<a id="a-E4"></a>所言师子吼。<a id="a-E5"></a>师子吼者。<a id="a-E6"></a>为何谓耶。<a id="a-E7"></a>以何义故名师子吼。<a id="a-E8"></a>答言。<a id="a-E9"></a>天子。<a id="a-EA"></a>若行者说法。<a id="a-EB"></a>无所贪着而有所说。<a id="a-EC"></a>是则名为师子吼也。<a id="a-ED"></a>若行者贪着所见而有所说。<a id="a-EE"></a>是野干鸣。<a id="a-EF"></a>不得名为师子吼也。<a id="a-EG"></a>以起一切诸邪见故。<a id="a-EH"></a>天子。<a id="a-EI"></a>汝当复说。<a id="a-EJ"></a>云何名为师子吼者。<a id="a-EK"></a>天子答言。<a id="a-EL"></a>憍尸迦。<a id="a-EM"></a>若行者有所说法。<a id="a-EN"></a>乃至如来尚不贪着。<a id="a-EO"></a>何况余法。<a id="a-EP"></a>是则名为师子吼也。<a id="a-EQ"></a>又憍尸迦。<a id="a-ER"></a>若行者如说修行。<a id="a-ES"></a>如是说法名师子吼。<a id="a-ET"></a>决定说法名师子吼。<a id="a-EU"></a>说法无畏名师子吼。<a id="a-EV"></a>又憍尸迦。<a id="a-EW"></a>若行者为得诸法不生不灭。<a id="a-EX"></a>不为法生不为法灭。<a id="a-EY"></a>如是说法名师子吼。<a id="a-EZ"></a>又憍尸迦。<a id="a-Ea"></a>若行者为无垢无净无合无散。<a id="a-Eb"></a>是故说法名师子吼。<a id="a-Ec"></a>又憍尸迦。<a id="a-Ed"></a>师子吼者名决定说。<a id="a-Ee"></a>一切诸法悉无有我无众生等。<a id="a-Ef"></a>名师子吼。<a id="a-Eg"></a>以决定说诸法皆空无相无愿。<a id="a-Eh"></a>名师子吼。<a id="a-Ei"></a>守护法故而有所说。<a id="a-Ej"></a>名师子吼。<a id="a-Ek"></a>为诸众生令得解脱。<a id="a-El"></a>发菩提心说如是言。<a id="a-Em"></a>我当作佛。<a id="a-En"></a>如是说法名师子吼。<a id="a-Eo"></a>若能清净资生知足。<a id="a-Ep"></a>如是说法名师子吼。<a id="a-Eq"></a>常能不舍阿兰若处。<a id="a-Er"></a>如是说法名师子吼。<a id="a-Es"></a>若自行施化他令施。<a id="a-Et"></a>如是说法名师子吼。<a id="a-Eu"></a>若能不舍成就威仪。<a id="a-Ev"></a>如是说法名师子吼。<a id="a-Ew"></a>等心怨亲。<a id="a-Ex"></a>如是说法名师子吼。<a id="a-Ey"></a>常修精进不舍本愿。<a id="a-Ez"></a>如是说法名师子吼。<a id="a-F0"></a>能除烦恼。<a id="a-F1"></a>如是说法名师子吼。<a id="a-F2"></a>能以智慧善知所行。<a id="a-F3"></a>如是说法名师子吼。<a id="a-F4"></a>当说如是师子吼时。<a id="a-F5"></a>于此三千大千世界。<a id="a-F6"></a>六种震动。<a id="a-F7"></a>百千伎乐自然出声。<a id="a-F8"></a>放大光明普照天地。<a id="a-F9"></a>百千诸天踊跃欢喜。<a id="a-FA"></a>而作是言。<a id="a-FB"></a>此不退转天子所说师子吼法。<a id="a-FC"></a>我等得闻。<a id="a-FD"></a>于阎浮提则为再见转于法轮。<a id="a-FE"></a>时佛微笑。<a id="a-FF"></a>诸佛常法若微笑时。<a id="a-FG"></a>则有若干百千万种青黄赤白红紫等光。<a id="a-FH"></a>从口中出。<a id="a-FI"></a>普照无量无边世界。<a id="a-FJ"></a>上过梵世蔽日月光。<a id="a-FK"></a>照已还摄绕身三匝从顶相入。<a id="a-FL"></a>于是胜思惟梵天。<a id="a-FM"></a>向佛合掌。<a id="a-FN"></a>偈赞请曰。</p>
  <p id="aFO">度一切慧最胜尊　　悉知三世众生行</p>
  <p id="aFP">智慧功德及解脱　　愿为演说笑因缘</p>
  <p id="aFQ">佛慧无量不思议　　知众生心无障碍</p>
  <p id="aFR">随应说法称根性　　声闻缘觉所不及</p>
  <p id="aFS">惟愿最胜无上尊　　为我演说笑因缘</p>
  <p id="aFT">舌净无垢月光明　　如帝释王梵天王</p>
  <p id="aFU">普照天人须弥山　　及铁围等一切山</p>
  <p id="aFV">惟愿最胜无比尊　　为我演说笑因缘</p>
  <p id="aFW">大圣寂然离嗔恨　　天人瞻仰无厌足</p>
  <p id="aFX">一切皆蒙得快乐　　愿为分别笑因缘</p>
  <p id="aFY">通达诸法如虚空　　水沫电云幻梦影</p>
  <p id="aFZ">水中月等虚空相　　愿以妙音说笑缘</p>
  <p id="aFa">离分别相诸邪见　　了空无相及无作</p>
  <p id="aFb">常乐禅定寂然法　　愿说放此净光缘</p>
  <p id="aFc">不著文字言语声　　为诸众生常说法</p>
  <p id="aFd">不着我法无垢慧　　一一法句如来说</p>
  <p id="aFe">智通根力皆具足　　华光智慧为我说</p>
  <p id="aFf">如来世尊能永灭　　生老病死一切苦</p>
  <p id="aFg">那罗延力勇猛力　　降伏一切诸魔力</p>
  <p id="aFh">能与众生无归者　　而作归依法灯明</p>
  <p id="aFi">惟愿勇猛天人师　　为我分别说笑缘</p>
  <p id="aFj">尔时世尊。<a id="a-Fk"></a>告胜思惟大梵天言。<a id="a-Fl"></a>梵天。<a id="a-Fm"></a>是不退转天子。<a id="a-Fn"></a>汝为见不。<a id="a-Fo"></a>大梵天言。<a id="a-Fp"></a>如是世尊。<a id="a-Fq"></a>唯然已见。<a id="a-Fr"></a>佛言。<a id="a-Fs"></a>梵天。<a id="a-Ft"></a>此不退转天子。<a id="a-Fu"></a>从今已后过三百二十万阿僧祇劫。<a id="a-Fv"></a>当得作佛。<a id="a-Fw"></a>号须弥灯王如来应正遍知乃至佛婆伽婆。<a id="a-Fx"></a>世界名善化。<a id="a-Fy"></a>劫名梵叹。<a id="a-Fz"></a>其佛国土阎浮檀金琉璃为地。<a id="a-G0"></a>纯菩萨僧。<a id="a-G1"></a>勇猛降伏诸魔怨敌。<a id="a-G2"></a>所须之物应念即至如兜率天。<a id="a-G3"></a>佛寿无量不可计数。<a id="a-G4"></a>说法无过。<a id="a-G5"></a>于是胜思惟梵天。<a id="a-G6"></a>谓不退转天子言。<a id="a-G7"></a>天子。<a id="a-G8"></a>如来今已授仁者记。<a id="a-G9"></a>天子言。<a id="a-GA"></a>梵天。<a id="a-GB"></a>我之受记如与真如法界授记。<a id="a-GC"></a>与我授记亦复如是。<a id="a-GD"></a>梵天言。<a id="a-GE"></a>法性法界不可授记。<a id="a-GF"></a>天子言。<a id="a-GG"></a>如法性法界不可授记。<a id="a-GH"></a>当知一切菩萨授记。<a id="a-GI"></a>亦复如是。<a id="a-GJ"></a>梵天言。<a id="a-GK"></a>天子。<a id="a-GL"></a>若佛如来不与汝记。<a id="a-GM"></a>汝于过去诸如来所。<a id="a-GN"></a>是则便为空修梵行。<a id="a-GO"></a>天子言。<a id="a-GP"></a>梵天。<a id="a-GQ"></a>若无所住是住梵行。<a id="a-GR"></a>问言。<a id="a-GS"></a>天子。<a id="a-GT"></a>云何无住而住梵行。<a id="a-GU"></a>答言。<a id="a-GV"></a>梵天。<a id="a-GW"></a>若不住欲界。<a id="a-GX"></a>不住色界。<a id="a-GY"></a>不住无色界。<a id="a-GZ"></a>是住梵行。<a id="a-Ga"></a>复次梵天。<a id="a-Gb"></a>若不住我。<a id="a-Gc"></a>不住众生。<a id="a-Gd"></a>不住寿命。<a id="a-Ge"></a>不住人者。<a id="a-Gf"></a>是住梵行。<a id="a-Gg"></a>以要言之。<a id="a-Gh"></a>若不住法。<a id="a-Gi"></a>不住非法。<a id="a-Gj"></a>是住梵行。<a id="a-Gk"></a>问言。<a id="a-Gl"></a>天子。<a id="a-Gm"></a>所说梵行为有何义。<a id="a-Gn"></a>答言。<a id="a-Go"></a>梵天。<a id="a-Gp"></a>住不二道是梵行义。<a id="a-Gq"></a>问言。<a id="a-Gr"></a>天子。<a id="a-Gs"></a>住不二道为住何所。<a id="a-Gt"></a>答言。<a id="a-Gu"></a>梵天。<a id="a-Gv"></a>住不二道是即不住一切诸法。<a id="a-Gw"></a>何以故。<a id="a-Gx"></a>以众贤圣皆无所住。<a id="a-Gy"></a>不取于法不度诸流。<a id="a-Gz"></a>问言。<a id="a-H0"></a>天子。<a id="a-H1"></a>云何修道。<a id="a-H2"></a>答言。<a id="a-H3"></a>梵天。<a id="a-H4"></a>不堕有无。<a id="a-H5"></a>故不分别是有是无。<a id="a-H6"></a>如是修者名为修道。<a id="a-H7"></a>问言天子。<a id="a-H8"></a>为以何法而修道耶。<a id="a-H9"></a>答言。<a id="a-HA"></a>梵天。<a id="a-HB"></a>不以见闻觉知等法。<a id="a-HC"></a>亦不以得。<a id="a-HD"></a>亦不以证。<a id="a-HE"></a>于一切法无相无示。<a id="a-HF"></a>名为修道。</p>
 </body>
</html>