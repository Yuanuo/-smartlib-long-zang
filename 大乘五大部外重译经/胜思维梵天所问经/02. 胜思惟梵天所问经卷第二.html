<!doctype html>
<html id="z3IBTnAPP" data-ver="1148">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">胜思惟梵天所问经卷第二</h1>
  <p id="a2">尔时胜思惟梵天白佛言。<a id="a-3"></a>世尊。<a id="a-4"></a>云何菩萨过世间法现住世间法。<a id="a-5"></a>而不为彼世法所染。<a id="a-6"></a>如实善知世间诸法随世间法。<a id="a-7"></a>而不为世间法之所染。<a id="a-8"></a>教化众生令离世间得世间法平等。<a id="a-9"></a>行于世间而不坏世间法。<a id="a-A"></a>尔时世尊即以偈颂。<a id="a-B"></a>答梵天曰。</p>
  <p id="aC">我说阴是世　　世间所依止</p>
  <p id="aD">不依止五阴　　得脱世间法</p>
  <p id="aE">菩萨有智慧　　知世间实性</p>
  <p id="aF">虽五阴相应　　而不为阴染</p>
  <p id="aG">得失及称讥　　毁誉苦乐等</p>
  <p id="aH">如此之八法　　常牵于世间</p>
  <p id="aI">大智慧菩萨　　如实知世法</p>
  <p id="aJ">见世败坏相　　处之而不动</p>
  <p id="aK">得利心不高　　失利心不下</p>
  <p id="aL">其心坚不动　　不随世间法</p>
  <p id="aM">得失及毁誉　　称讥苦乐等</p>
  <p id="aN">于此世八法　　其心常平等</p>
  <p id="aO">知世间虚妄　　依二颠倒起</p>
  <p id="aP">菩萨黠慧人　　不行世间道</p>
  <p id="aQ">世间所有道　　菩萨皆识知</p>
  <p id="aR">故能于世间　　度众生苦恼</p>
  <p id="aS">虽行于世间　　如莲华不染</p>
  <p id="aT">亦不坏世法　　通达法性故</p>
  <p id="aU">世间行世间　　不知是世间</p>
  <p id="aV">菩萨行世间　　明了世间相</p>
  <p id="aW">世间虚空相　　虚空亦无相</p>
  <p id="aX">菩萨如是知　　不染于世间</p>
  <p id="aY">如所知世间　　随知而演说</p>
  <p id="aZ">知世间性故　　而不坏世间</p>
  <p id="aa">五阴无自性　　是即世间性</p>
  <p id="ab">若人不知是　　常住于世间</p>
  <p id="ac">若见知五阴　　无生亦无灭</p>
  <p id="ad">是人行世间　　而不依世间</p>
  <p id="ae">凡夫不知法　　于世起诤讼</p>
  <p id="af">是实是不实　　住是二相中</p>
  <p id="ag">我常不与世　　起于诤讼事</p>
  <p id="ah">世间之实相　　悉已了知故</p>
  <p id="ai">诸佛所说法　　皆悉无诤讼</p>
  <p id="aj">知世平等故　　非实非妄语</p>
  <p id="ak">若佛法决定　　有实有妄语</p>
  <p id="al">是即为贪着　　与外道无异</p>
  <p id="am">而今佛法中　　无实无妄语</p>
  <p id="an">是故我常说　　出世法无二</p>
  <p id="ao">若人知世间　　如是之实性</p>
  <p id="ap">于实于虚妄　　不取此恶见</p>
  <p id="aq">如是知世间　　清净如虚空</p>
  <p id="ar">是大名称人　　照世间如日</p>
  <p id="as">若人见世间　　如我之所见</p>
  <p id="at">如斯之人等　　能见十方佛</p>
  <p id="au">诸法从缘生　　自无有定性</p>
  <p id="av">若知此因缘　　则达法实相</p>
  <p id="aw">若知法实相　　是则知空相</p>
  <p id="ax">若能知空相　　则为见导师</p>
  <p id="ay">若有人得闻　　如是世间相</p>
  <p id="az">虽行于世间　　而不住世间</p>
  <p id="a10">依止诸见人　　不能及此事</p>
  <p id="a11">云何行世间　　而不依世间</p>
  <p id="a12">若佛灭度后　　有乐是忍者</p>
  <p id="a13">佛则于其人　　常现于世间</p>
  <p id="a14">若人解达此　　则守护我法</p>
  <p id="a15">亦为供养我　　亦是世导师</p>
  <p id="a16">若人须臾间　　世间性如此</p>
  <p id="a17">是人终不为　　恶魔所得便</p>
  <p id="a18">若能达此义　　则为大智慧</p>
  <p id="a19">是人为大富　　法财之施主</p>
  <p id="a1A">若知世如此　　亦是具禁戒</p>
  <p id="a1B">彼忍力勇健　　进取大精进</p>
  <p id="a1C">具足诸禅定　　获得大神通</p>
  <p id="a1D">智慧如实知　　一切世间道</p>
  <p id="a1E">若能如是行　　彼成就三昧</p>
  <p id="a1F">乐于寂静处　　则起于般若</p>
  <p id="a1G">随闻是法处　　则有佛不空</p>
  <p id="a1H">如是诸菩萨　　不久坐道场</p>
  <p id="a1I">若有深知见　　如是世间性</p>
  <p id="a1J">则能降众魔　　疾得无上道</p>
  <p id="a1K">如来复告圣胜思惟大梵天言。<a id="a-1L"></a>梵天。<a id="a-1M"></a>如来出过世间而说世间。<a id="a-1N"></a>世间集。<a id="a-1O"></a>世间灭。<a id="a-1P"></a>世间灭道。<a id="a-1Q"></a>梵天。<a id="a-1R"></a>言世间者。<a id="a-1S"></a>我说五阴名为世间。<a id="a-1T"></a>贪着五阴名为世间集。<a id="a-1U"></a>五阴尽名为世间灭。<a id="a-1V"></a>观察五阴不见二法。<a id="a-1W"></a>名为世间灭道。<a id="a-1X"></a>复次梵天。<a id="a-1Y"></a>所言五阴。<a id="a-1Z"></a>五阴者但有言说。<a id="a-1a"></a>于中取言语邪见名为世间。<a id="a-1b"></a>不舍是见名世间集。<a id="a-1c"></a>是见自相名世间灭。<a id="a-1d"></a>随以何道不取是见。<a id="a-1e"></a>名世间灭道。<a id="a-1f"></a>梵天。<a id="a-1g"></a>我意在此。<a id="a-1h"></a>是故我今即此一寻身中。<a id="a-1i"></a>说世间苦世间集世间灭世间灭道。<a id="a-1j"></a>尔时胜思惟梵天。<a id="a-1k"></a>白佛言。<a id="a-1l"></a>世尊。<a id="a-1m"></a>如佛所说。<a id="a-1n"></a>四圣谛者。<a id="a-1o"></a>未知何等是实圣谛。<a id="a-1p"></a>佛言。<a id="a-1q"></a>梵天。<a id="a-1r"></a>所言苦谛非实圣谛。<a id="a-1s"></a>梵天。<a id="a-1t"></a>所言苦集谛非实圣谛。<a id="a-1u"></a>梵天。<a id="a-1v"></a>所言苦灭谛非实圣谛。<a id="a-1w"></a>梵天。<a id="a-1x"></a>所言灭苦道谛非实圣谛。<a id="a-1y"></a>梵天。<a id="a-1z"></a>若彼苦是实圣谛者。<a id="a-20"></a>一切牛猪诸畜生等应有实谛。<a id="a-21"></a>何以故。<a id="a-22"></a>以彼皆受种种苦故。<a id="a-23"></a>以是义故苦非实谛。<a id="a-24"></a>梵天。<a id="a-25"></a>若彼集是实圣谛者。<a id="a-26"></a>六道众生应有实谛。<a id="a-27"></a>何以故。<a id="a-28"></a>以彼因集生诸趣故。<a id="a-29"></a>以是义故集非实谛。<a id="a-2A"></a>梵天。<a id="a-2B"></a>若彼灭是实圣谛者。<a id="a-2C"></a>一切世间堕邪断见。<a id="a-2D"></a>说灭法者应有实谛。<a id="a-2E"></a>何以故。<a id="a-2F"></a>彼说灭法为涅槃故。<a id="a-2G"></a>以是义故灭非实谛。<a id="a-2H"></a>梵天。<a id="a-2I"></a>若彼道是实圣谛者。<a id="a-2J"></a>缘于一切有为道者。<a id="a-2K"></a>应有实谛。<a id="a-2L"></a>何以故。<a id="a-2M"></a>以彼依有为法。<a id="a-2N"></a>求离有为法故。<a id="a-2O"></a>以是义故道非实谛。<a id="a-2P"></a>梵天。<a id="a-2Q"></a>是故当知。<a id="a-2R"></a>苦谛集谛灭谛道谛非实圣谛。<a id="a-2S"></a>梵天。<a id="a-2T"></a>实圣谛者。<a id="a-2U"></a>知苦无生。<a id="a-2V"></a>是名苦实圣谛。<a id="a-2W"></a>知集无和合。<a id="a-2X"></a>是名集实圣谛。<a id="a-2Y"></a>于毕竟灭法中。<a id="a-2Z"></a>知无生无灭。<a id="a-2a"></a>是名灭实圣谛。<a id="a-2b"></a>于一切法平等。<a id="a-2c"></a>以不二法得道。<a id="a-2d"></a>是名道实圣谛。<a id="a-2e"></a>梵天。<a id="a-2f"></a>实圣谛者。<a id="a-2g"></a>非妄语非实语。<a id="a-2h"></a>梵天。<a id="a-2i"></a>何者是妄语。<a id="a-2j"></a>所谓着我着众生。<a id="a-2k"></a>着命着丈夫。<a id="a-2l"></a>着人着常见。<a id="a-2m"></a>着断见。<a id="a-2n"></a>著有见。<a id="a-2o"></a>着离有见。<a id="a-2p"></a>着生见。<a id="a-2q"></a>着灭见。<a id="a-2r"></a>着生死见。<a id="a-2s"></a>着涅槃见。<a id="a-2t"></a>梵天。<a id="a-2u"></a>是名妄语。<a id="a-2v"></a>梵天。<a id="a-2w"></a>若不着如是见。<a id="a-2x"></a>不触如是见。<a id="a-2y"></a>不取如是见。<a id="a-2z"></a>是名为实语。<a id="a-30"></a>梵天。<a id="a-31"></a>若行者言我知苦。<a id="a-32"></a>是名妄语。<a id="a-33"></a>若行者言我断集。<a id="a-34"></a>是名妄语。<a id="a-35"></a>若行者言我证灭。<a id="a-36"></a>是名妄语。<a id="a-37"></a>若行者言我修道。<a id="a-38"></a>是名妄语。<a id="a-39"></a>何以故。<a id="a-3A"></a>以不随顺佛所许念故名妄语。<a id="a-3B"></a>梵天。<a id="a-3C"></a>云何随顺佛所许念。<a id="a-3D"></a>谓不忆念一切诸法。<a id="a-3E"></a>若不忆念一切诸法。<a id="a-3F"></a>是名随顺佛所许念。<a id="a-3G"></a>若行者。<a id="a-3H"></a>住是念中则不住一切相。<a id="a-3I"></a>若不住一切相则住实际。<a id="a-3J"></a>若住实际是名不住心。<a id="a-3K"></a>若不住心。<a id="a-3L"></a>是人名为非实语非妄语者。<a id="a-3M"></a>梵天。<a id="a-3N"></a>是故当知。<a id="a-3O"></a>若非实语非妄语者。<a id="a-3P"></a>是名圣人实圣谛也。<a id="a-3Q"></a>梵天。<a id="a-3R"></a>言实实者古今实故。<a id="a-3S"></a>若佛出世若不出世。<a id="a-3T"></a>法性常如是。<a id="a-3U"></a>法界恒如是。<a id="a-3V"></a>世间涅槃亦如是常。<a id="a-3W"></a>如是故名为实圣谛。<a id="a-3X"></a>何以故。<a id="a-3Y"></a>非离生死名为圣谛。<a id="a-3Z"></a>亦非令取涅槃名为圣谛。<a id="a-3a"></a>梵天。<a id="a-3b"></a>若人证如是四谛。<a id="a-3c"></a>是名实语者。<a id="a-3d"></a>梵天。<a id="a-3e"></a>于当来世。<a id="a-3f"></a>有诸比丘。<a id="a-3g"></a>不修身不修戒。<a id="a-3h"></a>不修心不修慧。<a id="a-3i"></a>是人说生相是苦谛。<a id="a-3j"></a>众缘和合是集谛。<a id="a-3k"></a>灭法是灭谛。<a id="a-3l"></a>以不二法求相是道谛。<a id="a-3m"></a>梵天。<a id="a-3n"></a>我说彼愚痴人。<a id="a-3o"></a>是外道徒党堕于恶道。<a id="a-3p"></a>我非其师。<a id="a-3q"></a>彼人非我声闻弟子。<a id="a-3r"></a>如是之人随外邪道破失法故。<a id="a-3s"></a>说言有谛。<a id="a-3t"></a>梵天。<a id="a-3u"></a>且观我坐道场时。<a id="a-3v"></a>不得一法是实是妄语。<a id="a-3w"></a>若佛不得法。<a id="a-3x"></a>是法宁可于众中有言说有论义有教化耶。<a id="a-3y"></a>梵天言。<a id="a-3z"></a>不也世尊。<a id="a-40"></a>佛言。<a id="a-41"></a>梵天。<a id="a-42"></a>以诸法无所得故。<a id="a-43"></a>诸法离自性故。<a id="a-44"></a>我菩提是无贪爱相。</p>
  <p id="a45">尔时胜思惟梵天。<a id="a-46"></a>白佛言。<a id="a-47"></a>世尊。<a id="a-48"></a>若如来于法无所得者。<a id="a-49"></a>以何义故。<a id="a-4A"></a>说如来坐道场名为佛。<a id="a-4B"></a>证何法故。<a id="a-4C"></a>说如来名为应正遍知。<a id="a-4D"></a>佛言。<a id="a-4E"></a>梵天。<a id="a-4F"></a>于汝意云何。<a id="a-4G"></a>我所说法。<a id="a-4H"></a>若有为若无为。<a id="a-4I"></a>是法为实为虚妄耶。<a id="a-4J"></a>梵天言。<a id="a-4K"></a>世尊。<a id="a-4L"></a>是法虚妄非实。<a id="a-4M"></a>修伽陀。<a id="a-4N"></a>是法虚妄非实。<a id="a-4O"></a>佛言。<a id="a-4P"></a>梵天。<a id="a-4Q"></a>于汝意云何。<a id="a-4R"></a>若法虚妄非实。<a id="a-4S"></a>是法为有为无。<a id="a-4T"></a>梵天言。<a id="a-4U"></a>世尊。<a id="a-4V"></a>若法虚妄。<a id="a-4W"></a>是法不应说有不应说无。<a id="a-4X"></a>佛言。<a id="a-4Y"></a>梵天。<a id="a-4Z"></a>于汝意云何。<a id="a-4a"></a>若法非有非无。<a id="a-4b"></a>是法有得者不。<a id="a-4c"></a>梵天言。<a id="a-4d"></a>世尊。<a id="a-4e"></a>若法无者。<a id="a-4f"></a>彼法不得言有不得言无。<a id="a-4g"></a>佛言。<a id="a-4h"></a>梵天。<a id="a-4i"></a>若法非有非无。<a id="a-4j"></a>彼法云何证。<a id="a-4k"></a>梵天言。<a id="a-4l"></a>世尊。<a id="a-4m"></a>彼法不证。<a id="a-4n"></a>佛言。<a id="a-4o"></a>梵天。<a id="a-4p"></a>如来坐道场时。<a id="a-4q"></a>唯知虚妄颠倒所起诸烦恼染毕竟不生。<a id="a-4r"></a>以无所得故得。<a id="a-4s"></a>以无所知故知。<a id="a-4t"></a>何以故。<a id="a-4u"></a>梵天。<a id="a-4v"></a>我所得法。<a id="a-4w"></a>不可见不可闻。<a id="a-4x"></a>不可觉不可识。<a id="a-4y"></a>不可忆。<a id="a-4z"></a>不可取不可着。<a id="a-50"></a>不可说不可难。<a id="a-51"></a>出过一切境界。<a id="a-52"></a>无语无说。<a id="a-53"></a>无行不求。<a id="a-54"></a>无有文字。<a id="a-55"></a>无言语道。<a id="a-56"></a>非识境界。<a id="a-57"></a>无字非言语所说。<a id="a-58"></a>梵天。<a id="a-59"></a>彼法如是犹如虚空。<a id="a-5A"></a>汝乃欲于如是法中而得证耶。<a id="a-5B"></a>梵天言。<a id="a-5C"></a>不也世尊。<a id="a-5D"></a>诸佛如来甚为希有。<a id="a-5E"></a>成就不可思议未曾有法。<a id="a-5F"></a>深入大慈大悲。<a id="a-5G"></a>得如是寂灭相法。<a id="a-5H"></a>而以文字语言教人令得。<a id="a-5I"></a>世尊。<a id="a-5J"></a>若有众生得闻是法能信解者。<a id="a-5K"></a>当知是人不从小功德来。<a id="a-5L"></a>何以故。<a id="a-5M"></a>世尊。<a id="a-5N"></a>是法一切世间之所难信。<a id="a-5O"></a>何以故。<a id="a-5P"></a>世间不能信如是法故。<a id="a-5Q"></a>佛言。<a id="a-5R"></a>梵天。<a id="a-5S"></a>云何是法一切世间之所难信。<a id="a-5T"></a>梵天言。<a id="a-5U"></a>世尊。<a id="a-5V"></a>世间贪着谛。<a id="a-5W"></a>而是法无如是。<a id="a-5X"></a>此法非实非妄语。<a id="a-5Y"></a>世间贪着法。<a id="a-5Z"></a>而是法无法无非法。<a id="a-5a"></a>世间贪着涅槃。<a id="a-5b"></a>而是法无生死无涅槃。<a id="a-5c"></a>世间贪着善法。<a id="a-5d"></a>而是法无善无非善。<a id="a-5e"></a>世间贪着乐。<a id="a-5f"></a>而是法无苦无乐。<a id="a-5g"></a>世间贪着佛出世。<a id="a-5h"></a>而是法无佛出世。<a id="a-5i"></a>亦无涅槃。<a id="a-5j"></a>虽有说法。<a id="a-5k"></a>而是法非可说相。<a id="a-5l"></a>虽赞叹僧。<a id="a-5m"></a>而僧即是无为。<a id="a-5n"></a>是故此法一切世间之所难信。<a id="a-5o"></a>世尊。<a id="a-5p"></a>譬如水中出火火中出水难可得信。<a id="a-5q"></a>如是烦恼中有菩提。<a id="a-5r"></a>菩提中有烦恼。<a id="a-5s"></a>是亦难信。<a id="a-5t"></a>何以故。<a id="a-5u"></a>如来得是虚妄烦恼之性。<a id="a-5v"></a>无法可证。<a id="a-5w"></a>有所说法而不可见。<a id="a-5x"></a>虽有所知而无分别。<a id="a-5y"></a>虽证涅槃而无所知。<a id="a-5z"></a>虽修诸行而不作二相。<a id="a-60"></a>虽有证法而无所得。<a id="a-61"></a>虽灭诸障而无所灭。<a id="a-62"></a>世尊。<a id="a-63"></a>若善男子善女人。<a id="a-64"></a>有能信解如是法义。<a id="a-65"></a>当知是人得脱诸见。<a id="a-66"></a>当知是人供养诸佛。<a id="a-67"></a>以曾亲近无量诸佛故。<a id="a-68"></a>当知是人得善人护。<a id="a-69"></a>以为一切诸善知识所护念故。<a id="a-6A"></a>当知是人信大妙法。<a id="a-6B"></a>以妙善根得增上故。<a id="a-6C"></a>当知是人善得法财大妙宝藏。<a id="a-6D"></a>以能守护佛法藏故。<a id="a-6E"></a>当知是人随顺作业。<a id="a-6F"></a>以能善作所作法故。<a id="a-6G"></a>当知是人种姓尊贵。<a id="a-6H"></a>以得生于如来家故。<a id="a-6I"></a>当知是人能行大舍。<a id="a-6J"></a>以舍一切诸烦恼故。<a id="a-6K"></a>当知是人得持戒力。<a id="a-6L"></a>以无起心破戒法故。<a id="a-6M"></a>当知是人得忍辱力。<a id="a-6N"></a>以是人能舍身命故。<a id="a-6O"></a>当知是人得精进力。<a id="a-6P"></a>以是人心不疲惓故。<a id="a-6Q"></a>当知是人得禅定力。<a id="a-6R"></a>以烧一切不善法故。<a id="a-6S"></a>当知是人得智慧力。<a id="a-6T"></a>以离一切恶行见故。<a id="a-6U"></a>当知是人不为他败。<a id="a-6V"></a>以过一切恶魔境故。<a id="a-6W"></a>当知是人怨不能伏。<a id="a-6X"></a>以离一切诸对敌故。<a id="a-6Y"></a>当知是人不诳世间。<a id="a-6Z"></a>以其不诳诸如来故。<a id="a-6a"></a>当知是人是真语者。<a id="a-6b"></a>诸法自性善能说故。<a id="a-6c"></a>当知是人是实语者。<a id="a-6d"></a>说第一义实法相故。<a id="a-6e"></a>当知是人得善护念。<a id="a-6f"></a>以诸如来所护念故。<a id="a-6g"></a>当知是人柔和软善。<a id="a-6h"></a>以同止住善安乐故。<a id="a-6i"></a>当知是人名为大富。<a id="a-6j"></a>以是人有圣法财故。<a id="a-6k"></a>当知是人常能知足。<a id="a-6l"></a>以其具足行圣种故。<a id="a-6m"></a>当知是人易满易养。<a id="a-6n"></a>以如是人离食贪故。<a id="a-6o"></a>当知是人得安忍力。<a id="a-6p"></a>以如是人到彼岸故。<a id="a-6q"></a>当知是人为能度者。<a id="a-6r"></a>以是人能度未度故。<a id="a-6s"></a>当知是人为能解者。<a id="a-6t"></a>以是人能解未解故。<a id="a-6u"></a>当知是人为能安者。<a id="a-6v"></a>以是人能安未安故。<a id="a-6w"></a>当知是人为能灭者。<a id="a-6x"></a>以令未脱得解脱故。<a id="a-6y"></a>当知是人为能示者。<a id="a-6z"></a>以能为人示正道故。<a id="a-70"></a>当知是人知正道者。<a id="a-71"></a>以是人能脱未脱故。<a id="a-72"></a>当知是人为大医王。<a id="a-73"></a>以能善知诸法药故。<a id="a-74"></a>当知是人为如良药。<a id="a-75"></a>以疗众生烦恼病故。<a id="a-76"></a>当知是人为有大力。<a id="a-77"></a>以是人有智慧力故。<a id="a-78"></a>当知是人有不退力。<a id="a-79"></a>以有坚固毕竟法故。<a id="a-7A"></a>当知是人有精进力。<a id="a-7B"></a>以常修行不依他故。<a id="a-7C"></a>当知是人为如师子。<a id="a-7D"></a>以离怖畏毛竖等故。<a id="a-7E"></a>当知是人犹如大龙。<a id="a-7F"></a>以是人心善调柔故。<a id="a-7G"></a>当知是人为如大象。<a id="a-7H"></a>以其善能调伏心故。<a id="a-7I"></a>当知是人为如牛王。<a id="a-7J"></a>以其善能导大众故。<a id="a-7K"></a>当知是人为大勇健。<a id="a-7L"></a>以能破坏诸魔怨故。<a id="a-7M"></a>当知是人为不畏者。<a id="a-7N"></a>以得远离大众畏故。<a id="a-7O"></a>当知是人无所畏惧。<a id="a-7P"></a>以是人得无畏法故。<a id="a-7Q"></a>当知是人无所忌难。<a id="a-7R"></a>以是人能说谛法故。<a id="a-7S"></a>当知是人为如明月。<a id="a-7T"></a>以得满足诸白法故。<a id="a-7U"></a>当知是人照明如日。<a id="a-7V"></a>以智慧光能照明故。<a id="a-7W"></a>当知是人为如灯炷。<a id="a-7X"></a>以离一切诸闇冥故。<a id="a-7Y"></a>当知是人心坚如地。<a id="a-7Z"></a>以得远离憎爱心故。<a id="a-7a"></a>当知是人平等如地。<a id="a-7b"></a>以能容受诸众生故。<a id="a-7c"></a>当知是人不住如风。<a id="a-7d"></a>以其不着一切法故。<a id="a-7e"></a>当知是人能净如水。<a id="a-7f"></a>以荡一切烦恼垢故。<a id="a-7g"></a>当知是人为如猛火。<a id="a-7h"></a>以烧一切诸动念故。<a id="a-7i"></a>当知是人如须弥山。<a id="a-7j"></a>以其坚固不可动故。<a id="a-7k"></a>当知是人金刚坚固如铁围山。<a id="a-7l"></a>不可坏故心坚固故。<a id="a-7m"></a>当知是人不可降伏。<a id="a-7n"></a>以一切怨不能伏故。<a id="a-7o"></a>当知是人不可度量。<a id="a-7p"></a>以非二乘所度量故。<a id="a-7q"></a>当知是人丰宝如海。<a id="a-7r"></a>以其多饶正法宝故。<a id="a-7s"></a>当知是人为如大海。<a id="a-7t"></a>以尽一切诸烦恼故。<a id="a-7u"></a>当知是人为不厌足。<a id="a-7v"></a>以常求法不厌足故。<a id="a-7w"></a>当知是人为满足者。<a id="a-7x"></a>以有智慧知足法故。<a id="a-7y"></a>当知是人如转轮王。<a id="a-7z"></a>以是人能转法轮故。<a id="a-80"></a>当知是人如帝释王。<a id="a-81"></a>以如是人住持色故。<a id="a-82"></a>当知是人如梵天王。<a id="a-83"></a>以如是人得自在故。<a id="a-84"></a>当知是人为降大雨。<a id="a-85"></a>以是人能雨法雨故。<a id="a-86"></a>当知是人为降甘露。<a id="a-87"></a>以甘露法雨众生故。<a id="a-88"></a>当知是人能自增长。<a id="a-89"></a>以得诸根力觉分故。<a id="a-8A"></a>当知是人为到彼岸。<a id="a-8B"></a>以能出过世间溺故。<a id="a-8C"></a>当知是人为入彼岸。<a id="a-8D"></a>以其能入佛智慧故。<a id="a-8E"></a>当知是人则为近到。<a id="a-8F"></a>以其得近佛菩提故。<a id="a-8G"></a>当知是人则为无等。<a id="a-8H"></a>以足智慧增上满故。<a id="a-8I"></a>当知是人为无等等。<a id="a-8J"></a>以有闻慧无等等故。<a id="a-8K"></a>当知是人不可测量。<a id="a-8L"></a>以过诸量非可测故。<a id="a-8M"></a>当知是人无有障碍。<a id="a-8N"></a>以乐说辩无滞着故。<a id="a-8O"></a>当知是人忆念坚固。<a id="a-8P"></a>以得具足闻持力故。<a id="a-8Q"></a>当知是人则为能去。<a id="a-8R"></a>以是人得义随顺故。<a id="a-8S"></a>当知是人为得善意。<a id="a-8T"></a>以能观察入正法故。<a id="a-8U"></a>当知是人善知众生。<a id="a-8V"></a>以是人得众生心故。<a id="a-8W"></a>当知是人勤行精进。<a id="a-8X"></a>以为利安诸世间故。<a id="a-8Y"></a>当知是人为已出世。<a id="a-8Z"></a>以是人心过世间故。<a id="a-8a"></a>当知是人为不可污。<a id="a-8b"></a>以心无染如莲华故。<a id="a-8c"></a>当知是人不为所覆。<a id="a-8d"></a>以世八法所不覆故。<a id="a-8e"></a>当知是人为得快爱。<a id="a-8f"></a>以诸黠慧之所爱故。<a id="a-8g"></a>当知是人为可贵重。<a id="a-8h"></a>有多闻慧可贵重故。<a id="a-8i"></a>当知是人为他供养。<a id="a-8j"></a>以智慧人之所知故。<a id="a-8k"></a>当知是人所应供养。<a id="a-8l"></a>以诸天人所供养故。<a id="a-8m"></a>当知是人是可归命。<a id="a-8n"></a>以诸众生所归命故。<a id="a-8o"></a>当知是人善人所贵。<a id="a-8p"></a>以诸圣人所归敬故。<a id="a-8q"></a>当知是人则为可求。<a id="a-8r"></a>以二乘人所供养故。<a id="a-8s"></a>当知是人远离所求。<a id="a-8t"></a>以离一切二乘行故。<a id="a-8u"></a>当知是人为不谄曲。<a id="a-8v"></a>以无点污谄曲法故。<a id="a-8w"></a>当知是人则为端正。<a id="a-8x"></a>以具威仪备成就故。<a id="a-8y"></a>当知是人最为可爱。<a id="a-8z"></a>以过世间一切色故。<a id="a-90"></a>当知是人是为可依。<a id="a-91"></a>以有威德得具足故。<a id="a-92"></a>当知是人庄严具足。<a id="a-93"></a>以有诸相庄严身故。<a id="a-94"></a>当知是人间错其身。<a id="a-95"></a>以有八十随形好故。<a id="a-96"></a>当知是人则为能护。<a id="a-97"></a>以是人能护佛种故。<a id="a-98"></a>当知是人则为能收。<a id="a-99"></a>以得不断佛法种故。<a id="a-9A"></a>当知是人能遮诸恶。<a id="a-9B"></a>以其常能护圣僧故。<a id="a-9C"></a>是人诸佛见。<a id="a-9D"></a>是人得法眼。<a id="a-9E"></a>是人诸佛佛智记。<a id="a-9F"></a>是人满足三忍。<a id="a-9G"></a>是人满足道场。<a id="a-9H"></a>是人能降伏众魔。<a id="a-9I"></a>是人已得一切智。<a id="a-9J"></a>是人能转法轮。<a id="a-9K"></a>是人能作佛所作事。<a id="a-9L"></a>世尊。<a id="a-9M"></a>若有善男子善女人。<a id="a-9N"></a>得闻如是甚深法义。<a id="a-9O"></a>闻已不惊。<a id="a-9P"></a>不增上惊不上上惊。<a id="a-9Q"></a>是人则得如是功德。<a id="a-9R"></a>世尊。<a id="a-9S"></a>我以一劫若余残劫。<a id="a-9T"></a>说彼善男子善女人所得功德。<a id="a-9U"></a>犹不可尽。<a id="a-9V"></a>若诸佛菩提。<a id="a-9W"></a>如是难知难见难觉。<a id="a-9X"></a>能信能取。<a id="a-9Y"></a>能受能持。<a id="a-9Z"></a>能读能诵。<a id="a-9a"></a>为他广说如是等法。<a id="a-9b"></a>既能自住。<a id="a-9c"></a>复令他人住是法中。<a id="a-9d"></a>尔时如来。<a id="a-9e"></a>告胜思惟大梵天言。<a id="a-9f"></a>梵天。<a id="a-9g"></a>汝少分知彼诸菩萨摩诃萨色及功德。<a id="a-9h"></a>而赞叹之。<a id="a-9i"></a>如佛所知。<a id="a-9j"></a>以我具足有无障碍佛之智故。<a id="a-9k"></a>梵天。<a id="a-9l"></a>彼善男子善女人。<a id="a-9m"></a>有如是等无量功德。<a id="a-9n"></a>复有无量过于是者。<a id="a-9o"></a>若有能知如来所说甚深之法。<a id="a-9p"></a>解义解句及解字者。<a id="a-9q"></a>则能证知彼甚深意。<a id="a-9r"></a>随顺不违。<a id="a-9s"></a>随顺相应。<a id="a-9t"></a>非不相应。<a id="a-9u"></a>能解其义不随名字。<a id="a-9v"></a>如是菩萨知所说法。<a id="a-9w"></a>以依何等言语如来说法。<a id="a-9x"></a>以依何等意如来说法。<a id="a-9y"></a>以依何等方便如来说法。<a id="a-9z"></a>以依何等入如来说法。<a id="a-A0"></a>以依何等大悲如来说法。<a id="a-A1"></a>梵天。<a id="a-A2"></a>若有菩萨。<a id="a-A3"></a>知此如来五力行智。<a id="a-A4"></a>是菩萨于诸众生作住持事。<a id="a-A5"></a>梵天言。<a id="a-A6"></a>世尊。<a id="a-A7"></a>何者如来五力行智。<a id="a-A8"></a>佛言。<a id="a-A9"></a>梵天。<a id="a-AA"></a>一者言语说法。<a id="a-AB"></a>二者意说法。<a id="a-AC"></a>三者方便说法。<a id="a-AD"></a>四者入说法。<a id="a-AE"></a>五者入大悲说法。<a id="a-AF"></a>梵天。<a id="a-AG"></a>如是名为如来所用五力行智。<a id="a-AH"></a>此深法中非诸声闻辟支佛等所知境界。</p>
  <p id="aAI">梵天言。<a id="a-AJ"></a>世尊。<a id="a-AK"></a>云何菩萨知如来言语说法。<a id="a-AL"></a>佛言。<a id="a-AM"></a>梵天。<a id="a-AN"></a>如来说过去法。<a id="a-AO"></a>说未来法。<a id="a-AP"></a>说现在法。<a id="a-AQ"></a>说染法净法。<a id="a-AR"></a>说善法不善法。<a id="a-AS"></a>说世间法出世间法。<a id="a-AT"></a>说有漏法无漏法。<a id="a-AU"></a>说有罪法无罪法。<a id="a-AV"></a>说有为法无为法。<a id="a-AW"></a>说我众生人丈夫法。<a id="a-AX"></a>说得证法。<a id="a-AY"></a>说生死法涅槃法。<a id="a-AZ"></a>梵天。<a id="a-Aa"></a>当知是诸言说。<a id="a-Ab"></a>如说幻事。<a id="a-Ac"></a>应知以无决定故。<a id="a-Ad"></a>说如梦事。<a id="a-Ae"></a>虚妄见故。<a id="a-Af"></a>如响声说从空声出故。<a id="a-Ag"></a>言说如影。<a id="a-Ah"></a>因缘合故。<a id="a-Ai"></a>言说如印。<a id="a-Aj"></a>不转入故。<a id="a-Ak"></a>所说如焰。<a id="a-Al"></a>颠倒见故。<a id="a-Am"></a>如说虚空不生不灭故。<a id="a-An"></a>无说可说。<a id="a-Ao"></a>应知以无言语故。<a id="a-Ap"></a>梵天。<a id="a-Aq"></a>若菩萨能知如是诸说法者。<a id="a-Ar"></a>是菩萨虽有一切言语说法。<a id="a-As"></a>而于诸法无所言说。<a id="a-At"></a>以不贪着法故。<a id="a-Au"></a>得无障碍乐说辩才。<a id="a-Av"></a>以是辩才乃至若于恒河沙等劫。<a id="a-Aw"></a>种种说法无尽无碍。<a id="a-Ax"></a>诸有所说不离法界故。<a id="a-Ay"></a>不执着差别之相故。<a id="a-Az"></a>梵天。<a id="a-B0"></a>是名如来言语说法。<a id="a-B1"></a>梵天。<a id="a-B2"></a>云何菩萨知如来甚深意力方便说法。<a id="a-B3"></a>梵天。<a id="a-B4"></a>如来或染法说净。<a id="a-B5"></a>或净法说染。<a id="a-B6"></a>菩萨于此如来深意应如是知。<a id="a-B7"></a>梵天。<a id="a-B8"></a>云何如来染法说净。<a id="a-B9"></a>梵天。<a id="a-BA"></a>以不见染法体故。<a id="a-BB"></a>如是如来染法说净。<a id="a-BC"></a>梵天。<a id="a-BD"></a>云何如来净法说染。<a id="a-BE"></a>梵天。<a id="a-BF"></a>以不见净法体故。<a id="a-BG"></a>如是如来净法说染。<a id="a-BH"></a>复次梵天。<a id="a-BI"></a>我依布施即示涅槃。<a id="a-BJ"></a>凡夫无智不能善解随意所说。<a id="a-BK"></a>唯诸菩萨善知我意。<a id="a-BL"></a>应如是信深善法意。<a id="a-BM"></a>作是思惟行布施者。<a id="a-BN"></a>于未来世得大富贵。<a id="a-BO"></a>而此法中。<a id="a-BP"></a>无有一法可从一念至于一念转至后世。<a id="a-BQ"></a>以彼涅槃非转法故。<a id="a-BR"></a>若无一法可从一念至于一念转至后世。<a id="a-BS"></a>即是一切诸法实相。<a id="a-BT"></a>诸法实相即是涅槃。<a id="a-BU"></a>持戒是涅槃。<a id="a-BV"></a>不作不起故。<a id="a-BW"></a>忍辱是涅槃。<a id="a-BX"></a>以念念灭故。<a id="a-BY"></a>精进是涅槃。<a id="a-BZ"></a>无所取舍故。<a id="a-Ba"></a>禅定是涅槃。<a id="a-Bb"></a>以不贪味故。<a id="a-Bc"></a>般若是涅槃。<a id="a-Bd"></a>以不得相故。<a id="a-Be"></a>贪欲是实际。<a id="a-Bf"></a>法性无欲相故。<a id="a-Bg"></a>嗔恚是实际。<a id="a-Bh"></a>法性无嗔相故。<a id="a-Bi"></a>愚痴是实际。<a id="a-Bj"></a>法性无痴相故。<a id="a-Bk"></a>世间是涅槃。<a id="a-Bl"></a>无退无生故。<a id="a-Bm"></a>涅槃是世间。<a id="a-Bn"></a>以其执着故。<a id="a-Bo"></a>实语是虚妄。<a id="a-Bp"></a>以生诸见故。<a id="a-Bq"></a>虚妄是实语。<a id="a-Br"></a>为增上慢人故。</p>
  <p id="aBs">复次梵天。<a id="a-Bt"></a>如来以随意故。<a id="a-Bu"></a>或自说言我是说常边者。<a id="a-Bv"></a>或自说言我是说染者。<a id="a-Bw"></a>或自说言我是说断边者。<a id="a-Bx"></a>或自说言我是说无业者。<a id="a-By"></a>或自说言我是说无业作者。<a id="a-Bz"></a>或自说言我是邪见者。<a id="a-C0"></a>或自说言我是不信者。<a id="a-C1"></a>或自说言我是不知恩者。<a id="a-C2"></a>或自说言我是劫盗者。<a id="a-C3"></a>或自说言我是吐者。<a id="a-C4"></a>或自说言我是不受者。<a id="a-C5"></a>而如来无有如此诸事。<a id="a-C6"></a>梵天。<a id="a-C7"></a>当知是为如来随意。<a id="a-C8"></a>以依何意。<a id="a-C9"></a>憍慢众生能舍我慢。<a id="a-CA"></a>梵天。<a id="a-CB"></a>如来依如是深意说法。<a id="a-CC"></a>梵天。<a id="a-CD"></a>若菩萨知如来随行方便说者。<a id="a-CE"></a>若闻佛出世则能信受。<a id="a-CF"></a>示众生善业色身果报故。<a id="a-CG"></a>若闻佛不出世亦信受。<a id="a-CH"></a>以是诸佛法性身故。<a id="a-CI"></a>若闻佛说法亦信受。<a id="a-CJ"></a>以为喜乐文字众生故。<a id="a-CK"></a>若闻佛不说法亦信受。<a id="a-CL"></a>诸佛法性不可说故。<a id="a-CM"></a>若闻有涅槃亦信受。<a id="a-CN"></a>以灭颠倒所起烦恼故。<a id="a-CO"></a>若闻无涅槃亦信受。<a id="a-CP"></a>诸法不生不灭相故。<a id="a-CQ"></a>若闻有众生亦信受。<a id="a-CR"></a>入世谛门故。<a id="a-CS"></a>若闻无众生亦信受。<a id="a-CT"></a>入第一义故。<a id="a-CU"></a>梵天。<a id="a-CV"></a>菩萨摩诃萨如是善知如来随行方便说法。<a id="a-CW"></a>于诸言说音声无畏。<a id="a-CX"></a>应知亦能利益无量众生。<a id="a-CY"></a>梵天。<a id="a-CZ"></a>云何菩萨知如来方便说法。<a id="a-Ca"></a>梵天。<a id="a-Cb"></a>如来为众生说布施。<a id="a-Cc"></a>得大富故。<a id="a-Cd"></a>持戒得生天故。<a id="a-Ce"></a>忍辱得端正故。<a id="a-Cf"></a>精进得具智故。<a id="a-Cg"></a>禅定得寂静故。<a id="a-Ch"></a>慧舍诸烦恼故。<a id="a-Ci"></a>多闻得智慧故。<a id="a-Cj"></a>行十善业道得人天富乐成就故。<a id="a-Ck"></a>慈悲喜舍得生梵世故。<a id="a-Cl"></a>奢摩陀得毗婆舍那故。<a id="a-Cm"></a>学地得无学地故。<a id="a-Cn"></a>辟支佛地清净消诸供养故。<a id="a-Co"></a>佛地示无量智故。<a id="a-Cp"></a>涅槃灭一切苦恼故。<a id="a-Cq"></a>梵天。<a id="a-Cr"></a>我以如是善巧方便。<a id="a-Cs"></a>为诸众生赞说是法。<a id="a-Ct"></a>如来实不得我众生寿命及丈夫等。<a id="a-Cu"></a>应知而如来亦不见布施。<a id="a-Cv"></a>不见布施果。<a id="a-Cw"></a>亦不见悭。<a id="a-Cx"></a>不见悭果。<a id="a-Cy"></a>亦不见持戒。<a id="a-Cz"></a>不见持戒果。<a id="a-D0"></a>亦不见毁戒。<a id="a-D1"></a>不见毁戒果。<a id="a-D2"></a>亦不见忍辱。<a id="a-D3"></a>不见忍辱果。<a id="a-D4"></a>亦不见嗔恚。<a id="a-D5"></a>不见嗔恚果。<a id="a-D6"></a>亦不见精进。<a id="a-D7"></a>不见精进果。<a id="a-D8"></a>亦不见懈怠。<a id="a-D9"></a>不见懈怠果。<a id="a-DA"></a>亦不见禅定。<a id="a-DB"></a>不见禅定果。<a id="a-DC"></a>亦不见乱心。<a id="a-DD"></a>不见乱心果。<a id="a-DE"></a>亦不见般若。<a id="a-DF"></a>不见般若果。<a id="a-DG"></a>亦不见愚痴。<a id="a-DH"></a>不见愚痴果。<a id="a-DI"></a>亦不见苦乐。<a id="a-DJ"></a>亦不见苦乐果。<a id="a-DK"></a>亦不见须陀洹。<a id="a-DL"></a>不见须陀洹果。<a id="a-DM"></a>乃至不见菩提。<a id="a-DN"></a>不见涅槃果。<a id="a-DO"></a>梵天。<a id="a-DP"></a>如来常为众生说法。<a id="a-DQ"></a>而诸众生依如来教。<a id="a-DR"></a>如所说法如实修行勤修诸行。<a id="a-DS"></a>为何义修行勤行彼行。<a id="a-DT"></a>而诸众生修行彼法。<a id="a-DU"></a>而不能得。<a id="a-DV"></a>而不能证。<a id="a-DW"></a>所谓须陀洹行。<a id="a-DX"></a>乃至阿罗汉果。<a id="a-DY"></a>乃至不得缘觉之地。<a id="a-DZ"></a>不得阿耨多罗三藐三菩提。<a id="a-Da"></a>乃至不得涅槃。<a id="a-Db"></a>以是义故。<a id="a-Dc"></a>彼诸众生。<a id="a-Dd"></a>不得涅槃。<a id="a-De"></a>不见涅槃。<a id="a-Df"></a>梵天。<a id="a-Dg"></a>是名如来方便说法。<a id="a-Dh"></a>梵天。<a id="a-Di"></a>诸菩萨摩诃萨。<a id="a-Dj"></a>应勤修行。<a id="a-Dk"></a>为令众生摄取妙法。</p>
  <p id="aDl">梵天。<a id="a-Dm"></a>云何菩萨知如来入说法。<a id="a-Dn"></a>梵天。<a id="a-Do"></a>眼是入解脱门。<a id="a-Dp"></a>如是耳鼻舌身意。<a id="a-Dq"></a>是入解脱门。<a id="a-Dr"></a>何以故。<a id="a-Ds"></a>眼空无我无我所。<a id="a-Dt"></a>自性尔故。<a id="a-Du"></a>耳鼻舌身意空无我无我所。<a id="a-Dv"></a>自性尔故。<a id="a-Dw"></a>梵天。<a id="a-Dx"></a>当知诸入皆是入解脱门。<a id="a-Dy"></a>应知正行则不诳故。<a id="a-Dz"></a>如是色声香味触法。<a id="a-E0"></a>皆是入解脱门。<a id="a-E1"></a>所谓空门。<a id="a-E2"></a>无相门。<a id="a-E3"></a>无愿门。<a id="a-E4"></a>不行门。<a id="a-E5"></a>不生不灭门。<a id="a-E6"></a>无所从来无所至去门。<a id="a-E7"></a>不退不生门。<a id="a-E8"></a>自性清净寂静门。<a id="a-E9"></a>复次梵天。<a id="a-EA"></a>如来于一切名字。<a id="a-EB"></a>示是解脱门。<a id="a-EC"></a>何以故。<a id="a-ED"></a>以诸名字无合无用故。<a id="a-EE"></a>以自性顽故。<a id="a-EF"></a>梵天。<a id="a-EG"></a>当知如来即于一切诸文字中说于圣谛。<a id="a-EH"></a>应知即于一切所说法中说解脱门。<a id="a-EI"></a>梵天。<a id="a-EJ"></a>无有名字言语说法。<a id="a-EK"></a>诸佛如来不说实谛。<a id="a-EL"></a>梵天。<a id="a-EM"></a>如来说法无有法染。<a id="a-EN"></a>一切所说法中示解脱门。<a id="a-EO"></a>令入证智。<a id="a-EP"></a>令入涅槃。<a id="a-EQ"></a>梵天。<a id="a-ER"></a>是名如来入说法门。<a id="a-ES"></a>梵天。<a id="a-ET"></a>菩萨摩诃萨应学此法。<a id="a-EU"></a>梵天。<a id="a-EV"></a>云何如来以大悲心。<a id="a-EW"></a>普为一切众生说法。<a id="a-EX"></a>梵天。<a id="a-EY"></a>如来具有三十二种相应大悲。<a id="a-EZ"></a>普为一切众生说法。<a id="a-Ea"></a>何等名为三十二种相应大悲。<a id="a-Eb"></a>梵天。<a id="a-Ec"></a>所谓一切法无我。<a id="a-Ed"></a>而诸众生不信不解。<a id="a-Ee"></a>计言有我。<a id="a-Ef"></a>如来于此诸众生等。<a id="a-Eg"></a>而起大悲。<a id="a-Eh"></a>一切法无众生。<a id="a-Ei"></a>而诸众生计有众生。<a id="a-Ej"></a>如来于此诸众生等。<a id="a-Ek"></a>而起大悲。<a id="a-El"></a>一切法无寿者。<a id="a-Em"></a>而诸众生计有寿者。<a id="a-En"></a>如来于此诸众生等。<a id="a-Eo"></a>而起大悲。<a id="a-Ep"></a>一切法无丈夫。<a id="a-Eq"></a>而诸众生计有丈夫。<a id="a-Er"></a>如来于此诸众生等。<a id="a-Es"></a>而起大悲。<a id="a-Et"></a>一切法无所有。<a id="a-Eu"></a>而诸众生住于有见。<a id="a-Ev"></a>如来于此诸众生等。<a id="a-Ew"></a>而起大悲。<a id="a-Ex"></a>一切法无住。<a id="a-Ey"></a>而诸众生住于诸法。<a id="a-Ez"></a>如来于此诸众生等。<a id="a-F0"></a>而起大悲。<a id="a-F1"></a>一切法无归处。<a id="a-F2"></a>而诸众生乐于归处。<a id="a-F3"></a>如来于此诸众生等。<a id="a-F4"></a>而起大悲。<a id="a-F5"></a>一切法非我所。<a id="a-F6"></a>而诸众生着于我所。<a id="a-F7"></a>如来于此诸众生等。<a id="a-F8"></a>而起大悲。<a id="a-F9"></a>一切法无所属。<a id="a-FA"></a>而诸众生计有所属。<a id="a-FB"></a>如来于此诸众生等。<a id="a-FC"></a>而起大悲。<a id="a-FD"></a>一切法无取相。<a id="a-FE"></a>而诸众生皆有取相。<a id="a-FF"></a>如来于此诸众生等。<a id="a-FG"></a>而起大悲。<a id="a-FH"></a>一切法无生。<a id="a-FI"></a>而诸众生住于有生。<a id="a-FJ"></a>如来于此诸众生等。<a id="a-FK"></a>而起大悲。<a id="a-FL"></a>一切法无退生。<a id="a-FM"></a>而诸众生住于退生。<a id="a-FN"></a>如来于此诸众生等。<a id="a-FO"></a>而起大悲。<a id="a-FP"></a>一切法无染。<a id="a-FQ"></a>而诸众生染着诸法。<a id="a-FR"></a>如来于此诸众生等。<a id="a-FS"></a>而起大悲。<a id="a-FT"></a>一切法离贪。<a id="a-FU"></a>而诸众生悉皆有贪。<a id="a-FV"></a>如来于此诸众生等。<a id="a-FW"></a>而起大悲。<a id="a-FX"></a>一切法离嗔。<a id="a-FY"></a>而诸众生悉皆有嗔。<a id="a-FZ"></a>如来于此诸众生等。<a id="a-Fa"></a>而起大悲。<a id="a-Fb"></a>一切法离痴。<a id="a-Fc"></a>而诸众生悉皆有痴。<a id="a-Fd"></a>如来于此诸众生等。<a id="a-Fe"></a>而起大悲。<a id="a-Ff"></a>一切法无所从来。<a id="a-Fg"></a>而诸众生着所从来。<a id="a-Fh"></a>如来于此诸众生等。<a id="a-Fi"></a>而起大悲。<a id="a-Fj"></a>一切法无所至去。<a id="a-Fk"></a>而诸众生着于后生。<a id="a-Fl"></a>如来于此诸众生等。<a id="a-Fm"></a>而起大悲。<a id="a-Fn"></a>一切法无作。<a id="a-Fo"></a>而诸众生皆有所作。<a id="a-Fp"></a>如来于此诸众生等。<a id="a-Fq"></a>而起大悲。<a id="a-Fr"></a>一切法无戏论。<a id="a-Fs"></a>而诸众生有诸戏论。<a id="a-Ft"></a>如来于此诸众生等。<a id="a-Fu"></a>而起大悲。<a id="a-Fv"></a>一切法空。<a id="a-Fw"></a>而诸众生堕于有见。<a id="a-Fx"></a>如来于此诸众生等而起大悲。<a id="a-Fy"></a>一切法无相。<a id="a-Fz"></a>而诸众生取着于相。<a id="a-G0"></a>如来于此诸众生等。<a id="a-G1"></a>而起大悲。<a id="a-G2"></a>一切法无愿。<a id="a-G3"></a>而诸众生悉皆有愿。<a id="a-G4"></a>如来于此诸众生等。<a id="a-G5"></a>而起大悲。<a id="a-G6"></a>一切世间众生常共嗔嫌诤斗。<a id="a-G7"></a>如来于此诸众生等。<a id="a-G8"></a>而起大悲。<a id="a-G9"></a>一切世间邪见颠倒行于邪道。<a id="a-GA"></a>为欲令其住正道故。<a id="a-GB"></a>如来于此诸众生等。<a id="a-GC"></a>而起大悲。<a id="a-GD"></a>一切世间堕于颠倒。<a id="a-GE"></a>堕于险难。<a id="a-GF"></a>住于非道。<a id="a-GG"></a>为欲令其入实道故。<a id="a-GH"></a>如来于此诸众生等。<a id="a-GI"></a>而起大悲。<a id="a-GJ"></a>一切世间众生常为悭贪所缚。<a id="a-GK"></a>不知厌足夺他财物。<a id="a-GL"></a>以为教化令住圣财信戒闻舍慧惭愧故。<a id="a-GM"></a>如来于此诸众生等。<a id="a-GN"></a>而起大悲。<a id="a-GO"></a>一切世间众生。<a id="a-GP"></a>常为财物屋宅妻子恩爱。<a id="a-GQ"></a>而作僮仆。<a id="a-GR"></a>于此危脆无坚之物。<a id="a-GS"></a>生坚固相。<a id="a-GT"></a>为欲令彼毕竟定知悉无常故。<a id="a-GU"></a>如来于此诸众生等。<a id="a-GV"></a>而起大悲。<a id="a-GW"></a>一切世间凡夫众生。<a id="a-GX"></a>身为怨贼。<a id="a-GY"></a>而常贪着供养恭敬名称赞叹。<a id="a-GZ"></a>以为亲友。<a id="a-Ga"></a>众生虽谓是善知识。<a id="a-Gb"></a>而是众生恶知识也。<a id="a-Gc"></a>为作亲友真善知识。<a id="a-Gd"></a>令其毕竟断于众苦。<a id="a-Ge"></a>毕竟获得涅槃乐故。<a id="a-Gf"></a>如来于此诸众生等。<a id="a-Gg"></a>而起大悲。<a id="a-Gh"></a>一切世间众生皆乐行欺诳业。<a id="a-Gi"></a>田宅等中邪命自活。<a id="a-Gj"></a>以为说法令行正命出三界故。<a id="a-Gk"></a>如来于此诸众生等。<a id="a-Gl"></a>而起大悲。<a id="a-Gm"></a>一切诸法皆从因缘。<a id="a-Gn"></a>勤修诸行乃得成就。<a id="a-Go"></a>而诸众生堕于懈怠。<a id="a-Gp"></a>是故不能得圣解脱。<a id="a-Gq"></a>为令勤进获得解脱坚固法故。<a id="a-Gr"></a>如来于此诸众生等。<a id="a-Gs"></a>而起大悲。<a id="a-Gt"></a>梵天。<a id="a-Gu"></a>众生弃舍无上大乘无碍胜法胜涅槃法。<a id="a-Gv"></a>而求下劣小乘之法。<a id="a-Gw"></a>所谓声闻辟支佛乘。<a id="a-Gx"></a>为彼众生令知爱乐大乘之法。<a id="a-Gy"></a>所谓令知观察佛乘故。<a id="a-Gz"></a>如来于此诸众生等。<a id="a-H0"></a>而起大悲。<a id="a-H1"></a>梵天。<a id="a-H2"></a>如来如是于诸众生。<a id="a-H3"></a>行三十二大悲之心。<a id="a-H4"></a>以是义故。<a id="a-H5"></a>如来名为行大悲者。<a id="a-H6"></a>若菩萨于众生中。<a id="a-H7"></a>常能修集此三十二大悲心者。<a id="a-H8"></a>是菩萨摩诃萨则得名为大福田也。<a id="a-H9"></a>具大威德得为不退。<a id="a-HA"></a>为诸众生利益应知。</p>
  <p id="aHB">说是大悲法门品时。<a id="a-HC"></a>三万二千人皆发阿耨多罗三藐三菩提心。<a id="a-HD"></a>八千菩萨得无生法忍。<a id="a-HE"></a>七万二千天子得离垢法眼。</p>
  <p id="aHF">尔时网明童子菩萨白佛言。<a id="a-HG"></a>世尊。<a id="a-HH"></a>此胜思惟梵天。<a id="a-HI"></a>云何闻是大悲法门相应说法。<a id="a-HJ"></a>而不喜悦。<a id="a-HK"></a>梵天言。<a id="a-HL"></a>善男子。<a id="a-HM"></a>若识在二法则有喜悦。<a id="a-HN"></a>若识在无二实际法中。<a id="a-HO"></a>则无喜悦。<a id="a-HP"></a>善男子。<a id="a-HQ"></a>譬如如来所作幻人。<a id="a-HR"></a>闻于如来所说法事。<a id="a-HS"></a>不喜不悦。<a id="a-HT"></a>如是善男子。<a id="a-HU"></a>知一切法皆如幻相。<a id="a-HV"></a>故于如来不生胜想。<a id="a-HW"></a>于余众生不生劣想。<a id="a-HX"></a>网明菩萨问梵天言。<a id="a-HY"></a>善男子。<a id="a-HZ"></a>知一切法。<a id="a-Ha"></a>云何名为如幻相耶。<a id="a-Hb"></a>答言。<a id="a-Hc"></a>善男子。<a id="a-Hd"></a>若人分别一切诸法行二处者。<a id="a-He"></a>汝当问之。<a id="a-Hf"></a>问言。<a id="a-Hg"></a>梵天。<a id="a-Hh"></a>汝于何处行耶。<a id="a-Hi"></a>答言。<a id="a-Hj"></a>善男子。<a id="a-Hk"></a>随诸凡夫以何处行。<a id="a-Hl"></a>吾于彼行。<a id="a-Hm"></a>网明菩萨言。<a id="a-Hn"></a>梵天。<a id="a-Ho"></a>凡夫之人行于贪嗔愚痴身见戒取疑网我我所等所求邪道。<a id="a-Hp"></a>善男子。<a id="a-Hq"></a>汝岂可于是处行耶。<a id="a-Hr"></a>梵天问言。<a id="a-Hs"></a>善男子。<a id="a-Ht"></a>汝欲得凡夫法决定相耶。<a id="a-Hu"></a>答言梵天。<a id="a-Hv"></a>我尚不见有诸凡夫。<a id="a-Hw"></a>何况其法。<a id="a-Hx"></a>梵天问言。<a id="a-Hy"></a>善男子。<a id="a-Hz"></a>若是诸法无决定者。<a id="a-I0"></a>汝心云何有彼贪欲嗔恚愚痴诸染法耶。<a id="a-I1"></a>答言无也。<a id="a-I2"></a>梵天言。<a id="a-I3"></a>善男子。<a id="a-I4"></a>一切诸法离于贪欲嗔恚痴相。<a id="a-I5"></a>行相亦如是。<a id="a-I6"></a>善男子。<a id="a-I7"></a>所有凡夫行即是贤圣行。<a id="a-I8"></a>无二无差别。<a id="a-I9"></a>善男子。<a id="a-IA"></a>一切行非行。<a id="a-IB"></a>一切说非说。<a id="a-IC"></a>一切道非道。<a id="a-ID"></a>曰何谓一切行非行。<a id="a-IE"></a>善男子。<a id="a-IF"></a>若人行道千万亿劫。<a id="a-IG"></a>然于法性不增不减故。<a id="a-IH"></a>一切行非行。<a id="a-II"></a>曰何谓一切说非说。<a id="a-IJ"></a>善男子。<a id="a-IK"></a>如来以不可说相说一切法故。<a id="a-IL"></a>一切说非说。<a id="a-IM"></a>曰何谓一切道非道。<a id="a-IN"></a>善男子。<a id="a-IO"></a>以无所至故。<a id="a-IP"></a>一切道非道。<a id="a-IQ"></a>尔时世尊。<a id="a-IR"></a>赞胜思惟大梵天言。<a id="a-IS"></a>善哉善哉梵天。<a id="a-IT"></a>善哉梵天。<a id="a-IU"></a>若欲说法。<a id="a-IV"></a>当如是说。</p>
 </body>
</html>