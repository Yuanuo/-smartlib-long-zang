<!doctype html>
<html id="z3IBTlyOw" data-ver="848">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">大萨遮尼干子受记经卷第一</h1>
  <h2 id="a2">序品第一</h2>
  <p id="a3">归命大智海毗卢遮那佛(外国一切经首有此二句故今存焉)</p>
  <p id="a4">如是我闻。<a id="a-5"></a>一时婆伽婆在郁阇延城。<a id="a-6"></a>王名严炽。<a id="a-7"></a>住王园中。<a id="a-8"></a>其园所有殊胜庄严不可称计。<a id="a-9"></a>所谓娑罗树。<a id="a-A"></a>多罗树。<a id="a-B"></a>多摩罗树。<a id="a-C"></a>迦尼迦罗树。<a id="a-D"></a>尼拘律树。<a id="a-E"></a>波罗叉树。<a id="a-F"></a>郁昙钵华树。<a id="a-G"></a>婆师迦华树。<a id="a-H"></a>陀[少/兔]尼迦华树。<a id="a-I"></a>阿提目多伽华树。<a id="a-J"></a>瞻卜华树。<a id="a-K"></a>阿输迦华树。<a id="a-L"></a>波吒罗华树。<a id="a-M"></a>如是无量百千众妙树林庄严。<a id="a-N"></a>复有种种异相之水。<a id="a-O"></a>所谓泉水海水。<a id="a-P"></a>直流水。<a id="a-Q"></a>曲流水。<a id="a-R"></a>多罗迦水。<a id="a-S"></a>池水。<a id="a-T"></a>从上注下水。<a id="a-U"></a>从下涌上水。<a id="a-V"></a>如是无量百千妙相众水庄严。<a id="a-W"></a>复有种种众妙杂华。<a id="a-X"></a>所谓优波罗华。<a id="a-Y"></a>钵头摩华。<a id="a-Z"></a>拘牟头华。<a id="a-a"></a>分陀利华。<a id="a-b"></a>他罗华。<a id="a-c"></a>摩诃他罗华。<a id="a-d"></a>卢遮华。<a id="a-e"></a>摩诃卢遮华。<a id="a-f"></a>如是无量百千妙华以为庄严。<a id="a-g"></a>复有种种妙音声鸟。<a id="a-h"></a>所谓鹅鸟。<a id="a-i"></a>昆仑遮鸟。<a id="a-j"></a>拘只罗鸟。<a id="a-k"></a>钩那罗鸟。<a id="a-l"></a>具多鸟。<a id="a-m"></a>崛多鸟。<a id="a-n"></a>鹦鹉鸟。<a id="a-o"></a>鸲鹆鸟。<a id="a-p"></a>耆婆耆婆鸟。<a id="a-q"></a>迦陵频伽鸟。<a id="a-r"></a>有如是等无量百千众妙声鸟。<a id="a-s"></a>以为庄严。<a id="a-t"></a>复有种种妙色众蜂。<a id="a-u"></a>飞在虚空迭相连接。<a id="a-v"></a>犹如罗网遍覆于上。<a id="a-w"></a>以为庄严。<a id="a-x"></a>复有种种众杂色草。<a id="a-y"></a>柔软香洁。<a id="a-z"></a>无量百千异种文色。<a id="a-10"></a>庄严其地。<a id="a-11"></a>如是众妙庄严园中。<a id="a-12"></a>与大比丘众七十二百千万等诸大众俱。<a id="a-13"></a>其名曰慧命舍利弗。<a id="a-14"></a>大目揵连摩诃迦葉。<a id="a-15"></a>阿[少/兔]楼陀。<a id="a-16"></a>须菩提。<a id="a-17"></a>摩诃迦栴延。<a id="a-18"></a>摩诃劫宾那。<a id="a-19"></a>离波多。<a id="a-1A"></a>难陀。<a id="a-1B"></a>那提迦葉。<a id="a-1C"></a>伽耶伽叶。<a id="a-1D"></a>富楼那弥多罗尼子。<a id="a-1E"></a>憍范波提。<a id="a-1F"></a>般他迦。<a id="a-1G"></a>周罗般他迦。<a id="a-1H"></a>陀[馬*剽]摩罗子。<a id="a-1I"></a>佉陀林纯陀。<a id="a-1J"></a>摩诃拘絺罗。<a id="a-1K"></a>罗睺罗。<a id="a-1L"></a>慧命阿难等。<a id="a-1M"></a>七十二百千万亿诸大众中而为上首。<a id="a-1N"></a>一切皆修如实法界境界诸行。<a id="a-1O"></a>一切皆入法界实性。<a id="a-1P"></a>一切皆得无障无碍虚空境界殊胜妙行。<a id="a-1Q"></a>一切皆得无所著行。<a id="a-1R"></a>一切皆离烦恼诸垢一切结使。<a id="a-1S"></a>一切皆入如来法性光明照处。<a id="a-1T"></a>一切皆证同一法性平等大慧。<a id="a-1U"></a>一切皆得现诸如来一切智门。<a id="a-1V"></a>一切皆得常不休息大菩提道。<a id="a-1W"></a>一切皆得转不退转大菩提道。<a id="a-1X"></a>一切皆得证不退转大菩提心。<a id="a-1Y"></a>一切皆到第一彼岸般若智见。<a id="a-1Z"></a>一切皆得究竟彼岸方便智慧。</p>
  <p id="a1a">复有摩诃波阇波提比丘尼。<a id="a-1b"></a>耶输陀罗比丘尼等。<a id="a-1c"></a>八千比丘尼。<a id="a-1d"></a>于百千万亿比丘尼中而为上首。<a id="a-1e"></a>一切皆悉具足善集诸妙白法。<a id="a-1f"></a>一切善入一切智道。<a id="a-1g"></a>一切皆近一切智智。<a id="a-1h"></a>一切皆入无所有性。<a id="a-1i"></a>一切能观诸法无相。<a id="a-1j"></a>一切善信法际无际。<a id="a-1k"></a>一切皆得无障解脱。<a id="a-1l"></a>一切皆得随诸有缘。<a id="a-1m"></a>可化众生示佛色身。<a id="a-1n"></a>诸菩萨摩诃萨。<a id="a-1o"></a>七十二百千万亿诸大众俱。<a id="a-1p"></a>其名曰大速行菩萨。<a id="a-1q"></a>大速行住持菩萨。<a id="a-1r"></a>大奋迅菩萨。<a id="a-1s"></a>大奋迅王菩萨。<a id="a-1t"></a>大精进奋迅菩萨。<a id="a-1u"></a>大勇奋迅菩萨。<a id="a-1v"></a>现大勇势奋迅菩萨。<a id="a-1w"></a>大力奋迅菩萨。<a id="a-1x"></a>大众自在菩萨。<a id="a-1y"></a>大香像菩萨。<a id="a-1z"></a>大月菩萨。<a id="a-20"></a>善月菩萨。<a id="a-21"></a>月功德菩萨。<a id="a-22"></a>宝月菩萨。<a id="a-23"></a>月光普照菩萨。<a id="a-24"></a>法无垢月菩萨。<a id="a-25"></a>月普照菩萨。<a id="a-26"></a>月名称菩萨。<a id="a-27"></a>放月光明菩萨。<a id="a-28"></a>满月菩萨。<a id="a-29"></a>范声菩萨。<a id="a-2A"></a>范自在吼声菩萨。<a id="a-2B"></a>地吼声菩萨。<a id="a-2C"></a>法界吼声菩萨。<a id="a-2D"></a>惊怖一切魔宫吼声菩萨。<a id="a-2E"></a>出法鼓声菩萨。<a id="a-2F"></a>普识声菩萨。<a id="a-2G"></a>无分别离分别声菩萨。<a id="a-2H"></a>师子吼地勇声菩萨。<a id="a-2I"></a>闭塞一切声菩萨。<a id="a-2J"></a>普藏菩萨。<a id="a-2K"></a>功德藏菩萨。<a id="a-2L"></a>普照藏菩萨。<a id="a-2M"></a>宝藏菩萨。<a id="a-2N"></a>月藏菩萨。<a id="a-2O"></a>日藏菩萨。<a id="a-2P"></a>日光藏菩萨。<a id="a-2Q"></a>波头摩藏菩萨。<a id="a-2R"></a>福德藏菩萨。<a id="a-2S"></a>智胜藏菩萨。<a id="a-2T"></a>大慧菩萨。<a id="a-2U"></a>胜慧菩萨。<a id="a-2V"></a>名称慧菩萨。<a id="a-2W"></a>快慧菩萨。<a id="a-2X"></a>上慧菩萨。<a id="a-2Y"></a>增长慧菩萨。<a id="a-2Z"></a>无边慧菩萨。<a id="a-2a"></a>广慧菩萨。<a id="a-2b"></a>佛慧菩萨。<a id="a-2c"></a>无尽慧菩萨。<a id="a-2d"></a>弥留山灯明菩萨。<a id="a-2e"></a>燃大灯明菩萨。<a id="a-2f"></a>法灯明菩萨。<a id="a-2g"></a>遍十方灯明菩萨。<a id="a-2h"></a>普照菩萨。<a id="a-2i"></a>普灭一切闇灯明菩萨。<a id="a-2j"></a>普照诸趣灯明菩萨。<a id="a-2k"></a>常放火光灯明菩萨。<a id="a-2l"></a>月光灯明菩萨。<a id="a-2m"></a>日光灯明菩萨。<a id="a-2n"></a>离恶道菩萨。<a id="a-2o"></a>降魔菩萨。<a id="a-2p"></a>大降魔菩萨。<a id="a-2q"></a>希生菩萨。<a id="a-2r"></a>难降菩萨。<a id="a-2s"></a>难量菩萨。<a id="a-2t"></a>难知智菩萨。<a id="a-2u"></a>竭恶道菩萨。<a id="a-2v"></a>大势至菩萨。<a id="a-2w"></a>观世自在菩萨。<a id="a-2x"></a>弥勒菩萨。<a id="a-2y"></a>文殊师利法王子菩萨等。<a id="a-2z"></a>七十二百千万众而为上首。<a id="a-30"></a>如是诸菩萨摩诃萨等。<a id="a-31"></a>一切皆得一生补处。<a id="a-32"></a>一切皆得诸陀罗尼。<a id="a-33"></a>一切皆得诸三昧海。<a id="a-34"></a>一切皆得无边乐说无碍辩才。<a id="a-35"></a>一切皆得无畏说法。<a id="a-36"></a>一切皆到第一彼岸。<a id="a-37"></a>功德丛林如意自在。<a id="a-38"></a>一切皆得大神通道。<a id="a-39"></a>奋迅自在到诸佛国。<a id="a-3A"></a>一切皆得无碍自在身心解脱。<a id="a-3B"></a>一切皆得无障无碍毕竟知见。<a id="a-3C"></a>一切皆得普现佛身游诸十方无佛国土。<a id="a-3D"></a>一切皆得如实正智。<a id="a-3E"></a>转大法轮无过无谬。<a id="a-3F"></a>一切皆得随顺十方。<a id="a-3G"></a>堪闻众生而为说法。<a id="a-3H"></a>一切皆得陀罗尼门说无非法。<a id="a-3I"></a>一切皆得无取无舍如实法界。<a id="a-3J"></a>一切皆得能说诸法空义无碍。<a id="a-3K"></a>一切皆能师子吼吼。<a id="a-3L"></a>一切皆能降伏外道。<a id="a-3M"></a>一切皆能摧魔怨敌。<a id="a-3N"></a>一切皆得菩萨神通诸胜妙行。<a id="a-3O"></a>一切皆得离诸怨憎。<a id="a-3P"></a>一切皆得地水火风平等大心。<a id="a-3Q"></a>一切皆得入诸如来深密之处。<a id="a-3R"></a>一切皆得为诸众生住持佛事。<a id="a-3S"></a>一切皆得诸佛如来所共赞叹称誉随喜说其胜行。<a id="a-3T"></a>一切皆能具足住持无边际劫。<a id="a-3U"></a>一切皆能住持如来所说法轮。<a id="a-3V"></a>一切皆得放大法宝胜妙光明。<a id="a-3W"></a>一切皆得说不可尽胜行功德。<a id="a-3X"></a>一切皆得于诸世间具足自在。<a id="a-3Y"></a>一切皆得具足成就过去诸愿。<a id="a-3Z"></a>一切皆得诸佛如来信行境界。<a id="a-3a"></a>一切皆得过去所修善行具足。<a id="a-3b"></a>一切皆得具足清净佛无垢智。<a id="a-3c"></a>一切皆得常不休息勇猛精进供养一切诸佛如来。<a id="a-3d"></a>一切皆得勇猛发起毕定取于不退转地。<a id="a-3e"></a>一切皆得大悲现前。<a id="a-3f"></a>一切皆得自性清净深心解脱。<a id="a-3g"></a>一切皆得离诸疑悔戒取烦恼。<a id="a-3h"></a>一切皆得过去诸佛神力所加。</p>
  <p id="a3i">复有无量诸优婆塞诸优婆夷。<a id="a-3j"></a>复有三千大千世界。<a id="a-3k"></a>具大威德具大威德。<a id="a-3l"></a>上下殊胜诸天天王。<a id="a-3m"></a>诸龙龙王。<a id="a-3n"></a>诸夜叉夜叉王。<a id="a-3o"></a>诸乾闼婆乾闼婆王。<a id="a-3p"></a>诸阿修罗阿修罗王。<a id="a-3q"></a>诸迦楼罗迦楼罗王。<a id="a-3r"></a>诸紧那罗紧那罗王。<a id="a-3s"></a>诸摩睺罗伽摩睺罗伽王。<a id="a-3t"></a>人及人王。<a id="a-3u"></a>彼时一切诸大众等。<a id="a-3v"></a>各有百千万亿眷属俱集会坐。</p>
  <p id="a3w">尔时世尊。<a id="a-3x"></a>为诸无量百千万亿诸大众等。<a id="a-3y"></a>恭敬围绕。<a id="a-3z"></a>处在百千万福庄严功德胜藏师子座上。<a id="a-40"></a>结加趺坐。<a id="a-41"></a>如来妙色身光威德。<a id="a-42"></a>其相殊特照曜显现。<a id="a-43"></a>盖诸一切天龙八部。<a id="a-44"></a>譬如须弥山王涌出大海。<a id="a-45"></a>威光殊胜照曜显现盖诸小山。<a id="a-46"></a>如来世尊大须弥王。<a id="a-47"></a>处在百千万福庄严师子妙座。<a id="a-48"></a>威光殊特照曜显现盖诸大众。<a id="a-49"></a>亦复如是。<a id="a-4A"></a>譬如初月。<a id="a-4B"></a>光轮渐长至月满足。<a id="a-4C"></a>其光殊胜照曜显现。<a id="a-4D"></a>映夺一切星宿诸光。<a id="a-4E"></a>如来世尊。<a id="a-4F"></a>处在百千万福庄严师子妙座。<a id="a-4G"></a>威光殊特照曜显现。<a id="a-4H"></a>映诸一切天人大众。<a id="a-4I"></a>亦复如是。<a id="a-4J"></a>譬如虚空清净无垢。<a id="a-4K"></a>离诸一切云翳尘染。<a id="a-4L"></a>其中日轮放大光明。<a id="a-4M"></a>其光殊胜照曜显现。<a id="a-4N"></a>映夺一切诸虫萤火所有光明皆悉不现。<a id="a-4O"></a>如来日轮。<a id="a-4P"></a>处在百千万福庄严师子妙座。<a id="a-4Q"></a>威光殊特照曜显现。<a id="a-4R"></a>映蔽一切释提桓因。<a id="a-4S"></a>诸梵天王四天王等光明不现。<a id="a-4T"></a>亦复如是。<a id="a-4U"></a>譬如闇夜在大山顶然大火轮。<a id="a-4V"></a>光明殊胜照曜显现一切皆见。<a id="a-4W"></a>如来山火。<a id="a-4X"></a>处在百千万福庄严师子妙座。<a id="a-4Y"></a>光明殊特照曜显现有缘皆见。<a id="a-4Z"></a>亦复如是。<a id="a-4a"></a>譬如师子诸兽之王在于深山。<a id="a-4b"></a>威力殊胜照曜显现。<a id="a-4c"></a>降伏一切诸虫兽等。<a id="a-4d"></a>如来师子诸法之王。<a id="a-4e"></a>处在百千万福庄严师子妙座。<a id="a-4f"></a>威光殊特照曜显现。<a id="a-4g"></a>降伏一切外道异见诸众生等。<a id="a-4h"></a>亦复如是。<a id="a-4i"></a>譬如离垢八楞摩尼如意宝珠置在高幢。<a id="a-4j"></a>放大光明随众生愿雨令满足。<a id="a-4k"></a>其光殊胜照曜显现遍照十方。<a id="a-4l"></a>如来摩尼。<a id="a-4m"></a>处在百千万福庄严师子妙座。<a id="a-4n"></a>大智慧明威光殊特照曜显现遍照十方满众生愿。<a id="a-4o"></a>亦复如是。<a id="a-4p"></a>譬如自在转轮圣王。<a id="a-4q"></a>威德殊胜照曜显现。<a id="a-4r"></a>悉能降伏遍四天下一切无有能敌对者。<a id="a-4s"></a>如来世尊转法轮王。<a id="a-4t"></a>处在百千万福庄严师子妙座。<a id="a-4u"></a>威光殊特照曜显现。<a id="a-4v"></a>降伏一切诸魔怨敌。<a id="a-4w"></a>亦复如是。<a id="a-4x"></a>譬如释提桓因以帝释宝摩尼璎珞系在颈上。<a id="a-4y"></a>处善法堂诸天众中。<a id="a-4z"></a>威德殊胜照曜显现。<a id="a-50"></a>降伏一切诸天大众。<a id="a-51"></a>如来帝释。<a id="a-52"></a>处在百千万福庄严师子妙座。<a id="a-53"></a>威光殊特照曜显现盖诸天人。<a id="a-54"></a>亦复如是。</p>
  <p data-pb></p>
  <h2 id="a55">问疑品第二</h2>
  <p id="a56">尔时圣者文殊师利法王子菩萨。<a id="a-57"></a>见诸无量大众云集。<a id="a-58"></a>见佛世尊现大胜妙希有之相。<a id="a-59"></a>作是思惟。<a id="a-5A"></a>今者世尊。<a id="a-5B"></a>为何事故。<a id="a-5C"></a>先现此相。<a id="a-5D"></a>我有疑事。<a id="a-5E"></a>今应当问。<a id="a-5F"></a>何以故。<a id="a-5G"></a>如来世尊。<a id="a-5H"></a>处在百千万福庄严师子妙座。<a id="a-5I"></a>威光殊特照曜显现。<a id="a-5J"></a>如是无量大众集会。<a id="a-5K"></a>难可值遇。<a id="a-5L"></a>作是念已。<a id="a-5M"></a>即从坐起。<a id="a-5N"></a>偏袒右肩右膝着地合掌向佛。<a id="a-5O"></a>即以偈颂赞叹如来。<a id="a-5P"></a>而说偈言。</p>
  <p id="a5Q">世尊十力雄　　天人诸世间</p>
  <p id="a5R">三界无与等　　何有能过者</p>
  <p id="a5S">譬如须弥王　　出大海小山</p>
  <p id="a5T">深固不倾动　　诸天蒙安隐</p>
  <p id="a5U">如来须弥王　　过圣生死海</p>
  <p id="a5V">诸功德住持　　安住不可动</p>
  <p id="a5W">功德须弥身　　显出诸世间</p>
  <p id="a5X">一切依如来　　安隐住涅槃</p>
  <p id="a5Y">譬如空无障　　满月独明照</p>
  <p id="a5Z">一切星宿光　　隐没不能现</p>
  <p id="a5a">如来十力净　　智慧月明朗</p>
  <p id="a5b">神通弟子众　　亦如星宿光</p>
  <p id="a5c">譬如日光轮　　照曜诸世间</p>
  <p id="a5d">除灭一切闇　　诸小光不现</p>
  <p id="a5e">如来智日轮　　照除世间闇</p>
  <p id="a5f">诸梵王等光　　隐没不能现</p>
  <p id="a5g">譬如夜然火　　置在高山顶</p>
  <p id="a5h">以体明净故　　十方闇皆见</p>
  <p id="a5i">如来大明火　　智慧山高显</p>
  <p id="a5j">照烦恼闇界　　法性令开现</p>
  <p id="a5k">譬如师子王　　雄猛盖诸兽</p>
  <p id="a5l">不现威怒相　　一切兽降伏</p>
  <p id="a5m">如来师子王　　无畏力具足</p>
  <p id="a5n">慈心诸外道　　自然皆降伏</p>
  <p id="a5o">譬如摩尼珠　　放光照世间</p>
  <p id="a5p">随诸众生愿　　一切雨满足</p>
  <p id="a5q">如来摩尼珠　　智慧幢照远</p>
  <p id="a5r">能雨大法雨　　满足众生愿</p>
  <p id="a5s">譬如转轮王　　具足七宝福</p>
  <p id="a5t">游诸四天下　　怨对生亲友</p>
  <p id="a5u">如来转轮王　　具足十力宝</p>
  <p id="a5v">摄诸四魔众　　皆归如来道</p>
  <p id="a5w">譬如帝释王　　三十三天主</p>
  <p id="a5x">布正善法堂　　诸天欢喜受</p>
  <p id="a5y">如来天帝释　　三界大法王</p>
  <p id="a5z">慈心观诸趣　　坐涅槃法堂</p>
  <p id="a60">兴大慈悲云　　雨甘露法雨</p>
  <p id="a61">天人欢喜受　　修行无上道</p>
  <p id="a62">尔时圣者文殊师利法王子菩萨。<a id="a-63"></a>说诸偈颂赞叹佛已。<a id="a-64"></a>合掌白佛言。<a id="a-65"></a>世尊。<a id="a-66"></a>如来乃能为诸大众。<a id="a-67"></a>说菩萨行方便境界奋迅法门。<a id="a-68"></a>以闻此经诸有信乐无上大乘善根众生。<a id="a-69"></a>皆发阿耨多罗三藐三菩提心。<a id="a-6A"></a>及信小乘狭劣众生。<a id="a-6B"></a>亦发无上菩提之心。<a id="a-6C"></a>已发无上大心众生。<a id="a-6D"></a>而能增长菩提之念。<a id="a-6E"></a>诸狭劣行小见众生。<a id="a-6F"></a>能发大行。<a id="a-6G"></a>退道众生。<a id="a-6H"></a>而能进取大菩提道。<a id="a-6I"></a>以取菩提胜道众生能入如来智慧庄严深密法中。<a id="a-6J"></a>尔时世尊告文殊师利法王子菩萨言。<a id="a-6K"></a>文殊师利。<a id="a-6L"></a>诸佛如来应正遍知。<a id="a-6M"></a>所有难信难知难觉难识难量难入深密之法。<a id="a-6N"></a>一切天人不知如来依何意说。<a id="a-6O"></a>文殊师利。<a id="a-6P"></a>如此甚深微妙之法。<a id="a-6Q"></a>若有众生行恶行者。<a id="a-6R"></a>不知此法不识此法。<a id="a-6S"></a>诸破戒者。<a id="a-6T"></a>不知此法不识此法。<a id="a-6U"></a>乐小行者。<a id="a-6V"></a>不信此法。<a id="a-6W"></a>破坏心者。<a id="a-6X"></a>不信此法。<a id="a-6Y"></a>为恶知识所摄持者。<a id="a-6Z"></a>不入此法。<a id="a-6a"></a>诸善知识所不摄者。<a id="a-6b"></a>不入此法。<a id="a-6c"></a>不为诸佛住持众生。<a id="a-6d"></a>不闻此法。<a id="a-6e"></a>除诸如来加力持者。<a id="a-6f"></a>能闻此法。<a id="a-6g"></a>能信此法。<a id="a-6h"></a>无有是处。<a id="a-6i"></a>尔时世尊重宣此义。<a id="a-6j"></a>而说偈言。</p>
  <p id="a6k">美妙声法子　　能问我此事</p>
  <p id="a6l">汝今至心听　　我当为汝说</p>
  <p id="a6m">众生无明覆　　唯有信小心</p>
  <p id="a6n">闻此大乘法　　不信故不说</p>
  <p id="a6o">若于无量世　　过去诸佛所</p>
  <p id="a6p">修行诸善行　　善根具成熟</p>
  <p id="a6q">如是诸众生　　常被如来加</p>
  <p id="a6r">闻说生欢喜　　乃能谛信受</p>
  <p id="a6s">若为恶知识　　毒蛇之所螫</p>
  <p id="a6t">离于善知识　　不闻甘露法</p>
  <p id="a6u">于诸胜法中　　起于放逸心</p>
  <p id="a6v">堕大邪见坑　　闻说不生信</p>
  <p id="a6w">众生心狭劣　　不堪受大法</p>
  <p id="a6x">闻退生不信　　起于诽谤心</p>
  <p id="a6y">长夜堕恶道　　永不闻佛法</p>
  <p id="a6z">为彼起悲心　　故我不速说。</p>
  <p id="a70">尔时圣者文殊师利法王子菩萨白佛言。<a id="a-71"></a>世尊。<a id="a-72"></a>此会大众皆善清净。<a id="a-73"></a>善行诸行。<a id="a-74"></a>善能供养诸佛如来。<a id="a-75"></a>善能将护诸善知识。<a id="a-76"></a>善能修集清净信眼。<a id="a-77"></a>善入大智信诸境界。<a id="a-78"></a>善具清净深心直心。<a id="a-79"></a>此会大众。<a id="a-7A"></a>一切善能观诸境界。<a id="a-7B"></a>能知此法能识此法。<a id="a-7C"></a>善哉世尊。<a id="a-7D"></a>唯愿为我及时会大众乐闻之心。<a id="a-7E"></a>善说此法。<a id="a-7F"></a>而说偈言。</p>
  <p id="a7G">此会诸众生　　已于无量劫</p>
  <p id="a7H">一切诸佛所　　种善根满足</p>
  <p id="a7I">如是众生等　　能入佛境界</p>
  <p id="a7J">为满法器故　　愿佛今速说</p>
  <p id="a7K">一切皆瞻仰　　天人师面门</p>
  <p id="a7L">恭敬合掌观　　渴仰目不舍</p>
  <p id="a7M">愿世尊愍此　　渴仰众生心</p>
  <p id="a7N">雨大妙法雨　　令生善法牙</p>
  <p id="a7O">我今请如来　　无上大法王</p>
  <p id="a7P">愿开甘露门　　转最胜法轮</p>
  <p id="a7Q">是诸众生等　　若闻佛所说</p>
  <p id="a7R">能行无上道　　究竟涅槃法</p>
  <p data-pb></p>
  <h2 id="a7S">一乘品第三之一</h2>
  <p id="a7T">尔时圣者。<a id="a-7U"></a>文殊师利法王子菩萨。<a id="a-7V"></a>如是问已。<a id="a-7W"></a>佛告文殊师利。<a id="a-7X"></a>善哉善哉。<a id="a-7Y"></a>法王子。<a id="a-7Z"></a>善哉文殊师利。<a id="a-7a"></a>汝今善能。<a id="a-7b"></a>问于如来应正遍知菩萨所行甚深法门。<a id="a-7c"></a>何以故。<a id="a-7d"></a>文殊师利。<a id="a-7e"></a>汝见诸法实义。<a id="a-7f"></a>现前无有疑惑。<a id="a-7g"></a>究竟到于智波罗蜜第一彼岸。<a id="a-7h"></a>为欲利益无量众生。<a id="a-7i"></a>令入菩萨无上道故。<a id="a-7j"></a>问如是法。<a id="a-7k"></a>文殊师利。<a id="a-7l"></a>汝能复为未来众生然大明灯灭诸闇故。<a id="a-7m"></a>问如是法。<a id="a-7n"></a>善哉善哉。<a id="a-7o"></a>文殊师利。<a id="a-7p"></a>汝今谛听。<a id="a-7q"></a>我当为汝说菩萨行方便境界奋迅法门。<a id="a-7r"></a>文殊师利白佛言。<a id="a-7s"></a>善哉世尊。<a id="a-7t"></a>愿乐欲闻。<a id="a-7u"></a>时诸一切菩萨大众。<a id="a-7v"></a>一心同声俱白佛言。<a id="a-7w"></a>善哉世尊。<a id="a-7x"></a>愿乐欲闻。</p>
  <p id="a7y">尔时世尊。<a id="a-7z"></a>欲说此法告诸大众。<a id="a-80"></a>诸善男子。<a id="a-81"></a>若有善男子善女人等。<a id="a-82"></a>毕竟成就十二法者。<a id="a-83"></a>乃能发于阿耨多罗三藐三菩提心。<a id="a-84"></a>何等十二。<a id="a-85"></a>一者自性信大乘法。<a id="a-86"></a>为离小乘狭劣心故。<a id="a-87"></a>发菩提心。<a id="a-88"></a>二者自性成就大悲。<a id="a-89"></a>为欲具足诸白法故。<a id="a-8A"></a>发菩提心。<a id="a-8B"></a>三者直心本行坚固。<a id="a-8C"></a>为厌生死向彼岸故。<a id="a-8D"></a>发菩提心。<a id="a-8E"></a>四者善集一切功德。<a id="a-8F"></a>为欲修满诸愿行故。<a id="a-8G"></a>发菩提心。<a id="a-8H"></a>五者能善供养诸佛。<a id="a-8I"></a>为欲善起诸白法故。<a id="a-8J"></a>发菩提心。<a id="a-8K"></a>六者身口意业清净。<a id="a-8L"></a>为离一切诸恶行故。<a id="a-8M"></a>发菩提心。<a id="a-8N"></a>七者远离诸恶知识。<a id="a-8O"></a>为欲亲近善知识故。<a id="a-8P"></a>发菩提心。<a id="a-8Q"></a>八者闻法如说修行。<a id="a-8R"></a>为不虚妄诳众生故。<a id="a-8S"></a>发菩提心。<a id="a-8T"></a>九者为欲利益一切畜诸资生不贪不悭故。<a id="a-8U"></a>发菩提心。<a id="a-8V"></a>十者以得诸佛加护。<a id="a-8W"></a>为离一切诸魔加故。<a id="a-8X"></a>发菩提心。<a id="a-8Y"></a>十一者。<a id="a-8Z"></a>于诸众生常起大悲。<a id="a-8a"></a>能舍内外一切诸物。<a id="a-8b"></a>为离悭嫉故。<a id="a-8c"></a>发菩提心。<a id="a-8d"></a>十二者。<a id="a-8e"></a>具法行力为能成就诸功德故。<a id="a-8f"></a>发菩提心。<a id="a-8g"></a>善男子。<a id="a-8h"></a>是名十二妙法。<a id="a-8i"></a>若善男子善女人。<a id="a-8j"></a>成就此十二法者。<a id="a-8k"></a>乃能发于阿耨多罗三藐三菩提心。<a id="a-8l"></a>善男子。<a id="a-8m"></a>复有十二种胜法。<a id="a-8n"></a>菩萨成就。<a id="a-8o"></a>名发阿耨多罗三藐三菩提心。<a id="a-8p"></a>何等十二。<a id="a-8q"></a>一者安隐心。<a id="a-8r"></a>为与一切众生乐故。<a id="a-8s"></a>发菩提心。<a id="a-8t"></a>二者愍念心。<a id="a-8u"></a>他恶来加能忍将护不生异相故。<a id="a-8v"></a>发菩提心。<a id="a-8w"></a>三者大悲心。<a id="a-8x"></a>为荷众生大重担故。<a id="a-8y"></a>发菩提心。<a id="a-8z"></a>四者大慈心。<a id="a-90"></a>为拔一切恶道苦故。<a id="a-91"></a>发菩提心。<a id="a-92"></a>五者清净心。<a id="a-93"></a>能于余乘不生愿乐故。<a id="a-94"></a>发菩提心。<a id="a-95"></a>六者无染心。<a id="a-96"></a>为离一切烦恼浊故。<a id="a-97"></a>发菩提心。<a id="a-98"></a>七者光明心。<a id="a-99"></a>为求无上自性清净光明照故。<a id="a-9A"></a>发菩提心。<a id="a-9B"></a>八者幻心。<a id="a-9C"></a>能知诸法究竟无物故。<a id="a-9D"></a>发菩提心。<a id="a-9E"></a>九者无物心。<a id="a-9F"></a>能知一切无所有故。<a id="a-9G"></a>发菩提心。<a id="a-9H"></a>十者坚固心。<a id="a-9I"></a>于诸法中不可动故。<a id="a-9J"></a>发菩提心。<a id="a-9K"></a>十一者不退心。<a id="a-9L"></a>能证诸法究竟尽故。<a id="a-9M"></a>发菩提心。<a id="a-9N"></a>十二者度诸众生不生厌心。<a id="a-9O"></a>如说修行故。<a id="a-9P"></a>发菩提心。<a id="a-9Q"></a>尔时世尊。<a id="a-9R"></a>重说偈言。</p>
  <p id="a9S">诸善男子等　　若有诸众生</p>
  <p id="a9T">欲修诸白法　　成就无垢法</p>
  <p id="a9U">能于怨亲中　　悲润心平等</p>
  <p id="a9V">如是诸菩萨　　名发菩提心</p>
  <p id="a9W">若有众生等　　已于无量劫</p>
  <p id="a9X">将护恶知识　　供养善知识</p>
  <p id="a9Y">护持菩提门　　起诸大愿行</p>
  <p id="a9Z">如是诸菩萨　　名发菩提心</p>
  <p id="a9a">若有诸众生　　忆念过去世</p>
  <p id="a9b">无量亿劫事　　坚固如山王</p>
  <p id="a9c">精进心无惓　　常行不休息</p>
  <p id="a9d">如是诸菩萨　　名发菩提心</p>
  <p id="a9e">若有众生等　　舍离诸恶法</p>
  <p id="a9f">具足悲愍心　　安隐心成就</p>
  <p id="a9g">念示诸众生　　一切善业道</p>
  <p id="a9h">如是诸菩萨　　名发菩提心</p>
  <p id="a9i">若有众生等　　见诸胜智者</p>
  <p id="a9j">念于大菩提　　无上胜功德</p>
  <p id="a9k">欲于余乘中　　心净无点秽</p>
  <p id="a9l">如是诸菩萨　　名发菩提心</p>
  <p id="a9m">菩萨得净心　　离虚妄分别</p>
  <p id="a9n">观世间涅槃　　平等无差别</p>
  <p id="a9o">虽行化众生　　如见镜中像</p>
  <p id="a9p">如是发心者　　是实菩提心</p>
  <p id="a9q">已离烦恼过　　一切诸尘劳</p>
  <p id="a9r">清净知虚空　　不为垢所染</p>
  <p id="a9s">诸相永寂灭　　出离言语道</p>
  <p id="a9t">是名满足修　　清净菩提心</p>
  <p id="a9u">如是诸菩萨　　不久坐道场</p>
  <p id="a9v">得大陀罗尼　　无上胜辩才</p>
  <p id="a9w">具足三十二　　八十相好身</p>
  <p id="a9x">能住一切佛　　本性功德中</p>
  <p id="a9y">复次文殊师利。<a id="a-9z"></a>菩萨摩诃萨。<a id="a-A0"></a>能住如是胜功德中。<a id="a-A1"></a>有十二种布施妙行。<a id="a-A2"></a>能大利益疾到菩提。<a id="a-A3"></a>菩萨应行檀波罗蜜。<a id="a-A4"></a>何等十二。<a id="a-A5"></a>一者布施。<a id="a-A6"></a>能速增长无上菩提功德利故。<a id="a-A7"></a>菩萨应行檀波罗蜜。<a id="a-A8"></a>二者布施。<a id="a-A9"></a>生处富足手中常出无尽宝故。<a id="a-AA"></a>菩萨应行檀波罗蜜。<a id="a-AB"></a>三者布施。<a id="a-AC"></a>随愿得生释梵天王诸大家故。<a id="a-AD"></a>菩萨应行檀波罗蜜。<a id="a-AE"></a>四者布施。<a id="a-AF"></a>能离一切悭贪心过。<a id="a-AG"></a>弃舍诸有不生愿乐故。<a id="a-AH"></a>菩萨应行檀波罗蜜。<a id="a-AI"></a>五者布施。<a id="a-AJ"></a>能舍世间贪染缚故。<a id="a-AK"></a>菩萨应行檀波罗蜜。<a id="a-AL"></a>六者布施。<a id="a-AM"></a>出饿鬼门离诸恶趣故。<a id="a-AN"></a>菩萨应行檀波罗蜜。<a id="a-AO"></a>七者布施。<a id="a-AP"></a>离诸世间多人共物。<a id="a-AQ"></a>能得菩提不共物故。<a id="a-AR"></a>菩萨应行檀波罗蜜。<a id="a-AS"></a>八者布施。<a id="a-AT"></a>能称众生欢喜心故。<a id="a-AU"></a>菩萨应行檀波罗蜜。<a id="a-AV"></a>九者布施。<a id="a-AW"></a>能舍内外行佛行故。<a id="a-AX"></a>菩萨应行檀波罗蜜。<a id="a-AY"></a>十者布施。<a id="a-AZ"></a>于诸一切所爱事中。<a id="a-Aa"></a>能离缚着垢害心故。<a id="a-Ab"></a>菩萨应行檀波罗蜜十一者布施。<a id="a-Ac"></a>行能满足无上檀波罗蜜故。<a id="a-Ad"></a>菩萨应行檀波罗蜜。<a id="a-Ae"></a>十二者布施。<a id="a-Af"></a>行能随如来教所愿成就故。<a id="a-Ag"></a>菩萨应行檀波罗蜜。<a id="a-Ah"></a>善男子。<a id="a-Ai"></a>是名菩萨摩诃萨十二种修行檀波罗蜜得大利益。<a id="a-Aj"></a>回向阿耨多罗三藐三菩提。<a id="a-Ak"></a>尔时世尊。<a id="a-Al"></a>即以偈颂赞叹檀波罗蜜。<a id="a-Am"></a>重说偈言。</p>
  <p id="aAn">欲求无上道　　修行诸功德</p>
  <p id="aAo">破于悭贪心　　布施最第一</p>
  <p id="aAp">佛子行舍心　　见来乞求者</p>
  <p id="aAq">能生欢喜心　　一切无吝惜</p>
  <p id="aAr">国城及妻子　　乃至天王位</p>
  <p id="aAs">身肉及手足　　头目诸髓脑</p>
  <p id="aAt">清净无垢眼　　施已心欢喜</p>
  <p id="aAu">如是行舍心　　名檀波罗蜜</p>
  <p id="aAv">一切诸如来　　满足诸功德</p>
  <p id="aAw">具胜涅槃道　　皆由布施故</p>
  <p id="aAx">是故诸佛子　　欲求无上道</p>
  <p id="aAy">常当修舍心　　行檀波罗蜜</p>
  <p id="aAz">施能得菩提　　不住于世间</p>
  <p id="aB0">是故诸菩萨　　常当行舍心</p>
  <p id="aB1">施能断贫穷　　富足七净财</p>
  <p id="aB2">悭嫉妒心尽　　清净佛菩提</p>
  <p id="aB3">布施能满足　　成就十自在</p>
  <p id="aB4">是故诸如来　　赞叹行施福</p>
  <p id="aB5">菩萨见是利　　为成波罗蜜</p>
  <p id="aB6">是故修舍心　　常施一切物</p>
  <p id="aB7">善男子。<a id="a-B8"></a>菩萨复有十二种持戒得大利益。<a id="a-B9"></a>菩萨应行尸波罗蜜。<a id="a-BA"></a>何等十二。<a id="a-BB"></a>一者持戒。<a id="a-BC"></a>能摄一切诸善根故。<a id="a-BD"></a>菩萨应行尸波罗蜜。<a id="a-BE"></a>二者持戒。<a id="a-BF"></a>入菩萨道故。<a id="a-BG"></a>菩萨应行尸波罗蜜。<a id="a-BH"></a>三者持戒。<a id="a-BI"></a>解脱一切烦恼缚故。<a id="a-BJ"></a>菩萨应行尸波罗蜜。<a id="a-BK"></a>四者持戒。<a id="a-BL"></a>能过一切诸恶道故。<a id="a-BM"></a>菩萨应行尸波罗蜜。<a id="a-BN"></a>五者持戒。<a id="a-BO"></a>能拔恶道苦众生故。<a id="a-BP"></a>菩萨应行尸波罗蜜。<a id="a-BQ"></a>六者持戒。<a id="a-BR"></a>身口意业不为诸佛如来诃故。<a id="a-BS"></a>菩萨应行尸波罗蜜。<a id="a-BT"></a>七者持戒。<a id="a-BU"></a>诸佛如来常赞叹故。<a id="a-BV"></a>菩萨应行尸波罗蜜。<a id="a-BW"></a>八者持戒。<a id="a-BX"></a>能入诸有不放逸故。<a id="a-BY"></a>菩萨应行尸波罗蜜。<a id="a-BZ"></a>九者持戒。<a id="a-Ba"></a>即施众生无怖畏故。<a id="a-Bb"></a>菩萨应行尸波罗蜜。<a id="a-Bc"></a>十者持戒。<a id="a-Bd"></a>成就身口意业善故。<a id="a-Be"></a>菩萨应行尸波罗蜜。<a id="a-Bf"></a>十一者持戒。<a id="a-Bg"></a>能得于诸法中随顺自在故。<a id="a-Bh"></a>菩萨应行尸波罗蜜。<a id="a-Bi"></a>十二者持戒。<a id="a-Bj"></a>成就第一彼岸功德波罗蜜业故。<a id="a-Bk"></a>菩萨应行尸波罗蜜。<a id="a-Bl"></a>善男子。<a id="a-Bm"></a>是名菩萨摩诃萨十二种修行尸波罗蜜。<a id="a-Bn"></a>得大利益。<a id="a-Bo"></a>回向阿耨多罗三藐三菩提。<a id="a-Bp"></a>尔时世尊。<a id="a-Bq"></a>即以偈颂赞叹尸波罗蜜。<a id="a-Br"></a>重说偈言。</p>
  <p id="aBs">欲离诸生死　　安隐到涅槃</p>
  <p id="aBt">一切如来说　　持戒最第一</p>
  <p id="aBu">戒如清凉池　　能生诸善花</p>
  <p id="aBv">亦如猛炽火　　能烧诸恶草</p>
  <p id="aBw">戒善持行者　　如鸟飞虚空</p>
  <p id="aBx">不惧堕生死　　诸趣恶道中</p>
  <p id="aBy">恶道大毒龙　　无明诸罗刹</p>
  <p id="aBz">见持净戒者　　恭敬舍害心</p>
  <p id="aC0">一切诸如来　　安隐住涅槃</p>
  <p id="aC1">断诸恶趣道　　皆由持戒故</p>
  <p id="aC2">是故诸佛子　　欲求无上道</p>
  <p id="aC3">坚固诸善本　　持戒波罗蜜</p>
  <p id="aC4">菩萨应思惟　　善住戒品中</p>
  <p id="aC5">解脱烦恼缚　　闭诸恶趣门</p>
  <p id="aC6">若欲持净戒　　应当如牦牛</p>
  <p id="aC7">为护一毛故　　守死不惜命</p>
  <p id="aC8">如是护诸业　　是名持戒人</p>
  <p id="aC9">如来常赞叹　　所求皆成就</p>
  <p id="aCA">能持净戒者　　有如是功德</p>
  <p id="aCB">是故诸菩萨　　常当持净戒</p>
  <p id="aCC">身口意业净　　诸恶皆不行</p>
  <p id="aCD">是能到菩提　　一切智现前</p>
  <p id="aCE">持戒不放逸　　诸善皆坚固</p>
  <p id="aCF">法中得自在　　能净诸佛戒</p>
  <p id="aCG">菩萨持净戒　　视物无怨亲</p>
  <p id="aCH">等心诸群生　　见者无怖心</p>
  <p id="aCI">我住于彼处　　常修不放逸</p>
  <p id="aCJ">是故今得离　　一切诸恶趣</p>
  <p id="aCK">到第一彼岸　　如实功德地</p>
  <p id="aCL">是故诸菩萨　　常当持净戒</p>
  <p id="aCM">菩萨若欲求　　菩提佛功德</p>
  <p id="aCN">持戒如牦牛　　常念不放逸</p>
  <p id="aCO">如是诸菩萨　　是名为智者</p>
  <p id="aCP">能速到彼岸　　住佛果菩提</p>
  <p id="aCQ">善男子。<a id="a-CR"></a>菩萨如是修行诸法已。<a id="a-CS"></a>复有十三种观修行羼提波罗蜜得大利益。<a id="a-CT"></a>菩萨应行忍波罗蜜。<a id="a-CU"></a>何等十三。<a id="a-CV"></a>一者忍行。<a id="a-CW"></a>堪忍诸恼能证一切诸法空故。<a id="a-CX"></a>菩萨应行忍波罗蜜。<a id="a-CY"></a>二者忍行。<a id="a-CZ"></a>不见有我为他害故。<a id="a-Ca"></a>菩萨应行忍波罗蜜。<a id="a-Cb"></a>三者忍行。<a id="a-Cc"></a>不见众生有怨亲故。<a id="a-Cd"></a>菩萨应行忍波罗蜜。<a id="a-Ce"></a>四者忍行。<a id="a-Cf"></a>不见自他身可损故。<a id="a-Cg"></a>菩萨应行忍波罗蜜。<a id="a-Ch"></a>五者忍行。<a id="a-Ci"></a>闻毁赞叹心常不动故。<a id="a-Cj"></a>菩萨应行忍波罗蜜。<a id="a-Ck"></a>六者忍行。<a id="a-Cl"></a>能断烦恼诸结使故。<a id="a-Cm"></a>菩萨应行忍波罗蜜。<a id="a-Cn"></a>七者忍行。<a id="a-Co"></a>能断嗔恨诸结使故。<a id="a-Cp"></a>菩萨应行忍波罗蜜。<a id="a-Cq"></a>八者忍行。<a id="a-Cr"></a>能成三十二相八十种好故。<a id="a-Cs"></a>菩萨应行忍波罗蜜。<a id="a-Ct"></a>九者忍行。<a id="a-Cu"></a>能离恶道生梵天故。<a id="a-Cv"></a>菩萨应行忍波罗蜜。<a id="a-Cw"></a>十者忍行。<a id="a-Cx"></a>能过一切损害境界故。<a id="a-Cy"></a>菩萨应行忍波罗蜜。<a id="a-Cz"></a>十一者忍行。<a id="a-D0"></a>能得尽智无生智故。<a id="a-D1"></a>菩萨应行忍波罗蜜。<a id="a-D2"></a>十二者忍行。<a id="a-D3"></a>能降一切恶魔诸境界故。<a id="a-D4"></a>菩萨应行忍波罗蜜。<a id="a-D5"></a>十三者忍行。<a id="a-D6"></a>能见如来无量功德庄严身故。<a id="a-D7"></a>菩萨应行忍波罗蜜。<a id="a-D8"></a>善男子。<a id="a-D9"></a>是名菩萨十三种观修羼提波罗蜜得大利益。<a id="a-DA"></a>回向阿耨多罗三藐三菩提。<a id="a-DB"></a>尔时世尊。<a id="a-DC"></a>即以偈颂赞叹忍辱波罗蜜。<a id="a-DD"></a>重说偈言。</p>
  <p id="aDE">若欲为众生　　作诸归依处</p>
  <p id="aDF">令生无畏心　　忍辱最第一</p>
  <p id="aDG">能行忍辱者　　见者皆欢喜</p>
  <p id="aDH">怨家舍毒心　　皆生亲友想</p>
  <p id="aDI">一切诸如来　　成就平等心</p>
  <p id="aDJ">众生所归依　　皆由行忍故</p>
  <p id="aDK">是故诸佛子　　欲求无上道</p>
  <p id="aDL">为物作依止　　当坚固忍辱</p>
  <p id="aDM">菩萨若欲住　　一切佛菩提</p>
  <p id="aDN">当观诸法空　　众生不可得</p>
  <p id="aDO">如是行忍行　　能具佛功德</p>
  <p id="aDP">是故诸菩萨　　常应修忍辱</p>
  <p id="aDQ">菩萨若修忍　　当远离二边</p>
  <p id="aDR">不见自他身　　能有损益者</p>
  <p id="aDS">如来大慈悲　　赞叹如是观</p>
  <p id="aDT">是故诸菩萨　　常应修忍辱</p>
  <p id="aDU">若欲得尽智　　灭诸使烦恼</p>
  <p id="aDV">不怯弱修忍　　常无分别心</p>
  <p id="aDW">如是观诸法　　成忍波罗蜜</p>
  <p id="aDX">是故诸菩萨　　常应修忍辱</p>
  <p id="aDY">菩萨欲庄严　　如来相好身</p>
  <p id="aDZ">复生梵世界　　出离诸魔道</p>
  <p id="aDa">乐行忍辱行　　一切皆成就</p>
  <p id="aDb">是故诸菩萨　　应坚固忍辱</p>
  <p id="aDc">忍辱力最上　　诸行无过者</p>
  <p id="aDd">一切诸功德　　住在忍行中</p>
  <p id="aDe">四魔力难敌　　忍力能除灭</p>
  <p id="aDf">是故诸菩萨　　常应修忍辱</p>
 </body>
</html>