<!doctype html>
<html id="z3IBTmFP2" data-ver="1009">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">大萨遮尼干子受记经卷第七</h1>
  <h2 id="a2">如来无过功德品第八之二</h2>
  <p id="a3">王言。<a id="a-4"></a>大师。<a id="a-5"></a>何者如来自在。<a id="a-6"></a>答言。<a id="a-7"></a>大王。<a id="a-8"></a>沙门瞿昙有十自在。<a id="a-9"></a>一者命自在。<a id="a-A"></a>二者心自在。<a id="a-B"></a>三者物自在。<a id="a-C"></a>四者业自在。<a id="a-D"></a>五者生自在。<a id="a-E"></a>六者如意自在。<a id="a-F"></a>七者信自在。<a id="a-G"></a>八者愿自在。<a id="a-H"></a>九者智自在。<a id="a-I"></a>十者法自在。<a id="a-J"></a>大王当知。<a id="a-K"></a>得上甘露名命自在。<a id="a-L"></a>能知一切惟是一心。<a id="a-M"></a>名心自在。<a id="a-N"></a>于虚空中揽成珍宝。<a id="a-O"></a>名物自在。<a id="a-P"></a>远离一切烦恼及习无明诸使。<a id="a-Q"></a>名业自在。<a id="a-R"></a>于深禅定解脱三昧三摩拔提随意回转。<a id="a-S"></a>名生自在。<a id="a-T"></a>于一切行自然而行。<a id="a-U"></a>名如意自在。<a id="a-V"></a>于诸入中得自在观。<a id="a-W"></a>名信自在。<a id="a-X"></a>即生心时现前成就一切诸事。<a id="a-Y"></a>名愿自在。<a id="a-Z"></a>身口意业以智为本。<a id="a-a"></a>名智自在。<a id="a-b"></a>现住平等真如法界无垢实际。<a id="a-c"></a>名法自在。<a id="a-d"></a>大王当知。<a id="a-e"></a>远离杀生无嗔害心。<a id="a-f"></a>是命自在因。<a id="a-g"></a>平等心舍一切事物求大菩提。<a id="a-h"></a>是物自在因。<a id="a-i"></a>三业所作清净无染。<a id="a-j"></a>是业自在因。<a id="a-k"></a>以菩提心摄诸善根。<a id="a-l"></a>是生自在因。<a id="a-m"></a>舍诸一切供养恭敬礼拜赞叹象马车乘施与众生。<a id="a-n"></a>是如意自在因。<a id="a-o"></a>常说三宝教化众生。<a id="a-p"></a>是信自在因。<a id="a-q"></a>称诸一切众生所求应时给与。<a id="a-r"></a>是愿自在因。<a id="a-s"></a>常行法施不为利养名闻恭敬。<a id="a-t"></a>是智自在因。<a id="a-u"></a>常为众生说诸如来及诸众生真如平等法身为体非饮食身。<a id="a-v"></a>是法自在因。<a id="a-w"></a>大王当知。<a id="a-x"></a>得命自在故。<a id="a-y"></a>对治一切生死怖畏。<a id="a-z"></a>得心自在故。<a id="a-10"></a>对治一切烦恼怖畏。<a id="a-11"></a>得物自在故。<a id="a-12"></a>对治一切贫穷怖畏。<a id="a-13"></a>得业自在故。<a id="a-14"></a>对治一切恶道怖畏。<a id="a-15"></a>得生自在故。<a id="a-16"></a>对治一切生缚怖畏。<a id="a-17"></a>得如意自在故。<a id="a-18"></a>对治一切追求怖畏。<a id="a-19"></a>得信自在故。<a id="a-1A"></a>对治一切谤法怖畏。<a id="a-1B"></a>得愿自在故。<a id="a-1C"></a>对治一切心念缚怖畏。<a id="a-1D"></a>得智自在故。<a id="a-1E"></a>对治一切疑刺怖畏。<a id="a-1F"></a>得法自在故。<a id="a-1G"></a>对治一切大众怖畏。<a id="a-1H"></a>大王当知。<a id="a-1I"></a>沙门瞿昙。<a id="a-1J"></a>毕竟成就如是自在。<a id="a-1K"></a>是故我言。<a id="a-1L"></a>无有过失。<a id="a-1M"></a>而说偈言。</p>
  <p id="a1N">瞿昙修正行　　为利诸群生</p>
  <p id="a1O">是故诸法中　　一切得自在</p>
  <p id="a1P">念护诸众生　　不行杀盗心</p>
  <p id="a1Q">是故于财命　　生处常自在</p>
  <p id="a1R">常行禅法施　　永断诸恶因</p>
  <p id="a1S">心业无障碍　　生处常自在</p>
  <p id="a1T">常念菩提本　　不恼众生心</p>
  <p id="a1U">赞叹三宝福　　广利诸众生</p>
  <p id="a1V">三业依智行　　心常住法界</p>
  <p id="a1W">生处意信愿　　智法常自在</p>
  <p id="a1X">大王当知。<a id="a-1Y"></a>沙门瞿昙。<a id="a-1Z"></a>毕竟成就三十七品菩提分法。<a id="a-1a"></a>所谓四念处四正勤四如意足五根五力七觉分八正道。<a id="a-1b"></a>沙门瞿昙。<a id="a-1c"></a>成就如是清净道法。<a id="a-1d"></a>是故我言。<a id="a-1e"></a>无有过失。<a id="a-1f"></a>王言。<a id="a-1g"></a>大师。<a id="a-1h"></a>何者如来四念处。<a id="a-1i"></a>答言大王。<a id="a-1j"></a>沙门瞿昙四念处者。<a id="a-1k"></a>一者身念处。<a id="a-1l"></a>二者受念处。<a id="a-1m"></a>三者心念处。<a id="a-1n"></a>四者法念处。<a id="a-1o"></a>大王当知。<a id="a-1p"></a>沙门瞿昙身念处者。<a id="a-1q"></a>谓观内身外身内外身。<a id="a-1r"></a>于此身中作二种观。<a id="a-1s"></a>一者不净观。<a id="a-1t"></a>二者净观。<a id="a-1u"></a>不净观者。<a id="a-1v"></a>观身不净秽恶充满诳诸凡夫故。<a id="a-1w"></a>净观者。<a id="a-1x"></a>作是思惟。<a id="a-1y"></a>我今因此不净身故。<a id="a-1z"></a>得净佛身。<a id="a-20"></a>得净法身净功德身。<a id="a-21"></a>一切众生所乐见身。<a id="a-22"></a>作是观已。<a id="a-23"></a>能净二行。<a id="a-24"></a>一者无常。<a id="a-25"></a>二者常。<a id="a-26"></a>云何无常。<a id="a-27"></a>观身无常毕定当死。<a id="a-28"></a>如是观已。<a id="a-29"></a>不为身故造诸恶业邪命自活。<a id="a-2A"></a>当为此身修三坚法。<a id="a-2B"></a>一修身坚。<a id="a-2C"></a>二修命坚。<a id="a-2D"></a>三修财坚。<a id="a-2E"></a>如是观已。<a id="a-2F"></a>远离一切身口意曲。<a id="a-2G"></a>行正直心。<a id="a-2H"></a>云何为常。<a id="a-2I"></a>观无常已。<a id="a-2J"></a>得于常身。<a id="a-2K"></a>因无常故。<a id="a-2L"></a>得功德身。<a id="a-2M"></a>因无常故。<a id="a-2N"></a>不断佛种法种僧种。<a id="a-2O"></a>何以故。<a id="a-2P"></a>修身念处。<a id="a-2Q"></a>观察一切众生之身。<a id="a-2R"></a>毕竟成就诸佛法身。<a id="a-2S"></a>以有法身故。<a id="a-2T"></a>作是观故。<a id="a-2U"></a>得平等心无分别心。<a id="a-2V"></a>不起诸漏。<a id="a-2W"></a>所谓欲漏有漏无明漏。<a id="a-2X"></a>不见有我及我所。<a id="a-2Y"></a>住如实际成一切智。<a id="a-2Z"></a>是名身念处。<a id="a-2a"></a>大王当知。<a id="a-2b"></a>沙门瞿昙受念处者。<a id="a-2c"></a>谓观内受外受内外受。<a id="a-2d"></a>于是受中。<a id="a-2e"></a>作二种观。<a id="a-2f"></a>谓常无常。<a id="a-2g"></a>起慈悲心观诸众生。<a id="a-2h"></a>若受乐时生于贪心。<a id="a-2i"></a>若受苦时生于嗔心。<a id="a-2j"></a>若受不苦不乐受时生于痴心。<a id="a-2k"></a>作是思惟。<a id="a-2l"></a>有受皆苦。<a id="a-2m"></a>毕竟乐者。<a id="a-2n"></a>断一切受。<a id="a-2o"></a>即是常乐。<a id="a-2p"></a>随所受生。<a id="a-2q"></a>常生一切慈心悲心。<a id="a-2r"></a>若自若他受乐受时。<a id="a-2s"></a>远离染心生于慈心。<a id="a-2t"></a>若受苦时。<a id="a-2u"></a>观三恶道。<a id="a-2v"></a>远离嗔心。<a id="a-2w"></a>生于悲心。<a id="a-2x"></a>若受不苦不乐受时。<a id="a-2y"></a>离无明心。<a id="a-2z"></a>生于舍心。<a id="a-30"></a>观一切受无常苦无我。<a id="a-31"></a>见受乐者。<a id="a-32"></a>即知是苦。<a id="a-33"></a>见受苦者。<a id="a-34"></a>如痈如疮。<a id="a-35"></a>见受不苦不乐受者。<a id="a-36"></a>是不寂静。<a id="a-37"></a>观于乐受。<a id="a-38"></a>即知无常。<a id="a-39"></a>观于苦受。<a id="a-3A"></a>即知是空。<a id="a-3B"></a>观不苦不乐受。<a id="a-3C"></a>即知无我。<a id="a-3D"></a>如是观者。<a id="a-3E"></a>名受念处。</p>
  <p id="a3F">大王当知。<a id="a-3G"></a>沙门瞿昙心念处者。<a id="a-3H"></a>谓观内心外心内外心。<a id="a-3I"></a>于是心中。<a id="a-3J"></a>作二种观。<a id="a-3K"></a>谓常无常。<a id="a-3L"></a>常观者。<a id="a-3M"></a>观于自身菩提之性。<a id="a-3N"></a>不忘不失。<a id="a-3O"></a>正念不乱。<a id="a-3P"></a>如是观心。<a id="a-3Q"></a>又观所发菩提之心。<a id="a-3R"></a>是心性者。<a id="a-3S"></a>生已即灭。<a id="a-3T"></a>念念不住。<a id="a-3U"></a>不在内入。<a id="a-3V"></a>不在外入。<a id="a-3W"></a>不在内外入。<a id="a-3X"></a>不在阴中。<a id="a-3Y"></a>不在界中。<a id="a-3Z"></a>作是思惟。<a id="a-3a"></a>如是心缘。<a id="a-3b"></a>为异不异。<a id="a-3c"></a>若心异缘。<a id="a-3d"></a>则一时中有于二心。<a id="a-3e"></a>若心即缘。<a id="a-3f"></a>不应复能观于自心。<a id="a-3g"></a>亦如指端不能自触。<a id="a-3h"></a>心亦如是。<a id="a-3i"></a>作是观已。<a id="a-3j"></a>见心无住无常变异。<a id="a-3k"></a>即知是心。<a id="a-3l"></a>非从缘生。<a id="a-3m"></a>非不缘生。<a id="a-3n"></a>非常非断。<a id="a-3o"></a>非内非外。<a id="a-3p"></a>非有非无。<a id="a-3q"></a>菩提之心。<a id="a-3r"></a>亦复如是。<a id="a-3s"></a>是心非色。<a id="a-3t"></a>不可睹见。<a id="a-3u"></a>如幻如化无所挂碍。<a id="a-3v"></a>自观心已。<a id="a-3w"></a>观诸一切众生心性。<a id="a-3x"></a>如自心性。<a id="a-3y"></a>如自心相。<a id="a-3z"></a>一切众生心性心相亦复如是。<a id="a-40"></a>知自心空。<a id="a-41"></a>一切众生心空亦尔。<a id="a-42"></a>观自心平等。<a id="a-43"></a>观诸众生心性平等亦复如是。<a id="a-44"></a>是名心念处。<a id="a-45"></a>大王当知。<a id="a-46"></a>沙门瞿昙法念处者。<a id="a-47"></a>谓观内法外法内外法。<a id="a-48"></a>于是法中作二种观。<a id="a-49"></a>谓常无常。<a id="a-4A"></a>常以佛眼见一切法。<a id="a-4B"></a>至坐道场未曾中失。<a id="a-4C"></a>观诸法时。<a id="a-4D"></a>不见一法。<a id="a-4E"></a>乃至一切微细诸相。<a id="a-4F"></a>离空无相无愿无作无生无灭无物。<a id="a-4G"></a>不见一切法乃至微细相。<a id="a-4H"></a>不入十二缘者。<a id="a-4I"></a>见法非法。<a id="a-4J"></a>无非是法。<a id="a-4K"></a>云何为法。<a id="a-4L"></a>谓无我无众生无寿命无人。<a id="a-4M"></a>是名为法。<a id="a-4N"></a>云何非法。<a id="a-4O"></a>谓我见众生见命见人见断见常见有见无见。<a id="a-4P"></a>是名非法。<a id="a-4Q"></a>沙门瞿昙。<a id="a-4R"></a>观一切法是法非法。<a id="a-4S"></a>何以故。<a id="a-4T"></a>观空无相无愿。<a id="a-4U"></a>是名一切法是法。<a id="a-4V"></a>我慢憍慢。<a id="a-4W"></a>我及我所。<a id="a-4X"></a>摄取诸见。<a id="a-4Y"></a>是名一切法非法。<a id="a-4Z"></a>作如是观诸法性已。<a id="a-4a"></a>不见有法非菩提因非出道因。<a id="a-4b"></a>悉是出法。<a id="a-4c"></a>若不如是求诸法者。<a id="a-4d"></a>是名灭法。<a id="a-4e"></a>出者从缘。<a id="a-4f"></a>灭者从缘。<a id="a-4g"></a>如是观时。<a id="a-4h"></a>观于三行。<a id="a-4i"></a>所谓恶行善行不动行。<a id="a-4j"></a>于三行中。<a id="a-4k"></a>常行福行。<a id="a-4l"></a>行十善法。<a id="a-4m"></a>为净三业。<a id="a-4n"></a>净身业者。<a id="a-4o"></a>为求诸佛三十二相八十种好。<a id="a-4p"></a>他不能害故。<a id="a-4q"></a>净口业者。<a id="a-4r"></a>有所说法众生乐闻故。<a id="a-4s"></a>净心业者。<a id="a-4t"></a>于诸众生其心平等。<a id="a-4u"></a>常入禅定故。<a id="a-4v"></a>如是方便观法念处。<a id="a-4w"></a>离诸一切障菩提垢。<a id="a-4x"></a>不着常见。<a id="a-4y"></a>不着断见。<a id="a-4z"></a>行中道见。<a id="a-50"></a>如是中道。<a id="a-51"></a>世间智慧所不能见。<a id="a-52"></a>不可宣说。<a id="a-53"></a>不可显示。<a id="a-54"></a>无有相貌。<a id="a-55"></a>无色无处无取无舍。<a id="a-56"></a>清净寂静。<a id="a-57"></a>不可眼见。<a id="a-58"></a>乃至不可触。<a id="a-59"></a>亦无至处。<a id="a-5A"></a>不在世间。<a id="a-5B"></a>不出世间。<a id="a-5C"></a>不可宣说。<a id="a-5D"></a>非多非少。<a id="a-5E"></a>非常非断。<a id="a-5F"></a>非相非非相。<a id="a-5G"></a>非觉非非觉。<a id="a-5H"></a>非虚非实。<a id="a-5I"></a>非此非彼。<a id="a-5J"></a>非有非无。<a id="a-5K"></a>非有为非无为。<a id="a-5L"></a>非行非非行。<a id="a-5M"></a>非生非死。<a id="a-5N"></a>非涅槃非作法。<a id="a-5O"></a>是名中道。<a id="a-5P"></a>不以肉眼天眼慧眼观法念处。<a id="a-5Q"></a>何以故。<a id="a-5R"></a>如是三眼。<a id="a-5S"></a>无相貌故。<a id="a-5T"></a>是故观法以法眼观。<a id="a-5U"></a>而心不着不失诸法。<a id="a-5V"></a>是名法念处。<a id="a-5W"></a>大王当知。<a id="a-5X"></a>修四念处。<a id="a-5Y"></a>得四种离法。<a id="a-5Z"></a>观身不净出离净倒。<a id="a-5a"></a>观受是苦出离乐倒。<a id="a-5b"></a>观心无常出离常倒。<a id="a-5c"></a>观法无我出离我倒。<a id="a-5d"></a>又观身念处离于揣食。<a id="a-5e"></a>观受念处离于触食。<a id="a-5f"></a>观心念处离于识食。<a id="a-5g"></a>观法念处离于思食。<a id="a-5h"></a>大王当知。<a id="a-5i"></a>沙门瞿昙。<a id="a-5j"></a>毕竟成就如是念处。<a id="a-5k"></a>是故我言。<a id="a-5l"></a>无有过失。<a id="a-5m"></a>王言。<a id="a-5n"></a>大师。<a id="a-5o"></a>云何如来四正勤法。<a id="a-5p"></a>答言。<a id="a-5q"></a>大王。<a id="a-5r"></a>沙门瞿昙四正勤者。<a id="a-5s"></a>谓四种精进。<a id="a-5t"></a>遮二种恶法。<a id="a-5u"></a>集二种善法。<a id="a-5v"></a>沙门瞿昙。<a id="a-5w"></a>善性成就心住善法。<a id="a-5x"></a>未生恶法及已生恶。<a id="a-5y"></a>不以精进令灭。<a id="a-5z"></a>未生善法已生善法。<a id="a-60"></a>不以精进令生。<a id="a-61"></a>何以故。<a id="a-62"></a>沙门瞿昙。<a id="a-63"></a>于无量世常修善性。<a id="a-64"></a>一切恶法自然不生。<a id="a-65"></a>一切善法自然满足。<a id="a-66"></a>恶法者。<a id="a-67"></a>谓非戒聚伴。<a id="a-68"></a>非定聚伴。<a id="a-69"></a>非慧聚伴。<a id="a-6A"></a>于四念处观时。<a id="a-6B"></a>诸懈怠心五盖烦恼覆障心眼。<a id="a-6C"></a>离于信等五种善根。<a id="a-6D"></a>是诸恶法。<a id="a-6E"></a>未生不生已生即灭。<a id="a-6F"></a>勤精进故。<a id="a-6G"></a>善法者。<a id="a-6H"></a>谓信等善根。<a id="a-6I"></a>未生令生。<a id="a-6J"></a>已生增广。<a id="a-6K"></a>勤精进故。<a id="a-6L"></a>是名四正勤法。<a id="a-6M"></a>大王当知。<a id="a-6N"></a>沙门瞿昙。<a id="a-6O"></a>毕竟成就如是四正勤法。<a id="a-6P"></a>是故我言。<a id="a-6Q"></a>无有过失。</p>
  <p id="a6R">王言。<a id="a-6S"></a>大师。<a id="a-6T"></a>何者如来四如意分。<a id="a-6U"></a>答言。<a id="a-6V"></a>大王。<a id="a-6W"></a>沙门瞿昙四如意分者。<a id="a-6X"></a>一者欲如意。<a id="a-6Y"></a>二者精进如意。<a id="a-6Z"></a>三者心如意。<a id="a-6a"></a>四者思惟如意。<a id="a-6b"></a>如是四法。<a id="a-6c"></a>慈悲喜舍而为根本。<a id="a-6d"></a>是四无量心常亲近。<a id="a-6e"></a>常亲近故。<a id="a-6f"></a>心得调柔。<a id="a-6g"></a>心调柔故。<a id="a-6h"></a>得入初禅第二禅第三禅第四禅。<a id="a-6i"></a>入诸禅故。<a id="a-6j"></a>身得轻软。<a id="a-6k"></a>成就如是身轻心柔。<a id="a-6l"></a>入如意分。<a id="a-6m"></a>善入如意分已。<a id="a-6n"></a>即生神通。<a id="a-6o"></a>若欲若精进若心若思惟。<a id="a-6p"></a>欲者专向彼法。<a id="a-6q"></a>精进者成就彼法。<a id="a-6r"></a>心者观察彼法。<a id="a-6s"></a>思惟者彼法方便成就。<a id="a-6t"></a>如是如意分。<a id="a-6u"></a>已能得神通。<a id="a-6v"></a>欲者庄严。<a id="a-6w"></a>精进者成就。<a id="a-6x"></a>心者正住。<a id="a-6y"></a>思惟者善能分别。<a id="a-6z"></a>沙门瞿昙得四如意。<a id="a-70"></a>随其所解如其所作。<a id="a-71"></a>心得自在。<a id="a-72"></a>随意所往善作诸业。<a id="a-73"></a>毕竟成就一切本行。<a id="a-74"></a>如风行空无所挂碍。<a id="a-75"></a>得四自在。<a id="a-76"></a>一者命自在。<a id="a-77"></a>二者身自在。<a id="a-78"></a>三者法自在。<a id="a-79"></a>四者神力自在。<a id="a-7A"></a>命自在者。<a id="a-7B"></a>为调众生。<a id="a-7C"></a>随所生处。<a id="a-7D"></a>若天若人。<a id="a-7E"></a>于短命中能现长寿。<a id="a-7F"></a>于长寿中能现短寿。<a id="a-7G"></a>是名命自在。<a id="a-7H"></a>身自在者。<a id="a-7I"></a>以自在故。<a id="a-7J"></a>随心作身。<a id="a-7K"></a>随心作色。<a id="a-7L"></a>示现威仪。<a id="a-7M"></a>为众生故。<a id="a-7N"></a>若欲与诸一切众生同其身相。<a id="a-7O"></a>悉皆能作。<a id="a-7P"></a>是名身自在。<a id="a-7Q"></a>法自在者。<a id="a-7R"></a>能知一切出世之法。<a id="a-7S"></a>示诸众生世间之事。<a id="a-7T"></a>善知甚深十二因缘。<a id="a-7U"></a>得无碍辩。<a id="a-7V"></a>能随种种众生言说。<a id="a-7W"></a>令住正信。<a id="a-7X"></a>是名法自在。<a id="a-7Y"></a>神力自在者。<a id="a-7Z"></a>能令四大海水合作一海。<a id="a-7a"></a>不来不去无有动相。<a id="a-7b"></a>能令三千大千世界。<a id="a-7c"></a>诸须弥山合为一山。<a id="a-7d"></a>不来不去无有增损如本不异。<a id="a-7e"></a>于四天王三十三天无所妨碍。<a id="a-7f"></a>欲令三千大千世界。<a id="a-7g"></a>悉作金银七宝庄严。<a id="a-7h"></a>栴檀花香随现能作。<a id="a-7i"></a>是名神力自在。<a id="a-7j"></a>大王当知。<a id="a-7k"></a>沙门瞿昙。<a id="a-7l"></a>毕竟成就如是四如意分。<a id="a-7m"></a>是故我言。<a id="a-7n"></a>无有过失。<a id="a-7o"></a>大王当知。<a id="a-7p"></a>沙门瞿昙。<a id="a-7q"></a>成就如是四如意分已。<a id="a-7r"></a>能入一切禅定解脱神通无碍四无量心。</p>
  <p id="a7s">王言。<a id="a-7t"></a>大师。<a id="a-7u"></a>何者如来禅定。<a id="a-7v"></a>答言。<a id="a-7w"></a>大王。<a id="a-7x"></a>沙门瞿昙。<a id="a-7y"></a>有九次第定。<a id="a-7z"></a>入三摩拔提。<a id="a-80"></a>一者初禅。<a id="a-81"></a>二者二禅。<a id="a-82"></a>三者三禅。<a id="a-83"></a>四者四禅。<a id="a-84"></a>五者空处。<a id="a-85"></a>六者识处。<a id="a-86"></a>七者不用处。<a id="a-87"></a>八者非有想非无想处。<a id="a-88"></a>九者入灭尽处。<a id="a-89"></a>大王当知。<a id="a-8A"></a>沙门瞿昙。<a id="a-8B"></a>离诸欲恶不善法有觉有观。<a id="a-8C"></a>离生喜乐入初禅行。<a id="a-8D"></a>离诸欲恶者。<a id="a-8E"></a>谓初禅所对诸爱染法。<a id="a-8F"></a>远离彼法。<a id="a-8G"></a>名离诸欲。<a id="a-8H"></a>离诸恶不善法者。<a id="a-8I"></a>谓因贪嗔痴起杀生等十不善业。<a id="a-8J"></a>是名不善法。<a id="a-8K"></a>远离彼法。<a id="a-8L"></a>是名初禅。<a id="a-8M"></a>有觉者。<a id="a-8N"></a>谓共觉故。<a id="a-8O"></a>何者是觉。<a id="a-8P"></a>依何境界随顺初禅。<a id="a-8Q"></a>是觉多种。<a id="a-8R"></a>谓知觉思惟观集定等。<a id="a-8S"></a>是名为觉。<a id="a-8T"></a>何者是观。<a id="a-8U"></a>即彼随顺初禅觉行。<a id="a-8V"></a>思惟观受欲定知觉。<a id="a-8W"></a>是名为观。<a id="a-8X"></a>依于厌行共彼有觉有观而成初禅依。<a id="a-8Y"></a>于厌行共彼有喜有乐而成初禅行。<a id="a-8Z"></a>是名有喜有乐入初禅行。<a id="a-8a"></a>行者。<a id="a-8b"></a>所谓受持念护喜乐知等。<a id="a-8c"></a>是名为行。<a id="a-8d"></a>大王当知。<a id="a-8e"></a>沙门瞿昙。<a id="a-8f"></a>住初禅中。<a id="a-8g"></a>得无生法忍。<a id="a-8h"></a>增上欲心。<a id="a-8i"></a>是故入初禅求无生法忍。<a id="a-8j"></a>为求转胜无生忍故。<a id="a-8k"></a>于初禅中生不坚固想。<a id="a-8l"></a>起上欲心舍彼初禅求第二禅。<a id="a-8m"></a>为欲入彼第二禅故。<a id="a-8n"></a>离彼初禅有觉有观心。<a id="a-8o"></a>灭于彼心离于彼心。<a id="a-8p"></a>净于彼心寂静彼心。<a id="a-8q"></a>内净。<a id="a-8r"></a>心一处。<a id="a-8s"></a>无觉无观定生喜乐。<a id="a-8t"></a>入第二禅行。<a id="a-8u"></a>内净者。<a id="a-8v"></a>谓对治彼障第二禅法。<a id="a-8w"></a>寂静彼法清净无浊。<a id="a-8x"></a>是名内净。<a id="a-8y"></a>心一处者。<a id="a-8z"></a>谓灭彼初禅一切觉观。<a id="a-90"></a>寂静一味犹如大海。<a id="a-91"></a>一切诸水入皆一味。<a id="a-92"></a>所谓盐味。<a id="a-93"></a>入第二禅。<a id="a-94"></a>灭彼初禅一切觉观。<a id="a-95"></a>寂静一味无觉无观。<a id="a-96"></a>如是名得无觉无观三昧。<a id="a-97"></a>依彼三昧生喜。<a id="a-98"></a>谓于佛法僧中生于喜心。<a id="a-99"></a>依彼喜心。<a id="a-9A"></a>诸善功德自然满足。<a id="a-9B"></a>为欲令彼无生法忍。<a id="a-9C"></a>转转增胜。<a id="a-9D"></a>转转光明。<a id="a-9E"></a>转转胜妙。<a id="a-9F"></a>转转柔软。<a id="a-9G"></a>得上欲心。<a id="a-9H"></a>于彼第二禅中不住不乐。<a id="a-9I"></a>更求胜上第三禅行。<a id="a-9J"></a>生如是心。<a id="a-9K"></a>知彼喜心障第三禅及无生法忍。<a id="a-9L"></a>是故离喜行舍忆念。<a id="a-9M"></a>安慧身受乐。<a id="a-9N"></a>是乐圣人亦说亦舍。<a id="a-9O"></a>依彼二禅无生法忍胜上欲心。<a id="a-9P"></a>离彼喜乐。<a id="a-9Q"></a>入三禅行得三昧乐。<a id="a-9R"></a>厌于彼喜。<a id="a-9S"></a>生如是心。<a id="a-9T"></a>此无喜乐。<a id="a-9U"></a>是无常乐。<a id="a-9V"></a>是尽灭法。<a id="a-9W"></a>非常非恒。<a id="a-9X"></a>非真实乐。<a id="a-9Y"></a>非究竟乐。<a id="a-9Z"></a>如是知已转更复起胜无生忍增上欲心。<a id="a-9a"></a>依彼胜忍增上欲心。<a id="a-9b"></a>不乐苦乐远离苦乐。<a id="a-9c"></a>先灭忧喜。<a id="a-9d"></a>不苦不乐舍念清净。<a id="a-9e"></a>入第四禅行。<a id="a-9f"></a>得第四禅三摩拔提。<a id="a-9g"></a>柔软心自在心寂静心光明心正直心。<a id="a-9h"></a>舍彼一切所有乐事与诸众生。<a id="a-9i"></a>与彼众生安隐乐时。<a id="a-9j"></a>即时得彼胜无生忍光明现前。<a id="a-9k"></a>得彼胜忍光明现前故。<a id="a-9l"></a>令行速疾。<a id="a-9m"></a>于第四禅胜妙乐中。<a id="a-9n"></a>不生乐心。<a id="a-9o"></a>远离彼乐舍念清净。<a id="a-9p"></a>惟见无边虚空现前。<a id="a-9q"></a>过一切色相。<a id="a-9r"></a>灭一切有对相。<a id="a-9s"></a>不念种种相。<a id="a-9t"></a>知无边虚空。<a id="a-9u"></a>即入无边虚空行。<a id="a-9v"></a>如是观色。<a id="a-9w"></a>略有二种。<a id="a-9x"></a>一者四大。<a id="a-9y"></a>二者依四大。<a id="a-9z"></a>四大者。<a id="a-A0"></a>谓地水火风。<a id="a-A1"></a>依四大者。<a id="a-A2"></a>谓色香味触如是广有八种色相。<a id="a-A3"></a>离彼色相。<a id="a-A4"></a>无彼色相。<a id="a-A5"></a>灭彼一切诸色相。<a id="a-A6"></a>名过一切色相。<a id="a-A7"></a>随何等法有其色相。<a id="a-A8"></a>彼法必有所对碍相。<a id="a-A9"></a>灭彼一切所有对相。<a id="a-AA"></a>不念不行种种异相。<a id="a-AB"></a>而能过彼种种异相。<a id="a-AC"></a>而不念彼种种异相故。<a id="a-AD"></a>惟见虚空相。<a id="a-AE"></a>是故知无边虚空。<a id="a-AF"></a>即入无边虚空行。<a id="a-AG"></a>是故说言。<a id="a-AH"></a>过一切色相。<a id="a-AI"></a>入彼无边虚空三昧已。<a id="a-AJ"></a>生如是心。<a id="a-AK"></a>虚空无边。<a id="a-AL"></a>虚空无际。<a id="a-AM"></a>虚空无岸。<a id="a-AN"></a>随何等法。<a id="a-AO"></a>以无边等故。<a id="a-AP"></a>彼法无有前际中际后际。<a id="a-AQ"></a>如是观一切法无前中后际。<a id="a-AR"></a>入如是三昧。<a id="a-AS"></a>即于一切众生起大慈心。<a id="a-AT"></a>即舍一切法。<a id="a-AU"></a>得平等智而现在前。<a id="a-AV"></a>尔时于彼无生忍中。<a id="a-AW"></a>始得胜进光明现前。<a id="a-AX"></a>过一切无边虚空相。<a id="a-AY"></a>现前知无边识相。<a id="a-AZ"></a>入无边识处行。<a id="a-Aa"></a>生如是心。<a id="a-Ab"></a>是无边虚空相。<a id="a-Ac"></a>惟是识想分别。<a id="a-Ad"></a>得如是心知一切法。<a id="a-Ae"></a>惟是识相。<a id="a-Af"></a>是识无量。<a id="a-Ag"></a>入如是三昧。<a id="a-Ah"></a>得无生法忍。<a id="a-Ai"></a>非究竟成就。<a id="a-Aj"></a>无生法忍。<a id="a-Ak"></a>过一切无边识相处。<a id="a-Al"></a>现前知无所有处。<a id="a-Am"></a>入无所有少处行。<a id="a-An"></a>无所有者。<a id="a-Ao"></a>无彼所有贪嗔痴等分别之心。<a id="a-Ap"></a>种种分别虚妄分别。<a id="a-Aq"></a>一切世间有为之法。<a id="a-Ar"></a>皆从虚妄分别心生。<a id="a-As"></a>无彼所有故。<a id="a-At"></a>言无所有。<a id="a-Au"></a>少者。<a id="a-Av"></a>如向所说。<a id="a-Aw"></a>法中少相细相微相等。<a id="a-Ax"></a>名少相。<a id="a-Ay"></a>无彼少相故。<a id="a-Az"></a>言无少。<a id="a-B0"></a>过彼一切粗细想故。<a id="a-B1"></a>言无所有无所少。<a id="a-B2"></a>住是三昧。<a id="a-B3"></a>得于转胜无生法忍光明现前。<a id="a-B4"></a>为得彼胜无生法忍。<a id="a-B5"></a>而不乐彼无所有无少三昧。<a id="a-B6"></a>生胜欲心。<a id="a-B7"></a>转求增上三昧胜行。<a id="a-B8"></a>生如是心。<a id="a-B9"></a>是无所有无少行相。<a id="a-BA"></a>亦是细相虚妄分别故。<a id="a-BB"></a>次观非想非非想。<a id="a-BC"></a>何等是非想非非想。<a id="a-BD"></a>非想者是空。<a id="a-BE"></a>非非想者从因缘生。<a id="a-BF"></a>尔时非想非非想三昧现前。<a id="a-BG"></a>过一切无所有处少相。<a id="a-BH"></a>入非想非非想处三昧。<a id="a-BI"></a>行住于彼处。<a id="a-BJ"></a>生如是心。<a id="a-BK"></a>彼非想非非想处。<a id="a-BL"></a>无所可乐远离彼法。<a id="a-BM"></a>即证诸法不生不灭三昧现前。<a id="a-BN"></a>知一切法不生不灭。<a id="a-BO"></a>见一切法自性寂灭不行不住。<a id="a-BP"></a>尔时名得胜上清净无生法忍。<a id="a-BQ"></a>是名九种次第入三摩拔提。<a id="a-BR"></a>大王当知。<a id="a-BS"></a>沙门瞿昙毕竟成就如是定法。<a id="a-BT"></a>是故我言。<a id="a-BU"></a>无有过失。<a id="a-BV"></a>王言。<a id="a-BW"></a>大师。<a id="a-BX"></a>何者如来解脱之相。<a id="a-BY"></a>答言。<a id="a-BZ"></a>大王。<a id="a-Ba"></a>沙门瞿昙解脱有八种。<a id="a-Bb"></a>一者有色见色。<a id="a-Bc"></a>二者内有色相见外色。<a id="a-Bd"></a>三者信净。<a id="a-Be"></a>四者过一切色相。<a id="a-Bf"></a>灭一切有对相。<a id="a-Bg"></a>不念一切别异相。<a id="a-Bh"></a>知无边虚空。<a id="a-Bi"></a>即入无边虚空行。<a id="a-Bj"></a>五者过一切虚空无边相。<a id="a-Bk"></a>知无边识。<a id="a-Bl"></a>即入无边识行。<a id="a-Bm"></a>六者过一切无边识相。<a id="a-Bn"></a>知无所有少。<a id="a-Bo"></a>即入无所有处行。<a id="a-Bp"></a>七者过一切无所有处。<a id="a-Bq"></a>知非有想非无想安隐。<a id="a-Br"></a>即入非有想非无想处行。<a id="a-Bs"></a>八者过一切非有想非无想行。<a id="a-Bt"></a>灭一切受想。<a id="a-Bu"></a>入灭尽定行。<a id="a-Bv"></a>是名八解脱。<a id="a-Bw"></a>有色见色者。<a id="a-Bx"></a>有色者。<a id="a-By"></a>皆是因缘生法。<a id="a-Bz"></a>见空无寿者。<a id="a-C0"></a>能如是见。<a id="a-C1"></a>得脱于缚。<a id="a-C2"></a>名为解脱。<a id="a-C3"></a>内有色相见外色者。<a id="a-C4"></a>见空无寿者。<a id="a-C5"></a>皆是因缘生法。<a id="a-C6"></a>能如是见。<a id="a-C7"></a>得脱于缚。<a id="a-C8"></a>名为解脱。<a id="a-C9"></a>信净者。<a id="a-CA"></a>若分别净不净相。<a id="a-CB"></a>名为邪见。<a id="a-CC"></a>以信净故。<a id="a-CD"></a>得脱于缚。<a id="a-CE"></a>名为解脱。<a id="a-CF"></a>过一切色相。<a id="a-CG"></a>灭一切有对相。<a id="a-CH"></a>不念别异相。<a id="a-CI"></a>知无边虚空。<a id="a-CJ"></a>即入无边虚空行者。<a id="a-CK"></a>无量虚空。<a id="a-CL"></a>虚空能如是知。<a id="a-CM"></a>得脱于缚。<a id="a-CN"></a>名为解脱。<a id="a-CO"></a>过一切虚空无边相。<a id="a-CP"></a>知无边识。<a id="a-CQ"></a>即入无边识行者。<a id="a-CR"></a>无量识无边识。<a id="a-CS"></a>此无边识。<a id="a-CT"></a>即是空。<a id="a-CU"></a>能如是知。<a id="a-CV"></a>得脱于缚。<a id="a-CW"></a>名为解脱。<a id="a-CX"></a>过无边识。<a id="a-CY"></a>知无所有少。<a id="a-CZ"></a>即入无所有行者。<a id="a-Ca"></a>所有者。<a id="a-Cb"></a>名贪嗔痴烦恼。<a id="a-Cc"></a>入无所有行者。<a id="a-Cd"></a>灭彼烦恼。<a id="a-Ce"></a>能如是知。<a id="a-Cf"></a>得脱于缚。<a id="a-Cg"></a>名为解脱。<a id="a-Ch"></a>过无所有。<a id="a-Ci"></a>知非有想非无想安隐。<a id="a-Cj"></a>即入非有想非无想行者。<a id="a-Ck"></a>非有想者。<a id="a-Cl"></a>性空寂静。<a id="a-Cm"></a>非无想者。<a id="a-Cn"></a>以依因缘而有。<a id="a-Co"></a>能如是见。<a id="a-Cp"></a>得脱于缚。<a id="a-Cq"></a>名为解脱。<a id="a-Cr"></a>过一切非有想非无想。<a id="a-Cs"></a>灭一切受想。<a id="a-Ct"></a>入灭尽定行者。<a id="a-Cu"></a>如是见想如阳焰受如泡。<a id="a-Cv"></a>想即是受。<a id="a-Cw"></a>受即是想。<a id="a-Cx"></a>无知者无寿者。<a id="a-Cy"></a>能如是见。<a id="a-Cz"></a>得脱于缚。<a id="a-D0"></a>名为解脱。<a id="a-D1"></a>大王当知。<a id="a-D2"></a>沙门瞿昙。<a id="a-D3"></a>毕竟成就如是解脱。<a id="a-D4"></a>是故我言。<a id="a-D5"></a>无有过失。<a id="a-D6"></a>王言。<a id="a-D7"></a>大师。<a id="a-D8"></a>何者如来神通智行。<a id="a-D9"></a>答言。<a id="a-DA"></a>大王。<a id="a-DB"></a>沙门瞿昙神通行有六种。<a id="a-DC"></a>一者天眼通。<a id="a-DD"></a>二者天耳通。<a id="a-DE"></a>三者他心通。<a id="a-DF"></a>四者宿命通。<a id="a-DG"></a>五者如意通。<a id="a-DH"></a>六者漏尽通。<a id="a-DI"></a>大王当知。<a id="a-DJ"></a>沙门瞿昙所有天眼。<a id="a-DK"></a>过诸一切天龙八部声闻缘觉所有天眼。<a id="a-DL"></a>一切悉能明见十方功德智慧所成。<a id="a-DM"></a>悉见十方所有形色光明诸像若粗若细若近若远。<a id="a-DN"></a>一切悉见明了分别。<a id="a-DO"></a>其中所有一切众生。<a id="a-DP"></a>遍诸趣中生死相续。<a id="a-DQ"></a>若业业果分别诸根悉知无余。<a id="a-DR"></a>于十方界诸佛如来所有庄严净妙国土亦见。<a id="a-DS"></a>其中菩萨声闻五道众生所修行业悉见无余。<a id="a-DT"></a>何以故。<a id="a-DU"></a>是眼清净。<a id="a-DV"></a>见无碍故。<a id="a-DW"></a>是眼不污。<a id="a-DX"></a>不着色故。<a id="a-DY"></a>是眼解脱。<a id="a-DZ"></a>远离诸见烦恼缚故。<a id="a-Da"></a>是眼清净。<a id="a-Db"></a>性明了故。<a id="a-Dc"></a>是眼无依。<a id="a-Dd"></a>离所缘故。<a id="a-De"></a>是眼不发。<a id="a-Df"></a>断烦恼故。<a id="a-Dg"></a>是眼无垢。<a id="a-Dh"></a>断诸恶故。<a id="a-Di"></a>是眼无翳。<a id="a-Dj"></a>断疑网故。<a id="a-Dk"></a>是眼不起。<a id="a-Dl"></a>断障碍故。<a id="a-Dm"></a>是眼无贪嗔恚愚痴。<a id="a-Dn"></a>能断一切诸结使故。<a id="a-Do"></a>是眼得明。<a id="a-Dp"></a>照了法故。<a id="a-Dq"></a>是眼念知。<a id="a-Dr"></a>不行识故。<a id="a-Ds"></a>是眼无上。<a id="a-Dt"></a>究竟圣道故。<a id="a-Du"></a>是眼无碍。<a id="a-Dv"></a>平等照众生故。<a id="a-Dw"></a>是眼无染。<a id="a-Dx"></a>性清净故。<a id="a-Dy"></a>何以故。<a id="a-Dz"></a>沙门瞿昙。<a id="a-E0"></a>住大悲心。<a id="a-E1"></a>善分别义。<a id="a-E2"></a>无有诤讼。<a id="a-E3"></a>随见闻说。<a id="a-E4"></a>舍诸不善。<a id="a-E5"></a>趣于道场。<a id="a-E6"></a>心无障碍。<a id="a-E7"></a>见悭贪者。<a id="a-E8"></a>能以财施。<a id="a-E9"></a>见犯戒者。<a id="a-EA"></a>劝摄诸根。<a id="a-EB"></a>见嗔恚者。<a id="a-EC"></a>劝忍不诤。<a id="a-ED"></a>见懈怠者。<a id="a-EE"></a>劝勤精进。<a id="a-EF"></a>见散乱者。<a id="a-EG"></a>示禅定乐。<a id="a-EH"></a>见愚痴者。<a id="a-EI"></a>教修智慧。<a id="a-EJ"></a>故得天眼清净无障。<a id="a-EK"></a>是名天眼神通智行。</p>
  <p id="aEL">大王当知。<a id="a-EM"></a>沙门瞿昙所有天耳。<a id="a-EN"></a>尽十方界。<a id="a-EO"></a>其中所有一切诸声。<a id="a-EP"></a>天龙鬼神乾闼婆阿修罗迦楼罗紧那罗摩睺罗伽人非人声。<a id="a-EQ"></a>悉能分别。<a id="a-ER"></a>及知诸佛说法之声。<a id="a-ES"></a>菩萨声闻缘觉之声。<a id="a-ET"></a>一切耳根所能对声。<a id="a-EU"></a>乃至地狱畜生饿鬼蚊虻蝇蚤所有诸声。<a id="a-EV"></a>悉皆能闻。<a id="a-EW"></a>若诸众生心有所缘。<a id="a-EX"></a>善恶无记所出音声。<a id="a-EY"></a>一切解了。<a id="a-EZ"></a>悉闻过去未来诸声。<a id="a-Ea"></a>皆尽本际。<a id="a-Eb"></a>何以故。<a id="a-Ec"></a>沙门瞿昙。<a id="a-Ed"></a>安住大悲。<a id="a-Ee"></a>能闻诸声无有障碍。<a id="a-Ef"></a>断诸烦恼习气灭故。<a id="a-Eg"></a>是名天耳神通智行。</p>
  <p id="aEh">大王当知。<a id="a-Ei"></a>沙门瞿昙所有他心神通智行。<a id="a-Ej"></a>所有众生。<a id="a-Ek"></a>众生所摄。<a id="a-El"></a>如其心念。<a id="a-Em"></a>所谓善心。<a id="a-En"></a>不善心。<a id="a-Eo"></a>无记心。<a id="a-Ep"></a>顺烦恼心。<a id="a-Eq"></a>背烦恼心。<a id="a-Er"></a>声闻心。<a id="a-Es"></a>辟支佛心。<a id="a-Et"></a>菩萨心。<a id="a-Eu"></a>佛心。<a id="a-Ev"></a>天心。<a id="a-Ew"></a>龙心。<a id="a-Ex"></a>夜叉心。<a id="a-Ey"></a>乾闼婆心。<a id="a-Ez"></a>阿修罗心。<a id="a-F0"></a>迦楼罗心。<a id="a-F1"></a>紧那罗心。<a id="a-F2"></a>摩睺罗伽心。<a id="a-F3"></a>人非人心。<a id="a-F4"></a>地狱心。<a id="a-F5"></a>畜生心。<a id="a-F6"></a>饿鬼心。<a id="a-F7"></a>阎罗处众生心。<a id="a-F8"></a>过去心。<a id="a-F9"></a>未来心。<a id="a-FA"></a>悉分别知。<a id="a-FB"></a>何以故。<a id="a-FC"></a>沙门瞿昙安住大悲。<a id="a-FD"></a>能知他心无碍无障。<a id="a-FE"></a>无诸烦恼故。<a id="a-FF"></a>断诸习气故。<a id="a-FG"></a>照一切法故。<a id="a-FH"></a>能如是解。<a id="a-FI"></a>是名他心神通智行。</p>
  <p id="aFJ">大王当知。<a id="a-FK"></a>沙门瞿昙所有宿命神通智行念知过去一生二生。<a id="a-FL"></a>乃至十生百生千生。<a id="a-FM"></a>无量百生。<a id="a-FN"></a>无量千生。<a id="a-FO"></a>无量百千生。<a id="a-FP"></a>及天地成坏。<a id="a-FQ"></a>无量世界成。<a id="a-FR"></a>无量世界坏。<a id="a-FS"></a>无量成坏世界。<a id="a-FT"></a>无量成坏劫。<a id="a-FU"></a>知诸众生于是中生。<a id="a-FV"></a>如是种姓如是名字。<a id="a-FW"></a>如是色像如是寿命。<a id="a-FX"></a>如是受苦如是受乐。<a id="a-FY"></a>如是住处。<a id="a-FZ"></a>如是衣服饮食。<a id="a-Fa"></a>于是中死还是中生。<a id="a-Fb"></a>于彼中死还彼中生。<a id="a-Fc"></a>死此生彼。<a id="a-Fd"></a>死彼生此。<a id="a-Fe"></a>尽过去际悉知无余。<a id="a-Ff"></a>又知过去尽过去际所有诸佛。<a id="a-Fg"></a>如是眷属父母妻子兄弟姊妹。<a id="a-Fh"></a>从初发心出家求道。<a id="a-Fi"></a>修集愿行供养诸佛。<a id="a-Fj"></a>教化调伏一切众生。<a id="a-Fk"></a>坐菩提树成等正觉。<a id="a-Fl"></a>如是名号。<a id="a-Fm"></a>如是住处。<a id="a-Fn"></a>如是胜坐。<a id="a-Fo"></a>如是声闻。<a id="a-Fp"></a>如是侍者。<a id="a-Fq"></a>如是天。<a id="a-Fr"></a>如是人。<a id="a-Fs"></a>如是大众。<a id="a-Ft"></a>如是外道。<a id="a-Fu"></a>如是说法。<a id="a-Fv"></a>如是度众生。<a id="a-Fw"></a>如是寿命。<a id="a-Fx"></a>如是灭度。<a id="a-Fy"></a>如是正法住。<a id="a-Fz"></a>如是像法住。<a id="a-G0"></a>悉能念知。<a id="a-G1"></a>何以故。<a id="a-G2"></a>安住大悲。<a id="a-G3"></a>善解作业故。<a id="a-G4"></a>是智无恼。<a id="a-G5"></a>安住禅定故。<a id="a-G6"></a>是智无畏。<a id="a-G7"></a>善摄智慧故。<a id="a-G8"></a>是智自然。<a id="a-G9"></a>不从他求现得善知故。<a id="a-GA"></a>是智正忆。<a id="a-GB"></a>毕竟不失故。<a id="a-GC"></a>是智功德。<a id="a-GD"></a>究竟大乘故。<a id="a-GE"></a>是智善根。<a id="a-GF"></a>从波罗蜜生到彼岸故。<a id="a-GG"></a>是名知宿命神通智行。</p>
 </body>
</html>