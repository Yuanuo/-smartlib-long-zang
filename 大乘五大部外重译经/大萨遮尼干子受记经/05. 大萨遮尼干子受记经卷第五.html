<!doctype html>
<html id="z3IBTmBP0" data-ver="985">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">大萨遮尼干子受记经卷第五</h1>
  <h2 id="a2">王论品第五之三</h2>
  <p id="a3">王言。<a id="a-4"></a>大师。<a id="a-5"></a>如是不放逸行法行王。<a id="a-6"></a>成就几法。<a id="a-7"></a>得名行法行王。<a id="a-8"></a>答言。<a id="a-9"></a>大王。<a id="a-A"></a>成就十法。<a id="a-B"></a>而得名为行法行王。<a id="a-C"></a>何等为十。<a id="a-D"></a>一者自性成就。<a id="a-E"></a>二者眷属有礼。<a id="a-F"></a>三者智慧成就。<a id="a-G"></a>四者常勤精进。<a id="a-H"></a>五者尊重法。<a id="a-I"></a>六者猛利。<a id="a-J"></a>七者恩厚。<a id="a-K"></a>八者善解世间所行法。<a id="a-L"></a>九者能忍诸苦。<a id="a-M"></a>十者不取颠倒法。<a id="a-N"></a>大王当知。<a id="a-O"></a>自性成就王者。<a id="a-P"></a>有于二种功德成就。<a id="a-Q"></a>一者王子大臣长者居士。<a id="a-R"></a>城邑聚落所有人民。<a id="a-S"></a>皆爱重王。<a id="a-T"></a>二者无诸一切疾病。<a id="a-U"></a>大王当知。<a id="a-V"></a>眷属有礼王者。<a id="a-W"></a>亦有二种功德成就。<a id="a-X"></a>一者于王所作事中。<a id="a-Y"></a>即各竞办不须王忧。<a id="a-Z"></a>二者谨慎不犯王法。<a id="a-a"></a>大王当知。<a id="a-b"></a>智慧成就王者。<a id="a-c"></a>亦有二种功德成就。<a id="a-d"></a>一者善知方便依法善护众生。<a id="a-e"></a>二者于欲所作之事自智能知不依他作。<a id="a-f"></a>大王当知。<a id="a-g"></a>常勤精进王者。<a id="a-h"></a>亦有二种功德成就。<a id="a-i"></a>一者一切库藏满足。<a id="a-j"></a>二者无诸一切怨贼。<a id="a-k"></a>欢喜安住。<a id="a-l"></a>大王当知。<a id="a-m"></a>尊重法王者。<a id="a-n"></a>亦有二种功德成就。<a id="a-o"></a>一者常行一切善法无有休息。<a id="a-p"></a>二者能化恶行众生。<a id="a-q"></a>大王当知。<a id="a-r"></a>猛利王者。<a id="a-s"></a>亦有二种功德成就。<a id="a-t"></a>一者于心所欲求事速能满足。<a id="a-u"></a>二者发心所欲作事。<a id="a-v"></a>不久思惟即成如法。<a id="a-w"></a>大王当知。<a id="a-x"></a>恩厚王者。<a id="a-y"></a>亦有二种功德成就。<a id="a-z"></a>一者所有眷属乐王。<a id="a-10"></a>二者大臣一切人民皆信重王。<a id="a-11"></a>大王当知。<a id="a-12"></a>善解世间所行法王者。<a id="a-13"></a>亦有二种功德成就。<a id="a-14"></a>一者能知恶行众生善行众生。<a id="a-15"></a>二者王应民边得物不令有失。<a id="a-16"></a>大王当知。<a id="a-17"></a>能忍诸苦王者。<a id="a-18"></a>亦有二种功德成就。<a id="a-19"></a>一者于王所欲行事能满成就。<a id="a-1A"></a>二者不畏诸苦恼事。<a id="a-1B"></a>大王当知。<a id="a-1C"></a>不取颠倒法王者。<a id="a-1D"></a>亦有二种功德成就。<a id="a-1E"></a>一者自能进趣胜道。<a id="a-1F"></a>二者常不离善知识。<a id="a-1G"></a>大王当知。<a id="a-1H"></a>成就如是十种功德者。<a id="a-1I"></a>名为成就行法行王。<a id="a-1J"></a>王言。<a id="a-1K"></a>大师。<a id="a-1L"></a>成就如是十种功德。<a id="a-1M"></a>而得名为行法行王者。<a id="a-1N"></a>若其国内有逆贼主。<a id="a-1O"></a>具四种兵。<a id="a-1P"></a>与法行王斗诤国土。<a id="a-1Q"></a>及外国王来相侵夺。<a id="a-1R"></a>欲与大斗。<a id="a-1S"></a>集四部兵一切现前。<a id="a-1T"></a>行法行王云何与彼而共斗战。<a id="a-1U"></a>答言。<a id="a-1V"></a>大王。<a id="a-1W"></a>行法行王当应思惟。<a id="a-1X"></a>于三时中出三方便入阵斗战。<a id="a-1Y"></a>何等三时。<a id="a-1Z"></a>谓初入时中入时后入时。<a id="a-1a"></a>大王当知。<a id="a-1b"></a>初欲入时作方便者。<a id="a-1c"></a>行法行王。<a id="a-1d"></a>若见逆王。<a id="a-1e"></a>尔时复作三种思惟。<a id="a-1f"></a>一者思惟。<a id="a-1g"></a>此返逆王所有兵马。<a id="a-1h"></a>为与我等。<a id="a-1i"></a>为当胜我。<a id="a-1j"></a>若与我等共斗战者。<a id="a-1k"></a>俱损无益。<a id="a-1l"></a>若其胜我。<a id="a-1m"></a>彼活我死。<a id="a-1n"></a>如是念已。<a id="a-1o"></a>应觅逆王所有亲友及善知识。<a id="a-1p"></a>当令和解灭此斗诤。<a id="a-1q"></a>二者行法行王。<a id="a-1r"></a>见彼逆王与己平等及胜己力者。<a id="a-1s"></a>心自思惟。<a id="a-1t"></a>不应与战。<a id="a-1u"></a>当与其物求灭斗诤。<a id="a-1v"></a>三者若见逆王。<a id="a-1w"></a>多有士众眷属朋党象马车步四兵力胜。<a id="a-1x"></a>行法行王士众虽少。<a id="a-1y"></a>能以方便现大勇健难敌之相。<a id="a-1z"></a>令彼逆王生惊畏心以灭斗诤。<a id="a-20"></a>如是名为于初时中思惟三种方便之用。<a id="a-21"></a>大王当知。<a id="a-22"></a>若以亲友与物惊怖。<a id="a-23"></a>如此三事。<a id="a-24"></a>不能灭彼斗诤事者。<a id="a-25"></a>行法行王。<a id="a-26"></a>尔时复起三种思惟入阵斗战。<a id="a-27"></a>何等三种。<a id="a-28"></a>一者思惟。<a id="a-29"></a>此返逆王。<a id="a-2A"></a>无慈悲心自杀众生。<a id="a-2B"></a>余人杀者亦不遮护。<a id="a-2C"></a>我今不令如此相杀。<a id="a-2D"></a>此是初心护诸众生。<a id="a-2E"></a>二者思惟。<a id="a-2F"></a>当以方便降伏逆王。<a id="a-2G"></a>士马兵众不与斗战。<a id="a-2H"></a>三者思惟。<a id="a-2I"></a>当以方便活系缚取不作杀害。<a id="a-2J"></a>生此三种慈悲心已。<a id="a-2K"></a>然后庄严四种兵众。<a id="a-2L"></a>分布士马唱说号令。<a id="a-2M"></a>简选兵众分作三品。<a id="a-2N"></a>于上品中有上中下。<a id="a-2O"></a>以上品中下勇猛者列在于前。<a id="a-2P"></a>次列第二中品健者。<a id="a-2Q"></a>次列上品最健兵马分在两厢。<a id="a-2R"></a>令护步众不生畏心。<a id="a-2S"></a>行法行王处在军中。<a id="a-2T"></a>与最上品象马车步猛健众俱。<a id="a-2U"></a>如是入斗。<a id="a-2V"></a>何以故。<a id="a-2W"></a>有五种事。<a id="a-2X"></a>能令大军竞进不退。<a id="a-2Y"></a>何等为五。<a id="a-2Z"></a>一者惭愧王。<a id="a-2a"></a>二者畏王。<a id="a-2b"></a>三者取王意。<a id="a-2c"></a>四者令众背后无畏。<a id="a-2d"></a>五者令念报国王恩。<a id="a-2e"></a>如力如分。<a id="a-2f"></a>不生退转。<a id="a-2g"></a>能勇战斗。<a id="a-2h"></a>大王当知。<a id="a-2i"></a>行法行王。<a id="a-2j"></a>设是方便入阵斗战。<a id="a-2k"></a>尔时虽复杀害众生。<a id="a-2l"></a>而彼王得轻微少罪。<a id="a-2m"></a>非决定受忏悔能灭。<a id="a-2n"></a>何以故。<a id="a-2o"></a>彼法行王。<a id="a-2p"></a>为欲入战。<a id="a-2q"></a>先生三种慈悲心故。<a id="a-2r"></a>虽作此恶得罪轻微。<a id="a-2s"></a>非决定受。<a id="a-2t"></a>大王当知。<a id="a-2u"></a>彼法行王。<a id="a-2v"></a>为令众生。<a id="a-2w"></a>为护沙门护沙门法。<a id="a-2x"></a>为护妻子族姓知识。<a id="a-2y"></a>能舍自身及资生物。<a id="a-2z"></a>作如是业。<a id="a-30"></a>因此事故。<a id="a-31"></a>彼法行王得无量福。<a id="a-32"></a>大王当知。<a id="a-33"></a>若为护国养活人民。<a id="a-34"></a>兴兵斗战。<a id="a-35"></a>彼时国王。<a id="a-36"></a>应当先发如上三心。<a id="a-37"></a>敕令主将一依王教。<a id="a-38"></a>如是斗者有福无罪。<a id="a-39"></a>王言。<a id="a-3A"></a>大师。<a id="a-3B"></a>行法行王。<a id="a-3C"></a>生几种心。<a id="a-3D"></a>常能如是护诸众生。<a id="a-3E"></a>答言。<a id="a-3F"></a>大王。<a id="a-3G"></a>行法行王。<a id="a-3H"></a>于诸众生生八种心。<a id="a-3I"></a>何等八种。<a id="a-3J"></a>一者念诸一切众生如念子想。<a id="a-3K"></a>二者念于恶行众生如病子想。<a id="a-3L"></a>三者常念受苦众生生大慈心。<a id="a-3M"></a>四者念受胜乐众生生欢喜心。<a id="a-3N"></a>五者念于怨家众生生护过想。<a id="a-3O"></a>六者能于亲友众生生覆护想。<a id="a-3P"></a>七者能于资生之中生如药想。<a id="a-3Q"></a>八者能于自身生无我想。<a id="a-3R"></a>大王当知。<a id="a-3S"></a>念诸众生如念子想者。<a id="a-3T"></a>起二种心。<a id="a-3U"></a>一者能如父母念子遮护诸恶。<a id="a-3V"></a>二者常于一切众生不舍慈心。<a id="a-3W"></a>大王当知。<a id="a-3X"></a>念恶行众生如病子想者。<a id="a-3Y"></a>起二种心。<a id="a-3Z"></a>一者能忍如世病人骂诸良师。<a id="a-3a"></a>良师不生嗔恨之心。<a id="a-3b"></a>二者为断一切过失行如是心。<a id="a-3c"></a>大王当知。<a id="a-3d"></a>念受苦众生生大慈心者。<a id="a-3e"></a>起二种心。<a id="a-3f"></a>一者能于诸急难中救免其苦。<a id="a-3g"></a>二者能与胜安隐乐。<a id="a-3h"></a>大王当知。<a id="a-3i"></a>于受乐众生生欢喜心者。<a id="a-3j"></a>起二种心。<a id="a-3k"></a>一者能于他财物中他资生中不生贪心。<a id="a-3l"></a>二者于他富贵胜乐不生嫉心。<a id="a-3m"></a>大王当知。<a id="a-3n"></a>于怨家众生生护过想者。<a id="a-3o"></a>起二种心。<a id="a-3p"></a>一者常念断彼过因远离怨家。<a id="a-3q"></a>二者能于怨家众生生亲友心。<a id="a-3r"></a>何况其余非怨家者。<a id="a-3s"></a>大王当知。<a id="a-3t"></a>于亲友众生生覆护想者。<a id="a-3u"></a>起二种心。<a id="a-3v"></a>一者念令亲友坚固。<a id="a-3w"></a>二者念令一切众生不生怨憎。<a id="a-3x"></a>大王当知。<a id="a-3y"></a>于资生中生药想者。<a id="a-3z"></a>起二种心。<a id="a-40"></a>一者有欲不行邪淫。<a id="a-41"></a>二者能于色香味中随世受用不生贪着。<a id="a-42"></a>大王当知。<a id="a-43"></a>于自身中无我想者。<a id="a-44"></a>起二种心。<a id="a-45"></a>一者往诣沙门大智人边问法。<a id="a-46"></a>二者闻法如说修行。<a id="a-47"></a>大王当知。<a id="a-48"></a>行法行王。<a id="a-49"></a>常念思惟如是八法故。<a id="a-4A"></a>不求资生。<a id="a-4B"></a>而世间人自然奉献珍奇异物国内无者。<a id="a-4C"></a>库藏盈溢。<a id="a-4D"></a>而诸世间非法恶王。<a id="a-4E"></a>鞭打百姓逼恼索者。<a id="a-4F"></a>了无其一。<a id="a-4G"></a>大王当知。<a id="a-4H"></a>行法行王。<a id="a-4I"></a>行此八法者。<a id="a-4J"></a>于所作业。<a id="a-4K"></a>岁时日月星宿节朔。<a id="a-4L"></a>常与吉会。<a id="a-4M"></a>一切非人诸恶邪鬼。<a id="a-4N"></a>欲觅其便无能得者。<a id="a-4O"></a>于其国内风雨以时。<a id="a-4P"></a>五谷丰熟。<a id="a-4Q"></a>人民饱足无饥渴想。<a id="a-4R"></a>一切诸虫雀鼠龙雹。<a id="a-4S"></a>能与世间作无利者。<a id="a-4T"></a>悉皆息灭。<a id="a-4U"></a>若有怨贼在其国内。<a id="a-4V"></a>一切即依自业罪过受诸苦恼。<a id="a-4W"></a>依自业尽依自业灭。<a id="a-4X"></a>大王当知。<a id="a-4Y"></a>行法行王。<a id="a-4Z"></a>若能如是护诸众生护器世间者。<a id="a-4a"></a>不负一切世间众生。<a id="a-4b"></a>诸善行人智慧人圣人。<a id="a-4c"></a>一切众生无能呵责者。<a id="a-4d"></a>何以故。<a id="a-4e"></a>无罪过故。<a id="a-4f"></a>大王当知。<a id="a-4g"></a>如是善行王。<a id="a-4h"></a>若命终时。<a id="a-4i"></a>当生天上受彼诸天妙境界乐。<a id="a-4j"></a>而说偈言。</p>
  <p id="a4k">重法不放逸　　常念利众生</p>
  <p id="a4l">眷属有礼法　　善能知他行</p>
  <p id="a4m">自身常清净　　离诸无益业</p>
  <p id="a4n">彼王胜世间　　名行法行王</p>
  <p id="a4o">貌重言常和　　于善勤精进</p>
  <p id="a4p">善能知世间　　一切诸伎艺</p>
  <p id="a4q">以常不懈怠　　方便护世间</p>
  <p id="a4r">众生得安乐　　无有苦恼者</p>
  <p id="a4s">常乐利益他　　将护一切心</p>
  <p id="a4t">出口说爱语　　安隐决定言</p>
  <p id="a4u">知过有功德　　知胜知不如</p>
  <p id="a4v">如是王能共　　众生受安乐</p>
  <p id="a4w">于他平等心　　能舍物解义</p>
  <p id="a4x">诸臣及眷属　　一切爱乐王</p>
  <p id="a4y">具足善众集　　常有大势力</p>
  <p id="a4z">如是正法王　　能久住王位</p>
  <p id="a50">慈心离杀生　　布施断偷盗</p>
  <p id="a51">正欲防邪淫　　实言止妄语</p>
  <p id="a52">和合除两舌　　软语遮恶口</p>
  <p id="a53">正说治绮语　　净命对饮酒</p>
  <p id="a54">净心舍三毒　　受妙天王位</p>
  <p id="a55">大王应当知　　常善护诸戒</p>
  <p data-pb></p>
  <h2 id="a56">请食品第六</h2>
  <p id="a57">尔时严炽王闻大萨遮尼干子所说法已。<a id="a-58"></a>心大欢喜。<a id="a-59"></a>即语萨遮尼干子言。<a id="a-5A"></a>大师仁慈不遗我国。<a id="a-5B"></a>今此旷野不可停止。<a id="a-5C"></a>愿降神德。<a id="a-5D"></a>将诸大众与我俱诣宫内寝息。<a id="a-5E"></a>何以故。<a id="a-5F"></a>我今心念。<a id="a-5G"></a>欲为大师及诸大众设于时供。<a id="a-5H"></a>萨遮尼干子言。<a id="a-5I"></a>善哉善哉。<a id="a-5J"></a>善哉大王。<a id="a-5K"></a>欲与我食。<a id="a-5L"></a>今正是时。<a id="a-5M"></a>何以故。<a id="a-5N"></a>大王当知。<a id="a-5O"></a>我从远来。<a id="a-5P"></a>道路疲极。<a id="a-5Q"></a>常多饥渴。<a id="a-5R"></a>日时已至。<a id="a-5S"></a>我受王请。<a id="a-5T"></a>时严炽王。<a id="a-5U"></a>闻大萨遮尼干子受其请已。<a id="a-5V"></a>心大欢喜。<a id="a-5W"></a>即以萨遮尼干子及诸大众置在于前。<a id="a-5X"></a>王与四兵导从前后俱入王宫。<a id="a-5Y"></a>入已。<a id="a-5Z"></a>王请萨遮尼干子。<a id="a-5a"></a>坐王七宝庄严间错无价宝床。<a id="a-5b"></a>余诸一切尼干子众。<a id="a-5c"></a>随所应坐。<a id="a-5d"></a>悉皆令坐。<a id="a-5e"></a>萨遮尼干子受坐已。<a id="a-5f"></a>严炽王。<a id="a-5g"></a>即生至心恭敬心尊重心希有心。<a id="a-5h"></a>自手供给萨遮尼干子及诸大众。<a id="a-5i"></a>百味饮食极令饱足。<a id="a-5j"></a>恣意令取丰满盈溢。<a id="a-5k"></a>萨遮尼干子食已。<a id="a-5l"></a>严炽王。<a id="a-5m"></a>即以价直百千万亿上下衣服。<a id="a-5n"></a>奉施萨遮尼干子。<a id="a-5o"></a>余弟子众所应得者。<a id="a-5p"></a>悉皆施与上下衣服。<a id="a-5q"></a>尔时萨遮尼干子食食讫已。<a id="a-5r"></a>摄诸钵器澡漱清净。<a id="a-5s"></a>即语严炽王言。<a id="a-5t"></a>大王当知。<a id="a-5u"></a>王今至心。<a id="a-5v"></a>奉施沙门饮食衣服。<a id="a-5w"></a>福不可量。<a id="a-5x"></a>今且略说十五功德。<a id="a-5y"></a>何等十五。<a id="a-5z"></a>一者闭塞悭贪之心。<a id="a-60"></a>二者能开布施心手。<a id="a-61"></a>三者能灭无布施福邪见之心。<a id="a-62"></a>四者能生果报不亡正见之心。<a id="a-63"></a>五者随顺善知识人。<a id="a-64"></a>六者远离下无智人。<a id="a-65"></a>七者能开诸善道门。<a id="a-66"></a>八者能闭诸恶趣门。<a id="a-67"></a>九者能种善根种子。<a id="a-68"></a>十者能拔不善根栽。<a id="a-69"></a>十一者能渐薄一切诸烦恼结。<a id="a-6A"></a>十二者能增长一切诸善根分。<a id="a-6B"></a>十三者能饱足一切诸持戒人。<a id="a-6C"></a>十四者能应为自身所作已作。<a id="a-6D"></a>十五者能为利益他应作已作。<a id="a-6E"></a>何以故。<a id="a-6F"></a>大王当知。<a id="a-6G"></a>能施布施得大富。<a id="a-6H"></a>施好色食。<a id="a-6I"></a>后得妙色。<a id="a-6J"></a>观者无厌。<a id="a-6K"></a>施好香食。<a id="a-6L"></a>后得名称世间普闻。<a id="a-6M"></a>施美味食。<a id="a-6N"></a>后得资生过诸世间种种胜妙。<a id="a-6O"></a>施乐触食。<a id="a-6P"></a>后得手脚细滑柔软。<a id="a-6Q"></a>施能至心。<a id="a-6R"></a>后得一切世人亲爱恭敬供养。<a id="a-6S"></a>自手布施。<a id="a-6T"></a>得多僮仆围绕给侍。<a id="a-6U"></a>依时节施。<a id="a-6V"></a>随心所须应时即得。<a id="a-6W"></a>以爱物施。<a id="a-6X"></a>后得胜妙资生境界。<a id="a-6Y"></a>不损害施。<a id="a-6Z"></a>后得资生坚固不坏不疲劳。<a id="a-6a"></a>施安坐受报眷属常爱。<a id="a-6b"></a>与饮食者。<a id="a-6c"></a>后得大力自在无碍。<a id="a-6d"></a>与衣裳者。<a id="a-6e"></a>得好妙色世间敬爱。<a id="a-6f"></a>施灯明者。<a id="a-6g"></a>得明净眼无诸病坏。<a id="a-6h"></a>施伎乐者。<a id="a-6i"></a>得耳不聋常闻妙声。<a id="a-6j"></a>施诸乘者。<a id="a-6k"></a>常得安乐辇舆随身。<a id="a-6l"></a>施汤药者。<a id="a-6m"></a>得无疾病形色肥鲜。<a id="a-6n"></a>施屋舍者。<a id="a-6o"></a>离诸恐怖得安隐乐。<a id="a-6p"></a>布施法者。<a id="a-6q"></a>后得不死甘露法药。<a id="a-6r"></a>离杀生者。<a id="a-6s"></a>后得长寿命不中夭。<a id="a-6t"></a>离劫盗者。<a id="a-6u"></a>后得大富资生无尽。<a id="a-6v"></a>离邪淫者。<a id="a-6w"></a>后得好妻他不能夺。<a id="a-6x"></a>离妄语者。<a id="a-6y"></a>后得实报不被他谤。<a id="a-6z"></a>离两舌者。<a id="a-70"></a>后得和合眷属无诤。<a id="a-71"></a>离恶口者。<a id="a-72"></a>后得常闻胜妙音声。<a id="a-73"></a>离绮语者。<a id="a-74"></a>有所言说他人受用。<a id="a-75"></a>离贪心者。<a id="a-76"></a>得不增上厚重贪心。<a id="a-77"></a>离嗔心者。<a id="a-78"></a>得不增上厚重嗔心。<a id="a-79"></a>离邪见者。<a id="a-7A"></a>得不增上厚重痴心。<a id="a-7B"></a>离憍慢者。<a id="a-7C"></a>生豪贵家得人尊敬。<a id="a-7D"></a>离嗔心者。<a id="a-7E"></a>得身端正见者爱乐。<a id="a-7F"></a>离嫉心者。<a id="a-7G"></a>得大威力所愿皆成。<a id="a-7H"></a>离悭心者。<a id="a-7I"></a>生处富足资生无乏。<a id="a-7J"></a>离非处淫者。<a id="a-7K"></a>得胜诸根具丈夫相。<a id="a-7L"></a>大王当知。<a id="a-7M"></a>施饮食者。<a id="a-7N"></a>即是与命与色与力与乐与辩。<a id="a-7O"></a>大王当知。<a id="a-7P"></a>施主爱众生。<a id="a-7Q"></a>智者赞叹。<a id="a-7R"></a>名闻十方。<a id="a-7S"></a>入诸大众心不怯弱。<a id="a-7T"></a>若命终已。<a id="a-7U"></a>生上天中受妙境界。<a id="a-7V"></a>于最后身得无上道。<a id="a-7W"></a>尔时萨遮尼干子。<a id="a-7X"></a>而说偈言。</p>
  <p id="a7Y">至心持戒人　　能生欢喜心</p>
  <p id="a7Z">时食施沙门　　来世得七福</p>
  <p id="a7a">得胜色命力　　乐辩才乐说</p>
  <p id="a7b">生天善道中　　终得至涅槃</p>
  <p id="a7c">所为事布施　　毕竟得彼事</p>
  <p id="a7d">为求乐布施　　后毕得安乐</p>
  <p id="a7e">施福最胜乐　　所求者毕成</p>
  <p id="a7f">当生天人中　　及色无色界</p>
  <p id="a7g">智慧圣施主　　若修精进行</p>
  <p id="a7h">毕竟尽诸苦　　得上胜智慧</p>
  <p id="a7i">以作无量福　　天魔魔眷属</p>
  <p id="a7j">行恶不善者　　不能作障难</p>
  <p id="a7k">以故常布施　　求三种胜事</p>
  <p id="a7l">善道及富贵　　能证无上道</p>
  <p data-pb></p>
  <h2 id="a7m">问罪过品第七</h2>
  <p id="a7n">尔时严炽王。<a id="a-7o"></a>即生是心。<a id="a-7p"></a>萨遮尼干子所说法者。<a id="a-7q"></a>皆是随顺如来正法。<a id="a-7r"></a>作是思惟。<a id="a-7s"></a>我今当问萨遮尼干子。<a id="a-7t"></a>于如来所有尊重心不。<a id="a-7u"></a>尔时严炽王。<a id="a-7v"></a>作是念已。<a id="a-7w"></a>即移座处。<a id="a-7x"></a>更敷下座。<a id="a-7y"></a>恭敬而坐。<a id="a-7z"></a>问萨遮尼干子言。<a id="a-80"></a>大师当知。<a id="a-81"></a>我有小疑。<a id="a-82"></a>今欲请问。<a id="a-83"></a>为见听不。<a id="a-84"></a>尔时萨遮尼干子答言。<a id="a-85"></a>大王。<a id="a-86"></a>随汝所问。<a id="a-87"></a>我当为汝分别解说令得开解。<a id="a-88"></a>时严炽王闻大萨遮尼干子听其问已。<a id="a-89"></a>即作是言。<a id="a-8A"></a>大师。<a id="a-8B"></a>世间颇有众生于众生界中聪明大智利根黠慧有罪过不。<a id="a-8C"></a>答言。<a id="a-8D"></a>大王。<a id="a-8E"></a>有此众生亦有罪过。<a id="a-8F"></a>王言。<a id="a-8G"></a>大师。<a id="a-8H"></a>如是众生今者谁是。<a id="a-8I"></a>答言。<a id="a-8J"></a>大王。<a id="a-8K"></a>此能雨婆罗门。<a id="a-8L"></a>聪明大智利根黠慧善知星宿。<a id="a-8M"></a>善知祭祀种种诸天。<a id="a-8N"></a>善知咒术。<a id="a-8O"></a>善知事火。<a id="a-8P"></a>善知天文日月八星。<a id="a-8Q"></a>善知天雨石雹灾害。<a id="a-8R"></a>善知地动吉凶变异。<a id="a-8S"></a>善知日月运蚀殃灾。<a id="a-8T"></a>善知年岁国土丰俭。<a id="a-8U"></a>善知世间安隐破坏。<a id="a-8V"></a>彼婆罗门而有罪过。<a id="a-8W"></a>王言。<a id="a-8X"></a>大师。<a id="a-8Y"></a>彼能雨婆罗门罪过云何。<a id="a-8Z"></a>答言。<a id="a-8a"></a>大王。<a id="a-8b"></a>此能雨婆罗门。<a id="a-8c"></a>常多淫欲喜侵他妻。<a id="a-8d"></a>大王当知。<a id="a-8e"></a>黠慧之人不应侵他妻。<a id="a-8f"></a>何以故。<a id="a-8g"></a>大王当知。<a id="a-8h"></a>侵他妻者。<a id="a-8i"></a>现在未来多受苦恼。<a id="a-8j"></a>一切天人之所呵责。<a id="a-8k"></a>而说偈言。</p>
  <p id="a8l">自妻不生足　　好淫他妇女</p>
  <p id="a8m">是人无惭愧　　常被世呵责</p>
  <p id="a8n">现在未来世　　受苦及打缚</p>
  <p id="a8o">舍身生地狱　　受苦常无乐</p>
  <p id="a8p">王言。<a id="a-8q"></a>大师。<a id="a-8r"></a>世间颇更有诸众生聪明大智利根黠慧有罪过不。<a id="a-8s"></a>答言。<a id="a-8t"></a>大王。<a id="a-8u"></a>有此众生亦有罪过。<a id="a-8v"></a>王言。<a id="a-8w"></a>大师。<a id="a-8x"></a>如是众生今者谁是。<a id="a-8y"></a>答言。<a id="a-8z"></a>大王。<a id="a-90"></a>此颇罗堕婆罗门。<a id="a-91"></a>聪明大智利根黠慧。<a id="a-92"></a>知法知礼而有罪过。<a id="a-93"></a>王言。<a id="a-94"></a>大师。<a id="a-95"></a>彼颇罗堕婆罗门罪过云何。<a id="a-96"></a>答言。<a id="a-97"></a>大王。<a id="a-98"></a>此颇罗堕婆罗门。<a id="a-99"></a>常多睡眠。<a id="a-9A"></a>大王当知。<a id="a-9B"></a>黠慧之人不应睡眠。<a id="a-9C"></a>何以故。<a id="a-9D"></a>大王当知。<a id="a-9E"></a>多睡眠人。<a id="a-9F"></a>退失诸行。<a id="a-9G"></a>失于世间出世间法。<a id="a-9H"></a>妨碍智慧离诸烦恼。<a id="a-9I"></a>而说偈言。</p>
  <p id="a9J">若人多睡眠　　懈怠妨有得</p>
  <p id="a9K">未得者不得　　已得者退失</p>
  <p id="a9L">若欲得胜道　　除睡疑放逸</p>
  <p id="a9M">精进策诸念　　离恶功德集</p>
  <p id="a9N">王言。<a id="a-9O"></a>大师。<a id="a-9P"></a>世间颇更有诸众生聪明大智利根黠慧有罪过不。<a id="a-9Q"></a>答言。<a id="a-9R"></a>大王。<a id="a-9S"></a>有此众生亦有罪过。<a id="a-9T"></a>王言。<a id="a-9U"></a>大师。<a id="a-9V"></a>如此众生今者谁是。<a id="a-9W"></a>答言。<a id="a-9X"></a>大王。<a id="a-9Y"></a>此黑王子。<a id="a-9Z"></a>聪明大智利根黠慧。<a id="a-9a"></a>有大威力而有罪过。<a id="a-9b"></a>王言。<a id="a-9c"></a>大师。<a id="a-9d"></a>彼黑王子罪过云何。<a id="a-9e"></a>答言。<a id="a-9f"></a>大王。<a id="a-9g"></a>此黑王子多诸嫉妒。<a id="a-9h"></a>大王当知。<a id="a-9i"></a>黠慧之人不应嫉妒何以故。<a id="a-9j"></a>大王当知。<a id="a-9k"></a>若有人得生富贵家。<a id="a-9l"></a>资财丰足。<a id="a-9m"></a>不肯布施怀嫉妒心。<a id="a-9n"></a>如是之人。<a id="a-9o"></a>于资生中不取坚固。<a id="a-9p"></a>彼人空手命终即去生饿鬼中。<a id="a-9q"></a>生彼处已。<a id="a-9r"></a>受诸种种饥饿苦恼。<a id="a-9s"></a>而说偈言。</p>
  <p id="a9t">惜财不布施　　藏积恐人知</p>
  <p id="a9u">舍身空手去　　饥鬼中受苦</p>
  <p id="a9v">饥渴寒热等　　忧悲常煎煮</p>
  <p id="a9w">智者不聚积　　为破悭贪故</p>
  <p id="a9x">王言。<a id="a-9y"></a>大师。<a id="a-9z"></a>世间颇更有诸众生聪明大智利根黠慧有罪过不。<a id="a-A0"></a>答言。<a id="a-A1"></a>大王。<a id="a-A2"></a>有此众生亦有罪过。<a id="a-A3"></a>王言。<a id="a-A4"></a>大师。<a id="a-A5"></a>如此众生今者谁是。<a id="a-A6"></a>答言。<a id="a-A7"></a>大王。<a id="a-A8"></a>此胜仙王子。<a id="a-A9"></a>聪明大智利根黠慧。<a id="a-AA"></a>有大威力而不怯弱。<a id="a-AB"></a>好行布施有大威德。<a id="a-AC"></a>而有罪过。<a id="a-AD"></a>王言。<a id="a-AE"></a>大师。<a id="a-AF"></a>彼胜仙王子罪过云何。<a id="a-AG"></a>答言。<a id="a-AH"></a>大王。<a id="a-AI"></a>此胜仙王子多作杀生。<a id="a-AJ"></a>大王当知。<a id="a-AK"></a>有黠慧者不应杀生。<a id="a-AL"></a>何以故。<a id="a-AM"></a>大王当知。<a id="a-AN"></a>杀生之罪得短命报。<a id="a-AO"></a>命终生于地狱畜生饿鬼之中。<a id="a-AP"></a>而说偈言。</p>
  <p id="aAQ">杀生无善报　　短命多诸疾</p>
  <p id="aAR">来世生恶道　　具受种种苦</p>
  <p id="aAS">欲离诸苦恼　　未来求胜乐</p>
  <p id="aAT">应当护他身　　如爱自己命</p>
  <p id="aAU">王言。<a id="a-AV"></a>大师。<a id="a-AW"></a>世间颇更有诸众生聪明大智利根黠慧有罪过不。<a id="a-AX"></a>答言。<a id="a-AY"></a>大王。<a id="a-AZ"></a>有此众生亦有罪过。<a id="a-Aa"></a>王言。<a id="a-Ab"></a>大师。<a id="a-Ac"></a>如是众生今者谁是。<a id="a-Ad"></a>答言。<a id="a-Ae"></a>大王。<a id="a-Af"></a>此无畏王子。<a id="a-Ag"></a>聪明大智利根黠慧。<a id="a-Ah"></a>而有罪过。<a id="a-Ai"></a>王言。<a id="a-Aj"></a>大师。<a id="a-Ak"></a>彼无畏王子罪过云何。<a id="a-Al"></a>答言。<a id="a-Am"></a>大王。<a id="a-An"></a>此无畏王子慈心太过。<a id="a-Ao"></a>大王当知。<a id="a-Ap"></a>黠慧之人不应慈心太过。<a id="a-Aq"></a>何以故。<a id="a-Ar"></a>大王当知。<a id="a-As"></a>若王王子慈心太过者。<a id="a-At"></a>彼王王子国内多有群贼乱民。<a id="a-Au"></a>不可遮护。<a id="a-Av"></a>多有仇难。<a id="a-Aw"></a>而说偈言。</p>
  <p id="aAx">若王及王子　　慈悲心太过</p>
  <p id="aAy">长贼多欺诳　　民怖王命危</p>
  <p id="aAz">王应思此过　　筹量行慈悲</p>
  <p id="aB0">念世间受苦　　舍离太过心</p>
  <p id="aB1">王言。<a id="a-B2"></a>大师。<a id="a-B3"></a>世间颇更有诸众生聪明大智利根黠慧有罪过不。<a id="a-B4"></a>答言。<a id="a-B5"></a>大王。<a id="a-B6"></a>有此众生亦有罪过。<a id="a-B7"></a>王言。<a id="a-B8"></a>大师。<a id="a-B9"></a>如是众生今者谁是。<a id="a-BA"></a>答言。<a id="a-BB"></a>大王。<a id="a-BC"></a>此天力王子。<a id="a-BD"></a>聪明大智利根黠慧。<a id="a-BE"></a>而有罪过。<a id="a-BF"></a>王言。<a id="a-BG"></a>大师。<a id="a-BH"></a>彼天力王子罪过云何。<a id="a-BI"></a>答言。<a id="a-BJ"></a>大王。<a id="a-BK"></a>此天力王子饮酒太过。<a id="a-BL"></a>大王当知。<a id="a-BM"></a>黠慧之人不应饮酒太过。<a id="a-BN"></a>何以故。<a id="a-BO"></a>大王当知。<a id="a-BP"></a>饮酒太过。<a id="a-BQ"></a>忘失诸事障修大道。<a id="a-BR"></a>失于世间出世间利。<a id="a-BS"></a>而说偈言。</p>
  <p id="aBT">饮酒多放逸　　现世常愚痴</p>
  <p id="aBU">忘失一切事　　常被智者呵</p>
  <p id="aBV">来世常闇钝　　多失诸功德</p>
  <p id="aBW">是故黠慧人　　离诸饮酒失</p>
  <p id="aBX">王言。<a id="a-BY"></a>大师。<a id="a-BZ"></a>世间颇更有诸众生聪明大智利根黠慧有罪过不。<a id="a-Ba"></a>答言。<a id="a-Bb"></a>大王。<a id="a-Bc"></a>有此众生亦有罪过。<a id="a-Bd"></a>王言。<a id="a-Be"></a>大师。<a id="a-Bf"></a>如是众生今者谁是。<a id="a-Bg"></a>答言。<a id="a-Bh"></a>大王。<a id="a-Bi"></a>此婆薮天王子。<a id="a-Bj"></a>聪明大智利根黠慧。<a id="a-Bk"></a>有大威力心不怯弱。<a id="a-Bl"></a>常好布施有大威德。<a id="a-Bm"></a>而有罪过。<a id="a-Bn"></a>王言。<a id="a-Bo"></a>大师。<a id="a-Bp"></a>彼婆薮天王子罪过云何。<a id="a-Bq"></a>答言。<a id="a-Br"></a>大王。<a id="a-Bs"></a>此婆薮天王子。<a id="a-Bt"></a>了达诸事而行事太迟。<a id="a-Bu"></a>大王当知。<a id="a-Bv"></a>有黠慧人不应行事太迟。<a id="a-Bw"></a>何以故。<a id="a-Bx"></a>大王当知。<a id="a-By"></a>行事太迟者。<a id="a-Bz"></a>不及时节。<a id="a-C0"></a>多失诸利。<a id="a-C1"></a>令斗诤事坚固难灭。<a id="a-C2"></a>是故大王。<a id="a-C3"></a>黠慧之人有所作事。<a id="a-C4"></a>不失时节不应太迟。<a id="a-C5"></a>而说偈言。</p>
  <p id="aC6">行事太迟人　　多失所作业</p>
  <p id="aC7">未得者不得　　已得者便失</p>
  <p id="aC8">应舍迟行事　　慕速及时节</p>
  <p id="aC9">过时不得利　　是故多所失</p>
  <p id="aCA">王言。<a id="a-CB"></a>大师。<a id="a-CC"></a>世间颇更有诸众生聪明大智利根黠慧有罪过不。<a id="a-CD"></a>答言。<a id="a-CE"></a>大王。<a id="a-CF"></a>有此众生亦有罪过。<a id="a-CG"></a>王言。<a id="a-CH"></a>大师。<a id="a-CI"></a>如是众生今者谁是。<a id="a-CJ"></a>答言。<a id="a-CK"></a>大王。<a id="a-CL"></a>此大仙王子。<a id="a-CM"></a>聪明大智利根黠慧。<a id="a-CN"></a>有大威力而有罪过。<a id="a-CO"></a>王言。<a id="a-CP"></a>大师。<a id="a-CQ"></a>彼大仙王子罪过云何。<a id="a-CR"></a>答言。<a id="a-CS"></a>大王。<a id="a-CT"></a>此大仙王子。<a id="a-CU"></a>贪心太过。<a id="a-CV"></a>为颠倒覆心。<a id="a-CW"></a>常夺他财。<a id="a-CX"></a>大王当知。<a id="a-CY"></a>黠慧之人不应过贪。<a id="a-CZ"></a>何以故。<a id="a-Ca"></a>大王当知。<a id="a-Cb"></a>过贪之人。<a id="a-Cc"></a>不为一切众生亲附。<a id="a-Cd"></a>舍此身命即生地狱。<a id="a-Ce"></a>而说偈言。</p>
  <p id="aCf">贪人多积聚　　得不生厌足</p>
  <p id="aCg">无明颠倒心　　常念侵损他</p>
  <p id="aCh">现在多怨憎　　舍身堕恶道</p>
  <p id="aCi">是故有智者　　应当念知足</p>
  <p id="aCj">王言。<a id="a-Ck"></a>大师。<a id="a-Cl"></a>世间颇更有诸众生聪明大智利根黠慧有罪过不。<a id="a-Cm"></a>答言大王。<a id="a-Cn"></a>有此众生亦有罪过。<a id="a-Co"></a>王言。<a id="a-Cp"></a>大师。<a id="a-Cq"></a>如是众生今者谁是。<a id="a-Cr"></a>答言。<a id="a-Cs"></a>大王。<a id="a-Ct"></a>此大天王子。<a id="a-Cu"></a>聪明大智利根黠慧。<a id="a-Cv"></a>有大威力而有罪过。<a id="a-Cw"></a>王言。<a id="a-Cx"></a>大师。<a id="a-Cy"></a>彼大天王子罪过云何。<a id="a-Cz"></a>答言。<a id="a-D0"></a>大王。<a id="a-D1"></a>此大天王子。<a id="a-D2"></a>轻躁戏笑放逸太过。<a id="a-D3"></a>大王当知。<a id="a-D4"></a>黠慧之人不应轻躁放逸太过。<a id="a-D5"></a>何以故。<a id="a-D6"></a>大王当知。<a id="a-D7"></a>放逸太过者。<a id="a-D8"></a>能障奢摩他毗婆舍那法。<a id="a-D9"></a>此戏笑之罪是恶道因。<a id="a-DA"></a>而说偈言。</p>
  <p id="aDB">戏笑垢染心　　心不住三昧</p>
  <p id="aDC">为智者所呵　　行善不解脱</p>
  <p id="aDD">欲得速利益　　应离诸放逸</p>
  <p id="aDE">现世无安隐　　失名称功德</p>
  <p id="aDF">王言。<a id="a-DG"></a>大师。<a id="a-DH"></a>世间颇更有诸众生。<a id="a-DI"></a>聪明大智利根黠慧有罪过不。<a id="a-DJ"></a>答言。<a id="a-DK"></a>大王。<a id="a-DL"></a>有此众生亦有罪过。<a id="a-DM"></a>王言。<a id="a-DN"></a>大师。<a id="a-DO"></a>如是众生今者谁是。<a id="a-DP"></a>答言。<a id="a-DQ"></a>大王。<a id="a-DR"></a>此憍萨罗国波斯匿王。<a id="a-DS"></a>聪明大智利根黠慧。<a id="a-DT"></a>而有罪过。<a id="a-DU"></a>王言。<a id="a-DV"></a>大师。<a id="a-DW"></a>彼波斯匿王罪过云何。<a id="a-DX"></a>答言。<a id="a-DY"></a>大王。<a id="a-DZ"></a>此波斯匿王啖食太过。<a id="a-Da"></a>大王当知。<a id="a-Db"></a>黠慧之人不应啖食太过。<a id="a-Dc"></a>何以故。<a id="a-Dd"></a>大王当知。<a id="a-De"></a>啖食太过者。<a id="a-Df"></a>体难回动懒惰懈怠。<a id="a-Dg"></a>所食难消。<a id="a-Dh"></a>远离现在未来二世善法利益。<a id="a-Di"></a>而说偈言。</p>
  <p id="aDj">啖食太过人　　身重多懈怠</p>
  <p id="aDk">现在未来世　　于身失大利</p>
  <p id="aDl">睡眠自受苦　　亦恼于他人</p>
  <p id="aDm">迷闷难寤寤　　应时筹量食</p>
  <p id="aDn">王言。<a id="a-Do"></a>大师。<a id="a-Dp"></a>世间颇更有诸众生聪明大智利根黠慧有罪过不。<a id="a-Dq"></a>答言。<a id="a-Dr"></a>大王。<a id="a-Ds"></a>有此众生亦有罪过。<a id="a-Dt"></a>王言。<a id="a-Du"></a>大师。<a id="a-Dv"></a>如是众生今者谁是。<a id="a-Dw"></a>答言。<a id="a-Dx"></a>大王。<a id="a-Dy"></a>此众生者即王身是。<a id="a-Dz"></a>大王亦甚聪明大智利根黠慧。<a id="a-E0"></a>有大威力心不怯弱。<a id="a-E1"></a>好喜布施威德具足。<a id="a-E2"></a>亦有罪过。<a id="a-E3"></a>王言。<a id="a-E4"></a>大师。<a id="a-E5"></a>我之所有罪过云何。<a id="a-E6"></a>答言。<a id="a-E7"></a>大王。<a id="a-E8"></a>大王之罪太极暴恶。<a id="a-E9"></a>大王太严。<a id="a-EA"></a>大王太忽。<a id="a-EB"></a>大王太[革*卬]。<a id="a-EC"></a>大王太卒。<a id="a-ED"></a>大王当知。<a id="a-EE"></a>黠慧之人不应太恶。<a id="a-EF"></a>何以故。<a id="a-EG"></a>大王当知。<a id="a-EH"></a>若王王子性太恶者。<a id="a-EI"></a>彼为一切多人不用。<a id="a-EJ"></a>多人不爱。<a id="a-EK"></a>多人不喜。<a id="a-EL"></a>乃至父母亦不喜见。<a id="a-EM"></a>何况余人大臣王子长者居士等。<a id="a-EN"></a>是故大王。<a id="a-EO"></a>黠慧之人不应太恶。<a id="a-EP"></a>大王当知。<a id="a-EQ"></a>有黠慧人所欲作事。<a id="a-ER"></a>应当安详不应太卒。<a id="a-ES"></a>而说偈言。</p>
  <p id="aET">若王行恶行　　嗔心不见事</p>
  <p id="aEU">动则怖众生　　乃至父母畏</p>
  <p id="aEV">何况余非亲　　而当有念爱</p>
  <p id="aEW">大王应当知　　智者舍嗔恚</p>
  <p id="aEX">尔时严炽王。<a id="a-EY"></a>在坐对面。<a id="a-EZ"></a>闻大萨遮尼干子毁呰自身。<a id="a-Ea"></a>心生不忍嗔心恚心懊恼心无欢喜心。<a id="a-Eb"></a>生毒害心即作是言。<a id="a-Ec"></a>萨遮尼干子。<a id="a-Ed"></a>汝今云何于大众中说我过恶毁呰于我。<a id="a-Ee"></a>我从昔来。<a id="a-Ef"></a>无人敢正看我面者。<a id="a-Eg"></a>汝今毁我罪应合死。<a id="a-Eh"></a>作是语已。<a id="a-Ei"></a>以嗔恚心告诸臣言。<a id="a-Ej"></a>汝当捉此说不爱语愚痴沙门断其命根。<a id="a-Ek"></a>尔时萨遮尼干子惊怖毛竖。<a id="a-El"></a>语严炽王言。<a id="a-Em"></a>大王。<a id="a-En"></a>汝今莫速卒作如是恶事不饶益我。<a id="a-Eo"></a>我有善言。<a id="a-Ep"></a>愿王暂时施我无畏听我所说。<a id="a-Eq"></a>王言。<a id="a-Er"></a>沙门。<a id="a-Es"></a>与汝无畏。<a id="a-Et"></a>所欲说者汝当速说。<a id="a-Eu"></a>萨遮尼干子言。<a id="a-Ev"></a>大王当知。<a id="a-Ew"></a>我亦有罪。<a id="a-Ex"></a>王言。<a id="a-Ey"></a>沙门。<a id="a-Ez"></a>何者汝罪。<a id="a-F0"></a>萨遮尼干子言。<a id="a-F1"></a>大王当知。<a id="a-F2"></a>我罪过者。<a id="a-F3"></a>由太实语不虚语称事语。<a id="a-F4"></a>以我如是大恶人前。<a id="a-F5"></a>可畏人前。<a id="a-F6"></a>急性人前。<a id="a-F7"></a>无慈悲人前。<a id="a-F8"></a>卒作事人前。<a id="a-F9"></a>如是恶行人前说如实语。<a id="a-FA"></a>大王当知。<a id="a-FB"></a>黠慧之人。<a id="a-FC"></a>不应一切时一切处常说实语。<a id="a-FD"></a>何以故。<a id="a-FE"></a>有不饶益故。<a id="a-FF"></a>大王当知。<a id="a-FG"></a>黠慧之人应当善观。<a id="a-FH"></a>可与语人。<a id="a-FI"></a>不可与语人。<a id="a-FJ"></a>应当善知。<a id="a-FK"></a>可语时非语时。<a id="a-FL"></a>应当善知。<a id="a-FM"></a>可语处非语处。<a id="a-FN"></a>然后说语。<a id="a-FO"></a>何以故。<a id="a-FP"></a>大王当知。<a id="a-FQ"></a>实语人者。<a id="a-FR"></a>世人不爱。<a id="a-FS"></a>世人不喜。<a id="a-FT"></a>智者不赞叹。<a id="a-FU"></a>世间痴人嗔。<a id="a-FV"></a>而说偈言。</p>
  <p id="aFW">智者不知时　　卒随意说实</p>
  <p id="aFX">彼人智者呵　　何况无智者</p>
  <p id="aFY">智者一切处　　亦不皆实语</p>
  <p id="aFZ">是实憍尸迦　　实语入恶道</p>
  <p id="aFa">尔时严炽王。<a id="a-Fb"></a>闻萨遮尼干子说自身过。<a id="a-Fc"></a>即便开解。<a id="a-Fd"></a>心生欢喜。<a id="a-Fe"></a>白萨遮尼干子言。<a id="a-Ff"></a>大师。<a id="a-Fg"></a>师无罪过。<a id="a-Fh"></a>由我太卒。<a id="a-Fi"></a>今闻师教。<a id="a-Fj"></a>如闇得灯。<a id="a-Fk"></a>如盲得眼。<a id="a-Fl"></a>常当受持。<a id="a-Fm"></a>我今忏悔。<a id="a-Fn"></a>愿师于我莫舍实语。<a id="a-Fo"></a>而说偈言。</p>
  <p id="aFp">我实愚痴闇　　不识知识语</p>
  <p id="aFq">是故生恶心　　出如是恶口</p>
  <p id="aFr">我今圣人前　　忏悔如是罪</p>
  <p id="aFs">愿愍诸众生　　令我罪除灭</p>
 </body>
</html>