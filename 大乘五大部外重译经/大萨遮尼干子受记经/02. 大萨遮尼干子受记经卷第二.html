<!doctype html>
<html id="z3IBTm1Ox" data-ver="778">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">大萨遮尼干子受记经卷第二</h1>
  <h2 id="a2">一乘品第三之二</h2>
  <p id="a3">善男子。<a id="a-4"></a>菩萨复有十二种发勇猛心。<a id="a-5"></a>修行毗梨耶波罗蜜得大利益。<a id="a-6"></a>菩萨应行精进波罗蜜。<a id="a-7"></a>何等十二。<a id="a-8"></a>一者精进。<a id="a-9"></a>能速觉知诸佛法海故。<a id="a-A"></a>菩萨应发大勇猛心修行精进波罗蜜。<a id="a-B"></a>二者精进。<a id="a-C"></a>能速往诣诸佛所故。<a id="a-D"></a>菩萨应发大勇猛心修行精进波罗蜜。<a id="a-E"></a>三者精进。<a id="a-F"></a>能遍十方供养恭敬一切佛故。<a id="a-G"></a>菩萨应发大勇猛心修行精进波罗蜜。<a id="a-H"></a>四者精进。<a id="a-I"></a>所作之业能称一切诸佛意故。<a id="a-J"></a>菩萨应发大勇猛心修行精进波罗蜜。<a id="a-K"></a>五者精进。<a id="a-L"></a>能勤化度一切众生不生厌足故。<a id="a-M"></a>菩萨应发大勇猛心修行精进波罗蜜。<a id="a-N"></a>六者精进。<a id="a-O"></a>能置众生诸佛法中趣解脱门故。<a id="a-P"></a>菩萨应发大勇猛心修行精进波罗蜜。<a id="a-Q"></a>七者精进。<a id="a-R"></a>速能令诸一切众生离诸愚痴故。<a id="a-S"></a>菩萨应发大勇猛心修行精进波罗蜜。<a id="a-T"></a>八者精进。<a id="a-U"></a>速能悉与一切众生诸佛智慧故。<a id="a-V"></a>菩萨应发大勇猛心修行精进波罗蜜。<a id="a-W"></a>九者精进。<a id="a-X"></a>速能清净诸佛国土故。<a id="a-Y"></a>菩萨应发大勇猛心修行精进波罗蜜。<a id="a-Z"></a>十者精进行。<a id="a-a"></a>能建立尽未来际一切劫数。<a id="a-b"></a>为诸众生行菩萨行不生疲惓心故。<a id="a-c"></a>菩萨应发大勇猛心修行精进波罗蜜。<a id="a-d"></a>十一者精进行。<a id="a-e"></a>能于一念中遍诸佛国种诸善根故。<a id="a-f"></a>菩萨应发大勇猛心修行精进波罗蜜。<a id="a-g"></a>十二者精进行。<a id="a-h"></a>能遍诣一切诸佛国土成无上道转大法轮故。<a id="a-i"></a>菩萨应发大勇猛心修行精进波罗蜜。<a id="a-j"></a>善男子。<a id="a-k"></a>是名菩萨十二种发勇猛心。<a id="a-l"></a>修行毗梨耶波罗蜜得大利益。<a id="a-m"></a>回向阿耨多罗三藐三菩提。<a id="a-n"></a>尔时世尊。<a id="a-o"></a>即以偈颂赞叹精进波罗蜜。<a id="a-p"></a>重说偈言。</p>
  <p id="aq">若欲为众生　　修行菩萨行</p>
  <p id="ar">速成无上道　　精进最第一</p>
  <p id="as">如来无量劫　　所行诸苦行</p>
  <p id="at">一切皆能忍　　不生怯弱故</p>
  <p id="au">是故诸佛子　　欲速成佛道</p>
  <p id="av">常当勤修行　　精进波罗蜜</p>
  <p id="aw">菩萨行精进　　能速到胜处</p>
  <p id="ax">过诸百千国　　供养观诸佛</p>
  <p id="ay">菩萨求大乐　　为拔众生苦</p>
  <p id="az">修行菩萨道　　坚固不转退</p>
  <p id="a10">能为诸众生　　无量百千劫</p>
  <p id="a11">受苦无懈怠　　皆由精进故</p>
  <p id="a12">愿我常精进　　清净佛国土</p>
  <p id="a13">次愿能觉知　　一切诸佛法</p>
  <p id="a14">能遍诸佛国　　转大妙法轮</p>
  <p id="a15">愿诸众生类　　一切皆觉知</p>
  <p id="a16">悉入大乘中　　离余乘魔界</p>
  <p id="a17">满足诸大愿　　速到无畏地</p>
  <p id="a18">菩萨精进故　　能于一念时</p>
  <p id="a19">觉大菩提法　　开示涅槃门</p>
  <p id="a1A">化作无量身　　遍满十方国</p>
  <p id="a1B">为利益众生　　示如是胜事</p>
  <p id="a1C">善男子。<a id="a-1D"></a>菩萨复有十二种观行禅波罗蜜得大利益。<a id="a-1E"></a>菩萨应修禅波罗蜜。<a id="a-1F"></a>何等十二。<a id="a-1G"></a>一者禅定。<a id="a-1H"></a>能灭一切诸烦恼染。<a id="a-1I"></a>菩萨应修禅波罗蜜。<a id="a-1J"></a>常无分别心故。<a id="a-1K"></a>二者禅定。<a id="a-1L"></a>心住寂静念不散乱。<a id="a-1M"></a>菩萨应修禅波罗蜜。<a id="a-1N"></a>不取诸境界故。<a id="a-1O"></a>三者禅定。<a id="a-1P"></a>心无所著能满诸行。<a id="a-1Q"></a>菩萨应修禅波罗蜜。<a id="a-1R"></a>能过三界故。<a id="a-1S"></a>四者禅定。<a id="a-1T"></a>能出世间不着诸有。<a id="a-1U"></a>菩萨应修禅波罗蜜。<a id="a-1V"></a>过世间故。<a id="a-1W"></a>五者禅定。<a id="a-1X"></a>能观胜法心无疲惓。<a id="a-1Y"></a>菩萨应修禅波罗蜜。<a id="a-1Z"></a>不以为足故。<a id="a-1a"></a>六者禅定。<a id="a-1b"></a>柔软自在不随禅生。<a id="a-1c"></a>菩萨应修禅波罗蜜。<a id="a-1d"></a>自在转诸禅故。<a id="a-1e"></a>七者禅定。<a id="a-1f"></a>得无相心不见诸物。<a id="a-1g"></a>菩萨应修禅波罗蜜。<a id="a-1h"></a>以离诸相故。<a id="a-1i"></a>八者禅定。<a id="a-1j"></a>心净能照无量境界。<a id="a-1k"></a>菩萨应修禅波罗蜜。<a id="a-1l"></a>以过有量诸三昧等呵责过故。<a id="a-1m"></a>九者禅定。<a id="a-1n"></a>能灭观心不见能观。<a id="a-1o"></a>菩萨应修禅波罗蜜。<a id="a-1p"></a>以得寂静心故。<a id="a-1q"></a>十者禅定。<a id="a-1r"></a>证柔软心灭诸觉观。<a id="a-1s"></a>菩萨应修禅波罗蜜。<a id="a-1t"></a>以得调伏心故。<a id="a-1u"></a>十一者禅定。<a id="a-1v"></a>心能寂灭一观诸根不动。<a id="a-1w"></a>菩萨应修禅波罗蜜。<a id="a-1x"></a>以得降伏不善根故。<a id="a-1y"></a>十二者禅定。<a id="a-1z"></a>心能于诸法中有大方便。<a id="a-20"></a>菩萨应修禅波罗蜜。<a id="a-21"></a>以能不舍大菩提心故。<a id="a-22"></a>何以故。<a id="a-23"></a>以诸菩萨住禅波罗蜜故。<a id="a-24"></a>不起憍慢心。<a id="a-25"></a>住禅波罗蜜故。<a id="a-26"></a>不起邪见心。<a id="a-27"></a>住禅波罗蜜故。<a id="a-28"></a>不起憎爱心。<a id="a-29"></a>是故诸菩萨能降一切学诸禅定声闻辟支佛外道梵行入禅三昧者。<a id="a-2A"></a>善男子。<a id="a-2B"></a>是名菩萨十二种修行禅波罗蜜得大利益。<a id="a-2C"></a>回向阿耨多罗三藐三菩提。<a id="a-2D"></a>尔时世尊。<a id="a-2E"></a>即以偈颂赞叹禅波罗蜜。<a id="a-2F"></a>而说偈言。</p>
  <p id="a2G">欲修无漏智　　出离欲淤泥</p>
  <p id="a2H">灭除诸业障　　禅定最第一</p>
  <p id="a2I">禅定难思议　　是诸佛境界</p>
  <p id="a2J">二乘诸凡夫　　三昧不能知</p>
  <p id="a2K">大地诸山海　　劫火能烧除</p>
  <p id="a2L">若心住禅定　　安隐无损害</p>
  <p id="a2M">如来智慧日　　无漏摩尼珠</p>
  <p id="a2N">不从余处生　　禅定海中出</p>
  <p id="a2O">是故诸佛子　　求佛大智宝</p>
  <p id="a2P">当除散乱心　　念禅波罗蜜</p>
  <p id="a2Q">诸菩萨禅定　　寂灭诸烦恼</p>
  <p id="a2R">是故智者说　　胜修余禅者</p>
  <p id="a2S">深心常寂灭　　不乐诸境界</p>
  <p id="a2T">能摄诸乱心　　住胜涅槃处</p>
  <p id="a2U">菩萨修禅定　　三界无所住</p>
  <p id="a2V">是故不依止　　彼非依止处</p>
  <p id="a2W">菩萨禅能过　　世间出世间</p>
  <p id="a2X">是故三昧胜　　胜世间二乘</p>
  <p id="a2Y">菩萨禅柔软　　随意无挂碍</p>
  <p id="a2Z">是故能回转　　生于欲界中</p>
  <p id="a2a">菩萨所修禅　　胜余一切观</p>
  <p id="a2b">诸禅非究竟　　故佛说胜者</p>
  <p id="a2c">菩萨禅无量　　从于胜境生</p>
  <p id="a2d">离诸众生相　　及离诸垢法</p>
  <p id="a2e">是故诸菩萨　　所修禅定胜</p>
  <p id="a2f">降修余禅者　　及诸少分禅</p>
  <p id="a2g">菩萨一向观　　清净诸境界</p>
  <p id="a2h">如是所修禅　　从慧方便生</p>
  <p id="a2i">正智为根本　　不起邪见心</p>
  <p id="a2j">是故菩萨禅　　无有可讥嫌</p>
  <p id="a2k">菩萨入禅定　　不住有无中</p>
  <p id="a2l">以观实境故　　能离有无相</p>
  <p id="a2m">如是胜智禅　　不同余境界</p>
  <p id="a2n">罗汉辟支佛　　智慧悉迷闷</p>
  <p id="a2o">善男子。<a id="a-2p"></a>菩萨复有十二种观。<a id="a-2q"></a>修行般若波罗蜜得大利益。<a id="a-2r"></a>菩萨应修慧波罗蜜。<a id="a-2s"></a>何等十二。<a id="a-2t"></a>一者般若。<a id="a-2u"></a>远离诸垢能发光明。<a id="a-2v"></a>菩萨应修慧波罗蜜。<a id="a-2w"></a>以能离诸黑闇法故。<a id="a-2x"></a>二者般若。<a id="a-2y"></a>悉能觉了诸闇障碍。<a id="a-2z"></a>菩萨应修慧波罗蜜。<a id="a-30"></a>以能照除烦恼稠林故。<a id="a-31"></a>三者般若。<a id="a-32"></a>能放一切智慧光明。<a id="a-33"></a>菩萨应修慧波罗蜜。<a id="a-34"></a>以离一切诸无智故。<a id="a-35"></a>四者般若。<a id="a-36"></a>如犁耕地除诸草秽。<a id="a-37"></a>菩萨应修慧波罗蜜。<a id="a-38"></a>以能拔诸无明根本故。<a id="a-39"></a>五者般若。<a id="a-3A"></a>如利铁钩随意琢斫。<a id="a-3B"></a>菩萨应修慧波罗蜜。<a id="a-3C"></a>以能钩断诸爱网故。<a id="a-3D"></a>六者般若如金刚杵不为一切诸物所坏。<a id="a-3E"></a>菩萨应修慧波罗蜜。<a id="a-3F"></a>以能破碎烦恼山故。<a id="a-3G"></a>七者般若如大日轮离诸云翳。<a id="a-3H"></a>菩萨应修慧波罗蜜。<a id="a-3I"></a>以能干竭一切烦恼诸淤泥故。<a id="a-3J"></a>八者般若如大火聚烧诸秽草。<a id="a-3K"></a>菩萨应修慧波罗蜜。<a id="a-3L"></a>以能焚烧业烦恼树故。<a id="a-3M"></a>九者般若如摩尼珠能照一切。<a id="a-3N"></a>菩萨应修慧波罗蜜。<a id="a-3O"></a>以无闇心不迷诸法故。<a id="a-3P"></a>十者般若能住寂灭究竟实际。<a id="a-3Q"></a>菩萨应修慧波罗蜜。<a id="a-3R"></a>以无所有故。<a id="a-3S"></a>十一者般若能灭有相心无分别。<a id="a-3T"></a>菩萨应修慧波罗蜜。<a id="a-3U"></a>以无相故。<a id="a-3V"></a>十二者般若能成无愿心无求乐。<a id="a-3W"></a>菩萨应修慧波罗蜜。<a id="a-3X"></a>以过三界故。<a id="a-3Y"></a>善男子。<a id="a-3Z"></a>是名菩萨十二种修行般若波罗蜜得大利益。<a id="a-3a"></a>尔时世尊。<a id="a-3b"></a>即以偈颂赞叹般若波罗蜜。<a id="a-3c"></a>而说偈言。</p>
  <p id="a3d">究竟断有种　　安隐入涅槃</p>
  <p id="a3e">诸波罗蜜中　　智慧最第一</p>
  <p id="a3f">譬如世间灯　　能破一切闇</p>
  <p id="a3g">亦如高幢火　　世间最胜观</p>
  <p id="a3h">一切诸如来　　出离诸有流</p>
  <p id="a3i">降伏四魔众　　智慧为猛将</p>
  <p id="a3j">诸佛子若欲　　自利利众生</p>
  <p id="a3k">常当勤修行　　般若波罗蜜</p>
  <p id="a3l">譬如犁耕地　　能除诸荒秽</p>
  <p id="a3m">智灭疑爱草　　如犁耕净地</p>
  <p id="a3n">帝释金刚杵　　灭恶阿修罗</p>
  <p id="a3o">智碎烦恼山　　能坏亦如是</p>
  <p id="a3p">一切诸如来　　说于智慧力</p>
  <p id="a3q">犹如夏中日　　亦如世间灯</p>
  <p id="a3r">能竭烦恼海　　照除无明闇</p>
  <p id="a3s">以体出世间　　无漏火明故</p>
  <p id="a3t">智慧能割截　　无明痴闇树</p>
  <p id="a3u">犹如快利刀　　剪除诸细草</p>
  <p id="a3v">智如摩尼珠　　平等照世间</p>
  <p id="a3w">如空无分别　　不住有涅槃</p>
  <p id="a3x">智慧心自在　　决定于一切</p>
  <p id="a3y">能断诸疑悔　　及断所有问</p>
  <p id="a3z">说世间恶报　　及显涅槃果</p>
  <p id="a40">普示诸众生　　如闇示明灯</p>
  <p id="a41">诸佛明月眼　　现见诸法相</p>
  <p id="a42">诸菩萨同彼　　无垢智修行</p>
  <p id="a43">如人夜执灯　　去处皆明了</p>
  <p id="a44">生死黑闇中　　慧明能度彼</p>
  <p id="a45">善男子。<a id="a-46"></a>菩萨复有十二种境界。<a id="a-47"></a>修方便行得大利益。<a id="a-48"></a>是故菩萨应修方便波罗蜜。<a id="a-49"></a>何等十二。<a id="a-4A"></a>一者方便不离涅槃清净境界。<a id="a-4B"></a>而现世间垢浊境界故。<a id="a-4C"></a>菩萨应修方便波罗蜜。<a id="a-4D"></a>二者方便不离一处寂静境界。<a id="a-4E"></a>而现世间愦闹境界故。<a id="a-4F"></a>菩萨应修方便波罗蜜。<a id="a-4G"></a>三者方便不离禅定甚深境界。<a id="a-4H"></a>而现世间王宫境界故。<a id="a-4I"></a>菩萨应修方便波罗蜜。<a id="a-4J"></a>四者方便不离清净无功用境界。<a id="a-4K"></a>而现世间功用境界故。<a id="a-4L"></a>菩萨应修方便波罗蜜。<a id="a-4M"></a>五者方便不离无生真实境界。<a id="a-4N"></a>而现世间生此退彼退此生彼诸境界故。<a id="a-4O"></a>菩萨应修方便波罗蜜。<a id="a-4P"></a>六者方便能过一切四魔境界。<a id="a-4Q"></a>而现世间降魔境界故。<a id="a-4R"></a>菩萨应修方便波罗蜜。<a id="a-4S"></a>七者方便不离一切圣人境界。<a id="a-4T"></a>而现世间凡夫境界故。<a id="a-4U"></a>菩萨应修方便波罗蜜。<a id="a-4V"></a>八者方便不离能出世间境界。<a id="a-4W"></a>而住世间诸有境界故。<a id="a-4X"></a>菩萨应修方便波罗蜜。<a id="a-4Y"></a>九者方便不离一切智慧境界。<a id="a-4Z"></a>而现世间无智境界故。<a id="a-4a"></a>菩萨应修方便波罗蜜。<a id="a-4b"></a>十者方便不离菩萨实际境界。<a id="a-4c"></a>而现声闻缘觉境界故。<a id="a-4d"></a>菩萨应修方便波罗蜜。<a id="a-4e"></a>十一者方便力能善知一切诸法无相。<a id="a-4f"></a>而能示现三十二相八十种好。<a id="a-4g"></a>教化众生故。<a id="a-4h"></a>菩萨应修方便波罗蜜。<a id="a-4i"></a>十二者方便力能入诸一切平等境界。<a id="a-4j"></a>而能示现诸魔境界故。<a id="a-4k"></a>菩萨应住方便波罗蜜。<a id="a-4l"></a>善男子。<a id="a-4m"></a>是名菩萨十二种住方便波罗蜜得大利益。<a id="a-4n"></a>尔时世尊。<a id="a-4o"></a>即以偈颂赞叹方便波罗蜜。<a id="a-4p"></a>而说偈言。</p>
  <p id="a4q">一切诸菩萨　　行诸波罗蜜</p>
  <p id="a4r">若无方便者　　不能到彼岸</p>
  <p id="a4s">自利亦利他　　住世间涅槃</p>
  <p id="a4t">如是无净染　　皆由方便故</p>
  <p id="a4u">一切诸如来　　所行诸境界</p>
  <p id="a4v">二乘不思议　　斯由方便力</p>
  <p id="a4w">是故诸佛子　　欲行如来事</p>
  <p id="a4x">常当勤修行　　方便波罗蜜</p>
  <p id="a4y">菩萨常清净　　方便利众生</p>
  <p id="a4z">实无诸欲垢　　示现行染行</p>
  <p id="a50">涅槃池中浴　　方便现诸有</p>
  <p id="a51">是名诸菩萨　　不住于二边</p>
  <p id="a52">身口意常住　　第一义寂静</p>
  <p id="a53">为利益众生　　方便同世间</p>
  <p id="a54">如蜂入华林　　不专采一华</p>
  <p id="a55">菩萨方便行　　一切诸境界</p>
  <p id="a56">或现种种相　　殊妙庄严身</p>
  <p id="a57">遍诸宫女中　　行于放逸行</p>
  <p id="a58">或现在地狱　　救诸苦众生</p>
  <p id="a59">虽现如是相　　常不舍禅定</p>
  <p id="a5A">不舍诸三昧　　而现散乱中</p>
  <p id="a5B">示现行损害　　是名方便力</p>
  <p id="a5C">菩萨已能离　　一切有为行</p>
  <p id="a5D">于诸有无中　　亦无分别心</p>
  <p id="a5E">虽现行诸染　　不生妄欲火</p>
  <p id="a5F">方便中示现　　分别有为相</p>
  <p id="a5G">菩萨于诸有　　不生亦无退</p>
  <p id="a5H">示现生退事　　方便智力故</p>
  <p id="a5I">弃舍魔业处　　住佛境界中</p>
  <p id="a5J">智慧不怯弱　　示现诸魔事</p>
  <p id="a5K">菩萨大悲力　　奋迅方便智</p>
  <p id="a5L">住圣无上处　　而现凡夫事</p>
  <p id="a5M">以入诸法相　　知诸法体空</p>
  <p id="a5N">常处于涅槃　　而不舍世间</p>
  <p id="a5O">诸法自体空　　寂静及无相</p>
  <p id="a5P">为利益众生　　相好庄严身</p>
  <p id="a5Q">无痴现无智　　无嗔现无慈</p>
  <p id="a5R">而能益众生　　是名为方便</p>
  <p id="a5S">菩萨摩诃萨　　住彼如是处</p>
  <p id="a5T">是名示圣人　　种种诸方便</p>
  <p id="a5U">复次诸善男子。<a id="a-5V"></a>如来应正遍知。<a id="a-5W"></a>更有方便。<a id="a-5X"></a>汝等应知。<a id="a-5Y"></a>何以故。<a id="a-5Z"></a>诸善男子。<a id="a-5a"></a>诸佛如来。<a id="a-5b"></a>有十二种胜妙功德。<a id="a-5c"></a>犹如醍醐。<a id="a-5d"></a>于诸味中。<a id="a-5e"></a>最为胜上清净。<a id="a-5f"></a>第一能净一切诸佛国土。<a id="a-5g"></a>如来于中成阿耨多罗三藐三菩提。<a id="a-5h"></a>何等十二。<a id="a-5i"></a>一者示现劫浊。<a id="a-5j"></a>二者示现时浊。<a id="a-5k"></a>三者示现众生浊。<a id="a-5l"></a>四者示现烦恼浊。<a id="a-5m"></a>五者示现命浊。<a id="a-5n"></a>六者示现三乘差别浊。<a id="a-5o"></a>七者示现不净佛国土浊。<a id="a-5p"></a>八者示现难化众生浊。<a id="a-5q"></a>九者示现说种种烦恼浊。<a id="a-5r"></a>十者示现外道乱浊。<a id="a-5s"></a>十一者示现魔浊。<a id="a-5t"></a>十二者示现魔业浊。<a id="a-5u"></a>善男子。<a id="a-5v"></a>一切诸佛所有国土。<a id="a-5w"></a>皆是出世功德庄严具足清净。<a id="a-5x"></a>无有诸浊。<a id="a-5y"></a>如此过者。<a id="a-5z"></a>皆是诸佛方便力现为利众生。<a id="a-60"></a>汝等应知。<a id="a-61"></a>尔时圣者文殊师利法王子菩萨白佛言。<a id="a-62"></a>世尊。<a id="a-63"></a>如来应正遍知。<a id="a-64"></a>说此十二最上功德清净佛国。<a id="a-65"></a>如来当于何等国土。<a id="a-66"></a>成阿耨多罗三藐三菩提。<a id="a-67"></a>佛告文殊师利。<a id="a-68"></a>一者彼佛国土众生。<a id="a-69"></a>毕竟能成胜清净劫。<a id="a-6A"></a>离诸劫浊具足功德。<a id="a-6B"></a>如是净土。<a id="a-6C"></a>如来于中成阿耨多罗三藐三菩提。<a id="a-6D"></a>二者彼佛国土众生。<a id="a-6E"></a>毕竟能成最胜妙时。<a id="a-6F"></a>诸佛法行不失时节。<a id="a-6G"></a>如是净土。<a id="a-6H"></a>如来于中成阿耨多罗三藐三菩提。<a id="a-6I"></a>三者彼佛国土众生。<a id="a-6J"></a>毕竟能成最胜法器受佛正法。<a id="a-6K"></a>如是净土。<a id="a-6L"></a>如来于中成阿耨多罗三藐三菩提。<a id="a-6M"></a>四者彼佛国土众生。<a id="a-6N"></a>毕竟能成净妙智海清净一切诸烦恼垢。<a id="a-6O"></a>如是净土。<a id="a-6P"></a>如来于中成阿耨多罗三藐三菩提。<a id="a-6Q"></a>五者彼佛国土众生。<a id="a-6R"></a>毕竟能成柔软之心。<a id="a-6S"></a>其中常有调伏众生。<a id="a-6T"></a>如是净土。<a id="a-6U"></a>如来于中成阿耨多罗三藐三菩提。<a id="a-6V"></a>六者彼佛国土众生。<a id="a-6W"></a>毕竟能成最胜妙乘。<a id="a-6X"></a>能以一乘究竟。<a id="a-6Y"></a>取于无上涅槃。<a id="a-6Z"></a>如是净土。<a id="a-6a"></a>如来于中成阿耨多罗三藐三菩提。<a id="a-6b"></a>七者彼佛国土众生。<a id="a-6c"></a>毕竟能成胜器世间无有余相。<a id="a-6d"></a>如是净土。<a id="a-6e"></a>如来于中成阿耨多罗三藐三菩提。<a id="a-6f"></a>八者彼佛国土众生。<a id="a-6g"></a>毕竟能成如来正教。<a id="a-6h"></a>无诸一切外道邪法。<a id="a-6i"></a>如是净土。<a id="a-6j"></a>如来于中成阿耨多罗三藐三菩提。<a id="a-6k"></a>九者彼佛国土众生。<a id="a-6l"></a>毕竟能成直心正心无有谄曲。<a id="a-6m"></a>如是净土。<a id="a-6n"></a>如来于中成阿耨多罗三藐三菩提。<a id="a-6o"></a>十者彼佛国土众生。<a id="a-6p"></a>毕竟能成无垢功德。<a id="a-6q"></a>成就一切清净白法。<a id="a-6r"></a>如是净土。<a id="a-6s"></a>如来于中成阿耨多罗三藐三菩提。<a id="a-6t"></a>十一者。<a id="a-6u"></a>彼佛国土所有众生。<a id="a-6v"></a>毕竟能成诸圣人法。<a id="a-6w"></a>其中常有胜福田众。<a id="a-6x"></a>如是净土。<a id="a-6y"></a>如来于中成阿耨多罗三藐三菩提。<a id="a-6z"></a>十二者。<a id="a-70"></a>彼佛国土所有众生。<a id="a-71"></a>毕竟能成胜妙道场。<a id="a-72"></a>过去诸佛于中成道。<a id="a-73"></a>如是净土。<a id="a-74"></a>如来于中成阿耨多罗三藐三菩提。<a id="a-75"></a>文殊师利。<a id="a-76"></a>是名十二种最胜功德能净佛土。<a id="a-77"></a>如是净土。<a id="a-78"></a>如来于中成阿耨多罗三藐三菩提。<a id="a-79"></a>文殊师利。<a id="a-7A"></a>我佛国土。<a id="a-7B"></a>无有声闻辟支佛等差别之说。<a id="a-7C"></a>何以故。<a id="a-7D"></a>诸佛如来。<a id="a-7E"></a>离于种种取相过故。<a id="a-7F"></a>文殊师利。<a id="a-7G"></a>如来若为一种众生说于大乘。<a id="a-7H"></a>一种众生说缘觉乘。<a id="a-7I"></a>一种众生说声闻乘。<a id="a-7J"></a>如是说者。<a id="a-7K"></a>是如来成不清净心。<a id="a-7L"></a>是如来成不平等心。<a id="a-7M"></a>是如来成斗诤过心。<a id="a-7N"></a>是如来成无有平等慈悲之心。<a id="a-7O"></a>是如来成诸相过心。<a id="a-7P"></a>是如来成于诸法中生悭吝心。<a id="a-7Q"></a>文殊师利。<a id="a-7R"></a>我为众生说于何等何等之法。<a id="a-7S"></a>彼一切法。<a id="a-7T"></a>随顺菩提随顺大乘。<a id="a-7U"></a>取一切智。<a id="a-7V"></a>毕竟究竟能到一处。<a id="a-7W"></a>谓能到于一切智处。<a id="a-7X"></a>文殊师利。<a id="a-7Y"></a>是故我土无乘差别。</p>
  <p id="a7Z">尔时圣者文殊师利法王子菩萨白佛言。<a id="a-7a"></a>世尊。<a id="a-7b"></a>若无三乘差别性者。<a id="a-7c"></a>何故如来。<a id="a-7d"></a>为诸众生说三乘法。<a id="a-7e"></a>而言此是声闻学乘。<a id="a-7f"></a>而言此是缘觉学乘。<a id="a-7g"></a>而言此是菩萨学乘。<a id="a-7h"></a>佛告文殊师利。<a id="a-7i"></a>诸佛如来说三乘者。<a id="a-7j"></a>示地差别。<a id="a-7k"></a>非乘差别。<a id="a-7l"></a>诸佛如来说三乘者。<a id="a-7m"></a>说法相差别。<a id="a-7n"></a>非乘差别。<a id="a-7o"></a>诸佛如来说三乘者。<a id="a-7p"></a>说人差别。<a id="a-7q"></a>非乘差别。<a id="a-7r"></a>诸佛如来说三乘者。<a id="a-7s"></a>示少功德知多功德。<a id="a-7t"></a>而佛法中无乘差别。<a id="a-7u"></a>何以故。<a id="a-7v"></a>以法界性无差别故。<a id="a-7w"></a>文殊师利。<a id="a-7x"></a>诸佛如来说三乘者。<a id="a-7y"></a>令诸众生悉入如来诸佛法门。<a id="a-7z"></a>令诸众生渐入如来大乘法门。<a id="a-80"></a>如学诸伎次第修习。<a id="a-81"></a>文殊师利。<a id="a-82"></a>譬如射师于射智中。<a id="a-83"></a>究竟到射第一彼岸。<a id="a-84"></a>能以种种无量方便教诸弟子。<a id="a-85"></a>如己知见一切究竟。<a id="a-86"></a>文殊师利。<a id="a-87"></a>如来射师亦复如是。<a id="a-88"></a>于诸法中。<a id="a-89"></a>皆悉究竟到于彼岸。<a id="a-8A"></a>即以如来一切智智分别而说。<a id="a-8B"></a>示诸众生三乘差别。<a id="a-8C"></a>如世射师教诸弟子。<a id="a-8D"></a>文殊师利。<a id="a-8E"></a>譬如少火所有灾炎。<a id="a-8F"></a>渐渐增长能遍世界。<a id="a-8G"></a>乃至成于劫烧大火。<a id="a-8H"></a>文殊师利。<a id="a-8I"></a>如来智火亦复如是。<a id="a-8J"></a>即彼一智光明之性。<a id="a-8K"></a>次第增长成就如来一切知见大智光明。<a id="a-8L"></a>能烧一切诸染烦恼。<a id="a-8M"></a>文殊师利。<a id="a-8N"></a>譬如诸大须弥山王。<a id="a-8O"></a>无分别心。<a id="a-8P"></a>众生到者皆同一色。<a id="a-8Q"></a>所谓金色。<a id="a-8R"></a>文殊师利。<a id="a-8S"></a>如来世尊无上大智须弥山王亦复如是。<a id="a-8T"></a>于诸众生无有分别。<a id="a-8U"></a>若有众生入佛法者。<a id="a-8V"></a>彼诸众生皆成一色。<a id="a-8W"></a>所谓一切种智妙色。<a id="a-8X"></a>文殊师利。<a id="a-8Y"></a>譬如因陀罗净妙清色摩尼宝珠。<a id="a-8Z"></a>置在一切器世间中。<a id="a-8a"></a>彼摩尼宝所有境界。<a id="a-8b"></a>彼境界中一切诸色种种诸相。<a id="a-8c"></a>摩尼珠力皆同一色。<a id="a-8d"></a>所谓青色。<a id="a-8e"></a>文殊师利。<a id="a-8f"></a>如来世尊无上青色摩尼宝珠亦复如是。<a id="a-8g"></a>智慧光明照众生者皆同一色。<a id="a-8h"></a>所谓一切种智之色。<a id="a-8i"></a>文殊师利。<a id="a-8j"></a>譬如大海无量百千河涧水入。<a id="a-8k"></a>入已一切皆同一味。<a id="a-8l"></a>所谓盐味。<a id="a-8m"></a>以常住故。<a id="a-8n"></a>文殊师利。<a id="a-8o"></a>大海水者。<a id="a-8p"></a>名为如来一切智慧。<a id="a-8q"></a>种种河涧水皆入者。<a id="a-8r"></a>名为声闻缘觉菩萨。<a id="a-8s"></a>入已一切同盐味者。<a id="a-8t"></a>名为一乘。<a id="a-8u"></a>常住者名无分别一切种智。<a id="a-8v"></a>文殊师利。<a id="a-8w"></a>依此义故。<a id="a-8x"></a>汝应当知无乘差别。<a id="a-8y"></a>文殊师利。<a id="a-8z"></a>是故佛说地差别者。<a id="a-90"></a>示诸众生三乘作业渐次令入。<a id="a-91"></a>说法相差别者。<a id="a-92"></a>示现众生如来种智渐次令入。<a id="a-93"></a>说少功德知多功德者。<a id="a-94"></a>示诸众生三人差别。<a id="a-95"></a>示现如来奋迅方便无碍辩才。<a id="a-96"></a>文殊师利。<a id="a-97"></a>诸佛如来说三乘者。<a id="a-98"></a>依世谛说。<a id="a-99"></a>文殊师利。<a id="a-9A"></a>诸佛如来说一乘者。<a id="a-9B"></a>依第一义说。<a id="a-9C"></a>第一义者。<a id="a-9D"></a>唯是一乘。<a id="a-9E"></a>更无第二故。<a id="a-9F"></a>文殊师利。<a id="a-9G"></a>我佛国土所有外道。<a id="a-9H"></a>僧佉毗世师遮梨迦尼干子等。<a id="a-9I"></a>皆是诸佛如来方便。<a id="a-9J"></a>皆是如来神力住持世间能见。<a id="a-9K"></a>何以故。<a id="a-9L"></a>以诸如来善除一切诸恶对故。<a id="a-9M"></a>文殊师利。<a id="a-9N"></a>诸佛如来名为善逝。<a id="a-9O"></a>有怨对者无有是处。<a id="a-9P"></a>文殊师利。<a id="a-9Q"></a>譬如世间转轮圣王。<a id="a-9R"></a>成就少分善根功德。<a id="a-9S"></a>断绝善根非究竟法。<a id="a-9T"></a>具足一切贪嗔痴等。<a id="a-9U"></a>诸结烦恼不离三有。<a id="a-9V"></a>不离一切诸使烦恼。<a id="a-9W"></a>不离一切垢染烦恼。<a id="a-9X"></a>彼转轮王。<a id="a-9Y"></a>毕竟无有一切怨对。<a id="a-9Z"></a>毕竟无有一切敌对。<a id="a-9a"></a>何以故。<a id="a-9b"></a>文殊师利。<a id="a-9c"></a>以转轮王无怨刺故。<a id="a-9d"></a>文殊师利。<a id="a-9e"></a>何况如来成就一切功德智慧。<a id="a-9f"></a>得不断绝大慈悲心。<a id="a-9g"></a>行于无漏虚空法界。<a id="a-9h"></a>满足七觉诸善功德。<a id="a-9i"></a>毕竟成就不忘失法。<a id="a-9j"></a>能转无上大妙法轮。<a id="a-9k"></a>毕竟成就无上菩提。<a id="a-9l"></a>而有棘刺诸魔怨刺外道敌对。<a id="a-9m"></a>无有是处。<a id="a-9n"></a>文殊师利。<a id="a-9o"></a>我佛国土所有僧佉毗世师遮梨迦尼干子等。<a id="a-9p"></a>皆是如来住持力故。<a id="a-9q"></a>方便示现。<a id="a-9r"></a>文殊师利。<a id="a-9s"></a>此诸外道善男子等。<a id="a-9t"></a>虽行种种诸异学相。<a id="a-9u"></a>皆同佛法。<a id="a-9v"></a>一桥梁度。<a id="a-9w"></a>更无余济故。<a id="a-9x"></a>文殊师利。<a id="a-9y"></a>一切禽兽。<a id="a-9z"></a>无有能于师子王前立出声者。<a id="a-A0"></a>文殊师利。<a id="a-A1"></a>如来师子大丈夫王。<a id="a-A2"></a>具足十力四无所畏。<a id="a-A3"></a>一切外道尼干子等。<a id="a-A4"></a>无一敢于如来境中与佛世尊诤法是非。<a id="a-A5"></a>作师子吼者无有是处。<a id="a-A6"></a>除诸如来方便力者。<a id="a-A7"></a>文殊师利。<a id="a-A8"></a>譬如日轮出能放大光明罗网。<a id="a-A9"></a>一切诸虫萤火光明皆悉休息。<a id="a-AA"></a>一切摩尼诸火光明亦不能现。<a id="a-AB"></a>文殊师利。<a id="a-AC"></a>如来出世。<a id="a-AD"></a>放大智慧日轮光明。<a id="a-AE"></a>一切外道尼干子虫萤火智慧诸光明等。<a id="a-AF"></a>皆悉闭塞不能显现。<a id="a-AG"></a>文殊师利。<a id="a-AH"></a>譬如铁王名阿塞件陀。<a id="a-AI"></a>彼所在处。<a id="a-AJ"></a>一切凡铁皆不敢住。<a id="a-AK"></a>何以故。<a id="a-AL"></a>以独相故。<a id="a-AM"></a>不共凡铁同在一处。<a id="a-AN"></a>文殊师利。<a id="a-AO"></a>如来铁王亦复如是。<a id="a-AP"></a>随何国土出世之处。<a id="a-AQ"></a>一切凡铁诸外道等。<a id="a-AR"></a>皆不得生。<a id="a-AS"></a>何以故。<a id="a-AT"></a>以佛如来独相出世故。<a id="a-AU"></a>文殊师利。<a id="a-AV"></a>譬如何等何等处所有如意宝摩尼王出。<a id="a-AW"></a>彼处不生伪琉璃珠。<a id="a-AX"></a>文殊师利。<a id="a-AY"></a>如来如意大智宝王。<a id="a-AZ"></a>随何国土出现于世。<a id="a-Aa"></a>彼处一切诸外道等。<a id="a-Ab"></a>皆不得生。<a id="a-Ac"></a>文殊师利。<a id="a-Ad"></a>譬如何等宝性中出阎浮檀金。<a id="a-Ae"></a>彼处不出诸铜铁等。<a id="a-Af"></a>文殊师利。<a id="a-Ag"></a>如来宝性亦复如是。<a id="a-Ah"></a>随何国土出现于世。<a id="a-Ai"></a>彼处不生诸外道等。<a id="a-Aj"></a>文殊师利。<a id="a-Ak"></a>依此义故。<a id="a-Al"></a>汝应当知。<a id="a-Am"></a>随何国土如来出世。<a id="a-An"></a>彼处不生诸外道等。<a id="a-Ao"></a>何以故。<a id="a-Ap"></a>文殊师利。<a id="a-Aq"></a>我佛国土有诸外道尼干子等。<a id="a-Ar"></a>皆是如来住持力故。<a id="a-As"></a>为欲示现不可思议方便境界。<a id="a-At"></a>何以故。<a id="a-Au"></a>此诸一切诸外道等。<a id="a-Av"></a>皆是住于不可思议解脱门故。<a id="a-Aw"></a>皆是大智究竟般若波罗蜜门故。<a id="a-Ax"></a>一切皆得大方便力奋迅自在故。<a id="a-Ay"></a>一切皆得不舍佛法僧等念故。<a id="a-Az"></a>一切皆到第一彼岸。<a id="a-B0"></a>以大神力教化众生故。<a id="a-B1"></a>一切皆得如来加力教化众生故。<a id="a-B2"></a>说此一乘门时。<a id="a-B3"></a>八千天子依声闻行。<a id="a-B4"></a>闻一乘已。<a id="a-B5"></a>发阿耨多罗三藐三菩提心。<a id="a-B6"></a>五百比丘得住一乘平等大智灯明三昧。<a id="a-B7"></a>千二百万菩萨得无生忍。<a id="a-B8"></a>此三千大千世界六种震动。<a id="a-B9"></a>诸天在于虚空界中。<a id="a-BA"></a>悉皆雨天优钵罗华。<a id="a-BB"></a>钵头摩华。<a id="a-BC"></a>拘牟头华。<a id="a-BD"></a>分陀利华。<a id="a-BE"></a>雨天栴檀诸末香等。<a id="a-BF"></a>一切盈满。<a id="a-BG"></a>如来足下。<a id="a-BH"></a>无量百千诸天子等。<a id="a-BI"></a>住虚空中。<a id="a-BJ"></a>作诸百千种种伎乐。<a id="a-BK"></a>俱出妙声供养如来。<a id="a-BL"></a>雨天衣雨击诸天鼓。<a id="a-BM"></a>而作是言。<a id="a-BN"></a>我于世间。<a id="a-BO"></a>未曾闻此希有上妙最胜法门。<a id="a-BP"></a>复白佛言。<a id="a-BQ"></a>世尊。<a id="a-BR"></a>愿此法门。<a id="a-BS"></a>究竟住于阎浮提中。<a id="a-BT"></a>作大饶益一切众生。<a id="a-BU"></a>八千比丘尼。<a id="a-BV"></a>各各脱身所著上衣。<a id="a-BW"></a>奉献如来。<a id="a-BX"></a>尔时世尊而说偈言。</p>
  <p id="aBY">文殊汝当知　　诸佛胜方便</p>
  <p id="aBZ">我出有法时　　方便示时浊</p>
  <p id="aBa">一切时有法　　毕竟常清净</p>
  <p id="aBb">随众生受法　　故现众生浊</p>
  <p id="aBc">诸佛胜智人　　出于妙劫中</p>
  <p id="aBd">国土常清净　　是故说无浊</p>
  <p id="aBe">我于无量劫　　具足修苦行</p>
  <p id="aBf">清净诸业障　　得胜智功德</p>
  <p id="aBg">能于无量劫　　寿命常无尽</p>
  <p id="aBh">除佛方便力　　是故无命浊</p>
  <p id="aBi">众生起常想　　故我示无常</p>
  <p id="aBj">以无数劫命　　示行短寿相</p>
  <p id="aBk">如来胜功德　　无量劫所修</p>
  <p id="aBl">薄福怯众生　　闻生惊怖心</p>
  <p id="aBm">为此众生故　　分别差别说</p>
  <p id="aBn">究竟皆成佛　　更无有余乘</p>
  <p id="aBo">我为化众生　　分别说余道</p>
  <p id="aBp">渐化令入一　　故无三差别</p>
  <p id="aBq">譬如善射师　　快能知刀箭</p>
  <p id="aBr">为教诸弟子　　一艺种种说</p>
  <p id="aBs">如来亦如是　　为成就众生</p>
  <p id="aBt">而于一法中　　种种差别说</p>
  <p id="aBu">我于诸众生　　无有差别心</p>
  <p id="aBv">以器不同故　　所说有分别</p>
  <p id="aBw">若无平等心　　人说我悭嫉</p>
  <p id="aBx">自取最上乘　　与众生下法</p>
  <p id="aBy">上因陀罗宝　　随处青光色</p>
  <p id="aBz">普照物皆同　　而宝无分别</p>
  <p id="aC0">佛无上智宝　　光明照世间</p>
  <p id="aC1">同一菩提色　　离诸分别心</p>
  <p id="aC2">譬如微少火　　增长成大明</p>
  <p id="aC3">诸罗汉少智　　增长成佛慧</p>
  <p id="aC4">一切诸众生　　往诣须弥处</p>
  <p id="aC5">依须弥光力　　一切同一色</p>
  <p id="aC6">如是诸众生　　住佛须弥法</p>
  <p id="aC7">如来法力故　　同一佛色身</p>
  <p id="aC8">譬如蜜蜂嘴　　集诸种种物</p>
  <p id="aC9">置在一器中　　和合成一味</p>
  <p id="aCA">佛说三亦尔　　为熟众生根</p>
  <p id="aCB">说诸种种法　　成佛菩提味</p>
  <p id="aCC">譬如转轮王　　出无怨敌对</p>
  <p id="aCD">我法王出时　　亦无外道刺</p>
  <p id="aCE">譬如日轮出　　余光皆闭塞</p>
  <p id="aCF">佛日轮出已　　外道自除灭</p>
  <p id="aCG">随生铁王处　　不生余凡铁</p>
  <p id="aCH">随佛所生处　　不生诸外道</p>
  <p id="aCI">随生妙金处　　不生余铜铁</p>
  <p id="aCJ">随佛成道处　　自然无外道</p>
  <p id="aCK">譬如摩尼宝　　不共秽杂住</p>
  <p id="aCL">是故出生处　　无伪琉璃珠</p>
  <p id="aCM">如来摩尼珠　　出处亦如是</p>
  <p id="aCN">不杂诸外道　　同时一国土</p>
  <p id="aCO">外道大神通　　皆自在菩萨</p>
  <p id="aCP">汝当知方便　　示现如是相</p>
  <p id="aCQ">一切诸菩萨　　闻诸外道等</p>
  <p id="aCR">具足方便力　　皆发欢喜心</p>
  <p id="aCS">各各生尊重　　奉献恭敬意</p>
  <p id="aCT">散华供养佛　　种种妙香薰</p>
  <p id="aCU">于彼说法时　　大地六种动</p>
  <p id="aCV">虚空出声言　　希有未曾闻</p>
  <p id="aCW">无量诸天子　　空中合掌赞</p>
  <p id="aCX">同声言善哉　　善哉修伽陀</p>
 </body>
</html>