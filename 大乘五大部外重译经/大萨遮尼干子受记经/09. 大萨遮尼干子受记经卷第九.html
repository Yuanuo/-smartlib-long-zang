<!doctype html>
<html id="z3IBTmHP4" data-ver="1070">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘五大部外重译经">
  <meta period="元魏">
 </head>
 <body>
  <h1 id="a1">大萨遮尼干子受记经卷第九</h1>
  <h2 id="a2">如来无过功德品第八之四</h2>
  <p id="a3">大王当知。<a id="a-4"></a>沙门瞿昙。<a id="a-5"></a>毕竟成就四无所畏。<a id="a-6"></a>王言大师。<a id="a-7"></a>何者如来四无所畏。<a id="a-8"></a>答言大王。<a id="a-9"></a>所谓一切智无畏。<a id="a-A"></a>漏尽无畏。<a id="a-B"></a>障道无畏。<a id="a-C"></a>尽苦道无畏。<a id="a-D"></a>大王当知。<a id="a-E"></a>一切智无畏者。<a id="a-F"></a>沙门瞿昙。<a id="a-G"></a>悉以觉知一切诸法。<a id="a-H"></a>若诸世间天人魔梵沙门婆罗门。<a id="a-I"></a>作如是言。<a id="a-J"></a>沙门瞿昙。<a id="a-K"></a>不能觉知一切诸法。<a id="a-L"></a>如实说者无有是处。<a id="a-M"></a>何以故。<a id="a-N"></a>沙门瞿昙。<a id="a-O"></a>悉能觉知一切诸法。<a id="a-P"></a>是故名为平等正觉。<a id="a-Q"></a>所谓凡夫法。<a id="a-R"></a>圣人法。<a id="a-S"></a>声闻法。<a id="a-T"></a>缘觉法。<a id="a-U"></a>佛法菩萨法。<a id="a-V"></a>学法无学法。<a id="a-W"></a>世间法出世间法。<a id="a-X"></a>善法不善法。<a id="a-Y"></a>有漏法无漏法。<a id="a-Z"></a>有为法无为法。<a id="a-a"></a>觉如是法故名正觉。<a id="a-b"></a>言平等者。<a id="a-c"></a>见空平等。<a id="a-d"></a>法真实故。<a id="a-e"></a>无相平等。<a id="a-f"></a>坏诸相故。<a id="a-g"></a>无愿平等。<a id="a-h"></a>不着三界故。<a id="a-i"></a>不生平等。<a id="a-j"></a>无生性故。<a id="a-k"></a>无行平等。<a id="a-l"></a>无行性故。<a id="a-m"></a>无出平等。<a id="a-n"></a>无出性故。<a id="a-o"></a>无至处平等。<a id="a-p"></a>无至处性故。<a id="a-q"></a>真实平等。<a id="a-r"></a>无三世故。<a id="a-s"></a>解脱平等。<a id="a-t"></a>无无明性故。<a id="a-u"></a>涅槃平等。<a id="a-v"></a>无生死性故。<a id="a-w"></a>是故沙门瞿昙。<a id="a-x"></a>悉能觉知一切诸法。<a id="a-y"></a>至无畏处。<a id="a-z"></a>以大悲心在大众中。<a id="a-10"></a>作师子吼转梵法轮。<a id="a-11"></a>一切世间天人魔梵沙门婆罗门。<a id="a-12"></a>未曾有能如法转者。<a id="a-13"></a>是名一切智无畏。<a id="a-14"></a>大王当知。<a id="a-15"></a>漏尽无畏者。<a id="a-16"></a>沙门瞿昙诸漏已尽。<a id="a-17"></a>是故唱言。<a id="a-18"></a>我漏已尽。<a id="a-19"></a>若诸世间天人魔梵沙门婆罗门。<a id="a-1A"></a>作如是言。<a id="a-1B"></a>沙门瞿昙诸漏未尽。<a id="a-1C"></a>如实说者无有是处。<a id="a-1D"></a>何以故。<a id="a-1E"></a>沙门瞿昙诸漏已尽。<a id="a-1F"></a>于欲漏有漏无明漏见漏。<a id="a-1G"></a>心得解脱诸习气灭。<a id="a-1H"></a>是故沙门瞿昙。<a id="a-1I"></a>诸漏已尽至无畏处。<a id="a-1J"></a>在大众中作师子吼转梵法轮。<a id="a-1K"></a>一切世间天人魔梵沙门婆罗门。<a id="a-1L"></a>未曾有能如是转者。<a id="a-1M"></a>是名漏尽无畏。<a id="a-1N"></a>大王当知。<a id="a-1O"></a>障道无畏者。<a id="a-1P"></a>沙门瞿昙知诸欲法能障圣道。<a id="a-1Q"></a>是故说言。<a id="a-1R"></a>欲能障道。<a id="a-1S"></a>若诸世间天人魔梵沙门婆罗门。<a id="a-1T"></a>作如是言。<a id="a-1U"></a>是诸欲法不能障道。<a id="a-1V"></a>如实说者无有是处。<a id="a-1W"></a>何以故。<a id="a-1X"></a>沙门瞿昙。<a id="a-1Y"></a>如实觉知障道法故。<a id="a-1Z"></a>障道法者。<a id="a-1a"></a>谓十不善业能障圣道。<a id="a-1b"></a>沙门瞿昙。<a id="a-1c"></a>能如实知至无畏处。<a id="a-1d"></a>在大众中作师子吼转梵法轮。<a id="a-1e"></a>一切世间天人魔梵沙门婆罗门。<a id="a-1f"></a>未曾有能如法转者。<a id="a-1g"></a>是名说障道无畏。<a id="a-1h"></a>大王当知。<a id="a-1i"></a>尽苦道无畏者。<a id="a-1j"></a>沙门瞿昙说言。<a id="a-1k"></a>修习圣道能尽苦际得无上解脱。<a id="a-1l"></a>若诸世间天人魔梵沙门婆罗门。<a id="a-1m"></a>作如是言。<a id="a-1n"></a>修习圣道不能毕竟尽诸苦际。<a id="a-1o"></a>如实说者无有是处。<a id="a-1p"></a>何以故。<a id="a-1q"></a>沙门瞿昙。<a id="a-1r"></a>已证无上解脱尽诸苦故。<a id="a-1s"></a>云何名为真实圣道。<a id="a-1t"></a>所谓一乘。<a id="a-1u"></a>复有二种。<a id="a-1v"></a>谓舍摩陀毗婆舍那。<a id="a-1w"></a>复有三种。<a id="a-1x"></a>谓空三昧无相无愿三昧。<a id="a-1y"></a>复有七法。<a id="a-1z"></a>谓四念处乃至八圣道。<a id="a-20"></a>是名毕竟真实圣道。<a id="a-21"></a>毕竟道者。<a id="a-22"></a>无增无减。<a id="a-23"></a>无取无舍。<a id="a-24"></a>无执无放。<a id="a-25"></a>非正非邪。<a id="a-26"></a>非一非二。<a id="a-27"></a>是名真实毕竟正道。<a id="a-28"></a>沙门瞿昙。<a id="a-29"></a>如实能知至无畏处。<a id="a-2A"></a>在大众中作师子吼转梵法轮。<a id="a-2B"></a>一切世间天人魔梵沙门婆罗门。<a id="a-2C"></a>未曾有能如法转者。<a id="a-2D"></a>是名尽苦道无畏。<a id="a-2E"></a>大王当知。<a id="a-2F"></a>沙门瞿昙。<a id="a-2G"></a>毕竟成就如是四无畏智能师子吼。<a id="a-2H"></a>是故我言无有过失。<a id="a-2I"></a>而说偈言。</p>
  <p id="a2J">瞿昙如师子　　处众无畏说</p>
  <p id="a2K">世间无与等　　何况有胜者</p>
  <p id="a2L">瞿昙证诸法　　如实不虚妄</p>
  <p id="a2M">以是实见故　　出师子王说</p>
  <p id="a2N">若有能说言　　瞿昙说不正</p>
  <p id="a2O">瞿昙不能见　　无有如是处</p>
  <p id="a2P">以不见相者　　在于天人中</p>
  <p id="a2Q">自在师子吼　　出妙无畏声</p>
  <p id="a2R">瞿昙漏已尽　　已得无漏身</p>
  <p id="a2S">过天人世间　　是故言无等</p>
  <p id="a2T">瞿昙为众生　　说诸障道法</p>
  <p id="a2U">一切皆如实　　故不虚妄说</p>
  <p id="a2V">瞿昙说进取　　自证如是说</p>
  <p id="a2W">修行彼法者　　无有诸障碍</p>
  <p id="a2X">瞿昙如是知　　至胜无畏处</p>
  <p id="a2Y">得无畏妙乐　　瞿昙安隐住</p>
  <p id="a2Z">转梵正法轮　　余未曾转彼</p>
  <p id="a2a">世人不能转　　除两足尊者</p>
  <p id="a2b">大王当知。<a id="a-2c"></a>沙门瞿昙。<a id="a-2d"></a>毕竟成就不共之法。<a id="a-2e"></a>王言大师。<a id="a-2f"></a>何者如来不共之法。<a id="a-2g"></a>答言大王。<a id="a-2h"></a>沙门瞿昙不共法者。<a id="a-2i"></a>所谓无有一切过。<a id="a-2j"></a>名不共法。<a id="a-2k"></a>何以故。<a id="a-2l"></a>沙门瞿昙身业无失故。<a id="a-2m"></a>无一切过。<a id="a-2n"></a>名不共法。<a id="a-2o"></a>何以故。<a id="a-2p"></a>沙门瞿昙口业无失故。<a id="a-2q"></a>无一切妄。<a id="a-2r"></a>名不共法。<a id="a-2s"></a>何以故。<a id="a-2t"></a>沙门瞿昙。<a id="a-2u"></a>意业无失故。<a id="a-2v"></a>无种种相。<a id="a-2w"></a>名不共法。<a id="a-2x"></a>何以故。<a id="a-2y"></a>沙门瞿昙。<a id="a-2z"></a>若得供养不生高心。<a id="a-30"></a>若得毁辱不生下心故。<a id="a-31"></a>无不定心。<a id="a-32"></a>名不共法。<a id="a-33"></a>何以故。<a id="a-34"></a>沙门瞿昙。<a id="a-35"></a>若行若住若坐若卧若语若默。<a id="a-36"></a>常在定故。<a id="a-37"></a>无不住心舍心。<a id="a-38"></a>名不共法。<a id="a-39"></a>何以故。<a id="a-3A"></a>沙门瞿昙。<a id="a-3B"></a>修身故。<a id="a-3C"></a>修戒故。<a id="a-3D"></a>修心故。<a id="a-3E"></a>修慧故。<a id="a-3F"></a>断痴故。<a id="a-3G"></a>是名圣舍欲无休息。<a id="a-3H"></a>名不共法。<a id="a-3I"></a>何以故。<a id="a-3J"></a>沙门瞿昙。<a id="a-3K"></a>大慈大悲说法度人。<a id="a-3L"></a>安住寂静无增减故。<a id="a-3M"></a>精进无休息。<a id="a-3N"></a>名不共法。<a id="a-3O"></a>何以故。<a id="a-3P"></a>沙门瞿昙。<a id="a-3Q"></a>为一切众生。<a id="a-3R"></a>于无量劫。<a id="a-3S"></a>受大苦恼。<a id="a-3T"></a>不生疲厌故。<a id="a-3U"></a>念无休息。<a id="a-3V"></a>名不共法。<a id="a-3W"></a>何以故。<a id="a-3X"></a>沙门瞿昙初得道时。<a id="a-3Y"></a>遍观一切去来现在众生之心。<a id="a-3Z"></a>后为说法不须更观。<a id="a-3a"></a>不失先念故。<a id="a-3b"></a>智慧无休息。<a id="a-3c"></a>名不共法。<a id="a-3d"></a>何以故。<a id="a-3e"></a>沙门瞿昙。<a id="a-3f"></a>于三世中忆念不忘故。<a id="a-3g"></a>解脱无休息。<a id="a-3h"></a>名不共法。<a id="a-3i"></a>何以故。<a id="a-3j"></a>沙门瞿昙。<a id="a-3k"></a>不从师学自然觉悟。<a id="a-3l"></a>不同二乘从他闻故。<a id="a-3m"></a>因缘生故。<a id="a-3n"></a>解脱知见无休息。<a id="a-3o"></a>名不共法。<a id="a-3p"></a>何以故。<a id="a-3q"></a>沙门瞿昙得无碍智。<a id="a-3r"></a>知一切义一切字一切句。<a id="a-3s"></a>于一句法无量劫说义无穷尽故。<a id="a-3t"></a>一切身业智。<a id="a-3u"></a>为本智展转。<a id="a-3v"></a>名不共法。<a id="a-3w"></a>何以故。<a id="a-3x"></a>沙门瞿昙。<a id="a-3y"></a>所有身业随智行故。<a id="a-3z"></a>一切口业智。<a id="a-40"></a>为本智展转。<a id="a-41"></a>名不共法。<a id="a-42"></a>何以故。<a id="a-43"></a>沙门瞿昙。<a id="a-44"></a>所有口业随智行故。<a id="a-45"></a>一切意业智。<a id="a-46"></a>为本智展转。<a id="a-47"></a>名不共法。<a id="a-48"></a>何以故。<a id="a-49"></a>沙门瞿昙。<a id="a-4A"></a>所有意业随智行故。<a id="a-4B"></a>知过去世无障无碍。<a id="a-4C"></a>名不共法。<a id="a-4D"></a>何以故。<a id="a-4E"></a>沙门瞿昙具宿命明故。<a id="a-4F"></a>知未来世无障无碍。<a id="a-4G"></a>名不共法。<a id="a-4H"></a>何以故。<a id="a-4I"></a>沙门瞿昙得天眼明故。<a id="a-4J"></a>知现在世无障无碍。<a id="a-4K"></a>名不共法。<a id="a-4L"></a>何以故。<a id="a-4M"></a>沙门瞿昙得漏尽明故。<a id="a-4N"></a>无见顶者。<a id="a-4O"></a>名不共法。<a id="a-4P"></a>何以故。<a id="a-4Q"></a>沙门瞿昙无边身故。<a id="a-4R"></a>无能胜者。<a id="a-4S"></a>名不共法。<a id="a-4T"></a>何以故。<a id="a-4U"></a>沙门瞿昙。<a id="a-4V"></a>过诸天人声闻辟支佛故。<a id="a-4W"></a>众生各各见在己前。<a id="a-4X"></a>名不共法。<a id="a-4Y"></a>何以故。<a id="a-4Z"></a>沙门瞿昙身不可思议故。<a id="a-4a"></a>所有言说闻者生善。<a id="a-4b"></a>名不共法。<a id="a-4c"></a>何以故。<a id="a-4d"></a>沙门瞿昙。<a id="a-4e"></a>成就一切诸功德故。<a id="a-4f"></a>说法之音随受者闻。<a id="a-4g"></a>名不共法。<a id="a-4h"></a>何以故。<a id="a-4i"></a>沙门瞿昙。<a id="a-4j"></a>善知余者闻无益故。<a id="a-4k"></a>出言清净。<a id="a-4l"></a>名不共法。<a id="a-4m"></a>何以故。<a id="a-4n"></a>沙门瞿昙。<a id="a-4o"></a>口常不说非义语故。<a id="a-4p"></a>出口所说粗言软语闻者欢喜。<a id="a-4q"></a>名不共法。<a id="a-4r"></a>何以故。<a id="a-4s"></a>沙门瞿昙其心平等离怨亲故。<a id="a-4t"></a>所说言音闻者无厌。<a id="a-4u"></a>名不共法。<a id="a-4v"></a>何以故。<a id="a-4w"></a>沙门瞿昙。<a id="a-4x"></a>说微妙故。<a id="a-4y"></a>处众无畏。<a id="a-4z"></a>名不共法。<a id="a-50"></a>何以故。<a id="a-51"></a>沙门瞿昙。<a id="a-52"></a>清净一切诸智障故。<a id="a-53"></a>于众言说不生怯弱。<a id="a-54"></a>名不共法。<a id="a-55"></a>何以故。<a id="a-56"></a>沙门瞿昙。<a id="a-57"></a>毕竟成就四无畏故。<a id="a-58"></a>随意言说。<a id="a-59"></a>名不共法。<a id="a-5A"></a>何以故。<a id="a-5B"></a>沙门瞿昙。<a id="a-5C"></a>善知一切众生心故。<a id="a-5D"></a>弟子寂静。<a id="a-5E"></a>名不共法。<a id="a-5F"></a>何以故。<a id="a-5G"></a>沙门瞿昙。<a id="a-5H"></a>所有徒众随顺受教故。<a id="a-5I"></a>见者离恼除诸不善。<a id="a-5J"></a>名不共法。<a id="a-5K"></a>何以故。<a id="a-5L"></a>沙门瞿昙。<a id="a-5M"></a>常愿其身如药树王故。<a id="a-5N"></a>观者无厌。<a id="a-5O"></a>名不共法。<a id="a-5P"></a>何以故。<a id="a-5Q"></a>沙门瞿昙。<a id="a-5R"></a>能令见者觉一切法故。<a id="a-5S"></a>动身回顾如大象王。<a id="a-5T"></a>名不共法。<a id="a-5U"></a>何以故。<a id="a-5V"></a>沙门瞿昙。<a id="a-5W"></a>视如龙王威仪清净故。<a id="a-5X"></a>在于四众能师子吼。<a id="a-5Y"></a>名不共法。<a id="a-5Z"></a>何以故。<a id="a-5a"></a>沙门瞿昙。<a id="a-5b"></a>具足十力善决众疑故。<a id="a-5c"></a>常受上供。<a id="a-5d"></a>名不共法。<a id="a-5e"></a>何以故。<a id="a-5f"></a>沙门瞿昙无上福田故。<a id="a-5g"></a>功德无尽。<a id="a-5h"></a>名不共法。<a id="a-5i"></a>何以故。<a id="a-5j"></a>沙门瞿昙。<a id="a-5k"></a>所修诸行不求果报故。<a id="a-5l"></a>一切天人魔王梵众无能坏者。<a id="a-5m"></a>名不共法。<a id="a-5n"></a>何以故。<a id="a-5o"></a>一一节中有那罗延力故。<a id="a-5p"></a>所记之事无有虚谬。<a id="a-5q"></a>名不共法。<a id="a-5r"></a>何以故。<a id="a-5s"></a>善知一切诸根使故。<a id="a-5t"></a>知一切行。<a id="a-5u"></a>名不共法。<a id="a-5v"></a>何以故。<a id="a-5w"></a>沙门瞿昙。<a id="a-5x"></a>觉一切法故。<a id="a-5y"></a>所有智慧无有疑浊。<a id="a-5z"></a>名不共法。<a id="a-60"></a>何以故。<a id="a-61"></a>沙门瞿昙。<a id="a-62"></a>善知三世智清净故。<a id="a-63"></a>烦恼习尽。<a id="a-64"></a>名不共法。<a id="a-65"></a>何以故。<a id="a-66"></a>沙门瞿昙。<a id="a-67"></a>善能清净烦恼因故。<a id="a-68"></a>于诸世间天人魔梵沙门婆罗门众中。<a id="a-69"></a>而为师首。<a id="a-6A"></a>名不共法。<a id="a-6B"></a>何以故。<a id="a-6C"></a>沙门瞿昙。<a id="a-6D"></a>通达一切诸法相故。<a id="a-6E"></a>所得法身。<a id="a-6F"></a>名不共法。<a id="a-6G"></a>何以故。<a id="a-6H"></a>沙门瞿昙。<a id="a-6I"></a>寿命无尽故。<a id="a-6J"></a>见闻亲近得大利益。<a id="a-6K"></a>名不共法。<a id="a-6L"></a>何以故。<a id="a-6M"></a>沙门瞿昙。<a id="a-6N"></a>成就善法三业不空故。<a id="a-6O"></a>出身血者犯于逆罪。<a id="a-6P"></a>名不共法。<a id="a-6Q"></a>何以故。<a id="a-6R"></a>沙门瞿昙。<a id="a-6S"></a>成就无上胜善根故。<a id="a-6T"></a>大王当知。<a id="a-6U"></a>沙门瞿昙。<a id="a-6V"></a>毕竟成就如是不共法。<a id="a-6W"></a>是故我言无有过失。<a id="a-6X"></a>而说偈言。</p>
  <p id="a6Y">瞿昙无过失　　亦无一切习</p>
  <p id="a6Z">诸念皆清净　　是智者无过</p>
  <p id="a6a">一切无异相　　而心不忘失</p>
  <p id="a6b">舍心非无作　　诸欲皆不减</p>
  <p id="a6c">精进无懈怠　　有念不曾忘</p>
  <p id="a6d">慧解脱不退　　正见无失减</p>
  <p id="a6e">智慧不可动　　身口业亦尔</p>
  <p id="a6f">以智为根本　　如是常展转</p>
  <p id="a6g">常智无过失　　过去世亦尔</p>
  <p id="a6h">未来及现在　　诸处无障碍</p>
  <p id="a6i">瞿昙是智者　　如是诸功德</p>
  <p id="a6j">更有余胜法　　地主不可数。</p>
  <p id="a6k">王言大师。<a id="a-6l"></a>如来成就如是功德庄严之身。<a id="a-6m"></a>为是常也为无常也。<a id="a-6n"></a>如是功德。<a id="a-6o"></a>为有尽也为无尽也。<a id="a-6p"></a>答言大王。<a id="a-6q"></a>沙门瞿昙。<a id="a-6r"></a>住是功德。<a id="a-6s"></a>尽生死际。<a id="a-6t"></a>最后边身。<a id="a-6u"></a>是常住身。<a id="a-6v"></a>非无常也。<a id="a-6w"></a>大王当知。<a id="a-6x"></a>勿观瞿昙同无常也。<a id="a-6y"></a>王言大师。<a id="a-6z"></a>如是常身当云何观。<a id="a-70"></a>答言大王。<a id="a-71"></a>如自观己法性之身。<a id="a-72"></a>观于瞿昙法身亦尔。<a id="a-73"></a>是身为色。<a id="a-74"></a>不可如色见故。<a id="a-75"></a>是身为心。<a id="a-76"></a>不可如心知故。<a id="a-77"></a>是身为炬。<a id="a-78"></a>性不闇故。<a id="a-79"></a>是身勇健。<a id="a-7A"></a>降众恶故。<a id="a-7B"></a>是身为力。<a id="a-7C"></a>无降伏故。<a id="a-7D"></a>是身无违。<a id="a-7E"></a>性平等故。<a id="a-7F"></a>是身为空。<a id="a-7G"></a>离见闻故。<a id="a-7H"></a>是身无相。<a id="a-7I"></a>离觉观故。<a id="a-7J"></a>是身无愿。<a id="a-7K"></a>出三界故。<a id="a-7L"></a>是身一相。<a id="a-7M"></a>无异相故。<a id="a-7N"></a>是身如虚空。<a id="a-7O"></a>无相似故。<a id="a-7P"></a>是身非生。<a id="a-7Q"></a>从缘生故。<a id="a-7R"></a>是身非灭。<a id="a-7S"></a>本不生故。<a id="a-7T"></a>是身非住。<a id="a-7U"></a>非三世故。<a id="a-7V"></a>是身非方。<a id="a-7W"></a>不离方故。<a id="a-7X"></a>是身非众生。<a id="a-7Y"></a>不离一切众生故。<a id="a-7Z"></a>大王当知。<a id="a-7a"></a>如是观者。<a id="a-7b"></a>名观常身。<a id="a-7c"></a>名见法身。<a id="a-7d"></a>大王当知。<a id="a-7e"></a>如是观者。<a id="a-7f"></a>名为正观。<a id="a-7g"></a>若他观者。<a id="a-7h"></a>名为邪观。<a id="a-7i"></a>王言大师。<a id="a-7j"></a>云何非生而从缘生。<a id="a-7k"></a>大王当知。<a id="a-7l"></a>法身非生。<a id="a-7m"></a>从缘生故。<a id="a-7n"></a>王言大师。<a id="a-7o"></a>云何从缘生。<a id="a-7p"></a>大王当知。<a id="a-7q"></a>从缘生者。<a id="a-7r"></a>从无量功德智慧生。<a id="a-7s"></a>从戒生。<a id="a-7t"></a>从定生。<a id="a-7u"></a>从慧生。<a id="a-7v"></a>从解脱生。<a id="a-7w"></a>从解脱知见生。<a id="a-7x"></a>从慈悲喜舍生。<a id="a-7y"></a>从布施生。<a id="a-7z"></a>从持戒生。<a id="a-80"></a>从忍辱生。<a id="a-81"></a>从精进生。<a id="a-82"></a>从禅定生。<a id="a-83"></a>从智慧生。<a id="a-84"></a>从解脱三昧生。<a id="a-85"></a>从诸方便波罗蜜生。<a id="a-86"></a>从六通生。<a id="a-87"></a>从三明生。<a id="a-88"></a>从四无碍生。<a id="a-89"></a>从十力四无所畏十八不共法生。<a id="a-8A"></a>从断一切不善法集一切善法生。<a id="a-8B"></a>从实慧生。<a id="a-8C"></a>从不放逸生。<a id="a-8D"></a>大王当知。<a id="a-8E"></a>从如是无量清净功德法生。<a id="a-8F"></a>瞿昙身功德无尽故。<a id="a-8G"></a>法身无尽。<a id="a-8H"></a>王言大师。<a id="a-8I"></a>生法有尽。<a id="a-8J"></a>云何有生而无有尽。<a id="a-8K"></a>答言大王。<a id="a-8L"></a>本不生故。<a id="a-8M"></a>而无有尽。<a id="a-8N"></a>王言。<a id="a-8O"></a>大师。<a id="a-8P"></a>何者本不生故。<a id="a-8Q"></a>答言大王。<a id="a-8R"></a>法身非生。<a id="a-8S"></a>以本有故。<a id="a-8T"></a>以缘生故。<a id="a-8U"></a>名之为生。<a id="a-8V"></a>王言大师。<a id="a-8W"></a>如是缘者。<a id="a-8X"></a>无量无边。<a id="a-8Y"></a>若欲行者。<a id="a-8Z"></a>以何为本。<a id="a-8a"></a>从何为始。<a id="a-8b"></a>答言大王。<a id="a-8c"></a>一切功德助道之行。<a id="a-8d"></a>举要言之。<a id="a-8e"></a>以戒为本。<a id="a-8f"></a>持戒为始。<a id="a-8g"></a>若不持戒。<a id="a-8h"></a>乃至不得疥野干身。<a id="a-8i"></a>何况当得功德之身。<a id="a-8j"></a>大王当知。<a id="a-8k"></a>以戒净故。<a id="a-8l"></a>不断佛种。<a id="a-8m"></a>成等正觉。<a id="a-8n"></a>不断法种。<a id="a-8o"></a>分别法性。<a id="a-8p"></a>不断僧种。<a id="a-8q"></a>修无为道。<a id="a-8r"></a>以持净戒相续不断故。<a id="a-8s"></a>功德无尽。<a id="a-8t"></a>王言大师。<a id="a-8u"></a>一切戒善。<a id="a-8v"></a>皆无有尽。<a id="a-8w"></a>亦有尽也。<a id="a-8x"></a>答言大王。<a id="a-8y"></a>非一切尽。<a id="a-8z"></a>亦非不尽。<a id="a-90"></a>何以故。<a id="a-91"></a>相续断故有尽。<a id="a-92"></a>不断故无尽。<a id="a-93"></a>王言大师。<a id="a-94"></a>何者相续断。<a id="a-95"></a>何者相续不断。<a id="a-96"></a>答言大王。<a id="a-97"></a>净戒相续。<a id="a-98"></a>不中断故。<a id="a-99"></a>功德无尽。<a id="a-9A"></a>何以故。<a id="a-9B"></a>凡夫戒者。<a id="a-9C"></a>在所受生断故有尽。<a id="a-9D"></a>人中十善所得果报断故有尽。<a id="a-9E"></a>欲界诸天福报功德断故有尽。<a id="a-9F"></a>色界诸天禅无量心断故有尽。<a id="a-9G"></a>无色诸天取入诸定断故有尽。<a id="a-9H"></a>一切声闻学无学戒入涅槃际断故有尽。<a id="a-9I"></a>辟支佛戒无大悲心断故有尽。<a id="a-9J"></a>诸菩萨戒到于菩提。<a id="a-9K"></a>成大悲故功德无尽何以故。<a id="a-9L"></a>于是戒中。<a id="a-9M"></a>出生一切凡夫二乘所有诸戒。<a id="a-9N"></a>如种无尽故。<a id="a-9O"></a>果亦无尽。<a id="a-9P"></a>是故菩提种不可尽。<a id="a-9Q"></a>王言大师。<a id="a-9R"></a>如此法身。<a id="a-9S"></a>当依何法作如是观。<a id="a-9T"></a>答言大王。<a id="a-9U"></a>当依一切众生烦恼身观。<a id="a-9V"></a>当依贪欲嗔恚愚痴众生中观。<a id="a-9W"></a>当依四颠倒见众生中观。<a id="a-9X"></a>当依阴界诸入中观。<a id="a-9Y"></a>当依地狱畜生饿鬼乃至阿修罗等诸身中观。<a id="a-9Z"></a>何以故。<a id="a-9a"></a>此身即是如来藏故。<a id="a-9b"></a>大王当知。<a id="a-9c"></a>一切烦恼诸垢藏中。<a id="a-9d"></a>有如来性湛然满足。<a id="a-9e"></a>如石中金。<a id="a-9f"></a>如木中火。<a id="a-9g"></a>如地下水。<a id="a-9h"></a>如乳中酪。<a id="a-9i"></a>如麻中油。<a id="a-9j"></a>如子中牙。<a id="a-9k"></a>如藏中宝。<a id="a-9l"></a>如摸中象。<a id="a-9m"></a>如孕中胎。<a id="a-9n"></a>如云中日。<a id="a-9o"></a>是故我言。<a id="a-9p"></a>烦恼身中有如来藏。<a id="a-9q"></a>尔时萨遮尼干子。<a id="a-9r"></a>重说偈言。</p>
  <p id="a9s">瞿昙法性身　　妙色常湛然</p>
  <p id="a9t">清净常寂灭　　其相如虚空</p>
  <p id="a9u">如是法性身　　众生等无差</p>
  <p id="a9v">此境界甚深　　二乘不能知</p>
  <p id="a9w">尔时严炽王。<a id="a-9x"></a>闻大萨遮尼干子说于如来不可思议功德法身。<a id="a-9y"></a>生欢喜心。<a id="a-9z"></a>生踊悦心。<a id="a-A0"></a>生踊跃心。<a id="a-A1"></a>生无量欢喜心。<a id="a-A2"></a>生无量信敬心。<a id="a-A3"></a>生无量爱念心。<a id="a-A4"></a>生无量庆悦心。<a id="a-A5"></a>于大萨遮尼干子所。<a id="a-A6"></a>复生不可思议者心。<a id="a-A7"></a>生不可量者心。<a id="a-A8"></a>生可尊者心。<a id="a-A9"></a>生可尊重者心。<a id="a-AA"></a>生可恭敬者心。<a id="a-AB"></a>生善知菩提道者心。<a id="a-AC"></a>生一切智者心。<a id="a-AD"></a>生到彼岸者心。<a id="a-AE"></a>生寤寐者心。<a id="a-AF"></a>生与念者心。<a id="a-AG"></a>生住不可思议解脱菩萨心。<a id="a-AH"></a>生如是等不可思议种种心已。<a id="a-AI"></a>以价直百千万阿僧祇璎珞。<a id="a-AJ"></a>及不可量上价妙衣。<a id="a-AK"></a>持用奉施萨遮尼干子。<a id="a-AL"></a>复作是言。<a id="a-AM"></a>善哉善哉萨遮大师。<a id="a-AN"></a>能说如是胜大方便巧妙法门。<a id="a-AO"></a>复作是言。<a id="a-AP"></a>萨遮大师。<a id="a-AQ"></a>师所说法。<a id="a-AR"></a>善巧随顺一切智智。<a id="a-AS"></a>此法能到一切智地。<a id="a-AT"></a>师所说法。<a id="a-AU"></a>能度一切诸世间流。<a id="a-AV"></a>师所说法。<a id="a-AW"></a>能洗一切诸烦恼垢。<a id="a-AX"></a>师所说法。<a id="a-AY"></a>能破一切诸嫉妒门。<a id="a-AZ"></a>师所说法。<a id="a-Aa"></a>能拔一切诸恶道苦。<a id="a-Ab"></a>师所说法。<a id="a-Ac"></a>能善方便坏散一切大憍慢山。<a id="a-Ad"></a>师所说法。<a id="a-Ae"></a>悉能干竭一切世间爱欲大海。<a id="a-Af"></a>师所说法。<a id="a-Ag"></a>能照一切无智稠林。<a id="a-Ah"></a>师所说法。<a id="a-Ai"></a>能不失时不失受时。<a id="a-Aj"></a>尔时萨遮尼干子告严炽王言。<a id="a-Ak"></a>如是如是大王。<a id="a-Al"></a>诸菩萨摩诃萨。<a id="a-Am"></a>无有威仪不化众生。<a id="a-An"></a>无有一法不能随顺大乘法门。<a id="a-Ao"></a>无有一法不能到于一切智地。<a id="a-Ap"></a>无有一法不能断于一切烦恼。<a id="a-Aq"></a>无有一法不示世间一切过失。<a id="a-Ar"></a>无有一法不示涅槃无上功德。<a id="a-As"></a>无有一法不示菩萨无上胜行。<a id="a-At"></a>大王当知。<a id="a-Au"></a>诸菩萨摩诃萨所行一切行。<a id="a-Av"></a>皆为自利。<a id="a-Aw"></a>亦为他利。<a id="a-Ax"></a>彼二俱利。<a id="a-Ay"></a>萨遮尼干子。<a id="a-Az"></a>说此法门时。<a id="a-B0"></a>严炽王。<a id="a-B1"></a>得大坚固不退转菩提之心。<a id="a-B2"></a>王十六子所得。<a id="a-B3"></a>名为欢喜踊跃境界信心。<a id="a-B4"></a>八千天子。<a id="a-B5"></a>得名观佛庄严三昧。<a id="a-B6"></a>时严炽王所有眷属。<a id="a-B7"></a>及大萨遮尼干子诸眷属等。<a id="a-B8"></a>十三千人。<a id="a-B9"></a>发阿耨多罗三藐三菩提心。<a id="a-BA"></a>彼诸众生。<a id="a-BB"></a>各各脱身所著上衣。<a id="a-BC"></a>持用奉施萨遮尼干子。<a id="a-BD"></a>而作是言。<a id="a-BE"></a>我今善得无上大利。<a id="a-BF"></a>以我得见萨遮善男子故。<a id="a-BG"></a>得闻说此一切智慧胜妙法门。</p>
  <p data-pb></p>
  <h2 id="aBH">诣如来品第九</h2>
  <p id="aBI">时严炽王及诸眷属作是言。<a id="a-BJ"></a>萨遮善男子。<a id="a-BK"></a>师今应往诣如来所。<a id="a-BL"></a>见佛世尊。<a id="a-BM"></a>礼拜如来。<a id="a-BN"></a>供养如来。<a id="a-BO"></a>何以故。<a id="a-BP"></a>今佛世尊在我园中。<a id="a-BQ"></a>为诸大众说微妙法。<a id="a-BR"></a>萨遮尼干子言。<a id="a-BS"></a>善哉大王。<a id="a-BT"></a>欲见如来。<a id="a-BU"></a>今正是时。<a id="a-BV"></a>可共国内城邑小王。<a id="a-BW"></a>诸聚落主。<a id="a-BX"></a>大臣王子。<a id="a-BY"></a>长者居士。<a id="a-BZ"></a>及王夫人后宫婇女。<a id="a-Ba"></a>并王大力臣。<a id="a-Bb"></a>如是等众。<a id="a-Bc"></a>一时同心俱往佛所。<a id="a-Bd"></a>尔时严炽王。<a id="a-Be"></a>敕令国内一切城邑乃至聚落主等。<a id="a-Bf"></a>各将所领及家眷属。<a id="a-Bg"></a>悉共庄严。<a id="a-Bh"></a>俱诣佛所。<a id="a-Bi"></a>若其不往如来所者。<a id="a-Bj"></a>当断其命。<a id="a-Bk"></a>尔时国内所有一切善男子善女人及童男童女等。<a id="a-Bl"></a>闻王教令。<a id="a-Bm"></a>欲与萨遮大师俱往佛所亲觐供养。<a id="a-Bn"></a>心生欢喜。<a id="a-Bo"></a>各各庄严彩饰绮妙。<a id="a-Bp"></a>备诸一切种种香华。<a id="a-Bq"></a>涂香末香华鬘幡盖。<a id="a-Br"></a>执诸种种一切伎乐。<a id="a-Bs"></a>出郁阇延城。<a id="a-Bt"></a>在于大路。<a id="a-Bu"></a>待严炽王。<a id="a-Bv"></a>尔时严炽王。<a id="a-Bw"></a>驾七宝绳交络辇舆。<a id="a-Bx"></a>以诸无量金瓶银瓶。<a id="a-By"></a>插种种华侠在两厢。<a id="a-Bz"></a>王兴大力。<a id="a-C0"></a>现大王势。<a id="a-C1"></a>作大王神通。<a id="a-C2"></a>作大王奋迅。<a id="a-C3"></a>象马车步。<a id="a-C4"></a>作大王戏乐。<a id="a-C5"></a>竖诸种种幢幡华盖。<a id="a-C6"></a>打八千种诸妙声鼓。<a id="a-C7"></a>种种歌舞。<a id="a-C8"></a>与大萨遮尼干子。<a id="a-C9"></a>大臣王子。<a id="a-CA"></a>与王大力夫人宫人。<a id="a-CB"></a>及诸小王长者居士。<a id="a-CC"></a>乃至守门守宫人等。<a id="a-CD"></a>九万八千万人前后围绕。<a id="a-CE"></a>俱往园中诣如来所。<a id="a-CF"></a>到佛所已。<a id="a-CG"></a>顶礼佛足绕佛三匝。<a id="a-CH"></a>萨遮尼干子。<a id="a-CI"></a>与诸眷属。<a id="a-CJ"></a>顶礼佛足。<a id="a-CK"></a>绕佛无量百千匝已。<a id="a-CL"></a>却坐一面。<a id="a-CM"></a>一心合掌。<a id="a-CN"></a>观佛不舍。<a id="a-CO"></a>默然而住。</p>
  <h2 id="aCP">说法品第十之一</h2>
  <p id="aCQ">尔时慧命舍利弗。<a id="a-CR"></a>见大萨遮尼干子。<a id="a-CS"></a>在佛前坐一心合掌。<a id="a-CT"></a>观佛不舍默然而住。<a id="a-CU"></a>作是思惟。<a id="a-CV"></a>此萨遮尼干子。<a id="a-CW"></a>为何事故来诣佛所。<a id="a-CX"></a>作是念已。<a id="a-CY"></a>语大萨遮尼干子言。<a id="a-CZ"></a>汝为何事来诣佛所。<a id="a-Ca"></a>为见佛也。<a id="a-Cb"></a>为闻法乎。<a id="a-Cc"></a>尔时萨遮尼干子语慧命舍利弗言。<a id="a-Cd"></a>大德舍利弗。<a id="a-Ce"></a>我今来诣佛世尊所。<a id="a-Cf"></a>不为见佛。<a id="a-Cg"></a>不为闻法。<a id="a-Ch"></a>大德舍利弗。<a id="a-Ci"></a>我今不为一切法故来诣佛所。<a id="a-Cj"></a>何以故。<a id="a-Ck"></a>大德舍利弗。<a id="a-Cl"></a>非见色故。<a id="a-Cm"></a>名见如来。<a id="a-Cn"></a>非见受想行识故。<a id="a-Co"></a>名见如来。<a id="a-Cp"></a>非见地性故。<a id="a-Cq"></a>名见如来。<a id="a-Cr"></a>非见水性火性风性故。<a id="a-Cs"></a>名见如来。<a id="a-Ct"></a>非见我故。<a id="a-Cu"></a>名见如来。<a id="a-Cv"></a>非见众生故。<a id="a-Cw"></a>名见如来。<a id="a-Cx"></a>非见寿命故。<a id="a-Cy"></a>名见如来。<a id="a-Cz"></a>非见人故。<a id="a-D0"></a>名见如来。<a id="a-D1"></a>非见作者故。<a id="a-D2"></a>名见如来。<a id="a-D3"></a>非见我所故。<a id="a-D4"></a>名见如来。<a id="a-D5"></a>非见所见事故。<a id="a-D6"></a>名见如来。<a id="a-D7"></a>非见相故。<a id="a-D8"></a>名见如来。<a id="a-D9"></a>非见无相故。<a id="a-DA"></a>名见如来。<a id="a-DB"></a>何以故。<a id="a-DC"></a>大德舍利弗。<a id="a-DD"></a>不见一切相。<a id="a-DE"></a>名见如来。<a id="a-DF"></a>不执着见。<a id="a-DG"></a>名见如来。<a id="a-DH"></a>不见物故。<a id="a-DI"></a>名见如来。<a id="a-DJ"></a>如实见故。<a id="a-DK"></a>名见如来。<a id="a-DL"></a>见实际非际故。<a id="a-DM"></a>名见如来。<a id="a-DN"></a>厌眼厌色故。<a id="a-DO"></a>名见如来。<a id="a-DP"></a>不见耳不闻声故。<a id="a-DQ"></a>名见如来。<a id="a-DR"></a>不见鼻不嗅香故。<a id="a-DS"></a>名见如来。<a id="a-DT"></a>不见舌不知味故。<a id="a-DU"></a>名见如来。<a id="a-DV"></a>不见身不见触故。<a id="a-DW"></a>名见如来。<a id="a-DX"></a>不见意法不分别意法故。<a id="a-DY"></a>名见如来。<a id="a-DZ"></a>舍利弗言。<a id="a-Da"></a>萨遮大德。<a id="a-Db"></a>若如是相见不见如来者。<a id="a-Dc"></a>云何名见佛世尊也。<a id="a-Dd"></a>萨遮尼干子答言。<a id="a-De"></a>大德舍利弗。<a id="a-Df"></a>非见家故。<a id="a-Dg"></a>名见如来。<a id="a-Dh"></a>非见姓故。<a id="a-Di"></a>名见如来。<a id="a-Dj"></a>非相故名见如来。<a id="a-Dk"></a>非非相故名见如来。<a id="a-Dl"></a>非法故名见如来。<a id="a-Dm"></a>非非法故名见如来。<a id="a-Dn"></a>非实故名见如来。<a id="a-Do"></a>非非实故名见如来。<a id="a-Dp"></a>非观故名见如来。<a id="a-Dq"></a>非非观故名见如来。<a id="a-Dr"></a>非念故名见如来。<a id="a-Ds"></a>非非念故名见如来。<a id="a-Dt"></a>非分别故名见如来。<a id="a-Du"></a>非非分别故名见如来。<a id="a-Dv"></a>非有为故名见如来。<a id="a-Dw"></a>非无为故名见如来。<a id="a-Dx"></a>非有物故名见如来。<a id="a-Dy"></a>非无物故名见如来。<a id="a-Dz"></a>非和合故名见如来。<a id="a-E0"></a>非别离故名见如来。<a id="a-E1"></a>非色故名见如来。<a id="a-E2"></a>非受想行识故名见如来。<a id="a-E3"></a>非取故名见如来。<a id="a-E4"></a>非不取故名见如来。<a id="a-E5"></a>非生故名见如来。<a id="a-E6"></a>非不生故名见如来。<a id="a-E7"></a>尔时慧命舍利弗语大萨遮尼干子言。<a id="a-E8"></a>萨遮大德。<a id="a-E9"></a>若如是见名见如来者萨遮大德。<a id="a-EA"></a>云何而见佛世尊也。<a id="a-EB"></a>萨遮尼干子答言。<a id="a-EC"></a>大德舍利弗。<a id="a-ED"></a>我非见色见如来。<a id="a-EE"></a>亦不离色见如来。<a id="a-EF"></a>我不灭坏色名见如来。<a id="a-EG"></a>如是非见受想行识。<a id="a-EH"></a>名见如来。<a id="a-EI"></a>不离受想行识名见如来。<a id="a-EJ"></a>我不灭坏受想行识。<a id="a-EK"></a>名见如来。<a id="a-EL"></a>我不见如来世间所摄。<a id="a-EM"></a>亦不见如来出世间摄。<a id="a-EN"></a>我不见如来为阴所摄。<a id="a-EO"></a>不见如来为界所摄。<a id="a-EP"></a>不见如来为入所摄。<a id="a-EQ"></a>我见如来离诸一切音声言语。<a id="a-ER"></a>我今如是见于如来。<a id="a-ES"></a>如是不见非不见。<a id="a-ET"></a>不知不分别。<a id="a-EU"></a>不起不示。<a id="a-EV"></a>不生不增长。<a id="a-EW"></a>不取不舍。<a id="a-EX"></a>不戏论。<a id="a-EY"></a>不作相。<a id="a-EZ"></a>不作非不作。<a id="a-Ea"></a>不作物非不作物。<a id="a-Eb"></a>不受不护。<a id="a-Ec"></a>非作心见。<a id="a-Ed"></a>非自然见。<a id="a-Ee"></a>非观见。<a id="a-Ef"></a>非不观见。<a id="a-Eg"></a>非可语见。<a id="a-Eh"></a>非不可语见。<a id="a-Ei"></a>离一切言语名字章句音声。<a id="a-Ej"></a>名见如来。<a id="a-Ek"></a>何以故。<a id="a-El"></a>以不可如是相见故。<a id="a-Em"></a>大德舍利弗。<a id="a-En"></a>诸菩萨摩诃萨。<a id="a-Eo"></a>如是见佛。<a id="a-Ep"></a>我亦如是见于如来。<a id="a-Eq"></a>舍利弗言。<a id="a-Er"></a>萨遮大德。<a id="a-Es"></a>若能如是见如来者。<a id="a-Et"></a>如来说法。<a id="a-Eu"></a>大德云何而得闻也。<a id="a-Ev"></a>答言。<a id="a-Ew"></a>大德舍利弗。<a id="a-Ex"></a>我若起法相非法相。<a id="a-Ey"></a>应闻如来所说之法。<a id="a-Ez"></a>何以故。<a id="a-F0"></a>大德舍利弗。<a id="a-F1"></a>诸菩萨摩诃萨。<a id="a-F2"></a>于诸一切名字章句言语之音。<a id="a-F3"></a>闻说法声。<a id="a-F4"></a>而不作心法相非法相。<a id="a-F5"></a>何以故。<a id="a-F6"></a>以离一切诸法相故。<a id="a-F7"></a>舍利弗言。<a id="a-F8"></a>萨遮大德。<a id="a-F9"></a>汝来佛所。<a id="a-FA"></a>非为法来也。<a id="a-FB"></a>答言。<a id="a-FC"></a>大德舍利弗。<a id="a-FD"></a>我不为法。<a id="a-FE"></a>非不为法。<a id="a-FF"></a>来诣佛所。<a id="a-FG"></a>何以故。<a id="a-FH"></a>大德舍利弗。<a id="a-FI"></a>夫为法者。<a id="a-FJ"></a>不为一切法名为为法。<a id="a-FK"></a>大德舍利弗。<a id="a-FL"></a>若有人言为法来者。<a id="a-FM"></a>彼人不着此法名为佛。<a id="a-FN"></a>不见此法名为法。<a id="a-FO"></a>不着生名为僧。<a id="a-FP"></a>夫为法者。<a id="a-FQ"></a>不为知苦。<a id="a-FR"></a>不为离集。<a id="a-FS"></a>不为修道。<a id="a-FT"></a>不为证灭。<a id="a-FU"></a>不为过欲界。<a id="a-FV"></a>不为过色界。<a id="a-FW"></a>不为过无色界。<a id="a-FX"></a>不为得涅槃。<a id="a-FY"></a>大德舍利弗。<a id="a-FZ"></a>汝依此法应知。<a id="a-Fa"></a>我今不为法故来诣佛所。<a id="a-Fb"></a>尔时慧命舍利弗告大萨遮尼干子言。<a id="a-Fc"></a>萨遮大德。<a id="a-Fd"></a>今依何法作如是说。<a id="a-Fe"></a>答言。<a id="a-Ff"></a>大德舍利弗。<a id="a-Fg"></a>我今都不依于一法作如是说。<a id="a-Fh"></a>何以故。<a id="a-Fi"></a>法界中无依。<a id="a-Fj"></a>法界中依不可得。<a id="a-Fk"></a>法界中无依亦不可得。<a id="a-Fl"></a>何以故。<a id="a-Fm"></a>以不见二故。<a id="a-Fn"></a>舍利弗言。<a id="a-Fo"></a>萨遮大德。<a id="a-Fp"></a>汝今不依六道去来也。<a id="a-Fq"></a>答言。<a id="a-Fr"></a>大德舍利弗。<a id="a-Fs"></a>我若见彼六道相者。<a id="a-Ft"></a>应有去来。<a id="a-Fu"></a>我若有生。<a id="a-Fv"></a>亦应受生。<a id="a-Fw"></a>有退应退。<a id="a-Fx"></a>有去应去。<a id="a-Fy"></a>大德舍利弗。<a id="a-Fz"></a>一切法不动不转不去不退不生。<a id="a-G0"></a>舍利弗言。<a id="a-G1"></a>萨遮尼干子。<a id="a-G2"></a>若如是者。<a id="a-G3"></a>如来何故说言。<a id="a-G4"></a>比丘汝生老死亦退亦生。<a id="a-G5"></a>答言。<a id="a-G6"></a>大德舍利弗。<a id="a-G7"></a>如来依着六道众生。<a id="a-G8"></a>作如是说。<a id="a-G9"></a>为欲拔彼依止六道。<a id="a-GA"></a>是故如来作如是说。<a id="a-GB"></a>大德舍利弗。<a id="a-GC"></a>于佛法中不去不来不退不生。<a id="a-GD"></a>舍利弗言。<a id="a-GE"></a>善哉善哉。<a id="a-GF"></a>萨遮大德。<a id="a-GG"></a>如萨遮大德所说。<a id="a-GH"></a>是大乘行者。<a id="a-GI"></a>知义知字者。<a id="a-GJ"></a>萨遮尼干子言。<a id="a-GK"></a>大德舍利弗。<a id="a-GL"></a>汝知何者为义何者为字。<a id="a-GM"></a>舍利弗言。<a id="a-GN"></a>善男子。<a id="a-GO"></a>我不欲说。<a id="a-GP"></a>我欲闻说。<a id="a-GQ"></a>大德当说。<a id="a-GR"></a>何者为义何者为字。<a id="a-GS"></a>尔时萨遮尼干子告舍利弗言。<a id="a-GT"></a>大德舍利弗。<a id="a-GU"></a>所言义者。<a id="a-GV"></a>名不可说。<a id="a-GW"></a>说不可说。<a id="a-GX"></a>名之为字。<a id="a-GY"></a>所言义者。<a id="a-GZ"></a>名不可语。<a id="a-Ga"></a>说彼语者。<a id="a-Gb"></a>名之为字。<a id="a-Gc"></a>所言义者。<a id="a-Gd"></a>名不可名。<a id="a-Ge"></a>说彼名者。<a id="a-Gf"></a>名之为字。<a id="a-Gg"></a>所言义者。<a id="a-Gh"></a>不可动。<a id="a-Gi"></a>不可知。<a id="a-Gj"></a>不可戏论。<a id="a-Gk"></a>不可分别。<a id="a-Gl"></a>不可生。<a id="a-Gm"></a>不可聚。<a id="a-Gn"></a>非物非实。<a id="a-Go"></a>无我非起。<a id="a-Gp"></a>非可取。<a id="a-Gq"></a>非可依。<a id="a-Gr"></a>远离一切依言语名字。<a id="a-Gs"></a>所言字者。<a id="a-Gt"></a>思惟数称量观察令他解。<a id="a-Gu"></a>名之为字。<a id="a-Gv"></a>所言义者。<a id="a-Gw"></a>为义无碍。<a id="a-Gx"></a>所言字者。<a id="a-Gy"></a>名法无碍辞无碍乐说无碍。<a id="a-Gz"></a>大德舍利弗。<a id="a-H0"></a>是名略说义略说字。<a id="a-H1"></a>尔时世尊告萨遮尼干子言。<a id="a-H2"></a>善哉善哉。<a id="a-H3"></a>萨遮。<a id="a-H4"></a>快者善哉。<a id="a-H5"></a>若有善男子。<a id="a-H6"></a>欲说法者。<a id="a-H7"></a>应如是说。<a id="a-H8"></a>如汝所说。<a id="a-H9"></a>说此法门。<a id="a-HA"></a>尔时众中。<a id="a-HB"></a>三千天子。<a id="a-HC"></a>闻大萨遮尼干子乐说辩才。<a id="a-HD"></a>得无生法忍。<a id="a-HE"></a>二十千众生。<a id="a-HF"></a>发阿耨多罗三藐三菩提心。</p>
 </body>
</html>