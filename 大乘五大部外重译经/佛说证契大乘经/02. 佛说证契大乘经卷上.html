<!doctype html>
<html id="z3IBToLPm" data-ver="953">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛说证契大乘经卷上</h1>
  <p id="a2">如是我闻。<a id="a-3"></a>一时薄伽梵。<a id="a-4"></a>在摩罗耶顶大山胜处园林广茂池流皎洁诸大持明游华栖托灵神所居非人所履获果仙通上成就域。<a id="a-5"></a>与大比丘众千二百五十人俱。<a id="a-6"></a>皆大声闻所作已办所谓超度一切婆罗凡夫等地。<a id="a-7"></a>其名曰长老阿若憍陈如。<a id="a-8"></a>阿说视多。<a id="a-9"></a>摩诃迦葉。<a id="a-A"></a>舍利弗。<a id="a-B"></a>大目干连。<a id="a-C"></a>如是等而为上首。<a id="a-D"></a>复与大菩萨众。<a id="a-E"></a>一切皆是极超越者。<a id="a-F"></a>一切菩萨三昧陀罗尼。<a id="a-G"></a>咸证现前自在无碍。<a id="a-H"></a>住于一切菩萨之地。<a id="a-I"></a>其名曰圣者弥勒菩萨。<a id="a-J"></a>大慧菩萨。<a id="a-K"></a>胜慧菩萨。<a id="a-L"></a>坚慧菩萨。<a id="a-M"></a>寂慧菩萨。<a id="a-N"></a>无尽慧菩萨。<a id="a-O"></a>无边慧菩萨。<a id="a-P"></a>海慧菩萨。<a id="a-Q"></a>安慧菩萨。<a id="a-R"></a>无垢慧菩萨。<a id="a-S"></a>智慧菩萨。<a id="a-T"></a>如是等菩萨摩诃萨而为上首。<a id="a-U"></a>皆获授记。<a id="a-V"></a>各于世界成正等觉而转法轮。<a id="a-W"></a>及余诸大天龙夜叉乾闼婆阿修罗迦楼罗紧那罗摩睺罗伽仙通鬼神。<a id="a-X"></a>种种形貌。<a id="a-Y"></a>种种衣服。<a id="a-Z"></a>种种冠饰。<a id="a-a"></a>持种种仗。<a id="a-b"></a>种种幢帜。<a id="a-c"></a>俱来听法咸在会坐。</p>
  <p id="ad">尔时世尊。<a id="a-e"></a>大众如海围绕瞻仰。<a id="a-f"></a>恭敬供养敷演妙法。<a id="a-g"></a>初善中善后善善义善显。<a id="a-h"></a>惟一圆满具足开说白净梵行。<a id="a-i"></a>尔时楞迦大城。<a id="a-j"></a>有罗刹王名毗毗产。<a id="a-k"></a>为其城主。<a id="a-l"></a>时毗毗产闻佛世尊在摩罗耶顶大山胜处大园池沼仙通游止非人所行上成就域。<a id="a-m"></a>与大比丘众千二百五十人俱。<a id="a-n"></a>并诸菩萨及诸天等。<a id="a-o"></a>大会围绕敷演妙法。<a id="a-p"></a>乃至开显白净梵行。<a id="a-q"></a>于是毗毗产主。<a id="a-r"></a>作如是念。<a id="a-s"></a>佛声难闻如优昙华。<a id="a-t"></a>况逢佛出听受正法。<a id="a-u"></a>如海盲龟遇浮木孔斯为甚难。<a id="a-v"></a>佛极难遇正法难闻。<a id="a-w"></a>闻法见道。<a id="a-x"></a>见佛世尊获大菩提觉悟众生。<a id="a-y"></a>甚难甚难希得蓬遇。<a id="a-z"></a>我于今者难遇得遇。<a id="a-10"></a>应速严赍种种珍宝真珠璎珞无量华鬘。<a id="a-11"></a>烧涂末香衣服伞盖幢幡帷障。<a id="a-12"></a>及笙鼓等众乐妓人种种供养。<a id="a-13"></a>并率部属同诣佛所。<a id="a-14"></a>供养于佛请问正法。<a id="a-15"></a>是不虚生。<a id="a-16"></a>便于此身获大利益。</p>
  <p id="a17">尔时毗毗产普告部属。<a id="a-18"></a>汝等宜速多赍财宝。<a id="a-19"></a>金银摩尼真珠琉璃。<a id="a-1A"></a>珊瑚马脑赤珠珂玉。<a id="a-1B"></a>珠颈璎珞上妙华香。<a id="a-1C"></a>乃至笙鼓诸音乐等。<a id="a-1D"></a>及诸妓戏众杂供养。<a id="a-1E"></a>咸速严持与我同诣如来法主三界胜尊无上福聚具最胜相一切知见最胜福田一切智所。<a id="a-1F"></a>亲修供养。<a id="a-1G"></a>所以者何。<a id="a-1H"></a>佛出甚难时或一现。<a id="a-1I"></a>与福时会刹那希遇。<a id="a-1J"></a>三宝之声世间难闻。<a id="a-1K"></a>时不可失。<a id="a-1L"></a>毗毗产主。<a id="a-1M"></a>以偈告曰。</p>
  <p id="a1N">时或佛出世　　刹那会极难</p>
  <p id="a1O">百千俱胝劫　　希有逢遇者</p>
  <p id="a1P">导师难值遇　　犹如优昙华</p>
  <p id="a1Q">无边众生界　　轮转乘六趣</p>
  <p id="a1R">地狱受苦毒　　畜生及鬼道</p>
  <p id="a1S">生于八难中　　弃舍诸如来</p>
  <p id="a1T">圣光出于世　　普利诸众生</p>
  <p id="a1U">以大智慧日　　照灭无明闇</p>
  <p id="a1V">今当俱诣彼　　同修大供养</p>
  <p id="a1W">摩诃那伽尊　　一切世间导</p>
  <p id="a1X">天人之大师　　供养获大果</p>
  <p id="a1Y">时毗毗产说此偈已。<a id="a-1Z"></a>佛神力故。<a id="a-1a"></a>俱胝那由他百千光明从佛所出。<a id="a-1b"></a>腾辉空中入楞迦大城。<a id="a-1c"></a>照毗毗产及其部属。<a id="a-1d"></a>毗毗产等遇此光明踊跃欢喜。<a id="a-1e"></a>大光网中出妙伽他演甚深法。</p>
  <p id="a1f">诸法本寂　　空性无我　　一切众生</p>
  <p id="a1g">皆不可得　　无初无中　　亦无终后</p>
  <p id="a1h">虚假不实　　犹如幻梦　　如云如电</p>
  <p id="a1i">阳焰浮泡　　如旋火轮　　如水聚沫</p>
  <p id="a1j">因缘生法　　皆无自性　　一切有为</p>
  <p id="a1k">当知悉尔　　无明渴爱　　是生死本</p>
  <p id="a1l">谛观熏修　　无无明爱　　一切诸法</p>
  <p id="a1m">离于言说　　最实净性　　犹若虚空</p>
  <p id="a1n">光网声中演伽他已。<a id="a-1o"></a>楞迦大城毗毗产主。<a id="a-1p"></a>即得无我甚深法忍。<a id="a-1q"></a>其余部属有得忍者。<a id="a-1r"></a>或有发菩提心者。<a id="a-1s"></a>有得顺忍者。<a id="a-1t"></a>有见谛者。<a id="a-1u"></a>毗毗产主于佛法僧获无疑信。<a id="a-1v"></a>作如是念。<a id="a-1w"></a>我当着坚信甲以取佛果。<a id="a-1x"></a>即说偈言。</p>
  <p id="a1y">天人阿修罗　　无上最胜解</p>
  <p id="a1z">梵主诸天众　　不见不能知</p>
  <p id="a20">我当于世间　　获得如是法</p>
  <p id="a21">一切智之智　　决定无有疑</p>
  <p id="a22">当于此世界　　成佛度众生</p>
  <p id="a23">无边俱胝数　　开显佛净法</p>
  <p id="a24">无漏八解支　　胜上真正道</p>
  <p id="a25">无边智备显　　三十二相具</p>
  <p id="a26">成佛证菩提　　以此庄严身</p>
  <p id="a27">普令诸众生　　修行清净业</p>
  <p id="a28">超度生死流　　灭除众怖畏</p>
  <p id="a29">荷持德智行　　拯济广饶益</p>
  <p id="a2A">日身开月口　　灭尘破生死</p>
  <p id="a2B">持德当成佛　　显示三有中</p>
  <p id="a2C">时毗毗产说此偈已。<a id="a-2D"></a>即于阿耨多罗三藐三菩提得不退转。<a id="a-2E"></a>赍持无量如心所欲奇妙异物。<a id="a-2F"></a>种种显现种种华鬘烧香涂香末香衣幢幡伞摩尼众宝缯幕帷障。<a id="a-2G"></a>真珠宝颈诸庄严具。<a id="a-2H"></a>笙鼓众音歌唱呗赞。<a id="a-2I"></a>美声悦意遍满虚空。<a id="a-2J"></a>而来供养叹佛功德色相庄严。<a id="a-2K"></a>率其部属从空中下。<a id="a-2L"></a>犹如鹅王前诣佛所。<a id="a-2M"></a>同于佛前右膝着地顶礼佛足数百拜已。<a id="a-2N"></a>起右绕佛复数千匝。<a id="a-2O"></a>毗毗产主便于佛前投身布地如大树倒。<a id="a-2P"></a>作如是言。<a id="a-2Q"></a>南无南摩无边妙德庄严身尊最上丈夫丈夫师子三界最胜婆伽婆低释迦牟尼如来阿罗诃三藐三佛陀。<a id="a-2R"></a>言已而起合掌一心颂佛功德。</p>
  <p id="a2S">无量俱胝生　　积修清净行</p>
  <p id="a2T">行于难行行　　难得菩提因</p>
  <p id="a2U">饮食衣骑乘　　珠璎金七宝</p>
  <p id="a2V">施诸求乞者　　无量百千亿</p>
  <p id="a2W">弃舍国城邑　　亲爱及部属</p>
  <p id="a2X">福胜富王都　　丰乐财宝积</p>
  <p id="a2Y">志勇无狭劣　　拯济不思议</p>
  <p id="a2Z">百千万亿劫　　常行难舍施</p>
  <p id="a2a">往昔为王子　　名曰须达拏</p>
  <p id="a2b">止于苦行林　　舍妻及男女</p>
  <p id="a2c">昔见饥乳虎　　慈悲舍身肉</p>
  <p id="a2d">又为救鸽命　　不吝自屠割</p>
  <p id="a2e">见盲婆罗门　　乞眼便挑与</p>
  <p id="a2f">未曾生苦恼　　亦无悔恨心</p>
  <p id="a2g">见来求乞者　　大喜恭敬施</p>
  <p id="a2h">为修菩提因　　舍头奉乞者</p>
  <p id="a2i">长夜护戒聚　　不浊不亏缺</p>
  <p id="a2j">纯一净圣行　　不与众恶杂</p>
  <p id="a2k">不害众生命　　不盗他财物</p>
  <p id="a2l">梵行常清净　　不染吝恋着</p>
  <p id="a2m">口不出妄语　　禁酒酒类饮</p>
  <p id="a2n">等观诸众生　　与己一无别</p>
  <p id="a2o">终不行间说　　谗构破于他</p>
  <p id="a2p">不出凶暴言　　语不绮无义</p>
  <p id="a2q">常行善利行　　禁除诸损害</p>
  <p id="a2r">不于诸众生　　而暂起嫌怒</p>
  <p id="a2s">常断诸邪见　　专持正善德</p>
  <p id="a2t">佛法僧之所　　彻诚修供养</p>
  <p id="a2u">昔舍诸五欲　　出家远爱染</p>
  <p id="a2v">奉佛清净戒　　波罗提木叉</p>
  <p id="a2w">昔行于忍德　　安受众苦痛</p>
  <p id="a2x">陵打嗔骂詈　　严毒苦皆忍</p>
  <p id="a2y">曾无恨悔心　　心不暂生恶</p>
  <p id="a2z">于诸众生所　　无害无嫌忿</p>
  <p id="a30">慈眼观众生　　普视犹如子</p>
  <p id="a31">令脱大苦毒　　无量百千亿</p>
  <p id="a32">生生世世中　　常修大忍行</p>
  <p id="a33">昔为忍辱仙　　修道演白法</p>
  <p id="a34">王妃宫妓等　　欢喜来听受</p>
  <p id="a35">王嗔害大忍　　大忍心安悦</p>
  <p id="a36">圣尊建大进　　不思俱胝劫</p>
  <p id="a37">狭劣邪怠心　　常禁不令起</p>
  <p id="a38">大志广精进　　开悟佛菩提</p>
  <p id="a39">以佛大菩提　　觉照于一切</p>
  <p id="a3A">昔行难行行　　勤策不懈怠</p>
  <p id="a3B">供养诸尊重　　及无量如来</p>
  <p id="a3C">乃至为众生　　而处于生死</p>
  <p id="a3D">随顺作僮仆　　种种方便导</p>
  <p id="a3E">无量百千生　　为大勤苦行</p>
  <p id="a3F">积修佛真法　　以祈无上果</p>
  <p id="a3G">往昔修禅定　　寂静调伏心</p>
  <p id="a3H">四禅与五通　　无色等咸达</p>
  <p id="a3I">正思三摩提　　无漏定圆满</p>
  <p id="a3J">昔时修般若　　满足无漏智</p>
  <p id="a3K">了诸法无性　　幻伪假诳惑</p>
  <p id="a3L">无我无众生　　寿者养育者</p>
  <p id="a3M">生者因业转　　烦恼网连续</p>
  <p id="a3N">欲界常不净　　四染烦恼俱</p>
  <p id="a3O">众生界清净　　乃至烦恼本</p>
  <p id="a3P">逮得实清净　　斯见众生始</p>
  <p id="a3Q">施戒忍进定　　般若等超过</p>
  <p id="a3R">以何义开显　　方便及智度</p>
  <p id="a3S">无边胜福聚　　大进正觉尊</p>
  <p id="a3T">勤身语意业　　今获佛真果</p>
  <p id="a3U">我今稽首礼　　世界大依父</p>
  <p id="a3V">愿我于未来　　当得佛正觉</p>
  <p id="a3W">时毗毗产主偈颂佛已。<a id="a-3X"></a>以无量种种上妙华鬘烧香涂香末香衣服伞盖幢幡笙鼓众杂音乐歌唱颂赞。<a id="a-3Y"></a>与其部属最上尊重如法至诚。<a id="a-3Z"></a>同供养佛及诸声闻诸菩萨众。<a id="a-3a"></a>时毗毗产白佛言。<a id="a-3b"></a>世尊。<a id="a-3c"></a>欲少请问如来应正等觉。<a id="a-3d"></a>愿垂听许。<a id="a-3e"></a>佛告毗毗产。<a id="a-3f"></a>恣汝所问。<a id="a-3g"></a>当如汝心为汝解说。<a id="a-3h"></a>毗毗产主蒙佛听许。<a id="a-3i"></a>即白佛言。<a id="a-3j"></a>世尊。<a id="a-3k"></a>众生(梵音萨埵旧译为众生或为有情)众生者是何义。<a id="a-3l"></a>佛告楞迦主言。<a id="a-3m"></a>众生者是有性想众和合故。<a id="a-3n"></a>所谓地水火风空识名色界入缘起及因业果。<a id="a-3o"></a>会对而生犹如芦束。<a id="a-3p"></a>或执为我或曰众生生者养育者丈夫者。<a id="a-3q"></a>或称富伽罗。<a id="a-3r"></a>或称摩那婆。<a id="a-3s"></a>或称知者。<a id="a-3t"></a>或称视者。<a id="a-3u"></a>或称作者受者想者。<a id="a-3v"></a>楞迦主当知。<a id="a-3w"></a>此皆是众生想。<a id="a-3x"></a>毗毗产复白佛言。<a id="a-3y"></a>世尊。<a id="a-3z"></a>彼诸众生以何为根。<a id="a-40"></a>何所止住。<a id="a-41"></a>复何流运。<a id="a-42"></a>佛言。<a id="a-43"></a>一切众生无明为根。<a id="a-44"></a>止住于爱随业流运。<a id="a-45"></a>毗毗产言。<a id="a-46"></a>世尊。<a id="a-47"></a>业有几种。<a id="a-48"></a>佛言。<a id="a-49"></a>楞迦主。<a id="a-4A"></a>业有三种三相。<a id="a-4B"></a>云何三种。<a id="a-4C"></a>谓身业语业意业。<a id="a-4D"></a>云何三相谓善相不善相善不善相毗毗产言。<a id="a-4E"></a>世尊。<a id="a-4F"></a>云何众生死已而更受生云何舍身更取新身。<a id="a-4G"></a>佛言。<a id="a-4H"></a>楞迦主。<a id="a-4I"></a>众生身死识迁随业风运受已业果善及不善善不善等。<a id="a-4J"></a>如业所引以取身报。<a id="a-4K"></a>或受卵生。<a id="a-4L"></a>或受胎生湿生化生皆业风运不劳而至。<a id="a-4M"></a>毗毗产言。<a id="a-4N"></a>世尊。<a id="a-4O"></a>众生死已受中阴身。<a id="a-4P"></a>新身未受云何而住。<a id="a-4Q"></a>佛言。<a id="a-4R"></a>楞迦主。<a id="a-4S"></a>于意云何。<a id="a-4T"></a>如种生牙为先种灭而后牙生。<a id="a-4U"></a>为先牙生而后种灭。<a id="a-4V"></a>为种灭经久而牙乃生。<a id="a-4W"></a>毗毗产言。<a id="a-4X"></a>世尊。<a id="a-4Y"></a>非种灭已而后牙生。<a id="a-4Z"></a>非牙生已而后种灭。<a id="a-4a"></a>生灭同时无先无后。<a id="a-4b"></a>佛言。<a id="a-4c"></a>如是楞迦主。<a id="a-4d"></a>非旧身后识灭已而新身初识生。<a id="a-4e"></a>亦非新身初识生已而旧身后识灭。<a id="a-4f"></a>生灭同时无先无后。<a id="a-4g"></a>楞迦主。<a id="a-4h"></a>如吉弥虫行。<a id="a-4i"></a>头有所至身总随之。<a id="a-4j"></a>一着不移步易乃去。<a id="a-4k"></a>如是先识托身识总随之。<a id="a-4l"></a>一托不离死方迁舍。<a id="a-4m"></a>毗毗产言。<a id="a-4n"></a>若如是者有中阴不。<a id="a-4o"></a>佛言。<a id="a-4p"></a>楞迦主。<a id="a-4q"></a>如卵生众生弃身托卵。<a id="a-4r"></a>以业风力在于卵中凝[泳-永+牙]无知。<a id="a-4s"></a>至卵熟时识方有觉。<a id="a-4t"></a>所以者何。<a id="a-4u"></a>业法如是。<a id="a-4v"></a>以业力故。<a id="a-4w"></a>卵生众生熟时未至无所觉知。<a id="a-4x"></a>又转轮王及转轮王子。<a id="a-4y"></a>以福业故受身之时。<a id="a-4z"></a>不为胎秽所污。<a id="a-50"></a>不与胎秽和杂。<a id="a-51"></a>无胎秽染故多化生。<a id="a-52"></a>如或胎生便有胎卵不染胎秽。<a id="a-53"></a>熟时至已剖卵而出。<a id="a-54"></a>楞迦主。<a id="a-55"></a>应当以是而表中阴。<a id="a-56"></a>毗毗产言。<a id="a-57"></a>世尊。<a id="a-58"></a>识量如何作何形色。<a id="a-59"></a>佛言。<a id="a-5A"></a>楞迦主。<a id="a-5B"></a>识无限量无色无形不可显现。<a id="a-5C"></a>无碍无似无住无表。<a id="a-5D"></a>毗毗产言。<a id="a-5E"></a>世尊。<a id="a-5F"></a>识体若无限量无色无形不可显现。<a id="a-5G"></a>无碍无似无住无表岂非是断相耶。<a id="a-5H"></a>佛言。<a id="a-5I"></a>不也。<a id="a-5J"></a>楞迦主。<a id="a-5K"></a>我今以譬开喻汝心当令汝悟。<a id="a-5L"></a>如汝在己宫中处堂殿上。<a id="a-5M"></a>婇妓部属侍奉围绕。<a id="a-5N"></a>床座卧具敷施适乐。<a id="a-5O"></a>种种妙好以庄严身。<a id="a-5P"></a>是时无忧大园卉木敷荣众华舒发。<a id="a-5Q"></a>或和风调吹或猛风暴激。<a id="a-5R"></a>无忧林香流入宫殿。<a id="a-5S"></a>楞迦主于意云何。<a id="a-5T"></a>其风之香可嗅知不。<a id="a-5U"></a>毗毗产言。<a id="a-5V"></a>世尊。<a id="a-5W"></a>香可嗅知。<a id="a-5X"></a>楞迦主。<a id="a-5Y"></a>亦可别知某华香不。<a id="a-5Z"></a>毗毗产言。<a id="a-5a"></a>可分别知。<a id="a-5b"></a>楞迦主。<a id="a-5c"></a>以嗅可知而便能见香体限量形色等不。<a id="a-5d"></a>毗毗产言。<a id="a-5e"></a>不也。<a id="a-5f"></a>世尊。<a id="a-5g"></a>何以故。<a id="a-5h"></a>香体无色可显不可执持。<a id="a-5i"></a>无有同似无表无住。<a id="a-5j"></a>宁得见其量色等也。<a id="a-5k"></a>楞迦主。<a id="a-5l"></a>于意云何。<a id="a-5m"></a>岂以汝不能见香体量色。<a id="a-5n"></a>即是断相毗毗产言。<a id="a-5o"></a>不也。<a id="a-5p"></a>世尊。<a id="a-5q"></a>若是断相岂可嗅知。<a id="a-5r"></a>如是如是。<a id="a-5s"></a>楞迦主。<a id="a-5t"></a>识体若断即无生死了别之相。<a id="a-5u"></a>楞迦主。<a id="a-5v"></a>当知识体至妙清净。<a id="a-5w"></a>而为客染之所染污。<a id="a-5x"></a>所谓无明渴爱熏习业等。<a id="a-5y"></a>如虚空界至妙清净。<a id="a-5z"></a>而为烟云尘雾四染所染。<a id="a-60"></a>楞迦主。<a id="a-61"></a>识体净妙无色无量无所执碍。<a id="a-62"></a>客染秽现亦复如是。<a id="a-63"></a>何以故。<a id="a-64"></a>实智观察毕竟无有众生可得。<a id="a-65"></a>无命者无生者。<a id="a-66"></a>无丈夫无富伽罗。<a id="a-67"></a>无知者无视者。<a id="a-68"></a>无想者受者作者闻者。<a id="a-69"></a>乃至无色受想行等。<a id="a-6A"></a>楞迦主。<a id="a-6B"></a>实智谛观皆不可得诸法自性皆和合生无有异性。<a id="a-6C"></a>楞迦主。<a id="a-6D"></a>应当如是修学众生贞实微妙。<a id="a-6E"></a>勿趣空旷生死有野。<a id="a-6F"></a>云何众生贞实。<a id="a-6G"></a>所谓逮得证契摩诃若那。<a id="a-6H"></a>尔时世尊。<a id="a-6I"></a>而说偈言。</p>
  <p id="a6J">为业牵转者　　未具八支道</p>
  <p id="a6K">脱业获无漏　　乃为世上利</p>
  <p id="a6L">时毗毗产复白佛言。<a id="a-6M"></a>世尊。<a id="a-6N"></a>众生界中无量无边如恒河沙。<a id="a-6O"></a>得渡三有广大深海。<a id="a-6P"></a>或以声闻乘渡。<a id="a-6Q"></a>或以独觉乘渡。<a id="a-6R"></a>或有证契无上摩诃若那成等正觉无际无穷无量无数当来亦尔。<a id="a-6S"></a>以三乘渡逮得涅槃。<a id="a-6T"></a>无量无边如恒河沙。<a id="a-6U"></a>而众生界不增不减。<a id="a-6V"></a>世尊。<a id="a-6W"></a>我见是事不知所为如废业者。<a id="a-6X"></a>佛言。<a id="a-6Y"></a>楞迦主。<a id="a-6Z"></a>勿为废业。<a id="a-6a"></a>何以故。<a id="a-6b"></a>众生界无始无终。<a id="a-6c"></a>虚空界法界亦复如是。<a id="a-6d"></a>是故楞迦主。<a id="a-6e"></a>当知众生界不可说增不可说灭。<a id="a-6f"></a>此三有广大生死深海众生。<a id="a-6g"></a>已渡当渡无量无边。<a id="a-6h"></a>而众生界无增无减。<a id="a-6i"></a>如虚空界无增无减无初中后。<a id="a-6j"></a>而虚空界普遍一切无障无劳无作无分别。<a id="a-6k"></a>如是楞迦主。<a id="a-6l"></a>众生界若初若中若后皆不可得。<a id="a-6m"></a>若得证契圣法。<a id="a-6n"></a>则众生界终而无尽减。<a id="a-6o"></a>然有得渡。<a id="a-6p"></a>所以者何。<a id="a-6q"></a>众生界法尔如是无始无终。<a id="a-6r"></a>毗毗产言。<a id="a-6s"></a>世尊。<a id="a-6t"></a>云何生死有海。<a id="a-6u"></a>佛言。<a id="a-6v"></a>楞迦主。<a id="a-6w"></a>生死有海犹如大海。<a id="a-6x"></a>毗毗产言。<a id="a-6y"></a>云何佛大师教。<a id="a-6z"></a>佛言。<a id="a-70"></a>诸佛教法当知如船。<a id="a-71"></a>又问。<a id="a-72"></a>云何出家具法比丘。<a id="a-73"></a>佛言。<a id="a-74"></a>具法比丘如商人乘船。<a id="a-75"></a>又问云何大师教戒奉持无缺。<a id="a-76"></a>佛言。<a id="a-77"></a>爱法奉法知足护戒。<a id="a-78"></a>遵大师教慎守无缺。<a id="a-79"></a>如修理船关缀牢固什物备足商者乘之欲渡大海。<a id="a-7A"></a>又问。<a id="a-7B"></a>云何善知识。<a id="a-7C"></a>佛言。<a id="a-7D"></a>善知识者。<a id="a-7E"></a>如彼船师将运于船。<a id="a-7F"></a>又问。<a id="a-7G"></a>云何八正支力。<a id="a-7H"></a>佛言。<a id="a-7I"></a>八圣正支如正信风持船速进。<a id="a-7J"></a>又问。<a id="a-7K"></a>云何禅通三昧三摩钵底。<a id="a-7L"></a>佛言。<a id="a-7M"></a>禅通三昧三摩钵底犹如宝洲。<a id="a-7N"></a>又问。<a id="a-7O"></a>云何七菩提分。<a id="a-7P"></a>佛言。<a id="a-7Q"></a>七菩提分如七姓宝。<a id="a-7R"></a>又问。<a id="a-7S"></a>得七菩提分证契摩诃衍者。<a id="a-7T"></a>此复如何。<a id="a-7U"></a>佛言。<a id="a-7V"></a>譬如啇人取七姓宝恣意满足成大豪富。<a id="a-7W"></a>楞迦主。<a id="a-7X"></a>得七菩提分证契摩诃衍。<a id="a-7Y"></a>无上修行安隐成佛。<a id="a-7Z"></a>当知亦尔。<a id="a-7a"></a>善哉出家在如来教。<a id="a-7b"></a>尔时世尊。<a id="a-7c"></a>而说偈言。</p>
  <p id="a7d">诸有苦蒙密　　缠缚于众生</p>
  <p id="a7e">拯己及他人　　断彼有苦缚</p>
  <p id="a7f">出家在佛教　　为真如来子</p>
  <p id="a7g">众生贞大我　　积修成世依</p>
  <p id="a7h">时毗毗产复白佛言。<a id="a-7i"></a>世尊。<a id="a-7j"></a>若有众生于佛法中出家受戒。<a id="a-7k"></a>不善护持毁破制禁。<a id="a-7l"></a>或有出家不修梵行。<a id="a-7m"></a>戒多亏缺舍戒归俗。<a id="a-7n"></a>此愚人辈其譬如何。<a id="a-7o"></a>佛言。<a id="a-7p"></a>譬如商者于大海中所乘船破溺水而死。<a id="a-7q"></a>楞迦主。<a id="a-7r"></a>愚痴人辈于我法中出家受戒不能善护。<a id="a-7s"></a>多有毁破沦诸恶趣。<a id="a-7t"></a>当知亦尔。<a id="a-7u"></a>世尊。<a id="a-7v"></a>其有破戒不修梵行。<a id="a-7w"></a>而作清净梵行容仪。<a id="a-7x"></a>或破戒已舍戒归俗。<a id="a-7y"></a>此辈舍身有生善趣。<a id="a-7z"></a>其譬如何。<a id="a-80"></a>佛言。<a id="a-81"></a>楞迦主。<a id="a-82"></a>譬如商人在大海中船破漂溺。<a id="a-83"></a>遇得破板。<a id="a-84"></a>或遇死尸。<a id="a-85"></a>或勇进浮渡。<a id="a-86"></a>得破板者假于风力而至洲岛。<a id="a-87"></a>得死尸者海中法不停尸凭以漂出。<a id="a-88"></a>其专心勇进力浮渡者。<a id="a-89"></a>或为海神哀愍接置岸上如所希望。<a id="a-8A"></a>于我法中出家破戒或破戒归俗。<a id="a-8B"></a>有于佛所净信彻悔。<a id="a-8C"></a>或直心淳净或虽犯戒然不舍慈心愿众生乐。<a id="a-8D"></a>或更受戒自新护持。<a id="a-8E"></a>楞迦主。<a id="a-8F"></a>以是因缘于我法中出家破戒。<a id="a-8G"></a>或舍戒归俗而亦得有生善趣者。<a id="a-8H"></a>尔时世尊。<a id="a-8I"></a>而说偈言。</p>
  <p id="a8J">百千俱胝生　　积造众罪业</p>
  <p id="a8K">彻悔自新受　　罪净不复增</p>
  <p id="a8L">毗毗产复白佛言。<a id="a-8M"></a>世尊。<a id="a-8N"></a>有几助菩提法。<a id="a-8O"></a>佛言。<a id="a-8P"></a>楞迦主。<a id="a-8Q"></a>助菩提法有三十七。<a id="a-8R"></a>谓四念处四正勤四神足五根五力七觉分八圣道。<a id="a-8S"></a>是名三十七品助菩提法。<a id="a-8T"></a>毗毗产言。<a id="a-8U"></a>世尊。<a id="a-8V"></a>解脱门有几。<a id="a-8W"></a>佛言。<a id="a-8X"></a>解脱门有三。<a id="a-8Y"></a>谓空无相无愿。<a id="a-8Z"></a>毗毗产言。<a id="a-8a"></a>云何修成。<a id="a-8b"></a>佛言。<a id="a-8c"></a>修成有三。<a id="a-8d"></a>谓离染修灭修涅槃度修。<a id="a-8e"></a>毗毗产言。<a id="a-8f"></a>疗法有几。<a id="a-8g"></a>佛言。<a id="a-8h"></a>疗法略说有三。<a id="a-8i"></a>多欲者以不净观疗。<a id="a-8j"></a>多嗔者以慈观疗。<a id="a-8k"></a>愚痴者以缘起观疗。<a id="a-8l"></a>毗毗产言。<a id="a-8m"></a>善修有几。<a id="a-8n"></a>佛言。<a id="a-8o"></a>善修有四。<a id="a-8p"></a>谓善阴修善界修善入修善方便修。<a id="a-8q"></a>毗毗产言。<a id="a-8r"></a>云何观察。<a id="a-8s"></a>佛言。<a id="a-8t"></a>楞迦主。<a id="a-8u"></a>当深观缘起及四谛因果。<a id="a-8v"></a>时毗毗产三右绕佛。<a id="a-8w"></a>以七宝杂华而散佛上。<a id="a-8x"></a>右膝着地合掌向佛。<a id="a-8y"></a>得未曾有欢喜踊跃。<a id="a-8z"></a>以偈问曰。</p>
  <p id="a90">菩萨行何行　　勇猛利世间</p>
  <p id="a91">施戒定忍进　　发趣上菩提</p>
  <p id="a92">求无漏正智　　化导诸众生</p>
  <p id="a93">成佛最胜田　　无垢宝庄严</p>
  <p id="a94">说此偈已。<a id="a-95"></a>佛告毗毗产言。<a id="a-96"></a>善哉善哉。<a id="a-97"></a>楞迦主。<a id="a-98"></a>汝问如来此义。<a id="a-99"></a>谛听谛听善思念之。<a id="a-9A"></a>当为汝说。<a id="a-9B"></a>楞迦主。<a id="a-9C"></a>菩萨常与六波罗蜜相应修行。<a id="a-9D"></a>于一切众生心无挂碍。<a id="a-9E"></a>楞迦主。<a id="a-9F"></a>菩萨如是之行勿令退减。<a id="a-9G"></a>勿染世法。<a id="a-9H"></a>当更进修佛法胜行。<a id="a-9I"></a>成熟无边众生净佛国土。<a id="a-9J"></a>证契摩诃若那无佛法障。<a id="a-9K"></a>毗毗产复白佛言。<a id="a-9L"></a>世尊。<a id="a-9M"></a>我今云何修行当得阿耨多罗三藐三菩提。<a id="a-9N"></a>佛言。<a id="a-9O"></a>楞迦主。<a id="a-9P"></a>当去憍慢过恶不嫉不吝。<a id="a-9Q"></a>行四梵行心念饶益一切众生不杀生不妄语不饮酒不淫不盗不两舌不恶口不非宜语。<a id="a-9R"></a>常专修行菩提之心六波罗蜜心利众生心寂静净心。<a id="a-9S"></a>观诸有趣众多怖畏。<a id="a-9T"></a>度脱三有苦恼众生。<a id="a-9U"></a>楞迦主。<a id="a-9V"></a>汝今欲求佛果。<a id="a-9W"></a>当如是知。<a id="a-9X"></a>所言佛者。<a id="a-9Y"></a>但以名字假施设耳。<a id="a-9Z"></a>何以故。<a id="a-9a"></a>楞迦主。<a id="a-9b"></a>佛体无体故。<a id="a-9c"></a>佛体无根故。<a id="a-9d"></a>佛体无住故。<a id="a-9e"></a>佛体至净故。<a id="a-9f"></a>佛体无尘故。<a id="a-9g"></a>佛体无我故。<a id="a-9h"></a>佛体无取故。<a id="a-9i"></a>佛体无形故。<a id="a-9j"></a>佛体无相故。<a id="a-9k"></a>佛体无入故。<a id="a-9l"></a>佛体无出故。<a id="a-9m"></a>佛体无劳故。<a id="a-9n"></a>佛体无支分故。<a id="a-9o"></a>佛体无著故。<a id="a-9p"></a>佛体无染故。<a id="a-9q"></a>佛体无量故。<a id="a-9r"></a>佛体无所缘故。<a id="a-9s"></a>佛体无杂故。<a id="a-9t"></a>佛体超一切入故。<a id="a-9u"></a>佛体离一切分别妄想计度故。<a id="a-9v"></a>佛体超一切有趣故。<a id="a-9w"></a>佛体难入故。<a id="a-9x"></a>佛体难知故。<a id="a-9y"></a>佛体甚深故。<a id="a-9z"></a>佛体无字故。<a id="a-A0"></a>佛体无色故。<a id="a-A1"></a>佛体本寂故。<a id="a-A2"></a>佛体妙无垢故。<a id="a-A3"></a>佛体无上故。<a id="a-A4"></a>佛体无譬故。<a id="a-A5"></a>佛体不可得故。<a id="a-A6"></a>佛体不可断故。<a id="a-A7"></a>佛体不可破故。<a id="a-A8"></a>佛体不可别故。<a id="a-A9"></a>佛体不可思故。<a id="a-AA"></a>佛体无自性故。<a id="a-AB"></a>佛体无处所故。<a id="a-AC"></a>佛体无示现故。<a id="a-AD"></a>佛体无碍故。<a id="a-AE"></a>佛体无似故。<a id="a-AF"></a>佛体非断故。<a id="a-AG"></a>佛体非常故。<a id="a-AH"></a>佛体等虚空故。<a id="a-AI"></a>佛体无等等故。<a id="a-AJ"></a>佛体不可说故。<a id="a-AK"></a>楞迦主。<a id="a-AL"></a>佛体如是欲求佛者。<a id="a-AM"></a>当以无求而求佛果。<a id="a-AN"></a>何以故。<a id="a-AO"></a>不可以性想而证阿耨多罗三藐三菩提。<a id="a-AP"></a>不可以我想众生想命者想。<a id="a-AQ"></a>生者养育者丈夫者富伽罗者作者受者知者视者想者等想。<a id="a-AR"></a>而证阿耨多罗三藐三菩提。<a id="a-AS"></a>不起有为想。<a id="a-AT"></a>不起法执。<a id="a-AU"></a>不起阴界等执。<a id="a-AV"></a>乃至不起佛执。<a id="a-AW"></a>此菩萨能证阿耨多罗三藐三菩提。<a id="a-AX"></a>所以者何。<a id="a-AY"></a>楞迦主。<a id="a-AZ"></a>菩提者不可缘不可以性执。<a id="a-Aa"></a>非常断执而能证了。<a id="a-Ab"></a>何以故。<a id="a-Ac"></a>楞迦主。<a id="a-Ad"></a>一切诸法必归坏故。<a id="a-Ae"></a>毗毗产言。<a id="a-Af"></a>世尊。<a id="a-Ag"></a>当云何知诸有为法。<a id="a-Ah"></a>佛言。<a id="a-Ai"></a>楞迦主。<a id="a-Aj"></a>如幻如梦如阳焰如水中月如乾闼婆城。<a id="a-Ak"></a>诸有为法应如是知如是觉悟。<a id="a-Al"></a>说是法时毗毗产主。<a id="a-Am"></a>便获无等等法炬智光幢菩萨三昧善一切语言陀罗尼等无量三昧陀罗尼。<a id="a-An"></a>毗毗产主。<a id="a-Ao"></a>得诸三昧陀罗尼已白佛言。<a id="a-Ap"></a>世尊。<a id="a-Aq"></a>我今了知诸有为法。<a id="a-Ar"></a>佛言。<a id="a-As"></a>楞迦主。<a id="a-At"></a>汝今云何了知诸有为法。<a id="a-Au"></a>毗毗产言。<a id="a-Av"></a>如梦如幻如响如山瀑流。<a id="a-Aw"></a>如水中月。<a id="a-Ax"></a>如大力风而吹空华。<a id="a-Ay"></a>如秋云电光荷上水滴。<a id="a-Az"></a>如泡如灯乾闼婆城虹霓阳焰。<a id="a-B0"></a>我今了知有为自性皆悉如是。</p>
  <p id="aB1">尔时世尊。<a id="a-B2"></a>顶放青黄赤白颇梨银紫俱胝那由他百千种种杂色无边光明。<a id="a-B3"></a>散照无数诸佛土已。<a id="a-B4"></a>还摄光相入于顶中。<a id="a-B5"></a>时长老大目干连从坐而起。<a id="a-B6"></a>偏袒右肩右膝着地合掌曲躬。<a id="a-B7"></a>以偈问曰。</p>
  <p id="aB8">胜德世依非无因　　开显无边净光网</p>
  <p id="aB9">谁悟胜慧获佛记　　牟尼百光网普照</p>
  <p id="aBA">佛告大目揵连。<a id="a-BB"></a>汝见楞迦城主名毗毗产。<a id="a-BC"></a>在于我前合掌而住。<a id="a-BD"></a>以大供养。<a id="a-BE"></a>供养于我及诸声闻诸菩萨众。<a id="a-BF"></a>以此善根发阿耨多罗三藐三菩提心者不。<a id="a-BG"></a>大目揵连白佛言。<a id="a-BH"></a>我见世尊。<a id="a-BI"></a>我见善逝。<a id="a-BJ"></a>佛告大目揵连。<a id="a-BK"></a>此毗毗产楞迦城主。<a id="a-BL"></a>供养我等俱胝那由他百千佛已。<a id="a-BM"></a>持此善根舍身化生莲华生世界。<a id="a-BN"></a>佛号莲华积德帜声光自在王如来应正等觉。<a id="a-BO"></a>以立持安说法教化。<a id="a-BP"></a>世界清净佛寿无量。<a id="a-BQ"></a>毗毗产生彼佛土。<a id="a-BR"></a>即得菩萨欢喜地。<a id="a-BS"></a>乃至得菩萨十地。<a id="a-BT"></a>过数量劫当于此娑诃世界成等正觉。<a id="a-BU"></a>号妙雄猛雷音吼最上庄严金光威清净无垢光明幢帜胜宝积伞功德庄严顶髻庄严开敷妙生无边光毗卢遮那自在王如来、<a id="a-BV"></a>阿罗诃三藐三佛陀出现于世、<a id="a-BW"></a>明行足、<a id="a-BX"></a>善逝、<a id="a-BY"></a>世间解、<a id="a-BZ"></a>无上士、<a id="a-Ba"></a>调御丈夫、<a id="a-Bb"></a>天人师、<a id="a-Bc"></a>佛、<a id="a-Bd"></a>世尊。<a id="a-Be"></a>世界名电珠鬘。<a id="a-Bf"></a>其地平正无有高下丘陵坑坎砾石秽恶。<a id="a-Bg"></a>亦无女人及诸恶趣。<a id="a-Bh"></a>国土严净菩萨众多。<a id="a-Bi"></a>过无边光如来世界。<a id="a-Bj"></a>劫名照闇。<a id="a-Bk"></a>彼佛寿命无量无边。<a id="a-Bl"></a>大目揵连。<a id="a-Bm"></a>此因缘故。<a id="a-Bn"></a>如来应正等觉。<a id="a-Bo"></a>熙怡微笑现顶光相。<a id="a-Bp"></a>时毗毗产。<a id="a-Bq"></a>蒙佛授阿耨多罗三藐三菩提记。<a id="a-Br"></a>欢喜踊跃举身震肃法乐充遍。<a id="a-Bs"></a>上升虚空高七多罗树。<a id="a-Bt"></a>于虚空中。<a id="a-Bu"></a>而说偈言。</p>
  <p id="aBv">一切诸法　　虚假如梦　　自性无性</p>
  <p id="aBw">净若虚空　　我者无我　　亦无自性</p>
  <p id="aBx">我知如幻　　如流电鬘　　有趣生死</p>
  <p id="aBy">众生命寿　　初后中内　　无少法体</p>
  <p id="aBz">业果异熟　　众生有趣　　若修菩提</p>
  <p id="aC0">净智方了　　无自性法</p>
  <p id="aC1">时毗毗产说此偈已。<a id="a-C2"></a>从空中下三右绕佛受教而坐。<a id="a-C3"></a>是时如海大会天龙阿修罗有得证契法者。<a id="a-C4"></a>夜叉罗刹有发菩提心者。<a id="a-C5"></a>紧那罗摩睺罗伽有于佛法得无疑信者。<a id="a-C6"></a>迦楼罗乾闼婆持明仙通有得三昧陀罗尼证契法不退转者。<a id="a-C7"></a>于是地大震动妙光普照。<a id="a-C8"></a>乃至此佛世界中间暗处皆遇光明。<a id="a-C9"></a>一切恶道及诸苦恼咸得休息。<a id="a-CA"></a>空中诸天雨华击鼓。<a id="a-CB"></a>歌叫交杂掉曳衣物喜遇奇特。</p>
  <p id="aCC">尔时毗毗产罗刹主顾己部属普告之曰。<a id="a-CD"></a>汝等。<a id="a-CE"></a>咸可同来佛所尊重供养发阿耨多罗三藐三菩提心。<a id="a-CF"></a>尔时无量百千罗刹俱诣佛所。<a id="a-CG"></a>合掌曲躬白佛言。<a id="a-CH"></a>我等今者同于佛前。<a id="a-CI"></a>归依佛归依法归依比丘僧。<a id="a-CJ"></a>发菩提心发趣大乘受持大乘。<a id="a-CK"></a>愿于未来在此娑诃佛土。<a id="a-CL"></a>成佛世尊灭无上罪。<a id="a-CM"></a>与一切众生作大利益。<a id="a-CN"></a>佛言。<a id="a-CO"></a>善哉善哉。<a id="a-CP"></a>汝等今为求成佛故发菩提心。<a id="a-CQ"></a>应修四法。<a id="a-CR"></a>何等为四。<a id="a-CS"></a>一者所愿修行勿令亏缺。<a id="a-CT"></a>二者于诸众生常起慈心。<a id="a-CU"></a>三者日日三时至诚供养供给三宝。<a id="a-CV"></a>四者心不乐求声闻独觉二乘之果。<a id="a-CW"></a>汝等专勤修此四法。<a id="a-CX"></a>即不迷惑失菩提心。</p>
  <p id="aCY">尔时娑竭罗龙王从坐而起。<a id="a-CZ"></a>偏袒右肩右膝着地。<a id="a-Ca"></a>曲躬合掌而白佛言。<a id="a-Cb"></a>世尊。<a id="a-Cc"></a>此毗毗产楞迦城主。<a id="a-Cd"></a>往昔修何善根。<a id="a-Ce"></a>今作如是广大供养。<a id="a-Cf"></a>供给如来及声闻众并诸菩萨。<a id="a-Cg"></a>发菩提心便获授记。<a id="a-Ch"></a>于阿耨多罗三藐三菩提得不退转。<a id="a-Ci"></a>佛告娑竭罗龙王。<a id="a-Cj"></a>过去无量阿僧祇劫。<a id="a-Ck"></a>此娑诃世界有佛。<a id="a-Cl"></a>名大悲生智帜幢如来应供正遍知。<a id="a-Cm"></a>出现于世明行足善逝世间解无上士调御丈夫天人师佛世尊。<a id="a-Cn"></a>世界亦名娑诃。<a id="a-Co"></a>国土五浊犹如今日。<a id="a-Cp"></a>彼佛以三乘法教化众生。<a id="a-Cq"></a>有五百声闻比丘其时佛在摩罗耶山顶。<a id="a-Cr"></a>无量天龙乃至非人等众围绕说法。<a id="a-Cs"></a>此毗毗产楞迦城主。<a id="a-Ct"></a>时为罗刹少童亦名毗毗产。<a id="a-Cu"></a>在楞迦大城。<a id="a-Cv"></a>暴烈勇壮牙齿弊恶形容可畏。<a id="a-Cw"></a>宽腹小面饮血食肉。<a id="a-Cx"></a>龙王。<a id="a-Cy"></a>时罗刹少童闻佛在摩罗耶山顶。<a id="a-Cz"></a>作如是念。<a id="a-D0"></a>我不能忍。<a id="a-D1"></a>今当逐彼沙门及比丘众令离此山去我境界。<a id="a-D2"></a>何以故。<a id="a-D3"></a>若此沙门在摩罗耶山顶。<a id="a-D4"></a>令我不得于大海中捕杀众生恒受饥饿。<a id="a-D5"></a>便告诸罗刹众。<a id="a-D6"></a>汝等有大力勇健者。<a id="a-D7"></a>宜悉严备甲棒弓箭狼伽罗都摩罗三锋利戟长短矛槊金刚斗轮抛丸钺斧种种战具。<a id="a-D8"></a>速至我所。<a id="a-D9"></a>当共汝等逐彼沙门及其徒众。<a id="a-DA"></a>令出我境禁绝不使重扰疆域。<a id="a-DB"></a>于是毗毗产罗刹少童。<a id="a-DC"></a>被甲持仗与罗刹众将诸战具。<a id="a-DD"></a>乘空而往大悲生智帜幢如来之所。<a id="a-DE"></a>于空中住与罗刹众语彼佛言。<a id="a-DF"></a>去去沙门。<a id="a-DG"></a>离此山顶远我境界。<a id="a-DH"></a>汝及徒众勿夜被杀。<a id="a-DI"></a>时大悲生智帜幢如来现大神通。<a id="a-DJ"></a>佛神力故令诸罗刹皆见己身被五系缚。<a id="a-DK"></a>十面铁网齐来拥逼。<a id="a-DL"></a>逃窜无所复不得住。<a id="a-DM"></a>诸罗刹众战栗惊怖。<a id="a-DN"></a>作如是念。<a id="a-DO"></a>我等今者当于何去归投于谁谁能救护。<a id="a-DP"></a>尔时彼佛会中有持明仙王。<a id="a-DQ"></a>名妙深定德积威光。<a id="a-DR"></a>与毗毗产罗刹少童先为亲友。<a id="a-DS"></a>时持明仙谓少童曰。<a id="a-DT"></a>天人大师无边德法具足圆满。<a id="a-DU"></a>三界最尊众生之宝大悲普救。<a id="a-DV"></a>佛薄伽梵知友。<a id="a-DW"></a>可与部众速归依佛及归依法并比丘僧。<a id="a-DX"></a>具足三归发菩提心诸缚自解。<a id="a-DY"></a>时持明仙作是语已。<a id="a-DZ"></a>佛神力故罗刹少童与其部众。<a id="a-Da"></a>合掌同声唱如是言。<a id="a-Db"></a>南无南摩无边妙德庄严身尊无上大悲三藐三佛陀。<a id="a-Dc"></a>我等今者先归依佛归依法归依比丘僧。<a id="a-Dd"></a>我等归三归已住于三归。<a id="a-De"></a>发阿耨多罗三藐三菩提心。<a id="a-Df"></a>作是语时罗刹少童及罗刹众身诸系缚咸得解散。<a id="a-Dg"></a>从空中下至大悲生智帜幢王佛所。<a id="a-Dh"></a>右绕三匝齐礼佛足。<a id="a-Di"></a>忏谢佛已俱还本处。<a id="a-Dj"></a>龙王。<a id="a-Dk"></a>汝勿怀疑。<a id="a-Dl"></a>今此毗毗产主即是往昔罗刹少童名毗毗产者。<a id="a-Dm"></a>毗毗产主所将部属。<a id="a-Dn"></a>即是往昔罗刹少童罗刹之众。<a id="a-Do"></a>少童亲友妙深定德积威光持明仙王。<a id="a-Dp"></a>即是海胜持深游戏智神通菩萨摩诃萨也。<a id="a-Dq"></a>说是语时三千大千世界咸大震动。<a id="a-Dr"></a>摇荡不定如舟在海。<a id="a-Ds"></a>时诸众生无有惊怖损害。<a id="a-Dt"></a>一切安乐皆修十善。<a id="a-Du"></a>此三千大千世界无弥楼须弥及诸河海城邑聚落山川洲岛堆阜岩险黑山风窟园林薮泽河池泉湖。<a id="a-Dv"></a>所有高下崎岖坑阱土石沙砾虫刺泥粪诸秽恶物咸悉涤净。<a id="a-Dw"></a>此娑诃三千大千世界。<a id="a-Dx"></a>阎浮檀金大光普照。<a id="a-Dy"></a>乃至铁围山间及诸幽冥皆遇金光照除黑闇以金光故诸光隐蔽日月不现。<a id="a-Dz"></a>一切畜生及诸鬼趣苦痛咸息。<a id="a-E0"></a>天人安乐无诸苦患。<a id="a-E1"></a>饥得妙膳渴得美饮。<a id="a-E2"></a>裸者得衣贫得宝聚。<a id="a-E3"></a>盲者能视聋者能听。<a id="a-E4"></a>哑者能言病者能愈。<a id="a-E5"></a>不完具者皆得具足。<a id="a-E6"></a>拘系囚禁皆得解脱。<a id="a-E7"></a>时诸众生安宁快乐。<a id="a-E8"></a>不为贪嗔愚痴之所逼恼。<a id="a-E9"></a>无嫉无吝慈心相向。<a id="a-EA"></a>互为利益如父如母如兄如弟如姊如妹。<a id="a-EB"></a>和顺喜悦喧嚣诤竞声不沾耳。<a id="a-EC"></a>忧愁疲劳一切休息。<a id="a-ED"></a>地平如掌莹若琉璃。<a id="a-EE"></a>种种丽饰广博庄严。<a id="a-EF"></a>诸七宝池八支水满。<a id="a-EG"></a>金沙布底澄明皎洁。<a id="a-EH"></a>众莲美妙鲜润开敷大如车轮。<a id="a-EI"></a>生于池内天七宝莲。<a id="a-EJ"></a>种种光色种种香馥。<a id="a-EK"></a>其触细软如迦遮邻陀。<a id="a-EL"></a>上妙适乐亿载百千处处布列。<a id="a-EM"></a>其宝莲华或有大一由旬。<a id="a-EN"></a>或二由旬或三四五至十由旬二十三十四十五十乃至大百由旬大千由旬。<a id="a-EO"></a>天宝莲华现此娑诃佛土。<a id="a-EP"></a>香泽轻洒软润安适和风吹拂。<a id="a-EQ"></a>雨众妙华。<a id="a-ER"></a>曼陀罗华摩诃曼陀罗华。<a id="a-ES"></a>曼殊沙华摩诃曼殊沙华。<a id="a-ET"></a>月华大月华。<a id="a-EU"></a>光明华大光明华。<a id="a-EV"></a>广严华等周遍而下。<a id="a-EW"></a>细末香雨空中散坠。<a id="a-EX"></a>沉水多伽黑沉牛头龙贞栴檀众烟流馥。<a id="a-EY"></a>遍此佛刹俱胝那由他百千万亿无量阿僧祇。<a id="a-EZ"></a>过诸数量高广圆覆七宝体成。<a id="a-Ea"></a>胜妙劫树垂悬种种珍宝衣物缯绮连贯杂色旄拂蓝婆铃网众妙庄严。<a id="a-Eb"></a>雨诸金银摩尼真珠琉璃靺羯颇梨珊瑚马瑙赤珠珠颈璎珞璧玉种种七宝炫丽晖焕缤纷而下。<a id="a-Ec"></a>复雨种种杂彩衣物空俱舍高奢伽尸伽娇尸迦等诸天缯绮。<a id="a-Ed"></a>复雨阎浮檀金种种宝钿妙庄严具冠帽饰华髻珠咽饰半颈全颈半月耳珰臂印指环及手足钏曳缮襦等雨。<a id="a-Ee"></a>诸劫树上及四方面各百由旬。<a id="a-Ef"></a>乃至百千由旬周遍而坠。<a id="a-Eg"></a>诸劫树下各有众妙七宝俱胝那由他百千师子之座。<a id="a-Eh"></a>其座各高七丈夫量。<a id="a-Ei"></a>诸座之上现菩萨坐。<a id="a-Ej"></a>三十二相圆满具足胜好庄严光明照烂。<a id="a-Ek"></a>诸菩萨前各有俱胝那由他七宝之轮。<a id="a-El"></a>诸轮之上各有千天童坐。<a id="a-Em"></a>作诸天乐五音谐会歌唱杂举巧说间和喜悦畅心。<a id="a-En"></a>清音胜妙。<a id="a-Eo"></a>演伽他曰。</p>
  <p id="aEp">无等等等　　无性我性　　众德德性</p>
  <p id="aEq">世间奇特　　修戒行等　　逮极净法</p>
  <p id="aEr">胜妙庄严　　显一切世　　去地狱等</p>
  <p id="aEs">众苦恶道　　除灭染恚　　愚痴嫉妒</p>
  <p id="aEt">以至清净　　清净人间　　国土广博</p>
  <p id="aEu">平坦无垠　　无山河海　　弥楼须弥</p>
  <p id="aEv">其地如掌　　净若帝青　　众色宝林</p>
  <p id="aEw">行列齐直　　诸菩萨众　　各坐宝座</p>
  <p id="aEx">金光赫奕　　掩蔽日月　　无数宝池</p>
  <p id="aEy">八支水满　　宝莲如轮　　数荣池内</p>
  <p id="aEz">天宫宝殿　　焕丽百亿　　天童众坐</p>
  <p id="aF0">作妙天乐　　其音调美　　悦耳畅心</p>
  <p id="aF1">如来神力　　乐声演法</p>
  <p id="aF2">众乐音中演伽他等无量无数微妙法句。<a id="a-F3"></a>时诸天人在佛会中。<a id="a-F4"></a>发趣大乘求大乘者。<a id="a-F5"></a>皆见如是功德庄严清净佛刹如来神通无边光明。<a id="a-F6"></a>其诸天人行声闻独觉乘者。<a id="a-F7"></a>不见不知佛刹清净功德庄严。<a id="a-F8"></a>诸菩萨众睹见如来神通光明严净佛刹。<a id="a-F9"></a>便得无量三昧陀罗尼无碍解脱。<a id="a-FA"></a>诸大声闻不觉不知皆入灭定。<a id="a-FB"></a>尔时世尊现无比具足色身。<a id="a-FC"></a>于高广正等百俱胝由旬师子座上。<a id="a-FD"></a>敷天宝衣结加趺坐。<a id="a-FE"></a>当于佛前有七宝莲华。<a id="a-FF"></a>高广正等八十四俱胝由旬。<a id="a-FG"></a>复有无量莲华俱胝那由他百千庄严。<a id="a-FH"></a>开敷柔妙光明显发。<a id="a-FI"></a>复树无量无数超算数量种种殊妙众宝庄严幢幡伞盖。<a id="a-FJ"></a>复有无量珠璎缯贯众宝铃网空中垂下。<a id="a-FK"></a>如是等如来广大神通功德庄严无量无数。<a id="a-FL"></a>不可言说不可指示。<a id="a-FM"></a>昔未曾见昔未曾闻众希有法现此佛土。</p>
 </body>
</html>