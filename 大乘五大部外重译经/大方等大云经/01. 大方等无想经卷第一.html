<!doctype html>
<html id="z3IBTpDQ5" data-ver="1340">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘五大部外重译经">
  <meta period="北凉">
 </head>
 <body>
  <h1 id="a1">大方等无想经卷第一</h1>
  <h2 id="a2">大云初分大众健度第一</h2>
  <p id="a3">如是我闻。<a id="a-4"></a>一时佛在王舍城耆阇崛山中。<a id="a-5"></a>与大比丘僧九万八千。<a id="a-6"></a>大迦葉等而为上首。<a id="a-7"></a>一切皆是大阿罗汉。<a id="a-8"></a>诸漏已尽皆得自在。<a id="a-9"></a>其心调柔如香象王。<a id="a-A"></a>随顺善道心得解脱。<a id="a-B"></a>智慧无碍舍离重担。<a id="a-C"></a>所作已办永断诸有。<a id="a-D"></a>所修禁戒清净微妙心到彼岸。<a id="a-E"></a>威德巍巍有大名称。<a id="a-F"></a>具足成就得八解脱。<a id="a-G"></a>皆于晨朝从禅定起往至佛所。<a id="a-H"></a>头面礼佛合掌恭敬右绕三匝。<a id="a-I"></a>修敬已毕却坐一面。</p>
  <p id="aJ">复有比丘尼众六万五千。<a id="a-K"></a>摩诃波阇波提比丘尼而为上首。<a id="a-L"></a>亦于晨朝从禅定起往至佛所。<a id="a-M"></a>头面礼足合掌恭敬右绕三匝。<a id="a-N"></a>修敬已毕却坐一面。</p>
  <p id="aO">复有菩萨摩诃萨六万八千。<a id="a-P"></a>一切皆是大香象王。<a id="a-Q"></a>其名曰大云密藏菩萨摩诃萨。<a id="a-R"></a>大云得志菩萨摩诃萨。<a id="a-S"></a>大云电光菩萨摩诃萨。<a id="a-T"></a>大云雷震菩萨摩诃萨。<a id="a-U"></a>大云勤藏菩萨摩诃萨。<a id="a-V"></a>大云爱乐菩萨摩诃萨。<a id="a-W"></a>大云欢喜菩萨摩诃萨。<a id="a-X"></a>大云性菩萨摩诃萨。<a id="a-Y"></a>大云金刚首菩萨摩诃萨。<a id="a-Z"></a>大云宝首菩萨摩诃萨。<a id="a-a"></a>大云吼菩萨摩诃萨。<a id="a-b"></a>大云名称菩萨摩诃萨。<a id="a-c"></a>大云愿华菩萨摩诃萨。<a id="a-d"></a>大云施雨菩萨摩诃萨。<a id="a-e"></a>大云不轻菩萨摩诃萨。<a id="a-f"></a>大云勤行菩萨摩诃萨。<a id="a-g"></a>大云师子吼王菩萨摩诃萨。<a id="a-h"></a>大云满雨心王菩萨摩诃萨。<a id="a-i"></a>大云普光菩萨摩诃萨。<a id="a-j"></a>大云正见菩萨摩诃萨。<a id="a-k"></a>大云遍雨王菩萨摩诃萨。<a id="a-l"></a>大云身通王菩萨摩诃萨。<a id="a-m"></a>大云上妙菩萨摩诃萨。<a id="a-n"></a>大云自在菩萨摩诃萨。<a id="a-o"></a>大云大海菩萨摩诃萨。<a id="a-p"></a>大云一切自在菩萨摩诃萨。<a id="a-q"></a>大云福田菩萨摩诃萨。<a id="a-r"></a>大云一切施安菩萨摩诃萨。<a id="a-s"></a>大云日光菩萨摩诃萨。<a id="a-t"></a>大云月光菩萨摩诃萨。<a id="a-u"></a>大云琉璃光菩萨摩诃萨。<a id="a-v"></a>大云无量贾菩萨摩诃萨。<a id="a-w"></a>大云常见菩萨摩诃萨。<a id="a-x"></a>大云我见菩萨摩诃萨。<a id="a-y"></a>大云净见菩萨摩诃萨大云乐见菩萨摩诃萨。<a id="a-z"></a>大云无碍菩萨摩诃萨。<a id="a-10"></a>大云常胜菩萨摩诃萨。<a id="a-11"></a>大云净光菩萨摩诃萨。<a id="a-12"></a>大云得称菩萨摩诃萨。<a id="a-13"></a>大云爱命菩萨摩诃萨。<a id="a-14"></a>大云贾主菩萨摩诃萨。<a id="a-15"></a>大云顺师菩萨摩诃萨。<a id="a-16"></a>大云现道菩萨摩诃萨。<a id="a-17"></a>大云护子菩萨摩诃萨。<a id="a-18"></a>大云胜分陀利菩萨摩诃萨。<a id="a-19"></a>大云火光菩萨摩诃萨。<a id="a-1A"></a>大云波头摩菩萨摩诃萨。<a id="a-1B"></a>大云优钵罗香菩萨摩诃萨。<a id="a-1C"></a>大云威德王菩萨摩诃萨。<a id="a-1D"></a>大云动摇菩萨摩诃萨。<a id="a-1E"></a>大云无所畏菩萨摩诃萨。<a id="a-1F"></a>大云多摩罗跋树叶凉菩萨摩诃萨。<a id="a-1G"></a>大云赤栴檀树凉菩萨摩诃萨。<a id="a-1H"></a>大云极深菩萨摩诃萨。<a id="a-1I"></a>大云知善师菩萨摩诃萨。<a id="a-1J"></a>大云那罗延大喜菩萨摩诃萨。<a id="a-1K"></a>大云大牛王菩萨摩诃萨。<a id="a-1L"></a>大云大树王菩萨摩诃萨。<a id="a-1M"></a>大云大法分陀利敷菩萨摩诃萨。<a id="a-1N"></a>大云执持法光菩萨摩诃萨。<a id="a-1O"></a>大云称王门菩萨摩诃萨。<a id="a-1P"></a>大云金山有德王菩萨摩诃萨。<a id="a-1Q"></a>大云无怖王菩萨摩诃萨。<a id="a-1R"></a>大云大医王菩萨摩诃萨。<a id="a-1S"></a>大云大身王菩萨摩诃萨。<a id="a-1T"></a>大云虚空王菩萨摩诃萨。<a id="a-1U"></a>大云修发王菩萨摩诃萨。<a id="a-1V"></a>大云坏云王菩萨摩诃萨。<a id="a-1W"></a>大云坏风王菩萨摩诃萨。<a id="a-1X"></a>大云坏雨王菩萨摩诃萨。<a id="a-1Y"></a>大云俾倪王菩萨摩诃萨。<a id="a-1Z"></a>大云断闇王菩萨摩诃萨。<a id="a-1a"></a>大云断雹王菩萨摩诃萨。<a id="a-1b"></a>大云迦葉菩萨摩诃萨。<a id="a-1c"></a>如是等菩萨摩诃萨。<a id="a-1d"></a>亦于晨朝从禅定起往至佛所。<a id="a-1e"></a>头面作礼合掌恭敬右绕三匝。<a id="a-1f"></a>修敬已毕却坐一面。</p>
  <p id="a1g">复有五万八千梨车童子。<a id="a-1h"></a>其名曰师子光梨车。<a id="a-1i"></a>法德梨车。<a id="a-1j"></a>法羡梨车。<a id="a-1k"></a>释德梨车。<a id="a-1l"></a>释幢梨车。<a id="a-1m"></a>释幡梨车。<a id="a-1n"></a>师子吼梨车。<a id="a-1o"></a>宝铃声梨车。<a id="a-1p"></a>爱德梨车。<a id="a-1q"></a>名贵德梨车。<a id="a-1r"></a>金刚须梨车。<a id="a-1s"></a>佛奴梨车。<a id="a-1t"></a>如来奴梨车。<a id="a-1u"></a>世尊奴梨车。<a id="a-1v"></a>婆伽婆奴梨车。<a id="a-1w"></a>正觉奴梨车。<a id="a-1x"></a>世尊月奴梨车。<a id="a-1y"></a>大手梨车。<a id="a-1z"></a>大精进梨车。<a id="a-20"></a>恒河得梨车。<a id="a-21"></a>文殊师利梨车。<a id="a-22"></a>弥勒梨车。<a id="a-23"></a>大龙梨车。<a id="a-24"></a>龙护梨车。<a id="a-25"></a>法护梨车。<a id="a-26"></a>广称梨车。<a id="a-27"></a>虚空云梨车。<a id="a-28"></a>恒河护梨车。<a id="a-29"></a>金华梨车。<a id="a-2A"></a>电光梨车。<a id="a-2B"></a>大广面梨车。<a id="a-2C"></a>性广梨车。<a id="a-2D"></a>净光梨车。<a id="a-2E"></a>自在得梨车。<a id="a-2F"></a>自在地梨车。<a id="a-2G"></a>地鬘梨车。<a id="a-2H"></a>方等奴梨车。<a id="a-2I"></a>金刚奴梨车。<a id="a-2J"></a>如是等梨车。<a id="a-2K"></a>一切皆发阿耨多罗三藐三菩提心。<a id="a-2L"></a>守护大乘爱乐大乘。<a id="a-2M"></a>其所教化悉向大乘。<a id="a-2N"></a>亦于晨朝从禅定起往至佛所。<a id="a-2O"></a>头面作礼合掌恭敬右绕三匝。<a id="a-2P"></a>修敬毕已却坐一面。</p>
  <p id="a2Q">复有四万四千天王。<a id="a-2R"></a>其名曰爱见天王。<a id="a-2S"></a>一切爱天王。<a id="a-2T"></a>月发天王。<a id="a-2U"></a>日色天王。<a id="a-2V"></a>长耳天王。<a id="a-2W"></a>青色天王。<a id="a-2X"></a>精进天王。<a id="a-2Y"></a>深目天王。<a id="a-2Z"></a>大黑天王。<a id="a-2a"></a>远慧天王。<a id="a-2b"></a>虚空目天王。<a id="a-2c"></a>爱德天王。<a id="a-2d"></a>爱须天王。<a id="a-2e"></a>爱称光天王。<a id="a-2f"></a>爱面光天王。<a id="a-2g"></a>一切喜念天王。<a id="a-2h"></a>琉璃光天王。<a id="a-2i"></a>光爱天王。<a id="a-2j"></a>半月天王。<a id="a-2k"></a>大声微妙天王。<a id="a-2l"></a>勇坏烦恼天王。<a id="a-2m"></a>一切爱天王。<a id="a-2n"></a>童子爱天王。<a id="a-2o"></a>曼陀罗华天王。<a id="a-2p"></a>无常天王。<a id="a-2q"></a>属昴星天王。<a id="a-2r"></a>如是等诸大天王。<a id="a-2s"></a>爱乐大乘广说大乘护持大乘。<a id="a-2t"></a>受持一切三昧总持。<a id="a-2u"></a>惠施众生安乐之事。<a id="a-2v"></a>亦于晨朝从禅定起往至佛所。<a id="a-2w"></a>头面礼足合掌恭敬右绕三匝。<a id="a-2x"></a>修敬已毕却坐一面。</p>
  <p id="a2y">复有三万八千龙王。<a id="a-2z"></a>其名曰莲华龙王。<a id="a-30"></a>德叉迦龙王。<a id="a-31"></a>迦迦罗龙王。<a id="a-32"></a>和修吉龙王。<a id="a-33"></a>爱德鬘龙王。<a id="a-34"></a>大地龙王。<a id="a-35"></a>牙利龙王。<a id="a-36"></a>净目龙王。<a id="a-37"></a>师子龙王。<a id="a-38"></a>蠡声龙王。<a id="a-39"></a>鼓声龙王。<a id="a-3A"></a>金光龙王。<a id="a-3B"></a>金色龙王。<a id="a-3C"></a>黑须龙王。<a id="a-3D"></a>持大雨龙王。<a id="a-3E"></a>大海龙王。<a id="a-3F"></a>枳罗婆龙王。<a id="a-3G"></a>梵龙王。<a id="a-3H"></a>愿爱龙王。<a id="a-3I"></a>伊罗钵龙王。<a id="a-3J"></a>陀毗罗龙王。<a id="a-3K"></a>恒河龙王。<a id="a-3L"></a>辛头龙王。<a id="a-3M"></a>博叉龙王。<a id="a-3N"></a>私陀龙王。<a id="a-3O"></a>有德龙王。<a id="a-3P"></a>阿耨达龙王。<a id="a-3Q"></a>钵售那龙王。<a id="a-3R"></a>人龙王。<a id="a-3S"></a>非人龙王。<a id="a-3T"></a>人头龙王。<a id="a-3U"></a>吉龙王。<a id="a-3V"></a>勋律龙王。<a id="a-3W"></a>毗舍罗龙王。<a id="a-3X"></a>蠡龙王。<a id="a-3Y"></a>黄色龙王。<a id="a-3Z"></a>难陀龙王。<a id="a-3a"></a>优波难陀龙王。<a id="a-3b"></a>毗楼勒叉龙王。<a id="a-3c"></a>提头赖吒龙王。<a id="a-3d"></a>毗楼博叉龙王。<a id="a-3e"></a>毗沙门龙王。<a id="a-3f"></a>半阇罗龙王。<a id="a-3g"></a>摩那斯龙王。<a id="a-3h"></a>如是等龙王。<a id="a-3i"></a>乐欲听受大乘经典。<a id="a-3j"></a>既得闻已欲为一切广宣分别。<a id="a-3k"></a>欲持正法守护正法。<a id="a-3l"></a>为护法故坚持禁戒荷法重担。<a id="a-3m"></a>亦于晨朝从禅定起往至佛所。<a id="a-3n"></a>头面作礼合掌恭敬右绕三匝。<a id="a-3o"></a>修敬已毕却坐一面。</p>
  <p id="a3p">复有三万六千夜叉神王。<a id="a-3q"></a>其名曰毗沙门鬼王。<a id="a-3r"></a>虚空鬼王。<a id="a-3s"></a>爱德鬼王。<a id="a-3t"></a>毕施鬼王。<a id="a-3u"></a>大璎珞庄严鬼王。<a id="a-3v"></a>一向视鬼王。<a id="a-3w"></a>动大地鬼王。<a id="a-3x"></a>善毛鬼王。<a id="a-3y"></a>善爱家鬼王。<a id="a-3z"></a>摩尼跋陀鬼王。<a id="a-40"></a>满城鬼王。<a id="a-41"></a>莲花光鬼王。<a id="a-42"></a>车轮台鬼王。<a id="a-43"></a>大海胜鬼王。<a id="a-44"></a>如是等夜叉鬼王。<a id="a-45"></a>随顺阿閦如来道行。<a id="a-46"></a>为护正法受持禁戒。<a id="a-47"></a>亦于晨朝从禅定起往至佛所。<a id="a-48"></a>头面作礼合掌恭敬右绕三匝。<a id="a-49"></a>修敬毕已却坐一面。</p>
  <p id="a4A">复有四万九千金翅鸟王。<a id="a-4B"></a>其名曰力等香象金翅鸟王。<a id="a-4C"></a>坚固金翅鸟王。<a id="a-4D"></a>鼓声金翅鸟王。<a id="a-4E"></a>坏一切龙王力金翅鸟王。<a id="a-4F"></a>火光金翅鸟王。<a id="a-4G"></a>斑翅金翅鸟王。<a id="a-4H"></a>轮面金翅鸟王。<a id="a-4I"></a>恶性金翅鸟王。<a id="a-4J"></a>坏和修吉龙王眷属金翅鸟王。<a id="a-4K"></a>坏和修吉眷属大喜金翅鸟王。<a id="a-4L"></a>实见金翅鸟王。<a id="a-4M"></a>喜说大慈金翅鸟王法喜金翅鸟王。<a id="a-4N"></a>金翅爱金翅鸟王。<a id="a-4O"></a>如是等金翅鸟王。<a id="a-4P"></a>一切无有憍慢放逸。<a id="a-4Q"></a>皆得爱护大乘之心。<a id="a-4R"></a>守护一切诸佛正法。<a id="a-4S"></a>亦于晨朝从禅定起往至佛所。<a id="a-4T"></a>头面作礼合掌恭敬右绕三匝。<a id="a-4U"></a>修敬已毕却坐一面。</p>
  <p id="a4V">复有六万八千乾闼婆王。<a id="a-4W"></a>其名曰喜乾闼婆王。<a id="a-4X"></a>自在歌乾闼婆王。<a id="a-4Y"></a>现在爱乾闼婆王。<a id="a-4Z"></a>牛王得乾闼婆王。<a id="a-4a"></a>云覆乾闼婆王。<a id="a-4b"></a>命命乾闼婆王。<a id="a-4c"></a>名名声乾闼婆王。<a id="a-4d"></a>如是等乾闼婆王。<a id="a-4e"></a>亦于晨朝从禅定起往至佛所。<a id="a-4f"></a>头面作礼合掌恭敬右绕三匝。<a id="a-4g"></a>修敬已毕却坐一面。</p>
  <p id="a4h">复有九万八千紧那罗王。<a id="a-4i"></a>其名曰善见紧那罗王。<a id="a-4j"></a>长鼻紧那罗王。<a id="a-4k"></a>引心紧那罗王。<a id="a-4l"></a>妻爱紧那罗王。<a id="a-4m"></a>坏烦恼紧那罗王。<a id="a-4n"></a>坏怨紧那罗王。<a id="a-4o"></a>魔王女爱紧那罗王。<a id="a-4p"></a>坏魔眷属紧那罗王。<a id="a-4q"></a>慧藏紧那罗王。<a id="a-4r"></a>深目紧那罗王。<a id="a-4s"></a>净贵德紧那罗王。<a id="a-4t"></a>调根紧那罗王。<a id="a-4u"></a>远见紧那罗王。<a id="a-4v"></a>如是等紧那罗王。<a id="a-4w"></a>亦于晨朝从禅定起往至佛所。<a id="a-4x"></a>头面作礼合掌恭敬右绕三匝。<a id="a-4y"></a>修敬已毕却座一面复有一万八千罗刹王。<a id="a-4z"></a>其名曰煮灰罗刹王。<a id="a-50"></a>水牛头罗刹王。<a id="a-51"></a>黄发罗刹王。<a id="a-52"></a>差齿罗刹王。<a id="a-53"></a>髑髅耳罗刹王。<a id="a-54"></a>贪蜜罗刹王。<a id="a-55"></a>蜜色罗刹王。<a id="a-56"></a>大咽罗刹王。<a id="a-57"></a>大饮罗刹王。<a id="a-58"></a>以发覆身罗刹王。<a id="a-59"></a>大力罗刹王。<a id="a-5A"></a>可畏色罗刹王。<a id="a-5B"></a>如是等罗刹王。<a id="a-5C"></a>一切皆断罗刹之想。<a id="a-5D"></a>纯以大乘调伏其心。<a id="a-5E"></a>亦于晨朝从禅定起往至佛所。<a id="a-5F"></a>头面作礼合掌恭敬右绕三匝。<a id="a-5G"></a>修敬已毕却坐一面。</p>
  <p id="a5H">复有三万八千陀那婆神王。<a id="a-5I"></a>其名曰象面陀那婆王。<a id="a-5J"></a>牙陀那婆王。<a id="a-5K"></a>支足陀那婆王。<a id="a-5L"></a>驴声陀那婆王。<a id="a-5M"></a>华耳陀那婆王。<a id="a-5N"></a>宝耳陀那婆王。<a id="a-5O"></a>鼠得陀那婆王。<a id="a-5P"></a>狸得陀那婆王。<a id="a-5Q"></a>鼠狼疑陀那婆王。<a id="a-5R"></a>猕猴面陀那婆王。<a id="a-5S"></a>月面陀那婆王。<a id="a-5T"></a>如是等陀那婆王。<a id="a-5U"></a>亦于晨朝从禅定起往至佛所。<a id="a-5V"></a>头面作礼合掌恭敬右绕三匝。<a id="a-5W"></a>修敬已毕却坐一面。</p>
  <p id="a5X">复有七万八千鸠槃茶王。<a id="a-5Y"></a>其名曰象耳鸠槃茶王。<a id="a-5Z"></a>箕耳鸠槃茶王。<a id="a-5a"></a>大肥鸠槃茶王。<a id="a-5b"></a>如是等鸠槃茶王。<a id="a-5c"></a>皆已舍离鸠槃茶想。<a id="a-5d"></a>亦于晨朝从禅定起往至佛所。<a id="a-5e"></a>头面作礼合掌恭敬右绕三匝。<a id="a-5f"></a>修敬已毕却坐一面。</p>
  <p id="a5g">复有三万八千饿鬼王。<a id="a-5h"></a>其名曰电光明王。<a id="a-5i"></a>大施王。<a id="a-5j"></a>一切羡王。<a id="a-5k"></a>箭王。<a id="a-5l"></a>大海涛波王。<a id="a-5m"></a>如是等王。<a id="a-5n"></a>悉皆爱乐大乘经典护持正法。<a id="a-5o"></a>常为众生广宣分别。<a id="a-5p"></a>渴仰大乘饥虚大乘贪慕大乘。<a id="a-5q"></a>纯以大乘以自庄严。<a id="a-5r"></a>常发誓愿得戒得慧。<a id="a-5s"></a>亦于晨朝从禅定起往至佛所。<a id="a-5t"></a>头面作礼合掌恭敬右绕三匝。<a id="a-5u"></a>修敬已毕却坐一面。</p>
  <p id="a5v">复有八万八千阿修罗王。<a id="a-5w"></a>其名曰毗摩质多阿修罗王。<a id="a-5x"></a>富娄那阿修罗王。<a id="a-5y"></a>念国阿修罗王。<a id="a-5z"></a>净恒河毗纽阿修罗王。<a id="a-60"></a>利安阿修罗王。<a id="a-61"></a>象咽阿修罗王。<a id="a-62"></a>三角山阿修罗王。<a id="a-63"></a>灰发阿修罗王。<a id="a-64"></a>大恶性阿修罗王。<a id="a-65"></a>火光阿修罗王。<a id="a-66"></a>如是等阿修罗王。<a id="a-67"></a>皆悉舍离阿修罗想。<a id="a-68"></a>其心调伏永离憍慢无有放逸。<a id="a-69"></a>亦于晨朝从禅定起往至佛所。<a id="a-6A"></a>头面作礼合掌恭敬右绕三匝。<a id="a-6B"></a>修敬已毕却坐一面。</p>
  <p id="a6C">复有六万五千大神咒王。<a id="a-6D"></a>其名曰宝持王。<a id="a-6E"></a>无尽意王。<a id="a-6F"></a>无尽财王。<a id="a-6G"></a>无碍王。<a id="a-6H"></a>不对王。<a id="a-6I"></a>如是等大神咒王。<a id="a-6J"></a>爱重大乘。<a id="a-6K"></a>乐说大乘。<a id="a-6L"></a>拥护大乘。<a id="a-6M"></a>渴仰大乘。<a id="a-6N"></a>贪慕大乘。<a id="a-6O"></a>得大乘定。<a id="a-6P"></a>具平等行。<a id="a-6Q"></a>常欲除断所有疑心。<a id="a-6R"></a>为护正法受持净戒。<a id="a-6S"></a>亦于晨朝从禅定起往至佛所。<a id="a-6T"></a>头面作礼合掌恭敬右绕三匝。<a id="a-6U"></a>修敬已毕却坐一面。</p>
  <p id="a6V">复有九万九千五通仙人。<a id="a-6W"></a>其名曰那罗他仙人。<a id="a-6X"></a>锐浮罗仙人。<a id="a-6Y"></a>跋弥迦仙人。<a id="a-6Z"></a>善奴仙人。<a id="a-6a"></a>竭伽仙人。<a id="a-6b"></a>太白仙人。<a id="a-6c"></a>荧惑仙人。<a id="a-6d"></a>鹿角仙人。<a id="a-6e"></a>鹿目仙人。<a id="a-6f"></a>离慢仙人。<a id="a-6g"></a>婆私吨仙人。<a id="a-6h"></a>欢喜仙人。<a id="a-6i"></a>五阴仙人。<a id="a-6j"></a>劫初仙人。<a id="a-6k"></a>大云色衣仙人。<a id="a-6l"></a>天衣仙人。<a id="a-6m"></a>憍尸迦仙人。<a id="a-6n"></a>颇罗堕仙人。<a id="a-6o"></a>龙声仙人。<a id="a-6p"></a>有德得仙人。<a id="a-6q"></a>断肉仙人。<a id="a-6r"></a>施一切命仙人。<a id="a-6s"></a>如是等五通仙人。<a id="a-6t"></a>亦于晨朝从禅定起往至佛所。<a id="a-6u"></a>头面作礼合掌恭敬右绕三匝。<a id="a-6v"></a>修敬已毕却坐一面复有天帝释与无量无数三十三天。<a id="a-6w"></a>亦于晨朝从禅定起往至佛所。<a id="a-6x"></a>头面作礼合掌恭敬右绕三匝。<a id="a-6y"></a>修敬已毕却坐一面。</p>
  <p id="a6z">复有四天王。<a id="a-70"></a>亦于晨朝从禅定起往至佛所。<a id="a-71"></a>头面作礼合掌恭敬右绕三匝。<a id="a-72"></a>修敬已毕却坐一面。</p>
  <p id="a73">复有舍卫国主波斯匿王。<a id="a-74"></a>与诸小王庄严四兵。<a id="a-75"></a>是诸王等。<a id="a-76"></a>爱重大乘。<a id="a-77"></a>乐说大乘。<a id="a-78"></a>渴仰大乘。<a id="a-79"></a>为护正法受持净戒。<a id="a-7A"></a>亦于晨朝从禅定起往至佛所。<a id="a-7B"></a>头面作礼合掌恭敬右绕三匝。<a id="a-7C"></a>修敬已毕却坐一面。</p>
  <p id="a7D">复有五万三千诸大长者。<a id="a-7E"></a>须达多等悉受五戒。<a id="a-7F"></a>皆发阿耨多罗三藐三菩提心。<a id="a-7G"></a>爱重大乘。<a id="a-7H"></a>渴仰大乘。<a id="a-7I"></a>贪慕大乘。<a id="a-7J"></a>为护大乘受持净戒。<a id="a-7K"></a>为众生故随顺菩提。<a id="a-7L"></a>亦于晨朝从禅定起往至佛所。<a id="a-7M"></a>头面作礼合掌恭敬右绕三匝。<a id="a-7N"></a>修敬已毕却住一面。</p>
  <p id="a7O">复有瞻婆国主名曰月护。<a id="a-7P"></a>与诸小王受持五戒。<a id="a-7Q"></a>一切皆发阿耨多罗三藐三菩提心。<a id="a-7R"></a>亦于晨朝从禅定起往至佛所。<a id="a-7S"></a>头面作礼合掌恭敬右绕三匝。<a id="a-7T"></a>修敬已毕却坐一面。</p>
  <p id="a7U">复有十六大国。<a id="a-7V"></a>鸯伽陀国。<a id="a-7W"></a>摩伽陀国。<a id="a-7X"></a>迦尸国。<a id="a-7Y"></a>拘萨罗国。<a id="a-7Z"></a>跋耆国。<a id="a-7a"></a>摩罗国。<a id="a-7b"></a>分陀国。<a id="a-7c"></a>须摩国。<a id="a-7d"></a>阿摩国。<a id="a-7e"></a>阿槃提国。<a id="a-7f"></a>拘留国。<a id="a-7g"></a>半时罗国。<a id="a-7h"></a>跋嗟国。<a id="a-7i"></a>首罗先那国。<a id="a-7j"></a>夜槃那国。<a id="a-7k"></a>剑阇国。<a id="a-7l"></a>如是十六诸大国土。<a id="a-7m"></a>其中所有一切众生。<a id="a-7n"></a>皆发阿耨多罗三藐三菩提心。<a id="a-7o"></a>亦于晨朝从禅定起往至佛所。<a id="a-7p"></a>头面作礼合掌恭敬右绕三匝。<a id="a-7q"></a>修敬已毕却坐一面。</p>
  <p id="a7r">复有末利夫人。<a id="a-7s"></a>与一万六千诸夫人等。<a id="a-7t"></a>亦于晨朝从禅定起往至佛所。<a id="a-7u"></a>头面作礼合掌恭敬右绕三匝。<a id="a-7v"></a>修敬已毕却坐一面。</p>
  <p id="a7w">复有一万八千。<a id="a-7x"></a>优婆夷毗舍佉等。<a id="a-7y"></a>一切皆发阿耨多罗三藐三菩提心。<a id="a-7z"></a>爱乐大乘。<a id="a-80"></a>渴仰大乘。<a id="a-81"></a>为护正法受持净戒。<a id="a-82"></a>为欲集助无上道法修菩提道。<a id="a-83"></a>一切皆得不退转心。<a id="a-84"></a>为度众生现受女身。<a id="a-85"></a>常乐宣说大乘经典。<a id="a-86"></a>亦于晨朝从禅定起往至佛所。<a id="a-87"></a>头面作礼合掌恭敬右绕三匝。<a id="a-88"></a>修敬已毕却坐一面。</p>
  <p id="a89">复有自在天子。<a id="a-8A"></a>与无量天众现大神变放五色光。<a id="a-8B"></a>所持诸华如须弥等。<a id="a-8C"></a>所谓优钵罗波头摩拘勿头分陀利。<a id="a-8D"></a>香华大香华。<a id="a-8E"></a>微妙华大微妙华。<a id="a-8F"></a>爱见华大爱见华。<a id="a-8G"></a>时华常华。<a id="a-8H"></a>曼陀罗华摩诃曼陀罗华。<a id="a-8I"></a>及持诸香。<a id="a-8J"></a>所谓栴檀香花香馥迦香。<a id="a-8K"></a>及诸伎乐。<a id="a-8L"></a>复持诸华大如车轮。<a id="a-8M"></a>亦于晨朝从禅定起往至佛所。<a id="a-8N"></a>头面作礼合掌恭敬右绕三匝。<a id="a-8O"></a>修敬已毕却坐一面。</p>
  <p id="a8P">复有梵天[髟-(彰-章)+累]髻梵等。<a id="a-8Q"></a>无量梵俱放五色光。<a id="a-8R"></a>其光能坏耆阇崛山所有众生贪欲黑闇。<a id="a-8S"></a>持种种香杂华伎乐来至佛所。<a id="a-8T"></a>王舍大城耆阇崛山迦兰陀竹林。<a id="a-8U"></a>其地纵广足一由旬。<a id="a-8V"></a>天衣遍覆间无空处。<a id="a-8W"></a>所谓憍尸迦衣。<a id="a-8X"></a>迦陵伽衣。<a id="a-8Y"></a>刍摩衣。<a id="a-8Z"></a>拘锐婆衣。<a id="a-8a"></a>复敷七宝师子之座。<a id="a-8b"></a>座高百万八千由旬。<a id="a-8c"></a>设此供已右绕如来满三十匝。<a id="a-8d"></a>脱身宝衣以覆佛上。<a id="a-8e"></a>发如是言。<a id="a-8f"></a>唯愿世尊。<a id="a-8g"></a>为众生故当雨法雨。<a id="a-8h"></a>时虚空中复出大声。<a id="a-8i"></a>世尊。<a id="a-8j"></a>一切众生虽得听闻常乐我净。<a id="a-8k"></a>而不能解。<a id="a-8l"></a>唯愿如来。<a id="a-8m"></a>敷演解说。<a id="a-8n"></a>复有无量鹅王。<a id="a-8o"></a>师子鹅王等。<a id="a-8p"></a>持诸种种华香供具。<a id="a-8q"></a>以用供养宝师子座。<a id="a-8r"></a>复有无量孔雀王。<a id="a-8s"></a>善目孔雀王等。<a id="a-8t"></a>持诸香华微妙妓乐。<a id="a-8u"></a>以供养佛。<a id="a-8v"></a>复有无量拘枳罗鸟王。<a id="a-8w"></a>善行王等。<a id="a-8x"></a>亦于晨朝从禅定起往至佛所。<a id="a-8y"></a>头面作礼合掌恭敬右绕三匝。<a id="a-8z"></a>修敬已毕却坐一面。</p>
  <p id="a90">复有雪山迦兰陀鸟王莲华王等。<a id="a-91"></a>持诸香华。<a id="a-92"></a>亦于晨朝从禅定起往至佛所。<a id="a-93"></a>头面作礼合掌恭敬右绕三匝。<a id="a-94"></a>修敬已毕却坐一面。</p>
  <p id="a95">复有无量命命鸟王无碍王等。<a id="a-96"></a>亦于晨朝从禅定起往至佛所。<a id="a-97"></a>头面作礼合掌恭敬右绕三匝。<a id="a-98"></a>修敬已毕却坐一面。</p>
  <p id="a99">复有无量山王须弥山王。<a id="a-9A"></a>而为上首。<a id="a-9B"></a>亦于晨朝从禅定起往至佛所。<a id="a-9C"></a>头面作礼合掌恭敬右绕三匝。<a id="a-9D"></a>修敬已毕却坐一面。</p>
  <p id="a9E">复有香山诸药草王忍辱王等。<a id="a-9F"></a>亦于晨朝从禅定起往至佛所。<a id="a-9G"></a>头面作礼合掌恭敬右绕三匝。<a id="a-9H"></a>修敬已毕却坐一面。</p>
  <p id="a9I">尔时所有一切树木常出华果。<a id="a-9J"></a>一切伎乐无掁触者。<a id="a-9K"></a>自然演出微妙音声。<a id="a-9L"></a>时雪山中所有师子诸恶兽等。<a id="a-9M"></a>慈心相视如母如子。<a id="a-9N"></a>复有一切蚊虻毒虫。<a id="a-9O"></a>皆得慈心亦如一子。<a id="a-9P"></a>诸恶鸟等亦复如是。<a id="a-9Q"></a>复有四种毒蛇。<a id="a-9R"></a>所谓视毒嘘毒啮毒触毒。<a id="a-9S"></a>亦得慈心。<a id="a-9T"></a>及十六种诸恶律仪亦复如是。<a id="a-9U"></a>诸恶众生悉受五戒。<a id="a-9V"></a>尔时一切大众。<a id="a-9W"></a>悉共受持清净戒行。<a id="a-9X"></a>乐欲听受大乘经典。<a id="a-9Y"></a>恭敬大乘拥护大乘。<a id="a-9Z"></a>呵责诽谤大乘经者。<a id="a-9a"></a>见有受持恭敬供养。</p>
  <p id="a9b">尔时大云密藏菩萨摩诃萨。<a id="a-9c"></a>即从坐起偏袒右肩为佛作礼长跪合掌白佛言。<a id="a-9d"></a>世尊。<a id="a-9e"></a>此诸大众咸有疑心。<a id="a-9f"></a>我今欲问。<a id="a-9g"></a>唯愿听许。<a id="a-9h"></a>佛言。<a id="a-9i"></a>善哉善哉。<a id="a-9j"></a>善男子。<a id="a-9k"></a>我今能破此众疑心。<a id="a-9l"></a>恣汝所问。<a id="a-9m"></a>大云密藏菩萨言。<a id="a-9n"></a>世尊。<a id="a-9o"></a>菩萨摩诃萨云何修行得陀罗尼。<a id="a-9p"></a>云何能得大海三昧。<a id="a-9q"></a>云何能解诸佛实语。<a id="a-9r"></a>云何得知具足法味。<a id="a-9s"></a>云何得见微密之藏。<a id="a-9t"></a>云何得入安隐之处。<a id="a-9u"></a>亦得睹见如来常住。<a id="a-9v"></a>云何能得如来宝藏。<a id="a-9w"></a>永断众生贫穷困苦。<a id="a-9x"></a>云何能解诸佛如来甚深之义。<a id="a-9y"></a>云何能到诸佛如来大海彼岸。<a id="a-9z"></a>云何菩萨得入诸佛如来境界。<a id="a-A0"></a>云何菩萨护持诸佛所有幻法。<a id="a-A1"></a>云何菩萨得如来法得已能说。<a id="a-A2"></a>云何能知一切法界。<a id="a-A3"></a>云何得佛日身月身彗星之身。<a id="a-A4"></a>云何得尽如来边际。<a id="a-A5"></a>云何能得诸佛净业。<a id="a-A6"></a>云何逮得如来所行。<a id="a-A7"></a>云何得佛甚深净池。<a id="a-A8"></a>云何得佛分陀利华。<a id="a-A9"></a>云何得佛自在之力。<a id="a-AA"></a>云何能得诸佛财货。<a id="a-AB"></a>云何能见如来实相。<a id="a-AC"></a>云何见佛常住不变。<a id="a-AD"></a>云何能得如来金色。<a id="a-AE"></a>云何菩萨得佛法王。<a id="a-AF"></a>云何能得金刚法身。<a id="a-AG"></a>云何得佛常身常声。<a id="a-AH"></a>云何菩萨得到如来所安之处。<a id="a-AI"></a>而无安想。<a id="a-AJ"></a>云何见于诸佛如来常乐我净。<a id="a-AK"></a>而非恶见。<a id="a-AL"></a>云何如来真实生身。<a id="a-AM"></a>真实法身。<a id="a-AN"></a>云何如来金刚之身。<a id="a-AO"></a>破坏杂身。<a id="a-AP"></a>云何见坏身而名为真见。<a id="a-AQ"></a>云何如来身不名为血肉筋骨所成立。<a id="a-AR"></a>若有如是身。<a id="a-AS"></a>云何为空见如来说法时。<a id="a-AT"></a>云何有所获。<a id="a-AU"></a>云何说法时。<a id="a-AV"></a>俱闻无所获法。<a id="a-AW"></a>若无所有。<a id="a-AX"></a>云何复得说如来真实常。<a id="a-AY"></a>云何入于涅槃若不入涅槃。<a id="a-AZ"></a>云何名实语戒。<a id="a-Aa"></a>若无净秽。<a id="a-Ab"></a>云何赞持戒者。<a id="a-Ac"></a>佛法若无灭。<a id="a-Ad"></a>云何说法灭。<a id="a-Ae"></a>复言法灭时多有毁禁者。<a id="a-Af"></a>如来佛性净上净毕竟净。<a id="a-Ag"></a>其性如是者。<a id="a-Ah"></a>云何乐生死。<a id="a-Ai"></a>云何诸菩萨常说生死乐。<a id="a-Aj"></a>云何诸菩萨乐见如来性。<a id="a-Ak"></a>云何烦恼常。<a id="a-Al"></a>云何爱烦恼。<a id="a-Am"></a>云何复得入一切烦恼门。<a id="a-An"></a>云何能得修一切佛土业。<a id="a-Ao"></a>云何得善知烦恼之根本。<a id="a-Ap"></a>云何诸菩萨善能得除灭于佛所起疑常乐我净心。<a id="a-Aq"></a>若无疑心者。<a id="a-Ar"></a>云何畏生死。<a id="a-As"></a>若畏于生死。<a id="a-At"></a>云何复乐着。<a id="a-Au"></a>云何得佛道。<a id="a-Av"></a>云何转法轮。<a id="a-Aw"></a>云何度众生知不断佛性。<a id="a-Ax"></a>云何治魔众使离魔境界。<a id="a-Ay"></a>云何度众生生死大苦海。<a id="a-Az"></a>云何说生死示导生死道。<a id="a-B0"></a>云何得生死无量之大海。<a id="a-B1"></a>云何求生死渴仰生死道。<a id="a-B2"></a>云何贪生死吝惜不放舍。<a id="a-B3"></a>云何开生死犹如分陀利。<a id="a-B4"></a>云何烦恼结犹如四大海。<a id="a-B5"></a>云何诸烦恼常起如发愿。<a id="a-B6"></a>云何而得地狱之心。<a id="a-B7"></a>云何常求地狱之心。<a id="a-B8"></a>云何修集地狱戒禁。<a id="a-B9"></a>云何滋息地狱业行地狱之身。<a id="a-BA"></a>刀剑弓箭锥銏轮火。<a id="a-BB"></a>云何能破坏众生地狱果。<a id="a-BC"></a>云何为地狱众生作安乐。<a id="a-BD"></a>云何注大雨能灭地狱火。<a id="a-BE"></a>云何处地狱而不受其报。<a id="a-BF"></a>云何为地狱而作船导师。<a id="a-BG"></a>云何为地狱而作大良药。<a id="a-BH"></a>云何而能得闭塞地狱道。<a id="a-BI"></a>云何作慧灯坏于生死闇。<a id="a-BJ"></a>云何在生死烦恼毒不污。<a id="a-BK"></a>虽住无所住。<a id="a-BL"></a>而不同空住。<a id="a-BM"></a>能消诸烦恼。<a id="a-BN"></a>犹如日照雪。<a id="a-BO"></a>见于如来常乐我净。<a id="a-BP"></a>其心安住如须弥山。<a id="a-BQ"></a>不动不转如帝释幢。<a id="a-BR"></a>如来实不毕竟涅槃。<a id="a-BS"></a>亦说如来入于涅槃。<a id="a-BT"></a>其心不坏犹如金刚。<a id="a-BU"></a>云何得惭愧。<a id="a-BV"></a>云何得好身。<a id="a-BW"></a>云何复能得众所爱敬身。<a id="a-BX"></a>云何得不贪。<a id="a-BY"></a>云何得不嗔。<a id="a-BZ"></a>云何能得微妙光明。<a id="a-Ba"></a>云何得正性。<a id="a-Bb"></a>云何得自在。<a id="a-Bc"></a>云何能得大众眷属。<a id="a-Bd"></a>云何能得不坏眷属。<a id="a-Be"></a>不退不失不贪饮食。<a id="a-Bf"></a>常修知足终不食肉。<a id="a-Bg"></a>于诸众生常生爱心。<a id="a-Bh"></a>常为世间之所恭敬。<a id="a-Bi"></a>得名一切大施之主。<a id="a-Bj"></a>得名大力。<a id="a-Bk"></a>得名健行。<a id="a-Bl"></a>大慈大悲大舍大喜。<a id="a-Bm"></a>大慧总持。<a id="a-Bn"></a>随顺世间。<a id="a-Bo"></a>为安世间。<a id="a-Bp"></a>为乐世间。<a id="a-Bq"></a>云何而得世间无上世间无胜世间无边。<a id="a-Br"></a>常行正语修行梵行。<a id="a-Bs"></a>行大悲行喜行圣行。<a id="a-Bt"></a>见空法界随顺而说。<a id="a-Bu"></a>见不空界说亦如是。<a id="a-Bv"></a>说佛法相见佛真法。<a id="a-Bw"></a>得净自在持戒之财。<a id="a-Bx"></a>德财法财不食之财。<a id="a-By"></a>为贫众生得财藏身。<a id="a-Bz"></a>为诸众生得三种定空无相愿。<a id="a-C0"></a>欲生净土得随愿身。<a id="a-C1"></a>虽为众生受此阴身。<a id="a-C2"></a>不于众生求其恩报。<a id="a-C3"></a>赞叹持戒呵破戒者。<a id="a-C4"></a>不为群邪之所沮坏。<a id="a-C5"></a>虽读外典不随其义。<a id="a-C6"></a>其所说法句义不断。<a id="a-C7"></a>虽名沙门及婆罗门。<a id="a-C8"></a>终不生于沙门之想婆罗门想。<a id="a-C9"></a>虽复晓了算数咒术。<a id="a-CA"></a>心初未曾有贪着想。<a id="a-CB"></a>虽为众生示入天寺。<a id="a-CC"></a>供养恭敬依止礼拜。<a id="a-CD"></a>而其内心常依法界。<a id="a-CE"></a>现行十恶实是梵行。<a id="a-CF"></a>诸佛护念如视一子。<a id="a-CG"></a>善能护持诸佛法身。<a id="a-CH"></a>能转一切诸佛法轮。<a id="a-CI"></a>深见诸佛甚深法界及真实相。<a id="a-CJ"></a>其所修行等诸佛行。<a id="a-CK"></a>得无量身及无量行。<a id="a-CL"></a>善解诸佛所有语密。<a id="a-CM"></a>除去憍慢犹如诸佛。<a id="a-CN"></a>善说法界深密之义。<a id="a-CO"></a>虽说憍慢无憍慢想。<a id="a-CP"></a>亦不教他生于憍慢。<a id="a-CQ"></a>心无贪恚愚痴怖畏。<a id="a-CR"></a>犹如诸佛。<a id="a-CS"></a>其行无量微密无量。<a id="a-CT"></a>诸法无量。<a id="a-CU"></a>乐说无量。<a id="a-CV"></a>性相无量。<a id="a-CW"></a>真实无量。<a id="a-CX"></a>见真见实见性见法。<a id="a-CY"></a>为诸众生断烦恼故而演说法。<a id="a-CZ"></a>常得知见诸佛世尊。<a id="a-Ca"></a>永度烦恼诸结大海。<a id="a-Cb"></a>为度众生故说度烦恼诸结海法。<a id="a-Cc"></a>自得度已度未度者。<a id="a-Cd"></a>自得脱已脱未脱者。<a id="a-Ce"></a>自得安已安未安者。<a id="a-Cf"></a>未涅槃者令得涅槃。<a id="a-Cg"></a>自见法界了了真实。<a id="a-Ch"></a>或为众生说实不实。<a id="a-Ci"></a>于无量劫已坏四魔。<a id="a-Cj"></a>为众生故现处道树方降魔众。<a id="a-Ck"></a>内实知见久破诸魔。<a id="a-Cl"></a>为众生故唱言今坏。<a id="a-Cm"></a>以善方便转于法轮。<a id="a-Cn"></a>以善方便现入涅槃。<a id="a-Co"></a>云何能得诸佛神通。<a id="a-Cp"></a>云何得佛如来法王。<a id="a-Cq"></a>云何得佛微密法藏。<a id="a-Cr"></a>云何得佛不可思议。<a id="a-Cs"></a>云何能得诸佛无量无称无数无胜无边。<a id="a-Ct"></a>云何能施一切众生甘露法味。</p>
  <p id="aCu">尔时世尊告大云密藏菩萨言。<a id="a-Cv"></a>善哉善哉。<a id="a-Cw"></a>善男子。<a id="a-Cx"></a>汝今所问甚为快善。<a id="a-Cy"></a>为欲安乐世间众生故发斯问。<a id="a-Cz"></a>一切众生无明所盲。<a id="a-D0"></a>而不能知诸佛所有真实功德。<a id="a-D1"></a>善男子。<a id="a-D2"></a>汝今欲令一切众生。<a id="a-D3"></a>悉得智慧眼常眼常光。<a id="a-D4"></a>永度生死烦恼大河。<a id="a-D5"></a>了知诸佛菩提之行。<a id="a-D6"></a>欲坏众生无明结[穀-禾+卵]。<a id="a-D7"></a>示导无上菩提之行。<a id="a-D8"></a>一切众生。<a id="a-D9"></a>常乐演说无常无我无乐无净。<a id="a-DA"></a>而今欲开常乐我净。<a id="a-DB"></a>如来毕竟入于涅槃。<a id="a-DC"></a>无常无我无乐无净。<a id="a-DD"></a>而今欲开诸佛世尊不毕竟灭常住不变。<a id="a-DE"></a>善男子。<a id="a-DF"></a>一切众生。<a id="a-DG"></a>常于法界妄生分别。<a id="a-DH"></a>而法界性实无分别。<a id="a-DI"></a>汝今欲问无分别义。<a id="a-DJ"></a>是故发问。<a id="a-DK"></a>善男子。<a id="a-DL"></a>一切众生。<a id="a-DM"></a>常为邪毒之所涂染。<a id="a-DN"></a>如来世尊为大良医。<a id="a-DO"></a>汝意欲令如来医王说咒授药疗其所苦。<a id="a-DP"></a>善男子。<a id="a-DQ"></a>如遮罗迦梵志及尼干子诸婆罗门。<a id="a-DR"></a>实非罗汉作罗汉想。<a id="a-DS"></a>非圣圣想。<a id="a-DT"></a>非天天想。<a id="a-DU"></a>实非常乐我净之法。<a id="a-DV"></a>而作常乐我净之想。<a id="a-DW"></a>汝今欲为如是众生拔邪毒箭。<a id="a-DX"></a>解邪缚破邪狱出邪网。<a id="a-DY"></a>施法味食甘露。<a id="a-DZ"></a>安寝四禅涂净戒香。<a id="a-Da"></a>四等为华惭愧为衣。<a id="a-Db"></a>故发此问。<a id="a-Dc"></a>善男子。<a id="a-Dd"></a>一切众生不知总相不知别相。<a id="a-De"></a>相无相。<a id="a-Df"></a>非相非无相。<a id="a-Dg"></a>非相相非无相相。<a id="a-Dh"></a>不可知非不可知。<a id="a-Di"></a>非此非彼。<a id="a-Dj"></a>非手非指。<a id="a-Dk"></a>非此彼中。<a id="a-Dl"></a>非作非不作。<a id="a-Dm"></a>非示非不示。<a id="a-Dn"></a>非因非不因。<a id="a-Do"></a>非瞬非不瞬。<a id="a-Dp"></a>非知非智知。<a id="a-Dq"></a>非识非识识。<a id="a-Dr"></a>非住非不住。<a id="a-Ds"></a>非闇非明。<a id="a-Dt"></a>非相非名。<a id="a-Du"></a>非轻非重。<a id="a-Dv"></a>非羸非力。<a id="a-Dw"></a>非处非不处。<a id="a-Dx"></a>非净非不净。<a id="a-Dy"></a>非有为非无为。<a id="a-Dz"></a>非有非无。<a id="a-E0"></a>非可说非不可说。<a id="a-E1"></a>非取非舍。<a id="a-E2"></a>不生不退。<a id="a-E3"></a>非实非虚。<a id="a-E4"></a>非正非邪。<a id="a-E5"></a>非毕竟非不毕竟。<a id="a-E6"></a>非福田非不福田。<a id="a-E7"></a>非时非不时。<a id="a-E8"></a>非可净非不可净。<a id="a-E9"></a>非作非能作。<a id="a-EA"></a>非生非灭。<a id="a-EB"></a>非冷非热。<a id="a-EC"></a>非阴入界。<a id="a-ED"></a>非结因非业因。<a id="a-EE"></a>非生非堕。<a id="a-EF"></a>非长非增长。<a id="a-EG"></a>非有堕落毕竟无堕。<a id="a-EH"></a>非是有法永断诸有。<a id="a-EI"></a>非过去非未来非现在。<a id="a-EJ"></a>非实非不实。<a id="a-EK"></a>非性非不性。<a id="a-EL"></a>非色非受想行识。<a id="a-EM"></a>非尽非不尽亦不可尽。<a id="a-EN"></a>非等非无等亦无与等。<a id="a-EO"></a>非地水火风。<a id="a-EP"></a>一切法界实无有身。<a id="a-EQ"></a>实相之相毕竟真实。<a id="a-ER"></a>是名如来。<a id="a-ES"></a>无量无边不可思议。<a id="a-ET"></a>诸大功德之所成就。<a id="a-EU"></a>如是身者。<a id="a-EV"></a>即是诸佛真法身也。<a id="a-EW"></a>其义甚深不可思议。<a id="a-EX"></a>如来法界深邃幽远。<a id="a-EY"></a>不移本处宣说正法。<a id="a-EZ"></a>十方诸佛皆得闻知。<a id="a-Ea"></a>所以者何。<a id="a-Eb"></a>如来自在神力行故。<a id="a-Ec"></a>如是深语。<a id="a-Ed"></a>声闻缘觉所不得闻。<a id="a-Ee"></a>善男子。<a id="a-Ef"></a>诸佛何故。<a id="a-Eg"></a>不为彼说令彼得闻。<a id="a-Eh"></a>善男子。<a id="a-Ei"></a>声闻缘觉乃至不解一字之义。<a id="a-Ej"></a>犹如生盲饮毒狂人。<a id="a-Ek"></a>如蚕处茧。<a id="a-El"></a>如被毒箭。<a id="a-Em"></a>如病痰饮。<a id="a-En"></a>是故诸佛不为说之。<a id="a-Eo"></a>善男子。<a id="a-Ep"></a>一切众生。<a id="a-Eq"></a>常为诸结烦恼所病。<a id="a-Er"></a>诸佛如来能施法药。<a id="a-Es"></a>以妙咒术拔其毒箭除其肤翳。<a id="a-Et"></a>众生真实不知如来常住不变。<a id="a-Eu"></a>如来为然智慧法灯。<a id="a-Ev"></a>悉令得见常乐我净。<a id="a-Ew"></a>譬如日出。<a id="a-Ex"></a>悉令众生普见大地高下等相。<a id="a-Ey"></a>如来亦尔。<a id="a-Ez"></a>一切众生。<a id="a-F0"></a>不知方等。<a id="a-F1"></a>亦不能得总持三昧。<a id="a-F2"></a>不知佛时。<a id="a-F3"></a>不知佛财。<a id="a-F4"></a>不见佛身。<a id="a-F5"></a>不解如来涅槃之相。<a id="a-F6"></a>不知佛法灭与不灭。<a id="a-F7"></a>而言如来无常无乐无我无净。<a id="a-F8"></a>有烦恼箭是杂毒食。<a id="a-F9"></a>是故我为如是等人。<a id="a-FA"></a>演说诸佛常乐我净。<a id="a-FB"></a>欲除此人无明黑闇。<a id="a-FC"></a>善男子。<a id="a-FD"></a>善哉善哉。<a id="a-FE"></a>声闻缘觉未曾得闻是一字义。<a id="a-FF"></a>汝今欲令彼得闻故。<a id="a-FG"></a>故发是问。<a id="a-FH"></a>谛听谛听。<a id="a-FI"></a>善思念之。<a id="a-FJ"></a>吾今为汝分别解说。<a id="a-FK"></a>有大方等甘露经王。<a id="a-FL"></a>开大宝藏赈给贫穷。<a id="a-FM"></a>启发诸佛功德之藏。<a id="a-FN"></a>一切众生皆有佛性其性无尽。<a id="a-FO"></a>昔来隐蔽今欲显示。<a id="a-FP"></a>诸佛如来然大慧灯。<a id="a-FQ"></a>令诸众生了了明见。<a id="a-FR"></a>善男子。<a id="a-FS"></a>吾将欲说汝便发问。<a id="a-FT"></a>副汝昔来所发誓愿。<a id="a-FU"></a>大云密藏菩萨摩诃萨言。<a id="a-FV"></a>世尊。<a id="a-FW"></a>我从昔来实无此愿乃是世尊大慈愍事神通力故。<a id="a-FX"></a>为度众生令我发问。<a id="a-FY"></a>欲破众生贫穷困苦。<a id="a-FZ"></a>令诸众生意无尽故。<a id="a-Fa"></a>如来今说。<a id="a-Fb"></a>则能消灭一切众生无明大闇得智慧宝。<a id="a-Fc"></a>令诸众生明见佛性。<a id="a-Fd"></a>得见如来常乐我净。<a id="a-Fe"></a>佛言。<a id="a-Ff"></a>善哉善哉。<a id="a-Fg"></a>善男子汝今所问其义甚深。<a id="a-Fh"></a>为度众生生死海故。<a id="a-Fi"></a>为广流布方等经故。<a id="a-Fj"></a>为常法故。<a id="a-Fk"></a>惠施一切甘露法味。<a id="a-Fl"></a>除断众生贫穷苦故。<a id="a-Fm"></a>谛听谛听。<a id="a-Fn"></a>吾当为汝分别解说。<a id="a-Fo"></a>令诸众生得安乐故。<a id="a-Fp"></a>汝今当为一切众生善持是义。<a id="a-Fq"></a>善男子。<a id="a-Fr"></a>一切如来应供正遍知明行足善逝世间解无上士调御丈夫天人师佛世尊。<a id="a-Fs"></a>等有一法名曰法界。<a id="a-Ft"></a>以此法界诸佛世尊等有常慧。<a id="a-Fu"></a>以常慧水净自洗浴。<a id="a-Fv"></a>服甘露味并以惠施一切众生。<a id="a-Fw"></a>修集一切诸佛所行。<a id="a-Fx"></a>汝今当服是甘露味。<a id="a-Fy"></a>汝既服已复当转施。<a id="a-Fz"></a>我今当说汝便善听。<a id="a-G0"></a>初语亦善。<a id="a-G1"></a>中语亦善。<a id="a-G2"></a>后语亦善。<a id="a-G3"></a>其义真实言辞巧妙。<a id="a-G4"></a>其音清净纯一无杂。<a id="a-G5"></a>具足清白梵行之相</p>
  <p id="aG6">善男子。<a id="a-G7"></a>有大云经总持大海三昧大海。<a id="a-G8"></a>如来法印诸佛法城。<a id="a-G9"></a>法界甚深常住不变。<a id="a-GA"></a>不可思议常乐我净。<a id="a-GB"></a>善男子。<a id="a-GC"></a>若有受持书写读诵解说之者。<a id="a-GD"></a>则能破坏众生烦恼。<a id="a-GE"></a>断除一切贫穷困苦。<a id="a-GF"></a>若遭饥荒谷米勇贵。<a id="a-GG"></a>读诵是经则得丰壤。<a id="a-GH"></a>若时焰旱天则降雨。<a id="a-GI"></a>若有饥虚渴仰法食。<a id="a-GJ"></a>读诵是经则得总持甘露法味。<a id="a-GK"></a>若欲具足大神通者。<a id="a-GL"></a>当受是经。<a id="a-GM"></a>欲雨法雨润渍枯槁。<a id="a-GN"></a>当读是经。<a id="a-GO"></a>若遭大病亦当受持。<a id="a-GP"></a>所以者何。<a id="a-GQ"></a>此经即是一切大病之良药也。<a id="a-GR"></a>此经能断一切诸毒。<a id="a-GS"></a>大陀罗尼是大三昧。<a id="a-GT"></a>此经即是涂末烧香微妙净华。<a id="a-GU"></a>善男子。<a id="a-GV"></a>汝今当然大智慧灯。<a id="a-GW"></a>破诸众生狂愚黑闇。<a id="a-GX"></a>而诸众生常言。<a id="a-GY"></a>如来无常无我无乐无净是磨灭法。<a id="a-GZ"></a>如是众生即是饮毒被大毒箭。<a id="a-Ga"></a>澹饮发动狂醉失心无明所覆。<a id="a-Gb"></a>声闻缘觉如羸老牛。<a id="a-Gc"></a>是故汝当广宣分别如来功德。<a id="a-Gd"></a>以实相油润益慧灯。<a id="a-Ge"></a>开发慧眼除无明闇。<a id="a-Gf"></a>若言如来真实出生输头檀舍。<a id="a-Gg"></a>出家学道修集苦行坏魔兵众。<a id="a-Gh"></a>坐于道场成菩提道。<a id="a-Gi"></a>当知是人即是谤佛。<a id="a-Gj"></a>宁当断首拔出其舌。<a id="a-Gk"></a>不应出此虚妄之言何以故。<a id="a-Gl"></a>非是善解诸佛如来秘密语故。<a id="a-Gm"></a>若经中言沙门瞿昙。<a id="a-Gn"></a>当知是语即是密语。<a id="a-Go"></a>善男子为众生故示现神足。<a id="a-Gp"></a>当知即是佛之真子。<a id="a-Gq"></a>善男子。<a id="a-Gr"></a>汝则已为得大果报。<a id="a-Gs"></a>授与声闻辟支佛等。<a id="a-Gt"></a>吐药下药熏药眼药治诸病药。<a id="a-Gu"></a>何等是药。<a id="a-Gv"></a>所谓大乘方等经典。<a id="a-Gw"></a>当知是经即是诸经转轮圣王。<a id="a-Gx"></a>何以故。<a id="a-Gy"></a>是经典中宣说众生实性佛性常住法藏。<a id="a-Gz"></a>众生不解乃至一句一字。<a id="a-H0"></a>汝今当听。<a id="a-H1"></a>听已即当为汝法藏。<a id="a-H2"></a>汝复当观是经境界。<a id="a-H3"></a>善男子。<a id="a-H4"></a>此经中有诸佛菩萨四百不可思议解脱法门。<a id="a-H5"></a>善男子。<a id="a-H6"></a>此经中有诸法宝藏神通王三昧门。<a id="a-H7"></a>善男子。<a id="a-H8"></a>此经典中有诸菩萨三十六不退智慧宝藏陀罗尼门。<a id="a-H9"></a>善男子。<a id="a-HA"></a>此经复有诸佛菩萨三十三种入众生音大行方便解脱法门。<a id="a-HB"></a>善男子。<a id="a-HC"></a>此经复有诸佛菩萨十种神足入密行藏大行光王法门。<a id="a-HD"></a>此经复有诸佛菩萨十种生死行业道地。<a id="a-HE"></a>得心定解脱慧愿藏法门。<a id="a-HF"></a>此经复有诸佛菩萨十智不灭入思惟神通王法门。<a id="a-HG"></a>此经复有诸佛菩萨十种不生思惟法藏得入神足王法门。<a id="a-HH"></a>此经复有诸佛菩萨甚深十智入无畏行法王法门。<a id="a-HI"></a>此经复有诸佛菩萨十种大云见法不可思议功德藏法门。<a id="a-HJ"></a>此经复有诸佛菩萨入十种众生语言修大行法方便不断解脱法门。<a id="a-HK"></a>此经复有诸佛菩萨十种神通所入生行有行行藏光王法门。<a id="a-HL"></a>此经复有诸佛菩萨十种生死烦恼业行心住三昧解脱誓愿法藏法门。<a id="a-HM"></a>此经复有诸佛菩萨十种智住不可思议所入神足王法门。<a id="a-HN"></a>此经复有诸佛菩萨十种不生不可思议通达密藏神足王法门。<a id="a-HO"></a>此经复有诸佛菩萨十智甚深入精进行法门。<a id="a-HP"></a>此经复有诸佛菩萨十智大云众法和合神足王法门。<a id="a-HQ"></a>此经复有诸佛菩萨大云光明眼目法门。<a id="a-HR"></a>此经复有诸佛菩萨十种大云电光具足入行法门。<a id="a-HS"></a>此经复有诸佛菩萨通畅大云大乘经法门。<a id="a-HT"></a>此经复有诸佛菩萨神足变现灯明法门。<a id="a-HU"></a>此经复有诸佛菩萨十种法雹说神足王所入法门。<a id="a-HV"></a>此经复有诸佛菩萨十金刚智入藏法门。<a id="a-HW"></a>此经复有诸佛菩萨十种正行性入法门。<a id="a-HX"></a>此经复有诸佛菩萨十无尽行神通王所入法门。<a id="a-HY"></a>此经复有诸佛菩萨十种甚深微尘业行所入法门。<a id="a-HZ"></a>此经复有诸佛菩萨十种师子吼所入法门。<a id="a-Ha"></a>此经复有诸佛菩萨十生和合行入世间业狭心法门。<a id="a-Hb"></a>此经复有诸佛菩萨十神通宝所入法门。<a id="a-Hc"></a>此经复有诸佛菩萨十金翅鸟神通所入法门。<a id="a-Hd"></a>此经复有诸佛菩萨十大施时微妙王法门。<a id="a-He"></a>此经复有诸佛菩萨十无所畏大力神通所入法门。<a id="a-Hf"></a>此经复有诸佛菩萨十大海行所入法门。<a id="a-Hg"></a>此经复有诸佛菩萨十种至心所入法门。<a id="a-Hh"></a>此经复有诸佛菩萨十勇猛王大力微妙法门。<a id="a-Hi"></a>此经复有诸佛菩萨十种善行大神通王所入法门。<a id="a-Hj"></a>此经复有诸佛菩萨十二神通藏得开示法门。<a id="a-Hk"></a>此经复有诸佛菩萨十智宝藏法门。<a id="a-Hl"></a>此经复有诸佛菩萨十智境界行所入法门。<a id="a-Hm"></a>此经复有诸佛菩萨十正智微妙宝藏法门。<a id="a-Hn"></a>此经复有诸佛菩萨十种福田种子法门。<a id="a-Ho"></a>此经复有诸佛菩萨十种真实神通安乐之王所入法门。<a id="a-Hp"></a>善男子。<a id="a-Hq"></a>汝观是经不可思议。<a id="a-Hr"></a>功德境界亦不可思议。<a id="a-Hs"></a>乃是诸佛菩萨不可思议不可量法藏。<a id="a-Ht"></a>亦是众生不可思议无尽宝藏。<a id="a-Hu"></a>复次善男子。<a id="a-Hv"></a>此经境界不可思议。<a id="a-Hw"></a>善男子。<a id="a-Hx"></a>此经复有诸佛菩萨陀罗尼藏法门。<a id="a-Hy"></a>此经复有诸佛菩萨如来微密宝藏法门。<a id="a-Hz"></a>此经复有诸佛菩萨如来大海法门。<a id="a-I0"></a>此经复有诸佛菩萨如来时藏法门。<a id="a-I1"></a>此经复有诸佛菩萨如来世藏法门。<a id="a-I2"></a>此经复有诸佛菩萨如来日藏法门。<a id="a-I3"></a>此经复有诸佛菩萨如来月藏法门。<a id="a-I4"></a>此经复有诸佛菩萨如来境界法门。<a id="a-I5"></a>此经复有诸佛菩萨甚深法门。<a id="a-I6"></a>此经复有诸佛菩萨如来无所畏法门。<a id="a-I7"></a>此经复有诸佛菩萨如来 勇揵法门。<a id="a-I8"></a>此经复有诸佛菩萨如来地法门。<a id="a-I9"></a>此经复有诸佛菩萨如来法门。<a id="a-IA"></a>此经复有诸佛菩萨阿梨呵法门。<a id="a-IB"></a>此经复有诸佛菩萨如来聚法门。<a id="a-IC"></a>善男子。<a id="a-ID"></a>汝观此经大法陀罗尼。<a id="a-IE"></a>即是一切众生无尽福藏。<a id="a-IF"></a>是即诸佛不可思议解脱三昧陀罗尼门。<a id="a-IG"></a>非是汝等所知境界。<a id="a-IH"></a>诸佛世尊随世故说。<a id="a-II"></a>其义甚深难可消服。<a id="a-IJ"></a>唯是如来之所知见。<a id="a-IK"></a>我今当说如来如是甚深境界。<a id="a-IL"></a>至心谛听。<a id="a-IM"></a>汝从昔来于是事中。<a id="a-IN"></a>乃至未闻一字一句。<a id="a-IO"></a>大云密藏菩萨摩诃萨言。<a id="a-IP"></a>实如圣教。<a id="a-IQ"></a>世尊。<a id="a-IR"></a>我犹虻蚁。<a id="a-IS"></a>常为一切无明所闇。<a id="a-IT"></a>唯愿如来。<a id="a-IU"></a>开慈愍心广及众生。<a id="a-IV"></a>宣说一句乃至一字。<a id="a-IW"></a>如来法王不可思议。<a id="a-IX"></a>世尊。<a id="a-IY"></a>声闻缘觉犹如老牛。<a id="a-IZ"></a>盲聋喑哑如婴孩儿。<a id="a-Ia"></a>我亦如是。<a id="a-Ib"></a>从昔已来实未曾闻如是一句乃至一字。<a id="a-Ic"></a>唯愿如来。<a id="a-Id"></a>广开大慈为众生故。<a id="a-Ie"></a>诸佛如来所有境界不可思议。<a id="a-If"></a>常住无变通达诸法。<a id="a-Ig"></a> 惟 愿如来。<a id="a-Ih"></a>为我等故及诸众生。<a id="a-Ii"></a>开阐如是秘密之藏。<a id="a-Ij"></a>乃至一字一句之义。<a id="a-Ik"></a>令我等辈及诸众生知见如来常恒不变。<a id="a-Il"></a>佛言。<a id="a-Im"></a>善哉善哉。<a id="a-In"></a>善男子。<a id="a-Io"></a>汝今已为善解诸佛所有密语。<a id="a-Ip"></a>善男子。<a id="a-Iq"></a>是方等经不可思议。<a id="a-Ir"></a>汝所发愿亦不可思议。<a id="a-Is"></a>诸佛如来陀罗尼法不可思议。<a id="a-It"></a>此经境界亦不可思议。<a id="a-Iu"></a>甚深智光不可思议。<a id="a-Iv"></a>善男子。<a id="a-Iw"></a>如汝所言。<a id="a-Ix"></a>我于是经不能解了。<a id="a-Iy"></a>犹如老牛盲聋喑哑婴孩小儿。<a id="a-Iz"></a>善男子。<a id="a-J0"></a>汝今不应生此忧惧疑虑之心。<a id="a-J1"></a>善男子。<a id="a-J2"></a>若行若住若坐若卧。<a id="a-J3"></a>常应系念如是经典。<a id="a-J4"></a>若遇水火盗贼诸难。<a id="a-J5"></a>亦应坚持慎勿放舍。<a id="a-J6"></a>所以者何。<a id="a-J7"></a>是经典中有五文字其义甚深。<a id="a-J8"></a>一者如来二常三乐四我五净。<a id="a-J9"></a>是名如来无上功德不可思议。<a id="a-JA"></a>复次善男子。<a id="a-JB"></a>假使恒河沙等十方世界满中大火。<a id="a-JC"></a>有人在中念是经者火不能烧。<a id="a-JD"></a>常应供养尊重三宝。<a id="a-JE"></a>勿令其心中有忘失。<a id="a-JF"></a>汝今所有微妙功德。<a id="a-JG"></a>已为诸佛之所赞叹。<a id="a-JH"></a>所谓能问所未曾闻。<a id="a-JI"></a>一句一字甚深之义。<a id="a-JJ"></a>汝等不久亦复当得知见是义。<a id="a-JK"></a>汝若欲知诸佛如来常恒不变。<a id="a-JL"></a>应当受持如是经典。<a id="a-JM"></a>读诵书写解说其义。<a id="a-JN"></a>何以故。<a id="a-JO"></a>是经所说不可思议。<a id="a-JP"></a>如来常恒无有变易。<a id="a-JQ"></a>终不毕竟入于涅槃。<a id="a-JR"></a>汝当广为一切众生。<a id="a-JS"></a>敷扬解说常乐我净。<a id="a-JT"></a>诸佛如来无有毕竟入涅槃者。<a id="a-JU"></a>法僧常住亦无灭尽。<a id="a-JV"></a>尔时毗蓝大毗蓝风王。<a id="a-JW"></a>所受乐报如天无别。<a id="a-JX"></a>放清凉风六时无变。<a id="a-JY"></a>华果常有无时暂替。<a id="a-JZ"></a>赍持供具来至佛所。<a id="a-Ja"></a>头面作礼合掌恭敬。<a id="a-Jb"></a>右绕三匝却坐一面。</p>
  <p id="aJc">尔时世尊神通力故。<a id="a-Jd"></a>起四黑云甘水俱遍。<a id="a-Je"></a>兴三种雷。<a id="a-Jf"></a>谓下中上。<a id="a-Jg"></a>发甘露声如天伎乐。<a id="a-Jh"></a>一切众生之所乐闻。<a id="a-Ji"></a>尔时世尊即说咒曰。</p>
  <p id="aJj">竭帝　波利竭帝　僧竭帝　波罗僧竭帝波罗卑罗延坻　三波罗卑罗延坻　婆罗婆罗　波沙罗　波娑罗　摩文阇　摩文阇　遮罗帝　遮罗坻　波遮罗坻波遮罗坻　三波罗遮罗坻比提嘻利嘻梨　萨隶醯　萨隶醯　富嚧富嚧莎呵。</p>
  <p id="aJk">若有诸龙闻是神咒。<a id="a-Jl"></a>不降甘雨头破七分。<a id="a-Jm"></a>尔时十万亿那由他阿僧祇等。<a id="a-Jn"></a>诸佛世界六种震动。<a id="a-Jo"></a>尔时众生因是地动。<a id="a-Jp"></a>各各相见展转相动。<a id="a-Jq"></a>乃至净居。<a id="a-Jr"></a>净居动已龙云俱动。<a id="a-Js"></a>龙云动时降澍大雨。<a id="a-Jt"></a>时阎浮提所有九万八千大河七宝盈满。<a id="a-Ju"></a>一切泉池具上药味。<a id="a-Jv"></a>雨虽七日无所伤损。<a id="a-Jw"></a>众生快乐如服甘露。<a id="a-Jx"></a>诸河盈满八功德水。<a id="a-Jy"></a>所谓美冷轻软清净香洁。<a id="a-Jz"></a>饮时调适。<a id="a-K0"></a>饮已无患。<a id="a-K1"></a>一切水虫出微妙声。<a id="a-K2"></a>时王舍城耆阇崛山。<a id="a-K3"></a>七宝遍地无空缺处。<a id="a-K4"></a>虚空复雨七宝所成优钵罗华波头摩华拘勿头华分陀利华。<a id="a-K5"></a>水性之属悉发阿耨多罗三藐三菩提心。<a id="a-K6"></a>畜生众生贪乐大乘渴仰大乘。<a id="a-K7"></a>慈心相向犹如一子。<a id="a-K8"></a>皆共同心供养于佛。<a id="a-K9"></a>尔时大众天龙夜叉乾闼婆阿修罗迦楼罗紧那罗摩睺罗伽。<a id="a-KA"></a>持诸供具华香伎乐供养于佛。<a id="a-KB"></a>时虚空中复雨种种香华宝衣。<a id="a-KC"></a>伎乐幡盖供养于佛。<a id="a-KD"></a>善男子。<a id="a-KE"></a>此经乃是无量功德之所成就。<a id="a-KF"></a>是故能致如是瑞应。<a id="a-KG"></a>尔时大众作如是言。<a id="a-KH"></a>世尊。<a id="a-KI"></a>我今始知诸佛如来常乐我净。<a id="a-KJ"></a>惟愿如来。<a id="a-KK"></a>慈哀矜愍。<a id="a-KL"></a>受我所献优多罗僧。<a id="a-KM"></a>即叹颂曰。</p>
  <p id="aKN">如来真实常　　无量德所成</p>
  <p id="aKO">我今为常乐　　是故稽首礼</p>
  <p id="aKP">诸佛舍无常　　故得无边身</p>
  <p id="aKQ">无上天中天　　大力难思议</p>
  <p id="aKR">如来常无变　　勤进无边身</p>
  <p id="aKS">为众雨法雨　　犹如大云王</p>
  <p id="aKT">佛自得安乐　　为众说安乐</p>
  <p id="aKU">自获诸功德　　诲彼令同己</p>
  <p id="aKV">如来慧无胜　　常住如虚空</p>
  <p id="aKW">为众作福田　　常行于圣行</p>
  <p id="aKX">怜愍诸众生　　亦知其行业</p>
  <p id="aKY">开示秘密藏　　清凉如初月</p>
  <p id="aKZ">今宣大云经　　端严如满月</p>
  <p id="aKa">定知无量众　　发起菩提心</p>
  <p id="aKb">世尊号法王　　于法得自在</p>
  <p id="aKc">是故名真我　　成就无上乐</p>
  <p id="aKd">如来升宝座　　而作师子吼</p>
  <p id="aKe">宣说诸众生　　一切有佛性</p>
  <p id="aKf">譬如香山中　　常生忍辱草</p>
  <p id="aKg">如来神力故　　普令一切众</p>
  <p id="aKh">见此鹫头山　　悉是七宝成</p>
  <p id="aKi">尔时大众会　　睹已甚爱乐</p>
  <p id="aKj">犹如四天王　　乐住须弥山</p>
  <p id="aKk">如来大福田　　其力不可量</p>
  <p id="aKl">能除众生结　　烦恼诸闇障</p>
  <p id="aKm">一切诸众生　　不退菩提心</p>
  <p id="aKn">犹如诸世尊　　安乐不倾动</p>
  <p id="aKo">众生断恶业　　成就妙善戒</p>
  <p id="aKp">修行菩提行　　决定见佛性</p>
  <p id="aKq">若得闻此经　　乃至一字义</p>
  <p id="aKr">即得菩提道　　随顺行梵行</p>
  <p id="aKs">惟愿无上尊　　演说于一句</p>
  <p id="aKt">普使一切众　　咸得解其义</p>
  <p id="aKu">我等诸众生　　钝根无智慧</p>
  <p id="aKv">如来怜愍故　　愿开令得解</p>
  <p id="aKw">一切诸众生　　虚乏于法食</p>
  <p id="aKx">惟愿大慈哀　　施之令满足</p>
  <p id="aKy">我等得受已　　复当转施他</p>
  <p id="aKz">亦令一切众　　皆悉得充足</p>
  <p id="aL0">一切诸众生　　贫穷无福德</p>
  <p id="aL1">无常无有我　　亦无归依处</p>
  <p id="aL2">如来所成就　　无上大功德</p>
  <p id="aL3">惟愿大慈尊　　施我及一切</p>
  <p id="aL4">如来为法主　　如海众流尊</p>
  <p id="aL5">众生不知依　　我今得依止</p>
  <p id="aL6">为众作依止　　犹如慈父母</p>
  <p id="aL7">施众甘露味　　普使断烦恼</p>
  <p id="aL8">世尊如来正觉不可思议。<a id="a-L9"></a>怜愍众生亦不可思议。<a id="a-LA"></a>所说秘密难可图度。<a id="a-LB"></a>诸佛世尊三昧之王。<a id="a-LC"></a>大船师王。<a id="a-LD"></a>不可称计不可数量。<a id="a-LE"></a>如是境界非诸声闻缘觉所知。<a id="a-LF"></a>如来月王常无增减。<a id="a-LG"></a>是诸功德之大猛将。<a id="a-LH"></a>无量福报珍宝之聚。<a id="a-LI"></a>是大光明无上日王。<a id="a-LJ"></a>等视众生同罗睺罗。<a id="a-LK"></a>所成大力以施一切自无所畏。<a id="a-LL"></a>复令众生成无所畏。<a id="a-LM"></a>自破无明复除众生无明重闇。<a id="a-LN"></a>世尊。<a id="a-LO"></a>我亦无知无明所障。<a id="a-LP"></a>不知如来常乐我净。<a id="a-LQ"></a>一切众生无明覆故。<a id="a-LR"></a>妄说如来无常无我无乐无净。<a id="a-LS"></a>是故流转三恶道中。<a id="a-LT"></a>若言如来永灭涅槃。<a id="a-LU"></a>当知是人必堕地狱。<a id="a-LV"></a>世尊。<a id="a-LW"></a>我今始知诸佛如来不毕竟灭。<a id="a-LX"></a>知已则得无上大宝。<a id="a-LY"></a>以佛力故复令我知诸佛实性。<a id="a-LZ"></a>得服无上甘露法味。<a id="a-La"></a>永断一切诸结烦恼。<a id="a-Lb"></a>昔来所有狂聋喑哑今悉除愈 。</p>
 </body>
</html>