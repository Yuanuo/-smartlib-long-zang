<!doctype html>
<html id="z3IBTpLQ7" data-ver="1192">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘五大部外重译经">
  <meta period="北凉">
 </head>
 <body>
  <h1 id="a1">大方等无想经卷第三</h1>
  <h2 id="a2">大云初分如来涅槃健度第三十六</h2>
  <p id="a3">于是众中有大梵王名曰健行。<a id="a-4"></a>持诸供具供养于佛。<a id="a-5"></a>合掌恭敬右绕三匝。<a id="a-6"></a>上升虚空高七多罗树。<a id="a-7"></a>白佛言。<a id="a-8"></a>世尊。<a id="a-9"></a>大乘经典凡有几种三昧总持。<a id="a-A"></a>所修行道秘蜜之藏。<a id="a-B"></a>乐说无碍如来境界。<a id="a-C"></a>国土世间复有几种。<a id="a-D"></a>如来大慈怜愍一切。<a id="a-E"></a>故我今日敢生此问。<a id="a-F"></a>愿二足尊哀矜宣说。<a id="a-G"></a>说已我当顶戴受持。<a id="a-H"></a>时有天子名无尽意在大众中承佛威神。<a id="a-I"></a>即为梵天而说偈言。</p>
  <p id="aJ">善哉大梵王　　问佛真实义</p>
  <p id="aK">佛当如实答　　广度诸众生</p>
  <p id="aL">应当至心听　　恭敬而尊重</p>
  <p id="aM">一一方等经　　恒沙义难解</p>
  <p id="aN">如来大法王　　广开阐法界</p>
  <p id="aO">佛得总持法　　非二乘所解</p>
  <p id="aP">大梵。<a id="a-Q"></a>大乘经义非惟一种乃至万种。<a id="a-R"></a>假使有人智如阿难。<a id="a-S"></a>所得寿命如恒河沙。<a id="a-T"></a>不能受持知其义理。<a id="a-U"></a>复使是人其舌辩利。<a id="a-V"></a>数如恒沙说亦不尽。<a id="a-W"></a>何以故。<a id="a-X"></a>是大乘经其义深邃不可思议。<a id="a-Y"></a>不可称量境界难知。<a id="a-Z"></a>过去未来现在诸佛。<a id="a-a"></a>说其句义犹不可尽。<a id="a-b"></a>梵天。<a id="a-c"></a>譬如医师为疗病故。<a id="a-d"></a>所说药方亦不能尽。<a id="a-e"></a>诸佛世尊亦复如是。<a id="a-f"></a>梵天。<a id="a-g"></a>譬如女人惟有一子。<a id="a-h"></a>欲令长大渐令服苏。<a id="a-i"></a>诸佛世尊亦复如是。<a id="a-j"></a>梵天。<a id="a-k"></a>已为众生兴发此问。<a id="a-l"></a>我当至心听受其义。</p>
  <p id="am">尔时大云密藏菩萨白佛言。<a id="a-n"></a>世尊。<a id="a-o"></a>此经中说四百三昧。<a id="a-p"></a>其义甚深难可得解。<a id="a-q"></a>惟愿如来分别解说。<a id="a-r"></a>佛言。<a id="a-s"></a>善哉善哉。<a id="a-t"></a>善男子。<a id="a-u"></a>如汝所问。<a id="a-v"></a>欲疗众生杂恶秽垢。<a id="a-w"></a>令得忍辱正信之心。<a id="a-x"></a>正精进心念心定心。<a id="a-y"></a>欲令未来薄福之人生福德故。<a id="a-z"></a>故发此问。<a id="a-10"></a>善男子。<a id="a-11"></a>若有国土城邑聚落四部之众。<a id="a-12"></a>受持读诵书写解说如是经者。<a id="a-13"></a>时旱则雨。<a id="a-14"></a>雨过则止。<a id="a-15"></a>善男子。<a id="a-16"></a>随有国土其中众生受持读诵书写解说听此经者。<a id="a-17"></a>当知是人得金刚身。<a id="a-18"></a>何以故。<a id="a-19"></a>是经典中。<a id="a-1A"></a>有神咒故。<a id="a-1B"></a>为众生故。<a id="a-1C"></a>三世诸佛悉共宣说。</p>
  <p id="a1D">郁究隶　牟究隶　头坻　比头坻　陀尼羯坻　陀那赖坻　陀那僧塔兮。</p>
  <p id="a1E">若有四众读诵此咒。<a id="a-1F"></a>则为诸佛之所称赞。<a id="a-1G"></a>若有国土欲祈雨者。<a id="a-1H"></a>六斋之日其王应当净自洗浴。<a id="a-1I"></a>供养三宝尊重赞叹称龙王名。<a id="a-1J"></a>善男子。<a id="a-1K"></a>四大之性可令变易。<a id="a-1L"></a>诵持此咒天不降雨。<a id="a-1M"></a>无有是处。<a id="a-1N"></a>汝先所问四百三昧义。<a id="a-1O"></a>至心谛听。<a id="a-1P"></a>当为汝说。<a id="a-1Q"></a>善男子。<a id="a-1R"></a>此经中有诸佛菩萨甚深净水大海三昧。<a id="a-1S"></a>非诸声闻缘觉所知。<a id="a-1T"></a>故名甚深。<a id="a-1U"></a>能断一切生死渴乏。<a id="a-1V"></a>故名净水。<a id="a-1W"></a>边不可得。<a id="a-1X"></a>故名大海。<a id="a-1Y"></a>诸佛世尊同平等故。<a id="a-1Z"></a>故名三昧。<a id="a-1a"></a>若有菩萨具是三昧。<a id="a-1b"></a>则得常乐我净之身。<a id="a-1c"></a>得多闻海多闻宝藏。<a id="a-1d"></a>于菩提心无有动转。<a id="a-1e"></a>不退佛慧常住之身。<a id="a-1f"></a>无有变易心无疑碍。<a id="a-1g"></a>不离法雨常遇三宝值善知识。<a id="a-1h"></a>成就一切真正福德。<a id="a-1i"></a>善男子。<a id="a-1j"></a>汝当受持如是三昧。<a id="a-1k"></a>持已则得具足成就无量功德。<a id="a-1l"></a>复次善男子。<a id="a-1m"></a>复有甚深净水大海所入三昧。<a id="a-1n"></a>无有三昧而能宣说是三昧相。<a id="a-1o"></a>故名甚深。<a id="a-1p"></a>洗濯生死。<a id="a-1q"></a>故名为水。<a id="a-1r"></a>无能得底。<a id="a-1s"></a>故曰大海。<a id="a-1t"></a>得不动身常乐我净。<a id="a-1u"></a>故名为入。<a id="a-1v"></a>毕竟故故名三昧善男子。<a id="a-1w"></a>若有菩萨具是三昧。<a id="a-1x"></a>则能变为诸天形像。<a id="a-1y"></a>见事梵者即作梵像。<a id="a-1z"></a>为破梵事而心不着。<a id="a-20"></a>见事自在天作自在天像。<a id="a-21"></a>见事八臂作八臂像。<a id="a-22"></a>见事建驮作建驮像。<a id="a-23"></a>见事天母作天母像。<a id="a-24"></a>见事鬼者即作鬼像。<a id="a-25"></a>虽示如是种种形像。<a id="a-26"></a>为坏彼见心实无著。<a id="a-27"></a>见有屠者即现屠像。<a id="a-28"></a>为欲化彼令不杀生。<a id="a-29"></a>酒家乃至旃陀罗像。<a id="a-2A"></a>亦复如是。<a id="a-2B"></a>见有博弈戏笑之处。<a id="a-2C"></a>悉现其像为断贫穷。<a id="a-2D"></a>现畜妻息奴婢仆从。<a id="a-2E"></a>而其内心常修梵行。<a id="a-2F"></a>虽服宝饰心常清净。<a id="a-2G"></a>示现服食甘美众膳。<a id="a-2H"></a>内常法喜以自充润。<a id="a-2I"></a>入诸淫舍为化欲恶诸不善者。<a id="a-2J"></a>博士卜噬鸟鹫之身。<a id="a-2K"></a>乃至一切畜生杂类。<a id="a-2L"></a>亦复现入一切形残身不具足。<a id="a-2M"></a>为欲宣说身过患故。<a id="a-2N"></a>乃至九十五种邪道。<a id="a-2O"></a>随示其像破彼见故。<a id="a-2P"></a>示现自身四百四病。<a id="a-2Q"></a>为治众生内外病故。<a id="a-2R"></a>读诵外书解种种语。<a id="a-2S"></a>示现奴婢仆从男女老少之像。<a id="a-2T"></a>及示生老病死等像。<a id="a-2U"></a>为欲调伏诸众生故。<a id="a-2V"></a>能解一切鸟兽等语。<a id="a-2W"></a>现作香华药草果蓏。<a id="a-2X"></a>或示王身王子大臣长者身像。<a id="a-2Y"></a>或示沙门婆罗门像。<a id="a-2Z"></a>帝释天王转轮圣王日月等像。<a id="a-2a"></a>所以示现四大天王。<a id="a-2b"></a>为欲拥护四天下故。<a id="a-2c"></a>示现诸佛自在神通。<a id="a-2d"></a>终不毕竟入于涅槃。<a id="a-2e"></a>变作众色不坏色性。<a id="a-2f"></a>虽得往生诸佛净土。<a id="a-2g"></a>终不分别国土之相。<a id="a-2h"></a>获得诸佛甚深三昧。<a id="a-2i"></a>而于法界无所分别。<a id="a-2j"></a>为人天主心无憍慢。<a id="a-2k"></a>虽说梦事不见梦相。<a id="a-2l"></a>外现魔事实无魔业。<a id="a-2m"></a>行于世间世法不污。<a id="a-2n"></a>犹如莲华处污不染。<a id="a-2o"></a>善男子。<a id="a-2p"></a>如是之果。<a id="a-2q"></a>名为成就甚深大海所入三昧。<a id="a-2r"></a>尔时众中有婆罗门名曰善德。<a id="a-2s"></a>白佛言。<a id="a-2t"></a>世尊。<a id="a-2u"></a>如来之法甚深秘密。<a id="a-2v"></a>为诸众生分别演说。<a id="a-2w"></a>而是薄福钝根愚痴提婆达多。<a id="a-2x"></a>不听不受不知恩分。<a id="a-2y"></a>纯与六群弊恶比丘同其所行。<a id="a-2z"></a>增长地狱。<a id="a-30"></a>出佛身血。<a id="a-31"></a>破坏众僧。<a id="a-32"></a>生于释种增长憍慢。<a id="a-33"></a>实非人类强名为人。<a id="a-34"></a>察其行迹畜生无别。<a id="a-35"></a>复从无量阿僧祇世。<a id="a-36"></a>常于如来生恶逆心。<a id="a-37"></a>其有施者无有果报。<a id="a-38"></a>自所修善亦不成就。<a id="a-39"></a>如尼干子等无差别。<a id="a-3A"></a>尼干子说无受无施。<a id="a-3B"></a>提婆达多亦复如是。<a id="a-3C"></a>真是魔党非佛眷属。<a id="a-3D"></a>何以故。<a id="a-3E"></a>常于如来起害心故。<a id="a-3F"></a>虽名沙门无沙门义。<a id="a-3G"></a>犹如袈裟裹覆利刀。<a id="a-3H"></a>实是秃人名为无命。<a id="a-3I"></a>所有徒众亦复如是。<a id="a-3J"></a>实非世尊作世尊想。<a id="a-3K"></a>世尊如来若是一切智者。<a id="a-3L"></a>何故听此弊恶之人。<a id="a-3M"></a>出家剃发受具足戒。<a id="a-3N"></a>如来所说普令众生生于善根。<a id="a-3O"></a>是人何故独不得生。<a id="a-3P"></a>如来慈哀常以乐说。<a id="a-3Q"></a>为诸众生广宣正法。<a id="a-3R"></a>闻者蒙润善根开敷。<a id="a-3S"></a>提婆达多。<a id="a-3T"></a>何故不得预斯利益。<a id="a-3U"></a>如来性净身净心净。<a id="a-3V"></a>眷属应净。<a id="a-3W"></a>何故众中而有此辈。<a id="a-3X"></a>尔时大云密藏菩萨。<a id="a-3Y"></a>承佛神力语善德言。<a id="a-3Z"></a>善哉善哉。<a id="a-3a"></a>大婆罗门。<a id="a-3b"></a>一切声闻辟支佛等。<a id="a-3c"></a>于是事中都不能问。<a id="a-3d"></a>汝今乃能咨问是义。<a id="a-3e"></a>至心谛听。<a id="a-3f"></a>我当承佛威神道力为汝广说。<a id="a-3g"></a>汝不应言提婆达多不知恩分。<a id="a-3h"></a>是人知恩。<a id="a-3i"></a>非不知也。<a id="a-3j"></a>虽与六群同其所行。<a id="a-3k"></a>不名为恶。<a id="a-3l"></a>提婆达多不可思议。<a id="a-3m"></a>所修业行皆同如来。<a id="a-3n"></a>如来业行即是提婆达多业行。<a id="a-3o"></a>一切众生不能开显如来世尊真实功德。<a id="a-3p"></a>提婆达多能开示人。<a id="a-3q"></a>令阿僧祇无量众生安住善根。<a id="a-3r"></a>如来业行非地狱种。<a id="a-3s"></a>云何而言提婆达多是地狱人。<a id="a-3t"></a>汝言同于六群所行。<a id="a-3u"></a>汝今当知六群比丘。<a id="a-3v"></a>实非弊恶所行之法亦同佛行。<a id="a-3w"></a>大婆罗门。<a id="a-3x"></a>如来身血实无有出。<a id="a-3y"></a>提婆达多亦不能出。<a id="a-3z"></a>若言树影有出血者。<a id="a-40"></a>无有是处。<a id="a-41"></a>如来之身亦复如是。<a id="a-42"></a>若言出血。<a id="a-43"></a>当知即是善权方便不可思议。<a id="a-44"></a>大婆罗门。<a id="a-45"></a>释迦如来种性清净如绀琉璃。<a id="a-46"></a>所有弟子无有毁禁。<a id="a-47"></a>我亦不见如来弟子有破戒者。<a id="a-48"></a>如来所说无上正法。<a id="a-49"></a>实令闻者生于善根。<a id="a-4A"></a>非不生也。<a id="a-4B"></a>如来大众成就持戒悉入佛境。<a id="a-4C"></a>徒众眷属如栴檀林纯以栴檀而为围绕。<a id="a-4D"></a>不可沮坏如金刚山。<a id="a-4E"></a>亦不见有能得坏者。<a id="a-4F"></a>有怖畏者则可破坏。<a id="a-4G"></a>如来弟子永无忧怖。<a id="a-4H"></a>若无忧怖云何可坏。<a id="a-4I"></a>不可破坏如师子群。<a id="a-4J"></a>如来法王如师子王。<a id="a-4K"></a>纯以师子而为眷属。<a id="a-4L"></a>如是眷属难可测度。<a id="a-4M"></a>非是声闻缘觉境界。<a id="a-4N"></a>不可毁灭如灰覆火。<a id="a-4O"></a>如来无上一切智人。<a id="a-4P"></a>若听剃发受具戒者。<a id="a-4Q"></a>终无毁禁一切众生。<a id="a-4R"></a>皆入如来所知境界。<a id="a-4S"></a>是故如来名一切智。<a id="a-4T"></a>提婆达多。<a id="a-4U"></a>具足如是不名坏僧。<a id="a-4V"></a>大婆罗门。<a id="a-4W"></a>假使千万无量诸魔亦不能坏。<a id="a-4X"></a>若言弊恶提婆达多坏众僧者。<a id="a-4Y"></a>当知即是善方便也。<a id="a-4Z"></a>云何而言行同畜生。<a id="a-4a"></a>提婆达多。<a id="a-4b"></a>真实生于释迦如来净种姓中。<a id="a-4c"></a>不生畜生。<a id="a-4d"></a>若言释种作诸恶者。<a id="a-4e"></a>无有是处。<a id="a-4f"></a>提婆达多所行恶行。<a id="a-4g"></a>为欲显示释迦如来功德力故。<a id="a-4h"></a>释种中生名秃人者亦无是处。<a id="a-4i"></a>提婆达多。<a id="a-4j"></a>善能护持解脱净戒。<a id="a-4k"></a>云何而言尼干子耶。<a id="a-4l"></a>有恶欲者乃名恶人提婆达多心无恶欲。<a id="a-4m"></a>云何而言恶比丘耶。<a id="a-4n"></a>修行如来善方便者。<a id="a-4o"></a>提婆达多即其人也。<a id="a-4p"></a>大婆罗门。<a id="a-4q"></a>若有人言提婆达多集地狱业。<a id="a-4r"></a>当知即是菩萨业也。<a id="a-4s"></a>菩萨业者即是神通。<a id="a-4t"></a>为化众生故在地狱。<a id="a-4u"></a>当知实亦不处地狱。<a id="a-4v"></a>譬如二人道路共行。<a id="a-4w"></a>后各别去一东一西。<a id="a-4x"></a>若言是人故和合者。<a id="a-4y"></a>亦无是处。<a id="a-4z"></a>若言如来提婆达多相远离者。<a id="a-50"></a>亦无是处。<a id="a-51"></a>大婆罗门。<a id="a-52"></a>有人杀生造作恶业。<a id="a-53"></a>法应无量百千世中地狱受果。<a id="a-54"></a>有人修善法。<a id="a-55"></a>应无量百千世中天上受报。<a id="a-56"></a>有修善者地狱受果。<a id="a-57"></a>行恶之人天上受报。<a id="a-58"></a>此乃诸佛如来境界。<a id="a-59"></a>非诸声闻缘觉所知。<a id="a-5A"></a>如来成就无量微妙真实功德。<a id="a-5B"></a>云何而言提婆达多能坏佛身。<a id="a-5C"></a>实无量世中于如来所生恶逆心。<a id="a-5D"></a>提婆达多实无害心。<a id="a-5E"></a>何以故。<a id="a-5F"></a>是人真实决定了知善恶报故。<a id="a-5G"></a>知一念恶无量世中地狱受报。<a id="a-5H"></a>以是义故。<a id="a-5I"></a>提婆达多终不造恶。<a id="a-5J"></a>如来已于无量世中永断诸恶。<a id="a-5K"></a>云何众生能于如来起恶心耶。<a id="a-5L"></a>若言提婆达多是地狱人。<a id="a-5M"></a>云何得与如来法王同一种姓。<a id="a-5N"></a>地狱众生得与如来同眷属者。<a id="a-5O"></a>亦无是处。<a id="a-5P"></a>若言提婆达多无量世中造作诸恶。<a id="a-5Q"></a>应无量世地狱受报。<a id="a-5R"></a>云何得与如来一处。<a id="a-5S"></a>若与如来同一处者。<a id="a-5T"></a>当知是人非是弊恶。<a id="a-5U"></a>若提婆达多真实恶人。<a id="a-5V"></a>云何得与如来和合。<a id="a-5W"></a>如彼二人东西路乖理无和合。<a id="a-5X"></a>提婆达多随顺佛语。<a id="a-5Y"></a>闻东则东。<a id="a-5Z"></a>不违圣旨。<a id="a-5a"></a>云何当名地狱人耶。<a id="a-5b"></a>若令至东故违西去。<a id="a-5c"></a>则不得名非地狱人。<a id="a-5d"></a>若言提婆达多地狱人者。<a id="a-5e"></a>是无恶人。<a id="a-5f"></a>所以者何。<a id="a-5g"></a>地者名人。<a id="a-5h"></a>狱者名天。<a id="a-5i"></a>往来人天名地狱人。<a id="a-5j"></a>复次地者名常。<a id="a-5k"></a>狱名无相。<a id="a-5l"></a>提婆达多亦常无相。<a id="a-5m"></a>故名地狱。<a id="a-5n"></a>复次地名为乐。<a id="a-5o"></a>狱者名断。<a id="a-5p"></a>乐断生死。<a id="a-5q"></a>故名地狱。<a id="a-5r"></a>复次地者名善方便。<a id="a-5s"></a>狱名能说说善方便。<a id="a-5t"></a>故名地狱。<a id="a-5u"></a>大婆罗门。<a id="a-5v"></a>如来世尊有善方便。<a id="a-5w"></a>复能宣说不名地狱。<a id="a-5x"></a>云何得名提婆达多为地狱人。<a id="a-5y"></a>提婆达多所有境界。<a id="a-5z"></a>实非声闻缘觉所知。<a id="a-60"></a>大婆罗门。<a id="a-61"></a>如来世尊常所称赞。<a id="a-62"></a>黄头大士即是提婆达多比丘。<a id="a-63"></a>六群比丘亦大菩萨。<a id="a-64"></a>提婆达多与共同行。<a id="a-65"></a>云何得名地狱人耶。<a id="a-66"></a>如栴檀树栴檀围绕。<a id="a-67"></a>如香象蹴踏非驴所堪。<a id="a-68"></a>还是香象之所能忍。<a id="a-69"></a>大婆罗门。<a id="a-6A"></a>如来世尊大香象王亦复如是。<a id="a-6B"></a>所说深义非是二乘之所能知。<a id="a-6C"></a>还是香象诸大菩萨乃能受持。<a id="a-6D"></a>提婆达多成就如是无量功德。<a id="a-6E"></a>汝应忏悔恭敬供养尊重赞叹。<a id="a-6F"></a>大婆罗门。<a id="a-6G"></a>比丘比丘尼优婆塞优婆夷。<a id="a-6H"></a>能知提婆达多功德了了不疑。<a id="a-6I"></a>当知是人真佛弟子。<a id="a-6J"></a>得佛功德二分之一。<a id="a-6K"></a>得佛一目。<a id="a-6L"></a>得佛半身。<a id="a-6M"></a>大婆罗门。<a id="a-6N"></a>提婆达多所有功德。<a id="a-6O"></a>一切众生所不能知。<a id="a-6P"></a>如来功德所有境界。<a id="a-6Q"></a>一切众生亦不能知。<a id="a-6R"></a>复不能见如来法身。<a id="a-6S"></a>大婆罗门。<a id="a-6T"></a>提婆达多。<a id="a-6U"></a>真实能知如来所有微妙功德。<a id="a-6V"></a>声闻缘觉实所不知。<a id="a-6W"></a>惟有提婆达多了了不疑。<a id="a-6X"></a>亦能示现如来所现无量神通。<a id="a-6Y"></a>能示众生如来所行。<a id="a-6Z"></a>知佛如来所有国土。<a id="a-6a"></a>提婆达多是大丈夫。<a id="a-6b"></a>如来所游在在处处。<a id="a-6c"></a>提婆达多亦随逐行。<a id="a-6d"></a>以是义故名大丈夫。<a id="a-6e"></a>诸佛如来境界甚深。<a id="a-6f"></a>秘密之言不可思议。<a id="a-6g"></a>惟有提婆达多比丘能得了知。<a id="a-6h"></a>如来今者当开密语。<a id="a-6i"></a>仁可善听。<a id="a-6j"></a>尔时大众异口同音。<a id="a-6k"></a>而赞颂曰。</p>
  <p id="a6l">假使魔波旬　　其数无有量</p>
  <p id="a6m">尽其神通力　　不能坏众僧</p>
  <p id="a6n">如来无上尊　　大慈怜愍心</p>
  <p id="a6o">为诸众生故　　示现业果报</p>
  <p id="a6p">尔时世尊。<a id="a-6q"></a>赞叹大云密藏菩萨摩诃萨言。<a id="a-6r"></a>善哉善哉。<a id="a-6s"></a>汝今快说提婆达多真实功德。<a id="a-6t"></a>一切声闻辟支佛等不能解了。<a id="a-6u"></a>大乘方等功德势力。<a id="a-6v"></a>汝将欲坏一切众生所有疑心。<a id="a-6w"></a>是故开显提婆达多菩萨功德。</p>
  <p id="a6x">复次善男子。<a id="a-6y"></a>此经复有诸佛菩萨深进大海水潮三昧。<a id="a-6z"></a>若有菩萨成就具足是三昧者。<a id="a-70"></a>须弥山王高大坚鞕能以口吹令其碎破。<a id="a-71"></a>犹如微尘入葶苈糩。<a id="a-72"></a>而亭历糩亦不增长。<a id="a-73"></a>四大天王亦不惊怖不破不坏。<a id="a-74"></a>不自觉知所安之处。<a id="a-75"></a>三十三天亦复如是。<a id="a-76"></a>善男子。<a id="a-77"></a>是名菩萨成就具足深进大海水潮三昧。<a id="a-78"></a>复次善男子。<a id="a-79"></a>若有菩萨成就具足是三昧者。<a id="a-7A"></a>以四大海水入一毛孔。<a id="a-7B"></a>不娆鼋鼍龟龙鱼鳖水性之属。<a id="a-7C"></a>寿命如常无有损夭。<a id="a-7D"></a>诸龙王阿修罗乾闼婆。<a id="a-7E"></a>不自觉知所至之处。<a id="a-7F"></a>能以三千大千世界安置右掌。<a id="a-7G"></a>断取大地如陶家轮。<a id="a-7H"></a>掷置他方恒沙界外。<a id="a-7I"></a>其中众生都不觉有往来之想。<a id="a-7J"></a>取彼世界安置此土亦复如是。</p>
  <p id="a7K">尔时善德以诸香华幡盖伎乐供养于佛。<a id="a-7L"></a>合掌恭敬白佛言。<a id="a-7M"></a>世尊。<a id="a-7N"></a>大慈怜愍一切如罗睺罗。<a id="a-7O"></a>今欲启请。<a id="a-7P"></a>惟愿听许。<a id="a-7Q"></a>尔时世尊默然不答。<a id="a-7R"></a>是时众中有梨车童子。<a id="a-7S"></a>名曰一切众生乐见。<a id="a-7T"></a>语善德言。<a id="a-7U"></a>如来默然已不相许。<a id="a-7V"></a>我今当答随疑致问。<a id="a-7W"></a>婆罗门言。<a id="a-7X"></a>梨车。<a id="a-7Y"></a>我曾从他闻如是义。<a id="a-7Z"></a>若能供养如来舍利如芥子许。<a id="a-7a"></a>福报应得忉利天主。<a id="a-7b"></a>梨车。<a id="a-7c"></a>是大云经其义甚深。<a id="a-7d"></a>如来密语难可得解。<a id="a-7e"></a>非诸声闻缘觉所知。<a id="a-7f"></a>何况我等边地之人。<a id="a-7g"></a>我今欲得如来舍利如芥子许。<a id="a-7h"></a>恭敬礼拜冀处忉利为彼天主。<a id="a-7i"></a>我从昔来常有此愿。<a id="a-7j"></a>尔时梨车。<a id="a-7k"></a>即说偈言。</p>
  <p id="a7l">假使恒河中　　驶流生莲花</p>
  <p id="a7m">拘抧罗鸟白　　舍利乃可得</p>
  <p id="a7n">假使龟生毛　　任作僧伽梨</p>
  <p id="a7o">冬日能消冰　　舍利乃可得</p>
  <p id="a7p">假使蚊子脚　　堪任作桥梁</p>
  <p id="a7q">能度一切众　　舍利乃可得</p>
  <p id="a7r">假使水中蛭　　忽然生白齿</p>
  <p id="a7s">大如香象牙　　舍利乃可得</p>
  <p id="a7t">假使兔生角　　堪任作梯橙</p>
  <p id="a7u">高至净居天　　舍利乃可得</p>
  <p id="a7v">假使鼠虫等　　缘于兔角梯</p>
  <p id="a7w">在上而食月　　舍利乃可得</p>
  <p id="a7x">假使蝇能饮　　钟石淳好酒</p>
  <p id="a7y">迷荒而耽醉　　舍利乃可得</p>
  <p id="a7z">假使驴口唇　　形如频婆果</p>
  <p id="a80">善能歌咏舞　　舍利乃可得</p>
  <p id="a81">假使乌角鸱　　同共一树栖</p>
  <p id="a82">饮食不相离　　舍利乃可得</p>
  <p id="a83">假使棘刺叶　　周遍覆三千</p>
  <p id="a84">大千世界上　　舍利乃可得</p>
  <p id="a85">假使小舟船　　能载须弥山</p>
  <p id="a86">度于大海水　　舍利乃可得</p>
  <p id="a87">假使小鸟雀　　嘴衔大香山</p>
  <p id="a88">移置于他处　　舍利乃可得</p>
  <p id="a89">时婆罗门即说偈颂答梨车言。</p>
  <p id="a8A">善哉梨车子　　能知深方便</p>
  <p id="a8B">今当至心听　　我说佛功德</p>
  <p id="a8C">佛境难思议　　所得已毕竟</p>
  <p id="a8D">诸佛常无变　　是故无生处</p>
  <p id="a8E">诸佛色平等　　是名佛法界</p>
  <p id="a8F">如来非作法　　亦复非有生</p>
  <p id="a8G">如来金刚身　　不可得破坏</p>
  <p id="a8H">以是故舍利　　真实不可得</p>
  <p id="a8I">如来无舍利　　乃至如芥子</p>
  <p id="a8J">无有血肉骨　　云何有舍利</p>
  <p id="a8K">如来为众生　　现受方便身</p>
  <p id="a8L">诸佛身常住　　法界亦复然</p>
  <p id="a8M">随应诸众生　　方便为说法</p>
  <p id="a8N">亦随其所宜　　而现种种身</p>
  <p id="a8O">若佛有慈愍　　普及诸众生</p>
  <p id="a8P">何故不见为　　分身施舍利</p>
  <p id="a8Q">尔时众中有一天女名曰净光。<a id="a-8R"></a>复以香华幡盖伎乐供养于佛。<a id="a-8S"></a>合掌恭敬白佛言。<a id="a-8T"></a>世尊。<a id="a-8U"></a>如是二贤成就甚深微妙智慧。<a id="a-8V"></a>能开如来秘密之藏。<a id="a-8W"></a>从何处来惟愿演说。<a id="a-8X"></a>佛言。<a id="a-8Y"></a>善哉善哉。<a id="a-8Z"></a>天女。<a id="a-8a"></a>汝为众生故问是义。<a id="a-8b"></a>谛听谛听吾当说之。<a id="a-8c"></a>如是二人是佛真子。<a id="a-8d"></a>如香象王是大丈夫。<a id="a-8e"></a>为众生故乐处生死。<a id="a-8f"></a>知恩报恩我所护念。<a id="a-8g"></a>善能护持诸佛种姓。<a id="a-8h"></a>为佛重任炽燃法灯。<a id="a-8i"></a>天女过去无量亿那由他阿僧祇劫。<a id="a-8j"></a>尔时有佛号同性灯如来应正遍知明行足善逝世间解无上士调御丈夫天人师佛世尊。<a id="a-8k"></a>时阎浮提多有众生。<a id="a-8l"></a>无量无边不可算数。<a id="a-8m"></a>悉皆成就安隐快乐。<a id="a-8n"></a>无诸饥渴苦恼等患。<a id="a-8o"></a>其地广博清净严事。<a id="a-8p"></a>广纵六万八千由旬。<a id="a-8q"></a>多有诸城七万八千。<a id="a-8r"></a>一一大城七宝所作。<a id="a-8s"></a>其城四壁有九万却敌。</p>
  <p id="a8t">尔时大城名曰宝聚。<a id="a-8u"></a>即是今之王舍城也。<a id="a-8v"></a>时宝聚城有八万千亿人。<a id="a-8w"></a>同姓灯佛出生彼城。<a id="a-8x"></a>彼城所有无量众生悉发阿耨多罗三藐三菩提心。<a id="a-8y"></a>成就神通人中象王。<a id="a-8z"></a>天女。<a id="a-90"></a>尔时如来在大众中作师子吼。<a id="a-91"></a>宣说如是大云经典。<a id="a-92"></a>时彼城中有王名曰大精进龙王。<a id="a-93"></a>王有夫人名曰护法。<a id="a-94"></a>有一大臣名法林聚。<a id="a-95"></a>尔时国王与其夫人及其大臣。<a id="a-96"></a>往彼佛所供养恭敬合掌作礼。<a id="a-97"></a>右绕三匝却坐一面。</p>
  <p id="a98">尔时同姓灯佛知大精进龙王心中所念。<a id="a-99"></a>放大光明名无所畏。<a id="a-9A"></a>王遇此光心得法喜。<a id="a-9B"></a>尔时大臣承佛神力。<a id="a-9C"></a>白佛言。<a id="a-9D"></a>世尊。<a id="a-9E"></a>如来舍利为可得不。<a id="a-9F"></a>尔时世尊默然不答。<a id="a-9G"></a>天女。<a id="a-9H"></a>尔时大王为正法故。<a id="a-9I"></a>即共大臣翻覆往反论讲舍利。<a id="a-9J"></a>时佛闻已即赞叹言。<a id="a-9K"></a>善哉善哉。<a id="a-9L"></a>彼佛众中有大弟子字摩诃男。<a id="a-9M"></a>心生善欲而作是念。<a id="a-9N"></a>善哉大王。<a id="a-9O"></a>善解如来甚深法界。<a id="a-9P"></a>时佛即为时会大众。<a id="a-9Q"></a>说王所解深法妙义。<a id="a-9R"></a>大众已闻皆生惊疑。<a id="a-9S"></a>时佛即告诸大众言。<a id="a-9T"></a>此王功德不可思议深不可测。<a id="a-9U"></a>非是汝等所能得解。<a id="a-9V"></a>尔时大王闻佛称赞己之功德。<a id="a-9W"></a>心大欢喜即起供养。<a id="a-9X"></a>右绕千匝以采宝华用散佛上。<a id="a-9Y"></a>而复赞叹即发愿言。<a id="a-9Z"></a>未来当有释迦如来兴出于世。<a id="a-9a"></a>以大方便示法灭时。<a id="a-9b"></a>我当于中出家修道。<a id="a-9c"></a>受持净戒具大势力。<a id="a-9d"></a>见有破戒行恶比丘。<a id="a-9e"></a>我当驱摈至于边方无佛法处。<a id="a-9f"></a>为正法故不惜身命。<a id="a-9g"></a>尔时大臣复作是愿。<a id="a-9h"></a>释迦如来以大方便现涅槃已。<a id="a-9i"></a>我当于中作大国王。<a id="a-9j"></a>护持如来无上正法。<a id="a-9k"></a>见恶比丘唱令驱出。<a id="a-9l"></a>有持法者恭敬供养。<a id="a-9m"></a>是时夫人复作是愿。<a id="a-9n"></a>释迦如来出现之时。<a id="a-9o"></a>令我势力能伏邪见。<a id="a-9p"></a>时摩诃男复作是愿。<a id="a-9q"></a>使我尔时为彼如来。<a id="a-9r"></a>作大弟子得大神通。<a id="a-9s"></a>于佛功德能师子吼。<a id="a-9t"></a>天女。<a id="a-9u"></a>如是四人今于我世为法重任。<a id="a-9v"></a>不但今日方于未来。<a id="a-9w"></a>复当护持我之正法。<a id="a-9x"></a>是时天女。<a id="a-9y"></a>即白佛言。<a id="a-9z"></a>我今未知。<a id="a-A0"></a>如是四人斯为是谁。<a id="a-A1"></a>惟愿如来其名说字。<a id="a-A2"></a>佛言。<a id="a-A3"></a>善哉天女。<a id="a-A4"></a>至心谛听谛听。<a id="a-A5"></a>吾当为汝分别解说。<a id="a-A6"></a>尔时大臣。<a id="a-A7"></a>即今善德婆罗门是。<a id="a-A8"></a>是婆罗门于我灭后百二十年。<a id="a-A9"></a>王阎浮提字阿叔迦。<a id="a-AA"></a>住于波梨弗罗城中。<a id="a-AB"></a>姓无邪氏得转轮王。<a id="a-AC"></a>所有福德二分之一。<a id="a-AD"></a>于阎浮提得大自在。<a id="a-AE"></a>护持正法大师子吼。<a id="a-AF"></a>为法流布大得舍利。<a id="a-AG"></a>供养恭敬尊重赞叹。<a id="a-AH"></a>见恶比丘治令修善。<a id="a-AI"></a>天女复言。<a id="a-AJ"></a>惟愿解说。<a id="a-AK"></a>尔时佛告天女。<a id="a-AL"></a>且待须臾。<a id="a-AM"></a>我今先当说汝因缘。<a id="a-AN"></a>是时天女闻是说已。<a id="a-AO"></a>即生惭愧低头伏地。<a id="a-AP"></a>佛即赞言。<a id="a-AQ"></a>善哉善哉。<a id="a-AR"></a>夫惭愧者。<a id="a-AS"></a>即是众生善法衣服。<a id="a-AT"></a>天女。<a id="a-AU"></a>时王夫人即汝身是。<a id="a-AV"></a>汝于彼佛暂得一闻大涅槃经。<a id="a-AW"></a>以是因缘今得天身。<a id="a-AX"></a>值我出世复闻深义。<a id="a-AY"></a>舍是天形即以女身当王国土。<a id="a-AZ"></a>得转轮王所统领处四分之一。<a id="a-Aa"></a>得大自在受持五戒作优婆夷。<a id="a-Ab"></a>教化所属城邑聚落男子女人大小。<a id="a-Ac"></a>受持五戒守护正法。<a id="a-Ad"></a>摧伏外道诸邪异见。<a id="a-Ae"></a>汝于尔时实是菩萨。<a id="a-Af"></a>为化众生现受女身。<a id="a-Ag"></a>是时王者。<a id="a-Ah"></a>即今一切众生乐见梨车子。<a id="a-Ai"></a>是深达正法甚深之义。<a id="a-Aj"></a>能开如来微密法藏。<a id="a-Ak"></a>护持佛法无所亏损。<a id="a-Al"></a>时摩诃男者。<a id="a-Am"></a>即今大云密藏菩萨是。<a id="a-An"></a>得我真身二分之一。<a id="a-Ao"></a>知恩报恩护持正法。<a id="a-Ap"></a>能答深义无所滞碍。<a id="a-Aq"></a>天女。<a id="a-Ar"></a>我今此众虽有上智大迦葉等。<a id="a-As"></a>不能宣辩甚深之义。<a id="a-At"></a>如大云密藏菩萨摩诃萨也。</p>
  <p id="aAu">尔时众中有一天子字曰奇才。<a id="a-Av"></a>与千天子即起向佛。<a id="a-Aw"></a>以诸华香幡盖伎乐供养于佛合掌恭敬。<a id="a-Ax"></a>以偈赞佛。</p>
  <p id="aAy">大海可度量　　须弥可称知</p>
  <p id="aAz">如来法境界　　难可得思议</p>
  <p id="aB0">说是法时无数千人发阿耨多罗三藐三菩提心。</p>
  <p id="aB1">尔时如来告善德言。<a id="a-B2"></a>善哉善哉。<a id="a-B3"></a>大婆罗门。<a id="a-B4"></a>汝今善发欢喜之心得无上果。<a id="a-B5"></a>大婆罗门。<a id="a-B6"></a>从是南去度三十万恒河沙等世界。<a id="a-B7"></a>彼有世界名须曼那。<a id="a-B8"></a>有佛世尊号净光秘密如来应正遍知明行足善逝世间解无上士调御丈夫天人师佛世尊。<a id="a-B9"></a>常住在世为化众生转正法轮。<a id="a-BA"></a>从彼南去复度五十万恒河沙等世界。<a id="a-BB"></a>彼有世界名法喜宝。<a id="a-BC"></a>佛号法藏如来。<a id="a-BD"></a>应正遍知明行足善逝世间解无上士调御丈夫天人师佛世尊。<a id="a-BE"></a>常住在世为化众生转正法轮。<a id="a-BF"></a>从彼南去复过六十万恒河沙世界。<a id="a-BG"></a>彼有世界名一切池。<a id="a-BH"></a>佛号师子吼神足王如来应正遍知明行足善逝世间解无上士调御丈夫天人师佛世尊。<a id="a-BI"></a>常住在世为化众生转正法轮。<a id="a-BJ"></a>从彼南去复过三十六万恒河沙等世界。<a id="a-BK"></a>彼有世界名曰华幡。<a id="a-BL"></a>佛号高须弥十号具足。<a id="a-BM"></a>乃至转正法轮。<a id="a-BN"></a>从彼南去复过八十万恒河沙等世界。<a id="a-BO"></a>彼有世界名曰宝手。<a id="a-BP"></a>佛号法护十号具足。<a id="a-BQ"></a>乃至转正法轮。<a id="a-BR"></a>大婆罗门。<a id="a-BS"></a>如是诸佛世界严净其土。<a id="a-BT"></a>无有山陵堆埠石沙秽恶。<a id="a-BU"></a>其地柔软如迦陵伽衣。<a id="a-BV"></a>世无五浊亦无女身二乘之人。<a id="a-BW"></a>乃至无有二乘之名女人名字。<a id="a-BX"></a>纯诸菩萨摩诃萨等。<a id="a-BY"></a>甘乐大乘护持大乘乐说大乘。<a id="a-BZ"></a>大婆罗门。<a id="a-Ba"></a>若有善男子善女人。<a id="a-Bb"></a>受持如是诸佛名号。<a id="a-Bc"></a>堕三恶道者无有是处。<a id="a-Bd"></a>必定当得阿耨多罗三藐三菩提。<a id="a-Be"></a>大婆罗门。<a id="a-Bf"></a>以是义故。<a id="a-Bg"></a>我涅槃后是经当于南方国土广行流布。<a id="a-Bh"></a>正法欲灭余四十年当至北方。<a id="a-Bi"></a>北方有王名曰安乐。<a id="a-Bj"></a>见有受持书写经卷读诵说者。<a id="a-Bk"></a>随时给施四事无乏。<a id="a-Bl"></a>尔时北方当有八万四千众生受持是经卷。<a id="a-Bm"></a>善男子。<a id="a-Bn"></a>若有人闻如是经已。<a id="a-Bo"></a>舍放远离无有是处。<a id="a-Bp"></a>若有善男子善女人。<a id="a-Bq"></a>顶戴受持诸佛名号。<a id="a-Br"></a>若中兵毒水火盗贼无有是处除其宿业。<a id="a-Bs"></a>复次 大 婆罗门。<a id="a-Bt"></a>若内四部若外众生。<a id="a-Bu"></a>为供养故为怖畏故为坏法故。<a id="a-Bv"></a>奉持如是诸佛名号。<a id="a-Bw"></a>终不堕于三恶道中。<a id="a-Bx"></a>若至三恶无有是处。</p>
  <p id="aBy">尔时善德复作是言。<a id="a-Bz"></a>世尊。<a id="a-C0"></a>若有众生闻是经名。<a id="a-C1"></a>尚得如是无量善利。<a id="a-C2"></a>况有受持读诵书写解说之者。<a id="a-C3"></a>若得闻彼诸佛名号。<a id="a-C4"></a>则为已得无上大宝。<a id="a-C5"></a>阿耨多罗三藐三菩提已在其手。<a id="a-C6"></a>诸佛如来已到其舍。<a id="a-C7"></a>其地金刚其身亦尔。<a id="a-C8"></a>心坚不动不可移转。<a id="a-C9"></a>世尊。<a id="a-CA"></a>我今亦当恭敬供养如是之人。<a id="a-CB"></a>佛言。<a id="a-CC"></a>善哉善哉。<a id="a-CD"></a>大婆罗门。<a id="a-CE"></a>汝今善知善解如来功德之力。<a id="a-CF"></a>若有众生闻彼佛名。<a id="a-CG"></a>敬信不疑无诸怖畏。<a id="a-CH"></a>所谓王怖人怖鬼怖无诸疾病。<a id="a-CI"></a>常为诸佛学道弟子八部鬼神。<a id="a-CJ"></a>及其眷属之所守护。<a id="a-CK"></a>诸佛所念。</p>
  <p id="aCL">尔时众中有乾闼婆王名曰喜见。<a id="a-CM"></a>从座而起往至佛所。<a id="a-CN"></a>合掌恭敬白佛言。<a id="a-CO"></a>世尊。<a id="a-CP"></a>如来灭后何等众生。<a id="a-CQ"></a>能受持是经广令流布。<a id="a-CR"></a>何等众生。<a id="a-CS"></a>不能受持令法毁灭。<a id="a-CT"></a>尔时如来默然不答。<a id="a-CU"></a>时大迦葉语喜见言。<a id="a-CV"></a>善男子。<a id="a-CW"></a>如来真实无有涅槃法无灭尽。<a id="a-CX"></a>云何而言如来灭后谁受是经。<a id="a-CY"></a>喜见王言。<a id="a-CZ"></a>大德。<a id="a-Ca"></a>一切众生狂愚无智。<a id="a-Cb"></a>惟愿大德。<a id="a-Cc"></a>宣说如来所以不灭。<a id="a-Cd"></a>一切众生痴闇所覆。<a id="a-Ce"></a>愿燃法灯令得开明。<a id="a-Cf"></a>我于未来亦当广为一切众生开发是义。<a id="a-Cg"></a>惟愿大德。<a id="a-Ch"></a>哀愍故说。<a id="a-Ci"></a>大迦葉言。<a id="a-Cj"></a>善男子。<a id="a-Ck"></a>如来法身不名肉身。<a id="a-Cl"></a>佛身金刚非破坏身。<a id="a-Cm"></a>成就具足无量功德。<a id="a-Cn"></a>方便之身不名食身。<a id="a-Co"></a>如是之身云何言灭。<a id="a-Cp"></a>喜见王言。<a id="a-Cq"></a>大德。<a id="a-Cr"></a>我今定知如来世尊。<a id="a-Cs"></a>方便涅槃非毕竟灭。<a id="a-Ct"></a>尔时迦葉赞喜见言。<a id="a-Cu"></a>善哉善哉。<a id="a-Cv"></a>实如所说。<a id="a-Cw"></a>善男子。<a id="a-Cx"></a>大海可量如来功德不可称。<a id="a-Cy"></a>知喜见王言。<a id="a-Cz"></a>如来何时当毕竟灭。<a id="a-D0"></a>大迦葉言。<a id="a-D1"></a>假使一切所有众生乃至蚊蚁。<a id="a-D2"></a>悉得阿耨多罗三藐三菩提入于涅槃。<a id="a-D3"></a>如来尔时乃当涅槃。<a id="a-D4"></a>喜见王言。<a id="a-D5"></a>大德。<a id="a-D6"></a>如来成就如是无量无边功德。<a id="a-D7"></a>一切众生何故不发阿耨多罗三藐三菩提心。<a id="a-D8"></a>苦哉苦哉。<a id="a-D9"></a>众生薄福不知如来常住不变金刚之身非杂食身。<a id="a-DA"></a>大德。<a id="a-DB"></a>如是之身惟佛能知。<a id="a-DC"></a>非诸声闻缘觉所及。</p>
  <p id="aDD">迦葉复言。<a id="a-DE"></a>善男子。<a id="a-DF"></a>一切众生悉有佛性得菩提心。<a id="a-DG"></a>说是法时二万二千天子。<a id="a-DH"></a>发阿耨多罗三藐三菩提心。<a id="a-DI"></a>异口同音。<a id="a-DJ"></a>而说偈言。</p>
  <p id="aDK">如来不涅槃　　真法无有灭</p>
  <p id="aDL">为诸众生故　　示现有灭度</p>
  <p id="aDM">如来常不灭　　为众方便说</p>
  <p id="aDN">如来不思议　　法僧亦复然</p>
  <p data-pb></p>
  <h2 id="aDO">大云初分增长健度第三十七之一</h2>
  <p id="aDP">尔时南方有诸天子其数无量。<a id="a-DQ"></a>从黑山中来至佛所。<a id="a-DR"></a>以诸香华幡盖伎乐供养于佛。<a id="a-DS"></a>头面作礼右绕三匝白佛言。<a id="a-DT"></a>世尊。<a id="a-DU"></a>如来今日说是经典。<a id="a-DV"></a>南方世界无量无边恒河沙等诸佛世尊亦说是经。<a id="a-DW"></a>世尊。<a id="a-DX"></a>如是经典名字何等。<a id="a-DY"></a>善男子。<a id="a-DZ"></a>如是经典凡有三名。<a id="a-Da"></a>一名大云。<a id="a-Db"></a>二名大般涅槃。<a id="a-Dc"></a>三名无想。<a id="a-Dd"></a>大云密藏菩萨所问故名大云。<a id="a-De"></a>如来常住无有毕竟入涅槃者。<a id="a-Df"></a>一切众生悉有佛性。<a id="a-Dg"></a>故得名为大般涅槃。<a id="a-Dh"></a>受持读诵如是经典。<a id="a-Di"></a>断一切想故名无想。<a id="a-Dj"></a>善男子。<a id="a-Dk"></a>有人亲近无量恒河沙诸佛世尊。<a id="a-Dl"></a>于诸佛所受持净戒。<a id="a-Dm"></a>供养恭敬尊重赞叹成大功德。<a id="a-Dn"></a>然后乃得闻是经典。<a id="a-Do"></a>虽得闻受不能广说。<a id="a-Dp"></a>若于不可计不可数恒河沙等诸佛世尊。<a id="a-Dq"></a>受持净戒乃至成大功德。<a id="a-Dr"></a>闻已则能分别广说。<a id="a-Ds"></a>善男子。<a id="a-Dt"></a>正法欲灭是经当于阎浮提中具足流布。<a id="a-Du"></a>佛涅槃后初四十年亦当流布。<a id="a-Dv"></a>正法垂灭余四十年复当流布。<a id="a-Dw"></a>行恶之时。<a id="a-Dx"></a>谤方等时。<a id="a-Dy"></a>恶王治时。<a id="a-Dz"></a>我诸弟子毁禁戒时。<a id="a-E0"></a>遭值荒乱世人轻时。<a id="a-E1"></a>四部弟子。<a id="a-E2"></a>不修身不修戒不修心不修慧。<a id="a-E3"></a>无明狂痴习放逸时。<a id="a-E4"></a>凡所造作同畜生时。<a id="a-E5"></a>不随和上师长教时。<a id="a-E6"></a>违反上座耆宿长老。<a id="a-E7"></a>当尔之时我诸弟子。<a id="a-E8"></a>于是经中不能信受。<a id="a-E9"></a>轻笑讥呵互相呰篾。<a id="a-EA"></a>云何邪见说为方等。<a id="a-EB"></a>剃头之人名为沙门。<a id="a-EC"></a>云何反读邪见经书。<a id="a-ED"></a>实非佛语为利养故说为佛语。<a id="a-EE"></a>公于众中唱如是言。<a id="a-EF"></a>如此经者真是邪见非佛所说。<a id="a-EG"></a>慎勿读诵书写受持。<a id="a-EH"></a>尔时大众即共答言。<a id="a-EI"></a>大德。<a id="a-EJ"></a>莫作是语。<a id="a-EK"></a>此经相义实是佛说。<a id="a-EL"></a>我今为经当相供给。<a id="a-EM"></a>我此弟子。<a id="a-EN"></a>为供养故素无信心受持诵说。<a id="a-EO"></a>是名灭法。<a id="a-EP"></a>复次天子。<a id="a-EQ"></a>未来之世法欲灭时。<a id="a-ER"></a>我四部众薄福少智不知厌足。<a id="a-ES"></a>退失善根贫于法财。<a id="a-ET"></a>无心亲近佛法僧宝。<a id="a-EU"></a>为衣食故剃头染衣。<a id="a-EV"></a>其心粗穬如秃居士。<a id="a-EW"></a>畜养奴婢金银珍宝钱财珂贝琉璃颇梨。<a id="a-EX"></a>贮聚谷米牛马畜生田宅屋舍。<a id="a-EY"></a>杂色卧具食肉嗜味。<a id="a-EZ"></a>背舍诸佛成就十六不善律仪。<a id="a-Ea"></a>亲近国王大臣长者。<a id="a-Eb"></a>受使邻国通致信命。<a id="a-Ec"></a>受人供养反生恶心。<a id="a-Ed"></a>成就一切非沙门法非婆罗门法。<a id="a-Ee"></a>天子。<a id="a-Ef"></a>如是恶世恶比丘时。<a id="a-Eg"></a>尔时我当有一弟子。<a id="a-Eh"></a>持戒清净少欲知足如大迦葉。<a id="a-Ei"></a>善能教化阎浮提内。<a id="a-Ej"></a>我弟子中习行恶者。<a id="a-Ek"></a>说真正语不惜身命。<a id="a-El"></a>广开如来深密秘藏。<a id="a-Em"></a>赞叹持戒行头陀者。<a id="a-En"></a>成就具足波罗提木叉。<a id="a-Eo"></a>称美知足粪扫衣服。<a id="a-Ep"></a>广为恶人说如是言。<a id="a-Eq"></a>诸大德。<a id="a-Er"></a>世尊不听受畜一切不净之物。<a id="a-Es"></a>贪味食肉。<a id="a-Et"></a>如来常赞持净戒者。<a id="a-Eu"></a>呵责毁禁。<a id="a-Ev"></a>大德。<a id="a-Ew"></a>汝今若不受我语者。<a id="a-Ex"></a>我有大力势能相降伏。<a id="a-Ey"></a>我此弟子福德力故。<a id="a-Ez"></a>咸令一切信伏无违。<a id="a-F0"></a>何以故。<a id="a-F1"></a>是人已曾亲近无量诸佛世尊。<a id="a-F2"></a>广修慈悲贪乐大乘护正法故。</p>
  <p id="aF3">尔时常有五万八千诸善鬼神。<a id="a-F4"></a>随从侍卫为欲守护佛正法故。<a id="a-F5"></a>天子复言。<a id="a-F6"></a>世尊。<a id="a-F7"></a>我等未来亦当护是持法比丘。<a id="a-F8"></a>佛言。<a id="a-F9"></a>善哉善哉。<a id="a-FA"></a>天子。<a id="a-FB"></a>如汝所说。<a id="a-FC"></a>法欲灭时当勤守护。<a id="a-FD"></a>天子。<a id="a-FE"></a>当尔之时。<a id="a-FF"></a>我亦能以威神道力。<a id="a-FG"></a>摧伏恶魔治恶比丘。<a id="a-FH"></a>尔时十方无量诸佛。<a id="a-FI"></a>亦同赞叹我此弟子。<a id="a-FJ"></a>尔时一切南方天子。<a id="a-FK"></a>复以华香供养世尊白佛言。<a id="a-FL"></a>世尊。<a id="a-FM"></a>如是弟子。<a id="a-FN"></a>何时当出在何国土名字何等。<a id="a-FO"></a>佛言。<a id="a-FP"></a>善男子。<a id="a-FQ"></a>我涅槃后千二百年。<a id="a-FR"></a>南天竺地有大国王。<a id="a-FS"></a>名娑多婆呵那。<a id="a-FT"></a>法垂欲灭余四十年。<a id="a-FU"></a>是人尔时当于中出讲宣大乘方等经典。<a id="a-FV"></a>拯拔兴起垂灭之法。<a id="a-FW"></a>广令是经流布于世。<a id="a-FX"></a>教人具足执持读诵书写解说听受其义。<a id="a-FY"></a>尔时若有不能如是。<a id="a-FZ"></a>受持解说是经典者。<a id="a-Fa"></a>当知是人非我弟子魔之眷属。<a id="a-Fb"></a>尔时乐见乾闼婆王白佛言。<a id="a-Fc"></a>世尊。<a id="a-Fd"></a>唯愿矜哀解说。<a id="a-Fe"></a>未来持法弟子如迦葉者。<a id="a-Ff"></a>成就大慈具足净戒。<a id="a-Fg"></a>种性眷属无可讥呵。<a id="a-Fh"></a>佛言。<a id="a-Fi"></a>善男子。<a id="a-Fj"></a>谛听谛听当为汝说。<a id="a-Fk"></a>我此弟子守护正法持佛种姓。<a id="a-Fl"></a>一切众生所乐见者。<a id="a-Fm"></a>善男子。<a id="a-Fn"></a>是南天竺有小国土名 须赖吒 。<a id="a-Fo"></a>其土有河名善方便。<a id="a-Fp"></a>其河有村名曰华鬘。<a id="a-Fq"></a>华鬘村中有婆罗门产一童子。<a id="a-Fr"></a>即是今之一切众生乐见梨车。<a id="a-Fs"></a>后时复名众生乐见。<a id="a-Ft"></a>是大菩萨大香象王。<a id="a-Fu"></a>常为一切恭敬供养尊重赞叹。<a id="a-Fv"></a>其年二十出家修道。<a id="a-Fw"></a>多有徒众修持净戒称咏诸佛大乘经典。<a id="a-Fx"></a>为护正法不惜身命。<a id="a-Fy"></a>其诸弟子亦复如是。<a id="a-Fz"></a>若有比丘比丘尼优婆塞优婆夷。<a id="a-G0"></a>闻是比丘所说正法。<a id="a-G1"></a>必定当得阿耨多罗三藐三菩提。<a id="a-G2"></a>尔时国王大臣长者及一切人。<a id="a-G3"></a>为此经故供养恭敬是持法者。<a id="a-G4"></a>是经力故令彼国王得大势力。<a id="a-G5"></a>所有国土无能侵陵。<a id="a-G6"></a>我此弟子魔不得便。</p>
  <p id="aG7">尔时若有受持读诵书写是经。<a id="a-G8"></a>则得名为大菩萨也。<a id="a-G9"></a>名为福田在净僧数。<a id="a-GA"></a>乾闼婆王。<a id="a-GB"></a>当于尔时我诸弟子。<a id="a-GC"></a>多有信受如是经典。<a id="a-GD"></a>得解脱者亦复不少。<a id="a-GE"></a>善男子。<a id="a-GF"></a>若有人能成就四事则能受持如是经典。<a id="a-GG"></a>一者得闻深进大海水潮三昧。<a id="a-GH"></a>二者得闻南方佛名。<a id="a-GI"></a>三者亲近于善知识。<a id="a-GJ"></a>四者至心信佛法僧。<a id="a-GK"></a>尔时若有不能信受是经典者。<a id="a-GL"></a>是魔眷属。<a id="a-GM"></a>若有信者是佛弟子。<a id="a-GN"></a>善男子。<a id="a-GO"></a>未来之世有信心者。<a id="a-GP"></a>名为亲近诸佛世尊。<a id="a-GQ"></a>何以故。<a id="a-GR"></a>如是经典诸佛封印。<a id="a-GS"></a>所谓印者。<a id="a-GT"></a>一切众生悉有佛性。<a id="a-GU"></a>如来常住无有变易。<a id="a-GV"></a>善男子。<a id="a-GW"></a>若有人能信是经者。<a id="a-GX"></a>当知是人真佛弟子。<a id="a-GY"></a>有能恭敬是持法者。<a id="a-GZ"></a>是人当为未来诸佛徒众眷属。<a id="a-Ga"></a>何以故。<a id="a-Gb"></a>无量诸佛已于是人生已有心故。<a id="a-Gc"></a>所以者何。<a id="a-Gd"></a>是持法比丘不可思议。<a id="a-Ge"></a>已于过去同燃灯佛发大誓愿。<a id="a-Gf"></a>未来之世释迦如来法垂欲灭。<a id="a-Gg"></a>我当于中出家修道。<a id="a-Gh"></a>为护正法不惜身命。<a id="a-Gi"></a>时王精进龙王者。<a id="a-Gj"></a>即今乐见梨车。<a id="a-Gk"></a>是乐见梨车。<a id="a-Gl"></a>即是未来护法比丘。<a id="a-Gm"></a>善男子。<a id="a-Gn"></a>汝善观察我此弟子未来功德。<a id="a-Go"></a>若有人能恭敬供养我此弟子。<a id="a-Gp"></a>当知是人即为十方三世诸佛之所恭敬。<a id="a-Gq"></a>若未来世比丘比丘尼优婆塞优婆夷。<a id="a-Gr"></a>信受如是持法比丘所可演说。<a id="a-Gs"></a>即是信受十方诸佛所有言说。<a id="a-Gt"></a>若有比丘比丘尼优婆塞优婆夷。<a id="a-Gu"></a>爱敬如是持法比丘不惜身命。<a id="a-Gv"></a>即为十方三世诸佛之所爱念增长寿命。<a id="a-Gw"></a>若未来世比丘比丘尼优婆塞优婆夷。<a id="a-Gx"></a>恭敬供养是持法者。<a id="a-Gy"></a>专心系念听其所说不求其短。<a id="a-Gz"></a>当为十方三世诸佛之所推觅。<a id="a-H0"></a>护念守持如罗睺罗护念禁戒。<a id="a-H1"></a>善男子。<a id="a-H2"></a>未来之世薄福众生。<a id="a-H3"></a>比丘比丘尼优婆塞优婆夷当作是言。<a id="a-H4"></a>咄哉咄哉。<a id="a-H5"></a>如是众生乐见比丘。<a id="a-H6"></a>实非比丘作比丘像。<a id="a-H7"></a>远离诸佛所说经典。<a id="a-H8"></a>自说所造名大云经。<a id="a-H9"></a>远离诸佛所制禁戒。<a id="a-HA"></a>自为众生更制禁戒。<a id="a-HB"></a>诸大德。<a id="a-HC"></a>各各谛听。<a id="a-HD"></a>若言贮畜金银珍宝名为破戒。<a id="a-HE"></a>不贮畜者名为持戒。<a id="a-HF"></a>如来何处当作此说。<a id="a-HG"></a>此非佛语说为佛语。<a id="a-HH"></a>我当云何不惜身命。<a id="a-HI"></a>恭敬供养如是恶人。<a id="a-HJ"></a>宣说恶语以为佛语。<a id="a-HK"></a>唱说恶戒以为佛戒。<a id="a-HL"></a>诸大德。<a id="a-HM"></a>我实不能信受如是恶比丘言。<a id="a-HN"></a>若有供养如是人者。<a id="a-HO"></a>唐捐其功终无果报。<a id="a-HP"></a>尔时诸人闻是语已。<a id="a-HQ"></a>所有信心各各坏灭。<a id="a-HR"></a>若有信受是恶语者。<a id="a-HS"></a>当知是人从闇入闇。<a id="a-HT"></a>若不信受是人。<a id="a-HU"></a>则得从明入明。<a id="a-HV"></a>善男子。<a id="a-HW"></a>若有随顺是恶语者。<a id="a-HX"></a>是魔眷属。<a id="a-HY"></a>若不随顺真我弟子。<a id="a-HZ"></a>善男子。<a id="a-Ha"></a>是大云经其义幽隐难可解了。<a id="a-Hb"></a>若未来世有四部众福德纯厚。<a id="a-Hc"></a>得菩提心勤修行者。<a id="a-Hd"></a>作如是言。<a id="a-He"></a>善哉比丘真佛弟子。<a id="a-Hf"></a>善住大地是大菩萨。<a id="a-Hg"></a>勇猛大士非下人也。<a id="a-Hh"></a>下劣之人不能如是回转大海。<a id="a-Hi"></a>诸大德。<a id="a-Hj"></a>汝等可来当共供养如是比丘。<a id="a-Hk"></a>诸大德。<a id="a-Hl"></a>我今见是持法比丘。<a id="a-Hm"></a>即是过世无量功德之果报也。<a id="a-Hn"></a>随是比丘所住之处。<a id="a-Ho"></a>当知其地及其众生。<a id="a-Hp"></a>功德成满安乐无患。<a id="a-Hq"></a>若得睹见是比丘者。<a id="a-Hr"></a>当知是人已得天眼法眼具足。<a id="a-Hs"></a>我为是人不惜身命。<a id="a-Ht"></a>若闻其言宁舍身命终不忘失。<a id="a-Hu"></a>我今宁为如是一人不惜身命。<a id="a-Hv"></a>终不能为非法徒党百千万人舍于身命。<a id="a-Hw"></a>善男子。<a id="a-Hx"></a>如是恶法兴出之时。<a id="a-Hy"></a>我此弟子。<a id="a-Hz"></a>当于是中护持我法。<a id="a-I0"></a>善男子。<a id="a-I1"></a>未来之世法欲灭时。<a id="a-I2"></a>若有比丘比丘尼优婆塞优婆夷。<a id="a-I3"></a>为护法故不惜身命。<a id="a-I4"></a>是则名为炽然慧灯度脱众生。<a id="a-I5"></a>修行一切诸佛所行。<a id="a-I6"></a>得法翅羽破魔境界。<a id="a-I7"></a>身得自在心得自在身不可思议。<a id="a-I8"></a>为诸众生之所爱敬。<a id="a-I9"></a>善男子。<a id="a-IA"></a>法欲灭时是持法者。<a id="a-IB"></a>一日一夜六时唱令告诸众生。<a id="a-IC"></a>汝等当共受持正法。<a id="a-ID"></a>诸恶比丘闻是语已心不甘乐。<a id="a-IE"></a>不甘乐故便作是言。<a id="a-IF"></a>大德。<a id="a-IG"></a>如是邪法谁当信受。<a id="a-IH"></a>默然者善。<a id="a-II"></a>若不默然当夺汝命。<a id="a-IJ"></a>是持法者复作是言。<a id="a-IK"></a>我宁舍命终不默然。<a id="a-IL"></a>诸恶比丘寻共害是持法比丘。<a id="a-IM"></a>善男子。<a id="a-IN"></a>如是人者是我最后持法弟子。<a id="a-IO"></a>当知尔时我法则灭。<a id="a-IP"></a>若言尔时我弟子中更有如是护持法者。<a id="a-IQ"></a>无有是处。<a id="a-IR"></a>乾闼婆王言。<a id="a-IS"></a>是持法者。<a id="a-IT"></a>舍是身已更得何身。<a id="a-IU"></a>佛言。<a id="a-IV"></a>善男子。<a id="a-IW"></a>舍是身已。<a id="a-IX"></a>当得佛身无边之身。<a id="a-IY"></a>乾闼婆王言。<a id="a-IZ"></a>唯愿世尊。<a id="a-Ia"></a>为诸众生说是比丘云何舍身而得佛身。<a id="a-Ib"></a>佛言。<a id="a-Ic"></a>善男子。<a id="a-Id"></a>善哉善哉。<a id="a-Ie"></a>听我说此持法弟子功德之事。<a id="a-If"></a>过此贤劫千佛灭后。<a id="a-Ig"></a>具满六万二千劫中空过无佛。<a id="a-Ih"></a>尔时当有无量亿那由他诸辟支佛在世教化。<a id="a-Ii"></a>过是劫已有七佛出。<a id="a-Ij"></a>是七如来般涅槃已。<a id="a-Ik"></a>此国尔时转名喜光。<a id="a-Il"></a>是喜光国当有佛出号智聚光如来应供正遍知明行足善逝世间解无上士调御丈夫天人师佛世尊。<a id="a-Im"></a>是佛世界所有人民。<a id="a-In"></a>颜貌端正信心成就。<a id="a-Io"></a>若有人能于我法中没命护持。<a id="a-Ip"></a>悉当生于彼佛世界。<a id="a-Iq"></a>而为彼佛作大弟子。<a id="a-Ir"></a>大弟子者即是菩萨摩诃萨也。<a id="a-Is"></a>真大丈夫大香象王。<a id="a-It"></a>彼界人民一切无有贪欲恚痴。<a id="a-Iu"></a>皆悉成就清净信心。<a id="a-Iv"></a>智聚光佛寿十五中劫。<a id="a-Iw"></a>为诸弟子开三乘教。<a id="a-Ix"></a>虽开三乘多说菩萨一乘之行。<a id="a-Iy"></a>尔时虽有魔王魔子。<a id="a-Iz"></a>悉发阿耨多罗三藐三菩提心。<a id="a-J0"></a>一切众生悉得大慈大悲之心。<a id="a-J1"></a>皆得远离三恶道苦无有八难。<a id="a-J2"></a>世界常净犹如北方郁单越土。<a id="a-J3"></a>天魔波旬不得其便永断邪见。<a id="a-J4"></a>彼佛如来入涅槃已。<a id="a-J5"></a>法住千亿然后灭尽。<a id="a-J6"></a>说是语时。<a id="a-J7"></a>一切大众诸天龙神乾闼婆阿修罗迦楼罗紧那罗摩睺罗伽。<a id="a-J8"></a>持诸华香微妙伎乐供养于佛。<a id="a-J9"></a>大迦葉等诸大弟子。<a id="a-JA"></a>欢喜赞叹恭敬作礼。<a id="a-JB"></a>诸大菩萨复持妙华大如须弥。<a id="a-JC"></a>供养于佛悉共发愿。<a id="a-JD"></a>愿我未来生彼佛世。</p>
 </body>
</html>