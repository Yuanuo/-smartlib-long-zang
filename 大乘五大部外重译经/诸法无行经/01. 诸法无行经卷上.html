<!doctype html>
<html id="z3IBTjlO1" data-ver="1425">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">诸法无行经卷上</h1>
  <p id="a2">如是我闻：<a id="a-3"></a>一时，<a id="a-4"></a>佛在王舍城耆阇崛山中，<a id="a-5"></a>共大比丘僧五百人俱。<a id="a-6"></a>菩萨九万二千人，<a id="a-7"></a>其名曰：<a id="a-8"></a>众德庄严菩萨摩诃萨、<a id="a-9"></a>师子游步菩萨、<a id="a-A"></a>光无障净王菩萨、<a id="a-B"></a>高山顶自在王菩萨、<a id="a-C"></a>爱喜净光菩萨、<a id="a-D"></a>光蔽日月菩萨、<a id="a-E"></a>妙净须菩萨、<a id="a-F"></a>身出莲华光菩萨、<a id="a-G"></a>梵自在王音菩萨、<a id="a-H"></a>游戏世师子王音菩萨、<a id="a-I"></a>金色净光威德菩萨、<a id="a-J"></a>柔软身菩萨、<a id="a-K"></a>金色相庄严身菩萨、<a id="a-L"></a>十光破魔力菩萨、<a id="a-M"></a>诸根威仪善寂菩萨、<a id="a-N"></a>德如高山菩萨、<a id="a-O"></a>天音声菩萨、<a id="a-P"></a>法力自在游行菩萨、<a id="a-Q"></a>山德净身菩萨、<a id="a-R"></a>妙德菩萨摩诃萨，<a id="a-S"></a>如是等九万二千人。</p>
  <p id="aT">尔时，<a id="a-U"></a>师子游步菩萨，<a id="a-V"></a>见是大会，<a id="a-W"></a>即从座起，<a id="a-X"></a>偏袒右肩，<a id="a-Y"></a>右膝著地，<a id="a-Z"></a>合掌向佛，<a id="a-a"></a>以偈问曰：</p>
  <p id="ab">“世尊大导师，<a id="a-c"></a> 名德称无量，</p>
  <p id="ad">今此大众集，<a id="a-e"></a> 愿说寂灭法。</p>
  <p id="af">邪见诸爱慢，<a id="a-g"></a> 嫉妒瞋恚性，</p>
  <p id="ah">云何即是道？<a id="a-i"></a> 大音方便说！</p>
  <p id="aj">云何涅槃相，<a id="a-k"></a> 与世法无异，</p>
  <p id="al">诸法无有二？<a id="a-m"></a> 大悲为演说！</p>
  <p id="an">云何诸法性，<a id="a-o"></a> 毕竟无有碍，</p>
  <p id="ap">其性如涅槃，<a id="a-q"></a> 亦同于解脱，</p>
  <p id="ar">无缚亦无解，<a id="a-s"></a> 亦复如虚空？</p>
  <p id="at">迦罗频伽音，<a id="a-u"></a> 大梵清净声，</p>
  <p id="av">身色喻天金，<a id="a-w"></a> 净命无量德，</p>
  <p id="ax">演说实相法，<a id="a-y"></a> 毕竟无缚解。</p>
  <p id="az">云何此五盖，<a id="a-10"></a> 而等于菩提？</p>
  <p id="a11">云何是菩提，<a id="a-12"></a> 即同诸业性？</p>
  <p id="a13">是法是非法，<a id="a-14"></a> 云何同一相？</p>
  <p id="a15">如是毕竟净，<a id="a-16"></a> 唯愿为演说！</p>
  <p id="a17">无数无非数，<a id="a-18"></a> 诸法毕竟灭，</p>
  <p id="a19">一切种智相，<a id="a-1A"></a> 及以菩提道，</p>
  <p id="a1B">二法云何无？<a id="a-1C"></a> 唯愿为演说！</p>
  <p id="a1D">无作无非作，<a id="a-1E"></a> 无著无非著，</p>
  <p id="a1F">毕竟无众生，<a id="a-1G"></a> 诸法中无碍，</p>
  <p id="a1H">无戒无忍辱，<a id="a-1I"></a> 亦无有毁戒，</p>
  <p id="a1J">无智亦无慧，<a id="a-1K"></a> 亦无非智慧，</p>
  <p id="a1L">是法常清净，<a id="a-1M"></a> 唯愿为演说！</p>
  <p id="a1N">云何一切法，<a id="a-1O"></a> 寂灭如虚空，</p>
  <p id="a1P">无心心数法，<a id="a-1Q"></a> 无见断证修？</p>
  <p id="a1R">一切诸众生，<a id="a-1S"></a> 同如虚空相，</p>
  <p id="a1T">一相法亦无，<a id="a-1U"></a> 心行亦叵得。</p>
  <p id="a1V">诸法无生灭，<a id="a-1W"></a> 无学无罗汉，</p>
  <p id="a1X">亦无辟支佛，<a id="a-1Y"></a> 亦无求菩萨。</p>
  <p id="a1Z">无住无休止，<a id="a-1a"></a> 无来亦无去，</p>
  <p id="a1b">诸法无动相，<a id="a-1c"></a> 常住如须弥。</p>
  <p id="a1d">无相亦无色，<a id="a-1e"></a> 色性即是道，</p>
  <p id="a1f">色性佛道一，<a id="a-1g"></a> 如是法愿说！</p>
  <p id="a1h">云何无佛法，<a id="a-1i"></a> 亦无有众僧，</p>
  <p id="a1j">是三宝一相？<a id="a-1k"></a> 唯愿为演说！</p>
  <p id="a1l">无空无无相，<a id="a-1m"></a> 亦无有无作，</p>
  <p id="a1n">不合亦不散，<a id="a-1o"></a> 名相法亦无。</p>
  <p id="a1p">诸法毕竟空，<a id="a-1q"></a> 如响无作者，</p>
  <p id="a1r">无生无无生，<a id="a-1s"></a> 无灭无往来，</p>
  <p id="a1t">无天无龙神，<a id="a-1u"></a> 夜叉紧那等，</p>
  <p id="a1v">无人无地狱，<a id="a-1w"></a> 无饿鬼畜生，</p>
  <p id="a1x">无众生五道，<a id="a-1y"></a> 愿说如是法！</p>
  <p id="a1z">如导世师人，<a id="a-20"></a> 外道非见者，</p>
  <p id="a21">其有所演说，<a id="a-22"></a> 云何等无二？</p>
  <p id="a23">诸文字语言，<a id="a-24"></a> 是法皆一相，</p>
  <p id="a25">世尊大慈愍，<a id="a-26"></a> 愿开是法门！<a id="a-27"></a>”</p>
  <p id="a28">尔时，<a id="a-29"></a>世尊赞师子游步菩萨摩诃萨言：<a id="a-2A"></a>“善哉！<a id="a-2B"></a>善哉！<a id="a-2C"></a>善男子，<a id="a-2D"></a>汝所问者甚为希有，<a id="a-2E"></a>一切世间之所难信。<a id="a-2F"></a>善男子，<a id="a-2G"></a>止！<a id="a-2H"></a>止！<a id="a-2I"></a>勿问。<a id="a-2J"></a>所以者何？<a id="a-2K"></a>新发意菩萨，<a id="a-2L"></a>于此空见、<a id="a-2M"></a>无相见、<a id="a-2N"></a>无作见、<a id="a-2O"></a>无生见、<a id="a-2P"></a>无所有见、<a id="a-2Q"></a>无取相见、<a id="a-2R"></a>佛见、<a id="a-2S"></a>菩提见，<a id="a-2T"></a>所不能及。<a id="a-2U"></a>善男子，<a id="a-2V"></a>如此法者，<a id="a-2W"></a>不应在新学菩萨前说。<a id="a-2X"></a>何以故？<a id="a-2Y"></a>若闻是法或断善业，<a id="a-2Z"></a>于佛道中则行邪道——若堕断灭、<a id="a-2a"></a>若堕计常，<a id="a-2b"></a>不知如来以何方便随宜所说。<a id="a-2c"></a>”</p>
  <p id="a2d">尔时，<a id="a-2e"></a>师子游步菩萨摩诃萨白佛言：<a id="a-2f"></a>“世尊，<a id="a-2g"></a>哀愍世间，<a id="a-2h"></a>愿必为说！<a id="a-2i"></a>当来世中有菩萨空见、<a id="a-2j"></a>无相见、<a id="a-2k"></a>无作见、<a id="a-2l"></a>无生见、<a id="a-2m"></a>无所有见、<a id="a-2n"></a>无取相见、<a id="a-2o"></a>佛见、<a id="a-2p"></a>菩提见者，<a id="a-2q"></a>分别是空是无相无作好常赞学，<a id="a-2r"></a>勤于事业乐著文辞，<a id="a-2s"></a>以辩说为妙贵于名利，<a id="a-2t"></a>如是之人闻如来说是无文字法毕竟清净，<a id="a-2u"></a>当舍是诸见。<a id="a-2v"></a>是诸菩萨随众生所能信解，<a id="a-2w"></a>以方便力而为说法，<a id="a-2x"></a>虽说少欲知足而不以为最，<a id="a-2y"></a>虽说经戒亦不以为最，<a id="a-2z"></a>虽说在众过恶亦知一切法远离相，<a id="a-30"></a>常称赞独处不在愦闹而不以为最，<a id="a-31"></a>虽赞发菩提心而知心性即是菩提，<a id="a-32"></a>虽赞大乘经而知一切诸法皆是大相，<a id="a-33"></a>虽说菩萨道而不分别阿罗汉、<a id="a-34"></a>辟支佛、<a id="a-35"></a>诸佛，<a id="a-36"></a>虽赞布施而通达布施平等相，<a id="a-37"></a>虽赞持戒而了知诸法同是戒性，<a id="a-38"></a>虽赞忍辱而知诸法无生无灭无尽相，<a id="a-39"></a>虽赞精进而知诸法不发不行相，<a id="a-3A"></a>虽种种赞叹禅定而知一切法常定相，<a id="a-3B"></a>虽种种赞于智慧而了智慧之实性，<a id="a-3C"></a>虽说贪欲之过而不见法有可贪者，<a id="a-3D"></a>虽说瞋恚之过而不见法有可瞋者，<a id="a-3E"></a>虽说愚痴之过而知诸法无痴无碍，<a id="a-3F"></a>虽示众生堕三恶道怖畏之苦而不得地狱、<a id="a-3G"></a>饿鬼、<a id="a-3H"></a>畜生之相。<a id="a-3I"></a>如是诸菩萨，<a id="a-3J"></a>虽随众生所能信解，<a id="a-3K"></a>以方便力而为说法，<a id="a-3L"></a>而自信解一相之法，<a id="a-3M"></a>所谓空、<a id="a-3N"></a>无相、<a id="a-3O"></a>无作、<a id="a-3P"></a>无生、<a id="a-3Q"></a>无所有、<a id="a-3R"></a>无取相。<a id="a-3S"></a>世尊，<a id="a-3T"></a>唯愿说是不可思议方便之法，<a id="a-3U"></a>一切声闻、<a id="a-3V"></a>辟支佛与新发意菩萨所不能及，<a id="a-3W"></a>但为信解甚深一相法者说之。<a id="a-3X"></a>”</p>
  <p id="a3Y">尔时，<a id="a-3Z"></a>佛告师子游步菩萨摩诃萨言：<a id="a-3a"></a>“善男子，<a id="a-3b"></a>汝今谛听，<a id="a-3c"></a>善思念之，<a id="a-3d"></a>吾当为汝解说此义。<a id="a-3e"></a>”</p>
  <p id="a3f">“唯然，<a id="a-3g"></a>世尊，<a id="a-3h"></a>我当受之。<a id="a-3i"></a>”</p>
  <p id="a3j">尔时，<a id="a-3k"></a>世尊以偈答曰：</p>
  <p id="a3l">“若人欲成佛，<a id="a-3m"></a> 勿坏于贪欲，</p>
  <p id="a3n">诸法即贪欲，<a id="a-3o"></a> 知是则成佛。</p>
  <p id="a3p">贪欲及恚痴，<a id="a-3q"></a> 无有能得者，</p>
  <p id="a3r">是法皆如空，<a id="a-3s"></a> 知是则成佛。</p>
  <p id="a3t">见非见一相，<a id="a-3u"></a> 著不著亦然，</p>
  <p id="a3v">此无佛无法，<a id="a-3w"></a> 知是名大智。</p>
  <p id="a3x">如人于梦中，<a id="a-3y"></a> 得道度众生，</p>
  <p id="a3z">无道无众生，<a id="a-40"></a> 佛法性亦然。</p>
  <p id="a41">道场无所得，<a id="a-42"></a> 若得则不有，</p>
  <p id="a43">明无明一相，<a id="a-44"></a> 知是为世尊。</p>
  <p id="a45">众生即菩提，<a id="a-46"></a> 菩提即众生，</p>
  <p id="a47">菩提众生一，<a id="a-48"></a> 知是为世尊。</p>
  <p id="a49">譬如巧幻师，<a id="a-4A"></a> 幻作种种事，</p>
  <p id="a4B">所见无有实，<a id="a-4C"></a> 无智数若干；</p>
  <p id="a4D">贫瞋痴如幻，<a id="a-4E"></a> 幻不异三毒，</p>
  <p id="a4F">凡夫自分别，<a id="a-4G"></a> 我贪我瞋恚，</p>
  <p id="a4H">如是愚痴人，<a id="a-4I"></a> 则堕三恶道。</p>
  <p id="a4J">实相无贪恚，<a id="a-4K"></a> 痴亦不可得，</p>
  <p id="a4L">分别如幻法，<a id="a-4M"></a> 自性烦恼热。</p>
  <p id="a4N">实相无烦恼，<a id="a-4O"></a> 无众生无佛，</p>
  <p id="a4P">分别无生法，<a id="a-4Q"></a> 凡夫愿作佛。</p>
  <p id="a4R">不见诸佛法，<a id="a-4S"></a> 亦不见众生，</p>
  <p id="a4T">知是法相者，<a id="a-4U"></a> 疾成众生尊。</p>
  <p id="a4V">若人求菩提，<a id="a-4W"></a> 则无有菩提；</p>
  <p id="a4X">是人远菩提，<a id="a-4Y"></a> 譬如天与地。</p>
  <p id="a4Z">知诸法如幻，<a id="a-4a"></a> 速成人中上！</p>
  <p id="a4b">若人分别戒，<a id="a-4c"></a> 是则无有戒；</p>
  <p id="a4d">若有见戒者，<a id="a-4e"></a> 是则为失戒；</p>
  <p id="a4f">戒非戒一相，<a id="a-4g"></a> 知是为导师。</p>
  <p id="a4h">如梦受五欲，<a id="a-4i"></a> 娱乐自快乐，</p>
  <p id="a4j">分别见女色，<a id="a-4k"></a> 此中实无女；</p>
  <p id="a4l">戒毁戒如梦，<a id="a-4m"></a> 凡夫分别二，</p>
  <p id="a4n">实无戒毁戒，<a id="a-4o"></a> 知是为导师。</p>
  <p id="a4p">凡夫著名字，<a id="a-4q"></a> 不知语言性，</p>
  <p id="a4r">名字非名字，<a id="a-4s"></a> 知是得无生。</p>
  <p id="a4t">自谓是菩萨，<a id="a-4u"></a> 读诵为人说，</p>
  <p id="a4v">己身无所行，<a id="a-4w"></a> 但依恃种性，</p>
  <p id="a4x">但读经求道，<a id="a-4y"></a> 常见他人过，</p>
  <p id="a4z">著威仪文颂，<a id="a-50"></a> 见人敬自贵，</p>
  <p id="a51">恃种性文颂，<a id="a-52"></a> 不知法实相，</p>
  <p id="a53">如是之人等，<a id="a-54"></a> 终不能得佛。</p>
  <p id="a55">为说诸法空，<a id="a-56"></a> 恶心好诤讼，</p>
  <p id="a57">是人无佛法，<a id="a-58"></a> 亦无有菩提。</p>
  <p id="a59">知瞋忍同相，<a id="a-5A"></a> 达是终不瞋；</p>
  <p id="a5B">不了众生性，<a id="a-5C"></a> 是则生瞋恚。</p>
  <p id="a5D">自言菩萨者，<a id="a-5E"></a> 复作如是说：</p>
  <p id="a5F">我慈悲一切，<a id="a-5G"></a> 成佛度众生。</p>
  <p id="a5H">他恼生瞋恚，<a id="a-5I"></a> 怀忿不与语，</p>
  <p id="a5J">常求他人过，<a id="a-5K"></a> 乐于斗诤讼，</p>
  <p id="a5L">亦称叹忍辱，<a id="a-5M"></a> 及说诸法空，</p>
  <p id="a5N">我心多憍慢，<a id="a-5O"></a> 常观他人过，</p>
  <p id="a5P">贪著于美味，<a id="a-5Q"></a> 昼夜念五欲。</p>
  <p id="a5R">是人入城邑，<a id="a-5S"></a> 自说度人者，</p>
  <p id="a5T">悲念于众生，<a id="a-5U"></a> 常为求饶益，</p>
  <p id="a5V">口虽如是说，<a id="a-5W"></a> 而心好恼他；</p>
  <p id="a5X">我未曾见闻，<a id="a-5Y"></a> 慈悲而行恼，</p>
  <p id="a5Z">互共相瞋恼，<a id="a-5a"></a> 愿生阿弥陀。</p>
  <p id="a5b">若人如恒沙，<a id="a-5c"></a> 恶口加刀杖，</p>
  <p id="a5d">如是皆能忍，<a id="a-5e"></a> 则生清净土。</p>
  <p id="a5f">佛土非佛土，<a id="a-5g"></a> 知如虚空相，</p>
  <p id="a5h">不分别国土，<a id="a-5i"></a> 及国土功德，</p>
  <p id="a5j">如是之人等，<a id="a-5k"></a> 能生诸佛国。</p>
  <p id="a5l">自言忍众恶，<a id="a-5m"></a> 见菩萨如佛，</p>
  <p id="a5n">我未曾见闻，<a id="a-5o"></a> 佛相而瞋者。</p>
  <p id="a5p">各自美毁他，<a id="a-5q"></a> 乐檀越知识，</p>
  <p id="a5r">言我所教化，<a id="a-5s"></a> 护使令如法，</p>
  <p id="a5t">汝应我所度，<a id="a-5u"></a> 莫亲近余人！</p>
  <p id="a5v">彼人行不纯，<a id="a-5w"></a> 常处于愦闹，</p>
  <p id="a5x">是人于佛道，<a id="a-5y"></a> 不能勤修行。</p>
  <p id="a5z">真求佛道者，<a id="a-60"></a> 昼夜各三时，</p>
  <p id="a61">顶礼诸菩萨，<a id="a-62"></a> 应生恭敬心，</p>
  <p id="a63">随其所行道，<a id="a-64"></a> 不说其过失。</p>
  <p id="a65">若见著五欲，<a id="a-66"></a> 不说其过恶，</p>
  <p id="a67">应当念彼人，<a id="a-68"></a> 久后亦得道，</p>
  <p id="a69">次第行业道，<a id="a-6A"></a> 不可顿成佛，</p>
  <p id="a6B">或非久发心，<a id="a-6C"></a> 是以行此事。</p>
  <p id="a6D">勿分别贪欲，<a id="a-6E"></a> 贪欲性是道，</p>
  <p id="a6F">烦恼先自无，<a id="a-6G"></a> 未来亦无有，</p>
  <p id="a6H">能如是信解，<a id="a-6I"></a> 便得无生忍。</p>
  <p id="a6J">观好恶音声，<a id="a-6K"></a> 知非音声性，</p>
  <p id="a6L">当入无文字，<a id="a-6M"></a> 实相之法门。</p>
  <p id="a6N">若能信是法，<a id="a-6O"></a> 则无淫怒痴，</p>
  <p id="a6P">观贪欲愚痴，<a id="a-6Q"></a> 即是无量相。</p>
  <p id="a6R">是二无文字，<a id="a-6S"></a> 以文字故说，</p>
  <p id="a6T">诸有文字处，<a id="a-6U"></a> 是皆无有实。</p>
  <p id="a6V">一切诸音声，<a id="a-6W"></a> 观是一音性，</p>
  <p id="a6X">佛说及邪说，<a id="a-6Y"></a> 是皆无分别。</p>
  <p id="a6Z">法虽以言说，<a id="a-6a"></a> 实无法无说，</p>
  <p id="a6b">能入一相门，<a id="a-6c"></a> 则得无上忍。</p>
  <p id="a6d">是忍是非忍，<a id="a-6e"></a> 勿作是分别，</p>
  <p id="a6f">于欲瞋恚心，<a id="a-6g"></a> 勿计其中利，</p>
  <p id="a6h">知是二无生，<a id="a-6i"></a> 当为世中尊。</p>
  <p id="a6j">东西南北方，<a id="a-6k"></a> 如恒河沙土，</p>
  <p id="a6l">皆碎为微尘，<a id="a-6m"></a> 一尘为一国，</p>
  <p id="a6n">满中诸珍宝，<a id="a-6o"></a> 于无央数劫，</p>
  <p id="a6p">供养诸如来，<a id="a-6q"></a> 其所得功德；</p>
  <p id="a6r">若人闻是经，<a id="a-6s"></a> 过彼百千倍！</p>
  <p id="a6t">若有出家人，<a id="a-6u"></a> 一心求佛道，</p>
  <p id="a6v">我嘱累是人，<a id="a-6w"></a> 此秘密要法。</p>
  <p id="a6x">若有诵是经，<a id="a-6y"></a> 及以解其义，</p>
  <p id="a6z">无量总持辩，<a id="a-70"></a> 自然皆当得。</p>
  <p id="a71">利根无尽慧，<a id="a-72"></a> 乐说之辩才，</p>
  <p id="a73">无量亿诸佛，<a id="a-74"></a> 皆亦与是人，</p>
  <p id="a75">诸经妙法宝，<a id="a-76"></a> 自然皆能说！<a id="a-77"></a>”</p>
  <p id="a78">尔时，<a id="a-79"></a>师子游步菩萨白佛言：<a id="a-7A"></a>“世尊，<a id="a-7B"></a>今说是偈，<a id="a-7C"></a>有几所人得自利益？<a id="a-7D"></a>”</p>
  <p id="a7E">佛言：<a id="a-7F"></a>“善男子，<a id="a-7G"></a>汝见是大众不？<a id="a-7H"></a>”</p>
  <p id="a7I">“唯然，<a id="a-7J"></a>已见。<a id="a-7K"></a>”</p>
  <p id="a7L">佛言：<a id="a-7M"></a>“今说此法时，<a id="a-7N"></a>会中有无量无数众生共集，<a id="a-7O"></a>与天、<a id="a-7P"></a>龙、<a id="a-7Q"></a>夜叉、<a id="a-7R"></a>乾闼婆、<a id="a-7S"></a>阿修罗、<a id="a-7T"></a>紧那罗、<a id="a-7U"></a>迦楼罗、<a id="a-7V"></a>摩睺罗伽等满在虚空。<a id="a-7W"></a>以说法之明，<a id="a-7X"></a>乃至他方世界多所饶益。<a id="a-7Y"></a>九万二千夜叉神皆发阿耨多罗三藐三菩提心。<a id="a-7Z"></a>增上慢比丘有五百人未得谓得，<a id="a-7a"></a>闻是法无增上慢，<a id="a-7b"></a>得真法信，<a id="a-7c"></a>解一切法皆是一相，<a id="a-7d"></a>不受诸法故漏尽得解脱。<a id="a-7e"></a>于是菩萨众中六万二千人，<a id="a-7f"></a>信解诸法无障碍相，<a id="a-7g"></a>得无生法忍。<a id="a-7h"></a>何以故？<a id="a-7i"></a>如是说法，<a id="a-7j"></a>于诸说法中最为第一。</p>
  <p id="a7k">“善男子，<a id="a-7l"></a>如我于燃灯佛所，<a id="a-7m"></a>信解诸法一相无碍，<a id="a-7n"></a>然后乃得无生法忍，<a id="a-7o"></a>具足六波罗蜜。<a id="a-7p"></a>所以者何？<a id="a-7q"></a>若菩萨于恒河沙劫，<a id="a-7r"></a>布施、<a id="a-7s"></a>持戒、<a id="a-7t"></a>忍辱、<a id="a-7u"></a>精进、<a id="a-7v"></a>禅定、<a id="a-7w"></a>智慧，<a id="a-7x"></a>若不知如是法相，<a id="a-7y"></a>是人或能断灭一切善根。<a id="a-7z"></a>善男子，<a id="a-80"></a>汝见提婆达多有大功德善根，<a id="a-81"></a>成就三十二大人相，<a id="a-82"></a>有如是功德，<a id="a-83"></a>不知如是法相故，<a id="a-84"></a>断灭善根堕大地狱。</p>
  <p id="a85">“善男子，<a id="a-86"></a>当知虽久发心有大功德，<a id="a-87"></a>不入是法门，<a id="a-88"></a>皆能断灭善根功德。<a id="a-89"></a>善男子，<a id="a-8A"></a>如过去无量无边不可思议阿僧祇劫，<a id="a-8B"></a>有佛名高须弥山王如来、<a id="a-8C"></a>应供、<a id="a-8D"></a>正遍知、<a id="a-8E"></a>明行足、<a id="a-8F"></a>善逝、<a id="a-8G"></a>世间解、<a id="a-8H"></a>无上士、<a id="a-8I"></a>道法御、<a id="a-8J"></a>天人师、<a id="a-8K"></a>佛世尊，<a id="a-8L"></a>寿命九千九百千万亿那由他岁。<a id="a-8M"></a>国土名金焰明，<a id="a-8N"></a>其国皆以黄金为地，<a id="a-8O"></a>其所说法亦以三乘度脱众生。<a id="a-8P"></a>其佛初会有八十百千万亿那由他声闻弟子，<a id="a-8Q"></a>次第二会七十百千万亿那由他声闻弟子，<a id="a-8R"></a>第三会六十百千万亿那由他声闻弟子，<a id="a-8S"></a>第四会五十百千万亿那由他声闻弟子，<a id="a-8T"></a>皆得阿罗汉，<a id="a-8U"></a>舍诸重担逮得己利，<a id="a-8V"></a>尽诸有结正智得解脱。<a id="a-8W"></a>比丘尼众倍于上数，<a id="a-8X"></a>优婆塞众亦倍上数，<a id="a-8Y"></a>优婆夷众亦倍上数，<a id="a-8Z"></a>菩萨众亦倍上数，<a id="a-8a"></a>皆得阿惟越致无生法忍，<a id="a-8b"></a>皆得无量无边陀罗尼门三昧门，<a id="a-8c"></a>能转不退法轮，<a id="a-8d"></a>何况新发菩萨意者！<a id="a-8e"></a>又发辟支佛道心者亦无量无边。<a id="a-8f"></a>善男子，<a id="a-8g"></a>尔时彼佛会中弟子众数无量无边。<a id="a-8h"></a>彼金焰国中皆以七宝为树，<a id="a-8i"></a>于其宝树常出法音，<a id="a-8j"></a>所谓一切诸法空音、<a id="a-8k"></a>无相音、<a id="a-8l"></a>无作音、<a id="a-8m"></a>无生音、<a id="a-8n"></a>无所有音、<a id="a-8o"></a>无取相音。<a id="a-8p"></a>其国人民闻是法音，<a id="a-8q"></a>自然皆得诸法实相心得解脱。<a id="a-8r"></a>其佛灭后，<a id="a-8s"></a>法住千岁，<a id="a-8t"></a>诸宝树音亦不复出。</p>
  <p id="a8u">“善男子，<a id="a-8v"></a>是高须弥山王佛，<a id="a-8w"></a>以法嘱累净威仪菩萨令守护法，<a id="a-8x"></a>嘱累已后便入无余涅槃。<a id="a-8y"></a>时有比丘名有威仪，<a id="a-8z"></a>持戒不净得四禅、<a id="a-90"></a>四无色定及五神通，<a id="a-91"></a>善诵毗尼藏乐于苦行，<a id="a-92"></a>不能善知他心。<a id="a-93"></a>其弟子众亦皆苦行贵头陀法。<a id="a-94"></a>是净威仪法师，<a id="a-95"></a>持戒清净，<a id="a-96"></a>于无所有法中得巧方便。<a id="a-97"></a>复于一时，<a id="a-98"></a>净威仪法师将诸弟子，<a id="a-99"></a>到有威仪比丘住处与共同止。<a id="a-9A"></a>净威仪法师怜愍众生故，<a id="a-9B"></a>从所住处常入聚落食讫而还，<a id="a-9C"></a>教化百千万家皆作弟子，<a id="a-9D"></a>令发阿耨多罗三藐三菩提心。<a id="a-9E"></a>其弟子众亦善教化，<a id="a-9F"></a>到诸聚落而为说法，<a id="a-9G"></a>令若干百千众生皆发阿耨多罗三藐三菩提心。<a id="a-9H"></a>有威仪比丘常乐住塔寺，<a id="a-9I"></a>其弟子众不持净戒而乐行头陀。<a id="a-9J"></a>有威仪比丘勤行精进其心决定，<a id="a-9K"></a>自以所行化诸弟子，<a id="a-9L"></a>贪著善法有所见得，<a id="a-9M"></a>所谓说一切有为法皆无常、<a id="a-9N"></a>皆苦、<a id="a-9O"></a>一切法无我，<a id="a-9P"></a>不能善行诸禅定法，<a id="a-9Q"></a>亦不能善于菩萨所行之道，<a id="a-9R"></a>本心不纯故。</p>
  <p id="a9S">“净威仪法师善知众生诸根利钝，<a id="a-9T"></a>知有威仪比丘心故，<a id="a-9U"></a>不复常入聚落；<a id="a-9V"></a>其诸弟子如本不异。<a id="a-9W"></a>有威仪比丘见净威仪法师诸弟子众常入聚落，<a id="a-9X"></a>生不净心，<a id="a-9Y"></a>即鸣揵椎集众立制：<a id="a-9Z"></a>‘汝等自今已去不应入于聚落！<a id="a-9a"></a>不能一心徐行静默，<a id="a-9b"></a>数入聚落得何等利？<a id="a-9c"></a>佛所称赞阿练若住处，<a id="a-9d"></a>汝等当行禅乐，<a id="a-9e"></a>莫好入他家。<a id="a-9f"></a>’净威仪法师诸弟子众，<a id="a-9g"></a>不受其语犹入聚落；<a id="a-9h"></a>后于一时，<a id="a-9i"></a>有威仪比丘见从聚落中出，<a id="a-9j"></a>更鸣揵椎集众，<a id="a-9k"></a>说如是言：<a id="a-9l"></a>‘若复更入聚落者，<a id="a-9m"></a>不复得住于此。<a id="a-9n"></a>”尔时，<a id="a-9o"></a>净威仪法师将护有威仪比丘故，<a id="a-9p"></a>告诸弟子：<a id="a-9q"></a>‘汝等从今已去勿入聚落。<a id="a-9r"></a>’即如师教不入聚落。<a id="a-9s"></a>尔时，<a id="a-9t"></a>诸人民众不见其师及诸弟子故，<a id="a-9u"></a>皆怀忧恼善根退失。<a id="a-9v"></a>净威仪法师过三月自恣竟，<a id="a-9w"></a>从是中出至余僧坊，<a id="a-9x"></a>于其所止师徒还入城邑聚落为人说法。<a id="a-9y"></a>后时有威仪比丘，<a id="a-9z"></a>见净威仪法师还入他家，<a id="a-A0"></a>见其弟子毁失常仪，<a id="a-A1"></a>复生不净恶心作是念：<a id="a-A2"></a>‘是比丘破戒毁戒，<a id="a-A3"></a>何有菩提？<a id="a-A4"></a>’便语众人：<a id="a-A5"></a>‘是比丘杂行，<a id="a-A6"></a>去佛道甚远。<a id="a-A7"></a>’</p>
  <p id="aA8">“有威仪比丘起是业已，<a id="a-A9"></a>后时命终，<a id="a-AA"></a>是业果报故，<a id="a-AB"></a>堕阿鼻大地狱，<a id="a-AC"></a>九百千亿劫受诸苦恼。<a id="a-AD"></a>从地狱出，<a id="a-AE"></a>六十三万世常被诽谤。<a id="a-AF"></a>其罪渐薄，<a id="a-AG"></a>后作比丘三十二万世，<a id="a-AH"></a>出家之后是业因缘反道入俗。<a id="a-AI"></a>又余罪业因缘故，<a id="a-AJ"></a>于净明佛所出家入道，<a id="a-AK"></a>殷勤精进如救头燃，<a id="a-AL"></a>千万亿岁中乃至不得柔顺法忍，<a id="a-AM"></a>无量千万世诸根闇钝。<a id="a-AN"></a>师子游步，<a id="a-AO"></a>于汝意云何？<a id="a-AP"></a>尔时有威仪比丘，<a id="a-AQ"></a>岂异人乎？<a id="a-AR"></a>勿造斯观，<a id="a-AS"></a>则我身是。<a id="a-AT"></a>我时起是微细不净心，<a id="a-AU"></a>受此罪业堕于地狱。</p>
  <p id="aAV">“师子游步，<a id="a-AW"></a>若人不欲起是微细罪业者，<a id="a-AX"></a>于彼菩萨不应起于恶心。<a id="a-AY"></a>菩萨诸所行道皆当信解，<a id="a-AZ"></a>不应起于瞋恨之心，<a id="a-Aa"></a>应作是念：<a id="a-Ab"></a>‘我不能善知他人心，<a id="a-Ac"></a>众生所行是亦难知。<a id="a-Ad"></a>’善男子，<a id="a-Ae"></a>如来见是利故常说是法。<a id="a-Af"></a>是故行者不应平量于人，<a id="a-Ag"></a>唯有如来及似如来者乃能知是。<a id="a-Ah"></a>是故行者若欲自护其身，<a id="a-Ai"></a>慎莫平量于人而相违逆。<a id="a-Aj"></a>菩萨若欲修集佛法，<a id="a-Ak"></a>常当昼夜勤心专念。<a id="a-Al"></a>深发菩萨心者，<a id="a-Am"></a>不当好求人长短。<a id="a-An"></a>菩萨若能教三千大千世界中众生令行十善，<a id="a-Ao"></a>不如菩萨如一食顷一心静处念一相法门，<a id="a-Ap"></a>乃至闻受读诵解说，<a id="a-Aq"></a>是人福德胜彼甚多！<a id="a-Ar"></a>何以故？<a id="a-As"></a>诸菩萨用是法门能灭一切业障罪，<a id="a-At"></a>亦于一切众生之中离憎爱心，<a id="a-Au"></a>便能疾得一切种智。<a id="a-Av"></a>”</p>
  <p id="aAw">尔时，<a id="a-Ax"></a>文殊师利法王子白佛言：<a id="a-Ay"></a>“世尊，<a id="a-Az"></a>如佛所说灭业障罪，<a id="a-B0"></a>云何灭业障罪？<a id="a-B1"></a>”</p>
  <p id="aB2">佛告文殊师利：<a id="a-B3"></a>“若菩萨见一切法性无业无报，<a id="a-B4"></a>则能毕灭业障之罪。<a id="a-B5"></a>又文殊师利，<a id="a-B6"></a>若菩萨见贪欲际即是真际，<a id="a-B7"></a>见瞋恚际即是真际，<a id="a-B8"></a>见愚痴际即是真际，<a id="a-B9"></a>则能毕灭业障之罪。<a id="a-BA"></a>又文殊师利，<a id="a-BB"></a>若菩萨能见一切众生性即是涅槃性，<a id="a-BC"></a>则能毕灭业障之罪。<a id="a-BD"></a>所以者何？<a id="a-BE"></a>若人自有所见即能起业。<a id="a-BF"></a>无知无闻凡夫愚人，<a id="a-BG"></a>不知诸法毕竟灭相，<a id="a-BH"></a>故自见其身亦见他人，<a id="a-BI"></a>以是见故便起身口意业。<a id="a-BJ"></a>是人妄见忆想分别，<a id="a-BK"></a>作是念：<a id="a-BL"></a>‘我是贪欲、<a id="a-BM"></a>瞋恚、<a id="a-BN"></a>愚痴。<a id="a-BO"></a>’如是分别故，<a id="a-BP"></a>于佛法中出家学道，<a id="a-BQ"></a>复作是念：<a id="a-BR"></a>‘我是持戒修梵行人，<a id="a-BS"></a>我当越度生死，<a id="a-BT"></a>得于涅槃免诸苦恼。<a id="a-BU"></a>’是人分别诸法，<a id="a-BV"></a>是善、<a id="a-BW"></a>是不善，<a id="a-BX"></a>是应知、<a id="a-BY"></a>是应断，<a id="a-BZ"></a>是应证、<a id="a-Ba"></a>是应修，<a id="a-Bb"></a>所谓苦应见、<a id="a-Bc"></a>集应断、<a id="a-Bd"></a>灭应证、<a id="a-Be"></a>道应修，<a id="a-Bf"></a>而复分别：<a id="a-Bg"></a>‘一切诸行皆悉无常，<a id="a-Bh"></a>一切诸行皆悉是苦，<a id="a-Bi"></a>一切诸行皆三毒炽然，<a id="a-Bj"></a>我当疾舍此有为法。<a id="a-Bk"></a>’常作如是思惟，<a id="a-Bl"></a>于诸行中种种取相而生厌心，<a id="a-Bm"></a>尔时便作是念：<a id="a-Bn"></a>‘见诸行如是，<a id="a-Bo"></a>是名见苦；<a id="a-Bp"></a>恶厌诸行，<a id="a-Bq"></a>是名断集；<a id="a-Br"></a>分别诸行，<a id="a-Bs"></a>见于灭谛。<a id="a-Bt"></a>’即作是念：<a id="a-Bu"></a>‘我今见灭，<a id="a-Bv"></a>是名证灭。<a id="a-Bw"></a>我当修道！<a id="a-Bx"></a>’便至静处念如是法，<a id="a-By"></a>作是念已摄心定住。<a id="a-Bz"></a>是人先得厌心，<a id="a-C0"></a>今得定心故于诸行中心便舍离，<a id="a-C1"></a>而自愧厌不喜不乐，<a id="a-C2"></a>复作是念：<a id="a-C3"></a>‘我今于一切法中已得解脱，<a id="a-C4"></a>更无所作。<a id="a-C5"></a>我身已得阿罗汉道！<a id="a-C6"></a>’是人命终之时见受生处，<a id="a-C7"></a>即菩提中心生疑悔，<a id="a-C8"></a>以此疑故命终之后堕大地狱。<a id="a-C9"></a>何以故？<a id="a-CA"></a>是人于无生法中而分别故。<a id="a-CB"></a>”</p>
  <p id="aCC">尔时，<a id="a-CD"></a>文殊师利法王子白佛言：<a id="a-CE"></a>“世尊，<a id="a-CF"></a>今云何应观四圣谛？<a id="a-CG"></a>”</p>
  <p id="aCH">佛告文殊师利：<a id="a-CI"></a>“若行者能见一切法即是无生性，<a id="a-CJ"></a>是名见苦。<a id="a-CK"></a>若能见一切法不集不起，<a id="a-CL"></a>是名断集。<a id="a-CM"></a>若能见一切法毕竟灭相，<a id="a-CN"></a>是名证灭。<a id="a-CO"></a>若能见一切法无所有性，<a id="a-CP"></a>是名修道。<a id="a-CQ"></a>文殊师利，<a id="a-CR"></a>若行者能如是见四圣谛，<a id="a-CS"></a>是人不作如是分别：<a id="a-CT"></a>是法善、<a id="a-CU"></a>是法不善，<a id="a-CV"></a>是法应见、<a id="a-CW"></a>是法应断，<a id="a-CX"></a>是法应证、<a id="a-CY"></a>是法应修，<a id="a-CZ"></a>所谓苦应见、<a id="a-Ca"></a>集应断、<a id="a-Cb"></a>灭应证、<a id="a-Cc"></a>道应修。<a id="a-Cd"></a>所以者何？<a id="a-Ce"></a>凡夫所行贪欲、<a id="a-Cf"></a>瞋恚、<a id="a-Cg"></a>愚痴，<a id="a-Ch"></a>行者见是法皆空、<a id="a-Ci"></a>无生、<a id="a-Cj"></a>无所有、<a id="a-Ck"></a>不可分别，<a id="a-Cl"></a>但积集虚妄。<a id="a-Cm"></a>尔时于法无所取无所舍，<a id="a-Cn"></a>于三界中心无所碍，<a id="a-Co"></a>见一切三界毕竟不生，<a id="a-Cp"></a>见一切善不善法虚诳不实，<a id="a-Cq"></a>如幻如梦如影如响如焰。<a id="a-Cr"></a>行者见贪欲性即是涅槃性，<a id="a-Cs"></a>瞋恚性即是涅槃性，<a id="a-Ct"></a>愚痴性即是涅槃性。<a id="a-Cu"></a>若能见一切法性如是，<a id="a-Cv"></a>便于一切众生之中不起憎爱。<a id="a-Cw"></a>所以者何？<a id="a-Cx"></a>是行者不得是法，<a id="a-Cy"></a>若生爱处、<a id="a-Cz"></a>若生憎处，<a id="a-D0"></a>安住虚空心中，<a id="a-D1"></a>乃至不见佛、<a id="a-D2"></a>不见法、<a id="a-D3"></a>不见僧，<a id="a-D4"></a>是则不见一切法。<a id="a-D5"></a>若不见一切法于诸法中则不生疑，<a id="a-D6"></a>不生疑故则不受一切法，<a id="a-D7"></a>不受一切法故则自寂灭。<a id="a-D8"></a>文殊师利，<a id="a-D9"></a>长老须菩提，<a id="a-DA"></a>知如是法故不来礼佛足。<a id="a-DB"></a>须菩提尚不得自身，<a id="a-DC"></a>何况得如来身？<a id="a-DD"></a>不得自身而得如来身者，<a id="a-DE"></a>无有是处。<a id="a-DF"></a>”</p>
  <p id="aDG">文殊师利复白佛言：<a id="a-DH"></a>“世尊，<a id="a-DI"></a>行者云何应观四念处？<a id="a-DJ"></a>”</p>
  <p id="aDK">佛告文殊师利：<a id="a-DL"></a>“当来世有比丘如是说：<a id="a-DM"></a>观内身处，<a id="a-DN"></a>若观不净是身念处，<a id="a-DO"></a>观乐皆苦是受念处，<a id="a-DP"></a>观心生灭性是心念处，<a id="a-DQ"></a>观坏和合相但得法相是法念处。<a id="a-DR"></a>”</p>
  <p id="aDS">文殊师利白佛言：<a id="a-DT"></a>“世尊，<a id="a-DU"></a>今云何真观四念处？<a id="a-DV"></a>”</p>
  <p id="aDW">佛言：<a id="a-DX"></a>“止！<a id="a-DY"></a>止！<a id="a-DZ"></a>文殊师利，<a id="a-Da"></a>不须问也。<a id="a-Db"></a>如来随宜说法难可得解！<a id="a-Dc"></a>”</p>
  <p id="aDd">文殊师利言：<a id="a-De"></a>“世尊，<a id="a-Df"></a>愍念众生故，<a id="a-Dg"></a>愿必为说。<a id="a-Dh"></a>”</p>
  <p id="aDi">佛告文殊师利：<a id="a-Dj"></a>“若行者见身如虚空，<a id="a-Dk"></a>是为身念处。<a id="a-Dl"></a>若行者见受不得内、<a id="a-Dm"></a>外、<a id="a-Dn"></a>两间，<a id="a-Do"></a>是为受念处。<a id="a-Dp"></a>若行者知心唯有名字，<a id="a-Dq"></a>是为心念处。<a id="a-Dr"></a>若行者不得善法、<a id="a-Ds"></a>不得不善法，<a id="a-Dt"></a>是为法念处。<a id="a-Du"></a>文殊师利，<a id="a-Dv"></a>应如是观四念处。<a id="a-Dw"></a>”</p>
  <p id="aDx">文殊师利复白佛言：<a id="a-Dy"></a>“世尊，<a id="a-Dz"></a>行者云何应观八圣道分？<a id="a-E0"></a>”</p>
  <p id="aE1">佛告文殊师利：<a id="a-E2"></a>“若行者见一切法平等无二无分别，<a id="a-E3"></a>是名正见。<a id="a-E4"></a>见一切法无思惟无分别，<a id="a-E5"></a>以是见故是名正思惟。<a id="a-E6"></a>见一切法无言说相，<a id="a-E7"></a>善修语言平等相故，<a id="a-E8"></a>是名正语。<a id="a-E9"></a>见一切法不作相，<a id="a-EA"></a>作者不可得故，<a id="a-EB"></a>是名正业。<a id="a-EC"></a>不分别正命邪命，<a id="a-ED"></a>善修习平等命故，<a id="a-EE"></a>是名正命。<a id="a-EF"></a>不发不起一切法，<a id="a-EG"></a>以无所行故，<a id="a-EH"></a>是名正精进。<a id="a-EI"></a>于一切法无所忆念，<a id="a-EJ"></a>诸忆念性离故，<a id="a-EK"></a>是名正念。<a id="a-EL"></a>见一切法性常定，<a id="a-EM"></a>以不散不缘不可得故，<a id="a-EN"></a>是名正定。<a id="a-EO"></a>文殊师利，<a id="a-EP"></a>行者应如是观八圣道分。<a id="a-EQ"></a>”</p>
  <p id="aER">文殊师利复白佛言：<a id="a-ES"></a>“世尊，<a id="a-ET"></a>行者云何应观五根？<a id="a-EU"></a>”</p>
  <p id="aEV">佛告文殊师利：<a id="a-EW"></a>“若行者信一切法毕竟不生，<a id="a-EX"></a>从本已来常自尔故，<a id="a-EY"></a>是名信根。<a id="a-EZ"></a>于一切法中心无所住，<a id="a-Ea"></a>远近相离故，<a id="a-Eb"></a>是名精进根。<a id="a-Ec"></a>于一切法无所忆念，<a id="a-Ed"></a>缘性离故不系念于缘，<a id="a-Ee"></a>是名念根。<a id="a-Ef"></a>于一切法无所思惟，<a id="a-Eg"></a>二法不可得故，<a id="a-Eh"></a>是名定根。<a id="a-Ei"></a>见一切法常空离于生相，<a id="a-Ej"></a>是名慧根。<a id="a-Ek"></a>文殊师利，<a id="a-El"></a>行者应如是观五根。<a id="a-Em"></a>”</p>
  <p id="aEn">文殊师利复白佛言：<a id="a-Eo"></a>“世尊，<a id="a-Ep"></a>行者云何应观七菩提分？<a id="a-Eq"></a>”</p>
  <p id="aEr">佛言：<a id="a-Es"></a>“文殊师利，<a id="a-Et"></a>行者能见一切法无忆念，<a id="a-Eu"></a>是名念菩提分。<a id="a-Ev"></a>若一切法若善、<a id="a-Ew"></a>若不善、<a id="a-Ex"></a>若无记，<a id="a-Ey"></a>不可选择不可得无决定故，<a id="a-Ez"></a>是名择菩提分。<a id="a-F0"></a>若不取一切三界相，<a id="a-F1"></a>善坏三界故，<a id="a-F2"></a>是名精进菩提分。<a id="a-F3"></a>若一切有为法中不生喜相，<a id="a-F4"></a>善坏有喜相故，<a id="a-F5"></a>是名喜菩提分。<a id="a-F6"></a>若一切法中除却其心，<a id="a-F7"></a>缘相不可得故，<a id="a-F8"></a>是名除菩提分。<a id="a-F9"></a>若一切法不可得，<a id="a-FA"></a>善修坏相故，<a id="a-FB"></a>是名定菩提分。<a id="a-FC"></a>若于一切法无所依止，<a id="a-FD"></a>不贪不著，<a id="a-FE"></a>不见一切法故得舍心，<a id="a-FF"></a>是名舍菩提分。<a id="a-FG"></a>文殊师利，<a id="a-FH"></a>行者应如是观七菩提分。</p>
  <p id="aFI">“若行者能如是见四圣谛、<a id="a-FJ"></a>四念处、<a id="a-FK"></a>八圣道分、<a id="a-FL"></a>五根、<a id="a-FM"></a>七菩提分，<a id="a-FN"></a>我说是人名为已得度者，<a id="a-FO"></a>到于彼岸，<a id="a-FP"></a>出在陆地无畏之处，<a id="a-FQ"></a>已离重担除诸尘垢。<a id="a-FR"></a>是人名为无所有者、<a id="a-FS"></a>无所忧者、<a id="a-FT"></a>无所受者，<a id="a-FU"></a>是名阿罗汉，<a id="a-FV"></a>是名沙门，<a id="a-FW"></a>是名婆罗门，<a id="a-FX"></a>是名比丘，<a id="a-FY"></a>是名澡浴洁净者，<a id="a-FZ"></a>是名智者，<a id="a-Fa"></a>是名解者，<a id="a-Fb"></a>是名闻者，<a id="a-Fc"></a>是名佛子，<a id="a-Fd"></a>是名释子，<a id="a-Fe"></a>是名破刺棘者，<a id="a-Ff"></a>是名却关键者，<a id="a-Fg"></a>是名已度堑者，<a id="a-Fh"></a>是名出欲求者，<a id="a-Fi"></a>是名开门扇者，<a id="a-Fj"></a>是名贤圣胜相者。<a id="a-Fk"></a>文殊师利，<a id="a-Fl"></a>若有比丘成就如是法者，<a id="a-Fm"></a>于天人世间名为福田应受供养。<a id="a-Fn"></a>文殊师利，<a id="a-Fo"></a>是比丘若欲不虚食国中施者，<a id="a-Fp"></a>破坏魔网者，<a id="a-Fq"></a>欲度生死海者，<a id="a-Fr"></a>欲得涅槃者，<a id="a-Fs"></a>欲脱一切苦恼者，<a id="a-Ft"></a>欲为一切天人世间作福田者，<a id="a-Fu"></a>应当勤修习如是之法。<a id="a-Fv"></a>”</p>
  <p id="aFw">说是法时，<a id="a-Fx"></a>三万二千诸天得诸法实相，<a id="a-Fy"></a>各以天曼陀罗华而散佛上，<a id="a-Fz"></a>白言：<a id="a-G0"></a>“世尊，<a id="a-G1"></a>若人得闻如是之法，<a id="a-G2"></a>是人名为善出家者，<a id="a-G3"></a>何况信受读诵如所说行！<a id="a-G4"></a>世尊，<a id="a-G5"></a>若有须臾闻是法者，<a id="a-G6"></a>是则名为无增上慢。<a id="a-G7"></a>”</p>
  <p id="aG8">尔时，<a id="a-G9"></a>文殊师利法王子白佛言：<a id="a-GA"></a>“唯愿世尊，<a id="a-GB"></a>当说陀罗尼！<a id="a-GC"></a>以是陀罗尼故，<a id="a-GD"></a>令诸菩萨得无碍辩才，<a id="a-GE"></a>于诸音声无所怖畏，<a id="a-GF"></a>能令诸法皆作佛法，<a id="a-GG"></a>又信解诸法皆是一相。<a id="a-GH"></a>”</p>
  <p id="aGI">佛告文殊师利：<a id="a-GJ"></a>“汝今谛听，<a id="a-GK"></a>当为汝说不动种性法门。<a id="a-GL"></a>诸菩萨得入是法门者，<a id="a-GM"></a>能以智慧光明照一切法，<a id="a-GN"></a>疾得无生法忍。<a id="a-GO"></a>”</p>
  <p id="aGP">文殊师利白佛言：<a id="a-GQ"></a>“世尊，<a id="a-GR"></a>云何名不动处种性法门？<a id="a-GS"></a>”</p>
  <p id="aGT">佛告文殊师利：<a id="a-GU"></a>“一切众生其心皆一，<a id="a-GV"></a>是名种性。<a id="a-GW"></a>”</p>
  <p id="aGX">“世尊，<a id="a-GY"></a>云何是事名为种性？<a id="a-GZ"></a>”</p>
  <p id="aGa">佛告文殊师利：<a id="a-Gb"></a>“一切众生皆无有心，<a id="a-Gc"></a>缘性不可得故，<a id="a-Gd"></a>是名种性。<a id="a-Ge"></a>文殊师利，<a id="a-Gf"></a>一切众生皆同一量，<a id="a-Gg"></a>是名种子。<a id="a-Gh"></a>”</p>
  <p id="aGi">“世尊，<a id="a-Gj"></a>云何是事名为种性？<a id="a-Gk"></a>”</p>
  <p id="aGl">佛言：<a id="a-Gm"></a>“一切众生皆如虚空量，<a id="a-Gn"></a>终归无障碍，<a id="a-Go"></a>是名种子。<a id="a-Gp"></a>文殊师利，<a id="a-Gq"></a>一切众生皆是一众生，<a id="a-Gr"></a>是名种子。<a id="a-Gs"></a>”</p>
  <p id="aGt">“世尊，<a id="a-Gu"></a>云何是事名为种性？<a id="a-Gv"></a>”</p>
  <p id="aGw">“文殊师利，<a id="a-Gx"></a>一切众生皆是一相，<a id="a-Gy"></a>毕竟不生，<a id="a-Gz"></a>离诸名字，<a id="a-H0"></a>一异不可得故，<a id="a-H1"></a>是名种性。<a id="a-H2"></a>文殊师利，<a id="a-H3"></a>贪欲是不动相。<a id="a-H4"></a>”</p>
  <p id="aH5">“世尊，<a id="a-H6"></a>云何是事名不动相？<a id="a-H7"></a>”</p>
  <p id="aH8">佛言：<a id="a-H9"></a>“文殊师利，<a id="a-HA"></a>贪欲是不动相，<a id="a-HB"></a>安住法性中以不住故。<a id="a-HC"></a>是贪欲不可得，<a id="a-HD"></a>性常离故，<a id="a-HE"></a>是名不动相。<a id="a-HF"></a>文殊师利，<a id="a-HG"></a>瞋恚是金刚。<a id="a-HH"></a>”</p>
  <p id="aHI">“世尊，<a id="a-HJ"></a>云何是事名为金刚？<a id="a-HK"></a>”</p>
  <p id="aHL">“文殊师利，<a id="a-HM"></a>瞋恚不可断不可坏，<a id="a-HN"></a>亦如金刚不可断不可坏。<a id="a-HO"></a>一切法亦如是不可断不可坏，<a id="a-HP"></a>诸法本不决定故，<a id="a-HQ"></a>是名如金刚。<a id="a-HR"></a>文殊师利，<a id="a-HS"></a>愚痴是智慧性。<a id="a-HT"></a>”</p>
  <p id="aHU">“世尊，<a id="a-HV"></a>云何是事名智慧性？<a id="a-HW"></a>”</p>
  <p id="aHX">“文殊师利，<a id="a-HY"></a>一切法离智慧亦离愚痴。<a id="a-HZ"></a>譬如虚空无有智慧亦无愚痴，<a id="a-Ha"></a>一切法亦如是，<a id="a-Hb"></a>无有智慧亦无愚痴。<a id="a-Hc"></a>智慧、<a id="a-Hd"></a>愚痴智可知法，<a id="a-He"></a>从本已来俱寂灭故，<a id="a-Hf"></a>是名愚痴、<a id="a-Hg"></a>智慧处。<a id="a-Hh"></a>文殊师利，<a id="a-Hi"></a>色阴是不动处。<a id="a-Hj"></a>”</p>
  <p id="aHk">“世尊，<a id="a-Hl"></a>云何是事名不动处？<a id="a-Hm"></a>”</p>
  <p id="aHn">“文殊师利，<a id="a-Ho"></a>如天帝之幢深根安固不可动摇，<a id="a-Hp"></a>一切法亦如是，<a id="a-Hq"></a>以不住法故安住法性中。<a id="a-Hr"></a>是法无来处无去处，<a id="a-Hs"></a>无取无舍，<a id="a-Ht"></a>安住无住处故，<a id="a-Hu"></a>是故色名不动相。<a id="a-Hv"></a>文殊师利，<a id="a-Hw"></a>受阴是灭性。<a id="a-Hx"></a>”</p>
  <p id="aHy">“世尊，<a id="a-Hz"></a>云何是事名为灭性？<a id="a-I0"></a>”</p>
  <p id="aI1">“文殊师利，<a id="a-I2"></a>一切诸受相性常寂灭故。<a id="a-I3"></a>诸受非内外，<a id="a-I4"></a>非东方、<a id="a-I5"></a>非南西北方、<a id="a-I6"></a>四维、<a id="a-I7"></a>上、<a id="a-I8"></a>下来。<a id="a-I9"></a>何以故？<a id="a-IA"></a>若乐受在内，<a id="a-IB"></a>一切众生常应受乐；<a id="a-IC"></a>若苦受在内，<a id="a-ID"></a>一切众生常应受苦；<a id="a-IE"></a>若不苦不乐受在内，<a id="a-IF"></a>一切众生应受不苦不乐。<a id="a-IG"></a>文殊师利，<a id="a-IH"></a>今一切诸受实不在内、<a id="a-II"></a>不在外、<a id="a-IJ"></a>不在两中间，<a id="a-IK"></a>不在东方、<a id="a-IL"></a>南西北方、<a id="a-IM"></a>四维、<a id="a-IN"></a>上、<a id="a-IO"></a>下，<a id="a-IP"></a>是故一切诸受如草木瓦石，<a id="a-IQ"></a>毕竟不生不灭无相，<a id="a-IR"></a>是故受名寂灭相。<a id="a-IS"></a>文殊师利，<a id="a-IT"></a>想阴是种性。<a id="a-IU"></a>”</p>
  <p id="aIV">“世尊，<a id="a-IW"></a>云何是事名为种性？<a id="a-IX"></a>”</p>
  <p id="aIY">“文殊师利，<a id="a-IZ"></a>是想皆忆想分别起，<a id="a-Ia"></a>从虚妄中生，<a id="a-Ib"></a>如空拳，<a id="a-Ic"></a>如野马，<a id="a-Id"></a>本性自离，<a id="a-Ie"></a>是故想阴名种性。<a id="a-If"></a>文殊师利，<a id="a-Ig"></a>行阴是种性。<a id="a-Ih"></a>”</p>
  <p id="aIi">“世尊，<a id="a-Ij"></a>云何是事名为种性？<a id="a-Ik"></a>”</p>
  <p id="aIl">“文殊师利，<a id="a-Im"></a>一切诸行离数无数入平等数。<a id="a-In"></a>譬如芭蕉毕竟无实，<a id="a-Io"></a>本性自尔；<a id="a-Ip"></a>一切法亦如是，<a id="a-Iq"></a>无名字无性故，<a id="a-Ir"></a>是故行阴名为种性。<a id="a-Is"></a>文殊师利，<a id="a-It"></a>识阴是种性。<a id="a-Iu"></a>”</p>
  <p id="aIv">“世尊，<a id="a-Iw"></a>云何是事名为种性？<a id="a-Ix"></a>”</p>
  <p id="aIy">“文殊师利，<a id="a-Iz"></a>是识如幻，<a id="a-J0"></a>无实无起无生，<a id="a-J1"></a>空无相无性。<a id="a-J2"></a>如五指涂空，<a id="a-J3"></a>空无相现，<a id="a-J4"></a>是故识阴名为种性。<a id="a-J5"></a>文殊师利，<a id="a-J6"></a>色是种性。<a id="a-J7"></a>”</p>
  <p id="aJ8">“世尊，<a id="a-J9"></a>云何色为种性？<a id="a-JA"></a>”</p>
  <p id="aJB">“文殊师利，<a id="a-JC"></a>譬如镜中像，<a id="a-JD"></a>虽可目见而无有实；<a id="a-JE"></a>一切色亦如是，<a id="a-JF"></a>虽见无实，<a id="a-JG"></a>但诳眼诳心虚妄不实，<a id="a-JH"></a>是故色名种性。<a id="a-JI"></a>文殊师利，<a id="a-JJ"></a>声是种性。<a id="a-JK"></a>”</p>
  <p id="aJL">“世尊，<a id="a-JM"></a>云何声为种性？<a id="a-JN"></a>”</p>
  <p id="aJO">“文殊师利，<a id="a-JP"></a>一切法无别异相，<a id="a-JQ"></a>毕竟空如山中响，<a id="a-JR"></a>是故声为种性。<a id="a-JS"></a>文殊师利，<a id="a-JT"></a>香是种性。<a id="a-JU"></a>”</p>
  <p id="aJV">“世尊，<a id="a-JW"></a>云何香是种性？<a id="a-JX"></a>”</p>
  <p id="aJY">“文殊师利，<a id="a-JZ"></a>一切法无香相，<a id="a-Ja"></a>性无知故空如虚空，<a id="a-Jb"></a>鼻、<a id="a-Jc"></a>香、<a id="a-Jd"></a>识者皆不可得，<a id="a-Je"></a>是故香为种性。<a id="a-Jf"></a>文殊师利，<a id="a-Jg"></a>味是种性。<a id="a-Jh"></a>”</p>
  <p id="aJi">“世尊，<a id="a-Jj"></a>云何味为种性？<a id="a-Jk"></a>”</p>
  <p id="aJl">“文殊师利，<a id="a-Jm"></a>味性即是不可思议性，<a id="a-Jn"></a>不可知离于知故，<a id="a-Jo"></a>自性常离故，<a id="a-Jp"></a>是故味名种性。<a id="a-Jq"></a>文殊师利，<a id="a-Jr"></a>触是种性。<a id="a-Js"></a>”</p>
  <p id="aJt">“世尊，<a id="a-Ju"></a>云何触为种性？<a id="a-Jv"></a>”</p>
  <p id="aJw">“文殊师利，<a id="a-Jx"></a>触如虚空，<a id="a-Jy"></a>其性自离无触无合。<a id="a-Jz"></a>一切法亦如是，<a id="a-K0"></a>善坏身故，<a id="a-K1"></a>离于触相、<a id="a-K2"></a>触者不可得故，<a id="a-K3"></a>是故触是种性。<a id="a-K4"></a>文殊师利，<a id="a-K5"></a>法是种性。<a id="a-K6"></a>”</p>
  <p id="aK7">“世尊，<a id="a-K8"></a>云何法为种性？<a id="a-K9"></a>”</p>
  <p id="aKA">“文殊师利，<a id="a-KB"></a>一切法无相无心，<a id="a-KC"></a>离心性，<a id="a-KD"></a>离名字，<a id="a-KE"></a>无决定故皆是法性相，<a id="a-KF"></a>是故法是种性。<a id="a-KG"></a>文殊师利，<a id="a-KH"></a>地是种性。<a id="a-KI"></a>”</p>
  <p id="aKJ">“世尊，<a id="a-KK"></a>云何地为种性？<a id="a-KL"></a>”</p>
  <p id="aKM">“文殊师利，<a id="a-KN"></a>一切法无坚相无软相，<a id="a-KO"></a>虚妄和合人以为坚，<a id="a-KP"></a>是故地为种性。<a id="a-KQ"></a>文殊师利，<a id="a-KR"></a>水是种性。<a id="a-KS"></a>”</p>
  <p id="aKT">“世尊，<a id="a-KU"></a>云何水为种性？<a id="a-KV"></a>”</p>
  <p id="aKW">“文殊师利，<a id="a-KX"></a>一切法无湿无合，<a id="a-KY"></a>如野马无水，<a id="a-KZ"></a>是故水为种性。<a id="a-Ka"></a>文殊师利，<a id="a-Kb"></a>火是种性。<a id="a-Kc"></a>”</p>
  <p id="aKd">“世尊，<a id="a-Ke"></a>云何火是种性？<a id="a-Kf"></a>”</p>
  <p id="aKg">“文殊师利，<a id="a-Kh"></a>一切法无热，<a id="a-Ki"></a>离虚妄热相，<a id="a-Kj"></a>本性寂灭离颠倒故，<a id="a-Kk"></a>分别其实无定无生，<a id="a-Kl"></a>是故火名种性。<a id="a-Km"></a>文殊师利，<a id="a-Kn"></a>风是种性。<a id="a-Ko"></a>”</p>
  <p id="aKp">“世尊，<a id="a-Kq"></a>云何风为种性？<a id="a-Kr"></a>”</p>
  <p id="aKs">“文殊师利，<a id="a-Kt"></a>一切法无障无碍无相无性，<a id="a-Ku"></a>不动摇故，<a id="a-Kv"></a>离风相故，<a id="a-Kw"></a>是故风名种性。<a id="a-Kx"></a>文殊师利，<a id="a-Ky"></a>佛是种性。<a id="a-Kz"></a>”</p>
  <p id="aL0">“世尊，<a id="a-L1"></a>云何佛为种性？<a id="a-L2"></a>”</p>
  <p id="aL3">“文殊师利，<a id="a-L4"></a>一切法无觉无知，<a id="a-L5"></a>离知相故，<a id="a-L6"></a>是故佛名种性。<a id="a-L7"></a>文殊师利，<a id="a-L8"></a>法是种性。<a id="a-L9"></a>”</p>
  <p id="aLA">“世尊，<a id="a-LB"></a>云何法为种性？<a id="a-LC"></a>”</p>
  <p id="aLD">“文殊师利，<a id="a-LE"></a>诸法不可坏不可断，<a id="a-LF"></a>离坏断故，<a id="a-LG"></a>无相无名无性出言语道，<a id="a-LH"></a>是故法名种性。<a id="a-LI"></a>文殊师利，<a id="a-LJ"></a>僧是不动相。<a id="a-LK"></a>”</p>
  <p id="aLL">“世尊，<a id="a-LM"></a>云何僧为不动相？<a id="a-LN"></a>”</p>
  <p id="aLO">“文殊师利，<a id="a-LP"></a>圣众安住如法性、<a id="a-LQ"></a>实际、<a id="a-LR"></a>定乱平等中，<a id="a-LS"></a>安住智慧愚痴、<a id="a-LT"></a>解脱烦恼平等一切法中，<a id="a-LU"></a>心无所住，<a id="a-LV"></a>住不可得故，<a id="a-LW"></a>是故僧名不动性。<a id="a-LX"></a>文殊师利，<a id="a-LY"></a>一切法行处名为不动。<a id="a-LZ"></a>”</p>
  <p id="aLa">“世尊，<a id="a-Lb"></a>云何是事名为不动相？<a id="a-Lc"></a>”</p>
  <p id="aLd">“文殊师利，<a id="a-Le"></a>一切虚空行处、<a id="a-Lf"></a>不可思议行处、<a id="a-Lg"></a>断行处，<a id="a-Lh"></a>无根本无别异，<a id="a-Li"></a>不可得故，<a id="a-Lj"></a>是故一切法行处名不动相。<a id="a-Lk"></a>文殊师利，<a id="a-Ll"></a>一切法无缘名不动相。<a id="a-Lm"></a>”</p>
  <p id="aLn">“世尊，<a id="a-Lo"></a>云何是事名不动相？<a id="a-Lp"></a>”</p>
  <p id="aLq">“文殊师利，<a id="a-Lr"></a>一切法无依止无住处，<a id="a-Ls"></a>无缘无顺，<a id="a-Lt"></a>离诸缘故，<a id="a-Lu"></a>是故一切法无缘名不动相。<a id="a-Lv"></a>文殊师利，<a id="a-Lw"></a>一切法不取不舍相名不动相。<a id="a-Lx"></a>”</p>
  <p id="aLy">“世尊，<a id="a-Lz"></a>云何是事名不动相？<a id="a-M0"></a>”</p>
  <p id="aM1">“文殊师利，<a id="a-M2"></a>一切法皆归于如，<a id="a-M3"></a>同于法性。<a id="a-M4"></a>是法不可取不可舍，<a id="a-M5"></a>无求无愿诸愿断故，<a id="a-M6"></a>从本已来常寂灭相同于虚空，<a id="a-M7"></a>是故不取不舍名不动相。<a id="a-M8"></a>文殊师利，<a id="a-M9"></a>一切法无咎名不动相。<a id="a-MA"></a>”</p>
  <p id="aMB">“世尊，<a id="a-MC"></a>云何是事名不动相？<a id="a-MD"></a>”</p>
  <p id="aME">“文殊师利，<a id="a-MF"></a>一切法无垢无所有，<a id="a-MG"></a>清净显曜如虚空无翳，<a id="a-MH"></a>诸罪定相不可得故，<a id="a-MI"></a>是故一切法无咎名不动相。<a id="a-MJ"></a>文殊师利，<a id="a-MK"></a>一切法无归处名不动相。<a id="a-ML"></a>”</p>
  <p id="aMM">“世尊，<a id="a-MN"></a>云何是事名不动相？<a id="a-MO"></a>”</p>
  <p id="aMP">“文殊师利，<a id="a-MQ"></a>一切法空无根本故无归处，<a id="a-MR"></a>是故无归处名不动相。<a id="a-MS"></a>文殊师利，<a id="a-MT"></a>一切法无学名不动相。<a id="a-MU"></a>”</p>
  <p id="aMV">“世尊，<a id="a-MW"></a>云何是事名不动相？<a id="a-MX"></a>”</p>
  <p id="aMY">“文殊师利，<a id="a-MZ"></a>一切法性无学、<a id="a-Ma"></a>不应学，<a id="a-Mb"></a>不应修、<a id="a-Mc"></a>不应思，<a id="a-Md"></a>不应念、<a id="a-Me"></a>不应住，<a id="a-Mf"></a>不应发、<a id="a-Mg"></a>不应行，<a id="a-Mh"></a>不应断、<a id="a-Mi"></a>不应证，<a id="a-Mj"></a>不应语、<a id="a-Mk"></a>不应言，<a id="a-Ml"></a>不应求、<a id="a-Mm"></a>不应说，<a id="a-Mn"></a>不应取、<a id="a-Mo"></a>不应舍，<a id="a-Mp"></a>不应离、<a id="a-Mq"></a>不应除。<a id="a-Mr"></a>何以故？<a id="a-Ms"></a>文殊师利，<a id="a-Mt"></a>一切诸相毕竟离故，<a id="a-Mu"></a>从本已来无所取常是舍相，<a id="a-Mv"></a>诸法非智慧所及、<a id="a-Mw"></a>非愚痴所及，<a id="a-Mx"></a>是故无学名不动相。<a id="a-My"></a>”</p>
 </body>
</html>