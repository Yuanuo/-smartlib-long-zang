<!doctype html>
<html id="z3IBTjnO2" data-ver="1186">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">诸法无行经卷下</h1>
  <p id="a2">尔时，<a id="a-3"></a>文殊师利法王子白佛言：<a id="a-4"></a>“世尊，<a id="a-5"></a>我亦乐说不动相。<a id="a-6"></a>”</p>
  <p id="a7">佛言：<a id="a-8"></a>“汝乐说者便可说之。<a id="a-9"></a>”</p>
  <p id="aA">文殊师利言：<a id="a-B"></a>“世尊，<a id="a-C"></a>一切众生皆得菩提，<a id="a-D"></a>是名不动相。<a id="a-E"></a>”</p>
  <p id="aF">“文殊师利，<a id="a-G"></a>云何是事名不动相？<a id="a-H"></a>”</p>
  <p id="aI">“世尊，<a id="a-J"></a>一切法无向无得，<a id="a-K"></a>一切众生皆入菩提性中，<a id="a-L"></a>是故说一切众生皆得菩提。<a id="a-M"></a>又是菩提非是得相。<a id="a-N"></a>何以故？<a id="a-O"></a>众生性即是菩提故，<a id="a-P"></a>是故一切众生皆得菩提名不动相。<a id="a-Q"></a>世尊，<a id="a-R"></a>一切众生皆成就一切智慧，<a id="a-S"></a>名不动相。<a id="a-T"></a>”</p>
  <p id="aU">“文殊师利，<a id="a-V"></a>云何是事名不动相？<a id="a-W"></a>”</p>
  <p id="aX">“世尊，<a id="a-Y"></a>一切众生无性，<a id="a-Z"></a>无性故入如来平等中，<a id="a-a"></a>从本已来是一切智慧性，<a id="a-b"></a>性同故名不动相。<a id="a-c"></a>世尊，<a id="a-d"></a>一切众生皆是道场，<a id="a-e"></a>是不动相。<a id="a-f"></a>”</p>
  <p id="ag">“文殊师利，<a id="a-h"></a>云何是事名不动相？<a id="a-i"></a>”</p>
  <p id="aj">“世尊，<a id="a-k"></a>道场者有何义？<a id="a-l"></a>”</p>
  <p id="am">“文殊师利，<a id="a-n"></a>一切法寂灭相，<a id="a-o"></a>无生相、<a id="a-p"></a>无所有相、<a id="a-q"></a>不可取相，<a id="a-r"></a>是名道场义？<a id="a-s"></a>”</p>
  <p id="at">“世尊，<a id="a-u"></a>一切众生不入此道场耶？<a id="a-v"></a>”</p>
  <p id="aw">佛言：<a id="a-x"></a>“如是，<a id="a-y"></a>如是。<a id="a-z"></a>”</p>
  <p id="a10">“是故，<a id="a-11"></a>世尊，<a id="a-12"></a>一切众生皆是道场名不动相。<a id="a-13"></a>世尊，<a id="a-14"></a>一切众生皆得无生法忍，<a id="a-15"></a>名不动相。<a id="a-16"></a>”</p>
  <p id="a17">“文殊师利，<a id="a-18"></a>云何是事名不动相？<a id="a-19"></a>”</p>
  <p id="a1A">“世尊，<a id="a-1B"></a>一切众生无尽，<a id="a-1C"></a>无生无灭，<a id="a-1D"></a>性离无性，<a id="a-1E"></a>入平等忍故，<a id="a-1F"></a>是故一切众生皆得无生法忍，<a id="a-1G"></a>名不动相。<a id="a-1H"></a>世尊，<a id="a-1I"></a>一切众生皆得无碍辩才，<a id="a-1J"></a>名为不动相。<a id="a-1K"></a>云何是事名不动相？<a id="a-1L"></a>世尊，<a id="a-1M"></a>一切众生诸所有乐说，<a id="a-1N"></a>于十方界索不可得。<a id="a-1O"></a>所以者何？<a id="a-1P"></a>皆入无碍辩才平等法中故。<a id="a-1Q"></a>世尊，<a id="a-1R"></a>诸所乐说自性皆离，<a id="a-1S"></a>无决定故，<a id="a-1T"></a>无所有故，<a id="a-1U"></a>是故一切众生皆得无碍辩才，<a id="a-1V"></a>名不动相。<a id="a-1W"></a>世尊，<a id="a-1X"></a>一切众生皆得陀罗尼，<a id="a-1Y"></a>名不动相。<a id="a-1Z"></a>”</p>
  <p id="a1a">“文殊师利，<a id="a-1b"></a>云何是事名不动相？<a id="a-1c"></a>”</p>
  <p id="a1d">“世尊，<a id="a-1e"></a>一切众生以众生相能持色声香味触法，<a id="a-1f"></a>以虚诳不实忆想分别取相故，<a id="a-1g"></a>是故一切众生皆得陀罗尼名不动相。<a id="a-1h"></a>世尊，<a id="a-1i"></a>一切众生皆得慈心，<a id="a-1j"></a>名不动相。<a id="a-1k"></a>”</p>
  <p id="a1l">“文殊师利，<a id="a-1m"></a>云何是事名不动相？<a id="a-1n"></a>”</p>
  <p id="a1o">“世尊，<a id="a-1p"></a>一切众生无众生性，<a id="a-1q"></a>从本已来无瞋无慈，<a id="a-1r"></a>得瞋慈平等无分别故，<a id="a-1s"></a>是故一切众生皆得慈心，<a id="a-1t"></a>名不动相。<a id="a-1u"></a>世尊，<a id="a-1v"></a>一切众生皆成就大悲，<a id="a-1w"></a>名不动相。<a id="a-1x"></a>”</p>
  <p id="a1y">“文殊师利，<a id="a-1z"></a>云何是事名不动相？<a id="a-20"></a>”</p>
  <p id="a21">“世尊，<a id="a-22"></a>一切众生无起无作相，<a id="a-23"></a>皆入如来平等法中，<a id="a-24"></a>不出大悲之性。<a id="a-25"></a>以恼悲无分别故，<a id="a-26"></a>是故一切众生皆成就大悲，<a id="a-27"></a>名不动相。<a id="a-28"></a>世尊，<a id="a-29"></a>一切众生皆得三昧，<a id="a-2A"></a>名不动相。<a id="a-2B"></a>”</p>
  <p id="a2C">“文殊师利，<a id="a-2D"></a>云何是事名不动相？<a id="a-2E"></a>”</p>
  <p id="a2F">“世尊，<a id="a-2G"></a>一切众生性常定离诸缘故。<a id="a-2H"></a>若众生从缘生知，<a id="a-2I"></a>于缘中生知不名为知。<a id="a-2J"></a>所以者何？<a id="a-2K"></a>诸知念念无常毕竟空故。<a id="a-2L"></a>是故一切众生皆成就三昧，<a id="a-2M"></a>名不动相。<a id="a-2N"></a>世尊，<a id="a-2O"></a>一切诸佛皆成就贪欲，<a id="a-2P"></a>名不动相。<a id="a-2Q"></a>”</p>
  <p id="a2R">“文殊师利，<a id="a-2S"></a>云何是事名不动相？<a id="a-2T"></a>”</p>
  <p id="a2U">“世尊，<a id="a-2V"></a>一切诸佛皆入贪欲平等法中故，<a id="a-2W"></a>远离诤讼通达贪欲性故。<a id="a-2X"></a>世尊，<a id="a-2Y"></a>贪欲即是菩提。<a id="a-2Z"></a>何以故？<a id="a-2a"></a>知贪欲实性说名菩提。<a id="a-2b"></a>是故一切诸佛皆成就贪欲，<a id="a-2c"></a>名不动相。<a id="a-2d"></a>世尊，<a id="a-2e"></a>一切诸佛皆成就瞋恚，<a id="a-2f"></a>名不动相。<a id="a-2g"></a>”</p>
  <p id="a2h">“文殊师利，<a id="a-2i"></a>云何是事名不动相？<a id="a-2j"></a>”</p>
  <p id="a2k">“世尊，<a id="a-2l"></a>一切诸佛皆说有为法过罪者，<a id="a-2m"></a>安住瞋恚平等性中。<a id="a-2n"></a>通达瞋恚性故，<a id="a-2o"></a>是名一切诸佛皆成就瞋恚，<a id="a-2p"></a>名不动相。<a id="a-2q"></a>世尊，<a id="a-2r"></a>一切诸佛皆成就愚痴，<a id="a-2s"></a>名不动相。<a id="a-2t"></a>”</p>
  <p id="a2u">“文殊师利，<a id="a-2v"></a>云何是事名不动相？<a id="a-2w"></a>”</p>
  <p id="a2x">“世尊，<a id="a-2y"></a>一切诸佛能度一切贪著名字众生，<a id="a-2z"></a>安住愚痴平等性中。<a id="a-30"></a>通达愚痴性故，<a id="a-31"></a>是名一切诸佛成就愚痴，<a id="a-32"></a>名不动相。<a id="a-33"></a>世尊，<a id="a-34"></a>一切诸佛皆成就身见，<a id="a-35"></a>名不动相。<a id="a-36"></a>”</p>
  <p id="a37">“文殊师利，<a id="a-38"></a>云何是事名不动相？<a id="a-39"></a>”</p>
  <p id="a3A">“世尊，<a id="a-3B"></a>一切诸佛安住身见性中，<a id="a-3C"></a>于一切法中不退不畏不动毕竟安住。<a id="a-3D"></a>以不住法故，<a id="a-3E"></a>通达知身见无生无起无性故，<a id="a-3F"></a>是故一切诸佛皆成就身见，<a id="a-3G"></a>名不动相。<a id="a-3H"></a>世尊，<a id="a-3I"></a>一切诸佛皆是邪见，<a id="a-3J"></a>名不动相。<a id="a-3K"></a>”</p>
  <p id="a3L">“文殊师利，<a id="a-3M"></a>云何是事名不动相？<a id="a-3N"></a>”</p>
  <p id="a3O">“世尊，<a id="a-3P"></a>一切诸佛一切有为法，<a id="a-3Q"></a>是邪虚诳不实者。<a id="a-3R"></a>通达邪见性平等故，<a id="a-3S"></a>是故一切诸佛皆是邪见，<a id="a-3T"></a>名不动相。<a id="a-3U"></a>世尊，<a id="a-3V"></a>一切诸佛住四颠倒、<a id="a-3W"></a>五盖、<a id="a-3X"></a>五欲、<a id="a-3Y"></a>三毒，<a id="a-3Z"></a>得阿耨多罗三藐三菩提，<a id="a-3a"></a>名不动相。<a id="a-3b"></a>”</p>
  <p id="a3c">“文殊师利，<a id="a-3d"></a>云何是事名不动相？<a id="a-3e"></a>”</p>
  <p id="a3f">“世尊，<a id="a-3g"></a>住处性即是非住处。<a id="a-3h"></a>”</p>
  <p id="a3i">“文殊师利，<a id="a-3j"></a>非住处有何义？<a id="a-3k"></a>”</p>
  <p id="a3l">“世尊，<a id="a-3m"></a>非住处者，<a id="a-3n"></a>退动还相，<a id="a-3o"></a>即是一切凡夫人。<a id="a-3p"></a>一切诸佛安住是贪欲、<a id="a-3q"></a>瞋恚、<a id="a-3r"></a>愚痴、<a id="a-3s"></a>四颠倒、<a id="a-3t"></a>五盖、<a id="a-3u"></a>五欲平等中，<a id="a-3v"></a>是诸佛安住贪欲性故，<a id="a-3w"></a>得阿耨多罗三藐三菩提；<a id="a-3x"></a>安住瞋恚、<a id="a-3y"></a>愚痴、<a id="a-3z"></a>四颠倒、<a id="a-40"></a>五盖、<a id="a-41"></a>五欲性故，<a id="a-42"></a>得阿耨多罗三藐三菩提。<a id="a-43"></a>是故一切诸佛住四颠倒、<a id="a-44"></a>五盖、<a id="a-45"></a>五欲、<a id="a-46"></a>三毒中，<a id="a-47"></a>得阿耨多罗三藐三菩提，<a id="a-48"></a>名不动相。<a id="a-49"></a>”</p>
  <p id="a4A">尔时，<a id="a-4B"></a>佛告文殊师利法王子：<a id="a-4C"></a>“若有人问汝：<a id="a-4D"></a>‘断一切不善法，<a id="a-4E"></a>成就一切善法，<a id="a-4F"></a>名为如来。<a id="a-4G"></a>’汝云何答？<a id="a-4H"></a>”</p>
  <p id="a4I">文殊师利言：<a id="a-4J"></a>“世尊，<a id="a-4K"></a>若有人问我‘断一切不善法，<a id="a-4L"></a>成就一切善法，<a id="a-4M"></a>名为如来’者，<a id="a-4N"></a>我当如是答：<a id="a-4O"></a>‘善男子，<a id="a-4P"></a>汝先当亲近善知识修集善道，<a id="a-4Q"></a>于法无所合无所散，<a id="a-4R"></a>勿取勿舍，<a id="a-4S"></a>莫缘莫求，<a id="a-4T"></a>勿举勿下，<a id="a-4U"></a>莫求莫觅，<a id="a-4V"></a>勿愿勿分别诸法是上、<a id="a-4W"></a>是中、<a id="a-4X"></a>是下，<a id="a-4Y"></a>然后当知不可思议行处、<a id="a-4Z"></a>无行处、<a id="a-4a"></a>断行处、<a id="a-4b"></a>佛所行处。<a id="a-4c"></a>’”</p>
  <p id="a4d">佛告文殊师利：<a id="a-4e"></a>“汝如是答者，<a id="a-4f"></a>为答何义？<a id="a-4g"></a>”</p>
  <p id="a4h">文殊师利言：<a id="a-4i"></a>“世尊，<a id="a-4j"></a>我如是答者，<a id="a-4k"></a>名为无所答。<a id="a-4l"></a>世尊，<a id="a-4m"></a>如佛坐于道场，<a id="a-4n"></a>颇见法有所生灭不？<a id="a-4o"></a>”</p>
  <p id="a4p">佛言：<a id="a-4q"></a>“不也。<a id="a-4r"></a>”</p>
  <p id="a4s">“世尊，<a id="a-4t"></a>若法无生无灭，<a id="a-4u"></a>是法可得说断一切不善法、<a id="a-4v"></a>成就一切善法不？<a id="a-4w"></a>”</p>
  <p id="a4x">佛言：<a id="a-4y"></a>“不也。<a id="a-4z"></a>”</p>
  <p id="a50">“世尊，<a id="a-51"></a>若法不生不灭，<a id="a-52"></a>不断一切不善法，<a id="a-53"></a>不成一切善法，<a id="a-54"></a>是何所见、<a id="a-55"></a>何所断、<a id="a-56"></a>何所证、<a id="a-57"></a>何所修、<a id="a-58"></a>何所得？<a id="a-59"></a>”</p>
  <p id="a5A">说是语时，<a id="a-5B"></a>虚空中万天子，<a id="a-5C"></a>以天青黄赤白莲华，<a id="a-5D"></a>散佛及文殊师利上，<a id="a-5E"></a>皆下礼佛及文殊师利足，<a id="a-5F"></a>而作是言：<a id="a-5G"></a>“世尊，<a id="a-5H"></a>文殊师利名为无碍尸利，<a id="a-5I"></a>文殊师利名为不二尸利，<a id="a-5J"></a>名为无余尸利，<a id="a-5K"></a>名为无所有尸利，<a id="a-5L"></a>名为如尸利、<a id="a-5M"></a>法性尸利、<a id="a-5N"></a>实际尸利、<a id="a-5O"></a>第一尸利、<a id="a-5P"></a>上尸利、<a id="a-5Q"></a>无上尸利。<a id="a-5R"></a>”</p>
  <p id="a5S">文殊师利语诸天子言：<a id="a-5T"></a>“止！<a id="a-5U"></a>止！<a id="a-5V"></a>诸天子，<a id="a-5W"></a>汝等勿取相分别。<a id="a-5X"></a>我不见诸法是上、<a id="a-5Y"></a>是中、<a id="a-5Z"></a>是下，<a id="a-5a"></a>不如汝说。<a id="a-5b"></a>”</p>
  <p id="a5c">文殊师利言：<a id="a-5d"></a>“我者我是贪欲尸利、<a id="a-5e"></a>瞋恚尸利、<a id="a-5f"></a>愚痴尸利，<a id="a-5g"></a>是故我名文殊师利。<a id="a-5h"></a>诸天子，<a id="a-5i"></a>我不出贪欲、<a id="a-5j"></a>瞋恚、<a id="a-5k"></a>愚痴。<a id="a-5l"></a>凡夫人分别诸法求过、<a id="a-5m"></a>出、<a id="a-5n"></a>至、<a id="a-5o"></a>到，<a id="a-5p"></a>诸菩萨于法无过、<a id="a-5q"></a>无出、<a id="a-5r"></a>无至、<a id="a-5s"></a>无到。<a id="a-5t"></a>”</p>
  <p id="a5u">诸天子言：<a id="a-5v"></a>“菩萨不到十地，<a id="a-5w"></a>不至佛法耶？<a id="a-5x"></a>”</p>
  <p id="a5y">文殊师利言：<a id="a-5z"></a>“于诸天子意云何？<a id="a-60"></a>幻人能到十地至佛法不？<a id="a-61"></a>”</p>
  <p id="a62">诸天子言：<a id="a-63"></a>“幻化人尚无住处，<a id="a-64"></a>何况从此住地至于余地？<a id="a-65"></a>”</p>
  <p id="a66">文殊师利言：<a id="a-67"></a>“诸天子，<a id="a-68"></a>一切法如幻，<a id="a-69"></a>无去无来，<a id="a-6A"></a>无过无出，<a id="a-6B"></a>无至无到。<a id="a-6C"></a>”</p>
  <p id="a6D">诸天子言：<a id="a-6E"></a>“汝不当得阿耨多罗三藐三菩提耶？<a id="a-6F"></a>”</p>
  <p id="a6G">文殊师利言：<a id="a-6H"></a>“诸天子，<a id="a-6I"></a>于意云何？<a id="a-6J"></a>凡夫贪欲覆心，<a id="a-6K"></a>能坐道场得一切智不？<a id="a-6L"></a>”</p>
  <p id="a6M">诸天子言：<a id="a-6N"></a>“不也。<a id="a-6O"></a>”</p>
  <p id="a6P">诸天子言：<a id="a-6Q"></a>“文殊师利，<a id="a-6R"></a>汝今贪欲覆心是凡夫耶？<a id="a-6S"></a>”</p>
  <p id="a6T">文殊师利言：<a id="a-6U"></a>“如是，<a id="a-6V"></a>如是，<a id="a-6W"></a>我是凡夫从贪欲起，<a id="a-6X"></a>从瞋恚起，<a id="a-6Y"></a>从愚痴起。<a id="a-6Z"></a>我是外道，<a id="a-6a"></a>是邪行人。<a id="a-6b"></a>”</p>
  <p id="a6c">诸天子言：<a id="a-6d"></a>“以何故自言我是凡夫，<a id="a-6e"></a>从贪欲起、<a id="a-6f"></a>瞋恚起、<a id="a-6g"></a>愚痴起？<a id="a-6h"></a>”</p>
  <p id="a6i">文殊师利言：<a id="a-6j"></a>“是贪欲、<a id="a-6k"></a>瞋恚、<a id="a-6l"></a>愚痴性，<a id="a-6m"></a>十方求之不可得。<a id="a-6n"></a>我以不住法住是性中故，<a id="a-6o"></a>说我是凡夫三毒所覆。<a id="a-6p"></a>”</p>
  <p id="a6q">“文殊师利，<a id="a-6r"></a>汝云何名外道？<a id="a-6s"></a>”</p>
  <p id="a6t">文殊师利言：<a id="a-6u"></a>“我终不到外道，<a id="a-6v"></a>诸道性不可得故。<a id="a-6w"></a>我于一切道为外！<a id="a-6x"></a>”</p>
  <p id="a6y">诸天子言：<a id="a-6z"></a>“汝云何是邪行人？<a id="a-70"></a>”</p>
  <p id="a71">文殊师利言：<a id="a-72"></a>“我已知一切法皆是邪，<a id="a-73"></a>虚妄不实，<a id="a-74"></a>是故我是邪行人。<a id="a-75"></a>”</p>
  <p id="a76">说是法时，<a id="a-77"></a>万天子得闻是语，<a id="a-78"></a>皆得无生法忍，<a id="a-79"></a>各作是言：<a id="a-7A"></a>“是诸众生皆得大利，<a id="a-7B"></a>得闻真正金刚语句，<a id="a-7C"></a>何况闻已信解、<a id="a-7D"></a>受持读诵、<a id="a-7E"></a>为人解说、<a id="a-7F"></a>如说修行！<a id="a-7G"></a>当得无碍辩才，<a id="a-7H"></a>一切法中得真慧照明，<a id="a-7I"></a>巧说诸法一相一门，<a id="a-7J"></a>能示众生一切诸法皆是佛法。<a id="a-7K"></a>”</p>
  <p id="a7L">尔时，<a id="a-7M"></a>华戏慧菩萨白佛言：<a id="a-7N"></a>“世尊，<a id="a-7O"></a>愿说入音声慧法门，<a id="a-7P"></a>令当来菩萨闻如是法不惊不怖，<a id="a-7Q"></a>亦知一切音声究竟之性不疑不悔，<a id="a-7R"></a>于诸音声无所障碍。<a id="a-7S"></a>”</p>
  <p id="a7T">佛言：<a id="a-7U"></a>“止！<a id="a-7V"></a>止！<a id="a-7W"></a>用问是事。<a id="a-7X"></a>为是入音声慧法门，<a id="a-7Y"></a>不应于新发意菩萨前说。<a id="a-7Z"></a>所以者何？<a id="a-7a"></a>新发意者不能解、<a id="a-7b"></a>不能知、<a id="a-7c"></a>不能思。<a id="a-7d"></a>若菩萨摩诃萨入是音声慧法门者，<a id="a-7e"></a>假使有人于恒河沙劫，<a id="a-7f"></a>恶口骂詈诽谤毁呰，<a id="a-7g"></a>是人不生恚恨。<a id="a-7h"></a>若人于恒河沙劫，<a id="a-7i"></a>以一切乐具供养不生爱心譬如漏尽阿罗汉，<a id="a-7j"></a>一切爱处不生爱心，<a id="a-7k"></a>一切瞋处不生瞋心。<a id="a-7l"></a>善男子，<a id="a-7m"></a>是音声慧法门菩萨，<a id="a-7n"></a>于利衰毁誉称讥苦乐等八法已过，<a id="a-7o"></a>心不倾动譬如须弥山王。<a id="a-7p"></a>”</p>
  <p id="a7q">尔时，<a id="a-7r"></a>华戏慧菩萨复白佛言：<a id="a-7s"></a>“愿必为说入音声慧法门！<a id="a-7t"></a>当来菩萨得闻是法门，<a id="a-7u"></a>当自知过咎亦教余人。<a id="a-7v"></a>”</p>
  <p id="a7w">尔时，<a id="a-7x"></a>佛告华戏慧菩萨：<a id="a-7y"></a>“善男子，<a id="a-7z"></a>汝今谛听，<a id="a-80"></a>善思念之，<a id="a-81"></a>当为汝说。<a id="a-82"></a>”</p>
  <p id="a83">“唯然世尊。<a id="a-84"></a>”</p>
  <p id="a85">佛告华戏慧菩萨：<a id="a-86"></a>“若菩萨闻贪欲音声生过罪想，<a id="a-87"></a>闻离贪欲音声生利益想，<a id="a-88"></a>即是不学佛法。<a id="a-89"></a>若闻瞋恚音声生过罪想，<a id="a-8A"></a>闻离瞋恚音声生利益想；<a id="a-8B"></a>若闻愚痴音声生过罪想，<a id="a-8C"></a>于离愚痴音声生利益想，<a id="a-8D"></a>则是不学佛法。<a id="a-8E"></a>若于少欲音声生喜想，<a id="a-8F"></a>于多欲音声生碍想，<a id="a-8G"></a>即是不行音声法门。<a id="a-8H"></a>于知足音声生喜想，<a id="a-8I"></a>于不知足音声生碍想，<a id="a-8J"></a>则是不行音声法门。<a id="a-8K"></a>若于细行音声生喜想，<a id="a-8L"></a>于粗行音声生碍想，<a id="a-8M"></a>则是不行音声法门。<a id="a-8N"></a>若于乐静音声则喜，<a id="a-8O"></a>于愦闹音声则碍，<a id="a-8P"></a>则是不学佛法。<a id="a-8Q"></a>若于忍辱音声生利想，<a id="a-8R"></a>于瞋恚音声生碍想，<a id="a-8S"></a>则是不学佛法。<a id="a-8T"></a>若于精进音声生利想，<a id="a-8U"></a>于懈怠音声生碍想，<a id="a-8V"></a>则是不学佛法。<a id="a-8W"></a>于禅定音声生利想，<a id="a-8X"></a>于散乱音声生碍想，<a id="a-8Y"></a>则是不学佛法。<a id="a-8Z"></a>于智慧音声生利想，<a id="a-8a"></a>于愚痴音声生碍想，<a id="a-8b"></a>则是不学佛法。<a id="a-8c"></a>若于近道音声则喜，<a id="a-8d"></a>于远道音声则碍，<a id="a-8e"></a>则是不学音声法门。<a id="a-8f"></a>于生死见过咎，<a id="a-8g"></a>于涅槃见利益，<a id="a-8h"></a>则是不入音声法门。<a id="a-8i"></a>于彼岸则喜，<a id="a-8j"></a>于此岸则碍，<a id="a-8k"></a>则是不学音声法门。<a id="a-8l"></a>于聚落音声生碍想，<a id="a-8m"></a>于空闲音声生喜想，<a id="a-8n"></a>则是不学音声法门。<a id="a-8o"></a>若于独行音声生喜想，<a id="a-8p"></a>于众行音声生碍想，<a id="a-8q"></a>则是不学音声法门。<a id="a-8r"></a>于比丘所行音声生喜想，<a id="a-8s"></a>于白衣所行音声生碍想，<a id="a-8t"></a>则是不学音声法门。<a id="a-8u"></a>于有威仪则喜，<a id="a-8v"></a>于无威仪则碍，<a id="a-8w"></a>则是不学佛法。<a id="a-8x"></a>于清净行则喜，<a id="a-8y"></a>于不清净行则碍，<a id="a-8z"></a>则是不学佛法。<a id="a-90"></a>于一行则喜，<a id="a-91"></a>于杂行则碍，<a id="a-92"></a>则是不学佛法。<a id="a-93"></a>于离欲行则喜，<a id="a-94"></a>于淫欲行则碍，<a id="a-95"></a>则是不学佛法。<a id="a-96"></a>于离瞋想则喜，<a id="a-97"></a>于瞋想则碍，<a id="a-98"></a>则是不学佛法。<a id="a-99"></a>于离痴想则喜，<a id="a-9A"></a>于痴想则碍，<a id="a-9B"></a>则是不学佛法。<a id="a-9C"></a>于空则喜，<a id="a-9D"></a>于有则碍，<a id="a-9E"></a>则是不学佛法。<a id="a-9F"></a>于无相则喜，<a id="a-9G"></a>于有相则碍，<a id="a-9H"></a>则是不学佛法。<a id="a-9I"></a>于无作则喜，<a id="a-9J"></a>于有作则碍，<a id="a-9K"></a>则是不学佛法。<a id="a-9L"></a>于菩萨行则喜，<a id="a-9M"></a>于声闻、<a id="a-9N"></a>辟支佛行则碍，<a id="a-9O"></a>则是不学佛法。<a id="a-9P"></a>若说菩萨过咎，<a id="a-9Q"></a>则远阿耨多罗三藐三菩提，<a id="a-9R"></a>亦受业障罪。<a id="a-9S"></a>若说菩萨威仪过罪，<a id="a-9T"></a>则远阿耨多罗三藐三菩提。<a id="a-9U"></a>若菩萨，<a id="a-9V"></a>于他菩萨生下想，<a id="a-9W"></a>于己生胜想则为自伤，<a id="a-9X"></a>亦受业障罪。<a id="a-9Y"></a>若菩萨欲教余菩萨，<a id="a-9Z"></a>当生佛想然后教之。<a id="a-9a"></a>菩萨若欲不舍阿耨多罗三藐三菩提，<a id="a-9b"></a>不应生心轻恚余菩萨。<a id="a-9c"></a>善男子，<a id="a-9d"></a>无有灭失功德，<a id="a-9e"></a>如轻恚余菩萨者。<a id="a-9f"></a>是故菩萨多欲守护功德善根，<a id="a-9g"></a>亦于一切法中得无障碍慧，<a id="a-9h"></a>当昼夜各三时礼一切求佛道菩萨。<a id="a-9i"></a>”</p>
  <p id="a9j">尔时，<a id="a-9k"></a>文殊师利法王子白佛言：<a id="a-9l"></a>“世尊，<a id="a-9m"></a>如我知佛所说义，<a id="a-9n"></a>贪欲音声、<a id="a-9o"></a>佛音声等无有异，<a id="a-9p"></a>瞋恚音声、<a id="a-9q"></a>佛音声等。<a id="a-9r"></a>愚痴音声、<a id="a-9s"></a>佛音声等，<a id="a-9t"></a>外道音声、<a id="a-9u"></a>佛音声等，<a id="a-9v"></a>少欲音声、<a id="a-9w"></a>多欲音声等，<a id="a-9x"></a>知足音声、<a id="a-9y"></a>不知足音声等，<a id="a-9z"></a>细音声、<a id="a-A0"></a>粗音声等，<a id="a-A1"></a>乐独音声、<a id="a-A2"></a>乐众音声等，<a id="a-A3"></a>此岸音声、<a id="a-A4"></a>彼岸音声等，<a id="a-A5"></a>远音声、<a id="a-A6"></a>近音声等，<a id="a-A7"></a>生死音声、<a id="a-A8"></a>涅槃音声等，<a id="a-A9"></a>聚落音声、<a id="a-AA"></a>空闲音声等，<a id="a-AB"></a>布施音声、<a id="a-AC"></a>悭音声等，<a id="a-AD"></a>持戒音声、<a id="a-AE"></a>毁戒音声等，<a id="a-AF"></a>忍辱音声、<a id="a-AG"></a>瞋恚音声等，<a id="a-AH"></a>精进音声、<a id="a-AI"></a>懈怠音声等，<a id="a-AJ"></a>禅定音声、<a id="a-AK"></a>乱意音声等，<a id="a-AL"></a>智慧音声、<a id="a-AM"></a>愚痴音声等。<a id="a-AN"></a>”</p>
  <p id="aAO">尔时，<a id="a-AP"></a>华戏慧菩萨，<a id="a-AQ"></a>问文殊师利法王子：<a id="a-AR"></a>“以何因缘故皆等？<a id="a-AS"></a>”</p>
  <p id="aAT">文殊师利言：<a id="a-AU"></a>“天子，<a id="a-AV"></a>于意云何？<a id="a-AW"></a>贪欲音声何者为是？<a id="a-AX"></a>”</p>
  <p id="aAY">天子言：<a id="a-AZ"></a>“贪欲声空如响。<a id="a-Aa"></a>”</p>
  <p id="aAb">文殊师利言：<a id="a-Ac"></a>“汝知佛音声亦复云何？<a id="a-Ad"></a>”</p>
  <p id="aAe">天子言：<a id="a-Af"></a>“不出于空亦如响法。<a id="a-Ag"></a>”</p>
  <p id="aAh">文殊师利言：<a id="a-Ai"></a>“以是因缘故，<a id="a-Aj"></a>我说二声皆是平等。<a id="a-Ak"></a>”</p>
  <p id="aAl">尔时，<a id="a-Am"></a>佛告文殊师利：<a id="a-An"></a>“汝先世住初发意地，<a id="a-Ao"></a>未入如是诸法相时，<a id="a-Ap"></a>为起何障碍罪，<a id="a-Aq"></a>汝今说之。<a id="a-Ar"></a>当来世假名菩萨，<a id="a-As"></a>闻汝所说障碍之罪，<a id="a-At"></a>当自守护。<a id="a-Au"></a>”</p>
  <p id="aAv">文殊师利白佛言：<a id="a-Aw"></a>“唯然世尊，<a id="a-Ax"></a>我当自说障碍之罪，<a id="a-Ay"></a>唯闻之者当有忧怖！<a id="a-Az"></a>然其能灭业障之罪，<a id="a-B0"></a>亦于一切法中得无碍慧。<a id="a-B1"></a>世尊，<a id="a-B2"></a>过去无量无边不可思议阿僧祇劫，<a id="a-B3"></a>尔时有佛，<a id="a-B4"></a>号师子吼鼓音王如来、<a id="a-B5"></a>应供、<a id="a-B6"></a>正遍知、<a id="a-B7"></a>明行足、<a id="a-B8"></a>善逝、<a id="a-B9"></a>世间解、<a id="a-BA"></a>无上士、<a id="a-BB"></a>调御丈夫、<a id="a-BC"></a>天人师、<a id="a-BD"></a>佛世尊。<a id="a-BE"></a>其佛寿命十万亿那由他岁，<a id="a-BF"></a>以三乘法而度众生。<a id="a-BG"></a>国名千光明，<a id="a-BH"></a>其国树木皆七宝成。<a id="a-BI"></a>其树皆出如是法音，<a id="a-BJ"></a>所谓空音、<a id="a-BK"></a>无相音、<a id="a-BL"></a>无作音、<a id="a-BM"></a>无生音、<a id="a-BN"></a>无所有音、<a id="a-BO"></a>无取相音，<a id="a-BP"></a>以是诸法之音令众生得道。<a id="a-BQ"></a>其师子吼鼓音王佛初会说法，<a id="a-BR"></a>九十九亿声闻弟子皆得阿罗汉，<a id="a-BS"></a>诸漏已尽舍诸重担，<a id="a-BT"></a>逮得己利尽诸有结，<a id="a-BU"></a>以正智得解脱。<a id="a-BV"></a>菩萨众亦九十九亿，<a id="a-BW"></a>皆得无生法忍，<a id="a-BX"></a>能善入种种法门，<a id="a-BY"></a>亲近供养若干百千万亿诸佛，<a id="a-BZ"></a>亦为若干百千万亿诸佛之所称叹，<a id="a-Ba"></a>能度若干百千万亿无量众生，<a id="a-Bb"></a>能生无量陀罗尼门，<a id="a-Bc"></a>能起无量百千万亿三昧门。<a id="a-Bd"></a>及余新发菩萨意者不可称数。<a id="a-Be"></a>其佛国土无量庄严说不可尽。<a id="a-Bf"></a>彼佛住世教化已讫入无余涅槃，<a id="a-Bg"></a>灭度之后法住六万岁，<a id="a-Bh"></a>诸树法音皆不复出。</p>
  <p id="aBi">“尔时，<a id="a-Bj"></a>有菩萨比丘名曰喜根，<a id="a-Bk"></a>时为法师质直端正，<a id="a-Bl"></a>不坏威仪不舍世法。<a id="a-Bm"></a>尔时，<a id="a-Bn"></a>众生普皆利根乐闻深论。<a id="a-Bo"></a>其喜根法师于众人前，<a id="a-Bp"></a>不称赞少欲知足细行独处，<a id="a-Bq"></a>但教众人诸法实相，<a id="a-Br"></a>所谓一切法性即贪欲之性，<a id="a-Bs"></a>贪欲性即是诸法性，<a id="a-Bt"></a>瞋恚性即是诸法性，<a id="a-Bu"></a>愚痴性即是诸法性。<a id="a-Bv"></a>其喜根法师以是方便教化众生，<a id="a-Bw"></a>众生所行皆是一相各不相是非，<a id="a-Bx"></a>所行之道心无瞋痴，<a id="a-By"></a>以无瞋碍因缘故疾得法忍，<a id="a-Bz"></a>于佛法中决定不坏。</p>
  <p id="aC0">“世尊，<a id="a-C1"></a>尔时复有比丘法师行菩萨道，<a id="a-C2"></a>名曰胜意。<a id="a-C3"></a>其胜意比丘护持禁戒，<a id="a-C4"></a>得四禅、<a id="a-C5"></a>四无色定，<a id="a-C6"></a>行十二头陀。<a id="a-C7"></a>世尊，<a id="a-C8"></a>是胜意比丘有诸弟子，<a id="a-C9"></a>其心轻动乐见他过。<a id="a-CA"></a>世尊，<a id="a-CB"></a>后于一时，<a id="a-CC"></a>胜意菩萨入聚落乞食，<a id="a-CD"></a>误到喜根弟子家，<a id="a-CE"></a>见舍主居士子，<a id="a-CF"></a>即到其所敷座而坐，<a id="a-CG"></a>为居士子称赞少欲知足细行，<a id="a-CH"></a>说无利语过，<a id="a-CI"></a>赞叹远众乐独行者。<a id="a-CJ"></a>又于居士子前说喜根法师过失：<a id="a-CK"></a>‘是比丘不实以邪见道教化众生，<a id="a-CL"></a>是杂行者，<a id="a-CM"></a>说淫欲无障碍、<a id="a-CN"></a>瞋恚无障碍、<a id="a-CO"></a>愚痴无障碍，<a id="a-CP"></a>一切诸法皆无障碍。<a id="a-CQ"></a>’是居士子利根得无生法忍，<a id="a-CR"></a>即语胜意比丘：<a id="a-CS"></a>‘大德，<a id="a-CT"></a>汝知贪欲为是何法？<a id="a-CU"></a>’胜意言：<a id="a-CV"></a>‘居士，<a id="a-CW"></a>我知贪欲是烦恼。<a id="a-CX"></a>’居士子言：<a id="a-CY"></a>‘大德，<a id="a-CZ"></a>是烦恼为在内在外耶？<a id="a-Ca"></a>’胜意言：<a id="a-Cb"></a>‘不在内，<a id="a-Cc"></a>不在外。<a id="a-Cd"></a>’‘大德，<a id="a-Ce"></a>若贪欲不在内、<a id="a-Cf"></a>不在外，<a id="a-Cg"></a>不在东西南北、<a id="a-Ch"></a>四维、<a id="a-Ci"></a>上、<a id="a-Cj"></a>下十方者即是无生，<a id="a-Ck"></a>若无生者云何言若垢若净？<a id="a-Cl"></a>’</p>
  <p id="aCm">“尔时，<a id="a-Cn"></a>胜意比丘瞋恚不喜，<a id="a-Co"></a>从座起去作如是言：<a id="a-Cp"></a>‘是喜根比丘以妄语法多惑众人！<a id="a-Cq"></a>’是人以不学入音声法门故，<a id="a-Cr"></a>闻佛音声则喜，<a id="a-Cs"></a>闻外道音声则瞋；<a id="a-Ct"></a>于梵行音声则喜，<a id="a-Cu"></a>于非梵行音声则瞋。<a id="a-Cv"></a>以不学入音声法门故，<a id="a-Cw"></a>于净音声则喜，<a id="a-Cx"></a>于垢音声则瞋。<a id="a-Cy"></a>以不学入音声法门故，<a id="a-Cz"></a>于圣道音声则喜，<a id="a-D0"></a>于凡夫音声则碍。<a id="a-D1"></a>以不学入音声法门故，<a id="a-D2"></a>于乐音声则喜，<a id="a-D3"></a>于苦音声则碍。<a id="a-D4"></a>以不学入音声法门故，<a id="a-D5"></a>于出家音声则喜，<a id="a-D6"></a>于在家音声则碍。<a id="a-D7"></a>以不学入音声法门故，<a id="a-D8"></a>于出世间音声则喜，<a id="a-D9"></a>于世间音声则碍。<a id="a-DA"></a>以不学入音声法门故，<a id="a-DB"></a>于布施则生利想，<a id="a-DC"></a>于悭则生碍想，<a id="a-DD"></a>以不学佛法故；<a id="a-DE"></a>于持戒则生利想，<a id="a-DF"></a>于毁戒则生碍想，<a id="a-DG"></a>以不学佛法故。</p>
  <p id="aDH">“是时，<a id="a-DI"></a>胜意比丘出其舍已，<a id="a-DJ"></a>还到所止众僧中，<a id="a-DK"></a>见喜根菩萨，<a id="a-DL"></a>语众人言：<a id="a-DM"></a>‘是比丘多以虚妄邪见教化众生，<a id="a-DN"></a>所谓淫欲非障碍、<a id="a-DO"></a>瞋恚非障碍、<a id="a-DP"></a>愚痴非障碍，<a id="a-DQ"></a>一切法非障碍。<a id="a-DR"></a>’尔时，<a id="a-DS"></a>喜根菩萨作是念：<a id="a-DT"></a>‘是比丘今者必当起于障碍罪业，<a id="a-DU"></a>我今当为说如是深法，<a id="a-DV"></a>乃至令作修助菩提道法因缘。<a id="a-DW"></a>’尔时，<a id="a-DX"></a>喜根菩萨于众僧前，<a id="a-DY"></a>说是诸偈：</p>
  <p id="aDZ">“‘贪欲是涅槃，<a id="a-Da"></a> 恚痴亦如是，</p>
  <p id="aDb">如此三事中，<a id="a-Dc"></a> 有无量佛道。</p>
  <p id="aDd">若有人分别，<a id="a-De"></a> 贪欲瞋恚痴，</p>
  <p id="aDf">是人去佛远，<a id="a-Dg"></a> 譬如天与地。</p>
  <p id="aDh">菩提与贪欲，<a id="a-Di"></a> 是一而非二，</p>
  <p id="aDj">皆入一法门，<a id="a-Dk"></a> 平等无有异。</p>
  <p id="aDl">凡夫闻怖畏，<a id="a-Dm"></a> 去佛道甚远，</p>
  <p id="aDn">贪欲不生灭，<a id="a-Do"></a> 不能令心恼。</p>
  <p id="aDp">若人有我心，<a id="a-Dq"></a> 及有得见者，</p>
  <p id="aDr">是人为贪欲，<a id="a-Ds"></a> 将入于地狱。</p>
  <p id="aDt">贪欲之实性，<a id="a-Du"></a> 即是佛法性，</p>
  <p id="aDv">佛法之实性，<a id="a-Dw"></a> 亦是贪欲性；</p>
  <p id="aDx">是二法一相，<a id="a-Dy"></a> 所谓是无相，</p>
  <p id="aDz">若能如是知，<a id="a-E0"></a> 则为世间导。</p>
  <p id="aE1">若有人分别，<a id="a-E2"></a> 是持戒毁戒，</p>
  <p id="aE3">以持戒狂故，<a id="a-E4"></a> 轻蔑于他人；</p>
  <p id="aE5">是人无菩提，<a id="a-E6"></a> 亦无有佛法，</p>
  <p id="aE7">但自安住立，<a id="a-E8"></a> 有所得见中。</p>
  <p id="aE9">若住空闲处，<a id="a-EA"></a> 自贵而贱人，</p>
  <p id="aEB">尚不得生天，<a id="a-EC"></a> 何况于菩提？</p>
  <p id="aED">皆由著空闲，<a id="a-EE"></a> 住于邪见故，</p>
  <p id="aEF">邪见与菩提，<a id="a-EG"></a> 皆等无有异，</p>
  <p id="aEH">但以名字数，<a id="a-EI"></a> 语言故别异，</p>
  <p id="aEJ">若人通达此，<a id="a-EK"></a> 则为近菩提。</p>
  <p id="aEL">分别烦恼垢，<a id="a-EM"></a> 即是著净见；</p>
  <p id="aEN">无菩提佛法，<a id="a-EO"></a> 住有得见中。</p>
  <p id="aEP">若贪著佛法，<a id="a-EQ"></a> 是则远佛法，</p>
  <p id="aER">贪无碍法故，<a id="a-ES"></a> 则还受苦恼。</p>
  <p id="aET">若人无分别，<a id="a-EU"></a> 贪欲瞋恚痴，</p>
  <p id="aEV">入三毒性故，<a id="a-EW"></a> 则为见菩提，</p>
  <p id="aEX">是人近佛道，<a id="a-EY"></a> 疾得无生忍。</p>
  <p id="aEZ">若见有为法，<a id="a-Ea"></a> 与无为法异，</p>
  <p id="aEb">是人终不得，<a id="a-Ec"></a> 脱于有为法；</p>
  <p id="aEd">若知二性同，<a id="a-Ee"></a> 必为人中尊。</p>
  <p id="aEf">佛不见菩提，<a id="a-Eg"></a> 亦不见佛法，</p>
  <p id="aEh">不著诸法故，<a id="a-Ei"></a> 降魔成佛道。</p>
  <p id="aEj">若欲度众生，<a id="a-Ek"></a> 勿分别其性，</p>
  <p id="aEl">一切诸众生，<a id="a-Em"></a> 皆同于涅槃；</p>
  <p id="aEn">若能如是见，<a id="a-Eo"></a> 是则得成佛。</p>
  <p id="aEp">其心不闲寂，<a id="a-Eq"></a> 而现闲静相，</p>
  <p id="aEr">是于天人中，<a id="a-Es"></a> 则为是大贼；</p>
  <p id="aEt">是人无菩提，<a id="a-Eu"></a> 亦无有佛法。</p>
  <p id="aEv">若作如是愿，<a id="a-Ew"></a> 我当得作佛，</p>
  <p id="aEx">如是之凡夫，<a id="a-Ey"></a> 无明力所牵。</p>
  <p id="aEz">佛法湛清净，<a id="a-F0"></a> 其喻如虚空，</p>
  <p id="aF1">此中无可取，<a id="a-F2"></a> 亦无有可舍。</p>
  <p id="aF3">佛不得佛道，<a id="a-F4"></a> 亦不度众生；</p>
  <p id="aF5">凡夫强分别，<a id="a-F6"></a> 作佛度众生；</p>
  <p id="aF7">是人于佛法，<a id="a-F8"></a> 则为甚大远。</p>
  <p id="aF9">若见众生苦，<a id="a-FA"></a> 则是受苦者；</p>
  <p id="aFB">众生无众生，<a id="a-FC"></a> 而说有众生；</p>
  <p id="aFD">住众生相中，<a id="a-FE"></a> 则无有菩提。</p>
  <p id="aFF">若人见众生，<a id="a-FG"></a> 是毕竟解脱，</p>
  <p id="aFH">无有淫恚痴，<a id="a-FI"></a> 知是为世将。</p>
  <p id="aFJ">若人见众生，<a id="a-FK"></a> 不见非众生，</p>
  <p id="aFL">不得佛法实；<a id="a-FM"></a> 佛同众生性，</p>
  <p id="aFN">若能如是知，<a id="a-FO"></a> 则为世间将。</p>
  <p id="aFP">若人欲成佛，<a id="a-FQ"></a> 莫坏贪欲性，</p>
  <p id="aFR">贪欲性即是，<a id="a-FS"></a> 诸佛之功德。</p>
  <p id="aFT">若人欲发心，<a id="a-FU"></a> 随顺菩提道，</p>
  <p id="aFV">莫自有分别，<a id="a-FW"></a> 心异于菩提；</p>
  <p id="aFX">发心即菩提，<a id="a-FY"></a> 知是为世将。</p>
  <p id="aFZ">若说外道恶，<a id="a-Fa"></a> 称佛世中尊，</p>
  <p id="aFb">是二说非异，<a id="a-Fc"></a> 知是为世将。</p>
  <p id="aFd">若人求菩提，<a id="a-Fe"></a> 是人无菩提；</p>
  <p id="aFf">若见菩提相，<a id="a-Fg"></a> 是则远菩提。</p>
  <p id="aFh">菩提非菩提，<a id="a-Fi"></a> 佛以及非佛，</p>
  <p id="aFj">若知是一相，<a id="a-Fk"></a> 是为世间导。</p>
  <p id="aFl">若人作是念，<a id="a-Fm"></a> 我当度众生，</p>
  <p id="aFn">即著众生相，<a id="a-Fo"></a> 是人无菩提，</p>
  <p id="aFp">亦无有佛法，<a id="a-Fq"></a> 住于有见中。</p>
  <p id="aFr">贪欲无内外，<a id="a-Fs"></a> 亦不在诸方，</p>
  <p id="aFt">分别是空法，<a id="a-Fu"></a> 凡夫为所烧。</p>
  <p id="aFv">如幻如焰响，<a id="a-Fw"></a> 如梦石女儿，</p>
  <p id="aFx">诸烦恼如是，<a id="a-Fy"></a> 决定不可得；</p>
  <p id="aFz">不知是空故，<a id="a-G0"></a> 凡夫为狂惑。</p>
  <p id="aG1">若求烦恼性，<a id="a-G2"></a> 烦恼即是道；</p>
  <p id="aG3">若有人分别，<a id="a-G4"></a> 是道是非道，</p>
  <p id="aG5">是人终不得，<a id="a-G6"></a> 无分别菩提。</p>
  <p id="aG7">凡夫畏佛法，<a id="a-G8"></a> 去佛法甚远；</p>
  <p id="aG9">若不疑空法，<a id="a-GA"></a> 是人得菩提。</p>
  <p id="aGB">一切有为法，<a id="a-GC"></a> 即是无为法，</p>
  <p id="aGD">是数不可得，<a id="a-GE"></a> 无数故无为。</p>
  <p id="aGF">若以菩提心，<a id="a-GG"></a> 自高无所畏，</p>
  <p id="aGH">自念当作佛，<a id="a-GI"></a> 是人无菩提，</p>
  <p id="aGJ">亦无有佛法，<a id="a-GK"></a> 离菩提宝印。</p>
  <p id="aGL">若有但诵经，<a id="a-GM"></a> 忆想作分别，</p>
  <p id="aGN">不深思义趣，<a id="a-GO"></a> 但为贪名利，</p>
  <p id="aGP">自念当作佛，<a id="a-GQ"></a> 必成无有疑，</p>
  <p id="aGR">唯贪于名利，<a id="a-GS"></a> 读经住闲静，</p>
  <p id="aGT">分别少欲行，<a id="a-GU"></a> 还为贪心牵。</p>
  <p id="aGV">若欲舍远贪，<a id="a-GW"></a> 不得远于贪；</p>
  <p id="aGX">若达贪实法，<a id="a-GY"></a> 是人能离贪。</p>
  <p id="aGZ">不得法实际，<a id="a-Ga"></a> 虽长夜持戒，</p>
  <p id="aGb">得诸无碍禅，<a id="a-Gc"></a> 不入佛法味。</p>
  <p id="aGd">知法无有性，<a id="a-Ge"></a> 不坏一切法，</p>
  <p id="aGf">不言戒非戒，<a id="a-Gg"></a> 得脱有见中。</p>
  <p id="aGh">以无持戒性，<a id="a-Gi"></a> 知于持戒法，</p>
  <p id="aGj">如是知戒相，<a id="a-Gk"></a> 终不毁于戒。</p>
  <p id="aGl">诸佛之法王，<a id="a-Gm"></a> 法藏叵思议，</p>
  <p id="aGn">无量方便力，<a id="a-Go"></a> 引导诸众生，</p>
  <p id="aGp">以一相法门，<a id="a-Gq"></a> 令入寂灭道。</p>
  <p id="aGr">凡夫闻佛说，<a id="a-Gs"></a> 无我无有法，</p>
  <p id="aGt">一相自性空，<a id="a-Gu"></a> 不信堕深坑。</p>
  <p id="aGv">虽白衣受欲，<a id="a-Gw"></a> 闻是法不畏，</p>
  <p id="aGx">胜于头陀者，<a id="a-Gy"></a> 住在有见中。</p>
  <p id="aGz">现在十方佛，<a id="a-H0"></a> 利益诸世间，</p>
  <p id="aH1">知法如虚空，<a id="a-H2"></a> 皆以得菩提。</p>
  <p id="aH3">若有无智者，<a id="a-H4"></a> 乐于分别法，</p>
  <p id="aH5">闻是实法者，<a id="a-H6"></a> 则生疑怖畏，</p>
  <p id="aH7">是人无量劫，<a id="a-H8"></a> 备受诸苦分！<a id="a-H9"></a>’</p>
  <p id="aHA">“说是诸偈法时，<a id="a-HB"></a>三万诸天子得无生法忍，<a id="a-HC"></a>万八千人漏尽解脱。<a id="a-HD"></a>即时地裂，<a id="a-HE"></a>胜意比丘堕大地狱，<a id="a-HF"></a>以是业障罪因缘故，<a id="a-HG"></a>百千亿那由他劫，<a id="a-HH"></a>于大地狱受诸苦毒；<a id="a-HI"></a>从地狱出，<a id="a-HJ"></a>七十四万世常被诽谤，<a id="a-HK"></a>若干百千劫乃至不闻佛之名字；<a id="a-HL"></a>自是已后还得值佛，<a id="a-HM"></a>出家学道而无志乐，<a id="a-HN"></a>于六十三万世常反道入俗；<a id="a-HO"></a>亦以业障余罪故，<a id="a-HP"></a>于若干百千世诸根闇钝。</p>
  <p id="aHQ">“世尊，<a id="a-HR"></a>尔时喜根法师于今东方，<a id="a-HS"></a>过十万亿佛土，<a id="a-HT"></a>有国名宝庄严，<a id="a-HU"></a>于中得阿耨多罗三藐三菩提，<a id="a-HV"></a>号胜曰光明威德王如来应供正遍知，<a id="a-HW"></a>于今现在。<a id="a-HX"></a>其胜意比丘，<a id="a-HY"></a>今我身是！<a id="a-HZ"></a>世尊，<a id="a-Ha"></a>我未入如是法相门时，<a id="a-Hb"></a>受如是苦、<a id="a-Hc"></a>分别苦、<a id="a-Hd"></a>颠倒苦。<a id="a-He"></a>是故若发菩提心者，<a id="a-Hf"></a>若发小乘心者，<a id="a-Hg"></a>不欲起如是业障罪，<a id="a-Hh"></a>不欲受如是苦恼者，<a id="a-Hi"></a>不应拒逆佛法，<a id="a-Hj"></a>无有处所可生瞋碍。<a id="a-Hk"></a>”</p>
  <p id="aHl">佛告文殊师利：<a id="a-Hm"></a>“汝闻是诸偈得何等利？<a id="a-Hn"></a>”</p>
  <p id="aHo">“世尊，<a id="a-Hp"></a>我毕是业障罪已，<a id="a-Hq"></a>闻是偈因缘故，<a id="a-Hr"></a>在所生处利根智慧，<a id="a-Hs"></a>得深法忍，<a id="a-Ht"></a>得决定忍，<a id="a-Hu"></a>巧说深法。<a id="a-Hv"></a>”</p>
  <p id="aHw">“文殊师利，<a id="a-Hx"></a>为谁力故，<a id="a-Hy"></a>能忆如是无量阿僧祇劫罪业因缘？<a id="a-Hz"></a>”</p>
  <p id="aI0">“世尊，<a id="a-I1"></a>诸菩萨有所念、<a id="a-I2"></a>有所说、<a id="a-I3"></a>有所思惟，<a id="a-I4"></a>皆是佛之神力。<a id="a-I5"></a>所以者何？<a id="a-I6"></a>一切诸法皆从佛出。<a id="a-I7"></a>”</p>
  <p id="aI8">佛告文殊师利：<a id="a-I9"></a>“若得佛十力，<a id="a-IA"></a>若有闻是经者，<a id="a-IB"></a>等无有异。<a id="a-IC"></a>若得无生法忍，<a id="a-ID"></a>闻是经者，<a id="a-IE"></a>亦等无异。<a id="a-IF"></a>”</p>
  <p id="aIG">文殊师利言：<a id="a-IH"></a>“如我知佛所说义，<a id="a-II"></a>闻此经者，<a id="a-IJ"></a>得无量不可思议功德之利。<a id="a-IK"></a>”</p>
  <p id="aIL">“文殊师利，<a id="a-IM"></a>如是，<a id="a-IN"></a>如是，<a id="a-IO"></a>闻是经得无量不可思议功德之利，<a id="a-IP"></a>但佛不广说。<a id="a-IQ"></a>何以故？<a id="a-IR"></a>不修道不精进者，<a id="a-IS"></a>如是恶人闻说是利则不能信受。<a id="a-IT"></a>”</p>
  <p id="aIU">尔时，<a id="a-IV"></a>文殊师利法王子，<a id="a-IW"></a>及弥勒菩萨，<a id="a-IX"></a>白佛言：<a id="a-IY"></a>“世尊，<a id="a-IZ"></a>护念是经于未来世后五百岁，<a id="a-Ia"></a>当令此经普宣流布皆得受持，<a id="a-Ib"></a>魔若魔天不得其便。<a id="a-Ic"></a>”</p>
  <p id="aId">尔时，<a id="a-Ie"></a>佛欲护念是法故左右顾视，<a id="a-If"></a>即时十方恒河沙无量国土六种震动。<a id="a-Ig"></a>如是则为护念是经，<a id="a-Ih"></a>及十方恒河沙诸佛亦护念是经。<a id="a-Ii"></a>说是经时，<a id="a-Ij"></a>十方国土中恒河沙等无量众生得无生法忍，<a id="a-Ik"></a>何况得声闻无学者！<a id="a-Il"></a>何况住学地者！</p>
  <p id="aIm">尔时，<a id="a-In"></a>阿难即从座起，<a id="a-Io"></a>偏袒右肩，<a id="a-Ip"></a>白佛言：<a id="a-Iq"></a>“世尊，<a id="a-Ir"></a>当以何名此经？<a id="a-Is"></a>云何奉持？<a id="a-It"></a>”</p>
  <p id="aIu">佛告阿难：<a id="a-Iv"></a>“是经名为《诸法无行》。<a id="a-Iw"></a>”</p>
  <p id="aIx">说是经已，<a id="a-Iy"></a>文殊师利法王子、<a id="a-Iz"></a>弥勒菩萨摩诃萨、<a id="a-J0"></a>师子游步菩萨摩诃萨、<a id="a-J1"></a>华戏慧天子等一切菩萨众，<a id="a-J2"></a>及阿难、<a id="a-J3"></a>天、<a id="a-J4"></a>人、<a id="a-J5"></a>阿修罗等，<a id="a-J6"></a>闻佛所说，<a id="a-J7"></a>皆大欢喜。</p>
 </body>
</html>