<!doctype html>
<html id="z3IBTjsO4" data-ver="710">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">持人菩萨所问经卷第二</h1>
  <h2 id="a2">持施王品第三</h2>
  <p id="a3">佛告持人。<a id="a-4"></a>乃往过去无央数劫。<a id="a-5"></a>加复越是不可计劫。<a id="a-6"></a>尔时有佛。<a id="a-7"></a>号意普玉王如来至真等正觉明行成为善逝世间解无上士道法御天人师为佛世尊。<a id="a-8"></a>其佛世时。<a id="a-9"></a>有八十亿垓沙门众。<a id="a-A"></a>皆阿罗汉诸漏已尽。<a id="a-B"></a>习学不学阿那含斯陀含须陀洹。<a id="a-C"></a>亦复如是各八十亿垓。<a id="a-D"></a>诸菩萨八十四亿兆载集会佛所。<a id="a-E"></a>佛言。<a id="a-F"></a>持人。<a id="a-G"></a>彼时如来寿八万岁。<a id="a-H"></a>时世有王名曰持陀。<a id="a-I"></a>君二万国。<a id="a-J"></a>民人炽盛。<a id="a-K"></a>风雨时节五谷丰饶万姓安隐。<a id="a-L"></a>王所居城广长正方各四百八十里。<a id="a-M"></a>其城皆以琦珍四宝成之。<a id="a-N"></a>其墙七重。<a id="a-O"></a>树木深堑栏楯周匝各复七重。<a id="a-P"></a>网缦珠珞各复七重。<a id="a-Q"></a>诸墙壁上及诸行树。<a id="a-R"></a>皆以四宝交露帐幔。<a id="a-S"></a>而围绕覆。<a id="a-T"></a>其二万国各有五百郡县属之。<a id="a-U"></a>又其树上皆生好衣。<a id="a-V"></a>自然七宝诸细被服。<a id="a-W"></a>一一池水各有五百浴池从之。<a id="a-X"></a>又其浴池皆七宝成。<a id="a-Y"></a>生七宝莲华。<a id="a-Z"></a>青红黄白满其池中。<a id="a-a"></a>其华大如车轮。<a id="a-b"></a>斯池中水自然八味。<a id="a-c"></a>其土国王。<a id="a-d"></a>有八万四千夫人婇女。<a id="a-e"></a>中宫正后有二太子。<a id="a-f"></a>一名无限意。<a id="a-g"></a>二名无限界。<a id="a-h"></a>其太子各十六。<a id="a-i"></a>时二太子适卧寐。<a id="a-j"></a>于梦中见如来形像。<a id="a-k"></a>端正姝好紫摩金色。<a id="a-l"></a>相好庄严威德巍巍。<a id="a-m"></a>不可限量光照十方。<a id="a-n"></a>梦中见是心中踊悦欣然无量。<a id="a-o"></a>其二太子。<a id="a-p"></a>从梦觉已心中坦然。<a id="a-q"></a>各以宿怀识道正真。<a id="a-r"></a>而叹颂曰。</p>
  <p id="as">我今夜梦见　　天人中最胜</p>
  <p id="at">体紫摩金色　　百福成其相</p>
  <p id="au">以在其梦中　　观一切功勋</p>
  <p id="av">以得觐尊颜　　怀悦豫无量</p>
  <p id="aw">观圣神光明　　犹日演晖曜</p>
  <p id="ax">意中甚欢乐　　超越一切众</p>
  <p id="ay">威光极高峻　　犹如宝山王</p>
  <p id="az">若目睹其形　　靡不抱欣喜</p>
  <p id="a10">佛告持人。<a id="a-11"></a>其二太子见是瑞应。<a id="a-12"></a>往见父母具说此意。<a id="a-13"></a>我等兄弟今日夜梦中。<a id="a-14"></a>目见如来至真。<a id="a-15"></a>故启二亲欲往奉诣如来。<a id="a-16"></a>兴现在世。<a id="a-17"></a>教化以来久矣。<a id="a-18"></a>我等放逸没五所欲不觉佛兴。<a id="a-19"></a>而为五阴之所缚结。<a id="a-1A"></a>诸恶罗网之所覆蔽。<a id="a-1B"></a>在于自大无恭恪心。<a id="a-1C"></a>以斯迷惑。<a id="a-1D"></a>不见如来咨受道慧。<a id="a-1E"></a>二亲然之。<a id="a-1F"></a>时二太子启父母已。<a id="a-1G"></a>往诣意普玉王如来所。<a id="a-1H"></a>前稽首足。<a id="a-1I"></a>白世尊曰。<a id="a-1J"></a>罪盖所覆迷世荣禄。<a id="a-1K"></a>邪位所惑不时奉觐。<a id="a-1L"></a>咨受训诲惭愧形颜。<a id="a-1M"></a>世尊大哀威光见照。<a id="a-1N"></a>开发愚冥乃得奉觐。<a id="a-1O"></a>今欲请佛菩萨圣众。<a id="a-1P"></a>尽斯三月供以饮食衣服床卧具病瘦医药一切所安。<a id="a-1Q"></a>其彼大城园观楼阁。<a id="a-1R"></a>父王所居严饰庄校。<a id="a-1S"></a>悬缯幢盖浴池莲华。<a id="a-1T"></a>启其二亲贡上如来。<a id="a-1U"></a>诸菩萨学诸声闻等。<a id="a-1V"></a>供佛圣众见尽三月一切所安。<a id="a-1W"></a>父母同心亦皆哀之。<a id="a-1X"></a>供养尽节辞其二亲。<a id="a-1Y"></a>在如来所信无慕家。<a id="a-1Z"></a>出家学净行作沙门。<a id="a-1a"></a>时意普玉王如来至真。<a id="a-1b"></a>见二太子舍国出家。<a id="a-1c"></a>察其志性。<a id="a-1d"></a>则为二人无限意无限界。<a id="a-1e"></a>班宣于斯晓了菩萨五阴衰品。<a id="a-1f"></a>二太子闻咸共启受。<a id="a-1g"></a>八万四千岁未曾睡寐。<a id="a-1h"></a>亦不思食复不寝卧。<a id="a-1i"></a>唯坐思义经行讽诵。<a id="a-1j"></a>八万四千岁未曾起想有他异念。<a id="a-1k"></a>常正精思畅五盛阴了之虚无。<a id="a-1l"></a>本末慌惚悉空不实。<a id="a-1m"></a>存在颠倒是。<a id="a-1n"></a>五盛阴以解如是。<a id="a-1o"></a>不能觉者迷惑其中。<a id="a-1p"></a>当修梵行。<a id="a-1q"></a>思是法已解达深义。<a id="a-1r"></a>不见盛阴之所归趣。<a id="a-1s"></a>志存大猷无所希冀。<a id="a-1t"></a>寿终之后生兜术天。<a id="a-1u"></a>其时如来灭度之后。<a id="a-1v"></a>从兜术天下还生世间阎浮利地大长者家。<a id="a-1w"></a>至年十六。<a id="a-1x"></a>夜卧梦中见如来像。<a id="a-1y"></a>在于梦中复从如来闻如是法晓了菩萨斯五盛阴诸种入品。<a id="a-1z"></a>从梦觉起心怀悲喜。<a id="a-20"></a>于一万岁净修梵行。<a id="a-21"></a>复分别了是五盛阴诸种入品终而复始。<a id="a-22"></a>寿终之后生忉利天。<a id="a-23"></a>适生寻复终没。<a id="a-24"></a>还生世间在梵志家。<a id="a-25"></a>见本宿世意普玉王。<a id="a-26"></a>最后末世余正法训。<a id="a-27"></a>留一千岁以宿本德。<a id="a-28"></a>信不慕家出家为道。<a id="a-29"></a>博学广闻智如大海。<a id="a-2A"></a>晓了盛阴诸种衰入。<a id="a-2B"></a>求其本末觉如真谛。<a id="a-2C"></a>时方便劝立。<a id="a-2D"></a>二万世间人。<a id="a-2E"></a>二万亿天人。<a id="a-2F"></a>皆发无上正真道意。<a id="a-2G"></a>以是因缘。<a id="a-2H"></a>其二太子行菩萨业俱共和同。<a id="a-2I"></a>见十亿垓诸佛世尊。<a id="a-2J"></a>最后末世逮得无所从生法忍。<a id="a-2K"></a>更复值供亿垓兆载诸如来众。<a id="a-2L"></a>二人俱等。<a id="a-2M"></a>于一劫中逮得无上正真道为最正觉。<a id="a-2N"></a>一号无量音。<a id="a-2O"></a>二号无量光。<a id="a-2P"></a>是故持人。<a id="a-2Q"></a>若有菩萨疾欲得成无上正真道为最正觉。<a id="a-2R"></a>当勤修学如是像典。<a id="a-2S"></a>如来所畅诸阴入种。<a id="a-2T"></a>分别有无诸法之无。</p>
  <p data-pb></p>
  <h2 id="a2U">十八种品第四</h2>
  <p id="a2V">告持人。<a id="a-2W"></a>何谓菩萨晓了诸种。<a id="a-2X"></a>若能分别十八诸种。<a id="a-2Y"></a>而顺思惟识别于观。<a id="a-2Z"></a>眼种本末则无眼界。<a id="a-2a"></a>悉空无我我所。<a id="a-2b"></a>入不久存。<a id="a-2c"></a>眼种虚无则曰自然。<a id="a-2d"></a>用眼自然故曰不真。<a id="a-2e"></a>因迷惑思想而合成。<a id="a-2f"></a>眼无所成不得识行为虚空形。<a id="a-2g"></a>犹如虚空悉无所成。<a id="a-2h"></a>悉无所有亦无处所。<a id="a-2i"></a>眼无内外亦无中间。<a id="a-2j"></a>欺诈之业无有真实不可护持。<a id="a-2k"></a>从因缘生无去来今。<a id="a-2l"></a>则为自然本净无形。<a id="a-2m"></a>罪福所成从颠倒兴。<a id="a-2n"></a>为现在缘之所见转故曰眼空界不可见。<a id="a-2o"></a>计于眼者则无有界。<a id="a-2p"></a>识游其中因曰眼界。<a id="a-2q"></a>眼根清净其色晃耀合于意根。<a id="a-2r"></a>因缘所缚三事合会。<a id="a-2s"></a>眼色识集眼界空。<a id="a-2t"></a>其眼界不成界无界。<a id="a-2u"></a>其明智者乃觉知。<a id="a-2v"></a>是故菩萨分别眼界解了真谛。<a id="a-2w"></a>以了色本则无所有。<a id="a-2x"></a>何谓以了色无有界。<a id="a-2y"></a>不与色会亦不离矣。<a id="a-2z"></a>无所生长。<a id="a-30"></a>虽说色界则无所有色无处所。<a id="a-31"></a>何以故云色无有界。<a id="a-32"></a>色无有色无内无外亦无中间。<a id="a-33"></a>立存虚无。<a id="a-34"></a>因其思想眼睹色光。<a id="a-35"></a>眼种清净以见好色。<a id="a-36"></a>假号曰色。<a id="a-37"></a>无得有处。<a id="a-38"></a>犹如明镜见其面像。<a id="a-39"></a>无垢清净反想有色。<a id="a-3A"></a>虽现镜中有形色。<a id="a-3B"></a>其影乃从内出不从外入。<a id="a-3C"></a>用外形照内镜现。<a id="a-3D"></a>眼亦如是。<a id="a-3E"></a>以用清净虽由于色。<a id="a-3F"></a>为之见镜睹夫面像。<a id="a-3G"></a>以见色空色之自然。<a id="a-3H"></a>无有境界而不可取悉无所成。<a id="a-3I"></a>其色想者本无所生。<a id="a-3J"></a>众生不解。<a id="a-3K"></a>适见色已其以解色。<a id="a-3L"></a>界无所生则无有界。<a id="a-3M"></a>以解色界了色本末。<a id="a-3N"></a>无去来今虚无自然。<a id="a-3O"></a>叹咏光斯缘合所谓也。<a id="a-3P"></a>色界如是。<a id="a-3Q"></a>以眼识故。<a id="a-3R"></a>真谛观者知之无界。<a id="a-3S"></a>云何观之。<a id="a-3T"></a>无眼识种。<a id="a-3U"></a>其眼色者则无处所。<a id="a-3V"></a>本净所致眼色叵得悉无所有。<a id="a-3W"></a>眼识无法假号现耳。<a id="a-3X"></a>眼识不合无真实形。<a id="a-3Y"></a>眼识之界因颠倒杂。<a id="a-3Z"></a>从宿世成。<a id="a-3a"></a>现在因缘之所见缚。<a id="a-3b"></a>与因缘会号曰眼识。<a id="a-3c"></a>用众生在颠倒。<a id="a-3d"></a>若至圣见分别了之。<a id="a-3e"></a>眼识无界。<a id="a-3f"></a>所以者何。<a id="a-3g"></a>眼无所成。<a id="a-3h"></a>十二因缘起对合生。<a id="a-3i"></a>托于所作假号眼识。<a id="a-3j"></a>慕乐识行起所习行合成于识。<a id="a-3k"></a>虽有所睹皆虚不真。<a id="a-3l"></a>托有形相因缘现耳。<a id="a-3m"></a>宣说眼识使众生了。<a id="a-3n"></a>如来班宣分别众形。<a id="a-3o"></a>诸想合成故曰识。<a id="a-3p"></a>无所成眼。<a id="a-3q"></a>以清净识之本相因行所趣。<a id="a-3r"></a>故曰所见。<a id="a-3s"></a>虽习眼识故曰无界。<a id="a-3t"></a>所以者何。<a id="a-3u"></a>眼不求斯我得眼识。<a id="a-3v"></a>及与不得了之。<a id="a-3w"></a>色识无获令自然。<a id="a-3x"></a>所以者何。<a id="a-3y"></a>无所成故也。<a id="a-3z"></a>假托有言而现斯义。<a id="a-40"></a>为众生故救摄危厄。<a id="a-41"></a>眼本所行意念是地识相自然。<a id="a-42"></a>眼界色界识界。<a id="a-43"></a>三事合成诸界集会。<a id="a-44"></a>因缘业相宣诸法会。<a id="a-45"></a>故有托眼色识。<a id="a-46"></a>如是计惟。<a id="a-47"></a>是以便入众生达彼无眼。<a id="a-48"></a>无有色界亦无识界。<a id="a-49"></a>如是所教断除诸着。<a id="a-4A"></a>若能有了如来所达觉众方便。<a id="a-4B"></a>则能晓解一切三界则无有界。<a id="a-4C"></a>所以者何。<a id="a-4D"></a>计于诸界实无有界。<a id="a-4E"></a>色不可得。<a id="a-4F"></a>耳声识界亦复如是。<a id="a-4G"></a>鼻香识。<a id="a-4H"></a>舌味识。<a id="a-4I"></a>身触识。<a id="a-4J"></a>意法识。<a id="a-4K"></a>计挍思惟观无所成。<a id="a-4L"></a>意界虚无不有真实悉无所有。<a id="a-4M"></a>又是种者则无所成。<a id="a-4N"></a>犹如有人下种在地稍稍生牙。<a id="a-4O"></a>水为因缘日光照之。<a id="a-4P"></a>其种所牙无所造行。<a id="a-4Q"></a>其种不与牙共合成。<a id="a-4R"></a>因种生牙种不离牙牙不离种。<a id="a-4S"></a>意界如是。<a id="a-4T"></a>从其意业显现种矣。<a id="a-4U"></a>故有意界。<a id="a-4V"></a>意不离念念不离意。<a id="a-4W"></a>意界虽别因缘合成。<a id="a-4X"></a>其意界者无内无外意无中间。<a id="a-4Y"></a>皆由宿命本行所立。<a id="a-4Z"></a>悉由意业因界合会。<a id="a-4a"></a>现在因缘之所合生。<a id="a-4b"></a>故假曰意。<a id="a-4c"></a>从己所部罪福所生。<a id="a-4d"></a>十二缘起显有所宣。<a id="a-4e"></a>故曰意界。<a id="a-4f"></a>方便说之欲令众生解其本末。<a id="a-4g"></a>究竟求之实无本末不可得</p>
  <p data-pb></p>
  <h2 id="a4h">晓三界品第五</h2>
  <p id="a4i">告持人。<a id="a-4j"></a>菩萨大士以晓意识。<a id="a-4k"></a>则不着欲界色界及无色界。<a id="a-4l"></a>当作是观。<a id="a-4m"></a>虽存三界不见欲色无色之界。<a id="a-4n"></a>既有是界。<a id="a-4o"></a>悉畅无界班宣光显。<a id="a-4p"></a>众生本末在于欲界而自示现。<a id="a-4q"></a>在色无色而自示现。<a id="a-4r"></a>在是诸界现无有界。<a id="a-4s"></a>粗示要说。<a id="a-4t"></a>晓了诸法自然无界。<a id="a-4u"></a>三界之事无形无处。<a id="a-4v"></a>从因缘生。<a id="a-4w"></a>流于三界轮转无际。<a id="a-4x"></a>智者分别三界所有境界悉无所有。<a id="a-4y"></a>从虚无合颠倒而有。<a id="a-4z"></a>是能觉了则解虚伪。<a id="a-50"></a>自然永无便舍生死。<a id="a-51"></a>众生以除颠倒之业便弃三界。<a id="a-52"></a>如来至真颁宣三界。<a id="a-53"></a>众生所在悉无有界。<a id="a-54"></a>无智习之迷惑作是。<a id="a-55"></a>本净自然而无有界。<a id="a-56"></a>不猗三界。<a id="a-57"></a>明者解之。<a id="a-58"></a>此无有界。<a id="a-59"></a>观是三界众生无界。<a id="a-5A"></a>己身虚空无有若干。<a id="a-5B"></a>一切诸法从因缘生。<a id="a-5C"></a>从颠倒合假有号耳。<a id="a-5D"></a>则无所成空而无作。<a id="a-5E"></a>自然清净等御虚空。<a id="a-5F"></a>于一切界悉无所有。<a id="a-5G"></a>犹如虚空悉无所有。<a id="a-5H"></a>所以者何。<a id="a-5I"></a>究竟永寂。<a id="a-5J"></a>虚空本净而不可获。<a id="a-5K"></a>一切诸界亦如是矣。<a id="a-5L"></a>无内无外无有中间。<a id="a-5M"></a>界无有界悉无所著皆无所生。<a id="a-5N"></a>诸明智者不有所生亦无所得。<a id="a-5O"></a>无住无不住不等不邪本净无获。<a id="a-5P"></a>智者明了。<a id="a-5Q"></a>不获假托无念不能。<a id="a-5R"></a>由是智者不以诸界为境界也。<a id="a-5S"></a>相无所生随俗名耳。<a id="a-5T"></a>无所分别以无生想。<a id="a-5U"></a>若灭是已无一切界。<a id="a-5V"></a>假有言耳。<a id="a-5W"></a>究畅本末悉不可知。<a id="a-5X"></a>以不可知一切亦然。<a id="a-5Y"></a>明者所睹。<a id="a-5Z"></a>佛言。<a id="a-5a"></a>持人。<a id="a-5b"></a>若有菩萨畅了如是。<a id="a-5c"></a>解十八种及与三界。<a id="a-5d"></a>众生之界及己身界。<a id="a-5e"></a>上虚空界达之平等。<a id="a-5f"></a>以观如是则应平等不见境界。<a id="a-5g"></a>以无所见解一切界。<a id="a-5h"></a>假托言矣。<a id="a-5i"></a>一切诸界悉无有界好喜入道晓了诸界。<a id="a-5j"></a>解脱众生其相无二。<a id="a-5k"></a>以见无二并见诸界。<a id="a-5l"></a>以权方便颁宣示众。<a id="a-5m"></a>十二因起假托有言。<a id="a-5n"></a>开化众生入究竟义。<a id="a-5o"></a>以畅见慧一切诸界。<a id="a-5p"></a>故曰无形。<a id="a-5q"></a>所以者何。<a id="a-5r"></a>持人。<a id="a-5s"></a>如来至真不得一切诸法处所亦非无得。<a id="a-5t"></a>无所亡失平等思惟。<a id="a-5u"></a>逮得无上正真之道。<a id="a-5v"></a>所以者何。<a id="a-5w"></a>一切诸法永无所有。<a id="a-5x"></a>本悉自然无成就者。<a id="a-5y"></a>诸界皆空睹实空无。<a id="a-5z"></a>以等如空无所生相。<a id="a-60"></a>如来如是解一切界。<a id="a-61"></a>如来不云诸界自然无界无形。<a id="a-62"></a>所以者何。<a id="a-63"></a>其无所有不可强有。<a id="a-64"></a>以无所有则知自然。<a id="a-65"></a>持人。<a id="a-66"></a>当知如来所说。<a id="a-67"></a>若有晓诸法所来。<a id="a-68"></a>其菩萨大士便能分别一切众生境界本末。<a id="a-69"></a>以解本末分别粗细。<a id="a-6A"></a>颁宣诸界合散之义。<a id="a-6B"></a>诸界所入晓无自然。<a id="a-6C"></a>一切诸界虚空界。<a id="a-6D"></a>还自烧然无界无入。<a id="a-6E"></a>假托有辞永不可得。<a id="a-6F"></a>众生无知故有是耳。<a id="a-6G"></a>犹如幻师工学其术。<a id="a-6H"></a>为诸众生现若干变。<a id="a-6I"></a>以现诸化不可计形。<a id="a-6J"></a>若干种人不能知者。<a id="a-6K"></a>闻信所化谓之实有。<a id="a-6L"></a>其晓知者知幻自然。<a id="a-6M"></a>佛言如是。<a id="a-6N"></a>若能晓了幻化虚无众生欺惑。<a id="a-6O"></a>若有明智。<a id="a-6P"></a>自解己身犹如幻化。<a id="a-6Q"></a>了之假托。<a id="a-6R"></a>是世若斯自然知幻。<a id="a-6S"></a>若有菩萨晓了入是。<a id="a-6T"></a>畅幻自然以解自然。<a id="a-6U"></a>世之所居亦复如幻。<a id="a-6V"></a>以权方便为众生类。<a id="a-6W"></a>现说一切悉如幻化。<a id="a-6X"></a>若有闻见解了幻法皆无所有乃至正真。<a id="a-6Y"></a>其愚冥者不能达之。<a id="a-6Z"></a>故为颁宣畅一切法。<a id="a-6a"></a>若了诸法一切如幻欲入是义便当学者。<a id="a-6b"></a>深要之法不求得色。<a id="a-6c"></a>以不得色便不断除。<a id="a-6d"></a>说其不断除一切界。<a id="a-6e"></a>皆为假托。<a id="a-6f"></a>演诸合散分别诸界。<a id="a-6g"></a>宣权方便所造因缘。<a id="a-6h"></a>根元本末剖判真谛。<a id="a-6i"></a>现世度世有为无为。<a id="a-6j"></a>有顺无顺诸应不应。<a id="a-6k"></a>宣权方便究竟尽言。<a id="a-6l"></a>有义无义所畅因缘。<a id="a-6m"></a>而说分别处所无处。<a id="a-6n"></a>皆当达是一切如幻。</p>
  <h2 id="a6o">诸入品第六</h2>
  <p id="a6p">佛告持人何谓菩萨晓了诸入。<a id="a-6q"></a>于斯菩萨观十二入解其本末。<a id="a-6r"></a>云何观之。<a id="a-6s"></a>所可观者得不见眼之所入处。<a id="a-6t"></a>眼无成就悉无所有。<a id="a-6u"></a>所以者何。<a id="a-6v"></a>眼所入者皆从缘对从颠倒兴。<a id="a-6w"></a>色之所缚缘起所合。<a id="a-6x"></a>有二事因。<a id="a-6y"></a>一曰眼入二曰从对。<a id="a-6z"></a>坐色故曰眼入。<a id="a-70"></a>如是眼色有二猗着。<a id="a-71"></a>眼色所入色是眼品。<a id="a-72"></a>自见色已以幻为门。<a id="a-73"></a>故曰诸入。<a id="a-74"></a>则盈生受。<a id="a-75"></a>眼不着色色不着眼。<a id="a-76"></a>色不着色目不着目。<a id="a-77"></a>皆从缘起。<a id="a-78"></a>以色为缘故号色入。<a id="a-79"></a>自以见缘对。<a id="a-7A"></a>故曰有相。<a id="a-7B"></a>以入为业。<a id="a-7C"></a>何谓入业。<a id="a-7D"></a>由以颠倒用以丰饶以如究竟。<a id="a-7E"></a>不得入眼诸色之无。<a id="a-7F"></a>其明智者不求诸入便见真谛。<a id="a-7G"></a>从颠倒合愚冥凡夫有二相矣。<a id="a-7H"></a>眼以入色便显入谛。<a id="a-7I"></a>已解真谛色入于目。<a id="a-7J"></a>无内无外无有中间。<a id="a-7K"></a>其眼众色无去来今。<a id="a-7L"></a>现目睹色。<a id="a-7M"></a>现目睹色则贪受取。<a id="a-7N"></a>愚冥凡夫所行不可。<a id="a-7O"></a>明智达之虚无无真。<a id="a-7P"></a>思想颠倒便成诸入。<a id="a-7Q"></a>诸入自然云何有乎。<a id="a-7R"></a>其无入相皆从缘起。<a id="a-7S"></a>故曰诸入。<a id="a-7T"></a>如来曰诸入虚无。<a id="a-7U"></a>悉从颠倒托于因缘。<a id="a-7V"></a>无有诸作无使作者。<a id="a-7W"></a>眼不召色色不召眼。<a id="a-7X"></a>亦无所知各各寂然。<a id="a-7Y"></a>眼色诸入俱共淡泊。<a id="a-7Z"></a>无有作者从因缘起。<a id="a-7a"></a>愚冥凡夫心处颠倒。<a id="a-7b"></a>贤圣达之。<a id="a-7c"></a>然无所生无所灭矣。<a id="a-7d"></a>无来无去。<a id="a-7e"></a>眼色诸入眼不断眼。<a id="a-7f"></a>目不想目色不舍色。<a id="a-7g"></a>便知自然。<a id="a-7h"></a>色不想色。<a id="a-7i"></a>所以者何。<a id="a-7j"></a>各各空故。<a id="a-7k"></a>各各淡泊知自然故。<a id="a-7l"></a>眼不猗眼色不知色。<a id="a-7m"></a>自然之故。<a id="a-7n"></a>眼色自然无成就者。<a id="a-7o"></a>眼不求眼亦不合散。<a id="a-7p"></a>各各空无。<a id="a-7q"></a>目不习目是我所眼。<a id="a-7r"></a>色不习色色是我所。<a id="a-7s"></a>幻自然相。<a id="a-7t"></a>眼色虚无则曰自然。<a id="a-7u"></a>假托言矣。<a id="a-7v"></a>耳声鼻香舌味身更心法而不可得。<a id="a-7w"></a>悉无所有亦无所成。<a id="a-7x"></a>所以者何。<a id="a-7y"></a>从因缘起。<a id="a-7z"></a>处在颠倒。<a id="a-80"></a>立在二因从心法兴诸品入故。<a id="a-81"></a>故曰诸入。<a id="a-82"></a>以法因缘假托入门。<a id="a-83"></a>法不着心。<a id="a-84"></a>心不着法。<a id="a-85"></a>法不着法心不着心。<a id="a-86"></a>着从缘起以立法事。<a id="a-87"></a>因心见相不得入法。<a id="a-88"></a>明智达之。<a id="a-89"></a>求诸入本睹见真谛。<a id="a-8A"></a>皆颠倒合。<a id="a-8B"></a>愚冥凡夫见有二相。<a id="a-8C"></a>无内外亦无中间。<a id="a-8D"></a>心不入法法不入心。<a id="a-8E"></a>无去来今。<a id="a-8F"></a>皆从缘生。<a id="a-8G"></a>愚者不了。<a id="a-8H"></a>明智达之。<a id="a-8I"></a>所以者何。<a id="a-8J"></a>悉无所有处自然故。<a id="a-8K"></a>无意入法无有真相。<a id="a-8L"></a>不得成就假托现耳。<a id="a-8M"></a>如是持人。<a id="a-8N"></a>菩萨以得晓了若斯诸所众入。<a id="a-8O"></a>便了一切十二诸入。<a id="a-8P"></a>不着不缚便断诸入。<a id="a-8Q"></a>以造立证入诸分别使无所起。<a id="a-8R"></a>晓了无相犹如流水在所合矣。<a id="a-8S"></a>故曰水普无所不入。<a id="a-8T"></a>其十二入亦复如是。<a id="a-8U"></a>所云内外皆从因缘。<a id="a-8V"></a>其水流至多所成就。<a id="a-8W"></a>虽言自然不得处所以见缚着。<a id="a-8X"></a>其诸入者向尘劳门。<a id="a-8Y"></a>愚冥凡夫不断尘劳。<a id="a-8Z"></a>故曰入门。<a id="a-8a"></a>眼着于色。<a id="a-8b"></a>耳鼻口身心亦复如是。<a id="a-8c"></a>无所归趣。<a id="a-8d"></a>菩萨大士。<a id="a-8e"></a>晓了自然分别诸入。<a id="a-8f"></a>已分别入悉除众结。<a id="a-8g"></a>如是持人。<a id="a-8h"></a>菩萨大士晓了诸入。</p>
  <h2 id="a8i">十二缘品第七</h2>
  <p id="a8j">佛告持人。<a id="a-8k"></a>何谓晓了班宣诸入十二缘起观十二。<a id="a-8l"></a>以何观之。<a id="a-8m"></a>以用诸法悉无明业。<a id="a-8n"></a>故名曰痴。<a id="a-8o"></a>不了无处。<a id="a-8p"></a>故曰无明。<a id="a-8q"></a>不解诸法有生无明。<a id="a-8r"></a>故曰为痴。<a id="a-8s"></a>以不了是何故无明无明缘故有行。<a id="a-8t"></a>若不达法不行是法。<a id="a-8u"></a>故曰无明缘故便有行。<a id="a-8v"></a>有行缘故生其识。<a id="a-8w"></a>故曰从行致识。<a id="a-8x"></a>有其二相致名色矣。<a id="a-8y"></a>故从识缘而生名色。<a id="a-8z"></a>从名色便生六入。<a id="a-90"></a>故曰从名色缘得致六入。<a id="a-91"></a>因有更痛。<a id="a-92"></a>故曰从六入缘便生所更。<a id="a-93"></a>因有痛痒。<a id="a-94"></a>故曰从所更缘致有痛痒。<a id="a-95"></a>则生恩爱。<a id="a-96"></a>故曰从痛痒缘便生恩爱。<a id="a-97"></a>从恩爱缘生所受。<a id="a-98"></a>故曰从恩爱缘便生所受。<a id="a-99"></a>从所受便生所有。<a id="a-9A"></a>故曰从所受缘便致所有。<a id="a-9B"></a>从所有便致生矣。<a id="a-9C"></a>故曰从所有缘便致所生。<a id="a-9D"></a>从所生缘便有老病死啼哭愁戚不可意法大患苦会。<a id="a-9E"></a>故曰从生致若干苦。<a id="a-9F"></a>以何等故合是众恼。<a id="a-9G"></a>以无明故习诸颠倒。<a id="a-9H"></a>从恩爱行忻乐贪欲。<a id="a-9I"></a>其心在在乐慕不舍。<a id="a-9J"></a>是则世俗十二品有缘起自闭。<a id="a-9K"></a>盲冥无目无明罗网。<a id="a-9L"></a>志存疽癞入于幽闇。<a id="a-9M"></a>无明为首。<a id="a-9N"></a>十二缘以观如是。<a id="a-9O"></a>了斯无明虚伪不真。<a id="a-9P"></a>又其本际而不可知。<a id="a-9Q"></a>何以故。<a id="a-9R"></a>不可知。<a id="a-9S"></a>不可知。<a id="a-9T"></a>不逮明故。<a id="a-9U"></a>用无明故。<a id="a-9V"></a>其生本际而不可知。<a id="a-9W"></a>若有明智当观察之。<a id="a-9X"></a>晓了本际则达无际。<a id="a-9Y"></a>不起思想亦不无想。<a id="a-9Z"></a>便断众想。<a id="a-9a"></a>以断众想不猗无明。<a id="a-9b"></a>一切诸法不违无明。<a id="a-9c"></a>是诸法者不去无明自大之心。<a id="a-9d"></a>所以者何。<a id="a-9e"></a>以舍无明。<a id="a-9f"></a>以故曰名一切诸法皆为无明矣。<a id="a-9g"></a>以能觉了一切诸法皆无明者。<a id="a-9h"></a>则达明业不更致明。<a id="a-9i"></a>以消无明则曰明业。<a id="a-9j"></a>何谓消无明者。<a id="a-9k"></a>解一切法悉无所有。<a id="a-9l"></a>一切诸法皆虚不真。<a id="a-9m"></a>处存颠倒法无所有。<a id="a-9n"></a>假托有耳。<a id="a-9o"></a>是则名曰以断无明。<a id="a-9p"></a>亦断有明。<a id="a-9q"></a>明与无明悉虚不真。<a id="a-9r"></a>所曰无明。<a id="a-9s"></a>用无明故有众行业。<a id="a-9t"></a>便致十二。<a id="a-9u"></a>愚冥凡夫所不能达自投邪冥。<a id="a-9v"></a>悉无所有反造所有。<a id="a-9w"></a>故曰为行。<a id="a-9x"></a>无处无言不言不知。<a id="a-9y"></a>明亦不冥。<a id="a-9z"></a>诸行之业悉本空无。<a id="a-A0"></a>所法无有反行所有。<a id="a-A1"></a>故曰无明之缘使成诸行。<a id="a-A2"></a>其行无常。<a id="a-A3"></a>从是非业致众行来。<a id="a-A4"></a>又察众行无去来今。<a id="a-A5"></a>其无明空分别无明。<a id="a-A6"></a>诸行本空行悉自然。<a id="a-A7"></a>行无所著。<a id="a-A8"></a>因其无明故生诸行。<a id="a-A9"></a>其无明者不着诸行。<a id="a-AA"></a>明行不断无明便消。<a id="a-AB"></a>行不除行。<a id="a-AC"></a>是行无明则发闇弊。<a id="a-AD"></a>处存颠倒无明叵得。<a id="a-AE"></a>则曰自然行不可得。<a id="a-AF"></a>亦曰自然。<a id="a-AG"></a>用幽冥塞。<a id="a-AH"></a>故曰无明。<a id="a-AI"></a>用冥无明便立行耳。<a id="a-AJ"></a>若法无无明无所有。<a id="a-AK"></a>以虚伪法便成无明。<a id="a-AL"></a>行识行无所著行。<a id="a-AM"></a>不起识行。<a id="a-AN"></a>所以者何。<a id="a-AO"></a>行不知行行无有法所可至奏。<a id="a-AP"></a>从行识生众颠倒。<a id="a-AQ"></a>其行与识。<a id="a-AR"></a>无内无外亦无中间。<a id="a-AS"></a>无起识者。<a id="a-AT"></a>以行逸生其识耳。<a id="a-AU"></a>彼若明智求识不得。<a id="a-AV"></a>识无所生亦无所见。<a id="a-AW"></a>不别于识名色六入所更痛痒。<a id="a-AX"></a>受有生老病死忧戚啼哭痛不可意大苦阴会。<a id="a-AY"></a>轮转无际生死不断。<a id="a-AZ"></a>投于五江四渎之间不能自济。<a id="a-Aa"></a>晓了无根悉无所著。<a id="a-Ab"></a>无致无极平等之业。<a id="a-Ac"></a>观十二缘亦复如是。<a id="a-Ad"></a>斯名曰明无二。<a id="a-Ae"></a>故勤精进求一切诸法。<a id="a-Af"></a>以慕诸法无想不想。<a id="a-Ag"></a>是柔顺明入十二缘。<a id="a-Ah"></a>是为持人诸菩萨众晓了颁宣十二缘起在合会缘有所生起。<a id="a-Ai"></a>分别无会。<a id="a-Aj"></a>是曰逮得解无所生。<a id="a-Ak"></a>晓了缘起观十二缘。<a id="a-Al"></a>不当察生不至权慧。<a id="a-Am"></a>若能达知十二缘起无所生者。<a id="a-An"></a>乃曰晓了逮无生慧。<a id="a-Ao"></a>是故持人。<a id="a-Ap"></a>菩萨大士欲入无生慧建立证明。<a id="a-Aq"></a>当分别畅十二缘起而奉行之。<a id="a-Ar"></a>以余奉行于诸缘起而无所生。<a id="a-As"></a>以作是观。<a id="a-At"></a>乃谓逮得无所生慧。<a id="a-Au"></a>以能逮得无所生慧。<a id="a-Av"></a>造立证明。<a id="a-Aw"></a>乃曰逮得无所从生晓了道慧。<a id="a-Ax"></a>是故持人。<a id="a-Ay"></a>菩萨大士如是行者。<a id="a-Az"></a>于所生缘而无所生。<a id="a-B0"></a>悉断三界。<a id="a-B1"></a>因缘证明观无所生。<a id="a-B2"></a>若有菩萨至无生相。<a id="a-B3"></a>便疾逮得无所从生法忍。<a id="a-B4"></a>辄得亲近菩萨之行。<a id="a-B5"></a>己身所奉面缘诸佛而受道决。<a id="a-B6"></a>当逮无上正真之道为最正觉。<a id="a-B7"></a>得决不久以近受决。<a id="a-B8"></a>又以自己如是色像奉行佛教。<a id="a-B9"></a>是诸正士各便受决得许信乐。<a id="a-BA"></a>分别一切世间诸法以度方俗。<a id="a-BB"></a>晓了十二缘起之元以达缘起。<a id="a-BC"></a>诸佛世尊现在目前。<a id="a-BD"></a>不复恐惧诸魔波旬。<a id="a-BE"></a>若见现在陆地水中。<a id="a-BF"></a>一切诸物睹见生死。<a id="a-BG"></a>已度众厄拔无明根。<a id="a-BH"></a>如是比像永得安隐睹见正士。<a id="a-BI"></a>佛言。<a id="a-BJ"></a>持人。<a id="a-BK"></a>若有菩萨如是解了。<a id="a-BL"></a>吾我所有皆因缘故。<a id="a-BM"></a>若有闻是晓了十二缘起本末。<a id="a-BN"></a>信乐不疑诸如来所成其根元。<a id="a-BO"></a>不久受决。<a id="a-BP"></a>得无所从生法忍。<a id="a-BQ"></a>以受决本如来不久诸如来便得道决。<a id="a-BR"></a>当逮无上正真之道为最正觉。</p>
 </body>
</html>