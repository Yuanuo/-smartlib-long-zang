<!doctype html>
<html id="z3IBTjtO5" data-ver="764">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">持人菩萨所问经卷第三</h1>
  <h2 id="a2">三十七品第八</h2>
  <p id="a3">佛告持人。<a id="a-4"></a>何谓菩萨晓了意止。<a id="a-5"></a>若有菩萨分别观察。<a id="a-6"></a>行四意止。<a id="a-7"></a>何谓四意。<a id="a-8"></a>自观其身痛痒想法。<a id="a-9"></a>亦复如是。<a id="a-A"></a>何谓自观痛痒想法。<a id="a-B"></a>于斯菩萨自观身行察如真谛。<a id="a-C"></a>无常苦空非身之要。<a id="a-D"></a>身为疮病。<a id="a-E"></a>危厄众害以用乐习。<a id="a-F"></a>动摇游去荒秽不净。<a id="a-G"></a>以观如是。<a id="a-H"></a>若干瑕疵满是身中。<a id="a-I"></a>九品疮孔夙夜流出。<a id="a-J"></a>臭处不净犹如便厕。<a id="a-K"></a>谛观如是。<a id="a-L"></a>无如毛发可乐可取。<a id="a-M"></a>不净秽浊皮覆其肉。<a id="a-N"></a>筋缠裹之从罪福成。<a id="a-O"></a>积聚众着便有盛阴。<a id="a-P"></a>何谓积聚。<a id="a-Q"></a>何谓盛阴。<a id="a-R"></a>皆宿世缘有是盛阴。<a id="a-S"></a>由本倚慕虚伪覆之。<a id="a-T"></a>沐浴文饰谓是我身由是积聚。</p>
  <p id="aU">何谓盛阴。<a id="a-V"></a>从因缘起而报应成。<a id="a-W"></a>从造行转因于四大。<a id="a-X"></a>计身本末非真之有。<a id="a-Y"></a>受于四大而成色阴。<a id="a-Z"></a>因得假托。<a id="a-a"></a>所以名曰身者何。<a id="a-b"></a>已自造作。<a id="a-c"></a>故曰为身。<a id="a-d"></a>心以依之。<a id="a-e"></a>故曰为身。<a id="a-f"></a>罪福所为。<a id="a-g"></a>故曰为身。<a id="a-h"></a>从思想生不肖可贱。<a id="a-i"></a>与行业合。<a id="a-j"></a>故曰为身。<a id="a-k"></a>从因缘成身适小安。<a id="a-l"></a>便复坏败不得久长。<a id="a-m"></a>不可常存寻当别离。<a id="a-n"></a>故曰为身。<a id="a-o"></a>无内无外亦无中间。<a id="a-p"></a>虽立迫恼。<a id="a-q"></a>身不知身。<a id="a-r"></a>亦不可见。<a id="a-s"></a>不为解明。<a id="a-t"></a>不得度岸无有思想。<a id="a-u"></a>犹如草木瓦石之类。<a id="a-v"></a>身不成身。<a id="a-w"></a>以作是观以立解达。<a id="a-x"></a>则不贪身。<a id="a-y"></a>无所慕乐。<a id="a-z"></a>知身为患。<a id="a-10"></a>身无过去当来现在。<a id="a-11"></a>非身是身如聚沫。<a id="a-12"></a>澡浴文饰。<a id="a-13"></a>是身如宅。<a id="a-14"></a>八十种虫。<a id="a-15"></a>是身迫恼。<a id="a-16"></a>无数百病。<a id="a-17"></a>是身无救。<a id="a-18"></a>三苦困厄。<a id="a-19"></a>所云苦者。<a id="a-1A"></a>生死之患别离之难。<a id="a-1B"></a>是身苦器受诸危厄。<a id="a-1C"></a>以作是观思惟顺义。<a id="a-1D"></a>则不贪身不慕他人无所志乐。<a id="a-1E"></a>是身无我虽有便离。<a id="a-1F"></a>身无所有悉无有实。<a id="a-1G"></a>是身以空自然虚无。<a id="a-1H"></a>至无真正虚伪立耳。<a id="a-1I"></a>结在无益从本行成。<a id="a-1J"></a>虽有是身则非我身。<a id="a-1K"></a>当兴专精慕求不贪。<a id="a-1L"></a>已能观察己身寿命。<a id="a-1M"></a>不得合散。<a id="a-1N"></a>不见往返住立处所。<a id="a-1O"></a>不睹过去当来现在。<a id="a-1P"></a>无想不想悉无所著。<a id="a-1Q"></a>不猗身命身非我有。<a id="a-1R"></a>亦无我所则无所受。<a id="a-1S"></a>不合不散无所从来。<a id="a-1T"></a>令心恼热不知所趣。<a id="a-1U"></a>计身本末无所起生住立灭尽。<a id="a-1V"></a>菩萨观身如是无身。<a id="a-1W"></a>已了身虚。<a id="a-1X"></a>若身欲盛辄自消灭。<a id="a-1Y"></a>身意则止立存顺行。<a id="a-1Z"></a>如义观身便无有身。</p>
  <p id="a1a">佛告持人。<a id="a-1b"></a>何谓菩萨观身痛痒。<a id="a-1c"></a>若有菩萨察身三痛。<a id="a-1d"></a>乐痛苦痛不乐不苦痛。<a id="a-1e"></a>计其痛痒不知所趣。<a id="a-1f"></a>无去无来唯从虚无。<a id="a-1g"></a>因缘合成受罪福报。<a id="a-1h"></a>由颠倒兴知痛本无。<a id="a-1i"></a>因思想立。<a id="a-1j"></a>作是观者不得痛痒。<a id="a-1k"></a>无去来今不见处所。<a id="a-1l"></a>其过去痛了空无我。<a id="a-1m"></a>亦无我所。<a id="a-1n"></a>无常坚固悉颠倒法。<a id="a-1o"></a>过去痛空惔怕无想。<a id="a-1p"></a>当来现在亦复俱然。<a id="a-1q"></a>乃知痛痒不得成立。<a id="a-1r"></a>无形可获各自分离。<a id="a-1s"></a>其痛痒者无有起者。<a id="a-1t"></a>亦无所灭。<a id="a-1u"></a>亦无处所无内无外。<a id="a-1v"></a>愚冥凡夫由从颠倒而生痛痒。<a id="a-1w"></a>罪福报应适合便离。<a id="a-1x"></a>故曰痛痒悉空慌惚虚诈之法。<a id="a-1y"></a>以如是知从痛因缘得心处所。<a id="a-1z"></a>痛会有竟必归灭尽。<a id="a-20"></a>不见痛痒所合聚处。<a id="a-21"></a>心自念言。<a id="a-22"></a>痛痒则空自然无形不见所生。<a id="a-23"></a>痛无所生亦无有灭。<a id="a-24"></a>无有成想。<a id="a-25"></a>以无有成想已无有相。<a id="a-26"></a>相无所生。<a id="a-27"></a>普观如是。<a id="a-28"></a>身所痛痒则无所猗。<a id="a-29"></a>解知痛痒真谛本无。<a id="a-2A"></a>以断痛痒离诸入痛。<a id="a-2B"></a>不与其合不着痛痒。<a id="a-2C"></a>众行寂然速求方便。<a id="a-2D"></a>逮三昧定。<a id="a-2E"></a>菩萨察行痛痒如是。<a id="a-2F"></a>见行以了则睹十方。</p>
  <p id="a2G">佛告持人。<a id="a-2H"></a>何谓菩萨观心意行。<a id="a-2I"></a>若有菩萨观心念行。<a id="a-2J"></a>发意念顷察于心法。<a id="a-2K"></a>若存异变以能观者。<a id="a-2L"></a>心自念曰。<a id="a-2M"></a>其心未曾有所奔逸。<a id="a-2N"></a>无所至到。<a id="a-2O"></a>异缘所使遣所凑相。<a id="a-2P"></a>心所兴发亦不成就。<a id="a-2Q"></a>亦无形貌悉不可得。<a id="a-2R"></a>心无往返立无所处。<a id="a-2S"></a>无去来今。<a id="a-2T"></a>以因缘现而有所念。<a id="a-2U"></a>其心计之。<a id="a-2V"></a>无内无外无有中间有所迫恼。<a id="a-2W"></a>心无处所无自然矣。<a id="a-2X"></a>不可成办。<a id="a-2Y"></a>心无所断。<a id="a-2Z"></a>若有所断。<a id="a-2a"></a>心以名曰若干种变。<a id="a-2b"></a>使不可计。<a id="a-2c"></a>生相即灭。<a id="a-2d"></a>持人。<a id="a-2e"></a>心无住处心无存处。<a id="a-2f"></a>所在已能觉。<a id="a-2g"></a>是则无心念亦无所见。<a id="a-2h"></a>所以者何。<a id="a-2i"></a>又其心空自然无形无有众生。<a id="a-2j"></a>又无所有不得处所。<a id="a-2k"></a>无合心者无有散者。<a id="a-2l"></a>心无过去无有将来不得中间。<a id="a-2m"></a>无能见者。<a id="a-2n"></a>心不自然心不清净。<a id="a-2o"></a>心不知心心不断绝。<a id="a-2p"></a>心无有心则曰本净。<a id="a-2q"></a>处在颠倒愚冥凡夫。<a id="a-2r"></a>以虚因缘教在诸相。<a id="a-2s"></a>心自发念。<a id="a-2t"></a>又其彼心空无吾我。<a id="a-2u"></a>而计有身心存有常长久永安。<a id="a-2v"></a>以颠倒法而自投冥。<a id="a-2w"></a>观心如是逮得柔顺心意止也。<a id="a-2x"></a>心无想念亦无不相晓了其心。<a id="a-2y"></a>而于所生无所生想。<a id="a-2z"></a>所以者何。<a id="a-30"></a>心无所发不得真际。<a id="a-31"></a>不得其相心相不起。<a id="a-32"></a>明者所解分别达之。<a id="a-33"></a>知心所习所趣归灭。<a id="a-34"></a>审知如有作是察心。<a id="a-35"></a>不有合习无灭归处以不得心。<a id="a-36"></a>若不得心。<a id="a-37"></a>况复所习所归究竟。<a id="a-38"></a>以是之故。<a id="a-39"></a>心不想灭亦非无想逮心清净。<a id="a-3A"></a>心已清净不随尘劳不为污染。<a id="a-3B"></a>所以者何。<a id="a-3C"></a>知除所有心则清净。<a id="a-3D"></a>众生心乱便染尘劳。<a id="a-3E"></a>心净则净以能知除。<a id="a-3F"></a>心自念言。<a id="a-3G"></a>心有尘劳。<a id="a-3H"></a>以是之故计众生行。<a id="a-3I"></a>心有所著便为尘劳。<a id="a-3J"></a>心以解明则致清净。<a id="a-3K"></a>已作是观不得欲尘心。<a id="a-3L"></a>不得净心。<a id="a-3M"></a>尔乃达了心本清净。<a id="a-3N"></a>菩萨如是观心意行便通本净。</p>
  <p id="a3O">佛告持人。<a id="a-3P"></a>何谓菩萨心存在法。<a id="a-3Q"></a>观其法行。<a id="a-3R"></a>若有菩萨观一切法。<a id="a-3S"></a>不见内法不见外法不处中间。<a id="a-3T"></a>有所迫恼。<a id="a-3U"></a>法无过去当来现在。<a id="a-3V"></a>因十二缘而生有之。<a id="a-3W"></a>诸法颠倒法无成就。<a id="a-3X"></a>又察其法。<a id="a-3Y"></a>无有内外亦无中间。<a id="a-3Z"></a>法无合散。<a id="a-3a"></a>一切诸法悉无形貌。<a id="a-3b"></a>无所有无不有。<a id="a-3c"></a>托有音耳。<a id="a-3d"></a>一切诸法犹如虚空。<a id="a-3e"></a>亦若幻想。<a id="a-3f"></a>生自然本清净明。<a id="a-3g"></a>诸各有所猗劳。<a id="a-3h"></a>一切诸法无所睹见。<a id="a-3i"></a>察其真实犹如梦中所见。<a id="a-3j"></a>觉无所睹。<a id="a-3k"></a>一切诸法犹如照影。<a id="a-3l"></a>本净无形无名想。<a id="a-3m"></a>诸法无思。<a id="a-3n"></a>一切诸法。<a id="a-3o"></a>如呼声响。<a id="a-3p"></a>从虚无立诸法则无。<a id="a-3q"></a>自然之故不可得矣。<a id="a-3r"></a>诸法野马无所有故。<a id="a-3s"></a>以能如立观诸法者。<a id="a-3t"></a>愚冥凡夫见若干变。<a id="a-3u"></a>则知无法不用法无合无散。<a id="a-3v"></a>以见诸法永无所著。<a id="a-3w"></a>以作是观见一切法无往无返。<a id="a-3x"></a>不见诸法之所立处。<a id="a-3y"></a>所以者何。<a id="a-3z"></a>无处非处。<a id="a-40"></a>一切诸法从因缘起。<a id="a-41"></a>处在颠倒轮转无际。<a id="a-42"></a>无言不言无有二想。<a id="a-43"></a>亦非一想不有小想。<a id="a-44"></a>明者所了而不可得亦非不得。<a id="a-45"></a>所以者何。<a id="a-46"></a>诸法不生亦无所起。<a id="a-47"></a>无造无作不得作者。<a id="a-48"></a>诸法舍形亦无身貌。<a id="a-49"></a>亦无自然自然成矣。<a id="a-4A"></a>诸法无数本真谛故。<a id="a-4B"></a>以作是观解一切法。<a id="a-4C"></a>无有吾我无人无命。<a id="a-4D"></a>察于空无。<a id="a-4E"></a>心自念言。<a id="a-4F"></a>一切诸法悉云本性空。<a id="a-4G"></a>法以自然亦无有想。<a id="a-4H"></a>不见众想不造法愿。<a id="a-4I"></a>察一切法以无所生。<a id="a-4J"></a>自心念言。<a id="a-4K"></a>法无所起亦无所灭。<a id="a-4L"></a>以观如是得法意止。<a id="a-4M"></a>于一切法了无所生。<a id="a-4N"></a>知归习尽因法相成。<a id="a-4O"></a>自然离以则无有相。<a id="a-4P"></a>所以者何。<a id="a-4Q"></a>无有成。<a id="a-4R"></a>其无相者乃舍相耳。<a id="a-4S"></a>诸明达者分别觉了。<a id="a-4T"></a>是一切法悉为本无。<a id="a-4U"></a>若有菩萨当作是观。<a id="a-4V"></a>诸法法行以作是行。<a id="a-4W"></a>不得诸法亦无所生不起诸法。<a id="a-4X"></a>有所住止亦无所灭。<a id="a-4Y"></a>一切诸法悉灭度相。<a id="a-4Z"></a>诸根寂然相亦惔相。<a id="a-4a"></a>菩萨如是观见诸法。<a id="a-4b"></a>了法意止已。<a id="a-4c"></a>无止处无所不止。<a id="a-4d"></a>悉入诸法慧明之相。<a id="a-4e"></a>自察心念致法意止。<a id="a-4f"></a>则名曰颂宣经典。<a id="a-4g"></a>于一切法而无所住。<a id="a-4h"></a>敷演诸法摄妄以慧。<a id="a-4i"></a>斯曰于一切法所睹真谛逮法意止。<a id="a-4j"></a>佛言。<a id="a-4k"></a>意以止者。<a id="a-4l"></a>便至意断身意痛意想法意。<a id="a-4m"></a>解三界空不见身及痛想法。<a id="a-4n"></a>则四意断。</p>
  <p id="a4o">佛告持人。<a id="a-4p"></a>菩萨若有逮解五根度俗世本。<a id="a-4q"></a>顺谛察之。<a id="a-4r"></a>何谓为五根。<a id="a-4s"></a>一曰信根。<a id="a-4t"></a>二曰精进根。<a id="a-4u"></a>三曰意根。<a id="a-4v"></a>四曰定意根。<a id="a-4w"></a>五曰慧根。<a id="a-4x"></a>是为五根。<a id="a-4y"></a>当睹是行。<a id="a-4z"></a>云何观之。<a id="a-50"></a>信一切法从因缘起。<a id="a-51"></a>立有颠倒虚无合成。<a id="a-52"></a>展转不定犹如车轮。<a id="a-53"></a>所游无际。<a id="a-54"></a>亦如所梦自然退逝。<a id="a-55"></a>信一切法无常苦空非身。<a id="a-56"></a>疾病疮痍老不长存。<a id="a-57"></a>不得久在当复别离。<a id="a-58"></a>诸法不真皆无有实。<a id="a-59"></a>慌惚舍放等放诸根。<a id="a-5A"></a>犹如彩画如小儿力。<a id="a-5B"></a>思想欺戏以为真实。<a id="a-5C"></a>不知虚诈悉无所有。<a id="a-5D"></a>其信根者。<a id="a-5E"></a>一切诸法无去来今。<a id="a-5F"></a>无去无来亦无所住。<a id="a-5G"></a>空无相愿无起无行无想不惑。<a id="a-5H"></a>戒清定净。<a id="a-5I"></a>慧解度知见品净。<a id="a-5J"></a>以能奉斯信根行者。<a id="a-5K"></a>则不回还。<a id="a-5L"></a>笃信为首建立禁戒。<a id="a-5M"></a>悉无所失不违道业。<a id="a-5N"></a>以无所失便顺正法。<a id="a-5O"></a>住于笃信无能动摇。<a id="a-5P"></a>善德报应感来归护。<a id="a-5Q"></a>则立直业而无谀谄。<a id="a-5R"></a>断诸邪见六十二缘。<a id="a-5S"></a>不求外学以为师主。<a id="a-5T"></a>如见日月不用烛火。<a id="a-5U"></a>唯归如来识知圣众。<a id="a-5V"></a>善具足成立净业戒忍辱仁和。<a id="a-5W"></a>如是笃信而不动摇。<a id="a-5X"></a>以无能动甚怀义信便具道法。</p>
  <p id="a5Y">佛告持人。<a id="a-5Z"></a>何谓菩萨观精进根。<a id="a-5a"></a>云何具成晓了方便。<a id="a-5b"></a>若有菩萨笃道不违。<a id="a-5c"></a>以精进故休息五盖。<a id="a-5d"></a>设值得闻如是景模深妙经典勤顺奉行。<a id="a-5e"></a>夙夜精进不悒怯弱。<a id="a-5f"></a>心不忘远志慕博闻。<a id="a-5g"></a>无挂碍法以断诸蔽不废精进。<a id="a-5h"></a>若心生念恶不善法。<a id="a-5i"></a>以大精进而蠲除之。<a id="a-5j"></a>识法已兴建立勤修未曾懈惓。<a id="a-5k"></a>无猗精进摄加勤修。<a id="a-5l"></a>不以此行有所违失。<a id="a-5m"></a>而不还返所遵力务。<a id="a-5n"></a>晓了诸法分别如应不戴仰人。<a id="a-5o"></a>在于世治不失精进。<a id="a-5p"></a>以斯进根最有威德。<a id="a-5q"></a>以义勤学得号进根。</p>
  <p id="a5r">佛告持人。<a id="a-5s"></a>何谓菩萨逮得意根。<a id="a-5t"></a>云何晓了奉行意根。<a id="a-5u"></a>若有菩萨制止其意。<a id="a-5v"></a>顺施戒闻具足梵行。<a id="a-5w"></a>究竟戒品清净之业。<a id="a-5x"></a>定意慧解度知见品。<a id="a-5y"></a>净身口意究竟谦恪建立正意。<a id="a-5z"></a>在一切法令无所生。<a id="a-60"></a>住存殊异而察至行。<a id="a-61"></a>苦习尽道以除断斯。<a id="a-62"></a>存立意止。<a id="a-63"></a>方便解达根力觉一心意定意三昧正受。<a id="a-64"></a>解畅诸法而无想愿。<a id="a-65"></a>得不起慧致忍辱圣。<a id="a-66"></a>离欲灭度以得意止。<a id="a-67"></a>具足佛法不行声闻缘觉地也。<a id="a-68"></a>奉无碍慧心不迷惑。<a id="a-69"></a>以能专精如是像法。<a id="a-6A"></a>身口谨慎不失其意不依仰人。<a id="a-6B"></a>察如是法最有威德逮得正本。<a id="a-6C"></a>是谓晓了逮定意根。</p>
  <p id="a6D">何谓菩萨逮定意根。<a id="a-6E"></a>云何晓了斯定意根。<a id="a-6F"></a>若有菩萨以行禅思一心不虚。<a id="a-6G"></a>行贤圣业禅心无所著。<a id="a-6H"></a>以无逸禅善摄定意。<a id="a-6I"></a>明解正等晓了定意。<a id="a-6J"></a>无颠倒禅观定意门。<a id="a-6K"></a>以畅不乱入于寂志。<a id="a-6L"></a>从三昧起不复定意亦无正受。<a id="a-6M"></a>以能慕乐志立道业。<a id="a-6N"></a>而以禅思因用自娱不须仰人。<a id="a-6O"></a>禅思正受不随禅教。<a id="a-6P"></a>以逮威德定意一心。<a id="a-6Q"></a>不贪利养行不愦闹。<a id="a-6R"></a>以最威德逮定意根所度无极。</p>
  <p id="a6S">佛告持人。<a id="a-6T"></a>何谓菩萨行智慧根。<a id="a-6U"></a>云何晓了逮智慧根。<a id="a-6V"></a>若有菩萨灭身所行。<a id="a-6W"></a>为何谓也。<a id="a-6X"></a>尽除众苦常消身行。<a id="a-6Y"></a>在在行慧普见离欲。<a id="a-6Z"></a>灭习尽道向无为门。<a id="a-6a"></a>以行慧根皆睹三界。<a id="a-6b"></a>一切炽然知三界苦。<a id="a-6c"></a>其智慧者不猗三界。<a id="a-6d"></a>察之悉空无想不愿。<a id="a-6e"></a>心无所生无所复行。<a id="a-6f"></a>睹者有为悉放舍之。<a id="a-6g"></a>如救头然具足佛法。<a id="a-6h"></a>专习诸法虽处三界。<a id="a-6i"></a>戢灭一切悉放舍着。<a id="a-6j"></a>而于三界悉无所慕。<a id="a-6k"></a>断诸所乐舍诸有为。<a id="a-6l"></a>一切染污爱欲缚结。<a id="a-6m"></a>心无所著不慕五乐。<a id="a-6n"></a>不着欲界色无色界。<a id="a-6o"></a>心抱智慧圣明功勋。<a id="a-6p"></a>不可限量犹如江海。<a id="a-6q"></a>所行至诚而无崖底。<a id="a-6r"></a>晓了诸法。<a id="a-6s"></a>则以智慧分别三界悉无所著。<a id="a-6t"></a>是最德义奉于智慧所度无极。</p>
  <p id="a6u">佛言。<a id="a-6v"></a>持人。<a id="a-6w"></a>何故曰根。<a id="a-6x"></a>所曰根者。<a id="a-6y"></a>义无能动。<a id="a-6z"></a>故曰为根。<a id="a-70"></a>以无所动无所逸驰。<a id="a-71"></a>故曰为根。<a id="a-72"></a>永不回还不依仰人。<a id="a-73"></a>义无伴侣顺随法教。<a id="a-74"></a>故曰为根。<a id="a-75"></a>不耻他人莫能摇者。<a id="a-76"></a>无所杂错。<a id="a-77"></a>故曰为根。<a id="a-78"></a>如是持人。<a id="a-79"></a>斯则菩萨晓了诸根。<a id="a-7A"></a>又复持人。<a id="a-7B"></a>菩萨分别众生诸根。<a id="a-7C"></a>善学方等。<a id="a-7D"></a>知众生根染不染者。<a id="a-7E"></a>有欲无欲根。<a id="a-7F"></a>有嗔恚无嗔恚根。<a id="a-7G"></a>有愚痴无愚痴根。<a id="a-7H"></a>知堕恶趣若生人间根。<a id="a-7I"></a>知生天上十方佛前根。<a id="a-7J"></a>心明达若柔劣及中间根。<a id="a-7K"></a>悉见知之。<a id="a-7L"></a>下贱粗犷根。<a id="a-7M"></a>诸根不具。<a id="a-7N"></a>若不损根而悉知之。<a id="a-7O"></a>诸根应法。<a id="a-7P"></a>有方便根。<a id="a-7Q"></a>无方便根。<a id="a-7R"></a>悉复知之。<a id="a-7S"></a>有罪无罪根。<a id="a-7T"></a>猗着无著根。<a id="a-7U"></a>危害根。<a id="a-7V"></a>无害根。<a id="a-7W"></a>悉当知之。<a id="a-7X"></a>随顺根。<a id="a-7Y"></a>不随顺根。<a id="a-7Z"></a>有碍根。<a id="a-7a"></a>无碍根。<a id="a-7b"></a>欲行根。<a id="a-7c"></a>色行根。<a id="a-7d"></a>无色行根。<a id="a-7e"></a>畅诸善根。<a id="a-7f"></a>究竟善根。<a id="a-7g"></a>悉能知之。<a id="a-7h"></a>所归趣根。<a id="a-7i"></a>仁和根。<a id="a-7j"></a>处邪见根。<a id="a-7k"></a>立正见根。<a id="a-7l"></a>悭贪根。<a id="a-7m"></a>无悭吝根。<a id="a-7n"></a>悉能知之。<a id="a-7o"></a>卒暴根。<a id="a-7p"></a>无卒暴根。<a id="a-7q"></a>迷惑根。<a id="a-7r"></a>不迷惑根。<a id="a-7s"></a>速疾根。<a id="a-7t"></a>贤和根。<a id="a-7u"></a>忍辱根。<a id="a-7v"></a>嗔恚根。<a id="a-7w"></a>怀嫉妒根。<a id="a-7x"></a>无嫉妒根。<a id="a-7y"></a>具施根。<a id="a-7z"></a>非具施根。<a id="a-80"></a>信根。<a id="a-81"></a>无信根。<a id="a-82"></a>贪欲根。<a id="a-83"></a>离欲根。<a id="a-84"></a>居家根。<a id="a-85"></a>舍家根。<a id="a-86"></a>戒具根。<a id="a-87"></a>毁戒根。<a id="a-88"></a>悉能知之。<a id="a-89"></a>诫戒根。<a id="a-8A"></a>无诫戒根。<a id="a-8B"></a>清净根。<a id="a-8C"></a>忍具根。<a id="a-8D"></a>恚恨根。<a id="a-8E"></a>上精进根。<a id="a-8F"></a>懈怠根。<a id="a-8G"></a>乱心根。<a id="a-8H"></a>取要根。<a id="a-8I"></a>定意根。<a id="a-8J"></a>智慧名根。<a id="a-8K"></a>失智慧根。<a id="a-8L"></a>具圣明根。<a id="a-8M"></a>愚騃根。<a id="a-8N"></a>无所畏根。<a id="a-8O"></a>自大根。<a id="a-8P"></a>离自大根。<a id="a-8Q"></a>逮得道根。<a id="a-8R"></a>从邪见根。<a id="a-8S"></a>心安和根。<a id="a-8T"></a>放心恣意根。<a id="a-8U"></a>悉能知之。<a id="a-8V"></a>散意根。<a id="a-8W"></a>寂静根。<a id="a-8X"></a>起生根。<a id="a-8Y"></a>无所生根。<a id="a-8Z"></a>清净根。<a id="a-8a"></a>瑕秽根。<a id="a-8b"></a>解明根。<a id="a-8c"></a>显曜根。<a id="a-8d"></a>声闻根。<a id="a-8e"></a>缘觉根。<a id="a-8f"></a>菩萨乘根。<a id="a-8g"></a>佛乘根。<a id="a-8h"></a>皆晓了知以逮得。<a id="a-8i"></a>是则谓得力而无等侣无有放逸。<a id="a-8j"></a>谓不回还致善方便。<a id="a-8k"></a>名曰意根。<a id="a-8l"></a>知诸天龙神阿须轮迦留罗真陀罗摩休勒人非人根。<a id="a-8m"></a>最为威尊无能胜者莫能动摇。<a id="a-8n"></a>所行方便普度无极。<a id="a-8o"></a>奉行勤修如是像典疾逮晓了。<a id="a-8p"></a>于一切法而得自在。<a id="a-8q"></a>旋十方界无所不济。</p>
  <p id="a8r">佛告持人。<a id="a-8s"></a>何谓菩萨晓了道乎。<a id="a-8t"></a>云何致道耶。<a id="a-8u"></a>若有菩萨奉八圣道。<a id="a-8v"></a>一曰正见。<a id="a-8w"></a>二曰正念。<a id="a-8x"></a>三曰正语。<a id="a-8y"></a>四曰正命。<a id="a-8z"></a>五曰正业。<a id="a-90"></a>六曰正方便。<a id="a-91"></a>七曰正意。<a id="a-92"></a>八曰正定。<a id="a-93"></a>何谓正见。<a id="a-94"></a>若有菩萨断除一切诸所邪见。<a id="a-95"></a>所以者何。<a id="a-96"></a>一切所见上至泥洹。<a id="a-97"></a>若欲见佛皆去是等诸所见业。<a id="a-98"></a>乃曰正见。<a id="a-99"></a>以无见不受见成名诸见。<a id="a-9A"></a>悉无所猗普无所念。<a id="a-9B"></a>以无颠倒无所无想。<a id="a-9C"></a>是曰正见。<a id="a-9D"></a>所见平等为何谓也。<a id="a-9E"></a>舍世虚妄以弃邪见。<a id="a-9F"></a>以如见除诸所睹。<a id="a-9G"></a>住于正见悉无所著。<a id="a-9H"></a>无想不想不见泥洹。<a id="a-9I"></a>远诸欲见不习诸见。<a id="a-9J"></a>何谓正见。<a id="a-9K"></a>一切寂然无生清凉。<a id="a-9L"></a>亦无所灭等睹无为。<a id="a-9M"></a>本以清净于一切法无所望。<a id="a-9N"></a>亦无不想无所不应。<a id="a-9O"></a>是曰度世正见。<a id="a-9P"></a>何谓正见。<a id="a-9Q"></a>不得现在亦不度世。<a id="a-9R"></a>正见断现世法亦及度世。<a id="a-9S"></a>不想现度除一切想。<a id="a-9T"></a>不得等邪等诸不等断诸等行。<a id="a-9U"></a>是名度世。<a id="a-9V"></a>乃曰正见。<a id="a-9W"></a>如是一切悉无所生。<a id="a-9X"></a>故曰正见。<a id="a-9Y"></a>见所真谛正见无邪。<a id="a-9Z"></a>是曰正见。<a id="a-9a"></a>如是持人。<a id="a-9b"></a>菩萨大士所行正见。<a id="a-9c"></a>何谓正念。<a id="a-9d"></a>如真谛解一切所念。<a id="a-9e"></a>皆是邪想及思无为佛法圣众。<a id="a-9f"></a>所以者何。<a id="a-9g"></a>断一切想所思平等。<a id="a-9h"></a>是念故正念。<a id="a-9i"></a>以无众相曰正念。<a id="a-9j"></a>所以者何。<a id="a-9k"></a>消一切思名察正。<a id="a-9l"></a>则无有邪不复怀想。<a id="a-9m"></a>乃住正念不得所思。<a id="a-9n"></a>离邪正想故曰正念。<a id="a-9o"></a>以除想诸等弃众念。<a id="a-9p"></a>舍虚颠倒消想不想等一切念。<a id="a-9q"></a>不猗诸念除诸想。<a id="a-9r"></a>故曰正念。</p>
  <p id="a9s">何谓正语。<a id="a-9t"></a>一切言辞皆为虚妄处在颠倒。<a id="a-9u"></a>悉皆惑想见于平等。<a id="a-9v"></a>心自念言辞。<a id="a-9w"></a>正断一切言辞所宣。<a id="a-9x"></a>故曰正语。<a id="a-9y"></a>言无所凑无去无来。<a id="a-9z"></a>所见如是等无有异。<a id="a-A0"></a>已逮正语口之所宣皆实至诚。<a id="a-A1"></a>故曰正语。<a id="a-A2"></a>口言清净。<a id="a-A3"></a>所住之处断一切教言辞辩才。<a id="a-A4"></a>心中觉了口无所宣。<a id="a-A5"></a>悉舍邪言住于正语。</p>
  <p id="aA6">何谓正业。<a id="a-A7"></a>以住正业皆知一切众邪之业。<a id="a-A8"></a>其一切业不真不谛。<a id="a-A9"></a>本无所作。<a id="a-AA"></a>所以者何。<a id="a-AB"></a>一切诸业无有至竟。<a id="a-AC"></a>业悉散故曰正业。<a id="a-AD"></a>不于正不于邪。<a id="a-AE"></a>不于是不于非。<a id="a-AF"></a>无想不想皆度众业。<a id="a-AG"></a>不造正邪等逮诸业无作非作。<a id="a-AH"></a>故曰正业。<a id="a-AI"></a>皆能等说邪正诸业。<a id="a-AJ"></a>如真谛解一切诸业。<a id="a-AK"></a>亦真谛见无应不应。<a id="a-AL"></a>是谓正业。<a id="a-AM"></a>其以正行无有邪业等见谛行。<a id="a-AN"></a>故曰正业。<a id="a-AO"></a>何谓正命。<a id="a-AP"></a>知一切命皆堕反邪。<a id="a-AQ"></a>所以者何。<a id="a-AR"></a>其想有命想有万物而怀妄想。<a id="a-AS"></a>无为泥洹清净之想及想见佛。<a id="a-AT"></a>一心清净以住是中欲以净命皆堕邪业。<a id="a-AU"></a>一切诸命若正性命不以为邪不以怀正命。<a id="a-AV"></a>是曰正命。<a id="a-AW"></a>言是邪命逮一切命悉成清净。<a id="a-AX"></a>是曰正命。<a id="a-AY"></a>解一切命无有正邪者。<a id="a-AZ"></a>住净命行无有放逸。<a id="a-Aa"></a>无正邪命无双无只无应不应。<a id="a-Ab"></a>是曰正命。<a id="a-Ac"></a>无住邪者逮得净命。<a id="a-Ad"></a>无有命想无善无言无命不命。<a id="a-Ae"></a>等行真正而见不虚。<a id="a-Af"></a>是曰正命。</p>
  <p id="aAg">何谓正方便。<a id="a-Ah"></a>弃众邪便。<a id="a-Ai"></a>所以者何。<a id="a-Aj"></a>一切方便皆堕反邪。<a id="a-Ak"></a>方便所在心在结着。<a id="a-Al"></a>是曰邪便。<a id="a-Am"></a>所以者何。<a id="a-An"></a>一切诸法。<a id="a-Ao"></a>无真邪便。<a id="a-Ap"></a>所行方便则不真正。<a id="a-Aq"></a>其不真正名邪方便。<a id="a-Ar"></a>无方便矣。<a id="a-As"></a>无究竟无言辞。<a id="a-At"></a>断诸方便彼无所有。<a id="a-Au"></a>弃泥洹想无佛法想。<a id="a-Av"></a>知行方便一切方便。<a id="a-Aw"></a>悉不真正至无方便。<a id="a-Ax"></a>其以平等则无方便。<a id="a-Ay"></a>等一切法无有若干。<a id="a-Az"></a>无有方便超越方计。<a id="a-B0"></a>所有方义则无所计无应不应。<a id="a-B1"></a>是正方便。<a id="a-B2"></a>方便叵得此之谓也。<a id="a-B3"></a>所言方便是谓定意。<a id="a-B4"></a>断诸方便谓众真谛。<a id="a-B5"></a>等见如是不想方便。<a id="a-B6"></a>以无所想是正方便。<a id="a-B7"></a>何谓正意。<a id="a-B8"></a>一切所念皆为邪想。<a id="a-B9"></a>意之所念皆是邪思。<a id="a-BA"></a>所以者何。<a id="a-BB"></a>一切堕邪。<a id="a-BC"></a>彼若意生皆为邪。<a id="a-BD"></a>意无所念。<a id="a-BE"></a>所以者何。<a id="a-BF"></a>一切所念从因缘生。<a id="a-BG"></a>所曰因缘皆曰邪矣。<a id="a-BH"></a>其意所念不起不灭。<a id="a-BI"></a>是曰正念。<a id="a-BJ"></a>所以名正念。<a id="a-BK"></a>若无意念住处发起业。<a id="a-BL"></a>不意无意意第一净。<a id="a-BM"></a>无邪意念皆断众思。<a id="a-BN"></a>其以邪者悉无意念。<a id="a-BO"></a>是住正意。<a id="a-BP"></a>其正意者不正不邪正念邪念。<a id="a-BQ"></a>除一切意诸念思想。<a id="a-BR"></a>所晓了者心不起乱。<a id="a-BS"></a>常行六事曰住正意。<a id="a-BT"></a>意未曾生有意未意相。<a id="a-BU"></a>解一切意皆了诸意畅如真谛。<a id="a-BV"></a>不复思念有意无意应与不应。<a id="a-BW"></a>是住正意无意无邪。<a id="a-BX"></a>念于等行无念不念。<a id="a-BY"></a>无因无思无所惟念。<a id="a-BZ"></a>一切无望逮致无言。<a id="a-Ba"></a>无意不意住思平等。<a id="a-Bb"></a>无言无说弃一切辞解如真谛。<a id="a-Bc"></a>普无宣教无思无想。<a id="a-Bd"></a>是乃名曰住于平等。</p>
  <p id="aBe">何谓正定。<a id="a-Bf"></a>见一切定皆为邪定。<a id="a-Bg"></a>所以者何。<a id="a-Bh"></a>若受三昧因缘之想。<a id="a-Bi"></a>望正着除斯皆邪定。<a id="a-Bj"></a>所谓取反此定不真。<a id="a-Bk"></a>若于诸受而无所受。<a id="a-Bl"></a>又不怀求三昧定想。<a id="a-Bm"></a>无出家教无念定意。<a id="a-Bn"></a>其无所猗无作无畅。<a id="a-Bo"></a>消断喜悦永密安乐分别定相。<a id="a-Bp"></a>于三昧定而无所住。<a id="a-Bq"></a>是乃名曰正定三昧。<a id="a-Br"></a>所谓正定于一切定而无所著。<a id="a-Bs"></a>则无放逸明了如慧。<a id="a-Bt"></a>晓达定意不猗定行。<a id="a-Bu"></a>而无希念等消正行。<a id="a-Bv"></a>如以是者无想不想不想无想。<a id="a-Bw"></a>乃曰正定。<a id="a-Bx"></a>无正无邪一切无望。<a id="a-By"></a>以断诸想并灭众希。<a id="a-Bz"></a>乃曰正定。<a id="a-C0"></a>所云定者无正邪定。<a id="a-C1"></a>心无所生不正无邪。<a id="a-C2"></a>无正定无邪定。<a id="a-C3"></a>所以者何。<a id="a-C4"></a>以能觉解方便诸定。<a id="a-C5"></a>乃住正定无三昧想。<a id="a-C6"></a>不积平等普曰一切。<a id="a-C7"></a>乃曰正定。<a id="a-C8"></a>其不驰骋不造等逸。<a id="a-C9"></a>若等若邪普等诸法。<a id="a-CA"></a>一切定意以存正受。<a id="a-CB"></a>一切三界皆是有为。<a id="a-CC"></a>所思真谛以慧睹见。<a id="a-CD"></a>一切五趣往来所生。<a id="a-CE"></a>佛言。<a id="a-CF"></a>持人。<a id="a-CG"></a>如是菩萨晓了道义。<a id="a-CH"></a>以逮如斯剖判道趣。<a id="a-CI"></a>若斯圣业解畅真谛。<a id="a-CJ"></a>乃曰正定。</p>
 </body>
</html>