<!doctype html>
<html id="z3IBTjvO6" data-ver="789">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">持人菩萨所问经卷第四</h1>
  <h2 id="a2">世俗度世品第九</h2>
  <p id="a3">佛告持人。<a id="a-4"></a>菩萨何谓菩萨得晓了知现世度世经典之要。<a id="a-5"></a>云何名曰现世度世。<a id="a-6"></a>若有菩萨常顺思惟现世度世。<a id="a-7"></a>云何顺思。<a id="a-8"></a>何谓现世法。<a id="a-9"></a>何谓度世法。<a id="a-A"></a>若有住于颠倒法行皆从想有。<a id="a-B"></a>由因缘生合于虚妄。<a id="a-C"></a>有二缘立从二想生。<a id="a-D"></a>一从虚妄。<a id="a-E"></a>二从无生。<a id="a-F"></a>其虚妄语欺迷惑法。<a id="a-G"></a>得愚冥想犹如小儿。<a id="a-H"></a>执若干种画于虚空。<a id="a-I"></a>虚妄经行愚冥凡夫。<a id="a-J"></a>想云有世。<a id="a-K"></a>计其世俗皆归坏败。<a id="a-L"></a>麋散悉尽以见一切世俗诸法从虚欺惑。<a id="a-M"></a>所因无作本无所生。<a id="a-N"></a>阴种诸入皆从缘对。<a id="a-O"></a>色声香味触。<a id="a-P"></a>由因缘法。<a id="a-Q"></a>不说色缘。<a id="a-R"></a>犹愚凡夫心有所猗。<a id="a-S"></a>所以诸见因无数见。<a id="a-T"></a>而有猗着。<a id="a-U"></a>若彼种性放存穷匮。<a id="a-V"></a>令世间见处在颠倒。<a id="a-W"></a>所睹世法度世在彼为何所是。<a id="a-X"></a>世俗之法真谛如有。<a id="a-Y"></a>达其本净是为度世。<a id="a-Z"></a>明不求世了不可得。<a id="a-a"></a>度世亦然。<a id="a-b"></a>若不能得现世度世。<a id="a-c"></a>无现世及度世业。<a id="a-d"></a>宣其度世现世本净。<a id="a-e"></a>何谓宣布度世之业。<a id="a-f"></a>若世本净至于度世。<a id="a-g"></a>所以者何。<a id="a-h"></a>永不可得。<a id="a-i"></a>现世本净悉空。<a id="a-j"></a>其世亦然。<a id="a-k"></a>本以自然世本净寂。<a id="a-l"></a>以世自然世净寂然。<a id="a-m"></a>计世俗法无究竟成。<a id="a-n"></a>当作是观。<a id="a-o"></a>现世度世悉不可得。<a id="a-p"></a>不得度世不着于世不念度世。<a id="a-q"></a>以不念世及度世者不与世谛。<a id="a-r"></a>所以者何。<a id="a-s"></a>以觉晓了世间悉虚欺诈惑法。<a id="a-t"></a>以能睹见世猗虚无。<a id="a-u"></a>不想于世不慕度世。<a id="a-v"></a>所以者何。<a id="a-w"></a>佛言。<a id="a-x"></a>持人。<a id="a-y"></a>所云世者谓五盛阴也。<a id="a-z"></a>贪求合会一切世法。<a id="a-10"></a>明知求阴永不可得。<a id="a-11"></a>五阴自然而不可得。<a id="a-12"></a>五阴本净亦不可得。<a id="a-13"></a>五阴无来去无所至。<a id="a-14"></a>凑处不可得。<a id="a-15"></a>是曰度世。<a id="a-16"></a>不知五阴所归处所也。<a id="a-17"></a>以无五阴诸种本净及诸衰入之本净也。<a id="a-18"></a>若有菩萨观于世俗之法。<a id="a-19"></a>悉无所见以合度世。<a id="a-1A"></a>不见度世不与世合。<a id="a-1B"></a>则无有世惟睹度世。<a id="a-1C"></a>在于度世不见世法。<a id="a-1D"></a>而有异持也。<a id="a-1E"></a>不转二法云是世俗。<a id="a-1F"></a>是度世法。<a id="a-1G"></a>所以者何。<a id="a-1H"></a>持人。<a id="a-1I"></a>其所在世解世本末本无所有。<a id="a-1J"></a>度世亦然。<a id="a-1K"></a>虽见有世悉无世法。<a id="a-1L"></a>所作分别度世俱同。<a id="a-1M"></a>以了无世。<a id="a-1N"></a>假使有人。<a id="a-1O"></a>心自念言。<a id="a-1P"></a>世俗别异度世不同。<a id="a-1Q"></a>则于其人佛不兴世。<a id="a-1R"></a>虽佛出世。<a id="a-1S"></a>普世颠倒。<a id="a-1T"></a>无发道行用真正解。<a id="a-1U"></a>以慧察世颁宣经法。<a id="a-1V"></a>处世颠倒贪受于世而救济之。<a id="a-1W"></a>故曰度世也。<a id="a-1X"></a>是故持人。<a id="a-1Y"></a>用真正解以慧察之晓了世倒。<a id="a-1Z"></a>故曰度世也。<a id="a-1a"></a>如来出世普通诸法。<a id="a-1b"></a>世俗度世皆无有二。<a id="a-1c"></a>以真正慧观察造证。<a id="a-1d"></a>故为宣布度世之法。<a id="a-1e"></a>佛言。<a id="a-1f"></a>持人。<a id="a-1g"></a>不以是法游于世间。<a id="a-1h"></a>无所至凑无所消除。<a id="a-1i"></a>不猗世诤乃得世义。<a id="a-1j"></a>不念度世晓了世辞。<a id="a-1k"></a>达本所想以着想二。<a id="a-1l"></a>不解能达如是像法。<a id="a-1m"></a>则无济者不能解了不畅度世。<a id="a-1n"></a>所以者何。<a id="a-1o"></a>用二行故。<a id="a-1p"></a>其二行者不能解了世俗度世。<a id="a-1q"></a>菩萨如是方便晓了一切诸法。<a id="a-1r"></a>现世度世靡所不达。</p>
  <p data-pb></p>
  <h2 id="a1s">有为无为品第十</h2>
  <p id="a1t">佛告持人。<a id="a-1u"></a>何谓菩萨晓了分别有为无为法。<a id="a-1v"></a>云何有为无为法。<a id="a-1w"></a>若有菩萨以真正觉。<a id="a-1x"></a>有为无为顺理求之。<a id="a-1y"></a>云何顺理。<a id="a-1z"></a>云何求之。<a id="a-20"></a>亦不作有为法。<a id="a-21"></a>有所见者自然得号。<a id="a-22"></a>已造有为故曰有为。<a id="a-23"></a>又有为法以虚伪转。<a id="a-24"></a>云何为转。<a id="a-25"></a>由已合会自然归之。<a id="a-26"></a>以二缘立缘本际教。<a id="a-27"></a>用以所有自因而生。<a id="a-28"></a>一切诸法。<a id="a-29"></a>无为作者劝使作者。<a id="a-2A"></a>自然生已。<a id="a-2B"></a>是有为法斯自然法。<a id="a-2C"></a>无有回还故曰有为。<a id="a-2D"></a>其有为法。<a id="a-2E"></a>无内无外亦无中间。<a id="a-2F"></a>住存欺惑。<a id="a-2G"></a>无合无散。<a id="a-2H"></a>由从虚妄思想兴立。<a id="a-2I"></a>从无明缘生愚痴业有一切法。<a id="a-2J"></a>自然转行无教造行。<a id="a-2K"></a>从有为事受其相业因其颠倒。<a id="a-2L"></a>以愚凡夫猗名之故。<a id="a-2M"></a>又明智者。<a id="a-2N"></a>觉了有为不可得边。<a id="a-2O"></a>不猗有为无合有法。<a id="a-2P"></a>乃曰明智。<a id="a-2Q"></a>明智分别至实。<a id="a-2R"></a>有所造行灭一切为。<a id="a-2S"></a>明智剖判一切诸行虚无欺诈。<a id="a-2T"></a>是诸法者悉无所有。<a id="a-2U"></a>咸为自然亦无自然。<a id="a-2V"></a>从意念成一切有为。<a id="a-2W"></a>所以者何。<a id="a-2X"></a>不当奉行有为因缘。<a id="a-2Y"></a>或晓无为未曾复习有为缘行。<a id="a-2Z"></a>若晓无为尔乃通耳。<a id="a-2a"></a>云何晓之。<a id="a-2b"></a>一切有为皆为不真而无有形。<a id="a-2c"></a>悉无边际无至合会。<a id="a-2d"></a>明智观之。<a id="a-2e"></a>不以有为至生究竟。<a id="a-2f"></a>其有为者亦无所受悉以无异。<a id="a-2g"></a>有为无为亦复无异生。<a id="a-2h"></a>宣断有为业。<a id="a-2i"></a>是有为是无为。<a id="a-2j"></a>斯有为相斯无为相。<a id="a-2k"></a>彼何谓有为相。<a id="a-2l"></a>知生当死合会别离。<a id="a-2m"></a>何谓无为相。<a id="a-2n"></a>不生不灭不会无别。<a id="a-2o"></a>愚冥凡夫不能解了。<a id="a-2p"></a>入斯二义不晓有为。<a id="a-2q"></a>所由起相及灭坏相。<a id="a-2r"></a>不住异相。<a id="a-2s"></a>因无相生。<a id="a-2t"></a>住于异也。<a id="a-2u"></a>若无是相。<a id="a-2v"></a>如来所说。<a id="a-2w"></a>从是相生。<a id="a-2x"></a>从是相灭。<a id="a-2y"></a>住如是相。<a id="a-2z"></a>佛言。<a id="a-30"></a>持人。<a id="a-31"></a>如来所云一切诸法皆无有相。<a id="a-32"></a>以能得成。<a id="a-33"></a>无所生相。<a id="a-34"></a>无灭坏相。<a id="a-35"></a>无所住相。<a id="a-36"></a>如来敷演无为之相。<a id="a-37"></a>是相非相。<a id="a-38"></a>其有为相不成无为导师。<a id="a-39"></a>所以愚冥凡夫所宣道法。<a id="a-3A"></a>有为所起会归灭尽。<a id="a-3B"></a>惟无为安以能无为。<a id="a-3C"></a>不生不灭亦无所住。<a id="a-3D"></a>故曰无为。<a id="a-3E"></a>从其所习而令生灭。<a id="a-3F"></a>其无所习则无究尽。<a id="a-3G"></a>无行无究无异住处。<a id="a-3H"></a>其以真正解其斯慧。<a id="a-3I"></a>不致合会。<a id="a-3J"></a>有所起生而有灭也。<a id="a-3K"></a>无有异住。<a id="a-3L"></a>若有菩萨当作是观。<a id="a-3M"></a>其有为法及无为法。<a id="a-3N"></a>无有不无常见如应。<a id="a-3O"></a>不睹有为及无为法。<a id="a-3P"></a>有为不见无为。<a id="a-3Q"></a>无为不见有为。<a id="a-3R"></a>不见异无为。<a id="a-3S"></a>而自谓念我身有矣。<a id="a-3T"></a>真有正是见有为业。<a id="a-3U"></a>无余有为是谛有耳。<a id="a-3V"></a>思念妄想。<a id="a-3W"></a>其有为无为法永无所想。<a id="a-3X"></a>有为无为以无所想分别诸想。<a id="a-3Y"></a>皆断诸着以了无为。<a id="a-3Z"></a>除去众缘本净无缘。<a id="a-3a"></a>其因本净所睹真正。<a id="a-3b"></a>以能晓了悉无所作则无合会。<a id="a-3c"></a>菩萨能逮是有为无为。<a id="a-3d"></a>则了诸法不有不无。<a id="a-3e"></a>亦复不猗有为无为。<a id="a-3f"></a>乃逮正觉也。</p>
  <p id="a3g">佛告持人。<a id="a-3h"></a>若有菩萨分别五阴。<a id="a-3i"></a>晓了诸种解达六入。<a id="a-3j"></a>以能畅知十二缘。<a id="a-3k"></a>剖判四意止。<a id="a-3l"></a>五根八道。<a id="a-3m"></a>能觉世俗度世之业。<a id="a-3n"></a>明知有为无为之事。<a id="a-3o"></a>以晓了是。<a id="a-3p"></a>逮解一切诸法之无。<a id="a-3q"></a>宣布诸法。<a id="a-3r"></a>所不达得意力势。<a id="a-3s"></a>解畅一切诸法章句。<a id="a-3t"></a>断生老死心不能绝坏。<a id="a-3u"></a>能自究竟无上正真道。<a id="a-3v"></a>成最正觉。</p>
  <p data-pb></p>
  <h2 id="a3w">宝光菩萨品第十一</h2>
  <p id="a3x">佛告持人。<a id="a-3y"></a>乃往过去无央数劫不可称计悬旷无限。<a id="a-3z"></a>尔时于世有佛。<a id="a-40"></a>号紫金山王如来至真等正觉明行成为善逝世间解无上士道法御天人师为佛世尊。<a id="a-41"></a>其紫金山王如来寿住五劫。<a id="a-42"></a>诸声闻众不可计数。<a id="a-43"></a>诸菩萨会亦不可限。<a id="a-44"></a>无能称了知其多少。<a id="a-45"></a>其土炽盛。<a id="a-46"></a>风雨时节五谷丰熟。<a id="a-47"></a>人民安宁强不凌弱。<a id="a-48"></a>各得其所心行平等。<a id="a-49"></a>饮食消化不以为病。<a id="a-4A"></a>淫怒痴薄善自修身。<a id="a-4B"></a>家居义教顺律清净。<a id="a-4C"></a>彼时如来。<a id="a-4D"></a>为诸菩萨一切众生。<a id="a-4E"></a>决诸疑网令无怀恨。<a id="a-4F"></a>颁宣菩萨道法之藏。<a id="a-4G"></a>时有菩萨名曰宝光。<a id="a-4H"></a>闻佛说是诸菩萨业。<a id="a-4I"></a>解阴衰入诸种十八。<a id="a-4J"></a>十二缘起。<a id="a-4K"></a>诸根意止。<a id="a-4L"></a>八正道行。<a id="a-4M"></a>世俗度世。<a id="a-4N"></a>有为无为。<a id="a-4O"></a>即辄奉受。<a id="a-4P"></a>如是精进十二亿岁。<a id="a-4Q"></a>未曾发起淫怒痴心。<a id="a-4R"></a>不贪利养饮食衣服床蓐卧具病瘦医药。<a id="a-4S"></a>惟心精修。<a id="a-4T"></a>入如是像晓了思惟。<a id="a-4U"></a>常修精进尽其形寿。<a id="a-4V"></a>净修梵行在其佛所。<a id="a-4W"></a>寿终之后还生本土。<a id="a-4X"></a>在于人间适生堕地。<a id="a-4Y"></a>便复出家复受学斯。<a id="a-4Z"></a>如是像法晓了奉行。<a id="a-4a"></a>复在于彼六十亿岁。<a id="a-4b"></a>净修梵行心不舍远。<a id="a-4c"></a>如是像法慕求不废。<a id="a-4d"></a>复寿终竟还生佛国。<a id="a-4e"></a>其紫金山王如来续存。<a id="a-4f"></a>复在其所净修梵行。<a id="a-4g"></a>一一劫中。<a id="a-4h"></a>五返生没终而复始。<a id="a-4i"></a>其紫金山王如来至真。<a id="a-4j"></a>临欲灭度终五劫已。<a id="a-4k"></a>因是景模博闻无量。<a id="a-4l"></a>晓了诸法。<a id="a-4m"></a>于五劫中所可闻受。<a id="a-4n"></a>观已从佛咨讲解者。<a id="a-4o"></a>逮其意力观戴如来。<a id="a-4p"></a>便为众生一一敷演。<a id="a-4q"></a>开发无量人。<a id="a-4r"></a>皆发无上正真道意。<a id="a-4s"></a>佛灭度后正法住世一劫。<a id="a-4t"></a>复五百返往来周旋。<a id="a-4u"></a>生于人间常出家学。<a id="a-4v"></a>奉是景模晓了正典。<a id="a-4w"></a>化无央数不可思议众生之类皆入至行。<a id="a-4x"></a>宝光菩萨见万亿佛。<a id="a-4y"></a>最后有佛。<a id="a-4z"></a>名无量光如来至真等正觉。<a id="a-50"></a>所见授决。<a id="a-51"></a>却无数劫。<a id="a-52"></a>汝当成无上正真之道。<a id="a-53"></a>过无数劫当复逮见亿百千垓兆载诸佛。<a id="a-54"></a>逮得正觉。<a id="a-55"></a>号决一切议如来至真等正觉。<a id="a-56"></a>诸声闻众不可称计。<a id="a-57"></a>难可限量。<a id="a-58"></a>诸菩萨众无央数人。<a id="a-59"></a>其国处世人寿二劫。<a id="a-5A"></a>米谷平贱人民安隐。<a id="a-5B"></a>是故持人。<a id="a-5C"></a>菩萨大士。<a id="a-5D"></a>欲逮得是如斯景模晓了正典。<a id="a-5E"></a>当精进学受持讽诵是经典要。</p>
  <p id="a5F">佛复告持人。<a id="a-5G"></a>若有菩萨学是经典。<a id="a-5H"></a>逮权方便常修四法。<a id="a-5I"></a>何谓为四。<a id="a-5J"></a>一曰弃家捐业行作沙门。<a id="a-5K"></a>二曰舍于愦闹习在闲居。<a id="a-5L"></a>三曰住清净戒行不违阙。<a id="a-5M"></a>四曰去离懈怠精思不废。<a id="a-5N"></a>是为四。<a id="a-5O"></a>以行是四勤求博闻。<a id="a-5P"></a>常立忍辱疾逮四法。<a id="a-5Q"></a>何谓为四。<a id="a-5R"></a>一曰虽生天下常住中国。<a id="a-5S"></a>二曰因值佛世不在边地。<a id="a-5T"></a>三曰常奉正法终无相违。<a id="a-5U"></a>四曰悉除罪盖无复殃衅。<a id="a-5V"></a>是为四。<a id="a-5W"></a>若有菩萨学如是像经典之要。<a id="a-5X"></a>辄逮力势。<a id="a-5Y"></a>布施清净戒禁无秽忍辱精进一心智慧。<a id="a-5Z"></a>圣明无瑕。<a id="a-5a"></a>以建是法致权方便。<a id="a-5b"></a>又复持人。<a id="a-5c"></a>菩萨学斯立知止足闲居功德。<a id="a-5d"></a>怀无盖哀愍于众生。<a id="a-5e"></a>以用大哀入于众生。<a id="a-5f"></a>然后乃学如是像法解了要行。<a id="a-5g"></a>又其菩萨入总持门学于勤修。<a id="a-5h"></a>何谓得入总持门而学勤修。<a id="a-5i"></a>志慕勤思晓了量法。<a id="a-5j"></a>方便观察奉无限行。<a id="a-5k"></a>又解了观诸定意门诸要法门。<a id="a-5l"></a>入不可计因缘正行。<a id="a-5m"></a>逮致如是比像力势。<a id="a-5n"></a>晓一切法分别诸法。<a id="a-5o"></a>得意力势以能晓了。<a id="a-5p"></a>断生老病死。<a id="a-5q"></a>志强无怯不失正法。<a id="a-5r"></a>乃成无上正真道意逮最正觉。</p>
  <p id="a5s">佛复告持人。<a id="a-5t"></a>若有菩萨通总持门。<a id="a-5u"></a>普能晓了一切诸法言辞所趣。<a id="a-5v"></a>以用一事入百千事。<a id="a-5w"></a>以用道力分别诸法无所不达。<a id="a-5x"></a>又若菩萨逮定意门入音声。<a id="a-5y"></a>便入无限定意门辞。<a id="a-5z"></a>以得入是了若干品一切法门。<a id="a-60"></a>以入一切诸法道门。<a id="a-61"></a>颁宣诸法靡不蒙济。<a id="a-62"></a>又其菩萨奉行智慧。<a id="a-63"></a>以是慧力晓了诸想。<a id="a-64"></a>勤解想已以是慧力逮一切法疾通无碍。<a id="a-65"></a>又若菩萨晓了无量定意门行。<a id="a-66"></a>以住是地。<a id="a-67"></a>普致一切十方法。<a id="a-68"></a>又若菩萨晓了无量总持门行。<a id="a-69"></a>解不可计定意门力。<a id="a-6A"></a>以定意门畅不可限众法之元。<a id="a-6B"></a>以是道地普入诸法靡所不通。<a id="a-6C"></a>又其菩萨甚能晓了观世间行。<a id="a-6D"></a>极复分别有为无为。<a id="a-6E"></a>奉行诸法心所不著有为无为。<a id="a-6F"></a>行如是像一切诸法。<a id="a-6G"></a>疾解诸法逮得明慧。<a id="a-6H"></a>又菩萨行权方便。<a id="a-6I"></a>勤察一切诸法本无所行。<a id="a-6J"></a>虽作是观不为世事。<a id="a-6K"></a>不着世法亦无所猗。<a id="a-6L"></a>如是像法疾得晓了一切诸法。<a id="a-6M"></a>分别诸法。<a id="a-6N"></a>意力施财剖判章句。<a id="a-6O"></a>断除生老死意行具足。<a id="a-6P"></a>是故持人。<a id="a-6Q"></a>菩萨大士于是摸法而度无极。<a id="a-6R"></a>何谓为四。<a id="a-6S"></a>于斯法典奉如道义。<a id="a-6T"></a>勤修正法。<a id="a-6U"></a>于斯经典逮无挂碍。<a id="a-6V"></a>普入道慧。</p>
  <p data-pb></p>
  <h2 id="a6W">往古品第十二</h2>
  <p id="a6X">告持人。<a id="a-6Y"></a>乃往过去无央数劫。<a id="a-6Z"></a>不可称计长远无限。<a id="a-6a"></a>尔时有佛。<a id="a-6b"></a>号无量光超殊王如来至真等正觉明行成为善逝世间解无上士道法御天人师佛世尊。<a id="a-6c"></a>其佛世时。<a id="a-6d"></a>声闻众不可计数。<a id="a-6e"></a>大会无限。<a id="a-6f"></a>诸菩萨会不可称载。<a id="a-6g"></a>其佛在世时寿一劫。<a id="a-6h"></a>又彼佛土皆以七宝而遍覆成。<a id="a-6i"></a>七宝树生周匝围绕。<a id="a-6j"></a>以用庄严一切诸树。<a id="a-6k"></a>殊异珍琦交露帐覆。<a id="a-6l"></a>又诸树下皆施师子床。<a id="a-6m"></a>其诸床上细好帛氎裹树布床。<a id="a-6n"></a>一切诸床琉璃为足。<a id="a-6o"></a>以赤真珠而挍诸树。<a id="a-6p"></a>自然熏香合成诸叶。<a id="a-6q"></a>华常茂盛而围旋之。<a id="a-6r"></a>其树前自然浴池有八味水。<a id="a-6s"></a>其水底沙悉以水精车磲赤真珠合成。<a id="a-6t"></a>又以三宝造成浴池。<a id="a-6u"></a>其诸浴池自生青莲红黄白莲华。<a id="a-6v"></a>又诸池水以七宝作挍饰栏楯。<a id="a-6w"></a>一切栏楯地平如掌。<a id="a-6x"></a>又其佛土清净无秽。<a id="a-6y"></a>其佛国土宝树炽盛。<a id="a-6z"></a>犹忉利天昼度大树。<a id="a-70"></a>严饰巍巍明月珠树。<a id="a-71"></a>诸亿千充满佛土。<a id="a-72"></a>其光悉照覆日月耀令不复现。<a id="a-73"></a>其诸宝树琦珍交露。<a id="a-74"></a>出好音声哀鸾众鸟。<a id="a-75"></a>天诸玉女歌音乐声。<a id="a-76"></a>如是软音普流佛土。<a id="a-77"></a>无三恶趣不犯诸恶。<a id="a-78"></a>不为众生喧杂句说。<a id="a-79"></a>惟以敷演如斯像法智度无极。<a id="a-7A"></a>是菩萨藏化无央数诸人物众。<a id="a-7B"></a>一日皆发道心。<a id="a-7C"></a>其本发心志存大道。<a id="a-7D"></a>便悉具足道品之法。<a id="a-7E"></a>如是持人。<a id="a-7F"></a>其无量光超殊王如来至真。<a id="a-7G"></a>因其方便化不可计无央数载众生发道心。<a id="a-7H"></a>今生下方去此佛土。<a id="a-7I"></a>在彼佛土成菩萨行。<a id="a-7J"></a>佛灭度后正法存立。<a id="a-7K"></a>竟至半劫时。<a id="a-7L"></a>佛灭度后正法便没。<a id="a-7M"></a>有一菩萨名意无限。<a id="a-7N"></a>从下方佛刹来生此土。<a id="a-7O"></a>其国去斯十佛世界。<a id="a-7P"></a>适生未久年十六岁。<a id="a-7Q"></a>便舍捐业行作沙门。<a id="a-7R"></a>在无量光超殊王佛所咨受经典。<a id="a-7S"></a>临法没时为诸菩萨宣布阴种一切诸入分别解义。<a id="a-7T"></a>闻如是像精进之行。<a id="a-7U"></a>在于斯法所度无极摄权方便。<a id="a-7V"></a>因是德本。<a id="a-7W"></a>彼土复决见亿数佛普蒙斯法。<a id="a-7X"></a>所生之处常识宿命。<a id="a-7Y"></a>皆以幼童不娶妻室净修梵行。<a id="a-7Z"></a>以家有信出为沙门。<a id="a-7a"></a>所生之处逮得意力。<a id="a-7b"></a>常所受身成就功勋。<a id="a-7c"></a>而最后世。<a id="a-7d"></a>逮得无上正真之道。<a id="a-7e"></a>为最正觉号曰无量光珠王如来至真等正觉。<a id="a-7f"></a>若有菩萨疾欲得成佛。<a id="a-7g"></a>逮一切智具足佛道。<a id="a-7h"></a>在后五浊临法欲没。<a id="a-7i"></a>当勤志成如是像法辄受宣布。<a id="a-7j"></a>尽以爱乐常行精进。<a id="a-7k"></a>最后末俗受是经典。<a id="a-7l"></a>德勋无量。<a id="a-7m"></a>讽诵奉行为他人说。<a id="a-7n"></a>福不可喻。</p>
  <h2 id="a7o">颰陀和五百人品第十三</h2>
  <p id="a7p">尔时颰陀和等五百菩萨。<a id="a-7q"></a>桥曰兜菩萨。<a id="a-7r"></a>即从坐起长跪叉手。<a id="a-7s"></a>前白佛言。<a id="a-7t"></a>我等世尊最后末世。<a id="a-7u"></a>临法灭时当受是法。<a id="a-7v"></a>住于后世五浊之世。<a id="a-7w"></a>拥护正典持是景摸。<a id="a-7x"></a>讽诵奉持广为人说。<a id="a-7y"></a>复有无数诸菩萨等。<a id="a-7z"></a>各从坐起长跪叉手。<a id="a-80"></a>谛视佛面各兴至愿。<a id="a-81"></a>我等世尊最后末世。<a id="a-82"></a>被弘誓铠受是景摸。<a id="a-83"></a>顺斯深妙佛所宣慧。<a id="a-84"></a>诸菩萨等所积德本。<a id="a-85"></a>道品之藏并使具足。<a id="a-86"></a>所在游居当拥护法。<a id="a-87"></a>闻是经像益加喜乐受持讽诵。<a id="a-88"></a>宣示未达深入大猷。<a id="a-89"></a>时佛忻笑。<a id="a-8A"></a>口中五色光出。<a id="a-8B"></a>遍照三千大千佛土。<a id="a-8C"></a>地六返震动。<a id="a-8D"></a>贤者阿难即从坐起。<a id="a-8E"></a>长跪叉手前白佛言。<a id="a-8F"></a>佛何因笑。<a id="a-8G"></a>既笑当有意。<a id="a-8H"></a>光明普照地即大动。<a id="a-8I"></a>佛告阿难。<a id="a-8J"></a>汝宁见此诸菩萨众住立我前。<a id="a-8K"></a>在后末世当护正法。<a id="a-8L"></a>被弘誓铠以救危厄。<a id="a-8M"></a>佛识念之往无数劫。<a id="a-8N"></a>于诸佛所被如是像弘誓之铠。<a id="a-8O"></a>面从诸佛受斯经法持护三品。<a id="a-8P"></a>开导无数众生之类。<a id="a-8Q"></a>令是等来在于佛所承三品义。<a id="a-8R"></a>受是正法今立佛前。<a id="a-8S"></a>然后末世法临没时。<a id="a-8T"></a>多所开化未达众生。<a id="a-8U"></a>如令受佛三品正法。<a id="a-8V"></a>在于贤劫诸佛兴见。<a id="a-8W"></a>亦当从受千佛训诲三品正法。<a id="a-8X"></a>又将来世诸佛圣所咸受亦然。<a id="a-8Y"></a>是等阿难诸族姓子。<a id="a-8Z"></a>功勋名德不可得察。<a id="a-8a"></a>莫能称计所行经法。<a id="a-8b"></a>是诸族姓子。<a id="a-8c"></a>安隐众生而供养。<a id="a-8d"></a>假使如来班宣是等。<a id="a-8e"></a>以受正道安隐众生。<a id="a-8f"></a>皆以不信。<a id="a-8g"></a>若不信者长夜不安。<a id="a-8h"></a>堕于恶趣。<a id="a-8i"></a>又复阿难。<a id="a-8j"></a>当为汝等现其证明。<a id="a-8k"></a>如斯等类安隐众生。<a id="a-8l"></a>正使三千世界一切众生。<a id="a-8m"></a>皆由想行故堕地狱。<a id="a-8n"></a>假使大众在地狱中。<a id="a-8o"></a>有一人生告地狱人。<a id="a-8p"></a>无得恐怖。<a id="a-8q"></a>当为汝等一一道利。<a id="a-8r"></a>以时方便出大地狱苦恼之患。<a id="a-8s"></a>则以己身一一济之。<a id="a-8t"></a>移着安处一一人故。<a id="a-8u"></a>无数千岁忍在地狱。<a id="a-8v"></a>未曾懈废普令致安。<a id="a-8w"></a>阿难。<a id="a-8x"></a>其人于众生慈愍弘哀。<a id="a-8y"></a>宁增多不。<a id="a-8z"></a>出大地狱立大安隐。<a id="a-90"></a>阿难言。<a id="a-91"></a>甚多甚多。<a id="a-92"></a>天中天。<a id="a-93"></a>佛言。<a id="a-94"></a>假使彼人显示神足如是巍巍。<a id="a-95"></a>令众生类立第一最有为之安。<a id="a-96"></a>长乐无极成大哀愍。<a id="a-97"></a>皆逮覆护其功德福。<a id="a-98"></a>非心所思非言可畅。<a id="a-99"></a>佛告阿难。<a id="a-9A"></a>今故语汝。<a id="a-9B"></a>如彼菩萨于大地狱。<a id="a-9C"></a>出无数众立之永安。<a id="a-9D"></a>所愍众生若合集是。<a id="a-9E"></a>前所安隐顺和众生。<a id="a-9F"></a>使济大难至有为安。<a id="a-9G"></a>百倍千倍亿万倍。<a id="a-9H"></a>巨亿万倍不如族姓子受是像经。<a id="a-9I"></a>所以者何。<a id="a-9J"></a>计其所兴有为之安。<a id="a-9K"></a>有极尽矣。<a id="a-9L"></a>不至无为不离贪欲不致灭度。<a id="a-9M"></a>逮神通正觉之业。<a id="a-9N"></a>不成寂志泥洹之要。<a id="a-9O"></a>又阿难。<a id="a-9P"></a>是诸菩萨。<a id="a-9Q"></a>建立众生无上大安一切智业。<a id="a-9R"></a>又是菩萨以大士法志学道乘。<a id="a-9S"></a>建立佛道度诸众生。<a id="a-9T"></a>立诸声闻缘觉之地。<a id="a-9U"></a>观助佛法修菩萨行住于大道。<a id="a-9V"></a>斯诸族姓子。<a id="a-9W"></a>劝助众生行菩萨法。<a id="a-9X"></a>不料佛教咨启大雄。<a id="a-9Y"></a>受立弘慈成一切智故功无限。<a id="a-9Z"></a>佛言。<a id="a-9a"></a>阿难。<a id="a-9b"></a>由是正法。<a id="a-9c"></a>若千劫中若无数劫。<a id="a-9d"></a>不可计限亿百载劫。<a id="a-9e"></a>悬邈如是。<a id="a-9f"></a>诸佛世尊常不空间。<a id="a-9g"></a>展转相教。<a id="a-9h"></a>及余无数亿百千垓劫。<a id="a-9i"></a>转复相度使成佛。<a id="a-9j"></a>而无穷功故无限。<a id="a-9k"></a>所以者何。<a id="a-9l"></a>亿千百佛本住宿世。<a id="a-9m"></a>行菩萨业建立佛道。<a id="a-9n"></a>斯等之类在在所生。<a id="a-9o"></a>受是经典各用劝助。<a id="a-9p"></a>逮无上正真之道成最正觉。<a id="a-9q"></a>将来之世无数菩萨。<a id="a-9r"></a>多所开化不可计众。<a id="a-9s"></a>以是劝助具足佛法。<a id="a-9t"></a>成无上正真之道也。<a id="a-9u"></a>如是阿难。<a id="a-9v"></a>诸族姓子训立众生一切智安无上大道。<a id="a-9w"></a>欲平等有法父母者。<a id="a-9x"></a>正当谓之诸佛菩萨道法父母。<a id="a-9y"></a>今是菩萨拥护自归普得自立。<a id="a-9z"></a>是所谓安颰陀和。<a id="a-A0"></a>桥曰兜等五百人等。<a id="a-A1"></a>则法父母。<a id="a-A2"></a>斯诸菩萨护是正典。<a id="a-A3"></a>族姓子族姓女等。<a id="a-A4"></a>不违佛教。<a id="a-A5"></a>亦不绝一切智本。<a id="a-A6"></a>于将来世临法欲没。<a id="a-A7"></a>为诸众生建立大护。<a id="a-A8"></a>住在大哀开益一切。<a id="a-A9"></a>以是劝助在于末世。<a id="a-AA"></a>而安护之不堕恶趣。<a id="a-AB"></a>令无数千亿菩萨若无数佛共嗟叹。<a id="a-AC"></a>是族姓子等功勋之德不能究竟。<a id="a-AD"></a>所以者何。<a id="a-AE"></a>是诸族姓名勋至德不可思议。</p>
  <p id="aAF">佛告阿难。<a id="a-AG"></a>佛无数劫亿千兆载。<a id="a-AH"></a>合集积累是正法宝。<a id="a-AI"></a>其受是法族姓子等。<a id="a-AJ"></a>十方无数不可计会。<a id="a-AK"></a>诸佛世尊游无限土。<a id="a-AL"></a>今现在者咸共拥护。<a id="a-AM"></a>学是法者皆令安隐。<a id="a-AN"></a>佛言。<a id="a-AO"></a>阿难。<a id="a-AP"></a>天上世间。<a id="a-AQ"></a>悉为是等诸族姓子。<a id="a-AR"></a>稽首敬礼归命咨受。<a id="a-AS"></a>十方诸佛悉嗟叹之。<a id="a-AT"></a>所演经法以示不逮。<a id="a-AU"></a>阿难。<a id="a-AV"></a>佛以豫印印是族姓决一切疑。<a id="a-AW"></a>若后末世受如是像无上正法。<a id="a-AX"></a>持讽诵说宣布同学。<a id="a-AY"></a>是族姓子及族姓女。<a id="a-AZ"></a>以为疾近一切智业。<a id="a-Aa"></a>临法灭时闻是景摸深妙经法。<a id="a-Ab"></a>怀喜信者。<a id="a-Ac"></a>佛以授决行菩萨乘。<a id="a-Ad"></a>如是至真。<a id="a-Ae"></a>最后末世爱护是法。<a id="a-Af"></a>建立己身而爱乐法。<a id="a-Ag"></a>佛以劝助。<a id="a-Ah"></a>是诸族姓子及族姓女。<a id="a-Ai"></a>而不诽谤斯深妙法。<a id="a-Aj"></a>佛预授决诸声闻乘。<a id="a-Ak"></a>见弥勒佛出现于世。<a id="a-Al"></a>诸漏已尽无有爱欲。<a id="a-Am"></a>用受信是深妙法故。<a id="a-An"></a>未曾诽谤致是功报。<a id="a-Ao"></a>佛言。<a id="a-Ap"></a>若菩萨学闻是深法信乐悦豫。<a id="a-Aq"></a>亦皆授决。<a id="a-Ar"></a>在于弥勒如来世时。<a id="a-As"></a>出家学寂而复誓愿。<a id="a-At"></a>乃有殊特。<a id="a-Au"></a>佛谓。<a id="a-Av"></a>是族姓子女。<a id="a-Aw"></a>德本调柔功勋无际。<a id="a-Ax"></a>临法欲没最后末世。<a id="a-Ay"></a>受斯深法奉行精进。<a id="a-Az"></a>德不可量巍巍如是。</p>
  <p data-pb></p>
  <h2 id="aB0">嘱累品第十四</h2>
  <p id="aB1">尔时持人菩萨前白佛言。<a id="a-B2"></a>愿佛建吾以转法者不求名利。<a id="a-B3"></a>最后末世闻是正典。<a id="a-B4"></a>显发忻悦受微妙义。<a id="a-B5"></a>以是之故疾解诸法。<a id="a-B6"></a>逮分别慧速得意力。<a id="a-B7"></a>剖判诸法晓了道慧。<a id="a-B8"></a>所生之处识念不忘。<a id="a-B9"></a>以大法光照于十方。<a id="a-BA"></a>佛言。<a id="a-BB"></a>持人。<a id="a-BC"></a>若有菩萨观是法品。<a id="a-BD"></a>大智慧业无极明本。<a id="a-BE"></a>积大功德不可限量。<a id="a-BF"></a>若将来世受是法品持讽诵读。<a id="a-BG"></a>及余深经菩萨箧藏。<a id="a-BH"></a>诸度无极勤心奉行。<a id="a-BI"></a>魔事因缘不能得便。<a id="a-BJ"></a>不为罪盖之所覆蔽。<a id="a-BK"></a>佛预授决见两三佛。<a id="a-BL"></a>辄当逮得无所从生法忍。<a id="a-BM"></a>其得忍者亦当得是无上道品。<a id="a-BN"></a>自解诸法而得自在。<a id="a-BO"></a>严净佛土具足声闻。<a id="a-BP"></a>受其道教奉菩萨行。<a id="a-BQ"></a>如是持人。<a id="a-BR"></a>佛下印封断一切疑。<a id="a-BS"></a>最后末世现得四义自在之业。<a id="a-BT"></a>行菩萨大士法。<a id="a-BU"></a>受是经典而拥护之。<a id="a-BV"></a>被弘誓铠。<a id="a-BW"></a>何谓为四。<a id="a-BX"></a>一曰受己德本甚大无极。<a id="a-BY"></a>不可限量不可计会。<a id="a-BZ"></a>二曰当为众生显发善元。<a id="a-Ba"></a>三曰咨受如来正法经要。<a id="a-Bb"></a>四曰执持法藏无央数佛所宣道化。<a id="a-Bc"></a>是为四。<a id="a-Bd"></a>复有四法。<a id="a-Be"></a>最后末世将护深法。<a id="a-Bf"></a>何谓为四。<a id="a-Bg"></a>一曰摄取精进在弊恶世受行正法。<a id="a-Bh"></a>二曰若在厄难第一苦毒诤乱正法。<a id="a-Bi"></a>所持法品人共斗时化令和合拥护正法。<a id="a-Bj"></a>三曰行发忍辱具足仁和。<a id="a-Bk"></a>四曰在于末世心不怀恨。<a id="a-Bl"></a>往来周旋常行慈愍。<a id="a-Bm"></a>是为四。<a id="a-Bn"></a>得致深法疾逮一切智。</p>
  <p id="aBo">尔时颰陀和桥曰兜。<a id="a-Bp"></a>五百菩萨及余菩萨。<a id="a-Bq"></a>闻佛说是道品正法。<a id="a-Br"></a>咸住佛前心自念言。<a id="a-Bs"></a>于后末世拥护正法。<a id="a-Bt"></a>佛以右掌摩诸菩萨。<a id="a-Bu"></a>而告之曰。<a id="a-Bv"></a>诸族姓子。<a id="a-Bw"></a>佛无数劫而积习是无上正真道。<a id="a-Bx"></a>成大宝藏。<a id="a-By"></a>甚用勤苦忍遭困厄。<a id="a-Bz"></a>所济无限使得大安。<a id="a-C0"></a>舍身之安而忧一切。<a id="a-C1"></a>乃致道法成最正觉。<a id="a-C2"></a>以累仁等。<a id="a-C3"></a>若有学诵逮是法者。<a id="a-C4"></a>广为四辈而敷演义。<a id="a-C5"></a>若三品法欲毁坏时。<a id="a-C6"></a>当建立护尔乃震扬无极大光。<a id="a-C7"></a>佛重累族姓子等。<a id="a-C8"></a>如来犹父。<a id="a-C9"></a>诸贤如子。<a id="a-CA"></a>佛犹国君。<a id="a-CB"></a>诸仁如臣。<a id="a-CC"></a>父慈子孝君正臣忠。<a id="a-CD"></a>天下和平。<a id="a-CE"></a>吾无数劫习是正法道德宝藏。<a id="a-CF"></a>令普流布八极上下。<a id="a-CG"></a>诸天人民一切慈孝自归命佛。<a id="a-CH"></a>佛以大哀皆共蒙济。<a id="a-CI"></a>尔时诸菩萨众。<a id="a-CJ"></a>从颰陀和桥曰兜等五百群众。<a id="a-CK"></a>稽首佛足前白佛言。<a id="a-CL"></a>承佛圣旨。<a id="a-CM"></a>任力尽意将护末世。<a id="a-CN"></a>佛所宣教惟愿如来建立垂恩。<a id="a-CO"></a>最后末世。<a id="a-CP"></a>令斯正法道宝之藏。<a id="a-CQ"></a>使普流布八方上下。<a id="a-CR"></a>一切皆蒙。<a id="a-CS"></a>佛加威神说是法品。<a id="a-CT"></a>有无央数不可计会诸菩萨众。<a id="a-CU"></a>得一生补处。<a id="a-CV"></a>德本道慧皆以备悉。<a id="a-CW"></a>无数亿千诸天人民。<a id="a-CX"></a>皆发道心。<a id="a-CY"></a>佛悉授决。<a id="a-CZ"></a>于将来世皆得佛道。<a id="a-Ca"></a>各有名号。<a id="a-Cb"></a>佛说如是。<a id="a-Cc"></a>持人菩萨及一切菩萨。<a id="a-Cd"></a>颰陀和桥曰兜等。<a id="a-Ce"></a>五百群众。<a id="a-Cf"></a>四部众会。<a id="a-Cg"></a>诸天世人阿修罗。<a id="a-Ch"></a>闻佛所说莫不欢喜。<a id="a-Ci"></a>作礼而去。</p>
 </body>
</html>