<!doctype html>
<html id="z3IBTemLt" data-ver="188">
 <head>
  <meta charset="utf-8">
  <meta author="昙摩伽陀耶舍">
  <meta library="龙藏">
  <meta catalog="大乘五大部外重译经">
  <meta period="萧齐">
 </head>
 <body>
  <h1 id="a1">无量义经序</h1>
  <p id="a2">萧齐荆州隐士刘虬作</p>
  <p id="a3">《无量义经》者，<a id="a-4"></a>取其无相一法，<a id="a-5"></a>广生众教，<a id="a-6"></a>含义不赀，<a id="a-7"></a>故曰无量。<a id="a-8"></a>夫三界群生随业而转，<a id="a-9"></a>一极正觉任机而通。<a id="a-A"></a>流转起灭者，<a id="a-B"></a>必在苦而希乐，<a id="a-C"></a>此叩圣之感也。<a id="a-D"></a>顺通示现者，<a id="a-E"></a>亦施悲而用慈，<a id="a-F"></a>即救世之应也。<a id="a-G"></a>根异教殊，<a id="a-H"></a>其阶成七：<a id="a-I"></a>先为波利等说五戒，<a id="a-J"></a>所谓人天善根，<a id="a-K"></a>一也；<a id="a-L"></a>次为拘邻等转四谛，<a id="a-M"></a>所谓授声闻乘，<a id="a-N"></a>二也；<a id="a-O"></a>次为中根演十二因缘，<a id="a-P"></a>所谓授缘觉乘，<a id="a-Q"></a>三也；<a id="a-R"></a>次为上根举六波罗蜜，<a id="a-S"></a>所谓授以大乘，<a id="a-T"></a>四也；<a id="a-U"></a>众教宣融群疑须导，<a id="a-V"></a>次说《无量义经》，<a id="a-W"></a>既称得道差品，<a id="a-X"></a>复云未显真实，<a id="a-Y"></a>使发求实之冥机，<a id="a-Z"></a>用开一极之由绪，<a id="a-a"></a>五也；<a id="a-b"></a>故《法华》接唱，<a id="a-c"></a>显一除三，<a id="a-d"></a>顺彼求实之心，<a id="a-e"></a>去此施权之名，<a id="a-f"></a>六也；<a id="a-g"></a>虽权开而实现，<a id="a-h"></a>犹掩常住之正义，<a id="a-i"></a>在双树而临崖，<a id="a-j"></a>乃畅我净之玄音，<a id="a-k"></a>七也。</p>
  <p id="al">过此以往法门虽多，<a id="a-m"></a>撮其大归数尽于此。<a id="a-n"></a>亦由众声不出五音之表，<a id="a-o"></a>百氏并在六家之内。<a id="a-p"></a>其《无量义经》，<a id="a-q"></a>虽《法华》首戴其目，<a id="a-r"></a>而中夏未睹其说。<a id="a-s"></a>每临讲肆，<a id="a-t"></a>未尝不废谈而叹想见斯文。<a id="a-u"></a>忽有武当山比丘慧表，<a id="a-v"></a>生自羌胄，<a id="a-w"></a>伪帝姚略从子。<a id="a-x"></a>国破之日，<a id="a-y"></a>为晋军何澹之所得。<a id="a-z"></a>数岁聪黠，<a id="a-10"></a>澹之字曰螟蛉，<a id="a-11"></a>养为假子。<a id="a-12"></a>俄放出家，<a id="a-13"></a>便勤苦求道，<a id="a-14"></a>南北游寻，<a id="a-15"></a>不择夷险。<a id="a-16"></a>以齐建元三年，<a id="a-17"></a>复访奇搜秘远至岭南，<a id="a-18"></a>于广州朝廷寺，<a id="a-19"></a>遇中天竺沙门昙摩伽陀耶舍，<a id="a-1A"></a>手能隶书，<a id="a-1B"></a>口解齐言，<a id="a-1C"></a>欲传此经未知所授。<a id="a-1D"></a>表便殷勤致请，<a id="a-1E"></a>心形俱至，<a id="a-1F"></a>淹历旬朔仅得一本。<a id="a-1G"></a>仍还峤北赍入武当，<a id="a-1H"></a>以今永明三年九月十八日，<a id="a-1I"></a>顶戴出山，<a id="a-1J"></a>见校弘通，<a id="a-1K"></a>奉觌真文欣敬兼诚，<a id="a-1L"></a>咏歌不足手舞莫宣，<a id="a-1M"></a>辄虔访宿解抽刷庸思，<a id="a-1N"></a>谨立序注云。</p>
  <p id="a1O">自极教应世与俗而差，<a id="a-1P"></a>神道救物称感成异。<a id="a-1Q"></a>玄圃已东，<a id="a-1R"></a>号曰太一。<a id="a-1S"></a>罽宾以西，<a id="a-1T"></a>字为正学。<a id="a-1U"></a>东国明殃庆于百年，<a id="a-1V"></a>西域辩休咎于三世。<a id="a-1W"></a>希无之与修空，<a id="a-1X"></a>其揆一也。<a id="a-1Y"></a>有欲于无者，<a id="a-1Z"></a>既无得无之分。<a id="a-1a"></a>施心于空者，<a id="a-1b"></a>岂有入空之照？<a id="a-1c"></a>而讲求释教者，<a id="a-1d"></a>或谓会理可渐，<a id="a-1e"></a>或谓入空必顿。<a id="a-1f"></a>请试言之，<a id="a-1g"></a>以筌幽寄。<a id="a-1h"></a>立渐者，<a id="a-1i"></a>以万事之成，<a id="a-1j"></a>莫不有渐。<a id="a-1k"></a>坚冰基于履霜，<a id="a-1l"></a>九仞成于累土。<a id="a-1m"></a>学人之入空也，<a id="a-1n"></a>虽未圆符，<a id="a-1o"></a>譬如斩木，<a id="a-1p"></a>去寸无寸，<a id="a-1q"></a>去尺无尺，<a id="a-1r"></a>三空稍登，<a id="a-1s"></a>宁非渐耶？<a id="a-1t"></a>立顿者，<a id="a-1u"></a>以希善之功，<a id="a-1v"></a>莫过观法性。<a id="a-1w"></a>法性从缘非有非无，<a id="a-1x"></a>忘虑于非有非无，<a id="a-1y"></a>理照斯一者，<a id="a-1z"></a>乃曰解空。<a id="a-20"></a>存心于非有非无，<a id="a-21"></a>境智犹二者，<a id="a-22"></a>未免于有。<a id="a-23"></a>有中伏结，<a id="a-24"></a>非无日损之验。<a id="a-25"></a>空上论心，<a id="a-26"></a>未有入理之效。<a id="a-27"></a>而言纳罗汉于一听，<a id="a-28"></a>判无生于终朝。<a id="a-29"></a>是接诱之言，<a id="a-2A"></a>非称实之说。<a id="a-2B"></a>妙得非渐，<a id="a-2C"></a>理固必然。<a id="a-2D"></a>既二谈分路，<a id="a-2E"></a>两意争途，<a id="a-2F"></a>一去一取莫之或正。<a id="a-2G"></a>寻得旨之匠，<a id="a-2H"></a>起自支安。<a id="a-2I"></a>支公之论无生，<a id="a-2J"></a>以七住为道慧阴足。<a id="a-2K"></a>十住则群方与能，<a id="a-2L"></a>在迹斯异语照则一。<a id="a-2M"></a>安公之辩异观，<a id="a-2N"></a>三乘者，<a id="a-2O"></a>始篑之日称。<a id="a-2P"></a>定慧者，<a id="a-2Q"></a>终成之实录。<a id="a-2R"></a>此谓始求可随根而三，<a id="a-2S"></a>入解则其慧不二。<a id="a-2T"></a>譬喻亦云，<a id="a-2U"></a>大难既夷乃无有三，<a id="a-2V"></a>险路既息其化即亡。<a id="a-2W"></a>此则名一为三，<a id="a-2X"></a>非有三悟明矣！<a id="a-2Y"></a>生公云：<a id="a-2Z"></a>道品可以泥洹，<a id="a-2a"></a>非罗汉之名。<a id="a-2b"></a>六度可以至佛，<a id="a-2c"></a>非树王之谓。<a id="a-2d"></a>斩木之喻，<a id="a-2e"></a>木存故尺寸可渐。<a id="a-2f"></a>无生之证，<a id="a-2g"></a>生尽故其照必顿。<a id="a-2h"></a>案三乘名教，<a id="a-2i"></a>皆以生尽照息。<a id="a-2j"></a>去有入空，<a id="a-2k"></a>以此为道，<a id="a-2l"></a>不得取像于形器也。<a id="a-2m"></a>今无量义亦以无相为本，<a id="a-2n"></a>若所证实异，<a id="a-2o"></a>岂曰无相？<a id="a-2p"></a>若入照必同，<a id="a-2q"></a>宁曰有渐，<a id="a-2r"></a>非渐而云渐，<a id="a-2s"></a>密筌之虚教耳！<a id="a-2t"></a>如来亦云：<a id="a-2u"></a>空拳诳小儿，<a id="a-2v"></a>以此度众生。<a id="a-2w"></a>微文接粗，<a id="a-2x"></a>渐说或允，<a id="a-2y"></a>忘象得意，<a id="a-2z"></a>顿义为长。<a id="a-30"></a>聊举大较，<a id="a-31"></a>谈者择焉。</p>
 </body>
</html>