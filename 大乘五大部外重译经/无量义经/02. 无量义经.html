<!doctype html>
<html id="z3IBTeoLu" data-ver="1225">
 <head>
  <meta charset="utf-8">
  <meta author="昙摩伽陀耶舍">
  <meta library="龙藏">
  <meta catalog="大乘五大部外重译经">
  <meta period="萧齐">
 </head>
 <body>
  <h1 id="a1">无量义经</h1>
  <h2 id="a2">德行品第一</h2>
  <p id="a3">如是我闻：<a id="a-4"></a>一时，<a id="a-5"></a>佛在王舍城耆阇崛山中，<a id="a-6"></a>与大比丘众万二千人俱，<a id="a-7"></a>菩萨摩诃萨八万人，<a id="a-8"></a>天、<a id="a-9"></a>龙、<a id="a-A"></a>夜叉、<a id="a-B"></a>乾闼婆、<a id="a-C"></a>阿修罗、<a id="a-D"></a>迦楼罗、<a id="a-E"></a>紧那罗、<a id="a-F"></a>摩睺罗伽，<a id="a-G"></a>诸比丘、<a id="a-H"></a>比丘尼、<a id="a-I"></a>优婆塞、<a id="a-J"></a>优婆夷俱。<a id="a-K"></a>大转轮王、<a id="a-L"></a>小转轮王，<a id="a-M"></a>金轮、<a id="a-N"></a>银轮诸转轮王，<a id="a-O"></a>国王、<a id="a-P"></a>王子、<a id="a-Q"></a>国臣、<a id="a-R"></a>国民、<a id="a-S"></a>国士、<a id="a-T"></a>国女、<a id="a-U"></a>国大长者，<a id="a-V"></a>各与眷属百千万数而自围绕，<a id="a-W"></a>来诣佛所，<a id="a-X"></a>头面礼足，<a id="a-Y"></a>绕百千匝，<a id="a-Z"></a>烧香散华种种供养，<a id="a-a"></a>供养佛已，<a id="a-b"></a>退一面坐。</p>
  <p id="ac">其菩萨名曰：<a id="a-d"></a>文殊师利法王子、<a id="a-e"></a>大威德藏法王子、<a id="a-f"></a>无忧藏法王子、<a id="a-g"></a>大辩藏法王子、<a id="a-h"></a>弥勒菩萨、<a id="a-i"></a>导首菩萨、<a id="a-j"></a>药王菩萨、<a id="a-k"></a>药上菩萨、<a id="a-l"></a>华幢菩萨、<a id="a-m"></a>华光幢菩萨、<a id="a-n"></a>陀罗尼自在王菩萨、<a id="a-o"></a>观世音菩萨、<a id="a-p"></a>大势至菩萨、<a id="a-q"></a>常精进菩萨、<a id="a-r"></a>宝印手菩萨、<a id="a-s"></a>宝积菩萨、<a id="a-t"></a>宝杖菩萨、<a id="a-u"></a>越三界菩萨、<a id="a-v"></a>毗摩跋罗菩萨、<a id="a-w"></a>香象菩萨、<a id="a-x"></a>大香象菩萨、<a id="a-y"></a>师子吼王菩萨、<a id="a-z"></a>师子游戏世菩萨、<a id="a-10"></a>师子奋迅菩萨、<a id="a-11"></a>师子精进菩萨、<a id="a-12"></a>勇锐力菩萨、<a id="a-13"></a>师子威猛伏菩萨、<a id="a-14"></a>庄严菩萨、<a id="a-15"></a>大庄严菩萨，<a id="a-16"></a>如是等菩萨摩诃萨八万人俱。<a id="a-17"></a>是诸菩萨，<a id="a-18"></a>莫不皆是法身大士，<a id="a-19"></a>戒、<a id="a-1A"></a>定、<a id="a-1B"></a>慧、<a id="a-1C"></a>解脱、<a id="a-1D"></a>解脱知见之所成就。<a id="a-1E"></a>其心禅寂常在三昧，<a id="a-1F"></a>恬安惔怕无为无欲，<a id="a-1G"></a>颠倒乱想不复得入，<a id="a-1H"></a>静寂清澄志玄虚漠，<a id="a-1I"></a>守之不动亿百千劫，<a id="a-1J"></a>无量法门悉现在前，<a id="a-1K"></a>得大智慧通达诸法，<a id="a-1L"></a>晓了分别性相真实，<a id="a-1M"></a>有无长短明现显白。<a id="a-1N"></a>又能善知诸根性欲，<a id="a-1O"></a>以陀罗尼无碍辩才，<a id="a-1P"></a>诸佛转法轮随顺能转，<a id="a-1Q"></a>微滴先堕以淹欲尘，<a id="a-1R"></a>开涅槃门扇解脱风，<a id="a-1S"></a>除世热恼致法清凉。<a id="a-1T"></a>次降甚深十二因缘，<a id="a-1U"></a>用洒无明老病死等。<a id="a-1V"></a>猛盛炽然苦聚日光，<a id="a-1W"></a>尔乃洪注无上大乘。<a id="a-1X"></a>润渍众生诸有善根，<a id="a-1Y"></a>布善种子遍功德田，<a id="a-1Z"></a>普令一切发菩提萌。<a id="a-1a"></a>智慧日月方便时节，<a id="a-1b"></a>扶疏增长大乘事业，<a id="a-1c"></a>令众疾成阿耨多罗三藐三菩提。<a id="a-1d"></a>常住快乐微妙真实，<a id="a-1e"></a>无量大悲救苦众生。<a id="a-1f"></a>是诸众生真善知识，<a id="a-1g"></a>是诸众生大良福田，<a id="a-1h"></a>是诸众生不请之师，<a id="a-1i"></a>是诸众生安隐乐处、<a id="a-1j"></a>救处、<a id="a-1k"></a>护处、<a id="a-1l"></a>大依止处，<a id="a-1m"></a>处处为众作大导师。<a id="a-1n"></a>能为生盲而作眼目，<a id="a-1o"></a>聋劓哑者作耳鼻舌，<a id="a-1p"></a>诸根毁缺能令具足，<a id="a-1q"></a>颠狂荒乱作大正念。<a id="a-1r"></a>船师、<a id="a-1s"></a>大船师运载群生，<a id="a-1t"></a>渡生死河，<a id="a-1u"></a>置涅槃岸。<a id="a-1v"></a>医王、<a id="a-1w"></a>大医王，<a id="a-1x"></a>分别病相晓了药性，<a id="a-1y"></a>随病授药令众乐服。<a id="a-1z"></a>调御、<a id="a-20"></a>大调御，<a id="a-21"></a>无诸放逸行，<a id="a-22"></a>犹如象马师能调无不调。<a id="a-23"></a>师子勇猛威伏众兽，<a id="a-24"></a>难可沮坏，<a id="a-25"></a>游戏菩萨诸波罗蜜。<a id="a-26"></a>于如来地坚固不动，<a id="a-27"></a>安住愿力广净佛国，<a id="a-28"></a>不久得成阿耨多罗三藐三菩提。<a id="a-29"></a>是诸菩萨摩诃萨，<a id="a-2A"></a>皆有如是不思议功德。</p>
  <p id="a2B">其比丘名曰：<a id="a-2C"></a>大智舍利弗、<a id="a-2D"></a>神通目揵连、<a id="a-2E"></a>慧命须菩提、<a id="a-2F"></a>摩诃迦旃延、<a id="a-2G"></a>弥多罗尼子、<a id="a-2H"></a>富楼那、<a id="a-2I"></a>阿若憍陈如等，<a id="a-2J"></a>天眼阿那律、<a id="a-2K"></a>持律优波离、<a id="a-2L"></a>侍者阿难、<a id="a-2M"></a>佛子罗云、<a id="a-2N"></a>优波难陀、<a id="a-2O"></a>离婆多、<a id="a-2P"></a>劫宾那、<a id="a-2Q"></a>薄拘罗、<a id="a-2R"></a>阿周陀、<a id="a-2S"></a>莎伽陀、<a id="a-2T"></a>头陀大迦葉、<a id="a-2U"></a>忧楼频螺迦葉、<a id="a-2V"></a>伽耶迦葉、<a id="a-2W"></a>那提迦葉。<a id="a-2X"></a>如是等比丘万二千人，<a id="a-2Y"></a>皆阿罗汉，<a id="a-2Z"></a>尽诸结漏，<a id="a-2a"></a>无复缚著，<a id="a-2b"></a>真正解脱。</p>
  <p id="a2c">尔时，<a id="a-2d"></a>大庄严菩萨摩诃萨，<a id="a-2e"></a>遍观众坐各定意已，<a id="a-2f"></a>与众中八万菩萨摩诃萨俱，<a id="a-2g"></a>从座而起，<a id="a-2h"></a>来诣佛所，<a id="a-2i"></a>头面礼足，<a id="a-2j"></a>绕百千匝，<a id="a-2k"></a>烧散天华、<a id="a-2l"></a>天香、<a id="a-2m"></a>天衣、<a id="a-2n"></a>天璎珞、<a id="a-2o"></a>天无价宝，<a id="a-2p"></a>从于空中旋转来下，<a id="a-2q"></a>四面云集而献于佛。<a id="a-2r"></a>天厨、<a id="a-2s"></a>天钵器、<a id="a-2t"></a>天百味充满盈溢，<a id="a-2u"></a>见色闻香自然饱足，<a id="a-2v"></a>天幢、<a id="a-2w"></a>天幡、<a id="a-2x"></a>天幰盖、<a id="a-2y"></a>天妙乐具，<a id="a-2z"></a>处处安置作天伎乐，<a id="a-30"></a>娱乐于佛。<a id="a-31"></a>即前胡跪合掌，<a id="a-32"></a>一心俱共同声说偈赞言：</p>
  <p id="a33">“大哉大悟大圣主，<a id="a-34"></a> 无垢无染无所著，</p>
  <p id="a35">天人象马调御师，<a id="a-36"></a> 道风德香熏一切，</p>
  <p id="a37">智恬情怕虑凝静，<a id="a-38"></a> 意灭识亡心亦寂，</p>
  <p id="a39">永断梦妄思想念，<a id="a-3A"></a> 无复诸大阴界入。</p>
  <p id="a3B">其身非有亦非无，<a id="a-3C"></a> 非因非缘非自他，</p>
  <p id="a3D">非方非圆非短长，<a id="a-3E"></a> 非出非没非生灭，</p>
  <p id="a3F">非造非起非为作，<a id="a-3G"></a> 非坐非卧非行住，</p>
  <p id="a3H">非动非转非闲静，<a id="a-3I"></a> 非进非退非安危，</p>
  <p id="a3J">非是非非非得失，<a id="a-3K"></a> 非彼非此非去来，</p>
  <p id="a3L">非青非黄非赤白，<a id="a-3M"></a> 非红非紫种种色。</p>
  <p id="a3N">戒定慧解知见生，<a id="a-3O"></a> 三明六通道品发，</p>
  <p id="a3P">慈悲十力无畏起，<a id="a-3Q"></a> 众生善业因缘出。</p>
  <p id="a3R">示为丈六紫金晖，<a id="a-3S"></a> 方整照曜甚明彻，</p>
  <p id="a3T">毫相月旋项日光，<a id="a-3U"></a> 旋发绀青顶肉髻，</p>
  <p id="a3V">净眼明照上下眴，<a id="a-3W"></a> 眉睫绀舒方口颊，</p>
  <p id="a3X">唇舌赤好若丹果，<a id="a-3Y"></a> 白齿四十犹珂雪，</p>
  <p id="a3Z">额广鼻修面门开，<a id="a-3a"></a> 胸表卍字师子臆，</p>
  <p id="a3b">手足柔软具千辐，<a id="a-3c"></a> 腋掌合缦内外握，</p>
  <p id="a3d">臂修肘长指直纤，<a id="a-3e"></a> 皮肤细软毛右旋，</p>
  <p id="a3f">踝膝不现阴马藏，<a id="a-3g"></a> 细筋锁骨鹿膊肠，</p>
  <p id="a3h">表里映彻净无垢，<a id="a-3i"></a> 净水莫染不受尘，</p>
  <p id="a3j">如是等相三十二，<a id="a-3k"></a> 八十种好似可见，</p>
  <p id="a3l">而实无相非相色，<a id="a-3m"></a> 一切有相眼对绝，</p>
  <p id="a3n">无相之相有相身，<a id="a-3o"></a> 众生身相相亦然。</p>
  <p id="a3p">能令众生欢喜礼，<a id="a-3q"></a> 虔心表敬诚殷勤，</p>
  <p id="a3r">因是自高我慢除，<a id="a-3s"></a> 成就如是妙色躯。</p>
  <p id="a3t">我等八万之等众，<a id="a-3u"></a> 俱共稽首咸归命，</p>
  <p id="a3v">善灭思想心意识，<a id="a-3w"></a> 象马调御无著圣！</p>
  <p id="a3x">稽首归依法色身，<a id="a-3y"></a> 戒定慧解知见聚，</p>
  <p id="a3z">稽首归依妙幢相，<a id="a-40"></a> 稽首归依难思议！</p>
  <p id="a41">梵音雷震向八种，<a id="a-42"></a> 微妙清净甚深远，</p>
  <p id="a43">四谛六度十二缘，<a id="a-44"></a> 随顺众生心业转，</p>
  <p id="a45">有闻莫不心意开，<a id="a-46"></a> 无量生死众结断，</p>
  <p id="a47">有闻或得须陀洹，<a id="a-48"></a> 斯陀阿那阿罗汉，</p>
  <p id="a49">无漏无为缘觉处，<a id="a-4A"></a> 无生无灭菩萨地，</p>
  <p id="a4B">或得无量陀罗尼，<a id="a-4C"></a> 无碍乐说大辩才。</p>
  <p id="a4D">演说甚深微妙偈，<a id="a-4E"></a> 游戏澡浴法清池，</p>
  <p id="a4F">或跃飞腾现神足，<a id="a-4G"></a> 出没水火身自由。</p>
  <p id="a4H">如是法轮相如是，<a id="a-4I"></a> 清净无边难思议，</p>
  <p id="a4J">我等咸复共稽首，<a id="a-4K"></a> 归依法轮转以时，</p>
  <p id="a4L">稽首归依梵音声，<a id="a-4M"></a> 稽首归依缘谛度！</p>
  <p id="a4N">世尊往昔无量劫，<a id="a-4O"></a> 勤苦修习众德行，</p>
  <p id="a4P">为我人天龙神王，<a id="a-4Q"></a> 普及一切诸众生，</p>
  <p id="a4R">能舍一切诸难舍，<a id="a-4S"></a> 财宝妻子及国城，</p>
  <p id="a4T">于法内外无所吝，<a id="a-4U"></a> 头目髓脑悉施人，</p>
  <p id="a4V">奉持诸佛清净戒，<a id="a-4W"></a> 乃至失命不毁伤。</p>
  <p id="a4X">若人刀杖来加害，<a id="a-4Y"></a> 恶口骂辱终不嗔，</p>
  <p id="a4Z">历劫挫身不倦惰，<a id="a-4a"></a> 昼夜摄心常在禅，</p>
  <p id="a4b">遍学一切众道法，<a id="a-4c"></a> 智慧深入众生根，</p>
  <p id="a4d">是故今得自在力，<a id="a-4e"></a> 于法自在为法王。</p>
  <p id="a4f">我等咸共俱稽首，<a id="a-4g"></a> 归依能勤诸难勤！<a id="a-4h"></a>”</p>
  <p data-pb></p>
  <h2 id="a4i">说法品第二</h2>
  <p id="a4j">尔时，<a id="a-4k"></a>大庄严菩萨摩诃萨与八万菩萨摩诃萨，<a id="a-4l"></a>说是偈赞佛已，<a id="a-4m"></a>俱白佛言：<a id="a-4n"></a>“世尊，<a id="a-4o"></a>我等八万菩萨之众，<a id="a-4p"></a>今者欲于如来法中有所咨问。<a id="a-4q"></a>不审世尊，<a id="a-4r"></a>垂愍听不？<a id="a-4s"></a>”</p>
  <p id="a4t">佛告大庄严菩萨及八万菩萨言：<a id="a-4u"></a>“善哉！<a id="a-4v"></a>善哉！<a id="a-4w"></a>善男子，<a id="a-4x"></a>善知是时，<a id="a-4y"></a>恣汝所问。<a id="a-4z"></a>如来不久当般涅槃！<a id="a-50"></a>涅槃之后，<a id="a-51"></a>普令一切无复余疑。<a id="a-52"></a>欲何所问，<a id="a-53"></a>便可说也。<a id="a-54"></a>”</p>
  <p id="a55">于是大庄严菩萨与八万菩萨，<a id="a-56"></a>即共同声白佛言：<a id="a-57"></a>“世尊，<a id="a-58"></a>菩萨摩诃萨欲得疾成阿耨多罗三藐三菩提，<a id="a-59"></a>应当修行何等法门？<a id="a-5A"></a>何等法门能令菩萨摩诃萨疾成阿耨多罗三藐三菩提？<a id="a-5B"></a>”</p>
  <p id="a5C">佛告大庄严菩萨及八万菩萨言：<a id="a-5D"></a>“善男子，<a id="a-5E"></a>有一法门，<a id="a-5F"></a>能令菩萨疾得阿耨多罗三藐三菩提。<a id="a-5G"></a>若有菩萨学是法门者，<a id="a-5H"></a>则能疾得阿耨多罗三藐三菩提。<a id="a-5I"></a>”</p>
  <p id="a5J">“世尊，<a id="a-5K"></a>是法门者，<a id="a-5L"></a>号字何等？<a id="a-5M"></a>其义云何？<a id="a-5N"></a>菩萨云何修行？<a id="a-5O"></a>”</p>
  <p id="a5P">佛言：<a id="a-5Q"></a>“善男子，<a id="a-5R"></a>是一法门，<a id="a-5S"></a>名为无量义。<a id="a-5T"></a>菩萨欲得修学无量义者，<a id="a-5U"></a>应当观察一切诸法，<a id="a-5V"></a>自本来今性相空寂，<a id="a-5W"></a>无大无小，<a id="a-5X"></a>无生无灭，<a id="a-5Y"></a>非住非动，<a id="a-5Z"></a>不进不退，<a id="a-5a"></a>犹如虚空无有二法。<a id="a-5b"></a>而诸众生虚妄横计，<a id="a-5c"></a>是此是彼，<a id="a-5d"></a>是得是失，<a id="a-5e"></a>起不善念造众恶业，<a id="a-5f"></a>轮回六趣备诸苦毒，<a id="a-5g"></a>无量亿劫不能自出。<a id="a-5h"></a>菩萨摩诃萨如是谛观，<a id="a-5i"></a>生怜愍心，<a id="a-5j"></a>发大慈悲，<a id="a-5k"></a>将欲救拔。<a id="a-5l"></a>又复深入一切诸法，<a id="a-5m"></a>法相如是生如是法，<a id="a-5n"></a>法相如是住如是法，<a id="a-5o"></a>法相如是异如是法，<a id="a-5p"></a>法相如是灭如是法；<a id="a-5q"></a>法相如是能生恶法，<a id="a-5r"></a>法相如是能生善法，<a id="a-5s"></a>住、<a id="a-5t"></a>异、<a id="a-5u"></a>灭者亦复如是。<a id="a-5v"></a>菩萨如是观察四相始末悉遍知已，<a id="a-5w"></a>次复谛观一切诸法，<a id="a-5x"></a>念念不住，<a id="a-5y"></a>新新生灭，<a id="a-5z"></a>复观即时生、<a id="a-60"></a>住、<a id="a-61"></a>异、<a id="a-62"></a>灭。<a id="a-63"></a>如是观已，<a id="a-64"></a>而入众生诸根性欲；<a id="a-65"></a>性欲无量故，<a id="a-66"></a>说法无量；<a id="a-67"></a>说法无量，<a id="a-68"></a>义亦无量。</p>
  <p id="a69">“无量义者，<a id="a-6A"></a>从一法生。<a id="a-6B"></a>其一法者，<a id="a-6C"></a>即无相也。<a id="a-6D"></a>如是无相，<a id="a-6E"></a>无相不相，<a id="a-6F"></a>不相无相，<a id="a-6G"></a>名为实相。<a id="a-6H"></a>菩萨摩诃萨安住如是真实相已，<a id="a-6I"></a>所发慈悲明谛不虚，<a id="a-6J"></a>于众生所真能拔苦；<a id="a-6K"></a>苦既拔已，<a id="a-6L"></a>复为说法，<a id="a-6M"></a>令诸众生受于快乐。<a id="a-6N"></a>善男子，<a id="a-6O"></a>菩萨若能如是修一法门无量义者，<a id="a-6P"></a>必得疾成阿耨多罗三藐三菩提。<a id="a-6Q"></a>善男子，<a id="a-6R"></a>如是甚深无上大乘《无量义经》，<a id="a-6S"></a>文理真正，<a id="a-6T"></a>尊无过上，<a id="a-6U"></a>三世诸佛所共守护，<a id="a-6V"></a>无有众魔群道得入，<a id="a-6W"></a>不为一切邪见生死之所坏败。<a id="a-6X"></a>是故，<a id="a-6Y"></a>善男子，<a id="a-6Z"></a>菩萨摩诃萨若欲疾成无上菩提，<a id="a-6a"></a>应当修学如是甚深无上大乘《无量义经》。<a id="a-6b"></a>”</p>
  <p id="a6c">尔时，<a id="a-6d"></a>大庄严菩萨复白佛言：<a id="a-6e"></a>“世尊，<a id="a-6f"></a>世尊说法不可思议，<a id="a-6g"></a>众生根性亦不可思议，<a id="a-6h"></a>法门解脱亦不可思议。<a id="a-6i"></a>我等于佛所说诸法无复疑惑，<a id="a-6j"></a>而诸众生生迷惑心，<a id="a-6k"></a>故重咨问。<a id="a-6l"></a>世尊，<a id="a-6m"></a>自从如来得道已来四十余年，<a id="a-6n"></a>常为众生演说诸法四相之义，<a id="a-6o"></a>苦义、<a id="a-6p"></a>空义、<a id="a-6q"></a>无常、<a id="a-6r"></a>无我，<a id="a-6s"></a>无大无小，<a id="a-6t"></a>无生无灭，<a id="a-6u"></a>一切无相，<a id="a-6v"></a>法性法相本来空寂，<a id="a-6w"></a>不来不去，<a id="a-6x"></a>不出不没。<a id="a-6y"></a>若有闻者，<a id="a-6z"></a>或得暖法、<a id="a-70"></a>顶法、<a id="a-71"></a>世第一法、<a id="a-72"></a>须陀洹果、<a id="a-73"></a>斯陀含果、<a id="a-74"></a>阿那含果、<a id="a-75"></a>阿罗汉果、<a id="a-76"></a>辟支佛道，<a id="a-77"></a>发菩提心登第一地、<a id="a-78"></a>第二、<a id="a-79"></a>第三至第十地。<a id="a-7A"></a>往日所说诸法之义，<a id="a-7B"></a>与今所说，<a id="a-7C"></a>有何等异？<a id="a-7D"></a>而言甚深无上大乘《无量义经》，<a id="a-7E"></a>菩萨修行必得疾成无上菩提，<a id="a-7F"></a>是事云何？<a id="a-7G"></a>唯愿世尊，<a id="a-7H"></a>慈愍一切，<a id="a-7I"></a>广为众生而分别之，<a id="a-7J"></a>普令现在及未来世有闻法者无余疑网。<a id="a-7K"></a>”</p>
  <p id="a7L">于是佛告大庄严菩萨：<a id="a-7M"></a>“善哉！<a id="a-7N"></a>善哉！<a id="a-7O"></a>大善男子，<a id="a-7P"></a>能问如来如是甚深无上大乘微妙之义。<a id="a-7Q"></a>当知汝能多所利益，<a id="a-7R"></a>安乐人天，<a id="a-7S"></a>拔苦众生，<a id="a-7T"></a>真大慈悲，<a id="a-7U"></a>信实不虚，<a id="a-7V"></a>以是因缘必得疾成无上菩提，<a id="a-7W"></a>亦令一切今世、<a id="a-7X"></a>来世诸有众生得成无上菩提。<a id="a-7Y"></a>善男子，<a id="a-7Z"></a>自我道场菩提树下端坐六年，<a id="a-7a"></a>得成阿耨多罗三藐三菩提，<a id="a-7b"></a>以佛眼观一切诸法不可宣说。<a id="a-7c"></a>所以者何？<a id="a-7d"></a>以诸众生性欲不同，<a id="a-7e"></a>性欲不同种种说法，<a id="a-7f"></a>种种说法以方便力，<a id="a-7g"></a>四十余年未曾显实，<a id="a-7h"></a>是故众生得道差别，<a id="a-7i"></a>不得疾成无上菩提。</p>
  <p id="a7j">“善男子，<a id="a-7k"></a>法譬如水能洗垢秽，<a id="a-7l"></a>若井、<a id="a-7m"></a>若池、<a id="a-7n"></a>若江、<a id="a-7o"></a>若河、<a id="a-7p"></a>溪渠大海，<a id="a-7q"></a>皆悉能洗诸有垢秽；<a id="a-7r"></a>其法水者亦复如是，<a id="a-7s"></a>能洗众生诸烦恼垢。<a id="a-7t"></a>善男子，<a id="a-7u"></a>水性是一，<a id="a-7v"></a>江河井池、<a id="a-7w"></a>溪渠大海各各别异；<a id="a-7x"></a>其法性者亦复如是，<a id="a-7y"></a>洗除尘劳等无差别，<a id="a-7z"></a>三法、<a id="a-80"></a>四果、<a id="a-81"></a>二道不一。<a id="a-82"></a>善男子，<a id="a-83"></a>水虽俱洗，<a id="a-84"></a>而井非池、<a id="a-85"></a>池非江河、<a id="a-86"></a>溪渠非海；<a id="a-87"></a>而如来世雄于法自在，<a id="a-88"></a>所说诸法亦复如是，<a id="a-89"></a>初中后说皆能洗除众生烦恼，<a id="a-8A"></a>而初非中，<a id="a-8B"></a>而中非后，<a id="a-8C"></a>初中后说，<a id="a-8D"></a>文辞虽一而义各异。</p>
  <p id="a8E">“善男子，<a id="a-8F"></a>我起树王诣波罗奈鹿野园中，<a id="a-8G"></a>为阿若拘邻等五人转四谛法轮时，<a id="a-8H"></a>亦说诸法本来空寂，<a id="a-8I"></a>代谢不住，<a id="a-8J"></a>念念生灭。<a id="a-8K"></a>中间于此及以处处，<a id="a-8L"></a>为诸比丘并众菩萨，<a id="a-8M"></a>辩演宣说十二因缘、<a id="a-8N"></a>六波罗蜜，<a id="a-8O"></a>亦说诸法本来空寂，<a id="a-8P"></a>代谢不住，<a id="a-8Q"></a>念念生灭。<a id="a-8R"></a>今复于此演说大乘《无量义经》，<a id="a-8S"></a>亦说诸法本来空寂，<a id="a-8T"></a>代谢不住，<a id="a-8U"></a>念念生灭。<a id="a-8V"></a>善男子，<a id="a-8W"></a>是故初说、<a id="a-8X"></a>中说、<a id="a-8Y"></a>今说，<a id="a-8Z"></a>文辞是一而义差异；<a id="a-8a"></a>义异故，<a id="a-8b"></a>众生解异；<a id="a-8c"></a>解异故，<a id="a-8d"></a>得法、<a id="a-8e"></a>得果、<a id="a-8f"></a>得道亦异。</p>
  <p id="a8g">“善男子，<a id="a-8h"></a>初说四谛，<a id="a-8i"></a>为求声闻人；<a id="a-8j"></a>而八亿诸天来下听法，<a id="a-8k"></a>发菩提心。<a id="a-8l"></a>中于处处演说甚深十二因缘，<a id="a-8m"></a>为求辟支佛人；<a id="a-8n"></a>而无量众生发菩提心，<a id="a-8o"></a>或住声闻。<a id="a-8p"></a>次说方等十二部经摩诃般若、<a id="a-8q"></a>华严海云，<a id="a-8r"></a>演说菩萨历劫修行；<a id="a-8s"></a>而百千比丘、<a id="a-8t"></a>万亿人天，<a id="a-8u"></a>无量得须陀洹、<a id="a-8v"></a>得斯陀含、<a id="a-8w"></a>得阿那含、<a id="a-8x"></a>得阿罗汉，<a id="a-8y"></a>住辟支佛因缘法中。<a id="a-8z"></a>善男子，<a id="a-90"></a>以是义故，<a id="a-91"></a>故知说同而义别异；<a id="a-92"></a>义异故，<a id="a-93"></a>众生解异；<a id="a-94"></a>解异故，<a id="a-95"></a>得法、<a id="a-96"></a>得果、<a id="a-97"></a>得道亦异。</p>
  <p id="a98">“是故，<a id="a-99"></a>善男子，<a id="a-9A"></a>自我得道初起说法，<a id="a-9B"></a>至于今日演说《大乘无量义经》，<a id="a-9C"></a>未曾不说苦、<a id="a-9D"></a>空、<a id="a-9E"></a>无常、<a id="a-9F"></a>无我，<a id="a-9G"></a>非真非假，<a id="a-9H"></a>非大非小，<a id="a-9I"></a>本来不然，<a id="a-9J"></a>今亦不灭，<a id="a-9K"></a>一切无相，<a id="a-9L"></a>法相法性不来不去，<a id="a-9M"></a>而众生四相所迁。<a id="a-9N"></a>善男子，<a id="a-9O"></a>以是义故，<a id="a-9P"></a>诸佛无有二言，<a id="a-9Q"></a>能以一音普应众声；<a id="a-9R"></a>能以一身，<a id="a-9S"></a>示百千万亿那由他无量无数恒河沙身；<a id="a-9T"></a>一一身中，<a id="a-9U"></a>又示若干百千万亿那由他阿僧祇恒河沙种种类形；<a id="a-9V"></a>一一形中，<a id="a-9W"></a>又示若干百千万亿那由他阿僧祇恒河沙形。<a id="a-9X"></a>善男子，<a id="a-9Y"></a>是则诸佛不可思议甚深境界，<a id="a-9Z"></a>非二乘所知，<a id="a-9a"></a>亦非十住菩萨所及，<a id="a-9b"></a>唯佛与佛乃能究了！<a id="a-9c"></a>善男子，<a id="a-9d"></a>是故我说微妙甚深无上大乘《无量义经》，<a id="a-9e"></a>文理真正，<a id="a-9f"></a>尊无过上，<a id="a-9g"></a>三世诸佛所共守护，<a id="a-9h"></a>无有众魔外道得入，<a id="a-9i"></a>不为一切邪见生死之所坏败。<a id="a-9j"></a>菩萨摩诃萨若欲疾成无上菩提，<a id="a-9k"></a>应当修学如是甚深无上大乘《无量义经》。<a id="a-9l"></a>”</p>
  <p id="a9m">佛说是已，<a id="a-9n"></a>于是三千大千世界六种震动，<a id="a-9o"></a>自然空中雨种种华，<a id="a-9p"></a>天忧钵罗华、<a id="a-9q"></a>钵昙摩华、<a id="a-9r"></a>拘物头华、<a id="a-9s"></a>分陀利华。<a id="a-9t"></a>又雨无数种种天香、<a id="a-9u"></a>天衣、<a id="a-9v"></a>天璎珞、<a id="a-9w"></a>天无价宝，<a id="a-9x"></a>于上空中旋转来下，<a id="a-9y"></a>供养于佛及诸菩萨、<a id="a-9z"></a>声闻大众。<a id="a-A0"></a>天厨、<a id="a-A1"></a>天钵器、<a id="a-A2"></a>天百味充满盈溢，<a id="a-A3"></a>天幢、<a id="a-A4"></a>天幡、<a id="a-A5"></a>天幰盖、<a id="a-A6"></a>天妙乐具处处安置，<a id="a-A7"></a>作天伎乐歌叹于佛。<a id="a-A8"></a>又复六种震动东方恒河沙等诸佛世界，<a id="a-A9"></a>亦雨天华、<a id="a-AA"></a>天香、<a id="a-AB"></a>天衣、<a id="a-AC"></a>天璎珞、<a id="a-AD"></a>天无价宝，<a id="a-AE"></a>天厨、<a id="a-AF"></a>天钵器、<a id="a-AG"></a>天百味，<a id="a-AH"></a>天幢、<a id="a-AI"></a>天幡、<a id="a-AJ"></a>天幰盖，<a id="a-AK"></a>天妙乐具作天伎乐，<a id="a-AL"></a>歌叹彼佛及彼菩萨、<a id="a-AM"></a>声闻大众。<a id="a-AN"></a>南西北方、<a id="a-AO"></a>四维、<a id="a-AP"></a>上、<a id="a-AQ"></a>下亦复如是。</p>
  <p id="aAR">于是众中，<a id="a-AS"></a>三万二千菩萨摩诃萨得无量义三昧。<a id="a-AT"></a>三万四千菩萨摩诃萨得无数无量陀罗尼门，<a id="a-AU"></a>能转一切三世诸佛不退转法轮。<a id="a-AV"></a>其诸比丘、<a id="a-AW"></a>比丘尼、<a id="a-AX"></a>优婆塞、<a id="a-AY"></a>优婆夷，<a id="a-AZ"></a>天、<a id="a-Aa"></a>龙、<a id="a-Ab"></a>夜叉、<a id="a-Ac"></a>乾闼婆、<a id="a-Ad"></a>阿修罗、<a id="a-Ae"></a>迦楼罗、<a id="a-Af"></a>紧那罗、<a id="a-Ag"></a>摩睺罗伽，<a id="a-Ah"></a>大转轮王、<a id="a-Ai"></a>小转轮王，<a id="a-Aj"></a>银轮、<a id="a-Ak"></a>铁轮诸转轮王，<a id="a-Al"></a>国王、<a id="a-Am"></a>王子、<a id="a-An"></a>国臣、<a id="a-Ao"></a>国民、<a id="a-Ap"></a>国士、<a id="a-Aq"></a>国女、<a id="a-Ar"></a>国大长者，<a id="a-As"></a>及诸眷属百千众俱，<a id="a-At"></a>闻佛如来说是经时，<a id="a-Au"></a>或得暖法、<a id="a-Av"></a>顶法、<a id="a-Aw"></a>世间第一法、<a id="a-Ax"></a>须陀洹果、<a id="a-Ay"></a>斯陀含果、<a id="a-Az"></a>阿那含果、<a id="a-B0"></a>阿罗汉果、<a id="a-B1"></a>辟支佛果；<a id="a-B2"></a>又得菩萨无生法忍，<a id="a-B3"></a>又得一陀罗尼，<a id="a-B4"></a>又得二陀罗尼，<a id="a-B5"></a>又得三陀罗尼，<a id="a-B6"></a>又得四陀罗尼、<a id="a-B7"></a>五六七八九十陀罗尼，<a id="a-B8"></a>又得百千万亿陀罗尼，<a id="a-B9"></a>又得无量无数恒河沙阿僧祇陀罗尼，<a id="a-BA"></a>皆能随顺转不退转法轮。<a id="a-BB"></a>无量众生发阿耨多罗三藐三菩提心。</p>
  <p data-pb></p>
  <h2 id="aBC">十功德品第三</h2>
  <p id="aBD">尔时，<a id="a-BE"></a>大庄严菩萨摩诃萨复白佛言：<a id="a-BF"></a>“世尊，<a id="a-BG"></a>世尊说是微妙甚深无上大乘《无量义经》，<a id="a-BH"></a>真实甚深，<a id="a-BI"></a>甚深甚深！<a id="a-BJ"></a>所以者何？<a id="a-BK"></a>于此众中，<a id="a-BL"></a>诸菩萨摩诃萨及诸四众，<a id="a-BM"></a>天龙鬼神、<a id="a-BN"></a>国王臣民、<a id="a-BO"></a>诸有众生，<a id="a-BP"></a>闻是甚深无上大乘《无量义经》，<a id="a-BQ"></a>无不获得陀罗尼门、<a id="a-BR"></a>三法、<a id="a-BS"></a>四果、<a id="a-BT"></a>菩提之心。<a id="a-BU"></a>当知此经，<a id="a-BV"></a>文理真正，<a id="a-BW"></a>尊无过上，<a id="a-BX"></a>三世诸佛之所守护，<a id="a-BY"></a>无有众魔群道得入，<a id="a-BZ"></a>不为一切邪见生死之所坏败。<a id="a-Ba"></a>所以者何？<a id="a-Bb"></a>一闻能持一切法故。<a id="a-Bc"></a>若有众生得闻是经，<a id="a-Bd"></a>则为大利。<a id="a-Be"></a>所以者何？<a id="a-Bf"></a>若能修行，<a id="a-Bg"></a>必得疾成阿耨多罗三藐三菩提。<a id="a-Bh"></a>其有众生不得闻者，<a id="a-Bi"></a>当知是等为失大利，<a id="a-Bj"></a>过无量无边不可思议阿僧祇劫，<a id="a-Bk"></a>终不得成阿耨多罗三藐三菩提。<a id="a-Bl"></a>所以者何？<a id="a-Bm"></a>不知菩提大道直故，<a id="a-Bn"></a>行于险径多留难故。<a id="a-Bo"></a>世尊，<a id="a-Bp"></a>是经典者不可思议。<a id="a-Bq"></a>唯愿世尊，<a id="a-Br"></a>广为大众慈哀敷演是经甚深不思议事！<a id="a-Bs"></a>世尊，<a id="a-Bt"></a>是经典者，<a id="a-Bu"></a>从何所来，<a id="a-Bv"></a>去何所至，<a id="a-Bw"></a>住何所住，<a id="a-Bx"></a>乃有如是无量功德不思议力，<a id="a-By"></a>令众疾成阿耨多罗三藐三菩提？<a id="a-Bz"></a>”</p>
  <p id="aC0">尔时，<a id="a-C1"></a>世尊告大庄严菩萨摩诃萨言：<a id="a-C2"></a>“善哉！<a id="a-C3"></a>善哉！<a id="a-C4"></a>善男子，<a id="a-C5"></a>如是，<a id="a-C6"></a>如是，<a id="a-C7"></a>如汝所言。<a id="a-C8"></a>善男子，<a id="a-C9"></a>我说是经，<a id="a-CA"></a>甚深甚深，<a id="a-CB"></a>真实甚深！<a id="a-CC"></a>所以者何？<a id="a-CD"></a>令众疾成阿耨多罗三藐三菩提故，<a id="a-CE"></a>一闻能持一切法故，<a id="a-CF"></a>于诸众生大利益故，<a id="a-CG"></a>行大直道无留难故。<a id="a-CH"></a>善男子，<a id="a-CI"></a>汝问是经，<a id="a-CJ"></a>从何所来，<a id="a-CK"></a>去至何所，<a id="a-CL"></a>住何所住者，<a id="a-CM"></a>当善谛听！<a id="a-CN"></a>善男子，<a id="a-CO"></a>是经本从诸佛宫宅中来，<a id="a-CP"></a>去至一切众生发菩提心，<a id="a-CQ"></a>住诸菩萨所行之处。<a id="a-CR"></a>善男子，<a id="a-CS"></a>是经如是来、<a id="a-CT"></a>如是去、<a id="a-CU"></a>如是住，<a id="a-CV"></a>是故此经能有如是无量功德不思议力，<a id="a-CW"></a>令众疾成阿耨多罗三藐三菩提。<a id="a-CX"></a>善男子，<a id="a-CY"></a>汝宁欲闻是经复有十不思议功德力不？<a id="a-CZ"></a>”</p>
  <p id="aCa">大庄严言：<a id="a-Cb"></a>“愿乐欲闻！<a id="a-Cc"></a>”</p>
  <p id="aCd">佛言：<a id="a-Ce"></a>“善男子，<a id="a-Cf"></a>第一是经能令菩萨未发心者发菩提心，<a id="a-Cg"></a>无慈仁者起于慈心，<a id="a-Ch"></a>好杀戮者起大悲心，<a id="a-Ci"></a>生嫉妒者起随喜心，<a id="a-Cj"></a>有爱著者起能舍心，<a id="a-Ck"></a>诸悭贪者起布施心，<a id="a-Cl"></a>多憍慢者起持戒心，<a id="a-Cm"></a>嗔恚盛者起忍辱心，<a id="a-Cn"></a>生懈怠者起精进心，<a id="a-Co"></a>诸散乱者起禅定心，<a id="a-Cp"></a>于愚痴者起智慧心，<a id="a-Cq"></a>未能度彼者起度彼心，<a id="a-Cr"></a>行十恶者起十善心，<a id="a-Cs"></a>乐有为者志无为心，<a id="a-Ct"></a>有退心者作不退心，<a id="a-Cu"></a>为有漏者起无漏心，<a id="a-Cv"></a>多烦恼者起除灭心。<a id="a-Cw"></a>善男子，<a id="a-Cx"></a>是名是经第一功德不思议力。</p>
  <p id="aCy">“善男子，<a id="a-Cz"></a>第二是经不可思议功德力者：<a id="a-D0"></a>若有众生得是经者，<a id="a-D1"></a>若一转、<a id="a-D2"></a>若一偈乃至一句，<a id="a-D3"></a>则能通达百千亿义，<a id="a-D4"></a>无量数劫不能演说所受持法。<a id="a-D5"></a>所以者何？<a id="a-D6"></a>以其是法义无量故。<a id="a-D7"></a>善男子，<a id="a-D8"></a>是经譬如从一种子生百千万，<a id="a-D9"></a>百千万中一一复生百千万数，<a id="a-DA"></a>如是展转乃至无量。<a id="a-DB"></a>是经典者亦复如是，<a id="a-DC"></a>从于一法生百千义，<a id="a-DD"></a>百千义中一一复生百千万数，<a id="a-DE"></a>如是展转乃至无量无边之义，<a id="a-DF"></a>是故此经名无量义。<a id="a-DG"></a>善男子，<a id="a-DH"></a>是名是经第二功德不思议力。</p>
  <p id="aDI">“善男子，<a id="a-DJ"></a>第三是经不可思议功德力者：<a id="a-DK"></a>若有众生得闻是经，<a id="a-DL"></a>若一转、<a id="a-DM"></a>若一偈乃至一句，<a id="a-DN"></a>通达百千万亿义已，<a id="a-DO"></a>虽有烦恼如无烦恼，<a id="a-DP"></a>出生入死无怖畏想，<a id="a-DQ"></a>于诸众生生怜愍心，<a id="a-DR"></a>于一切法得勇健想。<a id="a-DS"></a>如壮力士，<a id="a-DT"></a>能担能持诸有重者；<a id="a-DU"></a>是持经人亦复如是，<a id="a-DV"></a>能荷无上菩提重宝，<a id="a-DW"></a>担负众生出生死道，<a id="a-DX"></a>未能自度已能度彼。<a id="a-DY"></a>犹如船师，<a id="a-DZ"></a>身婴重病，<a id="a-Da"></a>四体不御，<a id="a-Db"></a>安止此岸，<a id="a-Dc"></a>有好坚牢船舟，<a id="a-Dd"></a>常办诸度，<a id="a-De"></a>彼者之具给与而去；<a id="a-Df"></a>是持经者亦复如是，<a id="a-Dg"></a>虽婴五道诸有之身，<a id="a-Dh"></a>百八重病常恒相缠，<a id="a-Di"></a>安止无明老死此岸，<a id="a-Dj"></a>而有坚牢此大乘经无量义辩，<a id="a-Dk"></a>能度众生，<a id="a-Dl"></a>能如说行者得度生死。<a id="a-Dm"></a>善男子，<a id="a-Dn"></a>是名是经第三功德不思议力。</p>
  <p id="aDo">“善男子，<a id="a-Dp"></a>第四是经不可思议功德力者：<a id="a-Dq"></a>若有众生得闻是经，<a id="a-Dr"></a>若一转、<a id="a-Ds"></a>若一偈乃至一句，<a id="a-Dt"></a>得勇健想，<a id="a-Du"></a>虽未自度而能度他，<a id="a-Dv"></a>与诸菩萨以为眷属。<a id="a-Dw"></a>诸佛如来常向是人而演说法，<a id="a-Dx"></a>是人闻已，<a id="a-Dy"></a>悉能受持随顺不逆，<a id="a-Dz"></a>转复为人随宜广说。<a id="a-E0"></a>善男子，<a id="a-E1"></a>是人譬如国王夫人新生王子，<a id="a-E2"></a>若一日、<a id="a-E3"></a>若二日、<a id="a-E4"></a>若至七日，<a id="a-E5"></a>若一月、<a id="a-E6"></a>若二月、<a id="a-E7"></a>若至七月，<a id="a-E8"></a>若一岁、<a id="a-E9"></a>若二岁、<a id="a-EA"></a>若至七岁，<a id="a-EB"></a>虽复不能领理国事，<a id="a-EC"></a>己为臣民之所宗敬，<a id="a-ED"></a>诸大王子以为伴侣，<a id="a-EE"></a>王及夫人爱心偏重常与共语。<a id="a-EF"></a>所以者何？<a id="a-EG"></a>以稚小故。<a id="a-EH"></a>善男子，<a id="a-EI"></a>是持经者亦复如是，<a id="a-EJ"></a>诸佛国王，<a id="a-EK"></a>是经夫人，<a id="a-EL"></a>和合共生是菩萨子。<a id="a-EM"></a>若是菩萨得闻是经，<a id="a-EN"></a>若一句、<a id="a-EO"></a>若一偈，<a id="a-EP"></a>若一转、<a id="a-EQ"></a>若二转，<a id="a-ER"></a>若十、<a id="a-ES"></a>若百、<a id="a-ET"></a>若千、<a id="a-EU"></a>若万、<a id="a-EV"></a>若亿万亿、<a id="a-EW"></a>若恒河沙无量无数转，<a id="a-EX"></a>虽复不能体真理极，<a id="a-EY"></a>虽复不能震动三千大千国土雷震梵音转大法轮，<a id="a-EZ"></a>己为一切四众八部之所宗仰，<a id="a-Ea"></a>诸大菩萨以为眷属，<a id="a-Eb"></a>深入诸佛秘密之法，<a id="a-Ec"></a>所可演说无违无失，<a id="a-Ed"></a>常为诸佛之所护念慈爱偏覆，<a id="a-Ee"></a>以新学故。<a id="a-Ef"></a>善男子，<a id="a-Eg"></a>是名是经第四功德不思议力。</p>
  <p id="aEh">“善男子，<a id="a-Ei"></a>第五是经不可思议功德力者：<a id="a-Ej"></a>若善男子、<a id="a-Ek"></a>善女人，<a id="a-El"></a>若佛在世、<a id="a-Em"></a>若灭度后，<a id="a-En"></a>其有受持读诵书写如是甚深无上大乘《无量义经》，<a id="a-Eo"></a>是人虽复具缚烦恼未能远离诸凡夫事，<a id="a-Ep"></a>而能示现大菩提道，<a id="a-Eq"></a>延于一日以为百劫，<a id="a-Er"></a>百劫亦能促为一日，<a id="a-Es"></a>令彼众生欢喜信伏。<a id="a-Et"></a>善男子，<a id="a-Eu"></a>是善男子、<a id="a-Ev"></a>善女人，<a id="a-Ew"></a>譬如龙子始生七日，<a id="a-Ex"></a>即能兴云亦能降雨。<a id="a-Ey"></a>善男子，<a id="a-Ez"></a>是名是经第五功德不思议力。</p>
  <p id="aF0">“善男子，<a id="a-F1"></a>第六是经不可思议功德力者：<a id="a-F2"></a>若善男子、<a id="a-F3"></a>善女人，<a id="a-F4"></a>若佛在世、<a id="a-F5"></a>若灭度后，<a id="a-F6"></a>受持读诵是经典者，<a id="a-F7"></a>虽具烦恼而为众生说法，<a id="a-F8"></a>令得远离烦恼生死断一切苦，<a id="a-F9"></a>众生闻已修行得法、<a id="a-FA"></a>得果、<a id="a-FB"></a>得道，<a id="a-FC"></a>与佛如来等无差别。<a id="a-FD"></a>譬如王子，<a id="a-FE"></a>虽复稚小，<a id="a-FF"></a>若王游巡及以疾病，<a id="a-FG"></a>委是王子领理国事。<a id="a-FH"></a>王子是时，<a id="a-FI"></a>依大王命如法教令，<a id="a-FJ"></a>群寮百官宣流正化，<a id="a-FK"></a>国土人民各随其安，<a id="a-FL"></a>如大王治等无有异。<a id="a-FM"></a>持经善男子、<a id="a-FN"></a>善女人亦复如是，<a id="a-FO"></a>若佛在世、<a id="a-FP"></a>若灭度后，<a id="a-FQ"></a>是善男子虽未得住初不动地，<a id="a-FR"></a>依佛如是用说教法而敷演之，<a id="a-FS"></a>众生闻已一心修行断除烦恼，<a id="a-FT"></a>得法、<a id="a-FU"></a>得果乃至得道。<a id="a-FV"></a>善男子，<a id="a-FW"></a>是名是经第六功德不思议力。</p>
  <p id="aFX">“善男子，<a id="a-FY"></a>第七是经不可思议功德力者：<a id="a-FZ"></a>若善男子、<a id="a-Fa"></a>善女人，<a id="a-Fb"></a>于佛在世、<a id="a-Fc"></a>若灭度后，<a id="a-Fd"></a>得闻是经，<a id="a-Fe"></a>欢喜信乐，<a id="a-Ff"></a>生希有心，<a id="a-Fg"></a>受持读诵，<a id="a-Fh"></a>书写解说，<a id="a-Fi"></a>如法修行，<a id="a-Fj"></a>发菩提心，<a id="a-Fk"></a>起诸善根兴大悲意，<a id="a-Fl"></a>欲度一切苦恼众生；<a id="a-Fm"></a>虽未修行六波罗蜜，<a id="a-Fn"></a>六波罗蜜自然在前，<a id="a-Fo"></a>即于是身得无生忍，<a id="a-Fp"></a>生死烦恼一时断坏，<a id="a-Fq"></a>即升第七地与大菩萨位。<a id="a-Fr"></a>譬如健人为王除怨，<a id="a-Fs"></a>怨既灭已，<a id="a-Ft"></a>王大欢喜，<a id="a-Fu"></a>赏赐半国之封皆悉与之；<a id="a-Fv"></a>持经男子、<a id="a-Fw"></a>女人亦复如是，<a id="a-Fx"></a>于诸行人最为勇健，<a id="a-Fy"></a>六度法宝不求自至，<a id="a-Fz"></a>生死怨敌自然散坏，<a id="a-G0"></a>证无生忍，<a id="a-G1"></a>半佛国宝封赏安乐。<a id="a-G2"></a>善男子，<a id="a-G3"></a>是名是经第七功德不思议力。</p>
  <p id="aG4">“善男子，<a id="a-G5"></a>第八是经不可思议功德力者：<a id="a-G6"></a>若善男子、<a id="a-G7"></a>善女人，<a id="a-G8"></a>于佛在世、<a id="a-G9"></a>若灭度后，<a id="a-GA"></a>有人能得是经典者，<a id="a-GB"></a>敬信如视佛身令等无异，<a id="a-GC"></a>爱乐是经，<a id="a-GD"></a>受持读诵，<a id="a-GE"></a>书写顶戴，<a id="a-GF"></a>如法奉行，<a id="a-GG"></a>坚固戒忍兼行檀度，<a id="a-GH"></a>深发慈悲，<a id="a-GI"></a>以此无上大乘《无量义经》广为人说。<a id="a-GJ"></a>若人先来都不信有罪福者，<a id="a-GK"></a>以是经示之，<a id="a-GL"></a>设种种方便强化令信。<a id="a-GM"></a>以经威力故，<a id="a-GN"></a>发其人心欻然得回；<a id="a-GO"></a>信心既发，<a id="a-GP"></a>勇猛精进故，<a id="a-GQ"></a>能得是经威德势力，<a id="a-GR"></a>得道得果。<a id="a-GS"></a>是故善男子、<a id="a-GT"></a>善女人，<a id="a-GU"></a>即于是身得无生法忍得至上地，<a id="a-GV"></a>与诸菩萨以为眷属，<a id="a-GW"></a>速能成就众生净佛国土，<a id="a-GX"></a>不久得成无上菩提。<a id="a-GY"></a>善男子，<a id="a-GZ"></a>是名是经第八功德不思议力。</p>
  <p id="aGa">“善男子，<a id="a-Gb"></a>第九是经不可思议功德力者：<a id="a-Gc"></a>若善男子、<a id="a-Gd"></a>善女人，<a id="a-Ge"></a>若佛在世及灭度后，<a id="a-Gf"></a>有得是经，<a id="a-Gg"></a>欢喜踊跃，<a id="a-Gh"></a>得未曾有，<a id="a-Gi"></a>受持读诵，<a id="a-Gj"></a>书写供养，<a id="a-Gk"></a>广为众人分别解说是经义者，<a id="a-Gl"></a>即得宿业余罪重障一时灭尽，<a id="a-Gm"></a>便得清净逮得大辩，<a id="a-Gn"></a>次第庄严诸波罗蜜，<a id="a-Go"></a>获诸三昧首楞严三昧，<a id="a-Gp"></a>入大总持门，<a id="a-Gq"></a>得勤精进力，<a id="a-Gr"></a>速越上地，<a id="a-Gs"></a>善能分身散体遍十方国，<a id="a-Gt"></a>拔济一切二十五有极苦众生悉令解脱，<a id="a-Gu"></a>是故是经有如此力。<a id="a-Gv"></a>善男子，<a id="a-Gw"></a>是名是经第九功德不思议力。</p>
  <p id="aGx">“善男子，<a id="a-Gy"></a>第十是经不可思议功德力者：<a id="a-Gz"></a>若善男子、<a id="a-H0"></a>善女人，<a id="a-H1"></a>若佛在世及灭度后，<a id="a-H2"></a>若得是经，<a id="a-H3"></a>发大欢喜，<a id="a-H4"></a>生希有心，<a id="a-H5"></a>即自受持读诵，<a id="a-H6"></a>书写供养，<a id="a-H7"></a>如说修行；<a id="a-H8"></a>复能广劝在家、<a id="a-H9"></a>出家人，<a id="a-HA"></a>受持读诵，<a id="a-HB"></a>书写供养，<a id="a-HC"></a>解说、<a id="a-HD"></a>如法修行。<a id="a-HE"></a>既令余人修行是经力故得道得果，<a id="a-HF"></a>皆由是善男子、<a id="a-HG"></a>善女人慈心勤化力故。<a id="a-HH"></a>是善男子、<a id="a-HI"></a>善女人，<a id="a-HJ"></a>即于是身便逮无量诸陀罗尼门，<a id="a-HK"></a>于凡夫地自然初时能发无数阿僧祇弘誓大愿，<a id="a-HL"></a>深能发救一切众生，<a id="a-HM"></a>成就大悲广能救苦，<a id="a-HN"></a>厚集善根饶益一切，<a id="a-HO"></a>而演法泽洪润枯涸，<a id="a-HP"></a>以此法药施诸众生安乐一切，<a id="a-HQ"></a>渐见超登位法云地，<a id="a-HR"></a>恩泽普润，<a id="a-HS"></a>慈被无外，<a id="a-HT"></a>摄苦众生令入道迹，<a id="a-HU"></a>是故此人不久得成阿耨多罗三藐三菩提。<a id="a-HV"></a>善男子，<a id="a-HW"></a>是名是经第十功德不思议力。</p>
  <p id="aHX">“善男子，<a id="a-HY"></a>如是无上大乘《无量义经》，<a id="a-HZ"></a>极有大威神之力，<a id="a-Ha"></a>尊无过上，<a id="a-Hb"></a>能令诸凡夫皆成圣果，<a id="a-Hc"></a>永离生死而得自在，<a id="a-Hd"></a>是故此经名无量义也。<a id="a-He"></a>能令一切众生于凡夫地生起诸菩萨无量道芽，<a id="a-Hf"></a>令功德树蔚茂扶疏增长，<a id="a-Hg"></a>是故此经号十不可思议功德力也。<a id="a-Hh"></a>”</p>
  <p id="aHi">于是大庄严菩萨摩诃萨，<a id="a-Hj"></a>及八万菩萨摩诃萨同声白佛言：<a id="a-Hk"></a>“世尊，<a id="a-Hl"></a>佛所说甚深微妙无上大乘《无量义经》，<a id="a-Hm"></a>文理真正，<a id="a-Hn"></a>尊无过上，<a id="a-Ho"></a>三世诸佛所共守护，<a id="a-Hp"></a>无有众魔群道得入，<a id="a-Hq"></a>不为一切邪见生死之所坏败，<a id="a-Hr"></a>是故此经乃有如是十种功德不思议力，<a id="a-Hs"></a>大饶益无量一切众生，<a id="a-Ht"></a>令一切诸菩萨摩诃萨各得无量义三昧，<a id="a-Hu"></a>或得百千陀罗尼门，<a id="a-Hv"></a>或令得菩萨诸地诸忍，<a id="a-Hw"></a>或得缘觉、<a id="a-Hx"></a>罗汉、<a id="a-Hy"></a>四道果证。<a id="a-Hz"></a>世尊慈愍，<a id="a-I0"></a>快为我等说如是法，<a id="a-I1"></a>令我大获法利！<a id="a-I2"></a>甚为奇特！<a id="a-I3"></a>未曾有也！<a id="a-I4"></a>世尊慈恩，<a id="a-I5"></a>实难可报！<a id="a-I6"></a>”</p>
  <p id="aI7">尔时，<a id="a-I8"></a>三千大千世界六种震动。<a id="a-I9"></a>于上空中复雨种种华，<a id="a-IA"></a>天忧钵罗华、<a id="a-IB"></a>钵昙摩华、<a id="a-IC"></a>拘物头华、<a id="a-ID"></a>分陀利华。<a id="a-IE"></a>又雨无数种种天香、<a id="a-IF"></a>天衣、<a id="a-IG"></a>天璎珞、<a id="a-IH"></a>天无价宝，<a id="a-II"></a>于上空中旋转来下，<a id="a-IJ"></a>供养于佛及诸菩萨、<a id="a-IK"></a>声闻大众。<a id="a-IL"></a>天厨、<a id="a-IM"></a>天钵器、<a id="a-IN"></a>天百味充满盈溢，<a id="a-IO"></a>见色闻香自然饱足。<a id="a-IP"></a>天幢、<a id="a-IQ"></a>天幡、<a id="a-IR"></a>天幰盖、<a id="a-IS"></a>天妙乐具处处安置，<a id="a-IT"></a>作天伎乐歌叹于佛。<a id="a-IU"></a>又复六种震动东方恒河沙等诸佛世界，<a id="a-IV"></a>亦雨天华、<a id="a-IW"></a>天香、<a id="a-IX"></a>天衣、<a id="a-IY"></a>天璎珞、<a id="a-IZ"></a>天无价宝。<a id="a-Ia"></a>天厨、<a id="a-Ib"></a>天钵器、<a id="a-Ic"></a>天百味，<a id="a-Id"></a>见色闻香自然饱足。<a id="a-Ie"></a>天幢、<a id="a-If"></a>天幡、<a id="a-Ig"></a>天幰盖、<a id="a-Ih"></a>天妙乐具作天伎乐，<a id="a-Ii"></a>歌叹彼佛及诸菩萨、<a id="a-Ij"></a>声闻大众。<a id="a-Ik"></a>南西北方、<a id="a-Il"></a>四维、<a id="a-Im"></a>上、<a id="a-In"></a>下亦复如是。</p>
  <p id="aIo">尔时，<a id="a-Ip"></a>佛告大庄严菩萨摩诃萨及八万菩萨摩诃萨言：<a id="a-Iq"></a>“汝等当于此经应深起敬心，<a id="a-Ir"></a>如法修行，<a id="a-Is"></a>广化一切，<a id="a-It"></a>勤心流布，<a id="a-Iu"></a>常当殷勤昼夜守护，<a id="a-Iv"></a>普令众生各获法利。<a id="a-Iw"></a>汝等真是大慈大悲，<a id="a-Ix"></a>以立神通愿力守护是经，<a id="a-Iy"></a>勿使疑滞！<a id="a-Iz"></a>于当来世必令广行阎浮提，<a id="a-J0"></a>令一切众生使得见闻读诵、<a id="a-J1"></a>书写供养。<a id="a-J2"></a>以是之故，<a id="a-J3"></a>亦令汝等速得阿耨多罗三藐三菩提。<a id="a-J4"></a>”</p>
  <p id="aJ5">是时，<a id="a-J6"></a>大庄严菩萨摩诃萨，<a id="a-J7"></a>与八万菩萨摩诃萨，<a id="a-J8"></a>即从座起，<a id="a-J9"></a>来诣佛所，<a id="a-JA"></a>头面礼足，<a id="a-JB"></a>绕百千匝，<a id="a-JC"></a>即前胡跪，<a id="a-JD"></a>俱共同声白佛言：<a id="a-JE"></a>“世尊，<a id="a-JF"></a>我等快蒙世尊慈愍，<a id="a-JG"></a>为我等说是甚深微妙无上大乘《无量义经》。<a id="a-JH"></a>敬受佛敕，<a id="a-JI"></a>于如来灭后，<a id="a-JJ"></a>当广令流布是经典者，<a id="a-JK"></a>普令一切受持读诵、<a id="a-JL"></a>书写供养。<a id="a-JM"></a>唯愿世尊，<a id="a-JN"></a>勿垂忧虑！<a id="a-JO"></a>我等当以愿力，<a id="a-JP"></a>普令一切众生使得见闻读诵、<a id="a-JQ"></a>书写供养，<a id="a-JR"></a>得是经法威神之力。<a id="a-JS"></a>”</p>
  <p id="aJT">尔时，<a id="a-JU"></a>佛赞言：<a id="a-JV"></a>“善哉！<a id="a-JW"></a>善哉！<a id="a-JX"></a>诸善男子，<a id="a-JY"></a>汝等今者真是佛子，<a id="a-JZ"></a>大慈大悲，<a id="a-Ja"></a>深能拔苦救厄者矣！<a id="a-Jb"></a>一切众生之良福田，<a id="a-Jc"></a>广为一切作大良导，<a id="a-Jd"></a>一切众生大依止处，<a id="a-Je"></a>一切众生之大施主，<a id="a-Jf"></a>常以法利广施一切。<a id="a-Jg"></a>”</p>
  <p id="aJh">尔时，<a id="a-Ji"></a>大会皆大欢喜，<a id="a-Jj"></a>为佛作礼，<a id="a-Jk"></a>受持而去。</p>
 </body>
</html>