<!DOCTYPE html>
<html>
<head>
  <meta charset="utf-8"/>
  <meta name="author" content="求那跋陀罗/刘宋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>菩萨行方便境界神通变化经卷中</title>
</head>
<body>
  <h1 class="head">菩萨行方便境界神通变化经卷中</h1>
  <p>文殊师利。如转轮王小功德成有尽德聚。有贪有嗔有痴有取有结有使。是转轮王。一切无有作怨敌者。所以者何。文殊师利。是转轮王无有诤恼。文殊师利。岂况如来转大法轮。无量大智。功德庄严具足成就。得无断大悲。游行无漏法虚空中。七助菩提法宝成就。以不忘法。转大法轮。外有诤讼诸怨敌怖。无有是处。文殊师利当知。若见此佛刹土外道出家。汝善男子当知。一切安住一道。所谓佛道。文殊师利。喻诸禽兽无力能住师子王前。如是文殊师利。诸外道出家无能便入如来境界。亦不能与如来诤论。大人师子。持于十力。得四无畏。在其前吼。无有是处。惟除如来之所加持。文殊师利。喻日宫出放光明网。一切萤火皆悉隐蔽。一切珍宝火光星宿悉无照明。如是文殊师利。无上如来大日宫出时。放大智光明。诸外道出家皆悉隐蔽。无有照明。文殊师利。喻胜铁王随其地分所出之处。一切诸铁无有住者。以诸铁聚不共相故。如是文殊师利。若有佛土有佛出世。当知一切诸外道等无出家行。何以故。不共相佛出于世故。文殊师利。喻如意宝王随所出处。不生一切伪摩尼宝。如是文殊师利。如来大智宝所出处。当知是处不出外道。文殊师利。喻如宝性有出阎浮檀金之处。是处不出下贱铜等。如是文殊师利。若有世界有佛出世。是处不出一切外道。文殊师利。当知方便随佛出处。不应出诸外道出家。文殊师利。汝今当知。如来受持不可思议方便境界。以是缘故。此佛刹土现诸一切外道出家。所以者何。一切外道上首。皆是住于不可思议解脱。从般若波罗蜜出。游戏方便。亦不舍离念佛法僧。教化众生到于彼岸。如来受持化众生故。说是法时。八千天子依声闻乘者。闻说一乘。发于无上正真道心。五百比丘得一乘灯三昧。千二百菩萨。得无生法忍。普此三千大千世界六种震动。天于空中雨天青黄赤白莲华。雨天末栴檀。于佛之前。百千天子。住虚空中。发声唱呼。天衣空中而自回转。诸天作乐说如是言。本未曾闻是经出世。世尊。令此经典久行于阎浮提。八百比丘比丘尼。脱优多罗僧以奉上佛。尔时世尊。欲重宣此义。而说偈言。</p>
  <p class="l-js-7c">方便境界不思议　　文殊师利当知我</p>
  <p class="l-js-7c">我精练时觉菩提　　我又示现如此时</p>
  <p class="l-js-7c">时节过咎我所无　　常恒有于妙法时</p>
  <p class="l-js-7c">众生闻我法过度　　众生过患我所无</p>
  <p class="l-js-7c">精练劫残功德物　　精练福田净无垢</p>
  <p class="l-js-7c">我精练时得菩提　　是故知我无有浊</p>
  <p class="l-js-7c">我已从久多亿劫　　成就无量佛智慧</p>
  <p class="l-js-7c">如我得道命亦尔　　于是中间无灭度</p>
  <p class="l-js-7c">我方便现示灭度　　有常想故示无常</p>
  <p class="l-js-7c">我今示现于余残　　我寿命等未来劫</p>
  <p class="l-js-7c">我惟一乘一灭度　　我差别乘不可得</p>
  <p class="l-js-7c">作如是三说三乘　　当知方便之境界</p>
  <p class="l-js-7c">有懈怠心及小心　　闻即生于惊怖畏</p>
  <p class="l-js-7c">为是等故示三乘　　惟有一乘无有二</p>
  <p class="l-js-7c">我随欲于法者说　　入于佛道法事故</p>
  <p class="l-js-7c">以是一乘演说三　　然于此乘无伤损</p>
  <p class="l-js-7c">如巧智度到彼岸　　以是智示现于三</p>
  <p class="l-js-7c">世尊亦尔知胜法　　以是一乘演说三</p>
  <p class="l-js-7c">等心调御诸众生　　我都无有于异想</p>
  <p class="l-js-7c">我意喜敬于下乘　　我则有于悭吝咎</p>
  <p class="l-js-7c">绀琉璃宝众宝上　　随其所在住止处</p>
  <p class="l-js-7c">一切皆同作一色　　而是绀色无差别</p>
  <p class="l-js-7c">调御智宝亦如是　　一切佛土普放光</p>
  <p class="l-js-7c">一切众生作一色　　菩提心色无差别</p>
  <p class="l-js-7c">犹如小火之所烧　　渐渐增长成大焰</p>
  <p class="l-js-7c">声闻智焰亦如是　　斯亦放佛功德光</p>
  <p class="l-js-7c">须弥山王归向者　　以威德故同一色</p>
  <p class="l-js-7c">归依十力亦如是　　柔忍者得菩提色</p>
  <p class="l-js-7c">喻如一切众蜂口　　采拾种种众净妙</p>
  <p class="l-js-7c">一切众物共和合　　皆悉作于一蜜相</p>
  <p class="l-js-7c">知世赞世亦如是　　示现作于三乘已</p>
  <p class="l-js-7c">一切白净和合已　　作菩提想无异想</p>
  <p class="l-js-7c">转轮人王无忧恼　　无有余方怨敌故</p>
  <p class="l-js-7c">我以法界普告敕　　云何当有外道界</p>
  <p class="l-js-7c">犹如日宫初出时　　隐蔽萤火诸星宿</p>
  <p class="l-js-7c">智慧宫出亦如是　　蔽诸外道无明照</p>
  <p class="l-js-7c">随有胜铁所住处　　一切余铁无能行</p>
  <p class="l-js-7c">若有国土如来行　　是处无有外道行</p>
  <p class="l-js-7c">随有金玉所出处　　是处不出生余铜</p>
  <p class="l-js-7c">若有刹土证菩提　　是处不杂外道众</p>
  <p class="l-js-7c">意珠伪珠不和杂　　过去未来亦不杂</p>
  <p class="l-js-7c">佛宝外道亦如是　　一刹土中常不杂</p>
  <p class="l-js-7c">禅定神通忍自在　　一切智门此外道</p>
  <p class="l-js-7c">慧方便行智慧者　　示现种种诸变化</p>
  <p class="l-js-7c">闻于方便境界已　　尔时佛子甚欢喜</p>
  <p class="l-js-7c">生于庆乐喜无量　　散华供养于调御</p>
  <p class="l-js-7c">此地六种大震动　　空中伎乐而鼓作</p>
  <p class="l-js-7c">亿天虚空中合掌　　赞言善哉调御说</p>
  <p>说此偈时。萨遮尼干子。与八十亿诸尼干俱。从南方次第游行于诸国界。向优禅尼大城之所。百千大众围绕庄严唱叫唤呼。尔时旃茶钵树提王。遥见萨遮尼干子来。于是萨遮。生爱乐心。生清净心。与诸大臣内宫眷属。国土人民子息四兵。大王威德大王神力。百千满瓨以用庄严。鼓百千伎乐。擎幢幡宝盖以为庄严。即出往迎萨遮尼干。尔时萨遮尼干子。遥见旃茶钵树提王。柔软爱语。善来大王。汝国界中无有怨敌相逼切也。无有病患苦恼热也。是国臣属诸伎卒。恶不肖之人。守罗关税。是等不乱坏国土不。大王。汝国沙门诸婆罗门安乐行不。大王。汝常安法治理国不。大王。不应害于众生猎张鱼捕逼诸众生。何以故。大王当知。一切众生皆悉爱命。是故大王。应受不杀不应偷夺。于自国封应生知足。不应邪淫自足妻色。终不妄语真实而言。不应两舌有异言说。不应恶口常柔软语。不应绮语随所念语。于他财封勿生贪心。大王。应当离于嗔恚。以慈庄严于身口意。大王。不应生于邪见。行圣正见。大王。汝今不应放逸。善观无常。大王当知。寿命短促速至他世。大王。汝今应怖畏后世。应信业报。重说胜偈。</p>
  <p class="l-js-7c">人主常应不放逸　　护持境土不放逸</p>
  <p class="l-js-7c">若放逸者堕恶道　　若不放逸生善道</p>
  <p class="l-js-7c">亦莫抂断众生命　　一切众生爱寿命</p>
  <p class="l-js-7c">慧者不应害众生　　爱护众生如己身</p>
  <p class="l-js-7c">常应远离于偷盗　　常不应说于妄语</p>
  <p class="l-js-7c">常应护持实言誓　　大王当来生善趣</p>
  <p class="l-js-7c">所说言语耳乐闻　　不应说强粗恶语</p>
  <p class="l-js-7c">常应爱语柔软语　　大王不应说两舌</p>
  <p class="l-js-7c">人主不应说绮语　　有所言说随顺说</p>
  <p class="l-js-7c">离于嗔恚过患恶　　如大象王生善道</p>
  <p class="l-js-7c">王不应行于邪淫　　于他妻女离欲心</p>
  <p class="l-js-7c">于自妻色常知足　　汝当来生于善道</p>
  <p class="l-js-7c">大王不应怀于见　　当安住于妙善见</p>
  <p class="l-js-7c">当修行于如是法　　大王受天娱乐乐</p>
  <p class="l-js-7c">持戒沙门婆罗门　　及孝顺供于父母</p>
  <p class="l-js-7c">得远离于恶道已　　当受天中欢喜乐</p>
  <p>是萨遮尼干子。以此不放逸法。劝钵树提王已。尔时栴茶钵树提王。向萨遮尼干子。说于爱软安乐之语。自言。不作如是之事。汝婆罗门可至我家。何以故。我今请汝及诸眷属。欲设饭食。尼干子言。善哉善哉。当如是作。何以故。大王。我来道远饥乏所须。大王如是。如汝所请。尔时大王。在萨遮尼干子眷属后行。前入王宫。入已萨遮尼干坐御座。余诸尼干随次而坐。尔时彼王善心恭敬手自料理。萨遮尼干及其眷属。食充足已。尔时此王如是思惟。我今当少问是萨遮尼干子。于如来所有信敬不。王思是已。取小卑床。坐于萨遮尼干子前。作如是言。婆罗门。我欲少论。若听许者。我当问汝。汝为我说。萨遮尼干语大王言。随汝所欲自恣而问。我当善答悦可汝心。王闻听已。问言。婆罗门。世众生中颇有众生慧者明了无乱心智然有过耶。萨遮答言。实有大王。王又问言。婆罗门此是谁也。萨遮答言。跋沙婆罗门是。王又问言。跋沙婆罗门有何过耶。萨遮答言。跋沙婆罗门。善瞻星历。善知节会。善学唱说。善知月蚀。善知地动。善知丰俭。善知世俗会。善学瞻相。然实邪淫爱他妻妇。大王。慧人不应行于邪淫。何以故。大王。行邪淫者。现世来世得大苦法。乃至天人之所呵责。如说偈言。</p>
  <p class="l-js-5c">贪欲他妇女　　不护恶境界</p>
  <p class="l-js-5c">不足自妻色　　世所有呵责</p>
  <p>王言。婆罗门。世众生中复有众生慧者明了无乱心智然有过耶。萨遮答言。实有大王。王言谁是。萨遮答言。此颇罗堕婆罗门是慧者明了知时非时。彼有过患。王又问言。有何过耶。答言。大王。此婆罗门多所睡眠。大王。慧者不应多于睡眠。何以故。大王。睡眠退失世出世法若智若断。如说偈言。</p>
  <p class="l-js-5c">若多乐睡眠　　懈怠所覆蔽</p>
  <p class="l-js-5c">睡眠放逸覆　　凡夫退诸利</p>
  <p>王复问言。婆罗门。世众生中复有众生成就如是诸法然有过耶。萨遮答言。实有大王。王言。谁是。答言。大王。黑王子是。王又问言。是黑王子有何过耶。答言。大王。多于嫉妒。大王。慧者不应多于嫉妒。何以故。大王。若得成就于封邑。行于嫉妒。是人封邑不得坚牢。空手而死。死已便堕于饿鬼界。如说偈言。</p>
  <p class="l-js-5c">嫉妒覆蔽心　　彼人成封邑</p>
  <p class="l-js-5c">彼有空手死　　堕在饿鬼界</p>
  <p>王又问言。复有众生成就如是上功德法有过患耶。萨遮答言。实有大王。王言。谁是。答言。大王。此吉军王子是。王又问言。吉军王子有何过耶。答言。大王。是吉军王子甚嬉杀生。大王。慧者不应好嬉杀生。何以故。杀生短寿。当堕地狱饿鬼畜生。如说偈言。</p>
  <p class="l-js-5c">人王杀生者　　少力及短命</p>
  <p class="l-js-5c">命终堕地狱　　是故不害生</p>
  <p>王又问言。婆罗门复有众生慧者明了无乱心智有过患耶。萨遮答言。实有大王。王言。谁是。答言。大王。此即无畏王子是也。王又问言。无畏王子有何过耶。答言。大王。多悲愍他。大王。慧者不应多悲愍他。何以故。大王。多悲愍他。若自在者。是国多贼。难可降伏。多有过患。如说偈言。</p>
  <p class="l-js-5c">多悲愍于他　　若人自在者</p>
  <p class="l-js-5c">不能降伏是　　不能执短己</p>
  <p>王又问言。颇众生中复有众生慧者慧赞有过患耶。萨遮答言。实有大王。王言。谁是。答言。大王。此天力王子是。慧者慧赞然实有过。王言。婆罗门。天力王子有何过耶。答言。大王。天力王子饮酒放逸。大王慧者。不应多饮酒也。何以故。大王。酒多失念障碍上义。亦失于世及出世义。如说偈言。</p>
  <p>常作放逸　　一切王事　　酒放逸蔽</p>
  <p>退出世义</p>
  <p>王又问言。婆罗门。复有众生慧者慧赞有过患耶。萨遮答言。实有大王。王言。谁是。答言。大王。此天勋王子是。慧者慧赞然有过患。王言。婆罗门。天勋王子有何过患。答言。大王。天勋王子长思虑过。大王。慧者不应有长思虑。何以故。大王。长思虑者妨废失利令重事起不得寂静。是故大王。大聪慧者不应长思。如说偈言。</p>
  <p class="l-js-5c">若有长思虑　　事失不吉利</p>
  <p class="l-js-5c">以是善庄严　　妨废发意事</p>
  <p>王又问言。萨遮。复有众生慧者慧赞有过患耶。萨遮答言。实有大王。王言。谁是。答言。大王。此大军王子是。慧者慧赞然有过患。王又问言。大军王子有何过耶。答言。大王。有大悭恶覆蔽之过。劫夺他财。大王。慧者不应有大悭恶。如说偈言。</p>
  <p class="l-js-5c">若人主有悭　　得封不知足</p>
  <p class="l-js-5c">是所聚集财　　至他世忧愁</p>
  <p>王又问言。萨遮。复有慧者慧赞然有过患。萨遮答言。实有大王。王言。谁是。答言。大王。波斯匿王。慧者慧赞然有过患。王言。婆罗门。波斯匿王有何过患。答言。大王。波斯匿王有多食过。大王。夫有慧者不应多食。何以故。大王。若有多食。懒怠身重所食难消。如说偈言。</p>
  <p>人主多食　　懒怠身重　　又损觉知</p>
  <p>颜状不鲜</p>
  <p>王又问言。婆罗门。世众生中复有慧者慧赞然有过患。萨遮答言。实有大王。王言。谁是。答言。大王汝是。世间慧者慧赞。汝亦有过。王言。婆罗门。我有何过。答言。大王。汝多暴虐恶性卒急粗犷无慈。大王。夫有慧者不应粗暴。若慧者粗暴。人不多附。乃至父母亦不适意。况余众生。大王。若聪慧者不应粗暴。大王。有慧之人应深长思。如说偈言。</p>
  <p>若有粗暴　　不长觉思　　必有呵责</p>
  <p>无人亲附</p>
  <p>尔时栴茶钵树提王。面闻自过。嗔恚忿恼。不适其意。不能忍耐。语萨遮尼干子言。汝应于是大众之中呵责我耶。以嗔恚故。敕令斩杀。尔时萨遮惊怖。向王说如是言。大王。不应作是卒暴。施我无畏听我所白。王言。与汝无畏汝欲何说。大王。我亦有过。我王面前说王过恶。言多暴虐。恶性卒急。粗犷无慈。如实而说。大王。慧者不应于一切时说他实事。大王慧者应当知时非时。何以故。大王。如实说他。多不适意。人不亲附。无慧者呵。如说偈言。</p>
  <p class="l-js-5c">如实说人王　　凡夫者所毁</p>
  <p class="l-js-5c">是以智慧者　　思量然后说</p>
  <p>尔时此王叹言善说。复重问论。婆罗门。世众生中。颇有众生慧者明了。无乱心智。无过咎耶。萨遮答言。实有。大王。王言谁是。答言。大王。此沙门瞿昙是。释王种释种出家。如我等所瞻。彼无过咎。其种贵故无有过咎。生于转轮王种姓故。无有过咎。不生厮下种姓中故。无有过咎。释种生故无有过咎。色貌威德极端严故。无有过咎。相好庄严故。无有过咎。以是义故。无有过咎。是释瞿昙若不出家。当作于大转轮王。七宝成就。所谓轮宝象宝马宝摩尼宝女宝藏臣宝主兵宝。千子具足勇健端正。能坏他众。亦皆成就转轮王相。于四天下统领自在。正法之王。兵仗不用。正法治国。既出家已。苦行六年。日日食于一麻一米。坐菩提树降伏魔众。既降伏已。一念心慧。如所知。如所得。如所触。如所觉。如所证。一切觉知。无有众生与等等者。何况有胜。是沙门瞿昙无有等者。故无过咎。何以故。大王。是沙门瞿昙家种无等。端正威德无与等者。智慧威德无与等者。是故无过。如说偈言。</p>
  <p class="l-js-7c">持于三十二相好　　出生释种人师子</p>
  <p class="l-js-7c">是净饭王之太子　　世尊一切智无咎</p>
  <p>萨遮尼干子如是说已。钵树提王言。大婆罗门。汝今当说。何等是如来三十二大丈夫相。婆罗门言。我今当说。王言。何谓也。大王。是沙门瞿昙。善安跱立足下平满。轮辐圆足。手足柔软。指长佣[月*韱]。手足网鞔。是沙门瞿昙。足跟佣平。足骨钩锁。是沙门瞿昙。其[跳-兆+专]鹿[跳-兆+专]。是沙门瞿昙。其身端正。是沙门瞿昙。阴藏隐密。是沙门瞿昙。其毛一一右旋。是沙门瞿昙。毛悉上靡。是沙门瞿昙。其发绀青。是沙门瞿昙。皮肤金色极上细软。是沙门瞿昙。七处圆满。是沙门瞿昙。身体佣满。是沙门瞿昙。极好支节。是沙门瞿昙。身不逶迤。是沙门瞿昙。身极长广。是沙门瞿昙。周身团圆如尼拘陀树。是沙门瞿昙。身如师子王。是沙门瞿昙。具四十齿。是沙门瞿昙。其齿密致。是沙门瞿昙。牙齿齐平。是沙门瞿昙。牙齿鲜白。是沙门瞿昙。得上胜味。是沙门瞿昙。其舌广长。是沙门瞿昙。有梵音声。是沙门瞿昙。眴则俱眴。是沙门瞿昙。其目绀青。是沙门瞿昙。白毫相具。是沙门瞿昙。其顶有髻。大王。是沙门瞿昙。具三十二大丈夫相。以是义故无有过咎。如说偈言。</p>
  <p class="l-js-7c">出生释种顶有髻　　其发绀青而右旋</p>
  <p class="l-js-7c">目如青莲牛王眴　　是故世尊无过咎</p>
  <p class="l-js-7c">迦陵频伽梵音声　　其舌长广净鲜薄</p>
  <p class="l-js-7c">人中世尊齿齐密　　含齿四十而白净</p>
  <p class="l-js-7c">一切世人及诸天　　瞻睹其美皆欢喜</p>
  <p class="l-js-7c">佛世尊舌遍覆面　　是故众生无与等</p>
  <p class="l-js-7c">一切众味悉和集　　世尊舌相之所出</p>
  <p class="l-js-7c">一切众味作一味　　是故世尊无过咎</p>
  <p class="l-js-7c">如师子身频婆唇　　其肩端严广满好</p>
  <p class="l-js-7c">世尊身如尼拘树　　周匝团圆善安住</p>
  <p class="l-js-7c">世尊庄严身端直　　人师子身极长广</p>
  <p class="l-js-7c">七处旋满无与等　　上妙金色善鲜净</p>
  <p class="l-js-7c">人师子毛而上靡　　其体皮肤极细软</p>
  <p class="l-js-7c">其髻各各合螺成　　是故众生无与等</p>
  <p class="l-js-7c">又师子跱不曲垂　　阴藏隐密如马王</p>
  <p>髀佣圆满鹿王[跳-兆+专]　　其谁瞻视不欢喜</p>
  <p class="l-js-7c">世尊手足有网曼　　其指纤长赤铜爪</p>
  <p class="l-js-7c">足跟佣平钩锁骨　　足下平满无高下</p>
  <p class="l-js-7c">世尊手足庄柔软　　纤长指普有轮相</p>
  <p class="l-js-7c">人尊足安而平跱　　履行地时不倾动</p>
  <p class="l-js-7c">无与等者如是相　　世灯如是善庄严</p>
  <p class="l-js-7c">处在大众甚尊妙　　犹如月王处众星</p>
  <p class="l-js-7c">是大丈夫色如是　　世尊为世作灯明</p>
  <p class="l-js-7c">何况其余无漏法　　以是法故自然觉</p>
  <p>大王。是沙门瞿昙。其色尊妙。一切众生无与等者。以是义故无有过咎。大王。是沙门瞿昙大慈力成。于诸众生其心无碍。常行大慈无碍无著。自然普到一切世界入诸众生。大王。如摩尼宝能清浊水。宝性净故。能令一切浊水清净。大王。沙门瞿昙亦复如是。内清净故。能净一切众生结使浊污淤泥。是故无过。如说偈言。</p>
  <p class="l-js-5c">慈心普遍世　　三世诸世界</p>
  <p class="l-js-5c">一切众生心　　一切智普慈</p>
  <p class="l-js-5c">无处不普至　　是慈无与等</p>
  <p class="l-js-5c">普覆虚空界　　一切智无过</p>
  <p class="l-js-5c">善净摩尼宝　　能净淤浊水</p>
  <p class="l-js-5c">世尊净诸有　　净众生结垢</p>
  <p>大王。是沙门瞿昙。成三十二大悲之行。何等三十二。见世众生没愚痴闇。是沙门瞿昙。于是众生行于大悲。见世众生在大无明[谷-禾+卵]。是沙门瞿昙。于是众生行于大悲。见世众生堕在于大生死轮回。是沙门瞿昙。于是众生行于大悲。见世众生常勤行于不善寂法。是沙门瞿昙。于是众生行于大悲。见世众生随于大流顺流而去。是沙门瞿昙。于是众生而起大悲。见世众生堕于大山大苦逼切。是沙门瞿昙。于是众生而起大悲。见世众生离于圣道堕于邪道。是沙门瞿昙。于是众生而起大悲。见世众生闭大牢狱自然缠缚。是沙门瞿昙。于是众生而起大悲。见世众生贪于色声香味触故无厌无满。是沙门瞿昙。于是众生而起大悲。见世众生是爱奴仆常系属他。是沙门瞿昙。于是众生而起大悲。见世众生老死逼切羸劣困悴。是沙门瞿昙。于是众生而起大悲。见世众生常病逼切。是沙门瞿昙。于是众生而起大悲。见世众生为三火烧常触燋炽。是沙门瞿昙。于是众生而起大悲。见世众生下缠所缠增长生死。是沙门瞿昙。于是众生而起大悲。见世众生心常惊怖。是沙门瞿昙。于是众生而起大悲。见世众生贪嗜少味不见过患。是沙门瞿昙。于是众生而起大悲。见世众生久眠放逸。是沙门瞿昙。于是众生而起大悲。见世众生堕大饥饿常互相害。是沙门瞿昙。于是众生而起大悲。见世众生常在衰损互相劫夺。是沙门瞿昙。于是众生而起大悲。见世众生无明所盲常不明了。是沙门瞿昙。于是众生而起大悲。见世众生共相斗诤恼乱不息。是沙门瞿昙。于是众生而起大悲。见世众生如芒草滋萁。是沙门瞿昙。于是众生而起大悲。见世众生不净交会离于清净。是沙门瞿昙。于是众生而起大悲。见世众生行于诸难离于无难。是沙门瞿昙。于是众生而起大悲。见世众生多于疑惑著诸邪见。是沙门瞿昙。于是众生而起大悲。见世众生如兜罗华依种种见。是沙门瞿昙。于是众生而起大悲。见世众生想心见倒无常常想苦有乐想不净净想无我我想。是沙门瞿昙。于是众生而起大悲。见世众生担负重担常受苦乏。是沙门瞿昙。于是众生而起大悲。见世众生依止羸劣不坚牢想。是沙门瞿昙。于是众生而起大悲。见世众生常在垢污。是沙门瞿昙。于是众生而起大悲。见世众生系缚欲有而心贪著。是沙门瞿昙。于是众生而起大悲。见世众生利养覆蔽常求于利。是沙门瞿昙。于是众生而起大悲。见世众生堕在种种病苦忧悲啼哭愁恼众苦大聚。是沙门瞿昙。于是众生而起大悲。大王。此沙门瞿昙。成就如是三十二种大悲行故。是故无过。如说偈言。</p>
  <p>无明愚痴大闇黑　　见无明[谷-禾+卵]蔽众生</p>
  <p class="l-js-7c">见众生趣生死狱　　是故人尊生大悲</p>
  <p class="l-js-7c">众生常勤造众行　　正觉见众生流漂</p>
  <p class="l-js-7c">恒常随顺此流漂　　十力常生大悲心</p>
  <p class="l-js-7c">坠堕于极高大山　　见众生行于邪道</p>
  <p class="l-js-7c">善安止于圣道中　　安寂静处无烦恼</p>
  <p class="l-js-7c">诸邪见者所系缚　　爱怒境界无满足</p>
  <p class="l-js-7c">为生老死之所没　　是故十力有大悲</p>
  <p class="l-js-7c">种种众苦所逼切　　见世三火烧炽然</p>
  <p class="l-js-7c">惊怖畏之被鹿皮　　以是缘故十力悲</p>
  <p class="l-js-7c">众生贪著嗜于味　　放逸贪著于境界</p>
  <p class="l-js-7c">见其堕于饥饿道　　调御能救于怨害</p>
  <p class="l-js-7c">见诸众生互相害　　为无明闇所覆蔽</p>
  <p class="l-js-7c">犹如芒草蔓滋萁　　以是缘故十力悲</p>
  <p class="l-js-7c">淫欲所生诸系缚　　见诸众生行难行</p>
  <p class="l-js-7c">行于邪见稠林中　　以是缘故十力悲</p>
  <p class="l-js-7c">于不净中有净想　　无常有常无我我</p>
  <p class="l-js-7c">见诸众生厌重担　　是故十力生于悲</p>
  <p class="l-js-7c">见担负于大重担　　凡夫常依止羸劣</p>
  <p class="l-js-7c">常为诸结所污染　　是故十力有大悲</p>
  <p class="l-js-7c">见为利养所覆蔽　　复次境界无厌足</p>
  <p class="l-js-7c">堕于欲有之大海　　是故十力有大悲</p>
  <p class="l-js-7c">多于种种忧愁病　　见诸众生苦恼已</p>
  <p class="l-js-7c">为是一切诸苦恼　　是故十力有大悲</p>
  <p class="l-js-7c">知于非有亦非无　　彼常有于大悲心</p>
  <p class="l-js-7c">一切众生普遍心　　是故一切智无过</p>
  <p>大王。今复略说。是沙门瞿昙成就四念处。四正勤。四如意足。四禅。五根。五力。七助道法。八圣道分。成就具足。是故大王。是沙门瞿昙。无有过咎。如说偈言。</p>
  <p class="l-js-7c">常勤精进修念处　　大觉善知于正断</p>
  <p class="l-js-7c">大仙禅定得自在　　胜出众生无过咎</p>
  <p class="l-js-7c">调御世成诸神通　　诸辩自在到彼岸</p>
  <p class="l-js-7c">如来善知解脱咒　　大觉善通达诸谛</p>
  <p class="l-js-7c">于梵行处得自在　　修于慈悲及喜舍</p>
  <p class="l-js-7c">善安止住于定慧　　是故常无众过咎</p>
  <p class="l-js-7c">大仙善知助菩提　　如来善知八圣道</p>
  <p class="l-js-7c">见众生苦于圣道　　究竟安止安乐渚</p>
  <p class="l-js-7c">一切世界无众生　　有与世调齐等者</p>
  <p class="l-js-7c">一切智成一切德　　恒常不毁呰于他</p>
  <p>大王。是沙门瞿昙。成就十力。王言。大婆罗门。何等是名如来十力。大王。是佛如来。是处如实知。是处非处如实知。非处去来现在作业受业住处因报如实而知。无量诸界种种世界如实知之。若诸余人余众生等种种所解如实而知。若余众生余人等根胜非胜根如实而知。一切至道如实而知。若余众生余人诸根诸力。助道诸禅解脱定次第定。一切结使污染白净。随各各处如实了知。念于无量种种宿命。若于一生若无量生。如其所行如其所说如实而知。天眼清净过于人眼。见诸众生种种生死。乃至生于善道恶道如实而知。诸漏尽无漏心解脱及慧解脱如实而知。大王。是名如来十力成就。具足力故。名持十力。名无降伏。是故无过。如说偈言。</p>
  <p>是处非处　　如实而知　　实说大人</p>
  <p>彼无有过　　过去无障　　彼有智慧</p>
  <p>未来现在　　知不失之　　善知业报</p>
  <p>知有因缘　　如实不错　　世调御知</p>
  <p>知于无量　　种种诸界　　善知诸界</p>
  <p>世人无等　　世种种解　　无量诸佛</p>
  <p>照世明知　　如实不异　　知于钝根</p>
  <p>亦知中根　　又知熟根　　到于彼岸</p>
  <p>一切至道　　如实而知　　根力助道</p>
  <p>神通解脱　　污染白净　　各各了知</p>
  <p>无有障碍　　知见无碍　　念于平等</p>
  <p>无量称实　　自身及他　　如实不异</p>
  <p>天眼清净　　过于人眼　　生死众生</p>
  <p>调御悉见　　知诸漏尽　　亦知解脱</p>
  <p>无漏有异　　亦悉知见　　是人尊力</p>
  <p>觉了自在　　是一念有　　心无分别</p>
  <p>动发非发　　自然而有　　始初转轮</p>
  <p>无分别行　　一心而知　　诸众生思</p>
  <p>及众生心　　无有二相　　是故无过</p>
  <p>佛得自在　　一切善法　　出诸德事</p>
  <p>大王。是沙门瞿昙。成就四无畏。王又问言。大婆罗门。何等如来四无畏也。大王。是沙门瞿昙自言。我得于正遍知。若有沙门诸婆罗门魔梵及世言。汝于诸法不正遍知。我不见是相。不见相故得安隐行。得无畏行。自言。我得最胜处行。在大众中。正师子吼。能转梵轮。沙门婆罗门及余诸世。无有能转是正法者。佛自誓言。我诸漏尽。若有说言。汝漏未尽。佛不见是相。不见相故。如来得于安乐之行。得无畏行。得胜处行。在大众中。正师子吼。能转梵轮。沙门婆罗门及余诸世。无有能转是正法者。佛说障道法。若有说言。亲近是法无有障碍。佛不见是相。不见相故得安乐行。得无畏行。得胜处行。在大众中。正师子吼。转于梵轮。沙门婆罗门及余诸世。无有能转是正法者。我说圣出道。若有说言。亲近是者不能出世。佛不见是相。不见相故。得安乐行。得无畏行。得胜处行。在大众中。正师子吼。能转梵轮。沙门婆罗门及余诸世。无有能转是正法轮。大王。此是如来四无所畏。如来成就是四无畏。在大众中。正师子吼。是故无过。如说偈言。</p>
  <p class="l-js-5c">众中师子吼　　人调无所畏</p>
  <p class="l-js-5c">更无与我等　　况众生有过</p>
  <p class="l-js-5c">若我所觉法　　是真实不虚</p>
  <p class="l-js-5c">是正遍知见　　鹿王师子吼</p>
  <p class="l-js-5c">若有违逆者　　不见有彼相</p>
  <p class="l-js-5c">以不见相故　　人调无所畏</p>
  <p class="l-js-5c">我一切漏尽　　我身是无漏</p>
  <p class="l-js-5c">无有似等者　　诸天及世人</p>
  <p class="l-js-5c">有是障碍法　　世调御所说</p>
  <p class="l-js-5c">是真实空虚　　无有可变异</p>
  <p class="l-js-5c">我说出道法　　自觉已演说</p>
  <p class="l-js-5c">修行此法者　　无有于障碍</p>
  <p class="l-js-5c">大健知是已　　如来得安乐</p>
  <p class="l-js-5c">得于无畏乐　　胜大丈夫行</p>
  <p class="l-js-5c">转于梵法轮　　余无有能转</p>
  <p class="l-js-5c">世间所不转　　惟除两足尊</p>
</body></html>