<!doctype html>
<html id="z3IBTlrOu" data-ver="1054">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="大乘五大部外重译经">
  <meta period="刘宋">
 </head>
 <body>
  <h1 id="a1">菩萨行方便境界神通变化经卷中</h1>
  <p id="a2">文殊师利。<a id="a-3"></a>如转轮王小功德成有尽德聚。<a id="a-4"></a>有贪有嗔有痴有取有结有使。<a id="a-5"></a>是转轮王。<a id="a-6"></a>一切无有作怨敌者。<a id="a-7"></a>所以者何。<a id="a-8"></a>文殊师利。<a id="a-9"></a>是转轮王无有诤恼。<a id="a-A"></a>文殊师利。<a id="a-B"></a>岂况如来转大法轮。<a id="a-C"></a>无量大智。<a id="a-D"></a>功德庄严具足成就。<a id="a-E"></a>得无断大悲。<a id="a-F"></a>游行无漏法虚空中。<a id="a-G"></a>七助菩提法宝成就。<a id="a-H"></a>以不忘法。<a id="a-I"></a>转大法轮。<a id="a-J"></a>外有诤讼诸怨敌怖。<a id="a-K"></a>无有是处。<a id="a-L"></a>文殊师利当知。<a id="a-M"></a>若见此佛刹土外道出家。<a id="a-N"></a>汝善男子当知。<a id="a-O"></a>一切安住一道。<a id="a-P"></a>所谓佛道。<a id="a-Q"></a>文殊师利。<a id="a-R"></a>喻诸禽兽无力能住师子王前。<a id="a-S"></a>如是文殊师利。<a id="a-T"></a>诸外道出家无能便入如来境界。<a id="a-U"></a>亦不能与如来诤论。<a id="a-V"></a>大人师子。<a id="a-W"></a>持于十力。<a id="a-X"></a>得四无畏。<a id="a-Y"></a>在其前吼。<a id="a-Z"></a>无有是处。<a id="a-a"></a>惟除如来之所加持。<a id="a-b"></a>文殊师利。<a id="a-c"></a>喻日宫出放光明网。<a id="a-d"></a>一切萤火皆悉隐蔽。<a id="a-e"></a>一切珍宝火光星宿悉无照明。<a id="a-f"></a>如是文殊师利。<a id="a-g"></a>无上如来大日宫出时。<a id="a-h"></a>放大智光明。<a id="a-i"></a>诸外道出家皆悉隐蔽。<a id="a-j"></a>无有照明。<a id="a-k"></a>文殊师利。<a id="a-l"></a>喻胜铁王随其地分所出之处。<a id="a-m"></a>一切诸铁无有住者。<a id="a-n"></a>以诸铁聚不共相故。<a id="a-o"></a>如是文殊师利。<a id="a-p"></a>若有佛土有佛出世。<a id="a-q"></a>当知一切诸外道等无出家行。<a id="a-r"></a>何以故。<a id="a-s"></a>不共相佛出于世故。<a id="a-t"></a>文殊师利。<a id="a-u"></a>喻如意宝王随所出处。<a id="a-v"></a>不生一切伪摩尼宝。<a id="a-w"></a>如是文殊师利。<a id="a-x"></a>如来大智宝所出处。<a id="a-y"></a>当知是处不出外道。<a id="a-z"></a>文殊师利。<a id="a-10"></a>喻如宝性有出阎浮檀金之处。<a id="a-11"></a>是处不出下贱铜等。<a id="a-12"></a>如是文殊师利。<a id="a-13"></a>若有世界有佛出世。<a id="a-14"></a>是处不出一切外道。<a id="a-15"></a>文殊师利。<a id="a-16"></a>当知方便随佛出处。<a id="a-17"></a>不应出诸外道出家。<a id="a-18"></a>文殊师利。<a id="a-19"></a>汝今当知。<a id="a-1A"></a>如来受持不可思议方便境界。<a id="a-1B"></a>以是缘故。<a id="a-1C"></a>此佛刹土现诸一切外道出家。<a id="a-1D"></a>所以者何。<a id="a-1E"></a>一切外道上首。<a id="a-1F"></a>皆是住于不可思议解脱。<a id="a-1G"></a>从般若波罗蜜出。<a id="a-1H"></a>游戏方便。<a id="a-1I"></a>亦不舍离念佛法僧。<a id="a-1J"></a>教化众生到于彼岸。<a id="a-1K"></a>如来受持化众生故。<a id="a-1L"></a>说是法时。<a id="a-1M"></a>八千天子依声闻乘者。<a id="a-1N"></a>闻说一乘。<a id="a-1O"></a>发于无上正真道心。<a id="a-1P"></a>五百比丘得一乘灯三昧。<a id="a-1Q"></a>千二百菩萨。<a id="a-1R"></a>得无生法忍。<a id="a-1S"></a>普此三千大千世界六种震动。<a id="a-1T"></a>天于空中雨天青黄赤白莲华。<a id="a-1U"></a>雨天末栴檀。<a id="a-1V"></a>于佛之前。<a id="a-1W"></a>百千天子。<a id="a-1X"></a>住虚空中。<a id="a-1Y"></a>发声唱呼。<a id="a-1Z"></a>天衣空中而自回转。<a id="a-1a"></a>诸天作乐说如是言。<a id="a-1b"></a>本未曾闻是经出世。<a id="a-1c"></a>世尊。<a id="a-1d"></a>令此经典久行于阎浮提。<a id="a-1e"></a>八百比丘比丘尼。<a id="a-1f"></a>脱优多罗僧以奉上佛。<a id="a-1g"></a>尔时世尊。<a id="a-1h"></a>欲重宣此义。<a id="a-1i"></a>而说偈言。</p>
  <p id="a1j">方便境界不思议　　文殊师利当知我</p>
  <p id="a1k">我精练时觉菩提　　我又示现如此时</p>
  <p id="a1l">时节过咎我所无　　常恒有于妙法时</p>
  <p id="a1m">众生闻我法过度　　众生过患我所无</p>
  <p id="a1n">精练劫残功德物　　精练福田净无垢</p>
  <p id="a1o">我精练时得菩提　　是故知我无有浊</p>
  <p id="a1p">我已从久多亿劫　　成就无量佛智慧</p>
  <p id="a1q">如我得道命亦尔　　于是中间无灭度</p>
  <p id="a1r">我方便现示灭度　　有常想故示无常</p>
  <p id="a1s">我今示现于余残　　我寿命等未来劫</p>
  <p id="a1t">我惟一乘一灭度　　我差别乘不可得</p>
  <p id="a1u">作如是三说三乘　　当知方便之境界</p>
  <p id="a1v">有懈怠心及小心　　闻即生于惊怖畏</p>
  <p id="a1w">为是等故示三乘　　惟有一乘无有二</p>
  <p id="a1x">我随欲于法者说　　入于佛道法事故</p>
  <p id="a1y">以是一乘演说三　　然于此乘无伤损</p>
  <p id="a1z">如巧智度到彼岸　　以是智示现于三</p>
  <p id="a20">世尊亦尔知胜法　　以是一乘演说三</p>
  <p id="a21">等心调御诸众生　　我都无有于异想</p>
  <p id="a22">我意喜敬于下乘　　我则有于悭吝咎</p>
  <p id="a23">绀琉璃宝众宝上　　随其所在住止处</p>
  <p id="a24">一切皆同作一色　　而是绀色无差别</p>
  <p id="a25">调御智宝亦如是　　一切佛土普放光</p>
  <p id="a26">一切众生作一色　　菩提心色无差别</p>
  <p id="a27">犹如小火之所烧　　渐渐增长成大焰</p>
  <p id="a28">声闻智焰亦如是　　斯亦放佛功德光</p>
  <p id="a29">须弥山王归向者　　以威德故同一色</p>
  <p id="a2A">归依十力亦如是　　柔忍者得菩提色</p>
  <p id="a2B">喻如一切众蜂口　　采拾种种众净妙</p>
  <p id="a2C">一切众物共和合　　皆悉作于一蜜相</p>
  <p id="a2D">知世赞世亦如是　　示现作于三乘已</p>
  <p id="a2E">一切白净和合已　　作菩提想无异想</p>
  <p id="a2F">转轮人王无忧恼　　无有余方怨敌故</p>
  <p id="a2G">我以法界普告敕　　云何当有外道界</p>
  <p id="a2H">犹如日宫初出时　　隐蔽萤火诸星宿</p>
  <p id="a2I">智慧宫出亦如是　　蔽诸外道无明照</p>
  <p id="a2J">随有胜铁所住处　　一切余铁无能行</p>
  <p id="a2K">若有国土如来行　　是处无有外道行</p>
  <p id="a2L">随有金玉所出处　　是处不出生余铜</p>
  <p id="a2M">若有刹土证菩提　　是处不杂外道众</p>
  <p id="a2N">意珠伪珠不和杂　　过去未来亦不杂</p>
  <p id="a2O">佛宝外道亦如是　　一刹土中常不杂</p>
  <p id="a2P">禅定神通忍自在　　一切智门此外道</p>
  <p id="a2Q">慧方便行智慧者　　示现种种诸变化</p>
  <p id="a2R">闻于方便境界已　　尔时佛子甚欢喜</p>
  <p id="a2S">生于庆乐喜无量　　散华供养于调御</p>
  <p id="a2T">此地六种大震动　　空中伎乐而鼓作</p>
  <p id="a2U">亿天虚空中合掌　　赞言善哉调御说</p>
  <p id="a2V">说此偈时。<a id="a-2W"></a>萨遮尼干子。<a id="a-2X"></a>与八十亿诸尼干俱。<a id="a-2Y"></a>从南方次第游行于诸国界。<a id="a-2Z"></a>向优禅尼大城之所。<a id="a-2a"></a>百千大众围绕庄严唱叫唤呼。<a id="a-2b"></a>尔时旃茶钵树提王。<a id="a-2c"></a>遥见萨遮尼干子来。<a id="a-2d"></a>于是萨遮。<a id="a-2e"></a>生爱乐心。<a id="a-2f"></a>生清净心。<a id="a-2g"></a>与诸大臣内宫眷属。<a id="a-2h"></a>国土人民子息四兵。<a id="a-2i"></a>大王威德大王神力。<a id="a-2j"></a>百千满瓨以用庄严。<a id="a-2k"></a>鼓百千伎乐。<a id="a-2l"></a>擎幢幡宝盖以为庄严。<a id="a-2m"></a>即出往迎萨遮尼干。<a id="a-2n"></a>尔时萨遮尼干子。<a id="a-2o"></a>遥见旃茶钵树提王。<a id="a-2p"></a>柔软爱语。<a id="a-2q"></a>善来大王。<a id="a-2r"></a>汝国界中无有怨敌相逼切也。<a id="a-2s"></a>无有病患苦恼热也。<a id="a-2t"></a>是国臣属诸伎卒。<a id="a-2u"></a>恶不肖之人。<a id="a-2v"></a>守罗关税。<a id="a-2w"></a>是等不乱坏国土不。<a id="a-2x"></a>大王。<a id="a-2y"></a>汝国沙门诸婆罗门安乐行不。<a id="a-2z"></a>大王。<a id="a-30"></a>汝常安法治理国不。<a id="a-31"></a>大王。<a id="a-32"></a>不应害于众生猎张鱼捕逼诸众生。<a id="a-33"></a>何以故。<a id="a-34"></a>大王当知。<a id="a-35"></a>一切众生皆悉爱命。<a id="a-36"></a>是故大王。<a id="a-37"></a>应受不杀不应偷夺。<a id="a-38"></a>于自国封应生知足。<a id="a-39"></a>不应邪淫自足妻色。<a id="a-3A"></a>终不妄语真实而言。<a id="a-3B"></a>不应两舌有异言说。<a id="a-3C"></a>不应恶口常柔软语。<a id="a-3D"></a>不应绮语随所念语。<a id="a-3E"></a>于他财封勿生贪心。<a id="a-3F"></a>大王。<a id="a-3G"></a>应当离于嗔恚。<a id="a-3H"></a>以慈庄严于身口意。<a id="a-3I"></a>大王。<a id="a-3J"></a>不应生于邪见。<a id="a-3K"></a>行圣正见。<a id="a-3L"></a>大王。<a id="a-3M"></a>汝今不应放逸。<a id="a-3N"></a>善观无常。<a id="a-3O"></a>大王当知。<a id="a-3P"></a>寿命短促速至他世。<a id="a-3Q"></a>大王。<a id="a-3R"></a>汝今应怖畏后世。<a id="a-3S"></a>应信业报。<a id="a-3T"></a>重说胜偈。</p>
  <p id="a3U">人主常应不放逸　　护持境土不放逸</p>
  <p id="a3V">若放逸者堕恶道　　若不放逸生善道</p>
  <p id="a3W">亦莫抂断众生命　　一切众生爱寿命</p>
  <p id="a3X">慧者不应害众生　　爱护众生如己身</p>
  <p id="a3Y">常应远离于偷盗　　常不应说于妄语</p>
  <p id="a3Z">常应护持实言誓　　大王当来生善趣</p>
  <p id="a3a">所说言语耳乐闻　　不应说强粗恶语</p>
  <p id="a3b">常应爱语柔软语　　大王不应说两舌</p>
  <p id="a3c">人主不应说绮语　　有所言说随顺说</p>
  <p id="a3d">离于嗔恚过患恶　　如大象王生善道</p>
  <p id="a3e">王不应行于邪淫　　于他妻女离欲心</p>
  <p id="a3f">于自妻色常知足　　汝当来生于善道</p>
  <p id="a3g">大王不应怀于见　　当安住于妙善见</p>
  <p id="a3h">当修行于如是法　　大王受天娱乐乐</p>
  <p id="a3i">持戒沙门婆罗门　　及孝顺供于父母</p>
  <p id="a3j">得远离于恶道已　　当受天中欢喜乐</p>
  <p id="a3k">是萨遮尼干子。<a id="a-3l"></a>以此不放逸法。<a id="a-3m"></a>劝钵树提王已。<a id="a-3n"></a>尔时栴茶钵树提王。<a id="a-3o"></a>向萨遮尼干子。<a id="a-3p"></a>说于爱软安乐之语。<a id="a-3q"></a>自言。<a id="a-3r"></a>不作如是之事。<a id="a-3s"></a>汝婆罗门可至我家。<a id="a-3t"></a>何以故。<a id="a-3u"></a>我今请汝及诸眷属。<a id="a-3v"></a>欲设饭食。<a id="a-3w"></a>尼干子言。<a id="a-3x"></a>善哉善哉。<a id="a-3y"></a>当如是作。<a id="a-3z"></a>何以故。<a id="a-40"></a>大王。<a id="a-41"></a>我来道远饥乏所须。<a id="a-42"></a>大王如是。<a id="a-43"></a>如汝所请。<a id="a-44"></a>尔时大王。<a id="a-45"></a>在萨遮尼干子眷属后行。<a id="a-46"></a>前入王宫。<a id="a-47"></a>入已萨遮尼干坐御座。<a id="a-48"></a>余诸尼干随次而坐。<a id="a-49"></a>尔时彼王善心恭敬手自料理。<a id="a-4A"></a>萨遮尼干及其眷属。<a id="a-4B"></a>食充足已。<a id="a-4C"></a>尔时此王如是思惟。<a id="a-4D"></a>我今当少问是萨遮尼干子。<a id="a-4E"></a>于如来所有信敬不。<a id="a-4F"></a>王思是已。<a id="a-4G"></a>取小卑床。<a id="a-4H"></a>坐于萨遮尼干子前。<a id="a-4I"></a>作如是言。<a id="a-4J"></a>婆罗门。<a id="a-4K"></a>我欲少论。<a id="a-4L"></a>若听许者。<a id="a-4M"></a>我当问汝。<a id="a-4N"></a>汝为我说。<a id="a-4O"></a>萨遮尼干语大王言。<a id="a-4P"></a>随汝所欲自恣而问。<a id="a-4Q"></a>我当善答悦可汝心。<a id="a-4R"></a>王闻听已。<a id="a-4S"></a>问言。<a id="a-4T"></a>婆罗门。<a id="a-4U"></a>世众生中颇有众生慧者明了无乱心智然有过耶。<a id="a-4V"></a>萨遮答言。<a id="a-4W"></a>实有大王。<a id="a-4X"></a>王又问言。<a id="a-4Y"></a>婆罗门此是谁也。<a id="a-4Z"></a>萨遮答言。<a id="a-4a"></a>跋沙婆罗门是。<a id="a-4b"></a>王又问言。<a id="a-4c"></a>跋沙婆罗门有何过耶。<a id="a-4d"></a>萨遮答言。<a id="a-4e"></a>跋沙婆罗门。<a id="a-4f"></a>善瞻星历。<a id="a-4g"></a>善知节会。<a id="a-4h"></a>善学唱说。<a id="a-4i"></a>善知月蚀。<a id="a-4j"></a>善知地动。<a id="a-4k"></a>善知丰俭。<a id="a-4l"></a>善知世俗会。<a id="a-4m"></a>善学瞻相。<a id="a-4n"></a>然实邪淫爱他妻妇。<a id="a-4o"></a>大王。<a id="a-4p"></a>慧人不应行于邪淫。<a id="a-4q"></a>何以故。<a id="a-4r"></a>大王。<a id="a-4s"></a>行邪淫者。<a id="a-4t"></a>现世来世得大苦法。<a id="a-4u"></a>乃至天人之所呵责。<a id="a-4v"></a>如说偈言。</p>
  <p id="a4w">贪欲他妇女　　不护恶境界</p>
  <p id="a4x">不足自妻色　　世所有呵责</p>
  <p id="a4y">王言。<a id="a-4z"></a>婆罗门。<a id="a-50"></a>世众生中复有众生慧者明了无乱心智然有过耶。<a id="a-51"></a>萨遮答言。<a id="a-52"></a>实有大王。<a id="a-53"></a>王言谁是。<a id="a-54"></a>萨遮答言。<a id="a-55"></a>此颇罗堕婆罗门是慧者明了知时非时。<a id="a-56"></a>彼有过患。<a id="a-57"></a>王又问言。<a id="a-58"></a>有何过耶。<a id="a-59"></a>答言。<a id="a-5A"></a>大王。<a id="a-5B"></a>此婆罗门多所睡眠。<a id="a-5C"></a>大王。<a id="a-5D"></a>慧者不应多于睡眠。<a id="a-5E"></a>何以故。<a id="a-5F"></a>大王。<a id="a-5G"></a>睡眠退失世出世法若智若断。<a id="a-5H"></a>如说偈言。</p>
  <p id="a5I">若多乐睡眠　　懈怠所覆蔽</p>
  <p id="a5J">睡眠放逸覆　　凡夫退诸利</p>
  <p id="a5K">王复问言。<a id="a-5L"></a>婆罗门。<a id="a-5M"></a>世众生中复有众生成就如是诸法然有过耶。<a id="a-5N"></a>萨遮答言。<a id="a-5O"></a>实有大王。<a id="a-5P"></a>王言。<a id="a-5Q"></a>谁是。<a id="a-5R"></a>答言。<a id="a-5S"></a>大王。<a id="a-5T"></a>黑王子是。<a id="a-5U"></a>王又问言。<a id="a-5V"></a>是黑王子有何过耶。<a id="a-5W"></a>答言。<a id="a-5X"></a>大王。<a id="a-5Y"></a>多于嫉妒。<a id="a-5Z"></a>大王。<a id="a-5a"></a>慧者不应多于嫉妒。<a id="a-5b"></a>何以故。<a id="a-5c"></a>大王。<a id="a-5d"></a>若得成就于封邑。<a id="a-5e"></a>行于嫉妒。<a id="a-5f"></a>是人封邑不得坚牢。<a id="a-5g"></a>空手而死。<a id="a-5h"></a>死已便堕于饿鬼界。<a id="a-5i"></a>如说偈言。</p>
  <p id="a5j">嫉妒覆蔽心　　彼人成封邑</p>
  <p id="a5k">彼有空手死　　堕在饿鬼界</p>
  <p id="a5l">王又问言。<a id="a-5m"></a>复有众生成就如是上功德法有过患耶。<a id="a-5n"></a>萨遮答言。<a id="a-5o"></a>实有大王。<a id="a-5p"></a>王言。<a id="a-5q"></a>谁是。<a id="a-5r"></a>答言。<a id="a-5s"></a>大王。<a id="a-5t"></a>此吉军王子是。<a id="a-5u"></a>王又问言。<a id="a-5v"></a>吉军王子有何过耶。<a id="a-5w"></a>答言。<a id="a-5x"></a>大王。<a id="a-5y"></a>是吉军王子甚嬉杀生。<a id="a-5z"></a>大王。<a id="a-60"></a>慧者不应好嬉杀生。<a id="a-61"></a>何以故。<a id="a-62"></a>杀生短寿。<a id="a-63"></a>当堕地狱饿鬼畜生。<a id="a-64"></a>如说偈言。</p>
  <p id="a65">人王杀生者　　少力及短命</p>
  <p id="a66">命终堕地狱　　是故不害生</p>
  <p id="a67">王又问言。<a id="a-68"></a>婆罗门复有众生慧者明了无乱心智有过患耶。<a id="a-69"></a>萨遮答言。<a id="a-6A"></a>实有大王。<a id="a-6B"></a>王言。<a id="a-6C"></a>谁是。<a id="a-6D"></a>答言。<a id="a-6E"></a>大王。<a id="a-6F"></a>此即无畏王子是也。<a id="a-6G"></a>王又问言。<a id="a-6H"></a>无畏王子有何过耶。<a id="a-6I"></a>答言。<a id="a-6J"></a>大王。<a id="a-6K"></a>多悲愍他。<a id="a-6L"></a>大王。<a id="a-6M"></a>慧者不应多悲愍他。<a id="a-6N"></a>何以故。<a id="a-6O"></a>大王。<a id="a-6P"></a>多悲愍他。<a id="a-6Q"></a>若自在者。<a id="a-6R"></a>是国多贼。<a id="a-6S"></a>难可降伏。<a id="a-6T"></a>多有过患。<a id="a-6U"></a>如说偈言。</p>
  <p id="a6V">多悲愍于他　　若人自在者</p>
  <p id="a6W">不能降伏是　　不能执短己</p>
  <p id="a6X">王又问言。<a id="a-6Y"></a>颇众生中复有众生慧者慧赞有过患耶。<a id="a-6Z"></a>萨遮答言。<a id="a-6a"></a>实有大王。<a id="a-6b"></a>王言。<a id="a-6c"></a>谁是。<a id="a-6d"></a>答言。<a id="a-6e"></a>大王。<a id="a-6f"></a>此天力王子是。<a id="a-6g"></a>慧者慧赞然实有过。<a id="a-6h"></a>王言。<a id="a-6i"></a>婆罗门。<a id="a-6j"></a>天力王子有何过耶。<a id="a-6k"></a>答言。<a id="a-6l"></a>大王。<a id="a-6m"></a>天力王子饮酒放逸。<a id="a-6n"></a>大王慧者。<a id="a-6o"></a>不应多饮酒也。<a id="a-6p"></a>何以故。<a id="a-6q"></a>大王。<a id="a-6r"></a>酒多失念障碍上义。<a id="a-6s"></a>亦失于世及出世义。<a id="a-6t"></a>如说偈言。</p>
  <p id="a6u">常作放逸　　一切王事　　酒放逸蔽</p>
  <p id="a6v">退出世义</p>
  <p id="a6w">王又问言。<a id="a-6x"></a>婆罗门。<a id="a-6y"></a>复有众生慧者慧赞有过患耶。<a id="a-6z"></a>萨遮答言。<a id="a-70"></a>实有大王。<a id="a-71"></a>王言。<a id="a-72"></a>谁是。<a id="a-73"></a>答言。<a id="a-74"></a>大王。<a id="a-75"></a>此天勋王子是。<a id="a-76"></a>慧者慧赞然有过患。<a id="a-77"></a>王言。<a id="a-78"></a>婆罗门。<a id="a-79"></a>天勋王子有何过患。<a id="a-7A"></a>答言。<a id="a-7B"></a>大王。<a id="a-7C"></a>天勋王子长思虑过。<a id="a-7D"></a>大王。<a id="a-7E"></a>慧者不应有长思虑。<a id="a-7F"></a>何以故。<a id="a-7G"></a>大王。<a id="a-7H"></a>长思虑者妨废失利令重事起不得寂静。<a id="a-7I"></a>是故大王。<a id="a-7J"></a>大聪慧者不应长思。<a id="a-7K"></a>如说偈言。</p>
  <p id="a7L">若有长思虑　　事失不吉利</p>
  <p id="a7M">以是善庄严　　妨废发意事</p>
  <p id="a7N">王又问言。<a id="a-7O"></a>萨遮。<a id="a-7P"></a>复有众生慧者慧赞有过患耶。<a id="a-7Q"></a>萨遮答言。<a id="a-7R"></a>实有大王。<a id="a-7S"></a>王言。<a id="a-7T"></a>谁是。<a id="a-7U"></a>答言。<a id="a-7V"></a>大王。<a id="a-7W"></a>此大军王子是。<a id="a-7X"></a>慧者慧赞然有过患。<a id="a-7Y"></a>王又问言。<a id="a-7Z"></a>大军王子有何过耶。<a id="a-7a"></a>答言。<a id="a-7b"></a>大王。<a id="a-7c"></a>有大悭恶覆蔽之过。<a id="a-7d"></a>劫夺他财。<a id="a-7e"></a>大王。<a id="a-7f"></a>慧者不应有大悭恶。<a id="a-7g"></a>如说偈言。</p>
  <p id="a7h">若人主有悭　　得封不知足</p>
  <p id="a7i">是所聚集财　　至他世忧愁</p>
  <p id="a7j">王又问言。<a id="a-7k"></a>萨遮。<a id="a-7l"></a>复有慧者慧赞然有过患。<a id="a-7m"></a>萨遮答言。<a id="a-7n"></a>实有大王。<a id="a-7o"></a>王言。<a id="a-7p"></a>谁是。<a id="a-7q"></a>答言。<a id="a-7r"></a>大王。<a id="a-7s"></a>波斯匿王。<a id="a-7t"></a>慧者慧赞然有过患。<a id="a-7u"></a>王言。<a id="a-7v"></a>婆罗门。<a id="a-7w"></a>波斯匿王有何过患。<a id="a-7x"></a>答言。<a id="a-7y"></a>大王。<a id="a-7z"></a>波斯匿王有多食过。<a id="a-80"></a>大王。<a id="a-81"></a>夫有慧者不应多食。<a id="a-82"></a>何以故。<a id="a-83"></a>大王。<a id="a-84"></a>若有多食。<a id="a-85"></a>懒怠身重所食难消。<a id="a-86"></a>如说偈言。</p>
  <p id="a87">人主多食　　懒怠身重　　又损觉知</p>
  <p id="a88">颜状不鲜</p>
  <p id="a89">王又问言。<a id="a-8A"></a>婆罗门。<a id="a-8B"></a>世众生中复有慧者慧赞然有过患。<a id="a-8C"></a>萨遮答言。<a id="a-8D"></a>实有大王。<a id="a-8E"></a>王言。<a id="a-8F"></a>谁是。<a id="a-8G"></a>答言。<a id="a-8H"></a>大王汝是。<a id="a-8I"></a>世间慧者慧赞。<a id="a-8J"></a>汝亦有过。<a id="a-8K"></a>王言。<a id="a-8L"></a>婆罗门。<a id="a-8M"></a>我有何过。<a id="a-8N"></a>答言。<a id="a-8O"></a>大王。<a id="a-8P"></a>汝多暴虐恶性卒急粗犷无慈。<a id="a-8Q"></a>大王。<a id="a-8R"></a>夫有慧者不应粗暴。<a id="a-8S"></a>若慧者粗暴。<a id="a-8T"></a>人不多附。<a id="a-8U"></a>乃至父母亦不适意。<a id="a-8V"></a>况余众生。<a id="a-8W"></a>大王。<a id="a-8X"></a>若聪慧者不应粗暴。<a id="a-8Y"></a>大王。<a id="a-8Z"></a>有慧之人应深长思。<a id="a-8a"></a>如说偈言。</p>
  <p id="a8b">若有粗暴　　不长觉思　　必有呵责</p>
  <p id="a8c">无人亲附</p>
  <p id="a8d">尔时栴茶钵树提王。<a id="a-8e"></a>面闻自过。<a id="a-8f"></a>嗔恚忿恼。<a id="a-8g"></a>不适其意。<a id="a-8h"></a>不能忍耐。<a id="a-8i"></a>语萨遮尼干子言。<a id="a-8j"></a>汝应于是大众之中呵责我耶。<a id="a-8k"></a>以嗔恚故。<a id="a-8l"></a>敕令斩杀。<a id="a-8m"></a>尔时萨遮惊怖。<a id="a-8n"></a>向王说如是言。<a id="a-8o"></a>大王。<a id="a-8p"></a>不应作是卒暴。<a id="a-8q"></a>施我无畏听我所白。<a id="a-8r"></a>王言。<a id="a-8s"></a>与汝无畏汝欲何说。<a id="a-8t"></a>大王。<a id="a-8u"></a>我亦有过。<a id="a-8v"></a>我王面前说王过恶。<a id="a-8w"></a>言多暴虐。<a id="a-8x"></a>恶性卒急。<a id="a-8y"></a>粗犷无慈。<a id="a-8z"></a>如实而说。<a id="a-90"></a>大王。<a id="a-91"></a>慧者不应于一切时说他实事。<a id="a-92"></a>大王慧者应当知时非时。<a id="a-93"></a>何以故。<a id="a-94"></a>大王。<a id="a-95"></a>如实说他。<a id="a-96"></a>多不适意。<a id="a-97"></a>人不亲附。<a id="a-98"></a>无慧者呵。<a id="a-99"></a>如说偈言。</p>
  <p id="a9A">如实说人王　　凡夫者所毁</p>
  <p id="a9B">是以智慧者　　思量然后说</p>
  <p id="a9C">尔时此王叹言善说。<a id="a-9D"></a>复重问论。<a id="a-9E"></a>婆罗门。<a id="a-9F"></a>世众生中。<a id="a-9G"></a>颇有众生慧者明了。<a id="a-9H"></a>无乱心智。<a id="a-9I"></a>无过咎耶。<a id="a-9J"></a>萨遮答言。<a id="a-9K"></a>实有。<a id="a-9L"></a>大王。<a id="a-9M"></a>王言谁是。<a id="a-9N"></a>答言。<a id="a-9O"></a>大王。<a id="a-9P"></a>此沙门瞿昙是。<a id="a-9Q"></a>释王种释种出家。<a id="a-9R"></a>如我等所瞻。<a id="a-9S"></a>彼无过咎。<a id="a-9T"></a>其种贵故无有过咎。<a id="a-9U"></a>生于转轮王种姓故。<a id="a-9V"></a>无有过咎。<a id="a-9W"></a>不生厮下种姓中故。<a id="a-9X"></a>无有过咎。<a id="a-9Y"></a>释种生故无有过咎。<a id="a-9Z"></a>色貌威德极端严故。<a id="a-9a"></a>无有过咎。<a id="a-9b"></a>相好庄严故。<a id="a-9c"></a>无有过咎。<a id="a-9d"></a>以是义故。<a id="a-9e"></a>无有过咎。<a id="a-9f"></a>是释瞿昙若不出家。<a id="a-9g"></a>当作于大转轮王。<a id="a-9h"></a>七宝成就。<a id="a-9i"></a>所谓轮宝象宝马宝摩尼宝女宝藏臣宝主兵宝。<a id="a-9j"></a>千子具足勇健端正。<a id="a-9k"></a>能坏他众。<a id="a-9l"></a>亦皆成就转轮王相。<a id="a-9m"></a>于四天下统领自在。<a id="a-9n"></a>正法之王。<a id="a-9o"></a>兵仗不用。<a id="a-9p"></a>正法治国。<a id="a-9q"></a>既出家已。<a id="a-9r"></a>苦行六年。<a id="a-9s"></a>日日食于一麻一米。<a id="a-9t"></a>坐菩提树降伏魔众。<a id="a-9u"></a>既降伏已。<a id="a-9v"></a>一念心慧。<a id="a-9w"></a>如所知。<a id="a-9x"></a>如所得。<a id="a-9y"></a>如所触。<a id="a-9z"></a>如所觉。<a id="a-A0"></a>如所证。<a id="a-A1"></a>一切觉知。<a id="a-A2"></a>无有众生与等等者。<a id="a-A3"></a>何况有胜。<a id="a-A4"></a>是沙门瞿昙无有等者。<a id="a-A5"></a>故无过咎。<a id="a-A6"></a>何以故。<a id="a-A7"></a>大王。<a id="a-A8"></a>是沙门瞿昙家种无等。<a id="a-A9"></a>端正威德无与等者。<a id="a-AA"></a>智慧威德无与等者。<a id="a-AB"></a>是故无过。<a id="a-AC"></a>如说偈言。</p>
  <p id="aAD">持于三十二相好　　出生释种人师子</p>
  <p id="aAE">是净饭王之太子　　世尊一切智无咎</p>
  <p id="aAF">萨遮尼干子如是说已。<a id="a-AG"></a>钵树提王言。<a id="a-AH"></a>大婆罗门。<a id="a-AI"></a>汝今当说。<a id="a-AJ"></a>何等是如来三十二大丈夫相。<a id="a-AK"></a>婆罗门言。<a id="a-AL"></a>我今当说。<a id="a-AM"></a>王言。<a id="a-AN"></a>何谓也。<a id="a-AO"></a>大王。<a id="a-AP"></a>是沙门瞿昙。<a id="a-AQ"></a>善安跱立足下平满。<a id="a-AR"></a>轮辐圆足。<a id="a-AS"></a>手足柔软。<a id="a-AT"></a>指长佣[月*韱]。<a id="a-AU"></a>手足网鞔。<a id="a-AV"></a>是沙门瞿昙。<a id="a-AW"></a>足跟佣平。<a id="a-AX"></a>足骨钩锁。<a id="a-AY"></a>是沙门瞿昙。<a id="a-AZ"></a>其[跳-兆+專]鹿[跳-兆+專]。<a id="a-Aa"></a>是沙门瞿昙。<a id="a-Ab"></a>其身端正。<a id="a-Ac"></a>是沙门瞿昙。<a id="a-Ad"></a>阴藏隐密。<a id="a-Ae"></a>是沙门瞿昙。<a id="a-Af"></a>其毛一一右旋。<a id="a-Ag"></a>是沙门瞿昙。<a id="a-Ah"></a>毛悉上靡。<a id="a-Ai"></a>是沙门瞿昙。<a id="a-Aj"></a>其发绀青。<a id="a-Ak"></a>是沙门瞿昙。<a id="a-Al"></a>皮肤金色极上细软。<a id="a-Am"></a>是沙门瞿昙。<a id="a-An"></a>七处圆满。<a id="a-Ao"></a>是沙门瞿昙。<a id="a-Ap"></a>身体佣满。<a id="a-Aq"></a>是沙门瞿昙。<a id="a-Ar"></a>极好支节。<a id="a-As"></a>是沙门瞿昙。<a id="a-At"></a>身不逶迤。<a id="a-Au"></a>是沙门瞿昙。<a id="a-Av"></a>身极长广。<a id="a-Aw"></a>是沙门瞿昙。<a id="a-Ax"></a>周身团圆如尼拘陀树。<a id="a-Ay"></a>是沙门瞿昙。<a id="a-Az"></a>身如师子王。<a id="a-B0"></a>是沙门瞿昙。<a id="a-B1"></a>具四十齿。<a id="a-B2"></a>是沙门瞿昙。<a id="a-B3"></a>其齿密致。<a id="a-B4"></a>是沙门瞿昙。<a id="a-B5"></a>牙齿齐平。<a id="a-B6"></a>是沙门瞿昙。<a id="a-B7"></a>牙齿鲜白。<a id="a-B8"></a>是沙门瞿昙。<a id="a-B9"></a>得上胜味。<a id="a-BA"></a>是沙门瞿昙。<a id="a-BB"></a>其舌广长。<a id="a-BC"></a>是沙门瞿昙。<a id="a-BD"></a>有梵音声。<a id="a-BE"></a>是沙门瞿昙。<a id="a-BF"></a>眴则俱眴。<a id="a-BG"></a>是沙门瞿昙。<a id="a-BH"></a>其目绀青。<a id="a-BI"></a>是沙门瞿昙。<a id="a-BJ"></a>白毫相具。<a id="a-BK"></a>是沙门瞿昙。<a id="a-BL"></a>其顶有髻。<a id="a-BM"></a>大王。<a id="a-BN"></a>是沙门瞿昙。<a id="a-BO"></a>具三十二大丈夫相。<a id="a-BP"></a>以是义故无有过咎。<a id="a-BQ"></a>如说偈言。</p>
  <p id="aBR">出生释种顶有髻　　其发绀青而右旋</p>
  <p id="aBS">目如青莲牛王眴　　是故世尊无过咎</p>
  <p id="aBT">迦陵频伽梵音声　　其舌长广净鲜薄</p>
  <p id="aBU">人中世尊齿齐密　　含齿四十而白净</p>
  <p id="aBV">一切世人及诸天　　瞻睹其美皆欢喜</p>
  <p id="aBW">佛世尊舌遍覆面　　是故众生无与等</p>
  <p id="aBX">一切众味悉和集　　世尊舌相之所出</p>
  <p id="aBY">一切众味作一味　　是故世尊无过咎</p>
  <p id="aBZ">如师子身频婆唇　　其肩端严广满好</p>
  <p id="aBa">世尊身如尼拘树　　周匝团圆善安住</p>
  <p id="aBb">世尊庄严身端直　　人师子身极长广</p>
  <p id="aBc">七处旋满无与等　　上妙金色善鲜净</p>
  <p id="aBd">人师子毛而上靡　　其体皮肤极细软</p>
  <p id="aBe">其髻各各合螺成　　是故众生无与等</p>
  <p id="aBf">又师子跱不曲垂　　阴藏隐密如马王</p>
  <p id="aBg">髀佣圆满鹿王[跳-兆+專]　　其谁瞻视不欢喜</p>
  <p id="aBh">世尊手足有网曼　　其指纤长赤铜爪</p>
  <p id="aBi">足跟佣平钩锁骨　　足下平满无高下</p>
  <p id="aBj">世尊手足庄柔软　　纤长指普有轮相</p>
  <p id="aBk">人尊足安而平跱　　履行地时不倾动</p>
  <p id="aBl">无与等者如是相　　世灯如是善庄严</p>
  <p id="aBm">处在大众甚尊妙　　犹如月王处众星</p>
  <p id="aBn">是大丈夫色如是　　世尊为世作灯明</p>
  <p id="aBo">何况其余无漏法　　以是法故自然觉</p>
  <p id="aBp">大王。<a id="a-Bq"></a>是沙门瞿昙。<a id="a-Br"></a>其色尊妙。<a id="a-Bs"></a>一切众生无与等者。<a id="a-Bt"></a>以是义故无有过咎。<a id="a-Bu"></a>大王。<a id="a-Bv"></a>是沙门瞿昙大慈力成。<a id="a-Bw"></a>于诸众生其心无碍。<a id="a-Bx"></a>常行大慈无碍无著。<a id="a-By"></a>自然普到一切世界入诸众生。<a id="a-Bz"></a>大王。<a id="a-C0"></a>如摩尼宝能清浊水。<a id="a-C1"></a>宝性净故。<a id="a-C2"></a>能令一切浊水清净。<a id="a-C3"></a>大王。<a id="a-C4"></a>沙门瞿昙亦复如是。<a id="a-C5"></a>内清净故。<a id="a-C6"></a>能净一切众生结使浊污淤泥。<a id="a-C7"></a>是故无过。<a id="a-C8"></a>如说偈言。</p>
  <p id="aC9">慈心普遍世　　三世诸世界</p>
  <p id="aCA">一切众生心　　一切智普慈</p>
  <p id="aCB">无处不普至　　是慈无与等</p>
  <p id="aCC">普覆虚空界　　一切智无过</p>
  <p id="aCD">善净摩尼宝　　能净淤浊水</p>
  <p id="aCE">世尊净诸有　　净众生结垢</p>
  <p id="aCF">大王。<a id="a-CG"></a>是沙门瞿昙。<a id="a-CH"></a>成三十二大悲之行。<a id="a-CI"></a>何等三十二。<a id="a-CJ"></a>见世众生没愚痴闇。<a id="a-CK"></a>是沙门瞿昙。<a id="a-CL"></a>于是众生行于大悲。<a id="a-CM"></a>见世众生在大无明[穀-禾+卵]。<a id="a-CN"></a>是沙门瞿昙。<a id="a-CO"></a>于是众生行于大悲。<a id="a-CP"></a>见世众生堕在于大生死轮回。<a id="a-CQ"></a>是沙门瞿昙。<a id="a-CR"></a>于是众生行于大悲。<a id="a-CS"></a>见世众生常勤行于不善寂法。<a id="a-CT"></a>是沙门瞿昙。<a id="a-CU"></a>于是众生行于大悲。<a id="a-CV"></a>见世众生随于大流顺流而去。<a id="a-CW"></a>是沙门瞿昙。<a id="a-CX"></a>于是众生而起大悲。<a id="a-CY"></a>见世众生堕于大山大苦逼切。<a id="a-CZ"></a>是沙门瞿昙。<a id="a-Ca"></a>于是众生而起大悲。<a id="a-Cb"></a>见世众生离于圣道堕于邪道。<a id="a-Cc"></a>是沙门瞿昙。<a id="a-Cd"></a>于是众生而起大悲。<a id="a-Ce"></a>见世众生闭大牢狱自然缠缚。<a id="a-Cf"></a>是沙门瞿昙。<a id="a-Cg"></a>于是众生而起大悲。<a id="a-Ch"></a>见世众生贪于色声香味触故无厌无满。<a id="a-Ci"></a>是沙门瞿昙。<a id="a-Cj"></a>于是众生而起大悲。<a id="a-Ck"></a>见世众生是爱奴仆常系属他。<a id="a-Cl"></a>是沙门瞿昙。<a id="a-Cm"></a>于是众生而起大悲。<a id="a-Cn"></a>见世众生老死逼切羸劣困悴。<a id="a-Co"></a>是沙门瞿昙。<a id="a-Cp"></a>于是众生而起大悲。<a id="a-Cq"></a>见世众生常病逼切。<a id="a-Cr"></a>是沙门瞿昙。<a id="a-Cs"></a>于是众生而起大悲。<a id="a-Ct"></a>见世众生为三火烧常触燋炽。<a id="a-Cu"></a>是沙门瞿昙。<a id="a-Cv"></a>于是众生而起大悲。<a id="a-Cw"></a>见世众生下缠所缠增长生死。<a id="a-Cx"></a>是沙门瞿昙。<a id="a-Cy"></a>于是众生而起大悲。<a id="a-Cz"></a>见世众生心常惊怖。<a id="a-D0"></a>是沙门瞿昙。<a id="a-D1"></a>于是众生而起大悲。<a id="a-D2"></a>见世众生贪嗜少味不见过患。<a id="a-D3"></a>是沙门瞿昙。<a id="a-D4"></a>于是众生而起大悲。<a id="a-D5"></a>见世众生久眠放逸。<a id="a-D6"></a>是沙门瞿昙。<a id="a-D7"></a>于是众生而起大悲。<a id="a-D8"></a>见世众生堕大饥饿常互相害。<a id="a-D9"></a>是沙门瞿昙。<a id="a-DA"></a>于是众生而起大悲。<a id="a-DB"></a>见世众生常在衰损互相劫夺。<a id="a-DC"></a>是沙门瞿昙。<a id="a-DD"></a>于是众生而起大悲。<a id="a-DE"></a>见世众生无明所盲常不明了。<a id="a-DF"></a>是沙门瞿昙。<a id="a-DG"></a>于是众生而起大悲。<a id="a-DH"></a>见世众生共相斗诤恼乱不息。<a id="a-DI"></a>是沙门瞿昙。<a id="a-DJ"></a>于是众生而起大悲。<a id="a-DK"></a>见世众生如芒草滋萁。<a id="a-DL"></a>是沙门瞿昙。<a id="a-DM"></a>于是众生而起大悲。<a id="a-DN"></a>见世众生不净交会离于清净。<a id="a-DO"></a>是沙门瞿昙。<a id="a-DP"></a>于是众生而起大悲。<a id="a-DQ"></a>见世众生行于诸难离于无难。<a id="a-DR"></a>是沙门瞿昙。<a id="a-DS"></a>于是众生而起大悲。<a id="a-DT"></a>见世众生多于疑惑着诸邪见。<a id="a-DU"></a>是沙门瞿昙。<a id="a-DV"></a>于是众生而起大悲。<a id="a-DW"></a>见世众生如兜罗华依种种见。<a id="a-DX"></a>是沙门瞿昙。<a id="a-DY"></a>于是众生而起大悲。<a id="a-DZ"></a>见世众生想心见倒无常常想苦有乐想不净净想无我我想。<a id="a-Da"></a>是沙门瞿昙。<a id="a-Db"></a>于是众生而起大悲。<a id="a-Dc"></a>见世众生担负重担常受苦乏。<a id="a-Dd"></a>是沙门瞿昙。<a id="a-De"></a>于是众生而起大悲。<a id="a-Df"></a>见世众生依止羸劣不坚牢想。<a id="a-Dg"></a>是沙门瞿昙。<a id="a-Dh"></a>于是众生而起大悲。<a id="a-Di"></a>见世众生常在垢污。<a id="a-Dj"></a>是沙门瞿昙。<a id="a-Dk"></a>于是众生而起大悲。<a id="a-Dl"></a>见世众生系缚欲有而心贪着。<a id="a-Dm"></a>是沙门瞿昙。<a id="a-Dn"></a>于是众生而起大悲。<a id="a-Do"></a>见世众生利养覆蔽常求于利。<a id="a-Dp"></a>是沙门瞿昙。<a id="a-Dq"></a>于是众生而起大悲。<a id="a-Dr"></a>见世众生堕在种种病苦忧悲啼哭愁恼众苦大聚。<a id="a-Ds"></a>是沙门瞿昙。<a id="a-Dt"></a>于是众生而起大悲。<a id="a-Du"></a>大王。<a id="a-Dv"></a>此沙门瞿昙。<a id="a-Dw"></a>成就如是三十二种大悲行故。<a id="a-Dx"></a>是故无过。<a id="a-Dy"></a>如说偈言。</p>
  <p id="aDz">无明愚痴大闇黑　　见无明[穀-禾+卵]蔽众生</p>
  <p id="aE0">见众生趣生死狱　　是故人尊生大悲</p>
  <p id="aE1">众生常勤造众行　　正觉见众生流漂</p>
  <p id="aE2">恒常随顺此流漂　　十力常生大悲心</p>
  <p id="aE3">坠堕于极高大山　　见众生行于邪道</p>
  <p id="aE4">善安止于圣道中　　安寂静处无烦恼</p>
  <p id="aE5">诸邪见者所系缚　　爱怒境界无满足</p>
  <p id="aE6">为生老死之所没　　是故十力有大悲</p>
  <p id="aE7">种种众苦所逼切　　见世三火烧炽然</p>
  <p id="aE8">惊怖畏之被鹿皮　　以是缘故十力悲</p>
  <p id="aE9">众生贪着嗜于味　　放逸贪着于境界</p>
  <p id="aEA">见其堕于饥饿道　　调御能救于怨害</p>
  <p id="aEB">见诸众生互相害　　为无明闇所覆蔽</p>
  <p id="aEC">犹如芒草蔓滋萁　　以是缘故十力悲</p>
  <p id="aED">淫欲所生诸系缚　　见诸众生行难行</p>
  <p id="aEE">行于邪见稠林中　　以是缘故十力悲</p>
  <p id="aEF">于不净中有净想　　无常有常无我我</p>
  <p id="aEG">见诸众生厌重担　　是故十力生于悲</p>
  <p id="aEH">见担负于大重担　　凡夫常依止羸劣</p>
  <p id="aEI">常为诸结所污染　　是故十力有大悲</p>
  <p id="aEJ">见为利养所覆蔽　　复次境界无厌足</p>
  <p id="aEK">堕于欲有之大海　　是故十力有大悲</p>
  <p id="aEL">多于种种忧愁病　　见诸众生苦恼已</p>
  <p id="aEM">为是一切诸苦恼　　是故十力有大悲</p>
  <p id="aEN">知于非有亦非无　　彼常有于大悲心</p>
  <p id="aEO">一切众生普遍心　　是故一切智无过</p>
  <p id="aEP">大王。<a id="a-EQ"></a>今复略说。<a id="a-ER"></a>是沙门瞿昙成就四念处。<a id="a-ES"></a>四正勤。<a id="a-ET"></a>四如意足。<a id="a-EU"></a>四禅。<a id="a-EV"></a>五根。<a id="a-EW"></a>五力。<a id="a-EX"></a>七助道法。<a id="a-EY"></a>八圣道分。<a id="a-EZ"></a>成就具足。<a id="a-Ea"></a>是故大王。<a id="a-Eb"></a>是沙门瞿昙。<a id="a-Ec"></a>无有过咎。<a id="a-Ed"></a>如说偈言。</p>
  <p id="aEe">常勤精进修念处　　大觉善知于正断</p>
  <p id="aEf">大仙禅定得自在　　胜出众生无过咎</p>
  <p id="aEg">调御世成诸神通　　诸辩自在到彼岸</p>
  <p id="aEh">如来善知解脱咒　　大觉善通达诸谛</p>
  <p id="aEi">于梵行处得自在　　修于慈悲及喜舍</p>
  <p id="aEj">善安止住于定慧　　是故常无众过咎</p>
  <p id="aEk">大仙善知助菩提　　如来善知八圣道</p>
  <p id="aEl">见众生苦于圣道　　究竟安止安乐渚</p>
  <p id="aEm">一切世界无众生　　有与世调齐等者</p>
  <p id="aEn">一切智成一切德　　恒常不毁呰于他</p>
  <p id="aEo">大王。<a id="a-Ep"></a>是沙门瞿昙。<a id="a-Eq"></a>成就十力。<a id="a-Er"></a>王言。<a id="a-Es"></a>大婆罗门。<a id="a-Et"></a>何等是名如来十力。<a id="a-Eu"></a>大王。<a id="a-Ev"></a>是佛如来。<a id="a-Ew"></a>是处如实知。<a id="a-Ex"></a>是处非处如实知。<a id="a-Ey"></a>非处去来现在作业受业住处因报如实而知。<a id="a-Ez"></a>无量诸界种种世界如实知之。<a id="a-F0"></a>若诸余人余众生等种种所解如实而知。<a id="a-F1"></a>若余众生余人等根胜非胜根如实而知。<a id="a-F2"></a>一切至道如实而知。<a id="a-F3"></a>若余众生余人诸根诸力。<a id="a-F4"></a>助道诸禅解脱定次第定。<a id="a-F5"></a>一切结使污染白净。<a id="a-F6"></a>随各各处如实了知。<a id="a-F7"></a>念于无量种种宿命。<a id="a-F8"></a>若于一生若无量生。<a id="a-F9"></a>如其所行如其所说如实而知。<a id="a-FA"></a>天眼清净过于人眼。<a id="a-FB"></a>见诸众生种种生死。<a id="a-FC"></a>乃至生于善道恶道如实而知。<a id="a-FD"></a>诸漏尽无漏心解脱及慧解脱如实而知。<a id="a-FE"></a>大王。<a id="a-FF"></a>是名如来十力成就。<a id="a-FG"></a>具足力故。<a id="a-FH"></a>名持十力。<a id="a-FI"></a>名无降伏。<a id="a-FJ"></a>是故无过。<a id="a-FK"></a>如说偈言。</p>
  <p id="aFL">是处非处　　如实而知　　实说大人</p>
  <p id="aFM">彼无有过　　过去无障　　彼有智慧</p>
  <p id="aFN">未来现在　　知不失之　　善知业报</p>
  <p id="aFO">知有因缘　　如实不错　　世调御知</p>
  <p id="aFP">知于无量　　种种诸界　　善知诸界</p>
  <p id="aFQ">世人无等　　世种种解　　无量诸佛</p>
  <p id="aFR">照世明知　　如实不异　　知于钝根</p>
  <p id="aFS">亦知中根　　又知熟根　　到于彼岸</p>
  <p id="aFT">一切至道　　如实而知　　根力助道</p>
  <p id="aFU">神通解脱　　污染白净　　各各了知</p>
  <p id="aFV">无有障碍　　知见无碍　　念于平等</p>
  <p id="aFW">无量称实　　自身及他　　如实不异</p>
  <p id="aFX">天眼清净　　过于人眼　　生死众生</p>
  <p id="aFY">调御悉见　　知诸漏尽　　亦知解脱</p>
  <p id="aFZ">无漏有异　　亦悉知见　　是人尊力</p>
  <p id="aFa">觉了自在　　是一念有　　心无分别</p>
  <p id="aFb">动发非发　　自然而有　　始初转轮</p>
  <p id="aFc">无分别行　　一心而知　　诸众生思</p>
  <p id="aFd">及众生心　　无有二相　　是故无过</p>
  <p id="aFe">佛得自在　　一切善法　　出诸德事</p>
  <p id="aFf">大王。<a id="a-Fg"></a>是沙门瞿昙。<a id="a-Fh"></a>成就四无畏。<a id="a-Fi"></a>王又问言。<a id="a-Fj"></a>大婆罗门。<a id="a-Fk"></a>何等如来四无畏也。<a id="a-Fl"></a>大王。<a id="a-Fm"></a>是沙门瞿昙自言。<a id="a-Fn"></a>我得于正遍知。<a id="a-Fo"></a>若有沙门诸婆罗门魔梵及世言。<a id="a-Fp"></a>汝于诸法不正遍知。<a id="a-Fq"></a>我不见是相。<a id="a-Fr"></a>不见相故得安隐行。<a id="a-Fs"></a>得无畏行。<a id="a-Ft"></a>自言。<a id="a-Fu"></a>我得最胜处行。<a id="a-Fv"></a>在大众中。<a id="a-Fw"></a>正师子吼。<a id="a-Fx"></a>能转梵轮。<a id="a-Fy"></a>沙门婆罗门及余诸世。<a id="a-Fz"></a>无有能转是正法者。<a id="a-G0"></a>佛自誓言。<a id="a-G1"></a>我诸漏尽。<a id="a-G2"></a>若有说言。<a id="a-G3"></a>汝漏未尽。<a id="a-G4"></a>佛不见是相。<a id="a-G5"></a>不见相故。<a id="a-G6"></a>如来得于安乐之行。<a id="a-G7"></a>得无畏行。<a id="a-G8"></a>得胜处行。<a id="a-G9"></a>在大众中。<a id="a-GA"></a>正师子吼。<a id="a-GB"></a>能转梵轮。<a id="a-GC"></a>沙门婆罗门及余诸世。<a id="a-GD"></a>无有能转是正法者。<a id="a-GE"></a>佛说障道法。<a id="a-GF"></a>若有说言。<a id="a-GG"></a>亲近是法无有障碍。<a id="a-GH"></a>佛不见是相。<a id="a-GI"></a>不见相故得安乐行。<a id="a-GJ"></a>得无畏行。<a id="a-GK"></a>得胜处行。<a id="a-GL"></a>在大众中。<a id="a-GM"></a>正师子吼。<a id="a-GN"></a>转于梵轮。<a id="a-GO"></a>沙门婆罗门及余诸世。<a id="a-GP"></a>无有能转是正法者。<a id="a-GQ"></a>我说圣出道。<a id="a-GR"></a>若有说言。<a id="a-GS"></a>亲近是者不能出世。<a id="a-GT"></a>佛不见是相。<a id="a-GU"></a>不见相故。<a id="a-GV"></a>得安乐行。<a id="a-GW"></a>得无畏行。<a id="a-GX"></a>得胜处行。<a id="a-GY"></a>在大众中。<a id="a-GZ"></a>正师子吼。<a id="a-Ga"></a>能转梵轮。<a id="a-Gb"></a>沙门婆罗门及余诸世。<a id="a-Gc"></a>无有能转是正法轮。<a id="a-Gd"></a>大王。<a id="a-Ge"></a>此是如来四无所畏。<a id="a-Gf"></a>如来成就是四无畏。<a id="a-Gg"></a>在大众中。<a id="a-Gh"></a>正师子吼。<a id="a-Gi"></a>是故无过。<a id="a-Gj"></a>如说偈言。</p>
  <p id="aGk">众中师子吼　　人调无所畏</p>
  <p id="aGl">更无与我等　　况众生有过</p>
  <p id="aGm">若我所觉法　　是真实不虚</p>
  <p id="aGn">是正遍知见　　鹿王师子吼</p>
  <p id="aGo">若有违逆者　　不见有彼相</p>
  <p id="aGp">以不见相故　　人调无所畏</p>
  <p id="aGq">我一切漏尽　　我身是无漏</p>
  <p id="aGr">无有似等者　　诸天及世人</p>
  <p id="aGs">有是障碍法　　世调御所说</p>
  <p id="aGt">是真实空虚　　无有可变异</p>
  <p id="aGu">我说出道法　　自觉已演说</p>
  <p id="aGv">修行此法者　　无有于障碍</p>
  <p id="aGw">大健知是已　　如来得安乐</p>
  <p id="aGx">得于无畏乐　　胜大丈夫行</p>
  <p id="aGy">转于梵法轮　　余无有能转</p>
  <p id="aGz">世间所不转　　惟除两足尊</p>
 </body>
</html>