<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>普曜经卷第七</title>
</head>
<body>
  <h1 class="head">普曜经卷第七</h1>
  <h2>观树品第二十一</h2>
  <p>佛告比丘。以成正觉诸天皆来。嗟叹佛已。如来正坐一心观树。目未曾瞬。禅悦为食解慧为浆永安无横。宿夜七日观道场树以报其恩。过七日已。欲行天人各共赍持万瓮香水。色行天人俱亦如是。往诣佛所香水洗之。若干种香初沐浴佛。诸天龙神揵沓和阿须伦迦留罗真陀罗摩休勒。所用香水如来浴身。香水溢流皆洒此等。蒙香之恩悉发无上正真道意。是时众生皆蒙香熏香不离体。时诸天子还入宫殿不闻余香。</p>
  <p>佛告比丘。有一天子。名曰普化。投佛足底。起坐叉手。前白佛言。佛坐树下七日之中。坐三昧定。其定何名。世尊告曰。定名悦食如来以是悦食定意。昼夜七日观树不瞬。时普化天子。以偈赞佛。</p>
  <p class="l-js-5c">常奉行诸行　　悦寂句威力</p>
  <p class="l-js-5c">使魔失径路　　自投稽首佛</p>
  <p class="l-js-5c">归命佛足下　　以欢悦之心</p>
  <p class="l-js-5c">于时诸天子　　说是散诸意</p>
  <p class="l-js-5c">寂定诸天人　　若知是种姓</p>
  <p class="l-js-5c">则尽淫怒痴　　智慧无有底</p>
  <p class="l-js-5c">消除天人疑　　何故有十力</p>
  <p class="l-js-5c">晓了解十方　　诸法度无极</p>
  <p class="l-js-5c">愍伤常七日　　尽意如虚空</p>
  <p class="l-js-5c">坚坐不动移　　观树眼不瞬</p>
  <p class="l-js-5c">其师子之尊　　何故坐七日</p>
  <p class="l-js-5c">而观察此树　　所以寂然迹</p>
  <p class="l-js-5c">本造所立愿　　师子为一切</p>
  <p class="l-js-5c">本愿之所致　　坐树不时起</p>
  <p class="l-js-5c">施以世尊心　　现在所住安</p>
  <p class="l-js-5c">如是十力尊　　奉行诸训教</p>
  <p class="l-js-5c">知天人本末　　前世之所愿</p>
  <p class="l-js-5c">闻经典之教　　常奉行训诲</p>
  <p class="l-js-5c">其十力如是　　无畏愿具足</p>
  <p class="l-js-5c">是故坐七日　　而不起于座</p>
  <p class="l-js-5c">勇猛能观之　　悉降伏一切</p>
  <p class="l-js-5c">平等坐道场　　灭除众尘劳</p>
  <p class="l-js-5c">清净而极远　　以是安众生</p>
  <p class="l-js-5c">由斯当出家　　奉行正真法</p>
  <p class="l-js-5c">得离诸瑕秽　　永无所畏惧</p>
  <p class="l-js-5c">是故成圣众　　不造非法行</p>
  <p class="l-js-5c">能忍恩爱有　　及诸无明行</p>
  <p class="l-js-5c">断众结根本　　察之如埃土</p>
  <p class="l-js-5c">见于远时节　　以是计吾我</p>
  <p class="l-js-5c">遍处在阴盖　　我知断除尽</p>
  <p class="l-js-5c">吾久积此行　　迷惑之业律</p>
  <p class="l-js-5c">究竟诸阴盖　　以慧除吾我</p>
  <p class="l-js-5c">其断欲恚恨　　众生处愚冥</p>
  <p class="l-js-5c">如水中之月　　吾伏令无余</p>
  <p class="l-js-5c">是行无所乱　　意中自解耳</p>
  <p class="l-js-5c">往古以降之　　一切悉断灭</p>
  <p class="l-js-5c">是卿等现在　　邪痴堕火狱</p>
  <p class="l-js-5c">佛拔令无余　　不复更历此</p>
  <p class="l-js-5c">以去诸阴盖　　施与灭盖本</p>
  <p class="l-js-5c">消灭四颠倒　　疗除使无余</p>
  <p class="l-js-5c">此众相念垢　　其知经法本</p>
  <p class="l-js-5c">师父令灭尽　　回转使无余</p>
  <p class="l-js-5c">身苦六十五　　过有三十垢</p>
  <p class="l-js-5c">现在有四十　　道场悉断此</p>
  <p class="l-js-5c">所生有十六　　现处十八教</p>
  <p class="l-js-5c">是则二十五　　于道场断此</p>
  <p class="l-js-5c">贤圣财十二　　人畏二十八</p>
  <p class="l-js-5c">吾以越此业　　精进力超度</p>
  <p class="l-js-5c">以觉是不还　　分别五百事</p>
  <p class="l-js-5c">吾以悉畅达　　往古百千法</p>
  <p class="l-js-5c">是诸结永尽　　九十八根源</p>
  <p class="l-js-5c">诸可有处所　　众生所倚受</p>
  <p class="l-js-5c">断疑诸所习　　愚冥邪见网</p>
  <p class="l-js-5c">竭四尘劳河　　令不得自在</p>
  <p>世尊说法班宣言教。当弃谀谄吾我贪故。旷然其志愍伤尘劳。以律正教拔一切贪。是诸足下消除邪行。奉行真正除众音响精进灭度得其边际。今无吾我。禅定功勋怀来定意。度四瀑流。忧结自大放逸之业。降伏此事皆使永尽。以真正故。怀来定意制众尘劳。消诸妄想犹拔树根。意越彼岸悉使无余断其处所。便师子吼其力甚大。三界自在而无有主。皆灭境界。以禅明智割除怨难。犹如天帝。使其罗网众罪悉尽。用三十六精进之行。在于地中。智慧兵力断绝无爱。是诸根源尘劳结著究苦毒本。以慧明力欲令永尽。以是智眼善治本净。真正人等明药威力疗其无明。痴树广远令无根源。于斯界中行至诚矣。用心毁散嗔恚死蛇。心意这异则为怨贼。吾以枯竭十二诸海。以灭境界思想烟火。显耀三达。灭众尘垢然炽之焰。乐于脱门消诸瑕疵。是故教训也。慰劳一切去荆蕀想。空无音响。晓了精进求于清净。犹如攒木出其火光。又如泉源其心寂然。以智兵力劫心尘垢。怀来定意是谓执幢。奉持训诲自能晓了。降伏辩事怀来慈心。以是五欲而知豪富。住于众行弃捐谀谄。从本起尘。是为众结之所挂碍。其斗不和。吾悉究畅致三昧定。悉知内事建立惭愧。有想无想。从是得致悉获是行。究畅所有。损诸思想一切缚结。如是行者弃损无余。以精进力而降伏之。三达脱门。以是之故。不以无缘想于下劣。苦乐无常但谓吾我。而造想求六衰之本。在佛树下。悉断除此一切无常是广大荒秽浊之事。以圣明达消诸爱欲。过于日月其怀爱欲。在于虚空。解于三达。颜貌无量。以度生死济断大海。精进力故越淫怒痴。以微妙行断于吾我。六度无极消亿尘劳。生死俓苦愍之息意。于是慕断前后而无二坎。等于平等所度无极。众邪异学逮得甘露。而无有余尽生死根。其无四大亦无诸入。求诸智宝得无央数。道宝之明致无所畏。是无量佛于内得安。少求如化分别根源。前世所行是吾晓了。所以亿载劫。审施珍宝无数甘露故畅斯学。乐柔软行闻世亿垓诸法言教。亦复剖判缘起悉起悉空。心发意顷了如野马此吾清净其目明好。超越十方一切众生。察如手掌如本所殖生树果实。宿世所更得解了斯。诸度无极亿载劫中。悉解念梦若干品觉过去诸天所可诤念颠倒之业。有彼如是。此亦若兹。于时吾往无死药业。所以十力行慈心者。愍念众生故行慈力。今是我父处于甘露。所以十力行愍哀力降化一切。是以使吾处甘露间。常行护力降伏一切。由是化之入无死地。所以行喜普行悦故。以是喜力降伏一切。是故建立处甘露间。忆念十力边恒沙劫。见过去佛而供养之。以是之故处甘露间。吾本所誓心口所说。不降伏魔。不化邪见。不从坐起。无有放逸。度于彼岸。坏痴罗网。从无数劫住智金刚。以逮十力得无所著。降伏诸漏令无有余。不舍其力乃从坐起。具足洗浴浊垢使净。于时世护十力自在而度无极三千世界。犹如金刚常修等行。亿千垓天供养无量及诸玉女不可称载。佛子如是皆有因缘。处贤圣座受大自在。宝瓮千枚若干香水洗于护世。三千世界由是自在。佛子如斯皆有因缘。所以宿夜七日不从座起。常观察树。彼七昼夜观于佛树。化七千亿人令发道心。思惟寂然地六反震动。时佛乃从师子座起。其心和安其身柔软。所行知时在佛道场。观其道树犹如师子而无所畏。禅思脱门贤圣之行。</p>
  <h2>四天王上钵品第二十二</h2>
  <p>尔时提谓波利之等与贾人俱五百为侣。于时树木华实茂盛演佛之音。七日不动不摇。时有梵天厥名识干。住于梵天。见佛新得道快坐七日未有献食者。我当求人令饭上佛即使五百贾人皆踬不行。识干先世五百贾人之知识也。欲度之故。故使然矣。提谓波利怖还与众人共议。天即时而赞偈言。</p>
  <p class="l-js-5c">如来成佛道　　所愿已具足</p>
  <p class="l-js-5c">汝等贡上食　　因是转法轮</p>
  <p>时五百人诣树神所。梵作树现光光像分明言。今世有佛在拘留国界尼连禅水边。未有致食者。汝曹幸先能有善意必获大福。贾人闻佛名皆大喜言。佛必独大尊天神所敬非凡品也。即和麨蜜俱于树下稽首上佛。佛念先古诸佛哀受人施法皆持钵。不宜如余道人手受食也。时四天王于颇那山上。得四枚青石之钵欲于中食。时有天子名曰照明。谓天王曰。今者有佛。名释迦文。应用斯钵。非仁之器。今当受食。可往奉之。于是四王则与天子。华香伎乐幡盖并钵。如屈伸臂顷俱下。诣佛四天王各取所持之钵共贡上佛。佛念取一不快余人。意当悉纳之。提头赖王先以献佛。佛即受之。而为说偈言。</p>
  <p class="l-js-5c">今授世尊器　　当获尊法器</p>
  <p class="l-js-5c">自得寂然钵　　心意无忘失</p>
  <p>时毗留勒王。次复奉钵。佛寻受之。而说偈言。</p>
  <p class="l-js-5c">若授如来器　　其心未曾妄</p>
  <p class="l-js-5c">四天王安护　　乃至清凉觉</p>
  <p>时毗留罗叉王。次复奉钵。佛寻受之。而说偈曰。</p>
  <p class="l-js-5c">其施清净器　　净心授如来</p>
  <p class="l-js-5c">身心常轻便　　天龙神所叹</p>
  <p>时毗沙门王。次复奉钵。佛即受之。而说偈曰。</p>
  <p class="l-js-5c">佛戒无缺漏　　授完牢之器</p>
  <p class="l-js-5c">信施无乱心　　使德无缺减</p>
  <p>佛受钵已。累左手中。以右手按上。即合成一令四际现。而复叹曰。</p>
  <p class="l-js-5c">吾前世施钵　　故有是果报</p>
  <p class="l-js-5c">今获斯四器　　四王神足致</p>
  <p>佛叹偈已。即以其钵受贾麨蜜咒愿贾人言。今所布施欲令食者得充气力。当令施家世世得愿得寿得色得力。得瞻得喜。安快无病。得辩才慧。终保年寿。众邪恶鬼不得娆近。以有善意。立德本故。诸善鬼神常当拥护开示道地得利谐偶。不使迍蹇。无复难患。人有见正。以信喜敬。净洁不悔。施道德者福德盖天。所致转胜吉无不利。日月五星二十八宿天神鬼王。常随护助。四天大王赏别善人。东提头赖。南维睒文。西维留勒叉。北拘钩罗。当护汝等令不遭横。能有慧意研精学问。敬佛法众。弃捐众恶不自放恣。终受吉祥。种福得福行道得道。已先见佛一心奉承。当为从是致第一福。现世获佑快解见谛。常受富乐自致泥洹。闻咒愿已。皆发无上正真道意。佛食毕竟掷钵虚空。有天子名善梵。即接取之无挂碍。钵赍上梵天。亿千梵天皆共供养右绕奉事。于是世尊无等伦德叹其功勋。以是德本于将来世。诸贾客等当得作佛。名曰蜜成如来至真等正觉明行成为善逝世间解无上士道法御天人师为佛世尊。于时导师授无限决。然后化于无数菩萨。受其决者在于佛道而不退转。闻佛授决欣然踊跃。时诸兄弟叉手自归。共持身命奉上如来。佛告比丘。如来具足成正觉已。便以神足移坐石室。自念本愿。欲度众生。思惟生死本从十二因缘。缘从法起便有生死。法灭者生死乃尽。以自作是故自得是。若不作是是便休息。一切众生意为精神。精神窈冥恍惚无形。自起识想随行受身。身无常主。神无常形。神心变化燥浊难清。自生自灭未曾休息。一念去一念来。如流草木。若水中泡。一这灭寻一复兴。至于三界欲色无色。九神所止皆系于识。不得免苦。昧昧暗冥然不自觉。故谓之痴。莫知要道。夫道至妙虚寂无念不可以凡世间意知。世间道术九十六种。各信所事孰知其惑。皆乐生求安贪欲嗜味。好于声色故不能乐佛道。佛道清净无所有。计身万物不可得常有。设当为说天地无常。世间皆苦身非我所。空无所有谁能信者。意欲默然。不为世间说法。便入定意。佛眉间光上照天帝。天帝知佛不欲说经。悲念三界皆为长衰。以不得知度世之道。死即当堕三恶道中。何时当脱。天下久远乃有佛耳。佛难得见若灵瑞华。今我当为天下人。请命求哀于佛令说经法。即将般遮识下到石室。佛这定意。教般遮识鼓琴歌佛本愿之德。以叹颂曰。</p>
  <p class="l-js-5c">听我歌十力　　弃盖寂定禅</p>
  <p class="l-js-5c">光彻照七天　　德香喻栴檀</p>
  <p class="l-js-5c">上帝神妙来　　叹仰欲见尊</p>
  <p class="l-js-5c">梵释赍敬意　　稽首欲受闻</p>
  <p class="l-js-5c">佛所本行愿　　精进百劫勤</p>
  <p class="l-js-5c">四等大布施　　十方受弘恩</p>
  <p class="l-js-5c">持戒净无垢　　慈软护众生</p>
  <p class="l-js-5c">勇慧入禅智　　大悲敷度经</p>
  <p class="l-js-5c">苦行积无数　　功勋成于今</p>
  <p class="l-js-5c">戒忍定慧力　　动地魔以降</p>
  <p class="l-js-5c">德普盖天地　　神智过灵皇</p>
  <p class="l-js-5c">相好特无比　　八声震十方</p>
  <p class="l-js-5c">志高于须弥　　清妙莫能伦</p>
  <p class="l-js-5c">永离淫怒痴　　无复老死患</p>
  <p class="l-js-5c">惟哀从定觉　　愍伤诸天人</p>
  <p class="l-js-5c">为施法藏宝　　敷慧甘露珍</p>
  <p class="l-js-5c">令从忧畏解　　危厄得以安</p>
  <p class="l-js-5c">迷惑见正道　　邪疑睹真言</p>
  <p class="l-js-5c">一切皆愿乐　　欲听受无厌</p>
  <p class="l-js-5c">当开不死法　　垂化于无穷</p>
  <p>于是世尊随世习俗。心自念言。是法甚深所入无限。成最正觉。寂然微妙难逮难知。非心所思非言所畅。非是凡圣所能逮及。一切训诲不可得习。存其本原至灭度矣。一切所遇最无所著。乃至清凉无生无极。不得处所悉无所有。越度六界。无想不愿无获无言。无有音响。无有教训。无有无集。寂灭诸行至于无断无为之业。</p>
  <p>吾设为说斯义本末。万物无常有身皆苦。身非为身。空无所有。众人不解唐苦疲劳。所有亲戚家属悉非人所。正言似反谁肯信者。不如默然耶。于时世尊。即说偈言。</p>
  <p>深奥恬怕　　曜明无垢</p>
  <p>吾已逮是　　甘露无为</p>
  <p>我今说之　　众人不解</p>
  <p>如吾今日　　不如默然</p>
  <p>除去言辞　　无思无得</p>
  <p>如是自然　　犹如虚空</p>
  <p>心思法意　　神识以脱</p>
  <p>无念第一　　能知他人</p>
  <p>此不可以　　文字说之</p>
  <p>以入道义　　不入专精</p>
  <p>过去诸佛　　皆为众生</p>
  <p>其斯知识　　从其因缘</p>
  <p>计于此业　　悉无有法</p>
  <p>彼亦无有　　若有若无</p>
  <p>皆从因缘　　而兴生老</p>
  <p>彼亦不念　　若有若无</p>
  <p>亿百千劫　　不可称限</p>
  <p>吾前世时　　自从诸佛</p>
  <p>未曾逮获　　如是法忍</p>
  <p>无我无人　　亦无寿命</p>
  <p>假使以逮　　得是法忍</p>
  <p>亦无有生　　众生无命</p>
  <p>是谓本净　　无吾我法</p>
  <p>时定光佛　　授我此慧</p>
  <p>吾时愍哀　　无限众生</p>
  <p>不令众生　　来相劝请</p>
  <p>今众生故　　感动梵天</p>
  <p>使彼劝我　　乃转法轮</p>
  <p>今我如是　　清净正法</p>
  <p>梵天来下　　以相劝助</p>
  <p>转于离垢　　微妙正法</p>
  <p>众生因觉　　乃解神识</p>
  <h2>梵天劝助说法品第二十三</h2>
  <p>佛告比丘。于时如来演眉间相光明威神。又彼光明名照生。百万梵王使发其心。斯光普遍三千大千佛国。时识干梵王。承其圣旨如佛心念。世尊默然不肯说法。梵天心念。今我宁可往诣佛所劝请如来转正法轮。于时识干梵王与六万八千梵天眷属围绕。来诣佛所稽首足下。退住一面。前白佛言。唯然世尊。天地无佑今欲毁坏。所以者何。如来至真已逮无上正真道。为最正觉。寂然定意不肯说法。众苦沉滞没于三界。愿转法轮悉教众生。于是颂曰。</p>
  <p>愿贤圣财　　净于众生</p>
  <p>谁当劝安　　亿载黎庶</p>
  <p>布施以慧　　听觉莲华</p>
  <p>班宣正观　　除众逆贼</p>
  <p>随时挝击　　无量法鼓</p>
  <p>因其吹此　　无极法珂</p>
  <p>当建立斯　　高显法幢</p>
  <p>谁当兴发　　大法光曜</p>
  <p>必当兴云　　降大法雨</p>
  <p>愿常流布　　大圣众坐</p>
  <p>当疗治是　　大痛处所</p>
  <p>惟灭尘劳　　众火之热</p>
  <p>为其示现　　寂然之道</p>
  <p>安丰无热　　无忧之业</p>
  <p>无为之道　　导化趣真</p>
  <p>常兴愍哀　　和众诤讼</p>
  <p>必当开通　　解脱之门</p>
  <p>说至诚义　　无恚恨本</p>
  <p>为盲冥者　　开目视瞻</p>
  <p>疗治令净　　得上法眼</p>
  <p>非是天世　　及梵天宫</p>
  <p>非鬼揵沓　　阿须伦民</p>
  <p>无能治灭　　众热之病</p>
  <p>惟有圣尊　　人中日月</p>
  <p>是故吾今　　劝请法王</p>
  <p>今立造胜　　一切诸天</p>
  <p>以是功德　　自劝如来</p>
  <p>唯当转讲　　无上法轮</p>
  <p>时佛世尊默然可之。识干梵天。见佛默然愍伤诸天世间人民阿须伦龙鬼神欲使度脱。时梵天王见佛可之。以栴檀杂香而散佛上。忽不现。时佛树神名曰法明。又名法乐。又名法意又名法持。往到佛所前白佛言。今佛世尊。当于何国而转法轮。时佛告曰。在波罗奈仙人之处鹿苑之中。树神白佛。波罗奈国仙人之处鹿苑之中。人民鲜少不可说法。佛告树神。勿说此言。所以者何。我宿命时在中建立法祠。六万亿载在中供养六万亿诸佛世尊。及若干种仙人学游居其中。波罗奈国诸天龙神所共嗟叹无极大法稽首归命。千亿诸佛悉念本末。在此神仙树木之间。应转法轮。寂然惔怕。不睹无智暗冥之党。以此之故。在此神仙树木之间而转法轮。佛告比丘。于时世尊所作已办无复余患断众挂碍净众尘劳。诸垢已尽。降伏魔怨成一切智。普见十方。获十种力四无所畏十八不共诸佛之法。慧明圣达无所挂碍。以佛道眼普观世间。今当为谁第一说法。何所有人易化受教。淫怒痴薄为先说法。佛即念知郁昙蓝弗三垢鲜。今为所在。佛念即知物故已来已复七日。第二学仙今日寿终。时虚空中天神白佛。唯然世尊。如大圣教皆悉寿终。佛复念言。昔者父王遣五人俱侍卫我。经历勤苦有大功夫。我今宁可为是先说经法而开化之。佛告比丘。于时世尊从树下起。寻时举声告于三千大千世界。皆使知之。从次前行至波罗奈神仙鹿苑。诣五人所。于时五人遥见佛来。转相谓言。今者汝等宁复遥见沙门瞿昙来不。迷失无定。所志不获奉行经戒。多所熏修违忘道业。假使来者慎莫为起亦勿迎逆。彼时五人遥见佛到。观察如来威神巍巍。不能堪任。无上圣德不安所座。各从座起前行奉迎。各口发言。善来圣尊。有执法衣。受钵器者前布座者稽首作礼取水洗脚。佛时问彼五人曰。卿曹持意何不坚固。为我之故长夜不安遭勤苦患今当报功。又卿五人咸当知之。吾成正觉逮一切智。睹见十方。获清凉乐无复诸漏。游得自在。于一切法无所挂碍。当为说法度生老病死。于时五人稽首佛足悔过自责。吾等愚冥不识正真憍慢无伏。恭敬自投甚自克责。于时世尊放身光焰。其明普照三千大千诸佛世界。靡不周遍。其光自然畅此偈言。</p>
  <p class="l-js-5c">其兜术天身　　来下降母胎</p>
  <p class="l-js-5c">在林微尼树　　堕地行七步</p>
  <p class="l-js-5c">即时师子吼　　四天王帝接</p>
  <p class="l-js-5c">其音超梵天　　三世为最尊</p>
  <p class="l-js-5c">消灭诸恶趣　　出家行学道</p>
  <p class="l-js-5c">造立勤苦行　　往诣佛树下</p>
  <p class="l-js-5c">降伏魔力怨　　逮无上正觉</p>
  <p class="l-js-5c">今于仙人处　　当转正法轮</p>
  <p class="l-js-5c">梵天哀劝请　　宣无上法典</p>
  <p class="l-js-5c">能仁然可之　　愍伤一切故</p>
  <p class="l-js-5c">建立誓坚固　　波罗奈鹿苑</p>
  <p class="l-js-5c">当转大法轮　　最上无能胜</p>
  <p class="l-js-5c">欲听闻法者　　宿亿载积德</p>
  <p class="l-js-5c">速疾来至彼　　以时听经典</p>
  <p class="l-js-5c">人身甚难得　　佛世亦难遇</p>
  <p class="l-js-5c">尊法不可值　　舍八恶众难</p>
  <p class="l-js-5c">今日正是时　　开信值佛兴</p>
  <p class="l-js-5c">皆弃诸患难　　听受尊法教</p>
  <p class="l-js-5c">亿载劫不闻　　希可值遇法</p>
  <p class="l-js-5c">今日当得听　　不当放懈怠</p>
  <p>佛告比丘。地神畅音。佛之圣旨。立大高座当转法轮。其大圣佛以己口宣。我最为尊十方第一。降伏魔兵尽众苦源在佛树下。时能仁尊道德寂然。裂坏劳怨所愿具足无复余结。百劫所行欲度众生。所转法轮无所慕乐。安住光明。劝化千亿佛土无数百千诸佛真子威神足力。若干诸佛所可造化。现大柔软如来音声。至真功勋。劝助大哀愍念众庶。睹其威耀察诸方便。于百千劫扬大雷吼。为诸众生雨八味水。灭诸所受。根力觉意禅思脱门。定意正受增益道性。从无数劫如所闻法。己身立行积累道法。分别诸药晓众生业。又斯病者当疗治安。久远尘劳皆令无想。佛为法医度脱众生。因转法轮所度无极。其间神足从来历载。道品之法普。至微妙一切德行积善法施。晓了医药充无限愿。虽在贫匮。无所贪乐随颠倒财。诸佛导师常转法轮。无有财利金银思想。乐清净乘。华香杂香捣香宫内爱子躬身不好。不以欢乐。弃于天上天下之欲。志求佛道转于法轮。布施救众。戒无所犯。善将护禁而无缺漏。百劫之中常行忍辱。精进勤修不怀怯弱无有增减。志存禅定观于神通。智慧兴隆具足所愿。转于法轮消于恼热。乃应道法。于是有菩萨名发意。转法轮叹说此法。超诸俗宝。一切众宝道宝为上。甚好巍巍严饰清净。其千光明悉照天下。自以要誓华香幢幡。俱共叉手。帐紫金色。香水满瓶弘誓洗浴。清心众垢造立吉祥。</p>
  <p>尔时世尊。则转法轮而劝助之复叉手指供养世尊。而偈叹曰。</p>
  <p class="l-js-5c">其定光如来　　授圣清净决</p>
  <p class="l-js-5c">当得佛道意　　人中师子尊</p>
  <p class="l-js-5c">在彼立所愿　　行法是色像</p>
  <p class="l-js-5c">以得佛道时　　因劝助道法</p>
  <p class="l-js-5c">入若干品业　　常以一切故</p>
  <p class="l-js-5c">在众生之类　　济十方来会</p>
  <p class="l-js-5c">劝助诸种族　　宣布道法轮</p>
  <p class="l-js-5c">叉手自奉事　　投身稽首礼</p>
  <p class="l-js-5c">其在佛树下　　清净诸天人</p>
  <p class="l-js-5c">若行清白业　　奉供最能仁</p>
  <p class="l-js-5c">一切皆住立　　请说大法轮</p>
  <p class="l-js-5c">具一切人中　　叹德不可尽</p>
  <p class="l-js-5c">三千大千界　　周遍虚空中</p>
  <p class="l-js-5c">诸天阿须伦　　天下皆稽首</p>
  <p class="l-js-5c">诸天越音声　　须臾无信者</p>
  <p class="l-js-5c">一切者欢悦　　皆观如来尊</p>
  <p class="l-js-5c">梵天得自在　　畅雷雨之音</p>
  <p class="l-js-5c">百千巨亿载　　咸皆共来会</p>
  <p class="l-js-5c">无数亿劫中　　善行正真业</p>
  <p class="l-js-5c">时释迦文佛　　与拘伦谈论</p>
  <p class="l-js-5c">苦空非我有　　说其眼非常</p>
  <p class="l-js-5c">耳鼻不能久　　自然为恍惚</p>
  <p class="l-js-5c">头首亦自然　　诸根无常聚</p>
  <p class="l-js-5c">以如是观者　　无我无寿命</p>
  <p class="l-js-5c">是一切诸法　　皆从因缘生</p>
  <p class="l-js-5c">若离是诸见　　睹之如虚空</p>
  <p class="l-js-5c">无见无有作　　亦无睹众生</p>
  <p class="l-js-5c">若净不净缘　　亦不得舍离</p>
  <p class="l-js-5c">五阴无所起　　起者大苦患</p>
  <p class="l-js-5c">兴起恩爱淟　　其行遂增减</p>
  <p class="l-js-5c">以能等观者　　得正真道义</p>
  <p class="l-js-5c">致究竟尽法　　便能觉了尽</p>
  <p class="l-js-5c">从发思想念　　不慎行致之</p>
  <p class="l-js-5c">常修明智行　　遵行如是道</p>
  <p class="l-js-5c">在于因缘行　　而无所造立</p>
  <p class="l-js-5c">虽处于神识　　不与因缘合</p>
  <h2>拘邻等品第二十四</h2>
  <p>佛告比丘。尔时如来为颁宣诸法。说十二因缘根本所起。从无明有行。从行有识。从识有名色。从名色有六入。从六入有更。从更有痛。从痛有爱从爱有受。从受有有。从有有生。从生致老病死大苦患合。无明以尽行便尽。行已尽识便尽。识已尽名色便尽。名色已尽六入便尽。六入已尽更便尽。更已尽痛便尽。痛已尽爱便尽。爱已尽受便尽。受已尽有便尽有已尽生便尽。生已尽老病死皆尽。则无五阴大苦之患。从缘则有。无缘则无。如来解是六情因缘十二之本。是故自在达皆自然无有根本。其外异学不及知此空法自然。如是法者。过去诸佛所可解达。为诸众生分别说之。晓了是法乃得寂然。是故敷演十二缘起而转法轮。拘邻知之。拘邻者知本际也。以灭尽者则成三宝。佛法圣众是三宝名。畅布天下音彻梵天。如来今日转于清净法轮。护世至真兴显三宝。世难可致。拘邻之等五人比丘。六十亿天得法眼净。复八十亿色界天人得法眼净无上正真。八万世人。来会观者亦法眼净。皆度众苦。时佛音响彻闻十方。虚空天神闻柔和音。是释迦文十力世尊。仙人之处鹿苑之中。敷演法轮说十二缘。咸使知之。十方诸佛闻其音者皆悉默然。诸天龙神阿须伦。诸佛侍者。各白其佛。分别诸法普闻其音。善哉世尊。速决其意。何故默然。先世之时寂然精进。以其道力习于道法。越无央数。百千菩萨自致得佛。今此十力勤修得佛。转其三合十二法轮。其三合十二法轮者。无去来今三世之心也。是故一切闻是音声。亿百千人兴发慧力建立大道。各自念言。吾等当学彼佛精进威神势力。使疾获致三世之尊施世道目。皆使逮致无上正真之道。于是诸天子等悉来集会。一名神妙。二名天妙。三名欢豫。四名加欢。五名栴檀。六名大悦。七名寂然。八名寂律。如是等类八净居天。从千天子悉来集会。听受世尊所转法轮。彼时大圣告大神妙天子。今此经名曰普曜大方等法。诸菩萨所以娱乐。诸佛境界所入普照其身精进自致得佛。如来所说。是故受持讽诵奉行。为众人说。</p>
</body></html>