<!doctype html>
<html id="z3IBTinNo" data-ver="1037">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">普曜经卷第六</h1>
  <h2 id="a2">召魔品第十七</h2>
  <p id="a3">佛告比丘。<a id="a-4"></a>于时菩萨有光明。<a id="a-5"></a>名消魔宫场。<a id="a-6"></a>演斯光明普照三千佛国。<a id="a-7"></a>靡不周遍。<a id="a-8"></a>曜魔宫殿皆使覆蔽。<a id="a-9"></a>从其光明使魔波旬闻此像教。<a id="a-A"></a>大清净土从无数劫。<a id="a-B"></a>积功累德弃国捐王。<a id="a-C"></a>愍哀正真欲成甘露。<a id="a-D"></a>在佛树下己身已度当度余人。<a id="a-E"></a>己越三界当脱他人。<a id="a-F"></a>己身已安当安一切。<a id="a-G"></a>己身寂灭灭度他人。<a id="a-H"></a>处在闲居护诸恶趣令无有余。<a id="a-I"></a>为天世人一切师父。<a id="a-J"></a>神通已达。<a id="a-K"></a>永离诸恶趣令无有余。<a id="a-L"></a>为天世人一切师父。<a id="a-M"></a>神通已达永获大安。<a id="a-N"></a>以甘露安安于一切。<a id="a-O"></a>当空汝界加缚卿颈使无势力。<a id="a-P"></a>失众眷属。<a id="a-Q"></a>心中隔塞不知何计。<a id="a-R"></a>当兴法雨润泽一切。<a id="a-S"></a>佛语比丘。<a id="a-T"></a>时魔波旬闻是颂教。<a id="a-U"></a>卧寐梦中见三十二变一见宫殿闇冥不明。<a id="a-V"></a>二见宫殿污泥不净。<a id="a-W"></a>三见宫殿毁坏破散而生荆棘。<a id="a-X"></a>四见恐怖衣毛为竖驰逸散走。<a id="a-Y"></a>五见迷惑失道入于邪径荆棘瓦石。<a id="a-Z"></a>六见其后园所生树木无有华实。<a id="a-a"></a>七见池水枯竭无诸莲华。<a id="a-b"></a>八见凫雁鸳鸯孔雀哀鸾百鸟禽兽皆无羽翼。<a id="a-c"></a>九见其大鼓箜篌乐器破坏断绝弃捐在地。<a id="a-d"></a>十见舍所爱敬妻子眷属别异处寐。<a id="a-e"></a>十一自见己身床上堕地破伤头面。<a id="a-f"></a>十二见诸魔子威神力强皆来稽首归命菩萨。<a id="a-g"></a>十三见魔四女迷失时节化为老母。<a id="a-h"></a>十四自观己身衣体污泥垢尘。<a id="a-i"></a>十五自见墙壁轩窗台阁门户倾危。<a id="a-j"></a>十六自见军众鬼神阅叉厌鬼揵沓和。<a id="a-k"></a>天龙眷属一切手脚。<a id="a-l"></a>其身及头皆堕在地。<a id="a-m"></a>十七见欲界诸天。<a id="a-n"></a>天帝释。<a id="a-o"></a>焰天兜术天。<a id="a-p"></a>无憍乐。<a id="a-q"></a>化自在天。<a id="a-r"></a>各自舍去不从其教。<a id="a-s"></a>十八见魔宫殿所居止众裹覆头首。<a id="a-t"></a>十九见大自在今不由已。<a id="a-u"></a>二十自见眷属不为归伏。<a id="a-v"></a>二十一见头冠帻珠玑璎珞火自然烧。<a id="a-w"></a>二十二见魔宫殿自然震动。<a id="a-x"></a>二十三见诸树木而截堕地。<a id="a-y"></a>二十四见诸可意业都不复现。<a id="a-z"></a>二十五见其水决没坏宫殿。<a id="a-10"></a>二十六见河水崩颓灌民居舍。<a id="a-11"></a>二十七见一切天王皆来归命菩萨瞻其颜色。<a id="a-12"></a>二十八见身床卧自然出外。<a id="a-13"></a>二十九见其余眷属而舍远去归于菩萨。<a id="a-14"></a>三十见吉祥釜窖皆悉毁坏。<a id="a-15"></a>三十一见诸梵王诸魔官属宣传不吉。<a id="a-16"></a>三十二睹见十方一切众生归命菩萨而从受教。<a id="a-17"></a>佛告比丘。<a id="a-18"></a>魔于梦中见是诸变。<a id="a-19"></a>时从梦起心中恐怖。<a id="a-1A"></a>衣毛为竖。<a id="a-1B"></a>召会大臣及诸兵众。<a id="a-1C"></a>为告说此梦中所见。<a id="a-1D"></a>魔有智臣。<a id="a-1E"></a>名师子安。<a id="a-1F"></a>王问此大臣及诸会者我于梦中。<a id="a-1G"></a>闻于空中自然出声。<a id="a-1H"></a>释家生子身相众好。<a id="a-1I"></a>六年之中修勤苦行。<a id="a-1J"></a>诣佛树下当成正觉。<a id="a-1K"></a>从梦觉已心自念言。<a id="a-1L"></a>今此菩萨度无央数亿载人民。<a id="a-1M"></a>必空我界令无有余。<a id="a-1N"></a>当禁制之。<a id="a-1O"></a>有德如是。<a id="a-1P"></a>辄成佛道。<a id="a-1Q"></a>名曰法王普往归之。<a id="a-1R"></a>以何方便断其径路令不成就。<a id="a-1S"></a>以大兵众而往伏之。<a id="a-1T"></a>于是颂曰。</p>
  <p id="a1U">以将大兵众　　共行害除之</p>
  <p id="a1V">便就其树下　　危杀此沙门</p>
  <p id="a1W">将四部之兵　　其欲爱敬我</p>
  <p id="a1X">与我共战斗　　急速往遣之</p>
  <p id="a1Y">缘觉及罗汉　　遍满于天下</p>
  <p id="a1Z">灭除我众兵　　使无有力势</p>
  <p id="a1a">如是当成佛　　天地之法王</p>
  <p id="a1b">部党甚炽盛　　为佛无断绝</p>
  <p id="a1c">于是魔子导师。<a id="a-1d"></a>为魔波旬。<a id="a-1e"></a>说此偈言。</p>
  <p id="a1f">大人面何变　　颜色不如常</p>
  <p id="a1g">如忉利天人　　其身不和调</p>
  <p id="a1h">今何所见闻　　疾告今欲知</p>
  <p id="a1i">常观正本末　　疗治其疾患</p>
  <p id="a1j">闻天人所言　　卧寐见恶梦</p>
  <p id="a1k">若皆众中说　　闻者自投身</p>
  <p id="a1l">魔子导师自诣启父。<a id="a-1m"></a>我会大众虽宣音声。<a id="a-1n"></a>令无所胜。<a id="a-1o"></a>使无非恶。<a id="a-1p"></a>众庶心生。<a id="a-1q"></a>或有所生。<a id="a-1r"></a>或无所生。<a id="a-1s"></a>如是服响自于树下。<a id="a-1t"></a>今现瑞应则为吉祥。<a id="a-1u"></a>不见轻慢也。<a id="a-1v"></a>我察必安具众吉祥。<a id="a-1w"></a>善与少事令罪不生。<a id="a-1x"></a>我见寂然所可导御。<a id="a-1y"></a>不起幻术。<a id="a-1z"></a>不以吾我。<a id="a-20"></a>行成吉祥正真导师。<a id="a-21"></a>导师复言。<a id="a-22"></a>若有威力而不成力。<a id="a-23"></a>自然羸弱有生勇士慈行得胜。<a id="a-24"></a>假使萤火满三千界。<a id="a-25"></a>有一毫明。<a id="a-26"></a>必能普照十方天下其心怀秽妄道习惑。<a id="a-27"></a>轻于明智。<a id="a-28"></a>彼病难治无能动移亿佛不疗。<a id="a-29"></a>佛告比丘。<a id="a-2A"></a>于是波旬不用导师之言。<a id="a-2B"></a>即召千子其五百子导师之等。<a id="a-2C"></a>信乐道德归于菩萨。<a id="a-2D"></a>住菩萨右。<a id="a-2E"></a>其五百子随魔教者住菩萨左。<a id="a-2F"></a>时魔波旬告诸子言。<a id="a-2G"></a>汝等一心共立建谋。<a id="a-2H"></a>以何力势胜菩萨乎。<a id="a-2I"></a>其右面子名导师者。<a id="a-2J"></a>答父波旬。<a id="a-2K"></a>而说偈言。</p>
  <p id="a2L">令诸子诤岂为好　　自任讼理欲断根</p>
  <p id="a2M">小虫欲与师子战　　勇如是行岂胜佛</p>
  <p id="a2N">其左面子。<a id="a-2O"></a>名曰恶目。<a id="a-2P"></a>以偈报答。</p>
  <p id="a2Q">适睹我身力便伤　　如树堕地拔根枝</p>
  <p id="a2R">于今沙门察我住　　以得视息复欲喘</p>
  <p id="a2S">其右面子。<a id="a-2T"></a>名曰软音。<a id="a-2U"></a>以偈报曰。</p>
  <p id="a2V">欲兴恐惧消大海　　所行颠倒求安和</p>
  <p id="a2W">斯观菩萨之面像　　吾不谓父为奇讶</p>
  <p id="a2X">其左面子。<a id="a-2Y"></a>名曰不净。<a id="a-2Z"></a>以偈答曰。</p>
  <p id="a2a">自见一己欲得胜　　卿作沙门默然退</p>
  <p id="a2b">见我兵众无数千　　皆共猛勇害汝形</p>
  <p id="a2c">其右面子。<a id="a-2d"></a>名曰善意。<a id="a-2e"></a>而说偈言。</p>
  <p id="a2f">象大钩锁所有力　　勇执金刚密健人</p>
  <p id="a2g">建得忍力藏柔软　　使诸刚强永无力</p>
  <p id="a2h">其左面子。<a id="a-2i"></a>名曰强威。<a id="a-2j"></a>重说偈言。</p>
  <p id="a2k">虽菩萨身光消病　　我入于彼悉破坏</p>
  <p id="a2l">受持善根如劫烧　　我身当害于菩萨</p>
  <p id="a2m">其右面魔子。<a id="a-2n"></a>名曰善因。<a id="a-2o"></a>以偈报曰。</p>
  <p id="a2p">山尚可动空可堕　　其大海水尚可尽</p>
  <p id="a2q">虚空尽可行在地　　不得甘露不舍树</p>
  <p id="a2r">其左面魔子。<a id="a-2s"></a>名曰所入变。<a id="a-2t"></a>复以偈答曰。</p>
  <p id="a2u">日月光明犹可蔽　　魔宫殿住能隐水</p>
  <p id="a2v">岂取一渧尽江海　　将兵回还勿雷吼</p>
  <p id="a2w">其右面魔子。<a id="a-2x"></a>名曰德悦。<a id="a-2y"></a>复以偈报曰。</p>
  <p id="a2z">日月可灭明　　铁围可不净</p>
  <p id="a30">菩萨之清净　　己一无能当</p>
  <p id="a31">其左面魔子。<a id="a-32"></a>名曰求便。<a id="a-33"></a>即时颂偈答曰。</p>
  <p id="a34">无兵无党名纯淑　　其面妙好无铠仗</p>
  <p id="a35">未见无兵欲战斗　　如我今日必相害</p>
  <p id="a36">其右面子。<a id="a-37"></a>名曰德严。<a id="a-38"></a>以偈报曰。</p>
  <p id="a39">不可从己而独言　　心怀忍力精进强</p>
  <p id="a3A">行三脱门智慧财　　德力为兵相降伏</p>
  <p id="a3B">其左面魔子。<a id="a-3C"></a>名曰不还。<a id="a-3D"></a>以偈答曰。</p>
  <p id="a3E">当还害之如烧草　　正使吉咒不免箭</p>
  <p id="a3F">咒以成者破山还　　不令太子住不驰</p>
  <p id="a3G">其右面子。<a id="a-3H"></a>名曰法乐。<a id="a-3I"></a>以偈报曰。</p>
  <p id="a3J">虚空可尽令有形　　其众生界可一同</p>
  <p id="a3K">柔软风冷尚可获　　菩萨树下不可移</p>
  <p id="a3L">其左面子。<a id="a-3M"></a>名曰澹怕。<a id="a-3N"></a>以偈答曰。</p>
  <p id="a3O">我父境界供自然　　众人所欲皆有之</p>
  <p id="a3P">皆当破坏害其命　　就树下危乃舍去</p>
  <p id="a3Q">其右面子。<a id="a-3R"></a>名曰一切吉。<a id="a-3S"></a>以偈报曰。</p>
  <p id="a3T">假使三千满中物　　皆成为毒不能伤</p>
  <p id="a3U">淫怒痴毒大恐难　　皆欲加圣终不能</p>
  <p id="a3V">其左面魔子。<a id="a-3W"></a>名曰乐贪。<a id="a-3X"></a>以偈答曰。</p>
  <p id="a3Y">百千玉女自庄严　　鼓于无数伎乐音</p>
  <p id="a3Z">受喜数受乐欲好　　从是致安诸所慕</p>
  <p id="a3a">右面魔子。<a id="a-3b"></a>名曰法行。<a id="a-3c"></a>以偈报曰。</p>
  <p id="a3d">以法所乐而自娱　　慕敬禅定好甘露</p>
  <p id="a3e">度脱众生受以慈　　谁复有心乐于欲</p>
  <p id="a3f">左面魔子。<a id="a-3g"></a>名曰好跂。<a id="a-3h"></a>以偈答曰。</p>
  <p id="a3i">月行虚空有所至　　除去闇冥故清明</p>
  <p id="a3j">我等今日得沙门　　毁灭所行诸觉业</p>
  <p id="a3k">其右面子。<a id="a-3l"></a>名曰师子吼。<a id="a-3m"></a>以偈报曰。</p>
  <p id="a3n">无数野狐而鸣呼　　不如一勇师子吼</p>
  <p id="a3o">百兽闻音怀恐惧　　战栗惊怛奔四方</p>
  <p id="a3p">今者卿等亦如是　　不闻人尊颁宣法</p>
  <p id="a3q">自强广远妄所说　　闻圣师子吼降伏</p>
  <p id="a3r">其左面子。<a id="a-3s"></a>名曰念恶。<a id="a-3t"></a>以偈答曰。</p>
  <p id="a3u">今来众会无数变　　云何观此诸头首</p>
  <p id="a3v">愚人睹是不舍走　　言降伏之乃讹言</p>
  <p id="a3w">取要言之。<a id="a-3x"></a>一切魔子。<a id="a-3y"></a>清白部。<a id="a-3z"></a>又黑冥部。<a id="a-40"></a>各各说偈。<a id="a-41"></a>于时有一将军。<a id="a-42"></a>名曰贤天。<a id="a-43"></a>为魔波旬说此偈言。</p>
  <p id="a44">是君之所知　　释四王真陀</p>
  <p id="a45">阿须伦迦留　　叉十稽首礼</p>
  <p id="a46">何况所不惑　　梵天及光音</p>
  <p id="a47">净居诸天子　　普亦自归命</p>
  <p id="a48">今所生诸子　　从尊受教令</p>
  <p id="a49">斯等敬菩萨　　至此皆稽首</p>
  <p id="a4A">今斯魔军众　　三千二百里</p>
  <p id="a4B">恭恪悦意观　　心中怀涌跃</p>
  <p id="a4C">睹之面和悦　　百千天雨华</p>
  <p id="a4D">无数神供养　　诸天下宾王</p>
  <p id="a4E">诸魔众所作　　愦乱鼓不鸣</p>
  <p id="a4F">能还者为智　　必不得其胜</p>
  <p id="a4G">佛树为吉祥　　凫雁呰孔雀</p>
  <p id="a4H">不畏而悲鸣　　不胜不如还</p>
  <p id="a4I">魔众所住处　　雨墨及尘土</p>
  <p id="a4J">道场雨众华　　唯听愿回还</p>
  <p id="a4K">魔众所住处　　沟坑布[金*疾]鑗</p>
  <p id="a4L">道场于香熏　　智睹当还逝</p>
  <p id="a4M">前所梦见瑞　　目睹何不还</p>
  <p id="a4N">为欲奈之何　　处所已破坏</p>
  <p id="a4O">其滥衍化人　　嗔于凡大仙</p>
  <p id="a4P">精进极叹颂　　雨雷不生草</p>
  <p id="a4Q">精进仙人还　　应仪能合偶</p>
  <p id="a4R">不害众生故　　头首得自在</p>
  <p id="a4S">天王不闻乎　　身相光远照</p>
  <p id="a4T">出国无所异　　成佛降尘劳</p>
  <p id="a4U">其身如是净　　仙人奉敬之</p>
  <p id="a4V">当往诣至尊　　草不启受教</p>
  <p id="a4W">眉间白毫毛　　若演其光明</p>
  <p id="a4X">覆蔽亿国土　　盖魔宫不现</p>
  <p id="a4Y">无能见其顶　　极察不能睹</p>
  <p id="a4Z">无能堪任观　　成就正真觉</p>
  <p id="a4a">犹须弥铁围　　日月天帝梵</p>
  <p id="a4b">土地诸道场　　树木山稽首</p>
  <p id="a4c">福力有智力　　圣力精进力</p>
  <p id="a4d">忍力禅思力　　魔力消无力</p>
  <p id="a4e">犹如坏为器　　必当疾毁坏</p>
  <p id="a4f">师子比禽兽　　萤火比日月</p>
  <p id="a4g">求比无等伦　　师子虺同耶</p>
  <p id="a4h">比察于菩萨　　不见有等类</p>
  <p data-pb></p>
  <h2 id="a4i">降魔品第十八</h2>
  <p id="a4j">于是魔波旬心中愦乱。<a id="a-4k"></a>恐怖色变强颜不去。<a id="a-4l"></a>不欲退还。<a id="a-4m"></a>故作讹言。<a id="a-4n"></a>我所为是。<a id="a-4o"></a>告其兵众。<a id="a-4p"></a>卿等并心皆共和同。<a id="a-4q"></a>所可见知诸天鬼神逼迫菩萨莫使纵逸也。<a id="a-4r"></a>当共伏之尔乃舍去。</p>
  <p id="a4s">尔时波旬告其四女。<a id="a-4t"></a>一名欲妃。<a id="a-4u"></a>二名悦彼。<a id="a-4v"></a>三名快观。<a id="a-4w"></a>四名见从。<a id="a-4x"></a>汝诣佛树惑乱菩萨。<a id="a-4y"></a>嗟叹爱欲之德。<a id="a-4z"></a>坏其清净之行。<a id="a-50"></a>女闻魔言。<a id="a-51"></a>即诣佛树。<a id="a-52"></a>住菩萨前。<a id="a-53"></a>绮言作姿三十有二。</p>
  <p id="a54">一曰张眼弄睛。<a id="a-55"></a>二曰举衣而进。<a id="a-56"></a>三曰[言*口][言*口]并笑。<a id="a-57"></a>四曰展转相调。<a id="a-58"></a>五曰现相恋慕。<a id="a-59"></a>六曰更相观视。<a id="a-5A"></a>七曰姿弄唇口。<a id="a-5B"></a>八曰视瞻不端。<a id="a-5C"></a>九曰嫈嫇细视。<a id="a-5D"></a>十曰互相礼拜。<a id="a-5E"></a>十一以手覆面。<a id="a-5F"></a>十二迭相捻握。<a id="a-5G"></a>十三正住佯听。<a id="a-5H"></a>十四在前跳蹀。<a id="a-5I"></a>十五现其髀脚。<a id="a-5J"></a>十六露其手臂。<a id="a-5K"></a>十七作凫雁鸳鸯哀鸾之声。<a id="a-5L"></a>十八现若照镜。<a id="a-5M"></a>十九周旋出光。<a id="a-5N"></a>二十乍喜乍悲。<a id="a-5O"></a>二十一乍起乍坐。<a id="a-5P"></a>二十二意怀踊跃。<a id="a-5Q"></a>二十三以香涂身。<a id="a-5R"></a>二十四现持宝璎。<a id="a-5S"></a>二十五覆藏项颈。<a id="a-5T"></a>二十六示如闲静。<a id="a-5U"></a>二十七前却其身遍观菩萨。<a id="a-5V"></a>二十八开目闭目如有所察。<a id="a-5W"></a>二十九俾头闭目如不视瞻。<a id="a-5X"></a>三十嗟叹爱欲。<a id="a-5Y"></a>三十一拭目正视。<a id="a-5Z"></a>三十二遍观四面举头下头。</p>
  <p id="a5a">菩萨心净犹明月珠而无瑕疵。<a id="a-5b"></a>如日初出照于天下。<a id="a-5c"></a>犹如莲华在于泥水而无所著。<a id="a-5d"></a>如须弥山不可移动。<a id="a-5e"></a>其德高远诸根寂定。<a id="a-5f"></a>其心澹泊而无增损。</p>
  <p id="a5g">尔时魔女善学女幻迷惑之业。<a id="a-5h"></a>往欲乱道。<a id="a-5i"></a>而重言曰。<a id="a-5j"></a>仁德至重诸天所敬。<a id="a-5k"></a>应有供养故天遣我。<a id="a-5l"></a>我等既好年壮盛时。<a id="a-5m"></a>天女端政优钵华色莫喻我者。<a id="a-5n"></a>愿得晨起夜寐供事左右。</p>
  <p id="a5o">菩萨答言。<a id="a-5p"></a>汝宿有福受得天身。<a id="a-5q"></a>不念无常而作妖媚。<a id="a-5r"></a>形体虽好而心不端。<a id="a-5s"></a>譬如画瓶中盛臭毒。<a id="a-5t"></a>将以自坏。<a id="a-5u"></a>有何等奇福难久居。<a id="a-5v"></a>淫恶不善自亡其本。<a id="a-5w"></a>死则当堕三恶道中受鸟兽形。<a id="a-5x"></a>欲脱致难。<a id="a-5y"></a>汝辈故来乱人善意。<a id="a-5z"></a>非清净种革囊盛臭。<a id="a-60"></a>而来何为。<a id="a-61"></a>去吾不用。<a id="a-62"></a>今阿母等不安天上何为横来。<a id="a-63"></a>其魔王女化成老母不能自复即还魔所。<a id="a-64"></a>而说偈言。</p>
  <p id="a65">禁戒清净不乐观　　所视恭敬无嗔恨</p>
  <p id="a66">所察威仪无愚冥　　其身微妙审详序</p>
  <p id="a67">快说女人之瑕秽　　已离爱欲无所恋</p>
  <p id="a68">天上世间无等伦　　不见真行如是者</p>
  <p id="a69">所在进止睹女像　　本净谨慎妙巍巍</p>
  <p id="a6A">坚一其心无瑕秽　　犹如安明不可动</p>
  <p id="a6B">察福威神及功勋　　从无数劫护禁戒</p>
  <p id="a6C">清净梵天无数亿　　头面稽首真人足</p>
  <p id="a6D">必当降伏我魔兵　　辄成道德如前佛</p>
  <p id="a6E">以故我等不可争　　逮得尊业疗一切</p>
  <p id="a6F">所观如空明珠宝　　亿载菩萨往恭敬</p>
  <p id="a6G">若干杂形如妙华　　迦留须伦山树木</p>
  <p id="a6H">有所思惟无想念　　咸来供养于十力</p>
  <p id="a6I">其面眉间功勋光　　斯明极曜遍照远</p>
  <p id="a6J">所行之处无求便　　所受根本无所失</p>
  <p id="a6K">无嗔无尘无有所　　举动作事常少欲</p>
  <p id="a6L">于是树神。<a id="a-6M"></a>睹其威神即怀恐惧。<a id="a-6N"></a>承佛威力。<a id="a-6O"></a>所言至诚悉共和同。<a id="a-6P"></a>以十六事嗟叹菩萨。<a id="a-6Q"></a>今清净人极妙巍巍。<a id="a-6R"></a>如十五日月盛满时。<a id="a-6S"></a>其明普照。<a id="a-6T"></a>犹如日出曜于天下。<a id="a-6U"></a>如树华茂无不芬葩。<a id="a-6V"></a>奇相众好金色从容。<a id="a-6W"></a>诸根寂定犹如莲华处于浴池。<a id="a-6X"></a>所演有威犹师子吼而有殊特。<a id="a-6Y"></a>犹念菩萨。<a id="a-6Z"></a>在林树间独步无畏。<a id="a-6a"></a>所造习行人中独尊。<a id="a-6b"></a>譬安明山跱于大海超绝独显。<a id="a-6c"></a>平等坚固如铁围山出众山上。<a id="a-6d"></a>尊人功勋普闻远近。<a id="a-6e"></a>若水具足摄持天地。<a id="a-6f"></a>其意恢廓而有殊特。<a id="a-6g"></a>斯心无限犹如虚空。<a id="a-6h"></a>其心正住曜无等伦。<a id="a-6i"></a>譬如天地众生所仰。<a id="a-6j"></a>其心清净而无秽浊。<a id="a-6k"></a>万民悦豫至无有余。<a id="a-6l"></a>其意清明无能睹者。<a id="a-6m"></a>一切众生所可慕乐。<a id="a-6n"></a>有所度脱而有超异。<a id="a-6o"></a>悉断一切诸所想念。<a id="a-6p"></a>尊力无上犹如钩锁。<a id="a-6q"></a>莫不为伏。<a id="a-6r"></a>所行精进志性坚固。<a id="a-6s"></a>诸狐疑者众结悉解。<a id="a-6t"></a>退降魔众捐弃于兵令还归宫。<a id="a-6u"></a>尊人善利致得十力。<a id="a-6v"></a>力势无双。<a id="a-6w"></a>如是比丘。<a id="a-6x"></a>树神以十六事。<a id="a-6y"></a>嗟叹菩萨功德无侣。<a id="a-6z"></a>闻者莫不欣喜。</p>
  <p id="a70">佛告比丘。<a id="a-71"></a>净居诸天以十八事。<a id="a-72"></a>嗟叹菩萨。<a id="a-73"></a>毁呰魔众。<a id="a-74"></a>何谓十八。</p>
  <p id="a75">魔以见弃犹如羸老不能得胜一。</p>
  <p id="a76">波旬劣极如朽墙坏二。</p>
  <p id="a77">波旬大圣一己勇猛至愿而降伏卿三。</p>
  <p id="a78">波旬无侣如病无养四。</p>
  <p id="a79">波旬无力犹门户破五。</p>
  <p id="a7A">波旬今见远弃如失娱乐六。</p>
  <p id="a7B">波旬今日住于邪径如贾失路七。</p>
  <p id="a7C">波旬疾弃如病不除八。</p>
  <p id="a7D">波旬愚痴所在不安九。</p>
  <p id="a7E">波旬不孝不知报恩十。</p>
  <p id="a7F">波旬驰走如师子吼小兽驰逸十一。</p>
  <p id="a7G">波旬见摈如众斥弃十二。</p>
  <p id="a7H">波旬不知时节福尽无余。<a id="a-7I"></a>众所舍除如满器土十三。</p>
  <p id="a7J">波旬已见缚束。<a id="a-7K"></a>勇猛巧言自懅怕摈十四。</p>
  <p id="a7L">波旬失众力如失头发手足十五。</p>
  <p id="a7M">波旬无意如狂失志十六。</p>
  <p id="a7N">波旬迷惑不知家处十七。</p>
  <p id="a7O">波旬奔驰如狂逸走十八。</p>
  <p id="a7P">如是比丘。<a id="a-7Q"></a>净居诸天以十八事毁訾波旬。</p>
  <p id="a7R">佛告比丘。<a id="a-7S"></a>宿卫佛树诸天。<a id="a-7T"></a>以十六事覆蔽于魔。<a id="a-7U"></a>何谓十六。</p>
  <p id="a7V">今日菩萨降伏波旬及诸官属一。</p>
  <p id="a7W">今日菩萨总以大势力摄取波旬令自然羸二。</p>
  <p id="a7X">今日菩萨使魔波旬不知处所。<a id="a-7Y"></a>若日光明曀于荧火三。</p>
  <p id="a7Z">今日菩萨以佛大权过诸天威拔恶根本四。</p>
  <p id="a7a">今日菩萨以佛大威神师子之力。<a id="a-7b"></a>消伏波旬若小兽缩五。</p>
  <p id="a7c">今日菩萨堕魔山谷。<a id="a-7d"></a>如有力人斫截树木六。</p>
  <p id="a7e">今日菩萨懊恼波旬。<a id="a-7f"></a>如大怨家见逐旷野七。</p>
  <p id="a7g">今日菩萨得波旬降。<a id="a-7h"></a>犹如大海和于牛迹八。</p>
  <p id="a7i">今日波旬妒于菩萨。<a id="a-7j"></a>如狱囚得脱故有贼心九。</p>
  <p id="a7k">今日菩萨迷惑波旬。<a id="a-7l"></a>如豪贵之人牵掣贫匮十。</p>
  <p id="a7m">今日菩萨弃捐波旬。<a id="a-7n"></a>如非法王失于故土十一。</p>
  <p id="a7o">今日菩萨胜于波旬。<a id="a-7p"></a>如猛毅土屈伏劣弱十二。</p>
  <p id="a7q">今日菩萨令魔忧戚。<a id="a-7r"></a>如破坏人不知所奏十三。</p>
  <p id="a7s">今日菩萨令魔讹言如海船坏十四。</p>
  <p id="a7t">今日菩萨令魔消除。<a id="a-7u"></a>犹如劫尽烧诸草木十五。</p>
  <p id="a7v">今日菩萨毁落波旬。<a id="a-7w"></a>犹如大势坏诸异学十六。</p>
  <p id="a7x">如是比丘。<a id="a-7y"></a>宿卫佛树。<a id="a-7z"></a>诸天以是十六事。<a id="a-80"></a>覆于魔波旬。</p>
  <p id="a81">于是时弊魔闻诸天人至诚分别。<a id="a-82"></a>决了本末教令还归。<a id="a-83"></a>魔毒益盛谓菩萨言。<a id="a-84"></a>疾起奔驰。<a id="a-85"></a>我众兵仗十八亿众。<a id="a-86"></a>皆共并势。<a id="a-87"></a>如是势相。<a id="a-88"></a>若斯度已而危仁身。<a id="a-89"></a>是我眷属众兵相越。<a id="a-8A"></a>我终不言当复相救。<a id="a-8B"></a>速疾起走。</p>
  <p id="a8C">菩萨答曰。<a id="a-8D"></a>如须弥山不可动摇。<a id="a-8E"></a>一切十方诸曾众多尚可堕地。<a id="a-8F"></a>万物草木皆为众生无能倾心。<a id="a-8G"></a>若有一意尚竭大海不损吾心。<a id="a-8H"></a>不得佛道吾终不起。<a id="a-8I"></a>魔复说言。<a id="a-8J"></a>我生欲界。<a id="a-8K"></a>一切四天王天帝诸释。<a id="a-8L"></a>阿须伦。<a id="a-8M"></a>健陀罗。<a id="a-8N"></a>迦留罗。<a id="a-8O"></a>真陀罗。<a id="a-8P"></a>摩休勒。<a id="a-8Q"></a>在中为主属我无余。<a id="a-8R"></a>仁亦属我。<a id="a-8S"></a>今者自恣耶。</p>
  <p id="a8T">菩萨答曰卿欲界尊自谓威神。<a id="a-8U"></a>必非是尊非法尊也。<a id="a-8V"></a>道法尊者乃谓为尊。<a id="a-8W"></a>不但欲尊。<a id="a-8X"></a>地狱饿鬼畜生于中罪尊。<a id="a-8Y"></a>非道正真无上圣尊也。<a id="a-8Z"></a>必当成佛降伏弊魔。<a id="a-8a"></a>魔复报曰。<a id="a-8b"></a>今日沙门独在林岨。<a id="a-8c"></a>欲得是愿致为甚难。<a id="a-8d"></a>欲立应行今且坏失。<a id="a-8e"></a>何因得道。</p>
  <p id="a8f">菩萨报曰。<a id="a-8g"></a>以失义理告何从来。<a id="a-8h"></a>不违禅定神足功德。<a id="a-8i"></a>不亡威力能大勤修。<a id="a-8j"></a>乃名曰为精进力也。<a id="a-8k"></a>不成佛道终不起也。<a id="a-8l"></a>魔何所恚在前而住。<a id="a-8m"></a>宣粗恶辞。<a id="a-8n"></a>或谓已止。<a id="a-8o"></a>一己独身在于旷野。<a id="a-8p"></a>犹如一日灭十方闇众光炬明。<a id="a-8q"></a>今与大众。<a id="a-8r"></a>乃在吾前而现颜貌。<a id="a-8s"></a>吾当相逼速起出去。<a id="a-8t"></a>必相危害已兴众变。<a id="a-8u"></a>遇众苦难。<a id="a-8v"></a>鬼神所在能立郡县。<a id="a-8w"></a>犹是所作能成自在。<a id="a-8x"></a>众形无数天人逼卿。</p>
  <p id="a8y">菩萨报曰。<a id="a-8z"></a>空尚可尽。<a id="a-90"></a>风尚可握。<a id="a-91"></a>男女大小。<a id="a-92"></a>其月无垢光灭众冥。<a id="a-93"></a>尚可堕地。<a id="a-94"></a>光亦可冥。<a id="a-95"></a>无能移吾退树下去。<a id="a-96"></a>要成道德虽兴势力不舍兵众兴粗害心。<a id="a-97"></a>吾常仁慈柔和为本。<a id="a-98"></a>咄咀小子。<a id="a-99"></a>如斯毁坏不察本变。<a id="a-9A"></a>不舍兵众。<a id="a-9B"></a>吾在众中若紫金山。<a id="a-9C"></a>犹大宝藏靡不咨嗟。<a id="a-9D"></a>如妙华鬘今日必胜。<a id="a-9E"></a>化大乱众善毁魔兵。<a id="a-9F"></a>鬼神种靡不归伏。<a id="a-9G"></a>音越梵天闻于十方。<a id="a-9H"></a>声如哀鸾。<a id="a-9I"></a>诸神恶鬼此众伴侣天神来现住在目前。<a id="a-9J"></a>遍虚空中皆集勇猛。<a id="a-9K"></a>来诣树下欲得坏卿。<a id="a-9L"></a>假使大千满中诸形若干种变皆执金刚不能动吾。<a id="a-9M"></a>虽怀恶心执持五兵吾不畏之。<a id="a-9N"></a>魔持刀剑。<a id="a-9O"></a>沙门速起尽力驰走。<a id="a-9P"></a>今以刀刃段段解截。<a id="a-9Q"></a>假使三千土地所有境界。<a id="a-9R"></a>皆满中魔各各执剑。<a id="a-9S"></a>如须弥山不能摇动吾一毛矣。<a id="a-9T"></a>况欲害乎。<a id="a-9U"></a>吾心坚强终不倾移。<a id="a-9V"></a>神通之曜巍巍无量。<a id="a-9W"></a>体紫金色如火中金。<a id="a-9X"></a>魔王益恼召四部兵。<a id="a-9Y"></a>大来集会无极大力当往战斗。<a id="a-9Z"></a>自古迄今未见有此。<a id="a-9a"></a>汝等并势当讨灭之。</p>
  <p id="a9b">尔时四部十八亿众。<a id="a-9c"></a>各各变为师子熊罴虎兕象龙牛马犬豕猴猿之形不可称言。<a id="a-9d"></a>虫头人躯。<a id="a-9e"></a>虺蛇之身。<a id="a-9f"></a>鼋鼍之首。<a id="a-9g"></a>一面六目。<a id="a-9h"></a>或一项而多头。<a id="a-9i"></a>齿牙爪距担山吐火。<a id="a-9j"></a>雷电四绕擭戈矛戟。<a id="a-9k"></a>菩萨慈心不惊不怖一毛不动。<a id="a-9l"></a>光颜益好。<a id="a-9m"></a>鬼兵不能得近。<a id="a-9n"></a>魔王自前与佛相诘难。<a id="a-9o"></a>其辞曰。</p>
  <p id="a9p">比丘何求坐树下　　乐于林薮毒兽间</p>
  <p id="a9q">云起可畏窈冥冥　　天鬼围绕不以惊</p>
  <p id="a9r">古有真道佛所行　　澹泊无畏除无明</p>
  <p id="a9s">其成最胜法满藏　　吾求斯坐决魔王</p>
  <p id="a9t">汝当作王转金轮　　七宝自至典四方</p>
  <p id="a9u">所受五欲最无比　　斯处无道起入宫</p>
  <p id="a9v">吾睹欲盛吞火铜　　弃国如唾无所贪</p>
  <p id="a9w">得王亦有老死忧　　去此无利勿妄谈</p>
  <p id="a9x">何安坐林而大语　　委国财位守空闲</p>
  <p id="a9y">不见我与四部兵　　象马步兵十八亿</p>
  <p id="a9z">以见猿猴师子面　　虎兕毒蛇象鬼形</p>
  <p id="aA0">皆持刀剑擭戈矛　　跳跃哮呼满虚空</p>
  <p id="aA1">设复亿垓神武备　　为魔如汝来会此</p>
  <p id="aA2">矢刃火攻如风雨　　不先得佛终不起</p>
  <p id="aA3">魔有本要令我退　　吾亦自誓不虚还</p>
  <p id="aA4">今汝福地何如佛　　于是可知谁得胜</p>
  <p id="aA5">吾曾终身快布施　　故典六天为魔王</p>
  <p id="aA6">比丘知我宿福行　　自称无量谁为证</p>
  <p id="aA7">昔吾行愿从定光　　受莂为佛释迦文</p>
  <p id="aA8">恐畏相尽故坐斯　　意定必解坏汝军</p>
  <p id="aA9">我所奉事诸佛多　　财宝衣食常施入</p>
  <p id="aAA">仁戒积德厚于地　　是以脱想无患难</p>
  <p id="aAB">菩萨即以智慧力　　伸手按地是知我</p>
  <p id="aAC">应时普地轰大动　　魔与官属颠倒堕</p>
  <p id="aAD">魔王败绩怅失利　　惛迷却踞前画地</p>
  <p id="aAE">其有晓心乃了悟　　即时自归前悔过</p>
  <p id="aAF">吾以不复用兵器　　等行慈心却魔怨</p>
  <p id="aAG">世用兵器动人心　　而我以等如众生</p>
  <p id="aAH">若调象马虽以调　　然后故能会复生</p>
  <p id="aAI">若得最调如佛调　　以如佛说无不仁</p>
  <p id="aAJ">垓天见佛擒魔众　　忍调无想怨自降</p>
  <p id="aAK">诸天欢喜奉华臻　　非法王坏法王胜</p>
  <p id="aAL">本从等意智慧力　　慧能即时禳不祥</p>
  <p id="aAM">能使怨家为弟子　　当礼四等道之证</p>
  <p id="aAN">面如满月色从容　　名闻十方德如山</p>
  <p id="aAO">求佛相貌难得比　　当稽首斯度世仙</p>
  <p data-pb></p>
  <h2 id="aAP">行道禅思品第十九</h2>
  <p id="aAQ">佛告比丘。<a id="a-AR"></a>菩萨坐佛树下。<a id="a-AS"></a>以降魔怨成正真觉。<a id="a-AT"></a>消荆蕀根三毒之源。<a id="a-AU"></a>无诸缘起阴盖衰种。<a id="a-AV"></a>永无微曀。<a id="a-AW"></a>众想以定净如虚空。<a id="a-AX"></a>勇猛无难。<a id="a-AY"></a>竖其大幢显示一切招来十方度脱三界。<a id="a-AZ"></a>默坐树下示现四禅。<a id="a-Aa"></a>为将来学显道径路。<a id="a-Ab"></a>以缚诸我神通微妙。<a id="a-Ac"></a>弃欲恶法无复五盖。<a id="a-Ad"></a>不受五欲众恶自灭。<a id="a-Ae"></a>念计分明。<a id="a-Af"></a>思视无为。<a id="a-Ag"></a>譬如健人得胜怨家。<a id="a-Ah"></a>意以清净成一禅行。<a id="a-Ai"></a>心自开解却情欲意。<a id="a-Aj"></a>无恶可攻不复计观。<a id="a-Ak"></a>寂然惔怕如圣贤行念思以灭。<a id="a-Al"></a>譬如山顶之泉水自在中出盈流于外。<a id="a-Am"></a>溪谷雨潦无缘得入。<a id="a-An"></a>静然守一专心不移成二禅行。<a id="a-Ao"></a>又弃喜意惟见无欲。<a id="a-Ap"></a>外诸好恶一不得入。<a id="a-Aq"></a>内亦不起。<a id="a-Ar"></a>心正体安。<a id="a-As"></a>譬如莲华根在土中华合未开根茎华叶润渍水中。<a id="a-At"></a>以净见真成三禅行。<a id="a-Au"></a>弃苦乐意无忧乐想。<a id="a-Av"></a>心不依善亦不附恶。<a id="a-Aw"></a>无苦乐志正在其中。<a id="a-Ax"></a>如人沐浴洁净覆以鲜好白缯。<a id="a-Ay"></a>中外俱净表里无垢。<a id="a-Az"></a>喘息自灭寂然无变成四禅行。</p>
  <p id="aB0">譬如陶家和埴调软中无砂砾在作何器。<a id="a-B1"></a>精进开发无所不能。<a id="a-B2"></a>已得定意建立大慈不舍大悲。<a id="a-B3"></a>智慧善权究畅要妙。<a id="a-B4"></a>通三十七道品之行。<a id="a-B5"></a>所谓四意止。<a id="a-B6"></a>四意断。<a id="a-B7"></a>四禅足。<a id="a-B8"></a>五根五力。<a id="a-B9"></a>七觉八道。<a id="a-BA"></a>终而复始。<a id="a-BB"></a>以晓三脱得三达智。<a id="a-BC"></a>去来今事无所挂碍。<a id="a-BD"></a>变化现法所欲如意。<a id="a-BE"></a>不复用思身能飞行。<a id="a-BF"></a>能分一身作百作千。<a id="a-BG"></a>至亿万无数。<a id="a-BH"></a>复令为一。<a id="a-BI"></a>能彻入地石壁皆过从一方现。<a id="a-BJ"></a>俯没仰出如出入水。<a id="a-BK"></a>能身中出水火。<a id="a-BL"></a>履水行虚身不陷坠。<a id="a-BM"></a>坐卧空中如鸟飞翔。<a id="a-BN"></a>坐能及天手扪日月。<a id="a-BO"></a>其身平立能至梵天。<a id="a-BP"></a>出没自在。<a id="a-BQ"></a>眼能彻视。<a id="a-BR"></a>耳能洞听。<a id="a-BS"></a>豫知诸天人龙鬼神蚑行蠕动之类身行口言。<a id="a-BT"></a>念于所念悉见闻知。<a id="a-BU"></a>诸有贪淫无贪淫者。<a id="a-BV"></a>有嗔恚无嗔恚者。<a id="a-BW"></a>有愚痴无愚痴者。<a id="a-BX"></a>有爱欲无爱欲者。<a id="a-BY"></a>有大志行无大志行者。<a id="a-BZ"></a>有内外行无内外行者。<a id="a-Ba"></a>有念善无念善者有一心无一心者。<a id="a-Bb"></a>有解脱意无解脱意者。<a id="a-Bc"></a>一切悉知菩萨观天上人中地狱畜生鬼神五道先世父母兄弟妻子中外姓字。<a id="a-Bd"></a>一一分别。<a id="a-Be"></a>一世十世百千亿无数世事。<a id="a-Bf"></a>至于天地成败空荒之时。<a id="a-Bg"></a>还复成时。<a id="a-Bh"></a>能知一劫十劫至千亿劫无数劫中。<a id="a-Bi"></a>内外姓字衣食苦乐寿命长短。<a id="a-Bj"></a>死此生彼展转所趣。<a id="a-Bk"></a>从上头始诸所更身生长老终。<a id="a-Bl"></a>形色好丑贤愚苦乐。<a id="a-Bm"></a>一切三界皆分别知。<a id="a-Bn"></a>见人魂神各自随行生于五趣中。<a id="a-Bo"></a>或堕饿鬼。<a id="a-Bp"></a>或堕畜生。<a id="a-Bq"></a>或作鬼神。<a id="a-Br"></a>或生天上。<a id="a-Bs"></a>或入人形。<a id="a-Bt"></a>有生豪贵富乐家者。<a id="a-Bu"></a>或生卑鄙贫贱家者。<a id="a-Bv"></a>知众生惑五阴自蔽色痛想行识皆习五欲。<a id="a-Bw"></a>眼色耳声鼻香舌味身受心法为爱欲所牵。<a id="a-Bx"></a>惑于财色思望安乐。</p>
  <p id="aBy">从是生诸恶本。<a id="a-Bz"></a>从恶致苦。<a id="a-C0"></a>能断爱习。<a id="a-C1"></a>不随淫心大如毛发。<a id="a-C2"></a>受行八道则众苦灭。<a id="a-C3"></a>何谓为八。<a id="a-C4"></a>正见正念。<a id="a-C5"></a>正言正业。<a id="a-C6"></a>正治正方便。<a id="a-C7"></a>正意正定。<a id="a-C8"></a>譬如无薪无火不然不灭。<a id="a-C9"></a>是谓无为度世之道。</p>
  <p id="aCA">菩萨自知以弃恶本。<a id="a-CB"></a>无淫怒痴生死以除。<a id="a-CC"></a>种根以断无余灾[卄/(阿-可+辛)/女]。<a id="a-CD"></a>所作以成智慧以了。<a id="a-CE"></a>明星出时廓然大悟。<a id="a-CF"></a>得无上正真道。<a id="a-CG"></a>为最正觉。</p>
  <p id="aCH">尔时得佛十种神力四无所畏十八之法。<a id="a-CI"></a>佛十神力者。</p>
  <p id="aCJ">佛悉见知深微隐远是处非处有限无限。<a id="a-CK"></a>明审如有。<a id="a-CL"></a>一力也。</p>
  <p id="aCM">佛悉明知来今往古所造行地所受报处。<a id="a-CN"></a>二力也。</p>
  <p id="aCO">佛能现化禅定脱门正受。<a id="a-CP"></a>三力也。</p>
  <p id="aCQ">佛悉分别天人众生彼彼异念。<a id="a-CR"></a>四力也。</p>
  <p id="aCS">佛知众生若干种语及度世语。<a id="a-CT"></a>五力也。</p>
  <p id="aCU">佛悉了知世间杂种无量情态。<a id="a-CV"></a>六力也。</p>
  <p id="aCW">佛知欲缚知缚解要在所宜行。<a id="a-CX"></a>七力也。</p>
  <p id="aCY">佛智如海善言无量。<a id="a-CZ"></a>追识一切宿命所更。<a id="a-Ca"></a>八力也。</p>
  <p id="aCb">佛天眼净。<a id="a-Cc"></a>见人初死神所出生善恶殃福随行受报。<a id="a-Cd"></a>九力也。</p>
  <p id="aCe">佛漏已尽无复缚着。<a id="a-Cf"></a>神真睿智自知见证。<a id="a-Cg"></a>究畅道行所作能作。<a id="a-Ch"></a>无余生死其智明审。<a id="a-Ci"></a>是为佛十神力也。</p>
  <p id="aCj">佛四无所畏者。<a id="a-Ck"></a>佛神智正无不知见。<a id="a-Cl"></a>愚人惑言。<a id="a-Cm"></a>佛未悉知。<a id="a-Cn"></a>至诸梵魔众圣。<a id="a-Co"></a>莫能论佛之智故。<a id="a-Cp"></a>独步不惧。<a id="a-Cq"></a>一无畏也。</p>
  <p id="aCr">佛漏尽智悉知。<a id="a-Cs"></a>愚惑相言佛漏未尽。<a id="a-Ct"></a>至于梵魔众圣。<a id="a-Cu"></a>莫能论佛之智故。<a id="a-Cv"></a>独步不惧。<a id="a-Cw"></a>二无畏也。</p>
  <p id="aCx">佛说经戒天下诵习。<a id="a-Cy"></a>愚惑相言。<a id="a-Cz"></a>佛经可遍至于梵魔众圣。<a id="a-D0"></a>莫能论毁佛之正经故。<a id="a-D1"></a>独步不惧。<a id="a-D2"></a>三无畏也。</p>
  <p id="aD3">佛现道义言真而要能度苦厄。<a id="a-D4"></a>愚惑相言。<a id="a-D5"></a>不能度苦。<a id="a-D6"></a>至于梵魔众圣。<a id="a-D7"></a>莫能论佛正真故。<a id="a-D8"></a>周行不惧。<a id="a-D9"></a>四无畏也。</p>
  <p id="aDA">佛十八不共。<a id="a-DB"></a>从得佛至于泥洹。<a id="a-DC"></a>一无失道。<a id="a-DD"></a>二无空言。<a id="a-DE"></a>三无忘志。<a id="a-DF"></a>四无不静意。<a id="a-DG"></a>五无若干想。<a id="a-DH"></a>六无不省视。<a id="a-DI"></a>七志达无损。<a id="a-DJ"></a>八精进无损。<a id="a-DK"></a>九定意无损。<a id="a-DL"></a>十智慧无损。<a id="a-DM"></a>十一解脱无损。<a id="a-DN"></a>十二度知见无损。<a id="a-DO"></a>十三古世之事悉知见。<a id="a-DP"></a>十四未来之事悉知见。<a id="a-DQ"></a>十五今世之事悉知见。<a id="a-DR"></a>十六揽众身行化以本际。<a id="a-DS"></a>十七揽众言行化以本际。<a id="a-DT"></a>十八揽众意行化以本际。<a id="a-DU"></a>是为十八不共之法。<a id="a-DV"></a>佛得道意一切知见。<a id="a-DW"></a>坐自念言。<a id="a-DX"></a>是实微妙难知难明甚难得也。<a id="a-DY"></a>高而无上广不可极。<a id="a-DZ"></a>渊而无下深不可测。<a id="a-Da"></a>大苞天地。<a id="a-Db"></a>细入无间。<a id="a-Dc"></a>昔锭光佛时莂我为佛。<a id="a-Dd"></a>名释迦文。<a id="a-De"></a>今果得之。<a id="a-Df"></a>从无数劫勤苦所求。<a id="a-Dg"></a>适今成耳。<a id="a-Dh"></a>自念宿命诸所施为。<a id="a-Di"></a>道德慈孝仁义礼信。<a id="a-Dj"></a>忠正守真虚心学圣。<a id="a-Dk"></a>柔弱净意行六度无极。<a id="a-Dl"></a>布施持戒忍辱精进。<a id="a-Dm"></a>一心智慧行四等心。<a id="a-Dn"></a>慈悲喜护四思随时。<a id="a-Do"></a>养育众生如爱赤子。<a id="a-Dp"></a>承事诸佛积德无量累劫勤苦功不唐捐。<a id="a-Dq"></a>今悉获之。<a id="a-Dr"></a>喜自叹曰。</p>
  <p id="aDs">今觉佛极尊　　弃淫净无漏</p>
  <p id="aDt">一切能将导　　从者必欢豫</p>
  <p id="aDu">天福之报快　　妙愿皆以成</p>
  <p id="aDv">敏疾得上寂　　吾将逝泥洹</p>
  <p data-pb></p>
  <h2 id="aDw">诸天贺佛成道品第二十</h2>
  <p id="aDx">于是欲行天王女见如来坐于树下。<a id="a-Dy"></a>神通以达所愿具足。<a id="a-Dz"></a>降魔怨敌。<a id="a-E0"></a>竖大幢幡。<a id="a-E1"></a>无极大仁为大医王疗众疾患。<a id="a-E2"></a>无极师子若于恐惧衣毛不竖。<a id="a-E3"></a>调和心意灭除三垢。<a id="a-E4"></a>成三达智越于四渎。<a id="a-E5"></a>执一道盖救护三界。<a id="a-E6"></a>清净梵志为弃众恶。<a id="a-E7"></a>则为比丘除诸愚冥。</p>
  <p id="aE8">何谓沙门。<a id="a-E9"></a>越于六径。<a id="a-EA"></a>广学无限。<a id="a-EB"></a>名曰博闻。<a id="a-EC"></a>德消尘劳。<a id="a-ED"></a>成为勇猛度于彼岸。<a id="a-EE"></a>所谓力者。<a id="a-EF"></a>总十种力具足法宝。<a id="a-EG"></a>见如来坐于树下。<a id="a-EH"></a>以偈赞曰。</p>
  <p id="aEI">今在佛树下　　降伏魔官属</p>
  <p id="aEJ">难动如须弥　　无畏无所舍</p>
  <p id="aEK">从无数亿劫　　施戒学智慧</p>
  <p id="aEL">合会进道义　　亦无数亿劫</p>
  <p id="aEM">所行蔽释梵　　本发求佛道</p>
  <p id="aEN">无数劫行忍　　堪任众苦恼</p>
  <p id="aEO">故光紫金色　　精进无数劫</p>
  <p id="aEP">超越生死难　　以故降伏魔</p>
  <p id="aEQ">从无数亿劫　　行禅神通慧</p>
  <p id="aER">奉事无数佛　　是故众供养</p>
  <p id="aES">从无数亿劫　　至诚博智慧</p>
  <p id="aET">将护亿众生　　是故速得佛</p>
  <p id="aEU">以降于身魔　　亦离于死魔</p>
  <p id="aEV">除去欲尘魔　　故得无忧患</p>
  <p id="aEW">是为天中天　　诸天所奉事</p>
  <p id="aEX">三界所敬养　　为无量福田</p>
  <p id="aEY">悉消诸音响　　值佛成众祐</p>
  <p id="aEZ">无能望睹者　　乃至坐道场</p>
  <p id="aEa">眉间相照曜　　无数亿佛土</p>
  <p id="aEb">悉曀日月光　　使众逮道明</p>
  <p id="aEc">端正中殊妙　　颜色最第一</p>
  <p id="aEd">相好愍念众　　三界所奉事</p>
  <p id="aEe">其眼甚清净　　睹无数诸佛</p>
  <p id="aEf">国土众生身　　心中所怀念</p>
  <p id="aEg">其心甚清净　　闻无数音声</p>
  <p id="aEh">诸天人民言　　佛教法之响</p>
  <p id="aEi">今得广长舌　　知时言柔软</p>
  <p id="aEj">当听斯正法　　至无为甘露</p>
  <p id="aEk">以见魔兵众　　自悦心不懅</p>
  <p id="aEl">又见诸天人　　不欢如须弥</p>
  <p id="aEm">睹魔诸兵众　　不动亦不摇</p>
  <p id="aEn">虽怀其害心　　勇力降伏之</p>
  <p id="aEo">在坐不移转　　其身不倾动</p>
  <p id="aEp">不喜亦不嗔　　当时无所难</p>
  <p id="aEq">诸天世人民　　则为得善利</p>
  <p id="aEr">乃逮闻正法　　辄奉行至诚</p>
  <p id="aEs">常立在功勋　　蒙最胜福德</p>
  <p id="aEt">所行辄速成　　寂然人中英</p>
  <p id="aEu">人中尊导师　　以逮成正觉</p>
  <p id="aEv">震动亿垓国　　降伏众魔官</p>
  <p id="aEw">其声如梵天　　亦如哀鸾音</p>
  <p id="aEx">声香为第一　　瞿昙说是言</p>
  <p id="aEy">福报为最安　　除一切恼患</p>
  <p id="aEz">所愿者必成　　其人有功德</p>
  <p id="aF0">疾逮得佛道　　便降伏魔众</p>
  <p id="aF1">辄得归清凉　　以恬怕灭度</p>
  <p id="aF2">是故何福人　　兴立行有厌</p>
  <p id="aF3">以闻甘露法　　谁当有懈惓</p>
  <p id="aF4">处在林薮间　　谁当有退意</p>
  <p id="aF5">饶益于万民　　当奉行精进</p>
  <p id="aF6">其从菩萨行　　为人乃归命</p>
  <p id="aF7">所行造供养　　各成己国土</p>
  <p id="aF8">平如掌明镜　　辄等住其地</p>
  <p id="aF9">百千叶莲华　　自然出暐晔</p>
  <p id="aFA">百千亿诸天　　来睹佛道场</p>
  <p id="aFB">皆由己功勋　　如海无限量</p>
  <p id="aFC">降伏魔力势　　逮甘露法门</p>
  <p id="aFD">皆稽首作礼　　归命于如来</p>
  <p id="aFE">以若干清净　　各各执香盖</p>
  <p id="aFF">以睹见师子　　佛威神变化</p>
  <p id="aFG">则发菩萨意　　所住无能动</p>
  <p id="aFH">所言有名称　　如海不可量</p>
  <p id="aFI">强如须弥山　　为诸山中王</p>
  <p id="aFJ">十指叉为礼　　从空出梵声</p>
  <p id="aFK">人中圣亦然　　处于师子座</p>
  <p id="aFL">百千诸树木　　曲躬向道场</p>
  <p id="aFM">其光明百千　　震动亿国土</p>
  <p id="aFN">尽灭诸恶趣　　诸难皆闲静</p>
  <p id="aFO">无能越度者　　病者皆得疗</p>
  <p id="aFP">是人中至真　　坐于师子床</p>
  <p id="aFQ">佛威神变化　　犹如明珠火</p>
  <p id="aFR">自然有光曜　　犹如日月明</p>
  <p id="aFS">眉间演大光　　当时所奋明</p>
  <p id="aFT">普曜于三界　　无能见佛顶</p>
  <p id="aFU">人中勇如是　　坐于师子床</p>
  <p id="aFV">所显神足变　　来者靡不睹</p>
  <p id="aFW">坦然奉敬佛　　地六反震动</p>
  <p id="aFX">假使不舍兵　　善权多所感</p>
  <p id="aFY">若不舍兵仗　　当致众毒恼</p>
  <p id="aFZ">尊师子如是　　在座现感应</p>
  <p id="aFa">于是净居天。<a id="a-Fb"></a>梵世迦夷天。<a id="a-Fc"></a>善梵天。<a id="a-Fd"></a>及敬道魔子。<a id="a-Fe"></a>往诣佛所执大宝盖。<a id="a-Ff"></a>以贡上佛即叉十指以偈赞曰。</p>
  <p id="aFg">仁尊现目前　　精进禅慧力</p>
  <p id="aFh">在魔显大辩　　圣以降伏之</p>
  <p id="aFi">一切义吉祥　　无数亿魔来</p>
  <p id="aFj">不起身不动　　稽首普世尊</p>
  <p id="aFk">若干如恒沙　　不及于至尊</p>
  <p id="aFl">无所能动摇　　犹如恒沙劫</p>
  <p id="aFm">祠若干亿千　　所设为道故</p>
  <p id="aFn">无敢毁能人　　所行不可逮</p>
  <p id="aFo">有曾施妻子　　男女及仆使</p>
  <p id="aFp">菀园以国邑　　王位诸庄严</p>
  <p id="aFq">手足及其头　　身中诸所为</p>
  <p id="aFr">用行道之故　　仁慈不迷惑</p>
  <p id="aFs">如口所可说　　言辞终不变</p>
  <p id="aFt">佛无著大度　　当度无数众</p>
  <p id="aFu">亿载越泛流　　禅定神足力</p>
  <p id="aFv">降伏净正法　　愿具度众生</p>
  <p id="aFw">施世盲冥目　　普令一切和</p>
  <p id="aFx">一心愿普智　　合集归尊导</p>
  <p id="aFy">其志无限量　　靡不嗟叹者</p>
  <p id="aFz">如是降魔官　　觉成一切智</p>
  <p id="aG0">如是魔子嗟叹佛已。<a id="a-G1"></a>却住一面。</p>
  <p id="aG2">于是化自在天。<a id="a-G3"></a>无憍乐天。<a id="a-G4"></a>兜术天。<a id="a-G5"></a>焰摩天忉利天。<a id="a-G6"></a>及四天王。<a id="a-G7"></a>虚空天。<a id="a-G8"></a>地神天。<a id="a-G9"></a>供养世尊普悉庄严。<a id="a-GA"></a>一切天地散华烧香。<a id="a-GB"></a>竖诸幡盖归命至尊。<a id="a-GC"></a>以偈赞曰。</p>
  <p id="aGD">其化自在天　　无憍乐兜术</p>
  <p id="aGE">焰忉利四王　　皆来供养佛</p>
  <p id="aGF">坚固如金刚　　住在三千国</p>
  <p id="aGG">志强不可毁　　正住佛道场</p>
  <p id="aGH">正使肌皮消　　骨髓尽无余</p>
  <p id="aGI">若不成佛道　　终不起于坐</p>
  <p id="aGJ">仁师子辞正　　一切三千国</p>
  <p id="aGK">尽誓立威神　　草木皆为兵</p>
  <p id="aGL">兴大无极哀　　来至菩萨所</p>
  <p id="aGM">我领亿刹土　　坦平无有难</p>
  <p id="aGN">余等地诸神　　咸来得善利</p>
  <p id="aGO">及使最尊人　　举足履我上</p>
  <p id="aGP">其在世勇猛　　靡所不照明</p>
  <p id="aGQ">将护三千界　　何况于一身</p>
  <p id="aGR">下方亿百千　　皆为一品类</p>
  <p id="aGS">普度诸众生　　所可作基业</p>
  <p id="aGT">我等护是地　　普及三千土</p>
  <p id="aGU">皆使得上愿　　随乐得服食</p>
  <p id="aGV">若有越境界　　所在使安隐</p>
  <p id="aGW">其诸佛之子　　瞿昙诸声闻</p>
  <p id="aGX">班宣道法时　　若复听闻者</p>
  <p id="aGY">一切诸德本　　皆劝助佛道</p>
  <p id="aGZ">梵天化自在天。<a id="a-Ga"></a>无憍乐天。<a id="a-Gb"></a>兜术天。<a id="a-Gc"></a>焰摩天。<a id="a-Gd"></a>忉利天。<a id="a-Ge"></a>四天王。<a id="a-Gf"></a>虚空天地神天。<a id="a-Gg"></a>地神天。<a id="a-Gh"></a>供养叹佛已。<a id="a-Gi"></a>却住一面。</p>
 </body>
</html>