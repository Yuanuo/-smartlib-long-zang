<!doctype html>
<html id="z3IBTicNj" data-ver="991">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">普曜经卷第一</h1>
  <h2 id="a2">论降神品第一</h2>
  <p id="a3">闻如是。<a id="a-4"></a>一时佛在舍卫国祇树给孤独园。<a id="a-5"></a>与大比丘众俱。<a id="a-6"></a>比丘万二千。<a id="a-7"></a>菩萨三万二千。<a id="a-8"></a>一切大圣神智以畅。<a id="a-9"></a>一生补处当成正觉。<a id="a-A"></a>损己布施。<a id="a-B"></a>持戒清和。<a id="a-C"></a>忍辱调意。<a id="a-D"></a>精进一心。<a id="a-E"></a>智慧善权。<a id="a-F"></a>所度无极。<a id="a-G"></a>解一切法。<a id="a-H"></a>如幻野马影响芭蕉化梦月影。<a id="a-I"></a>悉无所有。<a id="a-J"></a>有利无利。<a id="a-K"></a>若誉若谤。<a id="a-L"></a>若苦若乐。<a id="a-M"></a>得名失称。<a id="a-N"></a>已过世间诸所有法。<a id="a-O"></a>神通自娱逮致总持。<a id="a-P"></a>独步三界犹如日光。<a id="a-Q"></a>及诸菩萨备悉之愿。<a id="a-R"></a>周旋五趣救济危厄。<a id="a-S"></a>分别辩才定意无碍。<a id="a-T"></a>皆已由己。<a id="a-U"></a>咸成法忍悉得具足。<a id="a-V"></a>诸菩萨住无所住处。<a id="a-W"></a>度脱十方。</p>
  <p id="aX">其名曰慈氏菩萨。<a id="a-Y"></a>总豪王菩萨。<a id="a-Z"></a>师子英菩萨。<a id="a-a"></a>吉义意菩萨。<a id="a-b"></a>寂意行菩萨。<a id="a-c"></a>分别辩才菩萨。<a id="a-d"></a>逮无畏菩萨。<a id="a-e"></a>进寂菩萨。<a id="a-f"></a>大哀菩萨。<a id="a-g"></a>如是上首菩萨三万二千。<a id="a-h"></a>尔时世尊游舍卫城。<a id="a-i"></a>国王大臣豪尊长者。<a id="a-j"></a>凡庶万民咸共供养衣被饭食床褥卧具。<a id="a-k"></a>病瘦医药一切所安。<a id="a-l"></a>其妙名称普闻十方。<a id="a-m"></a>是为如来至真等正觉明行成为善逝世间解无上士道法御天人师为佛世尊。<a id="a-n"></a>敷演道义上中下善。<a id="a-o"></a>义达微妙所与清彻。<a id="a-p"></a>净修梵行。<a id="a-q"></a>于时其夜净居天子名寂然尊。<a id="a-r"></a>及神妙天。<a id="a-s"></a>加欢乐天。<a id="a-t"></a>加欢天。<a id="a-u"></a>栴檀天。<a id="a-v"></a>大悦天。<a id="a-w"></a>荧然天。<a id="a-x"></a>尊寂律天。<a id="a-y"></a>及余无数净居天子。<a id="a-z"></a>威神巍巍各有光明普照祇树。<a id="a-10"></a>往诣佛所稽首足下。<a id="a-11"></a>还住一面。<a id="a-12"></a>是诸天子前白佛言。<a id="a-13"></a>曾闻有经号名普曜大方等典。<a id="a-14"></a>分别菩萨众德之本。<a id="a-15"></a>从兜术天降神母胎。<a id="a-16"></a>在于胎中娱乐开化。<a id="a-17"></a>显示殊特复现出生。<a id="a-18"></a>皆为一切诸立法行。<a id="a-19"></a>在宫婇女爱欲之间。<a id="a-1A"></a>显诸艺术。<a id="a-1B"></a>现行学书计挍诸算。<a id="a-1C"></a>医药疗治射御手博。<a id="a-1D"></a>要誓掷象示现道力超诸群生。<a id="a-1E"></a>具足成就诸菩萨行。<a id="a-1F"></a>往来周旋。<a id="a-1G"></a>果实超殊名称流布。<a id="a-1H"></a>以菩萨力而自娱乐。<a id="a-1I"></a>降伏魔场。<a id="a-1J"></a>具足如来十力无畏。<a id="a-1K"></a>颁宣诸佛无量经典。<a id="a-1L"></a>敷演过去如来至真所讲说法。</p>
  <p id="a1M">往昔道义。<a id="a-1N"></a>犹若世尊。<a id="a-1O"></a>莲华上佛。<a id="a-1P"></a>法英佛。<a id="a-1Q"></a>定光佛。<a id="a-1R"></a>德英佛。<a id="a-1S"></a>法造佛。<a id="a-1T"></a>仙天佛。<a id="a-1U"></a>谛英佛。<a id="a-1V"></a>习金刚佛。<a id="a-1W"></a>众尊佛。<a id="a-1X"></a>雪像佛。<a id="a-1Y"></a>乐清净佛。<a id="a-1Z"></a>出家乐行佛。<a id="a-1a"></a>华英佛。<a id="a-1b"></a>胜颜佛。<a id="a-1c"></a>善明佛。<a id="a-1d"></a>善曜佛。<a id="a-1e"></a>仙勋佛。<a id="a-1f"></a>胜轮佛。<a id="a-1g"></a>欣乐佛。<a id="a-1h"></a>天华佛。<a id="a-1i"></a>轮吉祥佛。<a id="a-1j"></a>善首佛。<a id="a-1k"></a>善喜佛。<a id="a-1l"></a>住觉佛。<a id="a-1m"></a>住施佛。<a id="a-1n"></a>谛法普称佛。<a id="a-1o"></a>是世善妙佛。<a id="a-1p"></a>辨普佛。<a id="a-1q"></a>宝称佛。<a id="a-1r"></a>威强佛。<a id="a-1s"></a>梵神佛。<a id="a-1t"></a>无畏善化佛。<a id="a-1u"></a>善音佛。<a id="a-1v"></a>目悦佛。<a id="a-1w"></a>积德佛。<a id="a-1x"></a>音雨佛妙颜佛。<a id="a-1y"></a>寿神佛。<a id="a-1z"></a>与人游佛。<a id="a-20"></a>羡求佛。<a id="a-21"></a>降怨佛。<a id="a-22"></a>供养佛。<a id="a-23"></a>惟卫佛。<a id="a-24"></a>式弃佛。<a id="a-25"></a>随叶佛。<a id="a-26"></a>拘留秦佛。<a id="a-27"></a>拘那含牟尼佛。<a id="a-28"></a>迦葉佛。<a id="a-29"></a>如来至真等正觉。<a id="a-2A"></a>道决所化。<a id="a-2B"></a>自昔迄今。<a id="a-2C"></a>善哉世尊。<a id="a-2D"></a>愍哀一切。<a id="a-2E"></a>今亦颁宣如是法训。<a id="a-2F"></a>多所哀念。<a id="a-2G"></a>多所安隐。<a id="a-2H"></a>普护世间及十方人。<a id="a-2I"></a>为诸大乘唯分别之。<a id="a-2J"></a>降伏一切外学众邪。<a id="a-2K"></a>摄伏众魔。<a id="a-2L"></a>宣布菩萨诸所行义。<a id="a-2M"></a>现诸菩萨行大乘者。<a id="a-2N"></a>咸超精进将护正法。<a id="a-2O"></a>三宝自在令不断绝。<a id="a-2P"></a>具足佛身尽现十方。</p>
  <p id="a2Q">时佛默然。<a id="a-2R"></a>可诸天子所启白意。<a id="a-2S"></a>欲令一切普蒙其恩。<a id="a-2T"></a>时诸天子见佛默然听启白意。<a id="a-2U"></a>欣然大悦。<a id="a-2V"></a>稽首足下绕佛三匝。<a id="a-2W"></a>以天心华供养散佛。<a id="a-2X"></a>忽然不现还归天上。</p>
  <p id="a2Y">于是世尊明旦与诸菩萨及诸声闻眷属围绕。<a id="a-2Z"></a>会迦梨讲堂告诸比丘。<a id="a-2a"></a>昨夜半时。<a id="a-2b"></a>净居天子及诸眷属来礼我足。<a id="a-2c"></a>叉手白言。<a id="a-2d"></a>愿为一切重演普曜大方等典。<a id="a-2e"></a>令诸群生普蒙其恩。<a id="a-2f"></a>吾时默然可其所启。</p>
  <p id="a2g">时诸天子欢喜踊跃。<a id="a-2h"></a>忽然不现各还天上。<a id="a-2i"></a>于是众会闻此欣悦。<a id="a-2j"></a>前白佛言。<a id="a-2k"></a>惟天中天。<a id="a-2l"></a>重敢斯问。</p>
  <p id="a2m">尔时世尊告诸菩萨及诸声闻。<a id="a-2n"></a>谛听谛听善思念之。<a id="a-2o"></a>当为汝说无极训诲。<a id="a-2p"></a>一切如来所可宣畅普济众生。</p>
  <p id="a2q">何谓比丘。<a id="a-2r"></a>普曜经典大方等法。<a id="a-2s"></a>于斯菩萨住兜术天。<a id="a-2t"></a>咸见奉敬逮得无余阿惟颜住。<a id="a-2u"></a>百千天人所共咨嗟。<a id="a-2v"></a>名彻十方诸愿普具。<a id="a-2w"></a>晓了一切。<a id="a-2x"></a>诸佛法藏清净无垢。<a id="a-2y"></a>圣智道眼。<a id="a-2z"></a>意念定智往来周旋。<a id="a-30"></a>圣性坚强耻众未度。<a id="a-31"></a>其念弘普亘然极远。<a id="a-32"></a>布施戒忍精进一心智慧渊深。<a id="a-33"></a>大权方便所度无极。<a id="a-34"></a>大慈大哀喜护四等弘畅梵迹。<a id="a-35"></a>无极神通三达无碍。<a id="a-36"></a>示现圣慧永无闇蔽。<a id="a-37"></a>道业纯淑意止意断。<a id="a-38"></a>神足根力。<a id="a-39"></a>觉意道业。<a id="a-3A"></a>寂然止观。<a id="a-3B"></a>普备一切诸佛道品。<a id="a-3C"></a>达致本际。<a id="a-3D"></a>功勋福祚不可限量。<a id="a-3E"></a>成就相好庄严其体。<a id="a-3F"></a>在彼久长常得自在。<a id="a-3G"></a>仁和无诤言行相应。<a id="a-3H"></a>其心所怀口言无二。<a id="a-3I"></a>斯意质直而无谀谄怨结他念。<a id="a-3J"></a>常自谦逊而不自大。<a id="a-3K"></a>等心众生未曾偏党。<a id="a-3L"></a>供养无数百千载佛。<a id="a-3M"></a>为众重任恒忍灾患。<a id="a-3N"></a>观见无量诸菩萨众。<a id="a-3O"></a>睹其根本释梵四王大神妙天。<a id="a-3P"></a>天龙鬼神阅叉健陀罗。<a id="a-3Q"></a>见莫不悦咨受训诲。<a id="a-3R"></a>分别一切章句本末。<a id="a-3S"></a>已逮无为入于有为。<a id="a-3T"></a>随时方便而开化之。<a id="a-3U"></a>心念法器识解一切。<a id="a-3V"></a>诸佛所宣无有愦乱。<a id="a-3W"></a>而不回还。<a id="a-3X"></a>逮得总持深入法藏。<a id="a-3Y"></a>乘大法船游十二海接度诸流。<a id="a-3Z"></a>三十有七道品之教。<a id="a-3a"></a>合集法宝深奥智慧。<a id="a-3b"></a>为大导师越渡四渎。<a id="a-3c"></a>诸愿具足降伏魔怨。<a id="a-3d"></a>善救外业诸异邪径。<a id="a-3e"></a>开化一切所住坚固。<a id="a-3f"></a>虽在尘劳皆来归命。<a id="a-3g"></a>为众导首。<a id="a-3h"></a>强若金刚行无盖哀。<a id="a-3i"></a>志性和安积精进力。<a id="a-3j"></a>为法优奥善权方便。<a id="a-3k"></a>在众中雄如师子。<a id="a-3l"></a>定意之业不可限载。<a id="a-3m"></a>犹如莲华处污无垢。<a id="a-3n"></a>禁戒博闻而无放逸。<a id="a-3o"></a>慈于十方无有加害。<a id="a-3p"></a>心水清澄而无所著。<a id="a-3q"></a>游世八法。<a id="a-3r"></a>心如大宝。<a id="a-3s"></a>所度无极福祚圣慧。<a id="a-3t"></a>积功累德道藏解明佛之智慧度阐法城。<a id="a-3u"></a>消众患难善开寤之。<a id="a-3v"></a>以四神足度于彼岸。<a id="a-3w"></a>志三脱门显其寂观。<a id="a-3x"></a>清净光曜一心脱门。<a id="a-3y"></a>处在闲室如山旷野。<a id="a-3z"></a>游法丛树行具足成十力无畏未曾怯弱。<a id="a-40"></a>以度生死无复疑难。<a id="a-41"></a>衣毛不竖越于无数在外异学。<a id="a-42"></a>犹如师子游于糜鹿。<a id="a-43"></a>舍诸放逸无吾我意。<a id="a-44"></a>设有所畅。<a id="a-45"></a>为师子吼。<a id="a-46"></a>人中之雄。<a id="a-47"></a>解脱禅定智慧道场。<a id="a-48"></a>放大光明照诸闇冥悉蒙道明。<a id="a-49"></a>众邪异学。<a id="a-4A"></a>譬如萤火无益于世。<a id="a-4B"></a>愚赣幽昧曜蔽塞心。<a id="a-4C"></a>兴大道力精进之业。<a id="a-4D"></a>宣功德行威神巍巍。<a id="a-4E"></a>除闇冥品具足清白。<a id="a-4F"></a>见莫不欢。<a id="a-4G"></a>诸佛国土无所挂碍。<a id="a-4H"></a>拔诸穷厄荡涤垢秽。<a id="a-4I"></a>脱门一心觉意清凉。<a id="a-4J"></a>晓了圣明禅思清白以开化之。<a id="a-4K"></a>其四部众。<a id="a-4L"></a>诸天人民。<a id="a-4M"></a>行七觉意积累道宝。<a id="a-4N"></a>齐心众生应病与药。<a id="a-4O"></a>志不怀恶行十善业。<a id="a-4P"></a>以是财富奉持具足。<a id="a-4Q"></a>不违法王所行殊胜而转宝轮。<a id="a-4R"></a>转轮王种。<a id="a-4S"></a>成就一切深远难限。<a id="a-4T"></a>一切法宝博闻无厌。<a id="a-4U"></a>慧普无极。</p>
  <p id="a4V">尔时所兴不可限量。<a id="a-4W"></a>无能为喻。<a id="a-4X"></a>犹如江海。<a id="a-4Y"></a>所总持慧。<a id="a-4Z"></a>如地水火风。<a id="a-4a"></a>其心平等。<a id="a-4b"></a>坚强不动如须弥山。<a id="a-4c"></a>消诸结着犹如日光以耀诸垢。<a id="a-4d"></a>心若虚空在大宫殿安处其中。<a id="a-4e"></a>诸床座具二万二千。<a id="a-4f"></a>门户轩窗讲堂棚阁。<a id="a-4g"></a>校饰严整竖众幢盖。<a id="a-4h"></a>交露精舍布散众华。<a id="a-4i"></a>青莲芙蓉。<a id="a-4j"></a>诸玉女众有亿百千俱作伎乐。<a id="a-4k"></a>及杂众华不可称限。<a id="a-4l"></a>诸宝树木次第行列。<a id="a-4m"></a>其地清净平正无邪。<a id="a-4n"></a>香勋普流。<a id="a-4o"></a>飞鸟凫雁哀鸾异类。<a id="a-4p"></a>无数亿众游戏浴池。<a id="a-4q"></a>畅和雅音现在观睹。<a id="a-4r"></a>闻大法声消除一切尘欲之难。<a id="a-4s"></a>摄诸疲厌自大贡高。<a id="a-4t"></a>其心欢悦思念弘广。<a id="a-4u"></a>由是成就大无极法。<a id="a-4v"></a>演出训诲八万四千伎乐妙音。<a id="a-4w"></a>是为菩萨宿世积德。<a id="a-4x"></a>自然宣出此微妙偈。</p>
  <p id="a4y">积功累德行　　宣布具足音</p>
  <p id="a4z">其心普思道　　造智慧光明</p>
  <p id="a50">备无量势力　　弃损诸所有</p>
  <p id="a51">分别决众疑　　诸天之本末</p>
  <p id="a52">意清净无垢　　无杂众瑕秽</p>
  <p id="a53">弃捐于三毒　　寂灭嗔恚恨</p>
  <p id="a54">鲜洁消众垢　　其心如明珠</p>
  <p id="a55">从往古以来　　常喜好布施</p>
  <p id="a56">音响从种姓　　戒寂行调和</p>
  <p id="a57">精进禅智慧　　遵习亿载法</p>
  <p id="a58">音畅无数称　　宣说亿载佛</p>
  <p id="a59">愍伤于众生　　且观今是时</p>
  <p id="a5A">晓了知终始　　生死之尘垢</p>
  <p id="a5B">观察其本行　　天龙诸鬼神</p>
  <p id="a5C">乐百千亿劫　　听之无厌惓</p>
  <p id="a5D">善智慧无懈　　充饱久饥渴</p>
  <p id="a5E">卿等虽所慕　　乐法不好欲</p>
  <p id="a5F">性已无垢秽　　愍伤天世人</p>
  <p id="a5G">亿那术载天　　听法心不废</p>
  <p id="a5H">若慕于歌颂　　观诸地狱难</p>
  <p id="a5I">其目净无垢　　见十方诸佛</p>
  <p id="a5J">已得闻此法　　斯经世所尊</p>
  <p id="a5K">宿世种妙德　　处兜术天宫</p>
  <p id="a5L">直加天慈哀　　愍悦雨天下</p>
  <p id="a5M">已越于欲界　　及色界亿载</p>
  <p id="a5N">咸共慕乐圣　　无上吉祥佛</p>
  <p id="a5O">降伏众魔业　　消化诸异学</p>
  <p id="a5P">佛道如观掌　　且察今是时</p>
  <p id="a5Q">世尘劳兴盛　　宜布诸法云</p>
  <p id="a5R">精进雨甘露　　消灭天世垢</p>
  <p id="a5S">尊医晓诸种　　授药建疗治</p>
  <p id="a5T">应示三脱门　　速立无为宅</p>
  <p id="a5U">譬如师子吼　　诸小虫怖懅</p>
  <p id="a5V">畅佛师子吼　　降伏外异学</p>
  <p id="a5W">手执明哲灯　　过伏精进力</p>
  <p id="a5X">总持近目前　　胜降伏众魔</p>
  <p id="a5Y">四天王遥察　　欲贡上尊钵</p>
  <p id="a5Z">亿载天帝梵　　始生往奉敬</p>
  <p id="a5a">观睹尊音称　　宝种诸豪姓</p>
  <p id="a5b">见人尊所处　　行菩萨之道</p>
  <p id="a5c">其来在三有　　明宝在所胜</p>
  <p id="a5d">无垢如摩尼　　兴云雨天下</p>
  <p id="a5e">诸伎乐之声　　演出若干音</p>
  <p id="a5f">劝助愍哀意　　观察今是时</p>
  <p id="a5g">于是佛告诸比丘。<a id="a-5h"></a>于时菩萨省诸伎乐。<a id="a-5i"></a>宣法音时出大宫殿。<a id="a-5j"></a>有大讲堂号演施法。<a id="a-5k"></a>升彼讲堂坐师子床。<a id="a-5l"></a>其诸天子学大乘业行等慈者。<a id="a-5m"></a>亦复俱升此大讲堂。<a id="a-5n"></a>各从本位次第而坐。<a id="a-5o"></a>舍玉女众及诸天子。<a id="a-5p"></a>咸从同学各来集会。<a id="a-5q"></a>诸眷属众各六十六亿。<a id="a-5r"></a>咸共讲议。<a id="a-5s"></a>当使菩萨现生何种。<a id="a-5t"></a>或有说言。<a id="a-5u"></a>此维提种。<a id="a-5v"></a>摩竭国土最为兴盛。<a id="a-5w"></a>今菩萨者。<a id="a-5x"></a>应在彼土降神母胎。<a id="a-5y"></a>或有说言。<a id="a-5z"></a>菩萨不应生彼国土。<a id="a-60"></a>所以然者。<a id="a-61"></a>维提种者。<a id="a-62"></a>母性真正其父不真种性卒暴而不安详。<a id="a-63"></a>无可贪乐。<a id="a-64"></a>其种鲜德福不具足。<a id="a-65"></a>土地国邑无好浴池苑囿之观。<a id="a-66"></a>既处边境不宜生彼。<a id="a-67"></a>或有议言。<a id="a-68"></a>拘萨大国其种弘广。<a id="a-69"></a>眷属兴盛。<a id="a-6A"></a>菩萨应下降神彼国。<a id="a-6B"></a>或有报言。<a id="a-6C"></a>菩萨不应。<a id="a-6D"></a>所以然者其拘萨本从摩腾种来生彼国。<a id="a-6E"></a>父母宗族皆不真正。<a id="a-6F"></a>下劣小姓非是天师所可慕乐。<a id="a-6G"></a>福禄鲜薄卑鄙之土。<a id="a-6H"></a>性行不和。<a id="a-6I"></a>无有奇珍殊异之宝。<a id="a-6J"></a>肴馔之供可以奉圣。<a id="a-6K"></a>园观浴池亦复简少。<a id="a-6L"></a>既是边表不宜屈尊。<a id="a-6M"></a>或复说言。<a id="a-6N"></a>和沙大国国王右性人民炽盛。<a id="a-6O"></a>五谷丰登。<a id="a-6P"></a>菩萨应当降神彼国。<a id="a-6Q"></a>或复报言。<a id="a-6R"></a>菩萨不应。<a id="a-6S"></a>所以然者。<a id="a-6T"></a>其彼国王杂合小姓。<a id="a-6U"></a>非是高德。<a id="a-6V"></a>土无威神。<a id="a-6W"></a>受他节度来于此国。<a id="a-6X"></a>父母不真不得自在。<a id="a-6Y"></a>以是之故不应生彼。<a id="a-6Z"></a>或复说言。<a id="a-6a"></a>此维耶离无极大城。<a id="a-6b"></a>人民滋茂安隐丰熟快乐无难。<a id="a-6c"></a>轩窗门户雕文棚阁严饰巍巍。<a id="a-6d"></a>浴池园观男女周旋游戏其中。<a id="a-6e"></a>人民居宅俨然整齐。<a id="a-6f"></a>菩萨应下降神彼土。<a id="a-6g"></a>或复报言。<a id="a-6h"></a>不宜现彼。<a id="a-6i"></a>所以然者。<a id="a-6j"></a>彼土民众喜诤不和。<a id="a-6k"></a>无清净行有外无内。<a id="a-6l"></a>不修道法不别尊卑。<a id="a-6m"></a>各自谓尊独言只步。<a id="a-6n"></a>不能下意。<a id="a-6o"></a>不顺法教。<a id="a-6p"></a>不服高德。<a id="a-6q"></a>以是之故不可屈尊。<a id="a-6r"></a>或复说言。<a id="a-6s"></a>此鏺树国。<a id="a-6t"></a>种性豪强事业无极。<a id="a-6u"></a>行众无首所习第一。<a id="a-6v"></a>菩萨应下降神彼国。<a id="a-6w"></a>或复报言。<a id="a-6x"></a>是亦不应。<a id="a-6y"></a>所以然者。<a id="a-6z"></a>其土凶逆举动虚妄。<a id="a-70"></a>志性粗犷刚强难化。<a id="a-71"></a>形笑轻人自大由己。<a id="a-72"></a>不修事业。<a id="a-73"></a>以是之故不应生彼。<a id="a-74"></a>其诸菩萨及诸天子。<a id="a-75"></a>各各共议观察天下诸大国土。<a id="a-76"></a>诸王大姓豪尊重位。<a id="a-77"></a>皆观察之悉不可意。</p>
  <p id="a78">尔时会中有一天子。<a id="a-79"></a>名曰幢英。<a id="a-7A"></a>行菩萨道逮不退转畅达大乘。<a id="a-7B"></a>告诸菩萨及诸天子。<a id="a-7C"></a>诸贤者等。<a id="a-7D"></a>可共俱往问于菩萨。<a id="a-7E"></a>何所种姓。<a id="a-7F"></a>最后究竟一生补处。<a id="a-7G"></a>应往降神处于胞胎。<a id="a-7H"></a>佥共叉手。<a id="a-7I"></a>诣菩萨所。<a id="a-7J"></a>而前咨问。<a id="a-7K"></a>惟愿正士究竟菩萨。<a id="a-7L"></a>一生补处所可降神。<a id="a-7M"></a>种姓何类功勋云何。<a id="a-7N"></a>菩萨报曰。<a id="a-7O"></a>其国种姓有六十德。<a id="a-7P"></a>一生补处乃应降神。<a id="a-7Q"></a>何谓六十。<a id="a-7R"></a>一国土宽博种姓寂静。<a id="a-7S"></a>二众所宗仰。<a id="a-7T"></a>三不生杂姓。<a id="a-7U"></a>四所生微妙。<a id="a-7V"></a>五种姓真正。<a id="a-7W"></a>六应男女行。<a id="a-7X"></a>七志操坚强。<a id="a-7Y"></a>八本业丈夫。<a id="a-7Z"></a>九尊习上业。<a id="a-7a"></a>十其行坚要。<a id="a-7b"></a>一作人惔怕。<a id="a-7c"></a>二众所羡乐。<a id="a-7d"></a>三意行勇猛。<a id="a-7e"></a>四所在尊豪。<a id="a-7f"></a>五志行无极。<a id="a-7g"></a>六女行清白。<a id="a-7h"></a>七男子无限。<a id="a-7i"></a>八所生无畏。<a id="a-7j"></a>九无有悭嫉。<a id="a-7k"></a>二十智慧明达。<a id="a-7l"></a>一有艺多术。<a id="a-7m"></a>二弃捐恶趣。<a id="a-7n"></a>三饭食恣意。<a id="a-7o"></a>四逮得自在。<a id="a-7p"></a>五善友兴盛。<a id="a-7q"></a>六虽在虫兽。<a id="a-7r"></a>无所娆害。<a id="a-7s"></a>七种姓温良。<a id="a-7t"></a>八慕修道德。<a id="a-7u"></a>九而无贪欲。<a id="a-7v"></a>三十无有嗔恚。<a id="a-7w"></a>一不怀愚冥。<a id="a-7x"></a>二在乐无赣。<a id="a-7y"></a>三相好弘普。<a id="a-7z"></a>四所造笃信。<a id="a-80"></a>五好乐布施。<a id="a-81"></a>六出家坚固。<a id="a-82"></a>七力势超异。<a id="a-83"></a>八所由殊胜。<a id="a-84"></a>九人莫不敬。<a id="a-85"></a>四十诸天奉之。<a id="a-86"></a>一鬼神承事。<a id="a-87"></a>二饿鬼归仰。<a id="a-88"></a>三无有怨结。<a id="a-89"></a>四名闻十方。<a id="a-8A"></a>五种类第一。<a id="a-8B"></a>六性行自在。<a id="a-8C"></a>七其眷属强。<a id="a-8D"></a>八无乱伴党。<a id="a-8E"></a>九群类无上。<a id="a-8F"></a>五十孝顺父母。<a id="a-8G"></a>一敬沙门梵志。<a id="a-8H"></a>二财业饶富。<a id="a-8I"></a>三多宝谷藏。<a id="a-8J"></a>四丰于七珍。<a id="a-8K"></a>五象马炽盛。<a id="a-8L"></a>六独步由己。<a id="a-8M"></a>七奴客僮使甚多无数。<a id="a-8N"></a>八利义如意。<a id="a-8O"></a>九无能胜者。<a id="a-8P"></a>十仁慈普覆。<a id="a-8Q"></a>是为六十。<a id="a-8R"></a>时诸菩萨及诸天子。<a id="a-8S"></a>闻是六十种姓清净。<a id="a-8T"></a>欣然大悦乃知殊特。<a id="a-8U"></a>前白菩萨。<a id="a-8V"></a>何所种姓功勋巍巍。<a id="a-8W"></a>具足如此。<a id="a-8X"></a>菩萨报曰。<a id="a-8Y"></a>今此种姓炽盛。<a id="a-8Z"></a>五谷丰熟安隐平贱。<a id="a-8a"></a>快乐无极人生滋茂。<a id="a-8b"></a>殖众德本。<a id="a-8c"></a>迦维罗卫众人和顺。<a id="a-8d"></a>上下相承心念反复。<a id="a-8e"></a>将护情态积三帑藏。<a id="a-8f"></a>舍众殃舋弃众邪见。<a id="a-8g"></a>一切诸释渴仰一乘。<a id="a-8h"></a>奉敬尊长。<a id="a-8i"></a>居士大臣眷属和穆。<a id="a-8j"></a>色像第一。<a id="a-8k"></a>其白净王性行仁贤。<a id="a-8l"></a>夫人曰妙。<a id="a-8m"></a>姿性温良。<a id="a-8n"></a>仁慈博爱。<a id="a-8o"></a>容色难伦。<a id="a-8p"></a>心无倾移无有子姓。<a id="a-8q"></a>厌于世俗不倦道训。<a id="a-8r"></a>犹天玉女睹莫不欢。<a id="a-8s"></a>无女人态言语至诚。<a id="a-8t"></a>初无粗犷。<a id="a-8u"></a>除弃恚恨。<a id="a-8v"></a>不传彼此。<a id="a-8w"></a>好乐布施。<a id="a-8x"></a>禁戒无漏。<a id="a-8y"></a>敬重夫主。<a id="a-8z"></a>知时止足。<a id="a-90"></a>不怀异心。<a id="a-91"></a>常吉祥定。<a id="a-92"></a>发绀青色。<a id="a-93"></a>颜貌凞怡。<a id="a-94"></a>言先意至。<a id="a-95"></a>仁和其性。<a id="a-96"></a>体行质直而无谀谄。<a id="a-97"></a>常怀惭愧。<a id="a-98"></a>性重不轻。<a id="a-99"></a>三垢薄鲜。<a id="a-9A"></a>忍辱第一。<a id="a-9B"></a>手足柔软犹如莲华。<a id="a-9C"></a>护心口意强如金刚。<a id="a-9D"></a>若玉女宝德本清净。<a id="a-9E"></a>前五百世为菩萨母。<a id="a-9F"></a>释种饥虚宿夜望待。<a id="a-9G"></a>应往降神受彼胞胎。<a id="a-9H"></a>于是颂曰。</p>
  <p id="a9I">清净人喜法　　处法师子座</p>
  <p id="a9J">自然天围绕　　此菩萨惔怕</p>
  <p id="a9K">普处讲堂议　　何种至贤良</p>
  <p id="a9L">菩萨应降神　　父母淳真正</p>
  <p id="a9M">普观于天下　　君子王大姓</p>
  <p id="a9N">咸共意思惟　　释种净无瑕</p>
  <p id="a9O">白净王最胜　　帝主中殊特</p>
  <p id="a9P">炽盛丰无疵　　恭恪常行法</p>
  <p id="a9Q">一切皆归仰　　悉慕释淳和</p>
  <p id="a9R">严讲堂园观　　应降神迦维</p>
  <p id="a9S">咸成大势力　　像力三十二</p>
  <p id="a9T">学术度无极　　没身无有害</p>
  <p id="a9U">白净舍自大　　三千界第一</p>
  <p id="a9V">意乐似诸天　　后名曰洁妙</p>
  <p id="a9W">端正天玉女　　形体最清净</p>
  <p id="a9X">诸天人睹之　　正观无厌惓</p>
  <p id="a9Y">无瑕如奇珍　　质直言柔软</p>
  <p id="a9Z">安隐无粗诤　　面悦颜不变</p>
  <p id="a9a">行法怀惭愧　　离慢不轻举</p>
  <p id="a9b">所听无谀谄　　常慈好布施</p>
  <p id="a9c">净邪行十善　　身口意常谛</p>
  <p id="a9d">以渡女人态　　未曾有缺漏</p>
  <p id="a9e">不慕世俗荣　　龙宫及天世</p>
  <p id="a9f">无伦可殊者　　应宜怀大圣</p>
  <p id="a9g">宿本五百世　　恒为菩萨母</p>
  <p id="a9h">白净应为父　　彼应降德神</p>
  <p id="a9i">善见勤修行　　所奉当尊法</p>
  <p id="a9j">恒与清白俱　　三十二无欲</p>
  <p id="a9k">所在国进止　　卧寐及经行</p>
  <p id="a9l">普照其处所　　净光灭众罪</p>
  <p id="a9m">虽处天神人　　无敢有欲心</p>
  <p id="a9n">见无威仪行　　视之如母子</p>
  <p id="a9o">妙后发净业　　生长国王宫</p>
  <p id="a9p">既尊无所越　　名称咸普流</p>
  <p id="a9q">如王后应器　　尊人曜最上</p>
  <p id="a9r">应往彼义土　　我宜往降神</p>
  <p id="a9s">天下无余人　　能怀尊圣者</p>
  <p id="a9t">惟妙后应德　　乃能堪任受</p>
  <p id="a9u">诸天咨大圣　　菩萨清净智</p>
  <p id="a9v">亦叹王后勋　　应往生释种</p>
  <p data-pb></p>
  <h2 id="a9w">说法门品第二</h2>
  <p id="a9x">佛告比丘。<a id="a-9y"></a>前选菩萨所降神土。<a id="a-9z"></a>其兜术天有大天宫。<a id="a-A0"></a>名曰高幢。<a id="a-A1"></a>广长二千五百六十里。<a id="a-A2"></a>菩萨常坐。<a id="a-A3"></a>为诸天人敷演经典。<a id="a-A4"></a>于时菩萨适升斯宫。<a id="a-A5"></a>普告诸天。<a id="a-A6"></a>有经典名疗治众结终始之患。<a id="a-A7"></a>最后究竟上大高座。<a id="a-A8"></a>班宣正真。<a id="a-A9"></a>令诸法会听斯训诲。<a id="a-AA"></a>时诸菩萨及诸玉女。<a id="a-AB"></a>咸曰当听。<a id="a-AC"></a>于时菩萨观四方城。<a id="a-AD"></a>化作高座。<a id="a-AE"></a>如四天下现若干品。<a id="a-AF"></a>诸好奇妙庄严文饰。<a id="a-AG"></a>悦一切心。<a id="a-AH"></a>其座严好过欲色界。<a id="a-AI"></a>所有床榻。<a id="a-AJ"></a>皆是菩萨宿德使然。<a id="a-AK"></a>并师子座无央数宝。<a id="a-AL"></a>而合庄挍。<a id="a-AM"></a>极妙天衣以敷其上。<a id="a-AN"></a>无量香勋而以勋之。<a id="a-AO"></a>烧诸杂香散众名华。<a id="a-AP"></a>百千明珠自然奋光。<a id="a-AQ"></a>严交露帐。<a id="a-AR"></a>其交露帐出妙音声。<a id="a-AS"></a>斯大光明遍照十方。<a id="a-AT"></a>竖诸幢盖周匝垂布明珠缯彩。<a id="a-AU"></a>百千玉女须臾皆集。<a id="a-AV"></a>无数床榻亦自然至。<a id="a-AW"></a>亿千功勋普亦现矣。<a id="a-AX"></a>无数释梵皆来稽首护卫菩萨。<a id="a-AY"></a>从无数劫积累功德。<a id="a-AZ"></a>亿百千载。<a id="a-Aa"></a>诸度无极功报所致。<a id="a-Ab"></a>十方诸佛皆遥念之。<a id="a-Ac"></a>菩萨适坐。<a id="a-Ad"></a>告诸天人及大会众。<a id="a-Ae"></a>诸贤者等。<a id="a-Af"></a>观此东西南北四维上下十方世界诸兜术天。<a id="a-Ag"></a>一生补处咸欲降神。<a id="a-Ah"></a>无数百千诸天大众眷属围绕。<a id="a-Ai"></a>而侍从之皆令睹焉。<a id="a-Aj"></a>佥为班宣法曜道门。<a id="a-Ak"></a>菩萨威神之所建立。<a id="a-Al"></a>使诸天众睹于十方。<a id="a-Am"></a>遥稽首礼。<a id="a-An"></a>各以香华供养神处临成佛者。<a id="a-Ao"></a>五体归命。<a id="a-Ap"></a>称扬大音赞言善哉。<a id="a-Aq"></a>菩萨之德不可思议。<a id="a-Ar"></a>令我等身。<a id="a-As"></a>一时目睹无量菩萨。<a id="a-At"></a>于时菩萨告诸天众人等。<a id="a-Au"></a>善听。<a id="a-Av"></a>何故名曰法曜道门。<a id="a-Aw"></a>皆曰不及。<a id="a-Ax"></a>惟分别之法曜道门。<a id="a-Ay"></a>有八百事。<a id="a-Az"></a>临欲降神为诸天说。<a id="a-B0"></a>何谓八百。<a id="a-B1"></a>至诚法门。<a id="a-B2"></a>性行成就无所破坏妙喜法门。<a id="a-B3"></a>悦非时心欣乐法门。<a id="a-B4"></a>成就笃信爱敬法门。<a id="a-B5"></a>心自然净护身法门。<a id="a-B6"></a>净于三事护口法门。<a id="a-B7"></a>四善不毁护意法门。<a id="a-B8"></a>弃嫉恚痴念佛法门。<a id="a-B9"></a>见十方佛念法法门。<a id="a-BA"></a>睹法清净念众法门。<a id="a-BB"></a>趣入寂灭念施法门。<a id="a-BC"></a>威神普至念戒法门。<a id="a-BD"></a>具足所愿念天法门。<a id="a-BE"></a>令心清净慈心法门。<a id="a-BF"></a>化之立德悲心法门。<a id="a-BG"></a>第一无害欢然法门。<a id="a-BH"></a>不毁他人其护法门。<a id="a-BI"></a>秽厌爱欲非常法门。<a id="a-BJ"></a>能越欲色观苦法门。<a id="a-BK"></a>除断所愿无我法门。<a id="a-BL"></a>无所猗着观音法门。<a id="a-BM"></a>消不直心观惭法门。<a id="a-BN"></a>除灭内行观耻法门。<a id="a-BO"></a>寂消外行观诚法门。<a id="a-BP"></a>不欺天人观实法门。<a id="a-BQ"></a>不亲己身观行法门。<a id="a-BR"></a>道御法行观三宝法门。<a id="a-BS"></a>净灭三涂观了达法门。<a id="a-BT"></a>不失德本观作法门。<a id="a-BU"></a>不轻他人解己法门。<a id="a-BV"></a>不自毁身晓人法门。<a id="a-BW"></a>不非他人分别法门。<a id="a-BX"></a>奉行道法知时法门。<a id="a-BY"></a>终不虚妄弃自大法门。<a id="a-BZ"></a>具足圣慧舍害法门。<a id="a-Ba"></a>不慢彼我弃结法门。<a id="a-Bb"></a>无有犹豫好乐法门。<a id="a-Bc"></a>不怀狐疑弃不净法门。<a id="a-Bd"></a>弃贪欲想无诤法门。<a id="a-Be"></a>断斗讼意无虚法门。<a id="a-Bf"></a>度无中伤法义法门。<a id="a-Bg"></a>决了诸义乐法法门。<a id="a-Bh"></a>逮法光明求闻法门。<a id="a-Bi"></a>净观诸法应正法门。<a id="a-Bj"></a>奉行平等断名色法门。<a id="a-Bk"></a>度诸挂碍厌宝法门。<a id="a-Bl"></a>成立慧解舍着法门。<a id="a-Bm"></a>不猗名称畅阴法门。<a id="a-Bn"></a>别诸恶行身意法门。<a id="a-Bo"></a>其体宴静念通法门。<a id="a-Bp"></a>拔诸痛痒心趣法门。<a id="a-Bq"></a>观心如幻意止法门。<a id="a-Br"></a>慧照众冥意断法门。<a id="a-Bs"></a>舍不善本神足法门。<a id="a-Bt"></a>身心轻便信根法门。<a id="a-Bu"></a>不愿他人进根法门。<a id="a-Bv"></a>善释慧明意根法门。<a id="a-Bw"></a>善造道业定意法门。<a id="a-Bx"></a>解心诸脱智慧法门。<a id="a-By"></a>现成明哲信力法门。<a id="a-Bz"></a>越魔威势进力法门。<a id="a-C0"></a>而不还回意力法门。<a id="a-C1"></a>未曾忘舍定力法门。<a id="a-C2"></a>灭众妄想智力法门。<a id="a-C3"></a>周旋往来意觉法门。<a id="a-C4"></a>解真谛法觉意法门。<a id="a-C5"></a>普曜诸法进觉法门。<a id="a-C6"></a>积行佛道喜觉法门。<a id="a-C7"></a>修平等行信觉法门。<a id="a-C8"></a>所作已办定觉意法门。<a id="a-C9"></a>畅诸法行护觉法门。<a id="a-CA"></a>度诸所生正见法门。<a id="a-CB"></a>好乐入寂正念法门。<a id="a-CC"></a>弃若干想正言法门。<a id="a-CD"></a>晓了一切诸有音声犹如呼响正治法门。<a id="a-CE"></a>无报应罪正业法门。<a id="a-CF"></a>息诸挂碍正便法门。<a id="a-CG"></a>消众欲意正意法门。<a id="a-CH"></a>入无志念正定法门。<a id="a-CI"></a>逮得三昧无有嗔恨道心法门。<a id="a-CJ"></a>不断三宝教净性法门。<a id="a-CK"></a>不乐余乘圣达法门。<a id="a-CL"></a>微妙佛法心无结网应时法门。<a id="a-CM"></a>普具诸法施度无极法门。<a id="a-CN"></a>备成相好佛土清净劝化悭嫉戒度无极法门。<a id="a-CO"></a>悉度众恶八难之处摄诸犯禁忍度无极法门。<a id="a-CP"></a>心和调柔摄诸恚怒进度无极法门。<a id="a-CQ"></a>奉众善德摄诸懈怠禅度无极法门。<a id="a-CR"></a>兴显一切一心脱门。<a id="a-CS"></a>定意神通摄诸乱意智度无极法门。<a id="a-CT"></a>舍众无明阴蔽窈冥邪见罗网摄诸恶智善权法门。<a id="a-CU"></a>随众所好而现威仪普摄一切诸佛圣慧四恩法门。<a id="a-CV"></a>摄诸众生使成佛道正法由己四等法门。<a id="a-CW"></a>慈悲喜护以斯四等摄诸偏党化众法门。<a id="a-CX"></a>安己弘誓而不懈惓护法法门。<a id="a-CY"></a>蠲除一切众生尘劳积德法门。<a id="a-CZ"></a>众生戴仰圣品法门。<a id="a-Ca"></a>具足十力寂然法门。<a id="a-Cb"></a>成如来定其观法门。<a id="a-Cc"></a>慧眼训诲分别辩法门。<a id="a-Cd"></a>成就法眼道御法门。<a id="a-Ce"></a>具足佛眼总持法门。<a id="a-Cf"></a>奉行诸佛之所颁宣辩才法门。<a id="a-Cg"></a>所可敷演悦众生心顺忍法门。<a id="a-Ch"></a>顺化诸法不起法忍法门。<a id="a-Ci"></a>辄得更决不退转地法门。<a id="a-Cj"></a>备诸佛法从住至住法门。<a id="a-Ck"></a>至阿惟颜一切智业无余法门。<a id="a-Cl"></a>处胎出家。<a id="a-Cm"></a>诣佛树下。<a id="a-Cn"></a>惟诸仁等。<a id="a-Co"></a>略说其要。<a id="a-Cp"></a>是为八百法曜法门。<a id="a-Cq"></a>菩萨大士临降神时。<a id="a-Cr"></a>为诸天子讲说此法。<a id="a-Cs"></a>说是法门品时。<a id="a-Ct"></a>八万四千天子发无上正真道心。<a id="a-Cu"></a>三十万二千天子宿殖德本。<a id="a-Cv"></a>寻时逮成无从生忍。<a id="a-Cw"></a>三十六载诸天子等远尘离垢诸法眼净。<a id="a-Cx"></a>兜术诸天咸皆欣然。<a id="a-Cy"></a>皆散天华积至于膝。<a id="a-Cz"></a>如是比丘。<a id="a-D0"></a>于时菩萨。<a id="a-D1"></a>为大天众劝助若滋。<a id="a-D2"></a>咨嗟说偈。</p>
  <p id="aD3">其有乐清净　　在天心思妙</p>
  <p id="aD4">皆宿造德本　　故致此净果</p>
  <p id="aD5">是故报前世　　造行清净品</p>
  <p id="aD6">无德归恶趣　　在苦痛不善</p>
  <p id="aD7">从我闻是法　　莫起无恭敬</p>
  <p id="aD8">当弃此憍慢　　致无量大安</p>
  <p id="aD9">罪福无有常　　无恒无坚固</p>
  <p id="aDA">如梦幻野马　　空中电忽然</p>
  <p id="aDB">虽以慕五乐　　犹渴饮碱水</p>
  <p id="aDC">离尘度世圣　　逮智能充饱</p>
  <p id="aDD">等诸欲伎乐　　一切诸玉女</p>
  <p id="aDE">女人各异心　　是时平等业</p>
  <p id="aDF">不见利养伴　　友亲诸眷属</p>
  <p id="aDG">除余造善业　　不乐诸恶品</p>
  <p id="aDH">是故俱和合　　各怀念慈心</p>
  <p id="aDI">奉行真正法　　善行自充饱</p>
  <p id="aDJ">常思念诸佛　　在法无放逸</p>
  <p id="aDK">乐戒博闻施　　忍辱仁和要</p>
  <p id="aDL">晓了苦无我　　专精观察法</p>
  <p id="aDM">从因缘合成　　转长胜垢浊</p>
  <p id="aDN">睹见诸辩才　　无极之神足</p>
  <p id="aDO">慧功勋自然　　造戒闻无逸</p>
  <p id="aDP">修学无极解　　博闻无驰骋</p>
  <p id="aDQ">施调意智慧　　众生故行慈</p>
  <p id="aDR">常修行愍哀　　能成众善法</p>
  <p id="aDS">大要行为本　　言行常相应</p>
  <p id="aDT">勿从他人教　　已寂然精进</p>
  <p id="aDU">不以作逮得　　无作亦不安</p>
  <p id="aDV">等意观其本　　生死甚勤苦</p>
  <p id="aDW">不以习离欲　　舍邪能究竟</p>
  <p id="aDX">是故得闲静　　宣布顺慈心</p>
  <p id="aDY">尊敬听法会　　灭欲烧尘劳</p>
  <p id="aDZ">弃捐大贡高　　执持无谀谄</p>
  <p id="aDa">以时进行道　　至灭度无为</p>
  <p id="aDb">消愚众浊冥　　智慧明化之</p>
  <p id="aDc">弃结尘生网　　兴发所应行</p>
  <p id="aDd">虽有众法师　　汝等修行义</p>
  <p id="aDe">不在于彼见　　不违诸法训</p>
  <p id="aDf">若得佛道时　　转法雨甘露</p>
  <p id="aDg">净洗其心垢　　咨受最法门</p>
  <p data-pb></p>
  <h2 id="aDh">所现象品第三</h2>
  <p id="aDi">佛告比丘。<a id="a-Dj"></a>于时菩萨为大天众。<a id="a-Dk"></a>敷演经法。<a id="a-Dl"></a>劝助开化咸令悦豫。<a id="a-Dm"></a>问诸天子。<a id="a-Dn"></a>以何形貌降神母胎。<a id="a-Do"></a>或有言曰。<a id="a-Dp"></a>儒童之形。<a id="a-Dq"></a>或有言曰释梵之形。<a id="a-Dr"></a>或曰。<a id="a-Ds"></a>大天王之形。<a id="a-Dt"></a>或有言曰。<a id="a-Du"></a>息意天王形。<a id="a-Dv"></a>或有言曰。<a id="a-Dw"></a>阿须伦揵陀罗迦留罗真陀罗摩休勒形。<a id="a-Dx"></a>或曰大神妙天日月王形。<a id="a-Dy"></a>或曰。<a id="a-Dz"></a>金翅鸟形。<a id="a-E0"></a>彼有梵天名曰强威。<a id="a-E1"></a>本从仙道中来。<a id="a-E2"></a>没生天上。<a id="a-E3"></a>于无上正真之道。<a id="a-E4"></a>而不退转。<a id="a-E5"></a>报诸天子言。<a id="a-E6"></a>吾察梵志典籍所载。<a id="a-E7"></a>叹说菩萨应降神母胎。<a id="a-E8"></a>又问。<a id="a-E9"></a>以何形往。<a id="a-EA"></a>答曰。<a id="a-EB"></a>象形第一。<a id="a-EC"></a>六牙白象头首微妙。<a id="a-ED"></a>威神巍巍形像姝好。<a id="a-EE"></a>梵典所载其为然矣。<a id="a-EF"></a>缘是显示三十二相。<a id="a-EG"></a>所以者何。<a id="a-EH"></a>世有三兽。<a id="a-EI"></a>一兔。<a id="a-EJ"></a>二马。<a id="a-EK"></a>三白象。<a id="a-EL"></a>兔之渡水趣自渡耳。<a id="a-EM"></a>马虽差猛。<a id="a-EN"></a>犹不知水之深浅也。<a id="a-EO"></a>白象之渡尽其源底。<a id="a-EP"></a>声闻缘觉其犹兔马。<a id="a-EQ"></a>虽度生死不达法本。<a id="a-ER"></a>菩萨大乘譬若白象。<a id="a-ES"></a>解畅三界十二缘起。<a id="a-ET"></a>了之本无。<a id="a-EU"></a>救护一切莫不蒙济。<a id="a-EV"></a>如是比丘。<a id="a-EW"></a>于是菩萨处兜术天。<a id="a-EX"></a>普观天下。<a id="a-EY"></a>意欲降体白净王宫。</p>
  <p id="aEZ">尔时王宫先现八瑞。<a id="a-Ea"></a>一者草秽瓦石诸垢不净。<a id="a-Eb"></a>悉为消除自然香洁。<a id="a-Ec"></a>生众杂华香气苾芬。<a id="a-Ed"></a>二者其雪山边。<a id="a-Ee"></a>凫雁鸳鸯鹰鹞赤嘴。<a id="a-Ef"></a>鹦鹉青雀哀鸾杂鸟。<a id="a-Eg"></a>来诣王宫住宫殿上。<a id="a-Eh"></a>轩窗门户屏障笼疏。<a id="a-Ei"></a>各各畅音柔软妙雅三者白净王宫后园游观流泉众水。<a id="a-Ej"></a>冬时始春皆生杂华。<a id="a-Ek"></a>若干种宝奇雅妙好。<a id="a-El"></a>四者陂水浴池诸观屋宅。<a id="a-Em"></a>悉自然生青莲芙蓉。<a id="a-En"></a>大如车轮其叶百千。<a id="a-Eo"></a>五者其苏水器及麻油器石蜜器食之无减。<a id="a-Ep"></a>六者其王宫里大鼓小鼓。<a id="a-Eq"></a>箜篌琴瑟筝笛箫笳。<a id="a-Er"></a>不鼓自鸣演悲和音。<a id="a-Es"></a>七者其王宫藏众宝奇珍。<a id="a-Et"></a>明珠七宝衣被璎珞。<a id="a-Eu"></a>地中藏宝自然发出。<a id="a-Ev"></a>八者宫中光明普照内外蔽日月光。<a id="a-Ew"></a>万二千婇女欢喜悦乐。<a id="a-Ex"></a>眷属围绕来诣王所。<a id="a-Ey"></a>见王安坐。<a id="a-Ez"></a>侍王之右。<a id="a-F0"></a>坐交露帐和颜悦色咸共贺言。<a id="a-F1"></a>善哉大王。<a id="a-F2"></a>愿听妾言。<a id="a-F3"></a>王得大愿。<a id="a-F4"></a>众宝瑞应咸一时至。<a id="a-F5"></a>当怀悦豫。<a id="a-F6"></a>时节和适国土太平。<a id="a-F7"></a>应八关斋。<a id="a-F8"></a>当抱慈心。<a id="a-F9"></a>不宜嗔喜。<a id="a-FA"></a>敬身爱彼。<a id="a-FB"></a>弃捐悭嫉爱欲邪见。<a id="a-FC"></a>消雪自大众生患厌事。<a id="a-FD"></a>无复诸乱莫不欢喜。<a id="a-FE"></a>已入正真。<a id="a-FF"></a>无怀恨者。<a id="a-FG"></a>不听十恶奉行众善。<a id="a-FH"></a>王愍我等。<a id="a-FI"></a>建立至诚去诸尘意。<a id="a-FJ"></a>莫受谗言两舌彼此。<a id="a-FK"></a>慕乐戒禁将护宜适。<a id="a-FL"></a>念行功福慕乐道义。<a id="a-FM"></a>妾等亦当奉戒顺命。<a id="a-FN"></a>弃捐愚冥。<a id="a-FO"></a>抱欢豫心。<a id="a-FP"></a>常自将护。<a id="a-FQ"></a>彼乐围绕永得安隐。<a id="a-FR"></a>散华烧香已离诸欲。<a id="a-FS"></a>不怀异心。<a id="a-FT"></a>宿夜七日安和无难。<a id="a-FU"></a>今我等心。<a id="a-FV"></a>不在色声香味细滑之法。<a id="a-FW"></a>其心恋慕欲闻正音。<a id="a-FX"></a>男女悉好犹若天人。<a id="a-FY"></a>游戏乐施不志王荣。<a id="a-FZ"></a>璎珞之饰床座綩綖。<a id="a-Fa"></a>诸好机延之中思善。<a id="a-Fb"></a>皆悉踊跃安隐无乱。<a id="a-Fc"></a>今者大王。<a id="a-Fd"></a>宜视众民犹若一子。<a id="a-Fe"></a>时王闻言。<a id="a-Ff"></a>第一欢喜当如所愿。<a id="a-Fg"></a>不违汝意辄如所誓。<a id="a-Fh"></a>于时其王施宫婇女。<a id="a-Fi"></a>如意所愿皆为庄严。<a id="a-Fj"></a>交饰清净解散众华。<a id="a-Fk"></a>烧其香勋悬缯幢盖。<a id="a-Fl"></a>召二万人悉使被铠皆执兵仗侍卫左右。<a id="a-Fm"></a>诸眷属俱作诸伎乐。<a id="a-Fn"></a>音声悲和拥护王后。<a id="a-Fo"></a>诸宫婇女各共围绕。<a id="a-Fp"></a>诸天玉女来洗浴之。<a id="a-Fq"></a>香勋衣服众宝璎珞。<a id="a-Fr"></a>佥然俱鼓百千妓乐。<a id="a-Fs"></a>其音悲和。<a id="a-Ft"></a>夫人适坐。<a id="a-Fu"></a>天女来侍。<a id="a-Fv"></a>以若干种众杂天华金银床榻。<a id="a-Fw"></a>细软綩綖以布其上。<a id="a-Fx"></a>明月珠宝诸天玉女各赍香瓶。<a id="a-Fy"></a>散华烧香。</p>
 </body>
</html>