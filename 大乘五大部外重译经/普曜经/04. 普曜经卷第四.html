<!doctype html>
<html id="z3IBTiiNm" data-ver="1427">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">普曜经卷第四</h1>
  <h2 id="a2">四出观品第十一</h2>
  <p id="a3">佛告比丘。<a id="a-4"></a>时诸天人劝发菩萨。<a id="a-5"></a>父王白净。<a id="a-6"></a>寐梦睹见菩萨出家。<a id="a-7"></a>乐于寂然诸天围绕。<a id="a-8"></a>又见剃头身着袈裟。<a id="a-9"></a>时从梦觉。<a id="a-A"></a>即遣人问。<a id="a-B"></a>太子在宫不。<a id="a-C"></a>侍者答曰。<a id="a-D"></a>太子在耳。<a id="a-E"></a>时白净王入太子宫。<a id="a-F"></a>今观太子必当出家。<a id="a-G"></a>所以者何。<a id="a-H"></a>如我于今所见变应。<a id="a-I"></a>心自念言。<a id="a-J"></a>太子将无欲行游观。<a id="a-K"></a>当敕四衢严治道路。<a id="a-L"></a>学调伎乐普令清净。<a id="a-M"></a>却后七日太子当出。<a id="a-N"></a>使道平正莫令不净。<a id="a-O"></a>勿使见非诸不可意。<a id="a-P"></a>即时受教皆当如法。<a id="a-Q"></a>严治已竟悬缯幡盖。<a id="a-R"></a>兵众围绕导从前后。</p>
  <p id="aS">尔时菩萨出东城门。<a id="a-T"></a>菩萨威圣之所建立。<a id="a-U"></a>于时诸天化作老人。<a id="a-V"></a>头白齿落目冥耳聋。<a id="a-W"></a>短气呻吟执杖偻步住于中路。<a id="a-X"></a>菩萨知之故复发问。<a id="a-Y"></a>此为何人。<a id="a-Z"></a>头白齿落羸瘦乃尔。<a id="a-a"></a>御者答言。<a id="a-b"></a>是名老人。<a id="a-c"></a>诸貌已尽形变色衰。<a id="a-d"></a>饮食不化气力虚微。<a id="a-e"></a>命在西垂余寿无几。<a id="a-f"></a>故曰老矣。<a id="a-g"></a>菩萨即曰。<a id="a-h"></a>是则世法而有此难。<a id="a-i"></a>一切众生皆有斯患。<a id="a-j"></a>人命速驶犹山水流宿夜逝疾难可再还。<a id="a-k"></a>老亦然矣。<a id="a-l"></a>不亦苦哉。<a id="a-m"></a>一心专精思惟正义。<a id="a-n"></a>御者答曰。<a id="a-o"></a>不独此人遇苦患也。<a id="a-p"></a>天下皆尔。<a id="a-q"></a>俗之常法。<a id="a-r"></a>圣尊父母亲里知识。<a id="a-s"></a>皆致此老。<a id="a-t"></a>咸同是业。<a id="a-u"></a>菩萨时曰。<a id="a-v"></a>不解句义愚人自大。<a id="a-w"></a>不觉老至自没尘埃。<a id="a-x"></a>便可回还。<a id="a-y"></a>用是五乐不益于事。<a id="a-z"></a>自睹如幻空中之电。<a id="a-10"></a>还入宫中思惟经典愍念十方。<a id="a-11"></a>宜以法药必疗治之。<a id="a-12"></a>菩萨后日复欲出游。<a id="a-13"></a>王敕外吏严治道路。<a id="a-14"></a>去诸不净。<a id="a-15"></a>菩萨驾乘出南城门。<a id="a-16"></a>复于中路见疾病人。<a id="a-17"></a>水腹身羸卧于道侧。<a id="a-18"></a>气息张口命将欲绝。<a id="a-19"></a>菩萨知之故复发问。<a id="a-1A"></a>告御者曰。<a id="a-1B"></a>此为何人。<a id="a-1C"></a>御者曰。<a id="a-1D"></a>此名病人。<a id="a-1E"></a>已至死地命在须臾。<a id="a-1F"></a>骨节欲解余寿如发。<a id="a-1G"></a>菩萨即曰。<a id="a-1H"></a>万物无常有身皆苦。<a id="a-1I"></a>生皆有此何得免之。<a id="a-1J"></a>吾身不久亦当然矣。<a id="a-1K"></a>不亦痛乎。<a id="a-1L"></a>有身有苦无身乃乐。<a id="a-1M"></a>即还入宫。<a id="a-1N"></a>复于异日报王游观。<a id="a-1O"></a>王敕外吏严治道路。<a id="a-1P"></a>太子乘驾出西城门。<a id="a-1Q"></a>见一死人。<a id="a-1R"></a>着于床上。<a id="a-1S"></a>家室围绕举之出城。<a id="a-1T"></a>涕泪悲哭椎胸呼嗟。<a id="a-1U"></a>头面尘垢泪下如雨。<a id="a-1V"></a>何为弃我独逝而去。<a id="a-1W"></a>菩萨知之而复问曰。<a id="a-1X"></a>此为何人。<a id="a-1Y"></a>御者答曰。<a id="a-1Z"></a>此是死人。<a id="a-1a"></a>人生有死犹春有冬。<a id="a-1b"></a>身没神逝宗家别离。<a id="a-1c"></a>人物一统无生不终。<a id="a-1d"></a>菩萨答曰。<a id="a-1e"></a>夫死痛矣。<a id="a-1f"></a>精神懅矣。<a id="a-1g"></a>生当有此老病死苦。<a id="a-1h"></a>莫不热中迫而就之。<a id="a-1i"></a>不亦苦乎。<a id="a-1j"></a>吾见死者。<a id="a-1k"></a>形坏体化而神不灭。<a id="a-1l"></a>是故圣人以身为患。<a id="a-1m"></a>而愚者宝之至死无厌。<a id="a-1n"></a>吾不能复以死受生。<a id="a-1o"></a>往来五道劳我精神。<a id="a-1p"></a>便回车还。<a id="a-1q"></a>思度十方。<a id="a-1r"></a>复于异日。<a id="a-1s"></a>报王出游。<a id="a-1t"></a>出北城门。<a id="a-1u"></a>见一沙门。<a id="a-1v"></a>寂静安徐净修梵行。<a id="a-1w"></a>诸根寂定目不妄视。<a id="a-1x"></a>威仪礼节不失道法。<a id="a-1y"></a>衣服整齐手执法器。<a id="a-1z"></a>菩萨问之。<a id="a-20"></a>此为何人。<a id="a-21"></a>御者答曰。<a id="a-22"></a>此名比丘。<a id="a-23"></a>以弃情欲。<a id="a-24"></a>心意寂然犹如太山。<a id="a-25"></a>不可倾动。<a id="a-26"></a>难污如空。<a id="a-27"></a>屈伸低仰不失仪则。<a id="a-28"></a>心如莲华悉无所著。<a id="a-29"></a>亦如明珠六通清彻。<a id="a-2A"></a>无一蔽碍。<a id="a-2B"></a>慈愍一切欲度十方。<a id="a-2C"></a>菩萨即言。<a id="a-2D"></a>善哉。<a id="a-2E"></a>唯是为快。<a id="a-2F"></a>是吾所乐。<a id="a-2G"></a>心意寂静自愍度彼。<a id="a-2H"></a>善业快利成甘露果。<a id="a-2I"></a>佛告比丘。<a id="a-2J"></a>父王白净观菩萨行。<a id="a-2K"></a>见闻如是不慕世荣。<a id="a-2L"></a>心如虚空而怀怖懅。<a id="a-2M"></a>畏之出家宿夜将护。<a id="a-2N"></a>高其墙壁深掘诸堑。<a id="a-2O"></a>更立城门。<a id="a-2P"></a>门开闭声闻四十里。<a id="a-2Q"></a>立诸宿卫勇猛之士。<a id="a-2R"></a>被铠执仗于四城门。<a id="a-2S"></a>皆敕众兵勿有遗漏。<a id="a-2T"></a>将无太子舍吾出家。<a id="a-2U"></a>于其宫里亦宿卫之。<a id="a-2V"></a>益众伎女彩女娱乐。<a id="a-2W"></a>令太子悦不怀忧感。<a id="a-2X"></a>又其菩萨宿积智德。<a id="a-2Y"></a>在胎中时威神吉祥。<a id="a-2Z"></a>梦中所见功勋大祚。<a id="a-2a"></a>十方自然有盖悉覆三界。<a id="a-2b"></a>还得安隐。<a id="a-2c"></a>开化一切灭诸恶趣。<a id="a-2d"></a>于四衢路有四色鸟。<a id="a-2e"></a>变为一色。<a id="a-2f"></a>见诸不净。<a id="a-2g"></a>经行其上而不污足。<a id="a-2h"></a>又有大水泛泛盈溢。<a id="a-2i"></a>众生欲渡而不能越。<a id="a-2j"></a>心怀恐怖即过渡之。<a id="a-2k"></a>见无数人皆被疾病无有医药。<a id="a-2l"></a>即为疗治无央数疾。<a id="a-2m"></a>使无诸痛。<a id="a-2n"></a>自见其身坐师子床。<a id="a-2o"></a>天人在上叉十稽首。<a id="a-2p"></a>见在战斗降伏怨敌。<a id="a-2q"></a>无数诸天在空中侍。<a id="a-2r"></a>真正圣人梦中见此。<a id="a-2s"></a>清净吉祥行正具足。<a id="a-2t"></a>天人闻之。<a id="a-2u"></a>心怀悦豫。<a id="a-2v"></a>不久成道为天人尊。<a id="a-2w"></a>于是菩萨即作此念。<a id="a-2x"></a>假使我身不见辞王而出家者。<a id="a-2y"></a>便为不应。<a id="a-2z"></a>则时静夜自出宫室入王宫殿。<a id="a-30"></a>悉观殿堂而无所畏。<a id="a-31"></a>光明悉照远近王觉见光。<a id="a-32"></a>即时遣人观四城门。<a id="a-33"></a>将无出去。<a id="a-34"></a>何故大光明照远近。<a id="a-35"></a>侍者来白。<a id="a-36"></a>天尚未晓日亦未出。<a id="a-37"></a>自然光明照诸墙壁树木。<a id="a-38"></a>飞鸟凫雁孔雀鸳鸯相和而鸣。<a id="a-39"></a>方欲向明。<a id="a-3A"></a>是光第一。<a id="a-3B"></a>柔软安隐清凉和雅。<a id="a-3C"></a>墙壁树木永无有影。<a id="a-3D"></a>至德于是在彼思惟。<a id="a-3E"></a>观于四方坐见窗牖。</p>
  <p id="a3F">尔时有诸天人。<a id="a-3G"></a>即起欲去不得自在。<a id="a-3H"></a>顾省其父知之觉起。<a id="a-3I"></a>立启父王。<a id="a-3J"></a>勿怀愁戚。<a id="a-3K"></a>勿以远虑。<a id="a-3L"></a>诸天劝助今应出家。<a id="a-3M"></a>唯忍过罪安己护国。<a id="a-3N"></a>父母闻之悲泣垂泪。<a id="a-3O"></a>而问之曰。<a id="a-3P"></a>何所志愿何时能还。<a id="a-3Q"></a>与吾要誓普施志愿。<a id="a-3R"></a>吾以年朽家国无嗣。<a id="a-3S"></a>菩萨即时以柔软辞。<a id="a-3T"></a>而启王言。<a id="a-3U"></a>欲得四愿。<a id="a-3V"></a>假使听我还得自在。<a id="a-3W"></a>得是愿后不复出家。<a id="a-3X"></a>何谓为四。<a id="a-3Y"></a>一者欲得不老。<a id="a-3Z"></a>二者至竟无病。<a id="a-3a"></a>三者不死。<a id="a-3b"></a>四者不别。<a id="a-3c"></a>神仙五通虽住一劫不离于死。<a id="a-3d"></a>假使父王与此四愿。<a id="a-3e"></a>不复出家。<a id="a-3f"></a>王闻重悲。<a id="a-3g"></a>此四愿者古今无获。<a id="a-3h"></a>谁能蠲除此四难者。<a id="a-3i"></a>子如师子劝助愍哀。<a id="a-3j"></a>普度众生具足如意。<a id="a-3k"></a>所愿者得。<a id="a-3l"></a>于是菩萨自出宫殿。<a id="a-3m"></a>一心住立无有睹见往来周旋。</p>
  <p id="a3n">尔时父王明旦即起。<a id="a-3o"></a>朝会诸释以是告之。<a id="a-3p"></a>太子必出舍国学道。<a id="a-3q"></a>当何施计。<a id="a-3r"></a>诸释答曰。<a id="a-3s"></a>当勤将护。<a id="a-3t"></a>所以者何。<a id="a-3u"></a>诸释部党众多无极。<a id="a-3v"></a>虽复力强何能独出。<a id="a-3w"></a>时白净王。<a id="a-3x"></a>敕五百释勇多力者。<a id="a-3y"></a>有方便计。<a id="a-3z"></a>使五百兵普学诸术。<a id="a-40"></a>令大力士住守东城门宿卫菩萨。<a id="a-41"></a>一一释者从五百兵。<a id="a-42"></a>一一车乘五百人从宿卫菩萨。<a id="a-43"></a>四门俱然。<a id="a-44"></a>诸四街路里巷诸门亦复俱然。<a id="a-45"></a>父王己身与五百释前后围绕。<a id="a-46"></a>象马车乘住己宫门。<a id="a-47"></a>昼夜不眠。</p>
  <p id="a48">尔时大爱道自告侍从。<a id="a-49"></a>宿夜然灯烧香勿得眠寐。<a id="a-4A"></a>今者离垢不乐在宫。<a id="a-4B"></a>必欲出家。<a id="a-4C"></a>悉共遮护勿得使去。<a id="a-4D"></a>作诸伎乐令心乐之。<a id="a-4E"></a>坚闭门户勿令妄开。<a id="a-4F"></a>严诸缯幡雕饰窗牖。<a id="a-4G"></a>林树果实悉令目睹。<a id="a-4H"></a>假使欲去慕乐此供或能不出。</p>
  <p id="a4I">佛告比丘。<a id="a-4J"></a>是时二十五鬼神。<a id="a-4K"></a>将军及般阇鬼将军。<a id="a-4L"></a>鬼子母。<a id="a-4M"></a>五百子等。<a id="a-4N"></a>悉共集会各各议言。<a id="a-4O"></a>今日菩萨弃国捐家。<a id="a-4P"></a>我等咸共侍从供养。<a id="a-4Q"></a>又四天王一时普告诸鬼神。<a id="a-4R"></a>今日菩萨弃国捐王。<a id="a-4S"></a>汝等殷勤侍从供养。<a id="a-4T"></a>其鬼神众皆从五兵。<a id="a-4U"></a>势力坚强犹如金刚不可毁坏。<a id="a-4V"></a>精进勇猛将护众生。<a id="a-4W"></a>其身高大如须弥山。<a id="a-4X"></a>将无恶物犯于至德。<a id="a-4Y"></a>释梵炎天。<a id="a-4Z"></a>兜术天。<a id="a-4a"></a>无慢天。<a id="a-4b"></a>化自在天。<a id="a-4c"></a>各敕官属。<a id="a-4d"></a>无数百千前后导从。<a id="a-4e"></a>华香伎乐香汁洒地。<a id="a-4f"></a>侍从菩萨释梵天王侍其左右。<a id="a-4g"></a>时有天子名曰寂意。<a id="a-4h"></a>我当将护迦维越国。<a id="a-4i"></a>一切男女大小劝安和之。<a id="a-4j"></a>又有天子名曰光音。<a id="a-4k"></a>即自说言。<a id="a-4l"></a>我身当化一切象马车乘男女所畅音声没使不闻。<a id="a-4m"></a>令心寂静而无所念。<a id="a-4n"></a>复有天子名曰清净。<a id="a-4o"></a>我在虚空立七较辂。<a id="a-4p"></a>悬垂一切日月明珠照耀光光。<a id="a-4q"></a>设缯幡盖散花烧香。<a id="a-4r"></a>严治涂路侍从菩萨。<a id="a-4s"></a>伊罗末龙王言。<a id="a-4t"></a>我当化作三万八千里交露之车。<a id="a-4u"></a>使诸玉女皆坐其上。<a id="a-4v"></a>作众伎乐侍从菩萨。<a id="a-4w"></a>而供养之。</p>
  <p id="a4x">天帝释曰。<a id="a-4y"></a>吾将眷属菩萨前导。<a id="a-4z"></a>法行菩萨曰。<a id="a-50"></a>吾当兴起紫磨金云。<a id="a-51"></a>雨栴檀香皆遍天下。<a id="a-52"></a>和邻龙王。<a id="a-53"></a>摩那斯龙王。<a id="a-54"></a>散拘龙王。<a id="a-55"></a>阿耨达龙王。<a id="a-56"></a>难头和难龙王。<a id="a-57"></a>各自说言。<a id="a-58"></a>亦当兴起紫磨金云。<a id="a-59"></a>当雨微妙栴檀名香。<a id="a-5A"></a>如是比丘。<a id="a-5B"></a>天龙鬼神揵沓和等。<a id="a-5C"></a>心常怀愿欲得听省。<a id="a-5D"></a>菩萨正道所思惟法。<a id="a-5E"></a>慕乐安隐入于宫内。<a id="a-5F"></a>思念过去诸佛所行。<a id="a-5G"></a>愍伤众生。<a id="a-5H"></a>本行道时。<a id="a-5I"></a>不舍四愿以至纯淑。<a id="a-5J"></a>何谓为四。<a id="a-5K"></a>本学道时设我成正觉。<a id="a-5L"></a>逮一切智被弘誓铠。<a id="a-5M"></a>众生困厄救众恼患。<a id="a-5N"></a>吾当济脱生老病死三界之缚。<a id="a-5O"></a>猗在世俗周旋众难。<a id="a-5P"></a>使至寂然。<a id="a-5Q"></a>令无恩爱。<a id="a-5R"></a>是第一愿。<a id="a-5S"></a>众生没在无明窈冥。<a id="a-5T"></a>悉无所知。<a id="a-5U"></a>愚痴闇昧生秽浊树。<a id="a-5V"></a>当为显示如清净眼。<a id="a-5W"></a>内外无限。<a id="a-5X"></a>是第二愿。<a id="a-5Y"></a>众生在世立自大幢。<a id="a-5Z"></a>常计吾我而意贪身。<a id="a-5a"></a>尊己贱彼心存颠倒。<a id="a-5b"></a>处诸邪见无常。<a id="a-5c"></a>不慕圣道。<a id="a-5d"></a>堕于三业。<a id="a-5e"></a>皆当开化令入正真。<a id="a-5f"></a>是第三愿。<a id="a-5g"></a>众生没在生死之患。<a id="a-5h"></a>轮转无际灭智慧根。<a id="a-5i"></a>迷惑五趣不能自济。<a id="a-5j"></a>当为说法令得度脱。<a id="a-5k"></a>是为四愿。<a id="a-5l"></a>吾往古时立是四愿。<a id="a-5m"></a>今已得之。<a id="a-5n"></a>不可违舍以故出家。<a id="a-5o"></a>成就正觉度脱十方。</p>
  <p id="a5p">尔时法行天子。<a id="a-5q"></a>净居天子。<a id="a-5r"></a>来入宫殿自现形像。<a id="a-5s"></a>娱乐之形无常之变。<a id="a-5t"></a>住于虚空。<a id="a-5u"></a>时为菩萨。<a id="a-5v"></a>说此偈言。</p>
  <p id="a5w">天子在空叹　　觉莲华寂明</p>
  <p id="a5x">云何在五欲　　大圣当舍家</p>
  <p id="a5y">受我所劝助　　当观于后宫</p>
  <p id="a5z">睹诸迷惑众　　如在死人间</p>
  <p data-pb></p>
  <h2 id="a60">出家品第十二</h2>
  <p id="a61">尔时菩萨普观眷属。<a id="a-62"></a>视众伎女犹如木人。<a id="a-63"></a>百节空中。<a id="a-64"></a>譬如芭蕉中无有实。<a id="a-65"></a>乱头倚鼓。<a id="a-66"></a>委担伏琴。<a id="a-67"></a>更相扶枕。<a id="a-68"></a>臂脚委地。<a id="a-69"></a>鼻涕目泪口中流涎。<a id="a-6A"></a>琴瑟筝笛乐器纵横。<a id="a-6B"></a>鵁鶄鸳鸯惊怖之辈。<a id="a-6C"></a>皆悉淳眠而卧。<a id="a-6D"></a>菩萨遍观顾视其妻。<a id="a-6E"></a>具见形体。<a id="a-6F"></a>发爪脑髓。<a id="a-6G"></a>骨齿触髅。<a id="a-6H"></a>皮肤肌肉。<a id="a-6I"></a>筋脉肪血。<a id="a-6J"></a>心肺脾肾。<a id="a-6K"></a>肝胆肠胃。<a id="a-6L"></a>屎尿涕唾。<a id="a-6M"></a>外是革囊中有臭处。<a id="a-6N"></a>无一可奇。<a id="a-6O"></a>强熏以香饰以华婇。<a id="a-6P"></a>犹假借当还。<a id="a-6Q"></a>亦不得久计。<a id="a-6R"></a>百年之命卧消其半。<a id="a-6S"></a>又多忧患其乐无几。<a id="a-6T"></a>淫泆败德令人愚痴。<a id="a-6U"></a>非彼诸佛缘觉真人所称誉也。<a id="a-6V"></a>故曰贪淫致老。<a id="a-6W"></a>嗔恚致病。<a id="a-6X"></a>愚痴致死。<a id="a-6Y"></a>除此三者乃可得道。<a id="a-6Z"></a>一切所有皆如幻化。<a id="a-6a"></a>三界无怙。<a id="a-6b"></a>唯道可恃。<a id="a-6c"></a>于是颂曰。</p>
  <p id="a6d">见彼兴慈愍　　叹息发大哀</p>
  <p id="a6e">是世毒痛难　　何因乐爱欲</p>
  <p id="a6f">怀忧怜愚冥　　欲苦反谓安</p>
  <p id="a6g">舍贪乐智慧　　不舍不得安</p>
  <p id="a6h">于是菩萨以斯法门察于后宫。<a id="a-6i"></a>兴发大哀而为雨泪。<a id="a-6j"></a>心甚愍之。<a id="a-6k"></a>痴人有三十二。<a id="a-6l"></a>害于众生。<a id="a-6m"></a>愚者迷惑。<a id="a-6n"></a>为此所害生于八难。<a id="a-6o"></a>所见恶染犹如画瓶毒满其中。<a id="a-6p"></a>愚者不解谓之甘露。<a id="a-6q"></a>愚者或中。<a id="a-6r"></a>驶水漂象。<a id="a-6s"></a>愚者乐之如饮毒水。<a id="a-6t"></a>愚人处是如犬[齒*堯]骨。<a id="a-6u"></a>愚人堕此如人入烟。<a id="a-6v"></a>愚人贪恶如墨涂衣。<a id="a-6w"></a>愚人厄此如鸟堕网。<a id="a-6x"></a>愚人见勉如屠枻畜。<a id="a-6y"></a>愚人近此不见来难。<a id="a-6z"></a>愚人没此如老牛溺泥。<a id="a-70"></a>愚人投此犹若破船没于大海。<a id="a-71"></a>愚人堕此如盲投谷。<a id="a-72"></a>愚人不得限如渊无底。<a id="a-73"></a>愚人燋此劫烧天地。<a id="a-74"></a>愚人迷此如轮无际。<a id="a-75"></a>愚宛转此生盲入山。<a id="a-76"></a>愚驰逸此若狗缚头。<a id="a-77"></a>愚人消此冬烧草木。<a id="a-78"></a>愚人日损如月十五日后。<a id="a-79"></a>愚人服此如诸小龙遭金翅鸟。<a id="a-7A"></a>愚人遭此如摩竭鱼吞于大舟。<a id="a-7B"></a>愚人恼此如贾遇贼。<a id="a-7C"></a>愚人惧此如大树被斫。<a id="a-7D"></a>愚人忧此如遇毒蛇。<a id="a-7E"></a>愚人乐此如蜜涂刀与儿舐之。<a id="a-7F"></a>愚人惑此火烧枯树。<a id="a-7G"></a>愚人遇此婴儿弄矢。<a id="a-7H"></a>愚人为此转如钩挝象。<a id="a-7I"></a>愚尽德本如博失财功祚消化。<a id="a-7J"></a>愚人见弃如放逸贾堕于淫鬼。<a id="a-7K"></a>是为三十二事。<a id="a-7L"></a>观于后宫察诸婇女不净之想。<a id="a-7M"></a>自骂己身。<a id="a-7N"></a>坐身患害勿复贪身。<a id="a-7O"></a>莫念是意。<a id="a-7P"></a>入于空净。<a id="a-7Q"></a>心无所著。<a id="a-7R"></a>于是颂曰。</p>
  <p id="a7S">从头观至足　　察之无一净</p>
  <p id="a7T">勿得贪其身　　是为罪福田</p>
  <p id="a7U">以故当远身　　泪涕唾恶露</p>
  <p id="a7V">由此莫恋之　　行净如莲华</p>
  <p id="a7W">弃若干不净　　兴平等调定</p>
  <p id="a7X">以知诸毛孔　　如虫不可慕</p>
  <p id="a7Y">其身犹如象　　骨髓肉血合</p>
  <p id="a7Z">筋脉皮裹之　　发毛诸爪齿</p>
  <p id="a7a">有八万种虫　　夙夜食其体</p>
  <p id="a7b">若有明智者　　终不计有身</p>
  <p id="a7c">佛告比丘。<a id="a-7d"></a>菩萨观心身思若斯。<a id="a-7e"></a>诸欲界天住于虚空。<a id="a-7f"></a>皆见菩萨所可思惟。<a id="a-7g"></a>法行天子遥白菩萨。<a id="a-7h"></a>唯然大圣。<a id="a-7i"></a>何以稽迟。<a id="a-7j"></a>时已到矣。<a id="a-7k"></a>于时菩萨察于后宫。<a id="a-7l"></a>见其心意诸根无常。<a id="a-7m"></a>知身不久犹如流水逝而不返。<a id="a-7n"></a>俗人所行计有吾我。<a id="a-7o"></a>何有吾我执取深奥。<a id="a-7p"></a>无极道眼乃为第一。<a id="a-7q"></a>观正境界慕乐圣安。<a id="a-7r"></a>计吾我者自谓尊贵。<a id="a-7s"></a>心无所倚乃应行道。<a id="a-7t"></a>法行天子又复白言。<a id="a-7u"></a>不以是行得成至佛。<a id="a-7v"></a>现在行道所修甚难。<a id="a-7w"></a>当察己身等之山谷是则究竟。<a id="a-7x"></a>菩萨大士一生补处。</p>
  <p id="a7y">尔时菩萨所作畅达其心坚住。<a id="a-7z"></a>觉意已了思惟心悦。<a id="a-80"></a>咸来奉事。<a id="a-81"></a>舍众垢尘。<a id="a-82"></a>永无恭恪。<a id="a-83"></a>其顺道训念念安隐。<a id="a-84"></a>淡若净水。<a id="a-85"></a>即从座起。<a id="a-86"></a>心中悦豫观察前众。<a id="a-87"></a>则以右手披宝交露帐。<a id="a-88"></a>上讲堂上叉其十指。<a id="a-89"></a>念十方佛而遥礼之。<a id="a-8A"></a>观虚空中诸天百千。<a id="a-8B"></a>皆来围绕散华烧香。<a id="a-8C"></a>杂香捣香。<a id="a-8D"></a>衣服幡彩手执幢盖诸供养具。<a id="a-8E"></a>曲躬作礼。<a id="a-8F"></a>见四天王鬼神罗刹健沓和等诸龙王众皆被铠甲。<a id="a-8G"></a>弃不吉祥。<a id="a-8H"></a>净诸恶行。<a id="a-8I"></a>垂珠璎珞。<a id="a-8J"></a>稽首菩萨。<a id="a-8K"></a>日月宫殿诸天子等。<a id="a-8L"></a>住其左右各执华香幡彩幢盖。<a id="a-8M"></a>夜已向半。</p>
  <p id="a8N">尔时菩萨告车匿曰。<a id="a-8O"></a>车匿。<a id="a-8P"></a>速起严被白马。<a id="a-8Q"></a>今日人尊宜吉祥时。<a id="a-8R"></a>应当出去。<a id="a-8S"></a>车匿闻之心怀忧戚。<a id="a-8T"></a>泪下如雨。<a id="a-8U"></a>所行平等光明清净。<a id="a-8V"></a>犹若师子。<a id="a-8W"></a>今欲若行愿见告示。<a id="a-8X"></a>面色端正如秋月满。<a id="a-8Y"></a>颜貌和悦无有瑕短。<a id="a-8Z"></a>所觉清净犹如莲华。<a id="a-8a"></a>音声和雅明珠火光。<a id="a-8b"></a>众曜晃煜宝璎珞身。<a id="a-8c"></a>心如虚空如鹿中王。<a id="a-8d"></a>行如雁王独步无难。<a id="a-8e"></a>众皆从之今欲若行。<a id="a-8f"></a>于是菩萨复告车匿。<a id="a-8g"></a>欲得白马。<a id="a-8h"></a>宿本所行当致上尊。<a id="a-8i"></a>妻子恩爱。<a id="a-8j"></a>财宝重业。<a id="a-8k"></a>则是牢狱。<a id="a-8l"></a>古来远之身所不乐。<a id="a-8m"></a>惟欲护戒奉行忍辱。<a id="a-8n"></a>修精进力禅定智慧。<a id="a-8o"></a>是心所乐。<a id="a-8p"></a>从无央数亿百千劫。<a id="a-8q"></a>所可奉行。<a id="a-8r"></a>志慕成道。<a id="a-8s"></a>断生死源。<a id="a-8t"></a>智慧巍巍开化众生。<a id="a-8u"></a>从是已来不乐荣禄。<a id="a-8v"></a>惟志大道。</p>
  <p id="a8w">尔时车匿闻大圣言。<a id="a-8x"></a>初生之时天帝释梵上帝自下。<a id="a-8y"></a>示现稽首。<a id="a-8z"></a>即时决此。<a id="a-90"></a>王问云何。<a id="a-91"></a>阿夷答曰。<a id="a-92"></a>今是太子一相百福。<a id="a-93"></a>威神光明无能逮者。<a id="a-94"></a>若在家者为转轮王。<a id="a-95"></a>主四天下。<a id="a-96"></a>若不乐世弃捐国土。<a id="a-97"></a>作沙门者则成佛道。<a id="a-98"></a>断生老死以法教化无有放逸。<a id="a-99"></a>车匿白曰。<a id="a-9A"></a>唯如圣教。<a id="a-9B"></a>尔时宁闻五欲乐乎。<a id="a-9C"></a>答曰不也。<a id="a-9D"></a>从天尊意造无量行。<a id="a-9E"></a>我生愚冥无所识知。<a id="a-9F"></a>畜养须发为身作患。<a id="a-9G"></a>增益罪盖强忍勤苦。<a id="a-9H"></a>菩萨告曰。<a id="a-9I"></a>诸天世人皆持香华。<a id="a-9J"></a>现在目前悉来集会。<a id="a-9K"></a>立神足力以用侍吾。<a id="a-9L"></a>车匿白曰。<a id="a-9M"></a>今此园观常生花实。<a id="a-9N"></a>若干品鸟相和而鸣。<a id="a-9O"></a>其浴池中青莲芙蓉。<a id="a-9P"></a>莲华清净街路平正。<a id="a-9Q"></a>诸宝树木修治庄严。<a id="a-9R"></a>八行交道宝交露帐。<a id="a-9S"></a>夏月快乐游戏其中。<a id="a-9T"></a>奇巧异乐歌戏相娱。<a id="a-9U"></a>悉奉禁戒所言至诚。<a id="a-9V"></a>从太子生常顺其意。<a id="a-9W"></a>不越其教。<a id="a-9X"></a>年既幼少面色光泽。<a id="a-9Y"></a>头发正黑能可人意。<a id="a-9Z"></a>惟当乐此。<a id="a-9a"></a>生世如是何为舍去。<a id="a-9b"></a>于是菩萨复告车匿。<a id="a-9c"></a>车匿且止。<a id="a-9d"></a>是欲无常不可久保。<a id="a-9e"></a>如是别离犹如川流逝而不返。<a id="a-9f"></a>不可久保是诳惑业。<a id="a-9g"></a>犹如空拳欺于婴孩。<a id="a-9h"></a>羸弱无固犹如泥坏不可恃怙。<a id="a-9i"></a>如空中电须臾已灭。<a id="a-9j"></a>又此境界无有真实。<a id="a-9k"></a>愚冥之士以此为安。<a id="a-9l"></a>而见侵欺。<a id="a-9m"></a>如水上泡适起便灭。<a id="a-9n"></a>处在颠倒。<a id="a-9o"></a>亦如聚沫幻化卧梦。<a id="a-9p"></a>五乐无足。<a id="a-9q"></a>犹海吞流渴饮碱水增其疾患。<a id="a-9r"></a>欲之无常。<a id="a-9s"></a>惟智能觉。<a id="a-9t"></a>愚人不解犹盲投谷。<a id="a-9u"></a>车匿当知。<a id="a-9v"></a>欲泥无净。<a id="a-9w"></a>饿鬼畜生由不善行。<a id="a-9x"></a>失清白品增魔境界。<a id="a-9y"></a>怨结斗诤忧恼苦患与淫鬼会。<a id="a-9z"></a>觉者舍断。<a id="a-A0"></a>明者远之。<a id="a-A1"></a>达者消之。<a id="a-A2"></a>无智习之。<a id="a-A3"></a>如杂毒食。<a id="a-A4"></a>诸佛所毁。<a id="a-A5"></a>智习圣教。<a id="a-A6"></a>于是颂曰。</p>
  <p id="aA7">舍如弃恶疮　　刈之如去粪</p>
  <p id="aA8">见斯故兴欲　　弃舍常快安</p>
  <p data-pb></p>
  <h2 id="aA9">告车匿被马品第十三</h2>
  <p id="aAA">于是车匿白菩萨曰。<a id="a-AB"></a>虽晓了是不贪世荣。<a id="a-AC"></a>尚可顾意。<a id="a-AD"></a>慕念璎珞诸宝交饰。<a id="a-AE"></a>济脱自在不复观察。<a id="a-AF"></a>名德远照。<a id="a-AG"></a>丝竹衣树音声和雅。<a id="a-AH"></a>箜篌数千鼓众伎乐。<a id="a-AI"></a>好施危厄。<a id="a-AJ"></a>音如哀鸾。<a id="a-AK"></a>降如真陀。<a id="a-AL"></a>须曼青莲及思夷华。<a id="a-AM"></a>馨香甘美。<a id="a-AN"></a>烧诸名香杂香涂香。<a id="a-AO"></a>甚快微妙饮食肴馔。<a id="a-AP"></a>苏蜜石蜜百味之供。<a id="a-AQ"></a>云何欲舍五乐之欲。<a id="a-AR"></a>是吾所欲犹如天上。<a id="a-AS"></a>常在永安为释尊位。<a id="a-AT"></a>菩萨告曰。<a id="a-AU"></a>从无数劫弃舍此事。<a id="a-AV"></a>爱欲之本。<a id="a-AW"></a>色声香味细滑之法。<a id="a-AX"></a>数数往返天上世间。<a id="a-AY"></a>厌乐豪贵。<a id="a-AZ"></a>为转轮王。<a id="a-Aa"></a>千子七宝游四天下。<a id="a-Ab"></a>荣位无常如梦所见。<a id="a-Ac"></a>处后宫中彩女之间。<a id="a-Ad"></a>以用不甘。<a id="a-Ae"></a>还上诸天及兜术宫。<a id="a-Af"></a>不果吾志。<a id="a-Ag"></a>故舍彼来。<a id="a-Ah"></a>况此弊欲而贪之乎。<a id="a-Ai"></a>今自察之住在苦恼生死众难不净之中。<a id="a-Aj"></a>所行无度而有众患。<a id="a-Ak"></a>生老病死酷毒恐怖。<a id="a-Al"></a>积累功德每生自责。<a id="a-Am"></a>建立法船。<a id="a-An"></a>布施持戒忍辱精进一心智慧。<a id="a-Ao"></a>心如金刚。<a id="a-Ap"></a>已成大舟矣。<a id="a-Aq"></a>以度生老病死四渎之难。<a id="a-Ar"></a>愁念众生迷于贪欲欲令永安。<a id="a-As"></a>不与欲贪使无罪害。<a id="a-At"></a>济诸有漏将护一切。<a id="a-Au"></a>众邪异见令得悉度。<a id="a-Av"></a>救诸下劣使住彼岸无生老病死。</p>
  <p id="aAw">尔时车匿益悲白菩萨言。<a id="a-Ax"></a>故当住此决了进退。<a id="a-Ay"></a>菩萨告曰。<a id="a-Az"></a>听我决了。<a id="a-B0"></a>愍伤众生欲度脱故。<a id="a-B1"></a>其心坚住如须弥山而不可倾。<a id="a-B2"></a>车匿又问。<a id="a-B3"></a>正士云何。<a id="a-B4"></a>菩萨答曰。<a id="a-B5"></a>强如金刚所行清净。<a id="a-B6"></a>勤修显曜。<a id="a-B7"></a>假使大棒破坏我顶。<a id="a-B8"></a>终不退还慕于世荣。<a id="a-B9"></a>应时诸天在于其宫。<a id="a-BA"></a>闻此言教举声叹曰。<a id="a-BB"></a>善哉善哉。<a id="a-BC"></a>而雨天华。<a id="a-BD"></a>第一最上得胜。<a id="a-BE"></a>为众船师人中之尊。<a id="a-BF"></a>心无所著亦无恐惧。<a id="a-BG"></a>消除闇冥尘劳烟熏。<a id="a-BH"></a>无邪境界也。<a id="a-BI"></a>其心永安若坚牢船必度彼岸。<a id="a-BJ"></a>佛告比丘。<a id="a-BK"></a>寂意天子。<a id="a-BL"></a>耀净天子。<a id="a-BM"></a>虚空中住。<a id="a-BN"></a>城中男女闻菩萨决疑如是。<a id="a-BO"></a>悉共悦豫。<a id="a-BP"></a>叹曰善哉。<a id="a-BQ"></a>皆自还去。</p>
  <p id="aBR">尔时菩萨见城中人皆悉眠寐。<a id="a-BS"></a>察欲夜半即便起立。<a id="a-BT"></a>沸星适现知时可出。<a id="a-BU"></a>即敕车匿。<a id="a-BV"></a>起被白马揵陟。<a id="a-BW"></a>菩萨适宣说此言。<a id="a-BX"></a>即时四天王闻菩萨教。<a id="a-BY"></a>寻时便至。<a id="a-BZ"></a>迦维罗卫大城中庭住供养菩萨。<a id="a-Ba"></a>提头赖吒。<a id="a-Bb"></a>与无数亿百千揵沓和。<a id="a-Bc"></a>稽首被甲胄。<a id="a-Bd"></a>从东方来。<a id="a-Be"></a>住东方界稽首菩萨。<a id="a-Bf"></a>鼓众伎乐在于虚空。<a id="a-Bg"></a>毗留勒叉天王。<a id="a-Bh"></a>与无数亿百千鸠刀。<a id="a-Bi"></a>皆被铠甲。<a id="a-Bj"></a>从南方来住南方界稽首菩萨。<a id="a-Bk"></a>鼓众伎乐在于虚空。<a id="a-Bl"></a>毗留罗叉天王。<a id="a-Bm"></a>与无数亿百千龙俱。<a id="a-Bn"></a>各垂宝璎从西方来住西方界稽首菩萨。<a id="a-Bo"></a>北方毗沙门天王。<a id="a-Bp"></a>与无数亿百千阅叉。<a id="a-Bq"></a>手执焰光明珠威耀晃晃。<a id="a-Br"></a>身被甲胄。<a id="a-Bs"></a>从北方来住北方界。<a id="a-Bt"></a>稽首菩萨。<a id="a-Bu"></a>天帝释梵与无数亿百千诸天。<a id="a-Bv"></a>手执华香杂香捣香华盖幢幡。<a id="a-Bw"></a>来住虚空稽首菩萨。</p>
  <p id="aBx">尔时车匿。<a id="a-By"></a>闻菩萨言流涕交面。<a id="a-Bz"></a>白菩萨曰。<a id="a-C0"></a>惟贤圣子知时识义。<a id="a-C1"></a>今夜非时也。<a id="a-C2"></a>菩萨告言。<a id="a-C3"></a>今正是时。<a id="a-C4"></a>所以者何。<a id="a-C5"></a>吾从久远长夜求愿。<a id="a-C6"></a>为诸众生显示道迹。<a id="a-C7"></a>今可乐时当度众生。<a id="a-C8"></a>适得闲静。<a id="a-C9"></a>于时颂曰。</p>
  <p id="aCA">天王住虚空　　天帝释亦然</p>
  <p id="aCB">炎天及兜术　　无慢化自在</p>
  <p id="aCC">和轮耶斯龙　　海龙阿耨达</p>
  <p id="aCD">咸来欲供养　　见佛时出家</p>
  <p id="aCE">色界诸天人　　修寂常行禅</p>
  <p id="aCF">是等来供养　　三界普自归</p>
  <p id="aCG">开士十方来　　等昔以造行</p>
  <p id="aCH">欲见胜出家　　随时而奉事</p>
  <p id="aCI">无极大功勋　　金刚常住空</p>
  <p id="aCJ">被铠力精进　　心坚动海水</p>
  <p id="aCK">日月诸天子　　善住其左右</p>
  <p id="aCL">睹寂然出家　　叉十指为礼</p>
  <p id="aCM">劝喻诸天子　　其大精进兴</p>
  <p id="aCN">察众苦恼法　　当演清和音</p>
  <p id="aCO">诸吉皆谐偶　　勤恭时已到</p>
  <p id="aCP">吾亦与尊俱　　无碍必善住</p>
  <p id="aCQ">沸星已出现　　已化微妙体</p>
  <p id="aCR">力势众住前　　皆欲共侍从</p>
  <p id="aCS">菩萨从座起。<a id="a-CT"></a>则住空中犹如雁王。<a id="a-CU"></a>城中男女皆疲极寐。<a id="a-CV"></a>凫雁鸳鸯孔雀赤觜。<a id="a-CW"></a>异类众鸟亦疲极寐。<a id="a-CX"></a>不见众色。<a id="a-CY"></a>象马骑步诸释族姓。<a id="a-CZ"></a>兵仗宿卫诸师寮属。<a id="a-Ca"></a>亦皆熟寐。</p>
  <p id="aCb">尔时梵声其音柔软。<a id="a-Cc"></a>响若哀鸾。<a id="a-Cd"></a>夜已至半。<a id="a-Ce"></a>重告车匿言。<a id="a-Cf"></a>善哉车匿。<a id="a-Cg"></a>疾被楗陟。<a id="a-Ch"></a>敬奉吾身勿复稽留。<a id="a-Ci"></a>车匿重悲泪下如雨。<a id="a-Cj"></a>今人中尊为欲所至。<a id="a-Ck"></a>门关下钥谁能开者。<a id="a-Cl"></a>天帝念知即时开门。<a id="a-Cm"></a>车匿见之心欢悦豫。<a id="a-Cn"></a>乍悲乍喜谁为我伴。<a id="a-Co"></a>当作何计。<a id="a-Cp"></a>复如何行。<a id="a-Cq"></a>于时四神即捧马足。<a id="a-Cr"></a>其四部兵力势难当。<a id="a-Cs"></a>呜呼大王太子已去。<a id="a-Ct"></a>何以不觉。<a id="a-Cu"></a>明日俱夷当复辛苦。<a id="a-Cv"></a>吉祥微妙今不现矣。</p>
  <p id="aCw">尔时菩萨思其本宿。<a id="a-Cx"></a>谓车匿言。<a id="a-Cy"></a>善哉车匿。<a id="a-Cz"></a>已被白马。<a id="a-D0"></a>箜篌乐器俱时而作。<a id="a-D1"></a>车匿观空。<a id="a-D2"></a>离垢诸天来无央数。<a id="a-D3"></a>诸菩萨众而供养之。<a id="a-D4"></a>察天帝释。<a id="a-D5"></a>自然开门。<a id="a-D6"></a>睹诸鬼神及阿须伦真陀罗摩休勒。<a id="a-D7"></a>自然开门。<a id="a-D8"></a>车匿闻诸天语。<a id="a-D9"></a>即报天言。<a id="a-DA"></a>今见菩萨衣毛为竖。<a id="a-DB"></a>犹如师子体紫金色。<a id="a-DC"></a>当将功勋等如江海。<a id="a-DD"></a>此诸天力禅思未久。<a id="a-DE"></a>以见劝许即当出去。<a id="a-DF"></a>是其本愿所与吉祥。<a id="a-DG"></a>施安众生成已道义。</p>
  <p id="aDH">尔时其地六反震动。<a id="a-DI"></a>面满如月从空坐起。<a id="a-DJ"></a>道德名称解心清净。<a id="a-DK"></a>天帝毗沙门天王而在前导。<a id="a-DL"></a>放大净光明普照天地。<a id="a-DM"></a>灭众恶趣众生安隐。<a id="a-DN"></a>消诸尘欲而雨众华。<a id="a-DO"></a>亿百千乐诸天[口*咨]嗟。<a id="a-DP"></a>前后导从。<a id="a-DQ"></a>有天名最上净。<a id="a-DR"></a>在大圣前叉手自归。<a id="a-DS"></a>举莲华目而启谈言。<a id="a-DT"></a>哀度众生。<a id="a-DU"></a>甚为巍巍。<a id="a-DV"></a>本性明冥。<a id="a-DW"></a>悉以空虚。<a id="a-DX"></a>吾无所乐多所哀念。<a id="a-DY"></a>眷属后宫不复重闻吉祥之音。<a id="a-DZ"></a>其无量音今已逝矣。<a id="a-Da"></a>不睹天众不察最胜。<a id="a-Db"></a>不复闻香。<a id="a-Dc"></a>皆以消爱欲弃尘劳山。<a id="a-Dd"></a>无复众垢。<a id="a-De"></a>逮得究竟。<a id="a-Df"></a>本无宫殿今无欲想。<a id="a-Dg"></a>奉行慈心。<a id="a-Dh"></a>离众罪盖。<a id="a-Di"></a>无复殃亹。<a id="a-Dj"></a>怀抱精神一切具足。<a id="a-Dk"></a>不慕众香。<a id="a-Dl"></a>今日光光身心平等。<a id="a-Dm"></a>妙如神仙。<a id="a-Dn"></a>言说本来。<a id="a-Do"></a>在家圣王。<a id="a-Dp"></a>令弱者强。<a id="a-Dq"></a>显真名称。<a id="a-Dr"></a>断是王种而复亡失。<a id="a-Ds"></a>无极释姓消大福祚。<a id="a-Dt"></a>愿今我尊在所至趣。<a id="a-Du"></a>离垢无尘愍慈行哀。<a id="a-Dv"></a>观见宫殿妙音已逝。<a id="a-Dw"></a>不复还入迦维罗卫。<a id="a-Dx"></a>无有放逸。<a id="a-Dy"></a>尽生死源不复坐起。<a id="a-Dz"></a>经行国中惟诣佛树。<a id="a-E0"></a>无老病死。<a id="a-E1"></a>至甘露道。<a id="a-E2"></a>于是菩萨既出家去。<a id="a-E3"></a>为众生故又无所行。<a id="a-E4"></a>亦无所住。<a id="a-E5"></a>不慕婇女。<a id="a-E6"></a>为得大胜。<a id="a-E7"></a>是大福田为功祚地。<a id="a-E8"></a>当行慧药。<a id="a-E9"></a>无数亿劫积累德行。<a id="a-EA"></a>布施持戒博学广闻。<a id="a-EB"></a>菩萨慈行禁戒清净。<a id="a-EC"></a>行无所犯。<a id="a-ED"></a>不志爱欲。<a id="a-EE"></a>忍辱仁和叚段解身不以怀恨。<a id="a-EF"></a>愍哀众生精进无懈。<a id="a-EG"></a>无数亿劫积集道业。<a id="a-EH"></a>祠祀百千。<a id="a-EI"></a>恒修禅定。<a id="a-EJ"></a>心意寂然消众尘垢。<a id="a-EK"></a>自伏其心慧无挂碍。<a id="a-EL"></a>而无想念。<a id="a-EM"></a>其心解脱济脱亿载。<a id="a-EN"></a>行慈愍哀已度无极。<a id="a-EO"></a>奉行清净分别喜护。<a id="a-EP"></a>是为真正天中之天。<a id="a-EQ"></a>应奉事之。<a id="a-ER"></a>清净无垢。<a id="a-ES"></a>心如明珠拥护怨难。<a id="a-ET"></a>天眼无极。<a id="a-EU"></a>厄者受归。<a id="a-EV"></a>病者为医。<a id="a-EW"></a>在诸国生为大法王。<a id="a-EX"></a>千眼中帝照诸迷惑。<a id="a-EY"></a>身意休息兴道威耀。<a id="a-EZ"></a>舍心怨结。<a id="a-Ea"></a>勇消众尘。<a id="a-Eb"></a>在众最胜无能逮者。<a id="a-Ec"></a>如师子步而无所畏。<a id="a-Ed"></a>如龙调心降雨以时。<a id="a-Ee"></a>导众如牛以弃怨结。<a id="a-Ef"></a>如月盛满光明远照。<a id="a-Eg"></a>如日始出。<a id="a-Eh"></a>犹如大炬消灭众冥。<a id="a-Ei"></a>喻如莲华不着泥水。<a id="a-Ej"></a>德香微妙不动如山。<a id="a-Ek"></a>道众嗔恨。<a id="a-El"></a>降伏身魔死魔天魔。<a id="a-Em"></a>为大导师迷失路者说八正道。<a id="a-En"></a>不久成佛断生老病死。<a id="a-Eo"></a>度诸闇冥。<a id="a-Ep"></a>疗众恶疮。<a id="a-Eq"></a>嗟叹正真不可限量。<a id="a-Er"></a>颜色光泽建立功勋。<a id="a-Es"></a>所嗟叹德令我如佛。<a id="a-Et"></a>于是菩萨稍进前行。<a id="a-Eu"></a>睹五道神名曰奔识。<a id="a-Ev"></a>住五道头。<a id="a-Ew"></a>带剑执持弓箭。<a id="a-Ex"></a>见菩萨来。<a id="a-Ey"></a>释弓投箭解剑退住。<a id="a-Ez"></a>寻时稽首菩萨足下。<a id="a-F0"></a>白菩萨曰。<a id="a-F1"></a>梵天之际天王见敕。<a id="a-F2"></a>守五道路不知如之。<a id="a-F3"></a>愚不敏达惟告意旨。<a id="a-F4"></a>菩萨告曰。<a id="a-F5"></a>虽主五道不知所归。<a id="a-F6"></a>源所从来。<a id="a-F7"></a>五戒为人。<a id="a-F8"></a>十善生天。<a id="a-F9"></a>悭堕饿鬼。<a id="a-FA"></a>[烈-列+(角*豕)]突畜生。<a id="a-FB"></a>十恶地狱。<a id="a-FC"></a>无五趣行便归人本。<a id="a-FD"></a>不慕五趣。<a id="a-FE"></a>以无五阴三毒六衰。<a id="a-FF"></a>则是泥洹。<a id="a-FG"></a>不处生死不住泥洹。<a id="a-FH"></a>便不退转受菩萨决。<a id="a-FI"></a>无所从生靡所不生。<a id="a-FJ"></a>于诸所生悉无所生。<a id="a-FK"></a>卿持俗刀。<a id="a-FL"></a>五兵宿卫。<a id="a-FM"></a>吾执智慧无极大剑。<a id="a-FN"></a>断五趣生死皆至本无。<a id="a-FO"></a>无终无始永安无形。<a id="a-FP"></a>奔识心解逮不退转。<a id="a-FQ"></a>无限天神皆发道心。<a id="a-FR"></a>于是菩萨勇猛舍家。<a id="a-FS"></a>适出城门。<a id="a-FT"></a>迦维罗卫一切群众。<a id="a-FU"></a>知太子去。<a id="a-FV"></a>各各共谈而欢悦喜。<a id="a-FW"></a>俱夷明日从寐起已。<a id="a-FX"></a>遥闻众言。<a id="a-FY"></a>觉知已去。<a id="a-FZ"></a>听大声响即察求之。<a id="a-Fa"></a>不见菩萨。<a id="a-Fb"></a>宣大音响。<a id="a-Fc"></a>及马车匿。<a id="a-Fd"></a>王心感绝自投于地。<a id="a-Fe"></a>举声称怨。<a id="a-Ff"></a>呜呼一子劝化宫中。<a id="a-Fg"></a>大小欢悦。<a id="a-Fh"></a>舍无数众。<a id="a-Fi"></a>今为所到永绝我望。<a id="a-Fj"></a>何所恃怙。<a id="a-Fk"></a>四域天下当何所依。<a id="a-Fl"></a>俱夷从床宛转在地。<a id="a-Fm"></a>自搣头发。<a id="a-Fn"></a>断身宝璎。<a id="a-Fo"></a>何以痛哉。<a id="a-Fp"></a>是我导师依怙如天。<a id="a-Fq"></a>而弃我去。<a id="a-Fr"></a>用复活为。<a id="a-Fs"></a>恩爱未久便复别离。<a id="a-Ft"></a>泪下如雨不能自胜。<a id="a-Fu"></a>嗟叹太子颜貌殊妙。<a id="a-Fv"></a>心净无垢清如深渊。<a id="a-Fw"></a>内外明好莫不敬重。<a id="a-Fx"></a>训教真正靡不吉祥。<a id="a-Fy"></a>咸同归命。<a id="a-Fz"></a>今舍我去为何所至。<a id="a-G0"></a>未曾放逸。<a id="a-G1"></a>不为驰骋。<a id="a-G2"></a>为天地主执正真道。<a id="a-G3"></a>释其沐浴庄严天服。<a id="a-G4"></a>远近慕路兴立行业。<a id="a-G5"></a>不见菩萨无不怀戚。<a id="a-G6"></a>国中树木寻时亏落。<a id="a-G7"></a>无诸华实。<a id="a-G8"></a>诸清净地悉生尘垢无复众好。<a id="a-G9"></a>仁尊所见。<a id="a-GA"></a>众音伎乐柔软声响。<a id="a-GB"></a>象马车乘。<a id="a-GC"></a>其虚空中。<a id="a-GD"></a>庄严香瓶华香伎乐。<a id="a-GE"></a>缯彩幡盖至德已逝。<a id="a-GF"></a>悉不复现。<a id="a-GG"></a>柔软至诚第一难遇。<a id="a-GH"></a>俱夷叹息泪下交集。<a id="a-GI"></a>人中之尊。<a id="a-GJ"></a>宿世积德悉达本末。<a id="a-GK"></a>欲度众生生老病死。<a id="a-GL"></a>又彼大圣修百千德。<a id="a-GM"></a>慧不可喻。<a id="a-GN"></a>于时车匿夜送菩萨。<a id="a-GO"></a>菩萨脱身宝璎奇珍以付车匿。<a id="a-GP"></a>持是还国。<a id="a-GQ"></a>启白父王及以舍妻。<a id="a-GR"></a>吾身弃国不慕世荣。<a id="a-GS"></a>不好天地惟道是本。<a id="a-GT"></a>若成正觉当复来还。<a id="a-GU"></a>宣是经典以法相度。<a id="a-GV"></a>使心寂静。<a id="a-GW"></a>不慕世荣。<a id="a-GX"></a>车匿闻之泪下如雨。<a id="a-GY"></a>稽首作礼。<a id="a-GZ"></a>人中圣慧愿以告我。<a id="a-Ga"></a>白马跪地舐菩萨足。<a id="a-Gb"></a>车匿白言。<a id="a-Gc"></a>王及妃问。<a id="a-Gd"></a>将大功勋为何所至。<a id="a-Ge"></a>当报云何。<a id="a-Gf"></a>菩萨答曰。<a id="a-Gg"></a>是卿所睹复何所问。<a id="a-Gh"></a>与车匿辞。<a id="a-Gi"></a>菩萨悦豫。<a id="a-Gj"></a>与恩爱别。<a id="a-Gk"></a>辩慧无量。<a id="a-Gl"></a>遂进前行逢两猎师。<a id="a-Gm"></a>心自念之。<a id="a-Gn"></a>吾已出家不与俗同。<a id="a-Go"></a>脱身所服贸鹿皮衣。<a id="a-Gp"></a>着之而去。<a id="a-Gq"></a>车匿取衣及宝璎珞。<a id="a-Gr"></a>牵白马还。<a id="a-Gs"></a>至游观园。<a id="a-Gt"></a>园监见之悲喜交集。<a id="a-Gu"></a>不睹辩才寂然之故。<a id="a-Gv"></a>今此车匿取太子衣众宝璎珞及白马还。<a id="a-Gw"></a>不当复忧。<a id="a-Gx"></a>其王闻之与诸群臣。<a id="a-Gy"></a>眷属围绕行至园观。<a id="a-Gz"></a>亦怀悲喜。<a id="a-H0"></a>瞿夷心望菩萨当还。<a id="a-H1"></a>不睹行来。<a id="a-H2"></a>心疑不信菩萨当去。<a id="a-H3"></a>闻车匿言。<a id="a-H4"></a>菩萨启王及以舍妻。<a id="a-H5"></a>得佛道已乃还相见。<a id="a-H6"></a>王睹宝衣车匿白马而独来还。<a id="a-H7"></a>不见太子自投堕地。<a id="a-H8"></a>呜呼阿子。<a id="a-H9"></a>明晓经典。<a id="a-HA"></a>众奇异术无不博达。<a id="a-HB"></a>今为所至弃国万民。<a id="a-HC"></a>车匿说之。<a id="a-HD"></a>我子菩萨为何所游。<a id="a-HE"></a>谁为开门。<a id="a-HF"></a>其诸天人供养云何。<a id="a-HG"></a>车匿白曰。<a id="a-HH"></a>惟王听之。<a id="a-HI"></a>我在常处晏然卧寐。<a id="a-HJ"></a>城门已闭。<a id="a-HK"></a>于时菩萨以柔软音。<a id="a-HL"></a>告我言。<a id="a-HM"></a>车匿疾被白马。<a id="a-HN"></a>城中万民时皆眠寐。<a id="a-HO"></a>悉不闻语。<a id="a-HP"></a>我时悲泣。<a id="a-HQ"></a>被马牵授。<a id="a-HR"></a>天帝开门。<a id="a-HS"></a>其四天王告敕四神。<a id="a-HT"></a>捧其马足。<a id="a-HU"></a>诸天百千天帝释梵以侍送之。<a id="a-HV"></a>严治道路校饰庄严。<a id="a-HW"></a>演大光明散华烧香。<a id="a-HX"></a>诸天伎乐同时俱作。<a id="a-HY"></a>踊在虚空。<a id="a-HZ"></a>诸天围绕以侍送之。<a id="a-Ha"></a>去是极远。<a id="a-Hb"></a>脱衣宝璎。<a id="a-Hc"></a>及白马遣我还国。<a id="a-Hd"></a>启王谢妃。<a id="a-He"></a>必至成佛乃还相见。<a id="a-Hf"></a>勿令愁忧。<a id="a-Hg"></a>于是瞿夷闻车匿言。<a id="a-Hh"></a>益用悲哀抱白马头。<a id="a-Hi"></a>以哀叹曰。<a id="a-Hj"></a>太子乘汝出。<a id="a-Hk"></a>何以独来还。<a id="a-Hl"></a>念前娱乐百种嗟叹。<a id="a-Hm"></a>怀戚叹言。<a id="a-Hn"></a>呜呼痛哉。<a id="a-Ho"></a>莫不离别。<a id="a-Hp"></a>势力坚强颜貌殊妙。<a id="a-Hq"></a>在于众中如月盛满。<a id="a-Hr"></a>相好庄严威神巍巍。<a id="a-Hs"></a>须臾相仰便复别去。<a id="a-Ht"></a>圣无等伦云何相舍。<a id="a-Hu"></a>功勋难量名称普至。<a id="a-Hv"></a>咸共奉敬。<a id="a-Hw"></a>圣住如山。<a id="a-Hx"></a>伏诸怨敌。<a id="a-Hy"></a>音声柔软犹如哀鸾过于梵天。<a id="a-Hz"></a>积功累德无能喻者。<a id="a-I0"></a>远近嗟叹。<a id="a-I1"></a>圣众神仙莫不悲恋。<a id="a-I2"></a>生怜鞞树为第一上。<a id="a-I3"></a>口演甘露音闻十方。<a id="a-I4"></a>虽在众欲无所染着。<a id="a-I5"></a>犹如虚空。<a id="a-I6"></a>所施清净柔软如乳。<a id="a-I7"></a>白毫天中圣体滑泽。<a id="a-I8"></a>淳和安隐手足柔软。<a id="a-I9"></a>严好巍巍犹如金色。<a id="a-IA"></a>以德严身莫不奉敬。<a id="a-IB"></a>在于中宫妓乐盈音。<a id="a-IC"></a>华香饮食不以为悦。<a id="a-ID"></a>心无增减。<a id="a-IE"></a>呜呼车匿无有仁慈。<a id="a-IF"></a>将至所在而独来还。<a id="a-IG"></a>瞿夷一口独叹菩萨。<a id="a-IH"></a>无数千言重叹菩萨。<a id="a-II"></a>导化一切云何独去。<a id="a-IJ"></a>谁复将行出此国土。<a id="a-IK"></a>何故与诸天俱。<a id="a-IL"></a>我独辛苦。<a id="a-IM"></a>车匿无状。<a id="a-IN"></a>挑我两目令孤盲冥。<a id="a-IO"></a>车匿当知。<a id="a-IP"></a>一切诸佛决报父母。<a id="a-IQ"></a>尚舍亲近。<a id="a-IR"></a>况我贱室婇女乐乎。<a id="a-IS"></a>毒哉恩爱何一速疾不能久在须臾间耳。<a id="a-IT"></a>慌惚不现犹如聚沫。<a id="a-IU"></a>思想所缚堕众见网。<a id="a-IV"></a>虽依人间奄不知处。<a id="a-IW"></a>本曾说之。<a id="a-IX"></a>现行不真。<a id="a-IY"></a>安须臾间苦多无量。<a id="a-IZ"></a>所愿使果早成佛道。<a id="a-Ia"></a>王劝瞿夷。<a id="a-Ib"></a>人生有终合会有离。<a id="a-Ic"></a>四时忽变。<a id="a-Id"></a>天地日月皆不常在。<a id="a-Ie"></a>太子初生天地为动行至七步。<a id="a-If"></a>口自宣言。<a id="a-Ig"></a>天上世间我为最尊。<a id="a-Ih"></a>当度三界生老病死。<a id="a-Ii"></a>令至无为。<a id="a-Ij"></a>天帝来下稽首供养。<a id="a-Ik"></a>四王接身置金机上。<a id="a-Il"></a>九龙浴体。<a id="a-Im"></a>未生之时豫现瑞应三十有二。<a id="a-In"></a>阿夷相之。<a id="a-Io"></a>若在家者为转轮王。<a id="a-Ip"></a>舍家为佛所知博达。<a id="a-Iq"></a>力势无限。<a id="a-Ir"></a>三界特尊无不稽颡。<a id="a-Is"></a>必当成佛度脱十方。<a id="a-It"></a>来还不久。<a id="a-Iu"></a>且自宽思勿复忧愁。<a id="a-Iv"></a>王虽说是心中隔塞。<a id="a-Iw"></a>悲哀叹言。</p>
  <p id="aIx">尔时车匿。<a id="a-Iy"></a>见王瞿夷所说辛苦。<a id="a-Iz"></a>益悲流泪沾襟衣裳。<a id="a-J0"></a>谏言。<a id="a-J1"></a>善哉。<a id="a-J2"></a>瞿夷。<a id="a-J3"></a>愿听我言。<a id="a-J4"></a>勿得复悲。<a id="a-J5"></a>我于中夜见一城中。<a id="a-J6"></a>男女大小悉淳眠寐。<a id="a-J7"></a>百福至圣与我谈语。<a id="a-J8"></a>欲使被马。<a id="a-J9"></a>适闻其言。<a id="a-JA"></a>心中隔塞遥视尊妃。<a id="a-JB"></a>极复淳熟寐。<a id="a-JC"></a>称扬大音而举声呼。<a id="a-JD"></a>速起速起。<a id="a-JE"></a>圣尊欲去。<a id="a-JF"></a>天接音声令没不闻。<a id="a-JG"></a>举脚蹋地。<a id="a-JH"></a>拍手挝鼓。<a id="a-JI"></a>无闻声者。<a id="a-JJ"></a>尔时虚空日月光光。<a id="a-JK"></a>无数亿千释梵四天。<a id="a-JL"></a>诸大尊神稽首为礼。<a id="a-JM"></a>叉十自归供养至尊。<a id="a-JN"></a>诸鬼神龙阅叉揵沓和魃魅害鬼。<a id="a-JO"></a>其四天王神足敕鬼。<a id="a-JP"></a>奉举马足。<a id="a-JQ"></a>散青莲华芙蓉茎华。<a id="a-JR"></a>清净无垢。<a id="a-JS"></a>圣百福相威光巍巍。<a id="a-JT"></a>雨众天华地六反震动。<a id="a-JU"></a>华遍佛国。<a id="a-JV"></a>但闻天言。<a id="a-JW"></a>促促开门。<a id="a-JX"></a>门自然开。<a id="a-JY"></a>无数亿天前后围绕。<a id="a-JZ"></a>咸共供养不自举身。<a id="a-Ja"></a>忽已过去。<a id="a-Jb"></a>世护所说。<a id="a-Jc"></a>兄弟妻子诸天部党上及天王。<a id="a-Jd"></a>志好所趣令归佛道。<a id="a-Je"></a>不念众恶默然不言。<a id="a-Jf"></a>以能咨嗟菩萨大德。<a id="a-Jg"></a>揵陟有力施畅音声。<a id="a-Jh"></a>天护软响。<a id="a-Ji"></a>揵陟负载世之大圣。<a id="a-Jj"></a>速疾勿动。<a id="a-Jk"></a>无有恐怖恶趣之难。<a id="a-Jl"></a>世护乘汝。<a id="a-Jm"></a>一心欢喜舍畜生身。<a id="a-Jn"></a>不毁导师。<a id="a-Jo"></a>导师光明光为一切故。<a id="a-Jp"></a>汝必得度勿得展转。<a id="a-Jq"></a>复有色处。<a id="a-Jr"></a>百千亿天宛转足下。<a id="a-Js"></a>见揵陟马在于虚空乘负菩萨。<a id="a-Jt"></a>严治涂路极好无限。<a id="a-Ju"></a>作宝栏楯若干品事。<a id="a-Jv"></a>烧天名香。<a id="a-Jw"></a>揵陟本福。<a id="a-Jx"></a>忉利诸天围旋太子在边。<a id="a-Jy"></a>天乐自娱。<a id="a-Jz"></a>瞿夷勿愁安心欣然。<a id="a-K0"></a>睹之不久。<a id="a-K1"></a>人中之上当成佛道。<a id="a-K2"></a>诸天围绕。<a id="a-K3"></a>于夜所告皆应道法。<a id="a-K4"></a>今勿复悲。<a id="a-K5"></a>百福威曜超绝群众。<a id="a-K6"></a>察是欢喜不当怀忧。<a id="a-K7"></a>夙夜七日叹其功勋。<a id="a-K8"></a>不能究竟。<a id="a-K9"></a>尊人出时诸天共进不可尽极。<a id="a-KA"></a>妃今利义不可称载。<a id="a-KB"></a>曾奉事斯光显至真圣。<a id="a-KC"></a>于是移成无极道念。<a id="a-KD"></a>妃不久亦当复成人中之上。<a id="a-KE"></a>王念菩萨不舍心怀。<a id="a-KF"></a>适欲请还。<a id="a-KG"></a>念阿夷相之。<a id="a-KH"></a>在家为转轮圣王。<a id="a-KI"></a>七宝自然。<a id="a-KJ"></a>主四天下。<a id="a-KK"></a>千子勇猛。<a id="a-KL"></a>若复出家学道。<a id="a-KM"></a>必成正觉无上大圣。<a id="a-KN"></a>以七觉意宝。<a id="a-KO"></a>训化十方三界愚冥。<a id="a-KP"></a>悟诸不觉。<a id="a-KQ"></a>必不肯还。<a id="a-KR"></a>当遣侍卫供养护人。<a id="a-KS"></a>普召大臣诸明智众。<a id="a-KT"></a>卿等在家长子抱孙共相娱乐。<a id="a-KU"></a>不念吾忧。<a id="a-KV"></a>吾有一子奇相圣达。<a id="a-KW"></a>十方超异。<a id="a-KX"></a>当居四天下。<a id="a-KY"></a>一旦别难入名山谷绝无人处。<a id="a-KZ"></a>苦厄寒暑饥渴穷危。<a id="a-Ka"></a>无能知者。<a id="a-Kb"></a>择取卿等大臣子弟五人。<a id="a-Kc"></a>追而侍之。<a id="a-Kd"></a>若中来还灭汝五族。<a id="a-Ke"></a>既奉王教。<a id="a-Kf"></a>入山求侍之。<a id="a-Kg"></a>菩萨遂进深入名山。<a id="a-Kh"></a>五人追之不能及逮。<a id="a-Ki"></a>心自念言。<a id="a-Kj"></a>是为逸人行不择路。<a id="a-Kk"></a>何道之有也。<a id="a-Kl"></a>若欲还归。<a id="a-Km"></a>必灭我种。<a id="a-Kn"></a>不如住此。<a id="a-Ko"></a>五人所止。<a id="a-Kp"></a>甘果美泉悉具滋茂。<a id="a-Kq"></a>树木丰盛悉无所乏者。<a id="a-Kr"></a>菩萨舍国威圣无限。<a id="a-Ks"></a>心自念言。<a id="a-Kt"></a>欲作沙门志在寂静。<a id="a-Ku"></a>威仪礼节游行至山水边定止。<a id="a-Kv"></a>天王知心。<a id="a-Kw"></a>飞天奉刀来。<a id="a-Kx"></a>帝释受发则成沙门。<a id="a-Ky"></a>肉髻在家不知。<a id="a-Kz"></a>菩萨严饰衣被第一显现。<a id="a-L0"></a>手执应器。<a id="a-L1"></a>思惟无念。<a id="a-L2"></a>入罗阅只欲行分卫。<a id="a-L3"></a>容色光光犹紫金曜。<a id="a-L4"></a>巨身丈六相三十二。<a id="a-L5"></a>万民咸来观之面像。<a id="a-L6"></a>目视无厌。<a id="a-L7"></a>所行周旋。<a id="a-L8"></a>众随逐之。<a id="a-L9"></a>往古以来未曾见闻如是圣达至真神人。<a id="a-LA"></a>光曜普照。<a id="a-LB"></a>天人兴念思其本末。<a id="a-LC"></a>布施肴膳不知。<a id="a-LD"></a>菩萨不乐居家若干品业。<a id="a-LE"></a>众人惟察人中之尊与天不异。<a id="a-LF"></a>往告瓶沙王。<a id="a-LG"></a>大王欣庆今获善利。<a id="a-LH"></a>梵天自下诣国分卫。<a id="a-LI"></a>或复言曰。<a id="a-LJ"></a>是天帝释。<a id="a-LK"></a>或复说曰。<a id="a-LL"></a>是焰天王。<a id="a-LM"></a>或复说言。<a id="a-LN"></a>兜术陀天。<a id="a-LO"></a>无憍乐天。<a id="a-LP"></a>或言化自在天王。<a id="a-LQ"></a>或复说曰。<a id="a-LR"></a>是日月王。<a id="a-LS"></a>维摩神王。<a id="a-LT"></a>王闻是言。<a id="a-LU"></a>欢喜无量。<a id="a-LV"></a>即遣使者观于菩萨何所至趣。<a id="a-LW"></a>无供养者不得分卫。<a id="a-LX"></a>即便出城。<a id="a-LY"></a>使者追察坐山水边。<a id="a-LZ"></a>威神吉祥如紫金山。<a id="a-La"></a>使者寻还启瓶沙王曰。<a id="a-Lb"></a>坐山水边。<a id="a-Lc"></a>时王闻之敕外严驾。<a id="a-Ld"></a>与诸群臣诣山水边。<a id="a-Le"></a>遥见菩萨威神光。<a id="a-Lf"></a>光喻于日明。<a id="a-Lg"></a>寻便下车。<a id="a-Lh"></a>恭恪叉十稽首礼足。<a id="a-Li"></a>观菩萨形犹如须弥。<a id="a-Lj"></a>结加趺坐加敬归命。<a id="a-Lk"></a>逊辞下意而与言谈。<a id="a-Ll"></a>王曰太子。<a id="a-Lm"></a>生多奇异形相炳着。<a id="a-Ln"></a>德喻乾坤。<a id="a-Lo"></a>当王四天下为转轮王。<a id="a-Lp"></a>四海颙颙冀神宝至。<a id="a-Lq"></a>何弃天位自放山薮。<a id="a-Lr"></a>假令太子不乐本国。<a id="a-Ls"></a>愿以鄙邦贡上处焉。<a id="a-Lt"></a>训诲黎庶各得其所。<a id="a-Lu"></a>五乐自娱唯当纳受。<a id="a-Lv"></a>不距至怀。<a id="a-Lw"></a>菩萨答曰。<a id="a-Lx"></a>吾久达此一切无常。<a id="a-Ly"></a>弃天地位无可慕乐。<a id="a-Lz"></a>是故出家行作沙门。<a id="a-M0"></a>观诸幼少皆归老耄。<a id="a-M1"></a>颜色损落面皱皮缓。<a id="a-M2"></a>国土财宝一切如化。<a id="a-M3"></a>情欲多难犹如杂毒。<a id="a-M4"></a>堕入地狱饿鬼畜生。<a id="a-M5"></a>智者所恶愚者所贪。<a id="a-M6"></a>吾除贪欲如弃涕唾。<a id="a-M7"></a>身如树果不久则堕。<a id="a-M8"></a>亦如浮云须臾则灭。<a id="a-M9"></a>微不觉之。<a id="a-MA"></a>忽然已过。<a id="a-MB"></a>有毁坏忧。<a id="a-MC"></a>不得久安。<a id="a-MD"></a>夫人乐欲以自烧身。<a id="a-ME"></a>贪欲无厌。<a id="a-MF"></a>若饮碱水。<a id="a-MG"></a>从致苦患。<a id="a-MH"></a>愚人不解自以为乐。<a id="a-MI"></a>明智观察欲如聚沫。<a id="a-MJ"></a>圣贤无漏唯乐法念。<a id="a-MK"></a>充于智慧乃厌爱欲。<a id="a-ML"></a>贪习俗者不见本际。<a id="a-MM"></a>不了本净。<a id="a-MN"></a>王观此身无有坚固。<a id="a-MO"></a>所至到处常自迷惑。<a id="a-MP"></a>不能分别。<a id="a-MQ"></a>身无吾我。<a id="a-MR"></a>我身弃捐百千玉女。<a id="a-MS"></a>心无所贪。<a id="a-MT"></a>不慕世荣。<a id="a-MU"></a>第一思惟欲成佛道。<a id="a-MV"></a>希有好德如好色者。<a id="a-MW"></a>唯有圣达视色如粪。<a id="a-MX"></a>察道真实。<a id="a-MY"></a>虽有父母君子梵志长者居士及与妻息。<a id="a-MZ"></a>身有重疾。<a id="a-Ma"></a>不能分取令无苦患。<a id="a-Mb"></a>国士高位金银七宝何益于己。<a id="a-Mc"></a>日照天下不益盲者。<a id="a-Md"></a>吾观三界一切无常。<a id="a-Me"></a>乐少苦多。<a id="a-Mf"></a>身非我有。<a id="a-Mg"></a>世间犹寄难可久居。<a id="a-Mh"></a>吾见若兹。<a id="a-Mi"></a>是故出家。<a id="a-Mj"></a>而为比丘不慕世荣。<a id="a-Mk"></a>迦维罗卫者。<a id="a-Ml"></a>邦土第一转轮王处也。<a id="a-Mm"></a>风雨顺时万民滋茂。<a id="a-Mn"></a>最和安隐。<a id="a-Mo"></a>吾不慕乐。<a id="a-Mp"></a>舍家为道。<a id="a-Mq"></a>王曰善哉。<a id="a-Mr"></a>我得善利乃见至圣。<a id="a-Ms"></a>吾志于俗不识至义。<a id="a-Mt"></a>因欲相请于无欲人。<a id="a-Mu"></a>假使得佛惟见愍念。<a id="a-Mv"></a>以为法主当见度脱。<a id="a-Mw"></a>我遇十力宿有余庆得睹大圣投身自归。<a id="a-Mx"></a>前礼菩萨足。<a id="a-My"></a>右绕三匝。<a id="a-Mz"></a>与群臣俱。<a id="a-N0"></a>严驾还国。</p>
 </body>
</html>