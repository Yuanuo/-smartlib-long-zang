<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>普曜经卷第五</title>
</head>
<body>
  <h1 class="head">普曜经卷第五</h1>
  <h2>异学三部品第十四</h2>
  <p>于是菩萨。游在山间。往至尼连水边。乐于闲居心意寂然。慈念十方欲益天人。佛告诸比丘。菩萨遥见郁头蓝弗。为诸弟子所见奉敬。达知图谶算术天地灾变。为众最师。菩萨心念。今者此等自以己身。计知算术星宿灾异。为众人师。所见奉事。吾往其所。问其所行能知殊胜。尔乃降伏讲有无法。一心脱门三昧正定超其所学。以权方便观其本末。自睹此等所当行者。世俗定意。然后为说深奥之定。无为三昧乃归大道。于时菩萨思惟是已。往诣其所。问言。贤者。所事何师谁为说法。而学此业。郁头蓝弗。答言。吾无有师自然达之。又问。今所达者。为何所获。答曰。获有想无想定。菩萨报曰宁可从人得学是定乎。答曰善哉。从志所乐。时菩萨起在于屏处结加趺坐。菩萨适坐功福殊特。圣慧无匹。宿世所行卓然有异。入诸定意一切正受。独步无侣靡不通达。百千定意一切备矣。犹如照镜而得自在。而无挂碍。于时菩萨从三昧起。重诣蓝弗所。复问。宁更有定踰无想乎。进至道耶。答曰无也。菩萨自念。蓝弗无信。独吾有信。蓝弗无精进念定意智慧。独吾有之。思惟是已便舍之去。诣迦罗无提所。问之曰。谁为师主从何受法。答曰无师。自然畅之。又问畅之何所获乎。答曰。获无用虚空三昧。于时菩萨三昧正受。最为殊特。即复说言。此业善哉。我所归趣仁亦趣此。俱共在斯。与是众人而为眷属。菩萨答曰。今此业者不至灭度。不离于欲。不达无为。不至寂然。无有沙门。不至正觉。非是泥洹。于时菩萨与彼蓝弗及此迦罗。反覆相难知之不及便舍之去。转复前行见三梵志。一曰忧为迦叶。次曰那提迦叶。次曰竭夷迦叶。兄弟三人有千弟子。菩萨过候。问何所事乎。曰奉事水火及于日月。上至梵天。菩萨答曰。是不真正。水不常满。火不久热。日出则移月满则缺。梵天无常虽久必终。唯有无为无终无始能无穷极。所论适竟。因舍之去。还归本处。佛告比丘。于时菩萨心自念言。今吾处在五浊之世。值下劣众外学炽盛。各堕异见九十六俓六十二疑。贪身爱命蔽塞愚冥。染慕情欲怀伤害心。不受训诲不向清净。志慕饮食爱恋土地。常行非义不志微妙。不乐慧施爱财贪嫉。志不存此道品之义。不在无碍驰骋情态。住于十恶不离自大。不救众厄放逸不定。难可开化。杀害恣意饮酒无节。唯慕乐之。或事水火日月梵天。或事山神社神虚空天神。海水泉池树木之神。或服果蓏。入山服食。或一日一食。二日三日或至七日一食。或日一揣。二日三日七日一揣。或十五日乃至一月一食。净修梵行四禅四等。上仙梵天不逝生死。或有裸形。或服鹿皮。或事鬼神罗刹阿须伦神。不免恶趣。不能成道。谓之自达不可轨则。无以开化世俗众邪异学。今我宁可示现清行。以用摄取外学之等。显正真业使舍迷惑。所当应行。欲界色界不从彼教。来入佛道。</p>
  <h2>六年勤苦行品第十五</h2>
  <p>佛告比丘。于时菩萨作是思惟。六年之中示大勤苦精进之行。以何等故名勤苦行。是事难及人所不逮。是故名曰勤苦行矣。众生之中。若天世人不能修行。成办此业。唯有究竟一生补处菩萨。乃能行之故曰难办。斯勤苦行。因是现行四禅之法。数出入息令解其意。无想不念无所悕望。在所至奉心无所猗。不贪是四。其像本末宿世所学。无学缘觉菩萨所行。是则名曰周遍虚空。无作非作靡所不作。彼则名曰普护一切。以等如空行禅定事。是亦名曰去无所至。于时菩萨欲现世间开化外学。若干品业训诲诸天。示其罪福。外学异术。计死断绝神无所生。或言有常云何罪福。为分别说功德之报。现身口心当行清净。日服一麻一米。六年之中。修立难及勤苦之行。宿命不债。菩萨六年之中结加趺坐。威仪礼节未曾进退。常存露精亦无覆盖。不避风雨。不障头首尘土之患。不起左右行大小便。亦无涕[涅-日+乖]。不屈申俯仰。亦不倾侧。身不倚卧。或兴云大雨电雷霹雳。春秋冬夏菩萨默坐。值此众难未曾举手。以自障蔽诸根不乱。不生恐怖丘聚村落男女大小。牧马牛羊担薪负草。过边兴尘不相念之。不以为患。无所污难。彼时菩萨。众人怪之羡之所行。取其草木投著耳中。耳不痛痒。著之鼻中鼻亦不[口*血]。亦不弃去。诸天龙神阿须伦迦留罗真陀罗摩休勒。目自睹见菩萨功勋道德巍巍。来往其边供养奉事。稽首菩萨。尔时菩萨定坐六年。现勤苦行。教授开化十二载天人。立之三乘。以是之故。坐六年耳。于是颂曰。</p>
  <p class="l-js-5c">菩萨前出家　　其功勋真正</p>
  <p class="l-js-5c">厥心常寂然　　显是愍众生</p>
  <p class="l-js-5c">在五浊之世　　由下劣俗故</p>
  <p class="l-js-5c">生此阎浮提　　于世现罪福</p>
  <p class="l-js-5c">邪学业炽盛　　诸见六十二</p>
  <p class="l-js-5c">故立此精进　　逼困身毕罪</p>
  <p class="l-js-5c">浴池诸泉源　　日月众光明</p>
  <p class="l-js-5c">树木岩石山　　厌鬼地神礼</p>
  <p class="l-js-5c">自然行精进　　建立难及行</p>
  <p class="l-js-5c">修成勤苦业　　为众示现此</p>
  <p class="l-js-5c">身力如金刚　　禅思不可动</p>
  <p class="l-js-5c">用若干义故　　亦复现缘觉</p>
  <p class="l-js-5c">若诸天人民　　异学乱见喜</p>
  <p class="l-js-5c">亦化此等故　　示勤苦之行</p>
  <p class="l-js-5c">而结加趺坐　　在地无坐具</p>
  <p class="l-js-5c">日进一麻米　　示现而服此</p>
  <p class="l-js-5c">示出息不出　　亦无还报息</p>
  <p class="l-js-5c">六年甚坚强　　禅思不缺漏</p>
  <p class="l-js-5c">无念无不念　　不念所可行</p>
  <p class="l-js-5c">心犹如虚空　　禅思不倾动</p>
  <p class="l-js-5c">不覆盖身上　　亦无所障蔽</p>
  <p class="l-js-5c">不移动如山　　禅思不增减</p>
  <p class="l-js-5c">不避其风雨　　亦不障头首</p>
  <p class="l-js-5c">不失威仪节　　禅思无进退</p>
  <p class="l-js-5c">村落诸男女　　牧牛马猪羊</p>
  <p class="l-js-5c">担薪及负草　　行边兴尘土</p>
  <p class="l-js-5c">不净坋其身　　若干品诸难</p>
  <p class="l-js-5c">无念不迷惑　　禅思无进退</p>
  <p class="l-js-5c">身肉为消尽　　唯有皮骨存</p>
  <p class="l-js-5c">腹背表里现　　犹如箜篌形</p>
  <p class="l-js-5c">诸所造天行　　须伦龙沓和</p>
  <p class="l-js-5c">目睹总功勋　　皆其咸供养</p>
  <p class="l-js-5c">五体礼受教　　令疾得成就</p>
  <p class="l-js-5c">使我得致是　　如心怀愍哀</p>
  <p class="l-js-5c">欲降外异学　　闇蔽众邪业</p>
  <p class="l-js-5c">因是现罪福　　其身坐口言</p>
  <p class="l-js-5c">是佛道难得　　髡头何有道</p>
  <p class="l-js-5c">行无央数劫　　六年毕其罪</p>
  <p class="l-js-5c">以是化天人　　其数十二载</p>
  <p class="l-js-5c">是故人中尊　　坐禅不进退</p>
  <p>佛告诸比丘。菩萨修勤苦行竟六年已。心自念言。虽有神通圣明慧力。今吾以是羸瘦之体。往诣佛树。将无后世边地诸国有讥者乎。谓饿得道。吾身宁可服柔软食。平复其体使有势力。然后乃往至其树下。能成佛道。时有丘聚名曰修舍慢加。有长者女。日日饮食八百梵志。见知菩萨造勤修行。常愿奉供。大圣菩萨。即夜往树下坐。时长者女。始出嫁时。有愿生男子者。必当与作甘美肴膳。祠山树神。时长者女。生得一男心中欢喜。[((土/口)*殳)/牛]千头牛展转相饮。取其淳乳用作乳糜。欲祠树神。即便遣婢先往扫除。婢见佛坐不识何神。还启大家扫除已竟。树下有神端正殊好。非世所见。时女闻喜欲取糜往。糜跳出釜高一丈余不可得取。女甚怪之。时八百梵志中师见之谓女。今此乳糜非凡夫所应服者。唯临成佛。服食此饭乃消化耳。天于虚空而出声曰。今日女欲兴立大祠。有大菩萨在于精思勤修苦行。已从坐起。汝本有愿当先饭之。食之充满。尔乃逮成无上正真之道。为最正觉。便说此意勿违本愿。时长者女闻天神言。即取乳糜盛满金钵。手执宾干与八百梵志。俱往尼连水边。佛言比丘。菩萨知之。即以神通慧力。还江水边。忽然而度。随其习俗示现。入水而自洗浴。时八万天子各按树枝供养菩萨。菩萨牵枝出在岸边。其身轻便清净无垢。菩萨适住。时兜术天子号离垢光。寻取天衣袈裟僧迦梨。化沙门形奉上菩萨。于时菩萨即取著之。静然而住。时尼连江水中龙妻从地化出。以微妙床贡进菩萨。菩萨即坐。时修舍慢加村落长者女。与诸梵志奉美乳糜。诣菩萨所。稽首足下右绕三匝。以宾干水灌菩萨手。以美乳糜进奉上之。菩萨愍哀女故辄受食之。气力得充心无所恋。持金钵投之江水。具足千龙。即摄取之而供养钵。于时奉床龙妻得之。用立神寺勤心供养。诸天百千亿载。悉取香水和泥起寺。其欲供养菩萨钵者。各现宫殿咸共奉事。于时村落长者女等。佛与发爪得之起塔供养。佛言比丘。菩萨适服此乳糜以成福愿。身遂充满容色光光。踰于日月。于是颂曰。</p>
  <p class="l-js-5c">时世尊精思　　勤心自念言</p>
  <p class="l-js-5c">身神通慧力　　往诣树王下</p>
  <p class="l-js-5c">成一切智慧　　以逮诸通慧</p>
  <p class="l-js-5c">便行普愍哀　　最后救众生</p>
  <p class="l-js-5c">我宁可服食　　令身得充满</p>
  <p class="l-js-5c">往到树王下　　成圣一切智</p>
  <p class="l-js-5c">不以少薄福　　得致天人安</p>
  <p class="l-js-5c">不得成明眼　　还身力甘露</p>
  <p class="l-js-5c">至说宿功德　　决斯安隐祠</p>
  <p class="l-js-5c">其心思如是　　天闻告村落</p>
  <p class="l-js-5c">金钵盛乳糜　　往诣江水边</p>
  <p class="l-js-5c">奉上心踊跃　　逮得道甘露</p>
  <p class="l-js-5c">所行百千劫　　诸根悉寂定</p>
  <p class="l-js-5c">诸天龙神往　　大圣至水岸</p>
  <p class="l-js-5c">适施度无极　　入水自洗浴</p>
  <p class="l-js-5c">以洗除心垢　　愍伤于世俗</p>
  <p class="l-js-5c">亿千天欢喜　　各赍华捣香</p>
  <p class="l-js-5c">世寂适入水　　人中上洗浴</p>
  <p class="l-js-5c">念知是菩萨　　建立行无垢</p>
  <p class="l-js-5c">仁贤适洗浴　　百千天奉事</p>
  <p class="l-js-5c">其身无垢秽　　天子奉袈裟</p>
  <p class="l-js-5c">身即著衣服　　著衣服已竟</p>
  <p class="l-js-5c">龙妻寻欢喜　　奉之好床座</p>
  <p class="l-js-5c">寂定意便坐　　为世之道眼</p>
  <p class="l-js-5c">修舍女奉食　　金钵盛乳糜</p>
  <p class="l-js-5c">稽首礼足下　　大通即服之</p>
  <p class="l-js-5c">服此得充满　　投钵著水中</p>
  <p class="l-js-5c">诸天奉真诚　　来供养于佛</p>
  <p class="l-js-5c">如来适饭竟　　乳糜极甘美</p>
  <p class="l-js-5c">其身气力充　　行诣佛树下</p>
  <p class="l-js-5c">适到佛树下　　行身不动摇</p>
  <p class="l-js-5c">强如帝释步　　建立菩萨行</p>
  <p>于是菩萨饭食已充。愍念十方救济危厄。欲坐树下现成佛道度脱众生。十方诸佛。咸示威变。显其瑞应。五百化鸟自然来现。往诣其所绕菩萨身。畅悲哀音。叹其宿世所行无量积累功德。为一切故。欲化五趣故现五百。令去五阴。消除五盖。拔五道行。逮五神通。化去五五二十五事。所处甚难。存处道场。住无所住。本无定慧。于是颂曰。</p>
  <p class="l-js-5c">从无数劫来　　积德行六度</p>
  <p class="l-js-5c">四等心四恩　　护三界之将</p>
  <p class="l-js-5c">大慈无盖哀　　欲脱痴聋盲</p>
  <p class="l-js-5c">今当成大道　　具三十二相</p>
  <p class="l-js-5c">随俗而现身　　说苦空非常</p>
  <p class="l-js-5c">使了悉本无　　入佛三宝藏</p>
  <p class="l-js-5c">俗人罪所盖　　十二因缘障</p>
  <p class="l-js-5c">不达无上真　　生死沉没亡</p>
  <p class="l-js-5c">若解一切空　　不犯五阴行</p>
  <p class="l-js-5c">阴衰已消灭　　心净如法王</p>
  <p class="l-js-5c">至真无上慧　　莫能限度量</p>
  <p class="l-js-5c">光明踰日月　　所济无有疆</p>
  <p class="l-js-5c">须弥尚可称　　虚空可度量</p>
  <p class="l-js-5c">不及大智慧　　大圣无极行</p>
  <p>叹此颂时。无数天神皆发无上正真道意也。佛告诸比丘。菩萨江水边洗已饭食乳糜。知气力充。往诣佛树。佛树王下修如法行。皆无所动坚住如山。不谄蔽行。不逼短气造立清净。不动摇行而不相掁。以不强项性不卒暴。所行高下自然平等。演光明王晃晃灼灼。至真善行消垢下意。法过去佛清净正行。至师子床不坏性行。断众恶趣思念永安。弃魔力势令不堪任。度众邪行受正法业。灭冥树尘生死之本。使无部党。释梵四王行无所处。一心勇猛恐伏怨难所游独步达一切智。心意无双断终始滋。舍欲诸贪使灭四难。无为无畏度于彼岸。如是行者。菩萨德行功勋皆成。诣江水边至佛树下。欲行天人化其道路。弘广无际。又斯道路左右七宝栏楯。悉令严正。高四丈二。上有交露行诸台阁。亦众宝成天盖幢幡。处处珓饰。七宝树木高大妙好。诸宝树间琦珍为绳。交络诸树两两树间。有一浴池。池底金沙中生青莲芙蓉茎华。其树四边宝为栏楯。明月琉璃杂厕其间。凫雁鸳鸯游戏其中。八千玉女香汁洒地扫道令净。二万玉女垂诸宝璎。散诸天华。其树间地七宝合成。八万玉女各持供养。名香木蜜诸杂琦异。执金香瓶著宝垛上。一一垛上有五千玉女。鼓天之乐佛言。如是比丘。菩萨欲诣佛树下时。严治道路巍巍如是。至江水边。诸志大乘亦入此路。其夜菩萨当成佛时。千梵天王告梵天众。其福功德显耀清净。皆修道迹。慈悲喜护禅定神通。从千劫来奉行大道。今诣佛树。吾等当共往供养之。所修令吉以能归命。无有怨惧。终无所畏。无八难患。生天上人间十方佛前。在梵天宫。梵天闻之。六年苦行今诣佛树。皆共善心当怀悦豫。供养菩萨大千世界之法主也。天帝释梵日月天王。诣江水边皆往奉迎。在亿载佛国。皆心念之。今诣佛树下。当降伏魔。无能见顶。上至梵天。亦无能睹。今尊身相甚妙。庄严其身三十有二。言辞柔和清净无垢。音声雅妙过踰梵天。今坐树下当共供养。其忍辱力。释梵知之忽然安隐。悉断一切尘劳结缚。若有闻者。致甘露迹成缘觉业。若逮佛道。普世界众生皆来供养。佛告比丘。有一梵天名曰三千。建立睹此三千大千佛国。平等如掌悉令照明。化于此地生软青草。在其左右犹如天衣。如是草比遍大千佛国。而于众生无所妨害。庄严此国。东方释梵及四天王。诸菩萨众不可称计。诸佛国土诸菩萨众。皆来供养。南西北方四维上下诸佛国土无央数众。释梵四王庄严供具。皆来贡上。一一佛土若干庄严。铁围大铁围一切诸山。是诸佛国忽然不现。悉不知处。唯睹一切诸菩萨身普周佛土。诸天子等。又有十六人侍从菩萨。其名曰转进菩萨。无进菩萨。施与菩萨。爱敬菩萨。勇力菩萨。发猛菩萨。善住菩萨。总持菩萨。照曜菩萨。华鬘菩萨。法英菩萨。吉恐菩萨。不害眼菩萨。大净菩萨。净严菩萨。戒净菩萨。眷属围绕。是诸天子等。悉不退转逮得法忍。供养菩萨。庄严道场平治其地。三千二百里周匝围绕有好七重栏楯。七重行树。七重交露缦缦。七重宝楼。皆悉紫金诸杂挍饰。若干种品。诸宝莲华自然化生。烧众名香。上虚空中立一宝盖。覆于十方诸佛国土。生诸宝树。诸天人民。其树华果悉现道场。其十方界水陆众华。悉现道场。十方佛国菩萨道场。所可庄严不可限量。功德圣慧清净之业。亦现道场。佛树如是。诸天子等眷属围绕。庄严佛树极令清净。一切诸天龙鬼神干沓和。所可庄严宫殿室宅。若干品妙悉遥目睹。咸共叹曰。善哉善哉。功德福报应不可思议。彼佛树神有四天俱严治道树。一名足迹。二名边豆。三名善意。四名布精。庄严佛树供养菩萨。其树根茎枝节诸叶华实。皆悉茂盛围绕佛树。广长极妙高八十里。巍巍无量栏楯树木。交露众帐亦各七重。七宝合成周匝围绕。犹如忉利昼度之树。若有见者而无厌极。三千国土。国土坚强犹如金刚不可毁坏。自然现彼菩萨坐树当成佛道。佛言比丘。是菩萨身演大光明。普塞恶趣。灭除八难。病者得愈。恐怖得安。系缚得解。聋盲喑痾皆悉解脱。贫者大富。尘劳热者悉彼疗治。饥渴饱满。怀妊得产。老耄强健。当尔之时。悉无欲缚。无淫怒痴。不想患厌。无有诤讼。当尔之时。一切众生相视如父如母如子如身。皆怀慈心。于是颂曰。</p>
  <p class="l-js-5c">其至无择界　　现于地狱中</p>
  <p class="l-js-5c">诸有苦恼者　　咸得入安隐</p>
  <p class="l-js-5c">畜生自然和　　各各相爱念</p>
  <p class="l-js-5c">皆共怀慈心　　逮得无所畏</p>
  <p class="l-js-5c">至于饿鬼处　　诸饥渴穷厄</p>
  <p class="l-js-5c">皆获得食饮　　因菩萨威神</p>
  <p class="l-js-5c">八难皆闭塞　　消灭诸恶趣</p>
  <p class="l-js-5c">众生悉安隐　　快乐如天上</p>
  <p class="l-js-5c">皆有聋盲者　　众根不具足</p>
  <p class="l-js-5c">应时悉视听　　其身皆备悉</p>
  <p class="l-js-5c">淫怒痴尘劳　　众生被热恼</p>
  <p class="l-js-5c">诸尘得休息　　皆悉念正真</p>
  <p class="l-js-5c">贫者得财富　　皆得生天上</p>
  <p class="l-js-5c">病者悉除愈　　系缚得解脱</p>
  <p class="l-js-5c">无厌及嗔恚　　无有诤讼者</p>
  <p class="l-js-5c">尔时咸相敬　　皆共起慈心</p>
  <p class="l-js-5c">如父母一子　　展转相爱念</p>
  <p class="l-js-5c">众生等如是　　相爱如父子</p>
  <p class="l-js-5c">时菩萨光明　　普照曜佛土</p>
  <p class="l-js-5c">犹如江河沙　　普遍四方界</p>
  <p class="l-js-5c">不碍诸铁围　　通过诸黑山</p>
  <p class="l-js-5c">一切诸佛国　　悉现如一土</p>
  <p class="l-js-5c">见罗列诸宝　　平正如手掌</p>
  <p class="l-js-5c">庄严诸佛土　　以供养菩萨</p>
  <p class="l-js-5c">十六诸天子　　围绕佛道树</p>
  <p class="l-js-5c">庄严其道场　　三千二百里</p>
  <p class="l-js-5c">诸所可庄严　　不思议亿国</p>
  <p class="l-js-5c">菩萨威神故　　皆现彼佛树</p>
  <p class="l-js-5c">诸天龙鬼神　　真陀摩休勒</p>
  <p class="l-js-5c">各各起宫殿　　遥望悉见之</p>
  <p class="l-js-5c">以见此清净　　诸天人欣喜</p>
  <p class="l-js-5c">善哉福之报　　所作今悉见</p>
  <p class="l-js-5c">众口意所行　　所可修平等</p>
  <p class="l-js-5c">诸利义悉吉　　心所愿辄得</p>
  <p class="l-js-5c">如宿世所行　　所愿悉具足</p>
  <p class="l-js-5c">诸所罪福报　　所获亦如是</p>
  <p class="l-js-5c">庄严殊道场　　四天子交饰</p>
  <p class="l-js-5c">犹如昼度树　　佛升忉利天</p>
  <p class="l-js-5c">因缘不自在　　悉说诸功勋</p>
  <p class="l-js-5c">菩萨清净业　　如本所作行</p>
  <h2>迦林龙品第十六</h2>
  <p>佛告比丘。菩萨身光照迦林龙王宫。龙蒙佛光身心悦豫。消诸尘劳。普获安隐。面目欣怡。尔时龙王见斯光明。目即得开。与眷属前而赞叹曰。我已曾见拘留秦佛。从来久远。亦见拘那含牟尼佛并及迦叶。光明所照睹诸法王。光明无垢必当有佛。相好愍哀慧明兴世。故照我宫。金色光光不妄晃昱明踰日月火焰明珠所不能逮。天帝梵光自然远边阿须伦明亦不能及。宫殿常冥今忽大明。觉了离垢身得安隐。心怀踊跃体无众患。无热清凉。无数亿劫精进不疑。诣道树下。善哉。共取华香衣服宝璎珞琦珍。名香捣香箜篌乐器。当往供养。执有功勋。龙后闻之。欢喜悦豫出观四方。遥见菩萨如须弥山。威光庄严。百千亿天而围绕之。释梵奉敬心中踊跃。见其涂路。时龙后喜诣度世所。投身作礼叉手前住。于是大悦。供养华香众杂名香鼓乐而嗟叹曰。功勋真正。见尊善哉。如月盛满。化众度世。睹前至圣所见瑞应。今见亦然等无差别。今必降魔逮得灭度。犹贾脱难。宿曾布施如所愿得。逮致忍辱。所求精进。乐于禅思。然智慧灯。本所行愿今悉具足。必成最胜。犹如有树华实茂盛。致佛灭度。如千泉源汲水无尽。其心欢悦。普悉兴云而雨遍至虚空。今必成道体紫金色光周遍佛土。一切恶趣悉致弘要。其三千国诸豪尊位。令三世医必当诣佛。耀于天下犹安明山不可倾动。如明智人睹四大海尚可枯竭。诣树王下无能蔽障不成佛道。佛告比丘。于是菩萨心自念言诸过去佛。为在何坐得成无上正真之道为正觉乎。复更念言。过去诸佛坐于草蓐成最正觉。虚空之中无数百千天。睹菩萨心即时报言。如大圣意过去如是。皆坐草蓐成最正觉。佛语比丘。于时菩萨见路右边。有一人名曰吉祥。刈生青草柔软滑泽。整齐不乱好若天衣。时菩萨见。即便越道诣吉祥所。以慈和心与共谈语。而谓之言。敷演善教而劝助之。言辞温雅无有粗犷。其心安和而无恶意。除淫怒痴演哀鸾音。释梵八声甚深难及。如师子孔犹若雷震。十方佛国众生蒙化。皆得安隐。有所讲说。百千法音无能制止。以一法音普入诸声。皆相安和至于解脱。普悦众会。一切诸佛所说应时与慈仁语。吾欲得草吉祥与我。今日欲得。当伏邪力成无上觉。无数劫来所施调意。弃舍诸想奉行禁戒。今应获之。忍辱精进智慧功力。声名智力禅定神通。脱门道力今当获之。于是吉祥。闻导师说清和之辞。欢喜踊跃。身和意悦奉柔软草。兴大功祚度于无极。吾成甘露。吉祥施座当得佛道。用施草故。吾无数亿劫修勤苦行。奉若干业。智慧功德善权方便。心意坚强然后得佛。必成正觉如我今也。若至道场当教余人。果得所愿。知吾得佛分别甘露。当来听法逮最贤圣。适施草座地则大动。天在虚空皆共叉手合掌叹曰。今日降魔及官属力。乃逮甘露无上正真。佛语比丘。往诣树时。诸天化作八万佛树师子之座。心自念言。当令菩萨坐此严净成最正觉。又诸佛树华果茂盛。或淳香树高四十里。或有佛树七宝珓成高八千里。或四千里。或高百千由旬。一切佛树具足八万。若干天衣而布其上。或布莲华若干种品。以为床座。菩萨座上。有三昧名曰净耀定意正受。适以是定三昧正受。一切佛树皆菩萨坐。相好严身一一天子。念知菩萨坐我座上不在余座。净耀定意威神之故。地狱饿鬼畜生皆得休息。诸天人民五道所生众生之类。皆自目睹菩萨大士坐我佛树下。不见在余也。其下劣众大薄福者。见于菩萨身坐草蓐。诣菩萨所右绕七匝。尔时菩萨则坐自然师子之座。力势坚固猛过龙象。豪尊自在无能及者。名称普闻。布施持戒忍辱精进一心智慧。福祚妙达。能降魔怨故。现坐于草蓐。其身直坐心意正定有德之人。时见菩萨坐师子床。如月盛满照于十方。菩萨自誓。使吾身坏肌骨枯腐其身碎尽。不成佛道终不起也。从无央数亿垓载劫。勤为苦行今乃得之。终不回还。佛语比丘。尔时菩萨坐佛树下。有大光明号班宣道场。放斯光明普照十方无限佛界。遍虚空际照诸佛土。尔时东方离垢世界。无垢光如来佛国。有一菩萨名耀严光。光往劝照。与无央数菩萨眷属。往诣道场。适诣佛树。南西北方四隅上下十方佛国。尽虚空界所有佛土。皆见菩萨坐一道场树下。咸悉睹焉如近相见。五道众生展转相视。皆见菩萨如观手指。云何大圣微妙如是。彼诸菩萨见其面像。说是偈曰。</p>
  <p class="l-js-5c">无尘劳瑕疵　　拔除众垢浊</p>
  <p class="l-js-5c">身光照十方　　超越诸威曜</p>
  <p class="l-js-5c">其福慧定意　　积累无数劫</p>
  <p class="l-js-5c">彼最胜能仁　　普遍一切方</p>
  <p>于时南方宝焰如来佛国。最净世界。菩萨名现宝积盖。光往劝照。与无央数诸菩萨俱眷属围绕。往诣佛树供养菩萨。执一宝盖皆覆道场。释梵四王展转相谓。获严净盖为供养谁。时宝盖中出是偈言。</p>
  <p class="l-js-5c">百千那术载　　以施无等伦</p>
  <p class="l-js-5c">常怀弘慈心　　此有殊特相</p>
  <p class="l-js-5c">钩璅演光明　　今至佛道场</p>
  <p class="l-js-5c">力势难可及　　故来供养此</p>
  <p>于时西方思夷像佛土。华严神通如来世界。菩萨名无著光明。其光劝照。与无央数诸菩萨俱往诣道场。宝交露帐。十方天龙鬼神健沓和。展转相谓。此严净光为从何来。宝交露帐。说此偈曰。</p>
  <p class="l-js-5c">宝车及宝衣　　高上至三界</p>
  <p class="l-js-5c">宝称乐宝眼　　被铠而精进</p>
  <p class="l-js-5c">今当得佛道　　众菩萨皆至</p>
  <p class="l-js-5c">致此宝交露　　供养彼最胜</p>
  <p>于时北方日转世界。蔽日月光如来佛土。菩萨名净王。光往劝照。与无央数。诸菩萨俱往诣道场。十方世界所有德净。皆现高座。时菩萨众皆说此言。谁今致此若兹严净。其普严净。演是偈言。</p>
  <p class="l-js-5c">其身清净者　　无数功德慧</p>
  <p class="l-js-5c">所行口清净　　彼宣斯法目</p>
  <p class="l-js-5c">斯心常清净　　久发慈悲心</p>
  <p class="l-js-5c">今至树王下　　供养释尊人</p>
  <p>于时东南方德王世界。德明王如来佛土。菩萨名德音光明。其光劝照。与无央数诸菩萨俱。往诣道场供养菩萨。持交露台中有高座。其交露台。演此偈言。</p>
  <p class="l-js-5c">其功勋德普　　须伦鬼休勒</p>
  <p class="l-js-5c">彼德王福称　　以奉上道场</p>
  <p>于时西南方乐成世界。宝林如来佛土。菩萨名宝光明。其光劝照。与无央数诸菩萨俱。来诣道场供养菩萨。致无量宝交露之台。中有高座。其交露台。演此偈言。</p>
  <p class="l-js-5c">彼善意恭敬　　施无数珍宝</p>
  <p class="l-js-5c">讲堂及轩窗　　舍身及车乘</p>
  <p class="l-js-5c">严交露华盖　　微妙好园观</p>
  <p class="l-js-5c">惠头及手足　　由是坐道场</p>
  <p>于时西北方雨氏世界。雨香王如来佛土。菩萨名积雷雨音光明。其光劝照。与无央数诸菩萨俱。来诣道场供养菩萨。致众香交露台。中有高座。雨众名香散高座上。其雨香音演此偈言。</p>
  <p class="l-js-5c">雨法遍三界　　具解脱光明</p>
  <p class="l-js-5c">雨离欲甘露　　至灭度无为</p>
  <p class="l-js-5c">消一切众尘　　悉断结缚毒</p>
  <p class="l-js-5c">禅思神足力　　造三品华香</p>
  <p>于时东北方乐帛交露世界。宝盖起光如来佛土菩萨名严。帛帐光明。其光劝照。与无央数诸菩萨俱。来诣道场供养菩萨其交露帐以宝为地。化作菩萨相好严净。是诸菩萨各各执持天华香。卑身低头说此偈言。</p>
  <p class="l-js-5c">瞻大众恭敬　　嗟叹亿载佛</p>
  <p class="l-js-5c">所说如梵天　　稽首诣道场</p>
  <p>于是下方普明世界。普现如来佛土。菩萨名宝藏光明。其光劝照。与无央数诸菩萨俱。来诣道场供养菩萨。焰光高座紫金莲华自然现矣。彼莲华上化有天像。则以右手执宝璎珞垂缯幡彩。卑身低头说此偈言。</p>
  <p class="l-js-5c">其身恒恭敬　　常礼佛弟子</p>
  <p class="l-js-5c">礼佛舍自大　　吾礼德功勋</p>
  <p>于是上方虚空世界。无限眼王如来佛土。菩萨名虚空藏光明。其光劝照。与无央数诸菩萨俱。来诣道场供养菩萨。十方佛土如虚空界。合集诸华名香捣香。衣服华盖幢幡。金银众宝。象马车乘。树叶花实。男女大小。揵沓和真陀罗天龙鬼神释梵四王时放大雨。使诸众生想欢喜悦。其有恐惧令无畏难。于是颂曰。</p>
  <p class="l-js-5c">好谈如菩萨　　奉愍伤得道</p>
  <p class="l-js-5c">庄严净应度　　德踰大威神</p>
  <p class="l-js-5c">或上雨虚空　　垂百千宝璎</p>
  <p class="l-js-5c">或上香宝鬘　　现垂轩华香</p>
  <p class="l-js-5c">或地师子吼　　演空无相愿</p>
  <p class="l-js-5c">或空扬大声　　古未见此华</p>
  <p class="l-js-5c">或在空上界　　现己千亿宝</p>
  <p class="l-js-5c">遍空故吉祥　　叹菩萨福佑</p>
  <p class="l-js-5c">应时放光明　　覆蔽魔宫殿</p>
  <p class="l-js-5c">或现宝幢英　　最福诣佛树</p>
  <p class="l-js-5c">明珠停虚空　　光曜月善月</p>
  <p class="l-js-5c">或心化须曼　　雨道场佛树</p>
  <p class="l-js-5c">或头面稽首　　天子念造敬</p>
  <p class="l-js-5c">或可如须弥　　虚空手散华</p>
  <p class="l-js-5c">或至四方泽　　烧诸好名香</p>
  <p class="l-js-5c">手执持宝杖　　遥睹见菩萨</p>
  <p class="l-js-5c">或现寂梵像　　澹泊寂然住</p>
  <p class="l-js-5c">毛出柔软香　　等慈悲喜护</p>
  <p class="l-js-5c">或如天帝释　　亿载天围绕</p>
  <p class="l-js-5c">往诣佛道场　　叉手散明珠</p>
  <p class="l-js-5c">或至四方域　　揵沓鬼真陀</p>
  <p class="l-js-5c">雨光果须曼　　此诸神叹勇</p>
  <p class="l-js-5c">或受持华香　　树叶华香散</p>
  <p class="l-js-5c">佛子现半身　　卑已散华香</p>
  <p class="l-js-5c">或受分陀利　　青莲若干华</p>
  <p class="l-js-5c">住相三十二　　叹尊无所著</p>
  <p class="l-js-5c">身大如须弥　　在虚空自投</p>
  <p class="l-js-5c">幢幡及华香　　见三千佛国</p>
  <p class="l-js-5c">目睹天地烧　　悉见诸合散</p>
  <p class="l-js-5c">念入法门行　　闻天不与欲</p>
  <p class="l-js-5c">或畅真陀音　　颜色妙具足</p>
  <p class="l-js-5c">庄严如玉女　　观天人无厌</p>
  <p class="l-js-5c">身如刚无坏　　心行弃自大</p>
  <p class="l-js-5c">或来口说义　　浴身光去垢</p>
  <p class="l-js-5c">或宝场宝掌　　办百千幢盖</p>
  <p class="l-js-5c">雨宝华名香　　众生苦立安</p>
  <p class="l-js-5c">出地大宝藏　　毛说亿载经</p>
  <p class="l-js-5c">辩才令意觉　　解众生迷惑</p>
  <p class="l-js-5c">持无畏如山　　化乱第一安</p>
  <p class="l-js-5c">十方亿载国　　今日觉甘露</p>
  <p>佛告比丘。菩萨严净如是比像。国土自然。去来今佛诸佛国土。菩萨道场所作严净。皆以普现交露台阁。菩萨如是坐此高座。其斯欲界诸天之中。计魔波旬最为豪尊。今吾应义当成无上正真之道为最正觉。当感致魔令到于斯。缘斯降伏。因斯摄化诸欲界天子。具足得本。及魔界天。见师子吼降伏一切。成最正觉。尔乃发起三界众生。</p>
</body></html>