<!doctype html>
<html id="z3IBTigNl" data-ver="864">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">普曜经卷第三</h1>
  <h2 id="a2">入天祠品第六</h2>
  <p id="a3">佛告比丘。<a id="a-4"></a>菩萨适生。<a id="a-5"></a>当尔之时。<a id="a-6"></a>君子梵志长者。<a id="a-7"></a>二万妇生。<a id="a-8"></a>二亲欢悦。<a id="a-9"></a>皆奉菩萨给使左右。</p>
  <p id="aA">尔时白净王。<a id="a-B"></a>供给菩萨。<a id="a-C"></a>二万婇女走使所当。<a id="a-D"></a>诸家亲族二万婇女贡上菩萨。<a id="a-E"></a>大臣百官复有婇女二万。<a id="a-F"></a>奉上菩萨。<a id="a-G"></a>尊豪诸释咸共集会。<a id="a-H"></a>来至王所。<a id="a-I"></a>前启白言。<a id="a-J"></a>王当知之。<a id="a-K"></a>宜将太子至于天祠。<a id="a-L"></a>王然可之。<a id="a-M"></a>皆敕城内扫除衢路。<a id="a-N"></a>四徼诸道诸曲里巷。<a id="a-O"></a>莫有不净不吉之事。<a id="a-P"></a>瓦石沟坑不净之地。<a id="a-Q"></a>病疾盲聋勿有恶声。<a id="a-R"></a>散华烧香选吉祥音。<a id="a-S"></a>悬幡缯盖。<a id="a-T"></a>庄严门户。<a id="a-U"></a>王还入后宫。<a id="a-V"></a>以告大爱道。<a id="a-W"></a>拥护太子将诣天祠。<a id="a-X"></a>太子在座即时微笑。<a id="a-Y"></a>面目喜悦。<a id="a-Z"></a>颁宣此言。<a id="a-a"></a>吾身和安。<a id="a-b"></a>何缘相将欲诣天祠。<a id="a-c"></a>太子沐浴。<a id="a-d"></a>重加大笑。<a id="a-e"></a>即说偈言。</p>
  <p id="af">初生动三千　　释梵须伦神</p>
  <p id="ag">日月息天王　　来稽头面礼</p>
  <p id="ah">何有天过是　　将吾到其所</p>
  <p id="ai">超天天中天　　天无比况胜</p>
  <p id="aj">随俗来现此　　现瑞人欢喜</p>
  <p id="ak">若干种奉养　　过圣天中天</p>
  <p id="al">佛告比丘。<a id="a-m"></a>于时严饰诸吉祥业长者梵志。<a id="a-n"></a>诸郡县邑尊者居士。<a id="a-o"></a>妻息侍从大臣散王。<a id="a-p"></a>门吏令吏亲族知识。<a id="a-q"></a>散华烧香乘象马车国王侍臣俱将太子往入天祠。<a id="a-r"></a>适入天祠。<a id="a-s"></a>因住祠上。<a id="a-t"></a>诸天形像无有想念。<a id="a-u"></a>日月诸天。<a id="a-v"></a>息意天王释梵四王。<a id="a-w"></a>各舍本位寻时来下。<a id="a-x"></a>五体投地礼菩萨足。<a id="a-y"></a>诸天人民百千之众。<a id="a-z"></a>嘿然叹吒称扬洪音。<a id="a-10"></a>叹未曾有欢喜踊跃。<a id="a-11"></a>天地大动天雨众华。<a id="a-12"></a>百千伎乐不鼓自鸣。<a id="a-13"></a>诸天形像现其本身。<a id="a-14"></a>礼菩萨足则在前住于是颂曰。</p>
  <p id="a15">须弥比芥子　　过天龙王变</p>
  <p id="a16">日月礼萤耶　　慧德岂礼敬</p>
  <p id="a17">三千界自归　　芥子比须弥</p>
  <p id="a18">牛迹比大海　　上尊喻日月</p>
  <p id="a19">若能礼其尊　　功德不可计</p>
  <p id="a1A">各各得安隐　　德丰无限量</p>
  <p id="a1B">菩萨入天祠时。<a id="a-1C"></a>三万二千天子。<a id="a-1D"></a>见显威德。<a id="a-1E"></a>皆发无上正真道意。<a id="a-1F"></a>以是之故。<a id="a-1G"></a>将菩萨行入于天祠。<a id="a-1H"></a>时有梵志名曰火炎。<a id="a-1I"></a>于是其父与五百眷属围绕执七宝盖。<a id="a-1J"></a>贡白净王。<a id="a-1K"></a>口说此言。<a id="a-1L"></a>以供太子。<a id="a-1M"></a>王即受之。<a id="a-1N"></a>召五百释子。<a id="a-1O"></a>五百璎珞手脚头耳。<a id="a-1P"></a>臂着璎珞。<a id="a-1Q"></a>沸宿即时来诣王所而谓王言。<a id="a-1R"></a>宜令太子沐浴澡洗乃着璎珞而供养之。<a id="a-1S"></a>王报之曰。<a id="a-1T"></a>我为太子亦作璎珞。<a id="a-1U"></a>太子着之。<a id="a-1V"></a>七十七日吾乃应义。<a id="a-1W"></a>过此夜已。<a id="a-1X"></a>其日月初有一游观。<a id="a-1Y"></a>名离垢净。<a id="a-1Z"></a>菩萨出观。<a id="a-1a"></a>其大爱道抱将来出。<a id="a-1b"></a>八万婇女来迎菩萨。<a id="a-1c"></a>稽首为礼。<a id="a-1d"></a>诸释一万人奉迎菩萨。<a id="a-1e"></a>五千梵志亦复奉迎。<a id="a-1f"></a>其诸释种作众璎珞。<a id="a-1g"></a>奉菩萨者。<a id="a-1h"></a>令菩萨着。<a id="a-1i"></a>适被在身。<a id="a-1j"></a>即时闇冥。<a id="a-1k"></a>菩萨威光令无有耀。<a id="a-1l"></a>犹如墨聚在紫金边。<a id="a-1m"></a>有一长者名曰离垢。<a id="a-1n"></a>服上好妙英住菩萨前。<a id="a-1o"></a>时白净王及诸释种。<a id="a-1p"></a>以偈赞曰。</p>
  <p id="a1q">严三千世界　　遍布清净宝</p>
  <p id="a1r">皆为紫磨金　　不及此光明</p>
  <p id="a1s">虽有紫磨金　　不如一毛光</p>
  <p id="a1t">明耀消诸光　　在圣边如墨</p>
  <p id="a1u">以道德庄严　　璎珞奄无耀</p>
  <p id="a1v">日月明珠光　　释梵明不及</p>
  <p id="a1w">宿相好严身　　宝英安能胜</p>
  <p id="a1x">庄严莫如佛　　蔽严不及度</p>
  <p id="a1y">道严净安明　　适生严种姓</p>
  <p id="a1z">演光众欢喜　　长盖其种族</p>
  <p data-pb></p>
  <h2 id="a20">现书品第七</h2>
  <p id="a21">佛告比丘。<a id="a-22"></a>尔时太子厥年七岁。<a id="a-23"></a>兴显无数百千吉祥。<a id="a-24"></a>一万童子。<a id="a-25"></a>一万女子。<a id="a-26"></a>一万车乘载若干种馔具足众宝。<a id="a-27"></a>至迦夷国置四徼里。<a id="a-28"></a>诸街曲头作众伎乐。<a id="a-29"></a>在诸树间。<a id="a-2A"></a>庄严棚阁轩窗门牖。<a id="a-2B"></a>其诸婇女文饰璎珞。<a id="a-2C"></a>而处其上散华烧香。<a id="a-2D"></a>八千婇女净治道路。<a id="a-2E"></a>奉迎菩萨。<a id="a-2F"></a>诸天龙神及揵沓和。<a id="a-2G"></a>在虚空中各各异形。<a id="a-2H"></a>散华烧香垂珠幡彩。<a id="a-2I"></a>一切众释前后导从。<a id="a-2J"></a>白净王俱行迎菩萨。<a id="a-2K"></a>菩萨乘羊车将诣书师。<a id="a-2L"></a>适入书堂欲见其师。<a id="a-2M"></a>师名选友。<a id="a-2N"></a>时见威神光曜。<a id="a-2O"></a>不能堪任。<a id="a-2P"></a>即僻堕地。<a id="a-2Q"></a>兜术天上有一天子名曰清净。<a id="a-2R"></a>即前牵手令从地起。<a id="a-2S"></a>置于座上。<a id="a-2T"></a>在大众前。<a id="a-2U"></a>说此偈言。</p>
  <p id="a2V">现世释中生　　在俗学伎术</p>
  <p id="a2W">计挍及书疏　　无数劫已了</p>
  <p id="a2X">救众生故现　　博学示入师</p>
  <p id="a2Y">度无数童子　　惠众入甘露</p>
  <p id="a2Z">度世解四谛　　了报应因缘</p>
  <p id="a2a">有成必灭尽　　况今此书堂</p>
  <p id="a2b">于三世最明　　天人第一尊</p>
  <p id="a2c">书堂化若干　　无数劫学斯</p>
  <p id="a2d">众生心多念　　真圣专知本</p>
  <p id="a2e">是色其无念　　立或化贪形</p>
  <p id="a2f">尔时菩萨与诸释童俱住。<a id="a-2g"></a>菩萨手执金笔栴檀书隶。<a id="a-2h"></a>众宝明珠成其书状。<a id="a-2i"></a>侍者送之。<a id="a-2j"></a>问师选友。<a id="a-2k"></a>今师何书而相教乎。<a id="a-2l"></a>其师答曰。<a id="a-2m"></a>以梵佉留而相教耳。<a id="a-2n"></a>无他异书。<a id="a-2o"></a>菩萨答曰。<a id="a-2p"></a>其异书者有六十四。<a id="a-2q"></a>今师何书正有二种。<a id="a-2r"></a>师问。<a id="a-2s"></a>其六十四书皆何所名。<a id="a-2t"></a>太子答曰。</p>
  <p id="a2u">梵书(一)佉留书(二)佛迦罗书(三)安佉书(四)曼佉书(五)安求书(六)大秦书(七)护众书(八)取书(九)半书(十)久与书(十一)疾坚书(十二)陀比罗书(十三)夷狄塞书(十四)施与书(十五)康居书(十六)最上书(十七)陀罗书(十八)佉沙书(十九)秦书(二十)匈奴书(二十一)中间字书(二十二)维耆多书(二十三)富沙富书(二十四)天书(二十五)龙书鬼书(二十六)揵沓和书(二十七)真陀罗书(二十八)摩休勒书(二十九)阿须伦书(三十)迦留罗书(三十一)鹿轮书(三十二)言善书(三十三)天腹书(三十四)风书(三十五)降伏书(三十六)北方天下书(三十七)拘那尼天下书(三十八)东方天下书(三十九)举书(四十)下书(四十一)要书(四十二)坚固书(四十三)陀阿书(四十四)得昼书(四十五)厌举书(四十六)无与书(四十七)转数书(四十八)转眼书(四十九)闭句书(五十)上书(五十一)次近书(五十二)乃至书(五十三)度亲书(五十四)中御书(五十五)悉灭音书(五十六)电世界书(五十七)驰又书(五十八)善寂地书(五十九)观空书(六十)一切药书(六十一)善受书(六十二)摄取书(六十三)皆响书(六十四)。</p>
  <p id="a2v">太子谓师。<a id="a-2w"></a>是六十四书。<a id="a-2x"></a>欲以何书而相教乎。<a id="a-2y"></a>时师选友欢然悦豫。<a id="a-2z"></a>弃捐自大。<a id="a-30"></a>说是偈言。</p>
  <p id="a31">难及真净尊　　在世兴悲哀</p>
  <p id="a32">悉学一切典　　现入书教中</p>
  <p id="a33">咸宣诸书名　　吾不知本末</p>
  <p id="a34">皆达此众书　　故复示入学</p>
  <p id="a35">不敢观其顶　　惟睹人礼拜</p>
  <p id="a36">云何令大圣　　宣诸书众数</p>
  <p id="a37">天中天过天　　诸天中最上</p>
  <p id="a38">至尊无等伦　　在世不可喻</p>
  <p id="a39">以是威神故　　严净用善权</p>
  <p id="a3A">谁能及清明　　皆度诸世间</p>
  <p id="a3B">时一万童子。<a id="a-3C"></a>与菩萨俱在师所学。<a id="a-3D"></a>见菩萨威德建大圣慧。<a id="a-3E"></a>分别书字而宣之曰。</p>
  <p id="a3F">其言无者。<a id="a-3G"></a>宣于无常苦空非我之音。</p>
  <p id="a3H">其言欲者。<a id="a-3I"></a>出淫怒痴诸贪求音。</p>
  <p id="a3J">其言究者。<a id="a-3K"></a>出悉本末真净之音。</p>
  <p id="a3L">其言行者。<a id="a-3M"></a>出无数劫奉修道音。</p>
  <p id="a3N">其言不者。<a id="a-3O"></a>出不随众离名色之音。</p>
  <p id="a3P">其言乱者。<a id="a-3Q"></a>出除浊源生死渊音。</p>
  <p id="a3R">其言施者。<a id="a-3S"></a>出布施戒慧明正音。</p>
  <p id="a3T">其言缚者。<a id="a-3U"></a>出解刑狱考治行音。</p>
  <p id="a3V">其言烧者。<a id="a-3W"></a>出燋烧罪尘劳欲音。</p>
  <p id="a3X">其言信者。<a id="a-3Y"></a>出信精进定智慧音。</p>
  <p id="a3Z">其言殊者。<a id="a-3a"></a>出超越圣无上道音。</p>
  <p id="a3b">其言如者。<a id="a-3c"></a>出于如来无所坏音。</p>
  <p id="a3d">其言寂者。<a id="a-3e"></a>出观寂然法惔怕音。</p>
  <p id="a3f">其言没者。<a id="a-3g"></a>出消嗔厌诤讼之音。</p>
  <p id="a3h">其言作者。<a id="a-3i"></a>出罪福报从行受音。</p>
  <p id="a3j">其言智者。<a id="a-3k"></a>出一切智慧无坏音。</p>
  <p id="a3l">其言魔者。<a id="a-3m"></a>出降魔力及官属音。</p>
  <p id="a3n">其言害者。<a id="a-3o"></a>出弃自大邪见之音。</p>
  <p id="a3p">其言逝者。<a id="a-3q"></a>出于正法无愦乱音。</p>
  <p id="a3r">其言止者。<a id="a-3s"></a>出世俗力无畏之音。</p>
  <p id="a3t">其言生者。<a id="a-3u"></a>出度众苦老病死音。</p>
  <p id="a3v">其言意者。<a id="a-3w"></a>出意坚强独步三界音。</p>
  <p id="a3x">其言法者。<a id="a-3y"></a>以法等御救济周旋往反之音。</p>
  <p id="a3z">其言叹者。<a id="a-40"></a>出随所愿开化诸音。</p>
  <p id="a41">其言难者。<a id="a-42"></a>出除八难罪殃之音。</p>
  <p id="a43">其言尽者。<a id="a-44"></a>出于尽灭无所生音。</p>
  <p id="a45">其言处者。<a id="a-46"></a>出消处所颠倒之音。</p>
  <p id="a47">其言慧者。<a id="a-48"></a>出智慧圣无挂碍音。</p>
  <p id="a49">其言是者。<a id="a-4A"></a>出归善恶殃福之音。</p>
  <p id="a4B">其言有者。<a id="a-4C"></a>出诸所行三有之音。</p>
  <p id="a4D">其言弃者。<a id="a-4E"></a>弃诸所趣吾我谄音。</p>
  <p id="a4F">其言己者。<a id="a-4G"></a>出己所起善恶业音。</p>
  <p id="a4H">其言我者出灭身垢爱欲之音。</p>
  <p id="a4I">其言垢者。<a id="a-4J"></a>出诸嫉妒等善恶友称平等音。</p>
  <p id="a4K">其言数者。<a id="a-4L"></a>出诸所数调无明音。</p>
  <p id="a4M">其言处者。<a id="a-4N"></a>出处不处有齐限音。</p>
  <p id="a4O">其言若者。<a id="a-4P"></a>度若干想众乱放逸寂希望音。</p>
  <p id="a4Q">其言果者。<a id="a-4R"></a>证诸果实无所住音。</p>
  <p id="a4S">其言除者。<a id="a-4T"></a>出不贪己除五盖音。</p>
  <p id="a4U">其言邪者。<a id="a-4V"></a>出邪疾患除忧恼音。</p>
  <p id="a4W">其言慧者。<a id="a-4X"></a>出布施戒博闻之慧无妄想音。</p>
  <p id="a4Y">尔时菩萨为诸童子。<a id="a-4Z"></a>一一分别字之本末演如是像法门诸音。<a id="a-4a"></a>在于书堂渐开化训诲。<a id="a-4b"></a>三万二千童子劝发无上正真道意。<a id="a-4c"></a>是故菩萨往诣书堂。<a id="a-4d"></a>示从师受。</p>
  <p data-pb></p>
  <h2 id="a4e">坐树下观犁品第八</h2>
  <p id="a4f">尔时太子年遂长大。<a id="a-4g"></a>启其父王。<a id="a-4h"></a>与群臣俱行至村落。<a id="a-4i"></a>观耕犁者。<a id="a-4j"></a>见地新摘虫随土出。<a id="a-4k"></a>乌鸟寻啄。<a id="a-4l"></a>菩萨知之故复发问。<a id="a-4m"></a>问其犁曰。<a id="a-4n"></a>此何所设。<a id="a-4o"></a>答曰。<a id="a-4p"></a>种谷用税国王。<a id="a-4q"></a>菩萨叹嗟。<a id="a-4r"></a>乃以一夫令民忧扰。<a id="a-4s"></a>畏官鞭杖加罚之厄。<a id="a-4t"></a>心怀恐惧匆匆不安。<a id="a-4u"></a>人命甚短忧长无量。<a id="a-4v"></a>日月流迈。<a id="a-4w"></a>出息不报就于后世。<a id="a-4x"></a>天人终始。<a id="a-4y"></a>三恶苦患不可称载。<a id="a-4z"></a>五趣生死轮转无际。<a id="a-50"></a>沉没不觉毒痛难喻。<a id="a-51"></a>入山成道。<a id="a-52"></a>乃度十方三界起灭危厄之患。<a id="a-53"></a>观犁者已更入游观。<a id="a-54"></a>时菩萨游独行无侣。<a id="a-55"></a>经行其地。<a id="a-56"></a>见阎浮树荫好茂盛。<a id="a-57"></a>则在彼树荫凉下坐。<a id="a-58"></a>一心禅思三昧正定。<a id="a-59"></a>以为第一。<a id="a-5A"></a>时有外学五百神仙。<a id="a-5B"></a>飞行虚空从南至北。<a id="a-5C"></a>欲越藂树不能得过。<a id="a-5D"></a>定住不前。<a id="a-5E"></a>遥见菩萨。<a id="a-5F"></a>因共叹咏观身功勋。<a id="a-5G"></a>其德巍巍。<a id="a-5H"></a>犹如须弥大金刚山。<a id="a-5I"></a>如妙明珠安不可动。<a id="a-5J"></a>像阎罗王鬼揵沓和耶。<a id="a-5K"></a>今坐树下。<a id="a-5L"></a>心如虚空将是定坐。<a id="a-5M"></a>为何吉祥。<a id="a-5N"></a>傥令我等失神足乎。<a id="a-5O"></a>察见愍哀甚大光耀。<a id="a-5P"></a>明显灼灼。<a id="a-5Q"></a>心自念言。<a id="a-5R"></a>为是神祇毗沙门天大财富者。<a id="a-5S"></a>若是天子上天帝释。<a id="a-5T"></a>日月之明转轮圣王也。<a id="a-5U"></a>时虚空天。<a id="a-5V"></a>即说颂曰。</p>
  <p id="a5W">色胜息天王　　若是离怨天</p>
  <p id="a5X">若无量金刚　　是尊为丈夫</p>
  <p id="a5Y">殊过诸天神　　其光如月满</p>
  <p id="a5Z">在世为最上　　是者不可限</p>
  <p id="a5a">此德不可量　　为天揵沓和</p>
  <p id="a5b">功勋明光光　　增此亿载行</p>
  <p id="a5c">常退还神足　　将是世千眼</p>
  <p id="a5d">四方护天王　　须伦梵中尊</p>
  <p id="a5e">而执众吉祥　　此者能堪任</p>
  <p id="a5f">能坐如是前　　观之无等伦</p>
  <p id="a5g">尔时五百仙人闻虚空天所可叹咏。<a id="a-5h"></a>即下住地观见菩萨。<a id="a-5i"></a>神思坐定身不倾动。<a id="a-5j"></a>心不邪念。<a id="a-5k"></a>即大欢喜。<a id="a-5l"></a>察于菩萨功德巍巍不可限量。<a id="a-5m"></a>其德高远不可为喻。<a id="a-5n"></a>天人之尊未曾见闻。<a id="a-5o"></a>宿命余福今乃睹耳。<a id="a-5p"></a>以为欣庆。<a id="a-5q"></a>即说颂曰。</p>
  <p id="a5r">世兴尘劳火　　得道灭众患</p>
  <p id="a5s">在世如须弥　　是能成道法</p>
  <p id="a5t">得胜除众色　　尊行难如海</p>
  <p id="a5u">得道染以慧　　靡不得蒙度</p>
  <p id="a5v">解身之系缚　　以逮成道法</p>
  <p id="a5w">悉当度脱之　　不见魔境界</p>
  <p id="a5x">时王群臣及大众人。<a id="a-5y"></a>各各驰走欲见太子今为所在。<a id="a-5z"></a>遥见诸臣逐之随后。<a id="a-60"></a>见阎浮树下禅思定意。</p>
  <p id="a61">尔时日照树曲覆菩萨身。<a id="a-62"></a>树木一切曲躬向阎浮树而稽首礼。<a id="a-63"></a>菩萨不移。<a id="a-64"></a>疾往启王。<a id="a-65"></a>其光明相树不可蔽。<a id="a-66"></a>曀日照树。<a id="a-67"></a>倾覆太子身不能蔽相。<a id="a-68"></a>时王闻之往诣其树。<a id="a-69"></a>即见菩萨威神吉祥巍巍无量。<a id="a-6A"></a>时说偈言。</p>
  <p id="a6B">如火在山顶　　如月在众星</p>
  <p id="a6C">见身树下禅　　威耀无不照</p>
  <p id="a6D">今复再稽首　　礼导师之足</p>
  <p id="a6E">其初生之时　　身自坐禅思</p>
  <p id="a6F">其身威神光　　明彻普遍照</p>
  <p id="a6G">若见莫不悦　　因是得济度</p>
  <p id="a6H">于是太子启王。<a id="a-6I"></a>我适行来在近游观。<a id="a-6J"></a>何以相追。<a id="a-6K"></a>王问何故尔行。<a id="a-6L"></a>答曰。<a id="a-6M"></a>诸臣欲除众尘诸妄思想。<a id="a-6N"></a>光明清净执于相好。<a id="a-6O"></a>坐禅三昧而不动摇。<a id="a-6P"></a>降伏诸魔闇蔽悉除。<a id="a-6Q"></a>王曰。<a id="a-6R"></a>善哉善哉。<a id="a-6S"></a>初生瑞应终不虚妄。<a id="a-6T"></a>今皆现矣。<a id="a-6U"></a>十方蒙度。</p>
  <p data-pb></p>
  <h2 id="a6V">王为太子求妃品第九</h2>
  <p id="a6W">佛告比丘。<a id="a-6X"></a>时白净王与其太子及诸释种。<a id="a-6Y"></a>住于彼间。<a id="a-6Z"></a>时诸力士释种长者启白净王。<a id="a-6a"></a>王欲知之。<a id="a-6b"></a>是诸梵志未得究竟。<a id="a-6c"></a>假使太子弃国捐王。<a id="a-6d"></a>成为如来乃得究竟。<a id="a-6e"></a>设不出家为转轮王治以正法。<a id="a-6f"></a>号曰法王。<a id="a-6g"></a>然有七宝。<a id="a-6h"></a>一曰金轮宝。<a id="a-6i"></a>二曰绀色马。<a id="a-6j"></a>三曰白象。<a id="a-6k"></a>四曰明月珠。<a id="a-6l"></a>五曰玉女妻。<a id="a-6m"></a>六曰主藏臣。<a id="a-6n"></a>七曰主兵臣。<a id="a-6o"></a>则有千子端正姝好。<a id="a-6p"></a>猛勇杰异一人当千。<a id="a-6q"></a>能伏怨敌。<a id="a-6r"></a>若作佛者圣王种断。<a id="a-6s"></a>唯有散王各各称号。<a id="a-6t"></a>白净王曰。<a id="a-6u"></a>且当观之。<a id="a-6v"></a>何所玉女宜应太子妃。<a id="a-6w"></a>五百诸释各自宣言。<a id="a-6x"></a>我当求之应太子妃。<a id="a-6y"></a>其白净王谓诸释等。<a id="a-6z"></a>今太子妃甚为难得。<a id="a-70"></a>不知何女而可其意。<a id="a-71"></a>皆共集会思议此事。<a id="a-72"></a>以语太子。<a id="a-73"></a>今当思惟。<a id="a-74"></a>却之七日菩萨心念。<a id="a-75"></a>吾不贪欲不宜处家。<a id="a-76"></a>弃兜术来在此人间。<a id="a-77"></a>心无所慕寂三昧定以权方便而试当之。<a id="a-78"></a>勤亲道场以无盖哀。<a id="a-79"></a>而劝助之。<a id="a-7A"></a>即说偈言。</p>
  <p id="a7B">王种兴致敬　　火生长莲华</p>
  <p id="a7C">菩萨养有力　　亿载化甘露</p>
  <p id="a7D">不舍兴导味　　无畏德真成</p>
  <p id="a7E">我心所慕乐　　志无逸清净</p>
  <p id="a7F">菩萨本在欲　　善化悉见妻</p>
  <p id="a7G">不安乐爱欲　　弃害学功勋</p>
  <p id="a7H">尔时菩萨使上工师。<a id="a-7I"></a>立妙金像以书文字。<a id="a-7J"></a>假使女人德义形体面貌若斯。<a id="a-7K"></a>吾乃可之不用凡庶。<a id="a-7L"></a>如吾所说乃应娉耳。<a id="a-7M"></a>其色颜貌如紫磨金。<a id="a-7N"></a>内外相应身口不违。<a id="a-7O"></a>心净如空安徐光光。<a id="a-7P"></a>不以放逸希言屡中。<a id="a-7Q"></a>慈心无害奉敬道义。<a id="a-7R"></a>沙门梵志布施持戒。<a id="a-7S"></a>乃为我求不嫉无厌。<a id="a-7T"></a>志性仁贤不失时节。<a id="a-7U"></a>质直无谄专敬夫主。<a id="a-7V"></a>不怀他意恒无放恣。<a id="a-7W"></a>不在妊身不卒怀子。<a id="a-7X"></a>捐高自大事夫如婢。<a id="a-7Y"></a>不嗜酒。<a id="a-7Z"></a>不贪味。<a id="a-7a"></a>不慕声。<a id="a-7b"></a>不愚冥。<a id="a-7c"></a>消无明根知法住真谛。<a id="a-7d"></a>不轻举。<a id="a-7e"></a>无有邪术。<a id="a-7f"></a>常怀惭耻。<a id="a-7g"></a>不恶口。<a id="a-7h"></a>不咒咀。<a id="a-7i"></a>常奉行法。<a id="a-7j"></a>身口意净言行相应。<a id="a-7k"></a>心如下使多修慈愍。<a id="a-7l"></a>不弄头首不在愚戆。<a id="a-7m"></a>无有恚恨在众犹安而不迷惑。<a id="a-7n"></a>所作业善。<a id="a-7o"></a>敬于亲友视如世尊。<a id="a-7p"></a>念彼如己。<a id="a-7q"></a>流长名称。<a id="a-7r"></a>众善普修。<a id="a-7s"></a>常奉恭恪。<a id="a-7t"></a>如是妻者尔乃可耳。</p>
  <p id="a7u">尔时白净王闻菩萨言告古梵志。<a id="a-7v"></a>入迦夷卫遍周诸家。<a id="a-7w"></a>察好玉女谁有是德。<a id="a-7x"></a>君子长者工师细民。<a id="a-7y"></a>有如是比功勋备乎。<a id="a-7z"></a>若可太子乃可迎耳。<a id="a-80"></a>所以者何。<a id="a-81"></a>太子不好种姓唯乐德耳。<a id="a-82"></a>于是颂曰。</p>
  <p id="a83">君子梵志种　　工师若细民</p>
  <p id="a84">其有是德者　　乃可娉取耳</p>
  <p id="a85">不喜好种姓　　太子为奇雅</p>
  <p id="a86">有至诚功勋　　心乃乐如是</p>
  <p id="a87">尔时梵志闻是偈教。<a id="a-88"></a>周旋遍行迦维罗卫家家占之。<a id="a-89"></a>适入一家睹一玉女。<a id="a-8A"></a>端政殊好如天玉女。<a id="a-8B"></a>容色第一净犹莲华。<a id="a-8C"></a>不长不短不白不黑。<a id="a-8D"></a>不肥不瘦正得女容。<a id="a-8E"></a>类玉女宝。<a id="a-8F"></a>于时其女礼古梵志。<a id="a-8G"></a>而问之曰。<a id="a-8H"></a>梵志何求。<a id="a-8I"></a>梵志答曰。<a id="a-8J"></a>其白净王生真太子。<a id="a-8K"></a>端政无比相三十二功德威神。<a id="a-8L"></a>自手书偈。<a id="a-8M"></a>形貌女相天人第一乃娉之耳。<a id="a-8N"></a>于时彼女。<a id="a-8O"></a>说此颂曰。</p>
  <p id="a8P">梵志所宣偈　　显意所见色</p>
  <p id="a8Q">梵志欲知之　　我悉有是德</p>
  <p id="a8R">宜应为我夫　　端正最难比</p>
  <p id="a8S">白太子此事　　勿与不肖会</p>
  <p id="a8T">梵志闻之。<a id="a-8U"></a>还诣王所宣之如是。<a id="a-8V"></a>天王省之将无宜也为太子妃。<a id="a-8W"></a>问曰谁女。<a id="a-8X"></a>梵志报曰。<a id="a-8Y"></a>执杖释种家生。<a id="a-8Z"></a>王自念言。<a id="a-8a"></a>太子形貌与世超异。<a id="a-8b"></a>面色清净傥不可意。<a id="a-8c"></a>使自择之。<a id="a-8d"></a>诣无忧堂皆集众女。<a id="a-8e"></a>使太子身自己察之。<a id="a-8f"></a>菩萨自察悦者眼向。</p>
  <p id="a8g">尔时白净王。<a id="a-8h"></a>众宝奇珍作好讲堂。<a id="a-8i"></a>皆召罗卫上好妙女。<a id="a-8j"></a>会彼讲堂。<a id="a-8k"></a>佛语比丘。<a id="a-8l"></a>于时菩萨往到护堂。<a id="a-8m"></a>坐仁贤床。<a id="a-8n"></a>王遣使者。<a id="a-8o"></a>菩萨所视顾妙悦者即来告我。<a id="a-8p"></a>尔时菩萨会诸婇女。<a id="a-8q"></a>时释家女名曰俱夷。<a id="a-8r"></a>与诸婇女到菩萨所。<a id="a-8s"></a>却住一面谛视菩萨。<a id="a-8t"></a>目未曾眴。<a id="a-8u"></a>菩萨普察即时欣笑。<a id="a-8v"></a>执持宝英以遗俱夷。<a id="a-8w"></a>俱夷报曰。<a id="a-8x"></a>吾不贪慕众宝璎珞。<a id="a-8y"></a>当以功德自庄严身。<a id="a-8z"></a>太子还室叹未曾有。<a id="a-90"></a>今此俱夷解世无常不贪世荣。<a id="a-91"></a>时王使者。<a id="a-92"></a>往诣王所启是本末。<a id="a-93"></a>向者太子意趣释女俱夷。<a id="a-94"></a>王闻是语。<a id="a-95"></a>遣梵志往媒求此女。<a id="a-96"></a>为太子妃。<a id="a-97"></a>时执杖释种言。<a id="a-98"></a>我等本性有艺术者。<a id="a-99"></a>乃嫁与女。<a id="a-9A"></a>太子有术。<a id="a-9B"></a>明知射御手博书数礼乐六艺备悉。<a id="a-9C"></a>乃与女耳。<a id="a-9D"></a>梵志即还具启白王。<a id="a-9E"></a>王自念言。<a id="a-9F"></a>王以是法告于菩萨。<a id="a-9G"></a>菩萨启王。<a id="a-9H"></a>且止用是为求。<a id="a-9I"></a>王曰。<a id="a-9J"></a>何以言止。<a id="a-9K"></a>将无艺术乎。<a id="a-9L"></a>论其正法而言且止。<a id="a-9M"></a>太子报言。<a id="a-9N"></a>所可应者皆能为耳。<a id="a-9O"></a>王问菩萨。<a id="a-9P"></a>艺术云何。<a id="a-9Q"></a>菩萨曰。<a id="a-9R"></a>此间宁有奇异妙术与我等乎。<a id="a-9S"></a>将来睹之。<a id="a-9T"></a>王即时笑能现术乎。<a id="a-9U"></a>菩萨曰。<a id="a-9V"></a>能请会一切诸释亲族。<a id="a-9W"></a>当共现术。<a id="a-9X"></a>王敕侍者。<a id="a-9Y"></a>遍令国中撞钟击鼓。<a id="a-9Z"></a>却后七日太子现术。<a id="a-9a"></a>诸有艺术皆来集会。<a id="a-9b"></a>诸释亲族七日之中。<a id="a-9c"></a>五百人会。<a id="a-9d"></a>艺术胜者以执杖释女而娉与之。<a id="a-9e"></a>戏射手博最第一者当得是女。<a id="a-9f"></a>皆出城门。<a id="a-9g"></a>于是调达手执牵象来入城门。<a id="a-9h"></a>见诸释集欲现其术。<a id="a-9i"></a>即以右手牵象头。<a id="a-9j"></a>左手持鼻扑捏杀之。</p>
  <p id="a9k">于时难陀与诸等类。<a id="a-9l"></a>共出城门。<a id="a-9m"></a>见于大象当路而死。<a id="a-9n"></a>问谁杀乎。<a id="a-9o"></a>答曰。<a id="a-9p"></a>调达害之。<a id="a-9q"></a>即时牵移着于路侧。<a id="a-9r"></a>于时菩萨寻出城门。<a id="a-9s"></a>见此死象因往问曰。<a id="a-9t"></a>谁杀此象。<a id="a-9u"></a>侍者答曰。<a id="a-9v"></a>调达害之。<a id="a-9w"></a>菩萨复问。<a id="a-9x"></a>谁复移之着于路侧。<a id="a-9y"></a>答曰。<a id="a-9z"></a>仁贤难陀也。<a id="a-A0"></a>答曰。<a id="a-A1"></a>大佳。<a id="a-A2"></a>是象身大如是。<a id="a-A3"></a>臭烂普熏城内。<a id="a-A4"></a>即右手接掷置城外。<a id="a-A5"></a>去堑极远。<a id="a-A6"></a>时诸天人无数百千称扬洪音皆言快哉快哉。<a id="a-A7"></a>虚空诸天。<a id="a-A8"></a>而赞颂曰。</p>
  <p id="aA9">手执大白象　　已死身至重</p>
  <p id="aAA">掷弃于城外　　离堑极大远</p>
  <p id="aAB">此必为至圣　　平等离俗身</p>
  <p id="aAC">逮成一切智　　以圣力常存</p>
  <p id="aAD">尔时五百释种宗族。<a id="a-AE"></a>皆至城门。<a id="a-AF"></a>在于宽处集会。<a id="a-AG"></a>欲现伎术。<a id="a-AH"></a>时白净王与诸大力宗族诸释。<a id="a-AI"></a>至现术处。<a id="a-AJ"></a>时无数众侍从菩萨欲观其艺。<a id="a-AK"></a>斯释宗族前见菩萨。<a id="a-AL"></a>在于书堂。<a id="a-AM"></a>嗟叹宣说六十四种书。<a id="a-AN"></a>其师选友睹之。<a id="a-AO"></a>甚怪谓未曾有。<a id="a-AP"></a>天上世间无有是术。<a id="a-AQ"></a>诸鬼神龙阿须伦等无能逮。<a id="a-AR"></a>睹其艺术者此真圣人也。<a id="a-AS"></a>以度无极。<a id="a-AT"></a>一一解字。<a id="a-AU"></a>义理本末无一疑滞。<a id="a-AV"></a>其闻见是德过释梵日月诸天。<a id="a-AW"></a>我等目睹道术如是。<a id="a-AX"></a>谁能过者。<a id="a-AY"></a>诸释宗族报众人曰。<a id="a-AZ"></a>菩萨虽入书堂悉知书疏计校众术。<a id="a-Aa"></a>其见者鲜。<a id="a-Ab"></a>今会大众一时来集。<a id="a-Ac"></a>此中诚胜能为显雅。<a id="a-Ad"></a>众人观知为谁胜乎。</p>
  <p data-pb></p>
  <h2 id="aAe">试艺品第十</h2>
  <p id="aAf">尔时有大臣名曰炎光。<a id="a-Ag"></a>释中大臣也。<a id="a-Ah"></a>计校算术最为第一。<a id="a-Ai"></a>所度无极。<a id="a-Aj"></a>王立此人。<a id="a-Ak"></a>汝且观之。<a id="a-Al"></a>何所太子为最胜耶。<a id="a-Am"></a>于时菩萨观察诸释及国王子。<a id="a-An"></a>有数百人一一掷戏不及菩萨。<a id="a-Ao"></a>菩萨报曰。<a id="a-Ap"></a>汝等且待。<a id="a-Aq"></a>我当掷之。<a id="a-Ar"></a>时一王子来共掷戏。<a id="a-As"></a>亦不能及。<a id="a-At"></a>至五百人皆不能逮。<a id="a-Au"></a>时诸会者举声叹曰。<a id="a-Av"></a>若称一辞至未曾有。<a id="a-Aw"></a>况无数艺。<a id="a-Ax"></a>所言殊特言辞谈论不可究竟。<a id="a-Ay"></a>炎光大臣虽能计校。<a id="a-Az"></a>言谈算术亦不能及。<a id="a-B0"></a>其迦维越树木药草。<a id="a-B1"></a>众水渧数一一可知。<a id="a-B2"></a>摴蒲六博天文地理。<a id="a-B3"></a>八方异术天崩地动。<a id="a-B4"></a>一切诸术不比菩萨。<a id="a-B5"></a>前知无穷却睹无极。<a id="a-B6"></a>六通三达谁能载乎。<a id="a-B7"></a>诸天人民虚空天神举声叹曰。<a id="a-B8"></a>三界众生心中所念。<a id="a-B9"></a>诸可思想善恶祸福。<a id="a-BA"></a>道俗众事发意之顷。<a id="a-BB"></a>悉知本末无一懫碍。<a id="a-BC"></a>歌舞伎乐无事不博。<a id="a-BD"></a>以忍辱慈道力仁和。<a id="a-BE"></a>从百千劫所作轻便。<a id="a-BF"></a>独游三世犹如日光周旋四域。<a id="a-BG"></a>菩萨如是心无疑网。<a id="a-BH"></a>虚空之中诸天复叹。<a id="a-BI"></a>是大丈夫无极至圣。<a id="a-BJ"></a>汝等虽见在家所为。<a id="a-BK"></a>且听我言。<a id="a-BL"></a>发意之顷。<a id="a-BM"></a>往来十方无数亿国。<a id="a-BN"></a>皆来供养。<a id="a-BO"></a>亦复奉礼十方导师。<a id="a-BP"></a>虽现往来亦无周旋。<a id="a-BQ"></a>汝等意谓神足何尔。<a id="a-BR"></a>谁能睹知是无等伦独行只步。<a id="a-BS"></a>以是之故。<a id="a-BT"></a>咸皆奉敬菩萨最胜。<a id="a-BU"></a>诸释报言。<a id="a-BV"></a>能解是者。<a id="a-BW"></a>色欲皆净一切本无。<a id="a-BX"></a>于是菩萨一意悉见睹其本末。<a id="a-BY"></a>时诸释族种姓悉共集会。<a id="a-BZ"></a>欲试手搏。<a id="a-Ba"></a>调达在世常自贡高。<a id="a-Bb"></a>自谓为可不肯折伏。<a id="a-Bc"></a>常与菩萨共诤威力。<a id="a-Bd"></a>一切来者睹之超异。<a id="a-Be"></a>右绕稽首归礼大圣。<a id="a-Bf"></a>调达及难陀故欲手搏。<a id="a-Bg"></a>于时菩萨安隐详序。<a id="a-Bh"></a>愍念之故举调达身。<a id="a-Bi"></a>在于空中三反挑旋。<a id="a-Bj"></a>菩萨大慈无所伤害。<a id="a-Bk"></a>徐着地上使身不痛。<a id="a-Bl"></a>卿等贡高不舍自大。<a id="a-Bm"></a>咸皆来集。<a id="a-Bn"></a>一时与我共行手搏。<a id="a-Bo"></a>诸有伎艺悉来集会。<a id="a-Bp"></a>菩萨势力适以手触自然堕地。<a id="a-Bq"></a>时诸天人无数亿千及虚空神。<a id="a-Br"></a>宣扬洪音赞言善哉。<a id="a-Bs"></a>菩萨超绝无能及者。<a id="a-Bt"></a>雨诸天华异口同音。<a id="a-Bu"></a>而重赞曰。<a id="a-Bv"></a>假使十方一切众生皆为力士。<a id="a-Bw"></a>一时伏之。<a id="a-Bx"></a>何况斯等。<a id="a-By"></a>菩萨忍辱如须弥山。<a id="a-Bz"></a>过于铁围无能动者。<a id="a-C0"></a>若以手持十方诸山。<a id="a-C1"></a>须臾碎之如尘如灰。<a id="a-C2"></a>何况凡夫。<a id="a-C3"></a>今显此力不足为奇。<a id="a-C4"></a>是为俗力。<a id="a-C5"></a>未为道力最上第一。<a id="a-C6"></a>降伏诸魔及与官属。<a id="a-C7"></a>必当逮成无上正真之道。<a id="a-C8"></a>为最正觉。<a id="a-C9"></a>显是功德菩萨最胜。<a id="a-CA"></a>执杖释种。<a id="a-CB"></a>见于菩萨大德无量。<a id="a-CC"></a>掷象手搏当世少双。</p>
  <p id="aCD">尔时国王及诸释种。<a id="a-CE"></a>更欲试射。<a id="a-CF"></a>时调达竖四十里准。<a id="a-CG"></a>难陀准六十里。<a id="a-CH"></a>菩萨百里。<a id="a-CI"></a>时调达射中四十里鼓不能得过。<a id="a-CJ"></a>难陀六十里亦不得越。<a id="a-CK"></a>执杖释种亦四十里皆不能过。<a id="a-CL"></a>于时持弓授于菩萨。<a id="a-CM"></a>菩萨张弓。<a id="a-CN"></a>弓即折破。<a id="a-CO"></a>菩萨又问。<a id="a-CP"></a>于是城中宁有异弓任吾用不。<a id="a-CQ"></a>王即言有。<a id="a-CR"></a>问在何所。<a id="a-CS"></a>王曰。<a id="a-CT"></a>昔吾祖父名曰师子。<a id="a-CU"></a>所执用弓奇异无双。<a id="a-CV"></a>身没之后无能用者。<a id="a-CW"></a>着于天祠。<a id="a-CX"></a>时菩萨言。<a id="a-CY"></a>便可持来。<a id="a-CZ"></a>持来授之。<a id="a-Ca"></a>执杖释种一切诸释无能张者。<a id="a-Cb"></a>以授菩萨。<a id="a-Cc"></a>菩萨在坐以手捺张。<a id="a-Cd"></a>抨弓之声悉闻城内。<a id="a-Ce"></a>百千国人虚空天子。<a id="a-Cf"></a>举声嗟叹。<a id="a-Cg"></a>而说颂曰。</p>
  <p id="aCh">不起于座上　　即时张此弓</p>
  <p id="aCi">如是具诸愿　　必逮成天尊</p>
  <p id="aCj">尔时菩萨执弓注箭。<a id="a-Ck"></a>即时放拨。<a id="a-Cl"></a>中百里鼓而穿坏之。<a id="a-Cm"></a>箭没地中踊泉自出。<a id="a-Cn"></a>箭便过去中铁围山。<a id="a-Co"></a>三千大千刹土六反震动。<a id="a-Cp"></a>一切诸释怪未曾有。<a id="a-Cq"></a>虚空诸天咸嗟叹言。<a id="a-Cr"></a>至未曾有。<a id="a-Cs"></a>如是妙术清净至真。<a id="a-Ct"></a>诸菩萨中最为殊特。<a id="a-Cu"></a>于斯执杖释种以女俱夷送诣白净王宫。<a id="a-Cv"></a>为菩萨妃。<a id="a-Cw"></a>随世习俗现相娱乐。<a id="a-Cx"></a>婇女八万四千。<a id="a-Cy"></a>俱夷为尊。<a id="a-Cz"></a>时妃俱夷无增减心。<a id="a-D0"></a>卧常觉寤初不睡眠。<a id="a-D1"></a>在于燕室寂莫思惟。<a id="a-D2"></a>将无舍我耶。<a id="a-D3"></a>婇女侍卫恒围绕之。<a id="a-D4"></a>于是颂曰。</p>
  <p id="aD5">数千人侍身　　思惟尊在不</p>
  <p id="aD6">以威德至诚　　处中犹在火</p>
  <p id="aD7">常思护诸根　　其意不乐余</p>
  <p id="aD8">如日震光明　　不用无数问</p>
  <p id="aD9">菩萨在宫婇女之间开化训导八万四千女发无上正真道意。<a id="a-DA"></a>逮不退转。<a id="a-DB"></a>尔时兜术有天子。<a id="a-DC"></a>名曰应出家。<a id="a-DD"></a>于无上正真道意而不退转。<a id="a-DE"></a>三万二千天眷属围绕。<a id="a-DF"></a>往诣菩萨所止宫殿。<a id="a-DG"></a>住虚空中。<a id="a-DH"></a>因说偈言。</p>
  <p id="aDI">人师子见生　　没来忍名闻</p>
  <p id="aDJ">随俗在中宫　　在世多教化</p>
  <p id="aDK">训无数天人　　虽在于世俗</p>
  <p id="aDL">今日正是时　　应当出家去</p>
  <p id="aDM">众缚未得解　　不贪人见道</p>
  <p id="aDN">当究所应度　　为盲冥现路</p>
  <p id="aDO">俗慕妻子财　　荣禄诸所有</p>
  <p id="aDP">见尊学习之　　必当放出家</p>
  <p id="aDQ">弃四域七宝　　娱乐尊豪位</p>
  <p id="aDR">以见出家业　　游行师子座</p>
  <p id="aDS">即知行安隐　　不乐诸爱欲</p>
  <p id="aDT">生来以大久　　得道为天人</p>
  <p id="aDU">稽首为归命　　犹如山河水</p>
  <p id="aDV">当出家为佳　　常兴殊胜行</p>
  <p id="aDW">金色虽妙好　　端政最第一</p>
  <p id="aDX">兴光应舍国　　宜益诸天人</p>
  <p id="aDY">不以乐五欲　　可致于差特</p>
  <p id="aDZ">圣慧能充满　　度世贤圣业</p>
  <p id="aDa">尊意所慕乐　　白净王宫中</p>
  <p id="aDb">澍舍如莲华　　思惟当弃去</p>
  <p id="aDc">尘劳当炽盛　　应离诤于狱</p>
  <p id="aDd">仁威为无上　　速立解脱道</p>
  <p id="aDe">仁了慧界久　　睹众生疾患</p>
  <p id="aDf">以法为医药　　建立泥洹安</p>
  <p id="aDg">为消盲冥路　　缚痴种邪网</p>
  <p id="aDh">疾化诸天人　　施智慧道目</p>
  <p id="aDi">显示无央数　　天龙须伦神</p>
  <p id="aDj">已得成佛道　　还闻无上法</p>
  <p id="aDk">以济禽兽王　　其光照宫殿</p>
  <p id="aDl">降伏往稽首　　及令四天王</p>
  <p id="aDm">普为惟归伏　　当欲奉四钵</p>
  <p id="aDn">成佛得所愿　　梵天行寂然</p>
  <p id="aDo">观慈大愍哀　　劝助人中尊</p>
  <p id="aDp">喜护于一切　　转无上法轮</p>
  <p id="aDq">已得至佛道　　坐于佛树下</p>
  <p id="aDr">观察极名称　　当睹觉成道</p>
  <p id="aDs">及余诸菩萨　　宫中见造议</p>
  <p id="aDt">为众普告首　　为众最后安</p>
  <p id="aDu">已宣柔软音　　念定光受决</p>
  <p id="aDv">至诚无虚妄　　畅最胜音响</p>
 </body>
</html>