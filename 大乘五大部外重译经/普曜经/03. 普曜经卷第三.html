<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>普曜经卷第三</title>
</head>
<body>
  <h1 class="head">普曜经卷第三</h1>
  <h2>入天祠品第六</h2>
  <p>佛告比丘。菩萨适生。当尔之时。君子梵志长者。二万妇生。二亲欢悦。皆奉菩萨给使左右。</p>
  <p>尔时白净王。供给菩萨。二万婇女走使所当。诸家亲族二万婇女贡上菩萨。大臣百官复有婇女二万。奉上菩萨。尊豪诸释咸共集会。来至王所。前启白言。王当知之。宜将太子至于天祠。王然可之。皆敕城内扫除衢路。四徼诸道诸曲里巷。莫有不净不吉之事。瓦石沟坑不净之地。病疾盲聋勿有恶声。散华烧香选吉祥音。悬幡缯盖。庄严门户。王还入后宫。以告大爱道。拥护太子将诣天祠。太子在座即时微笑。面目喜悦。颁宣此言。吾身和安。何缘相将欲诣天祠。太子沐浴。重加大笑。即说偈言。</p>
  <p class="l-js-5c">初生动三千　　释梵须伦神</p>
  <p class="l-js-5c">日月息天王　　来稽头面礼</p>
  <p class="l-js-5c">何有天过是　　将吾到其所</p>
  <p class="l-js-5c">超天天中天　　天无比况胜</p>
  <p class="l-js-5c">随俗来现此　　现瑞人欢喜</p>
  <p class="l-js-5c">若干种奉养　　过圣天中天</p>
  <p>佛告比丘。于时严饰诸吉祥业长者梵志。诸郡县邑尊者居士。妻息侍从大臣散王。门吏令吏亲族知识。散华烧香乘象马车国王侍臣俱将太子往入天祠。适入天祠。因住祠上。诸天形像无有想念。日月诸天。息意天王释梵四王。各舍本位寻时来下。五体投地礼菩萨足。诸天人民百千之众。嘿然叹吒称扬洪音。叹未曾有欢喜踊跃。天地大动天雨众华。百千伎乐不鼓自鸣。诸天形像现其本身。礼菩萨足则在前住于是颂曰。</p>
  <p class="l-js-5c">须弥比芥子　　过天龙王变</p>
  <p class="l-js-5c">日月礼萤耶　　慧德岂礼敬</p>
  <p class="l-js-5c">三千界自归　　芥子比须弥</p>
  <p class="l-js-5c">牛迹比大海　　上尊喻日月</p>
  <p class="l-js-5c">若能礼其尊　　功德不可计</p>
  <p class="l-js-5c">各各得安隐　　德丰无限量</p>
  <p>菩萨入天祠时。三万二千天子。见显威德。皆发无上正真道意。以是之故。将菩萨行入于天祠。时有梵志名曰火炎。于是其父与五百眷属围绕执七宝盖。贡白净王。口说此言。以供太子。王即受之。召五百释子。五百璎珞手脚头耳。臂著璎珞。沸宿即时来诣王所而谓王言。宜令太子沐浴澡洗乃著璎珞而供养之。王报之曰。我为太子亦作璎珞。太子著之。七十七日吾乃应义。过此夜已。其日月初有一游观。名离垢净。菩萨出观。其大爱道抱将来出。八万婇女来迎菩萨。稽首为礼。诸释一万人奉迎菩萨。五千梵志亦复奉迎。其诸释种作众璎珞。奉菩萨者。令菩萨著。适被在身。即时闇冥。菩萨威光令无有耀。犹如墨聚在紫金边。有一长者名曰离垢。服上好妙英住菩萨前。时白净王及诸释种。以偈赞曰。</p>
  <p class="l-js-5c">严三千世界　　遍布清净宝</p>
  <p class="l-js-5c">皆为紫磨金　　不及此光明</p>
  <p class="l-js-5c">虽有紫磨金　　不如一毛光</p>
  <p class="l-js-5c">明耀消诸光　　在圣边如墨</p>
  <p class="l-js-5c">以道德庄严　　璎珞奄无耀</p>
  <p class="l-js-5c">日月明珠光　　释梵明不及</p>
  <p class="l-js-5c">宿相好严身　　宝英安能胜</p>
  <p class="l-js-5c">庄严莫如佛　　蔽严不及度</p>
  <p class="l-js-5c">道严净安明　　适生严种姓</p>
  <p class="l-js-5c">演光众欢喜　　长盖其种族</p>
  <h2>现书品第七</h2>
  <p>佛告比丘。尔时太子厥年七岁。兴显无数百千吉祥。一万童子。一万女子。一万车乘载若干种馔具足众宝。至迦夷国置四徼里。诸街曲头作众伎乐。在诸树间。庄严棚阁轩窗门牖。其诸婇女文饰璎珞。而处其上散华烧香。八千婇女净治道路。奉迎菩萨。诸天龙神及揵沓和。在虚空中各各异形。散华烧香垂珠幡彩。一切众释前后导从。白净王俱行迎菩萨。菩萨乘羊车将诣书师。适入书堂欲见其师。师名选友。时见威神光曜。不能堪任。即僻堕地。兜术天上有一天子名曰清净。即前牵手令从地起。置于座上。在大众前。说此偈言。</p>
  <p class="l-js-5c">现世释中生　　在俗学伎术</p>
  <p class="l-js-5c">计挍及书疏　　无数劫已了</p>
  <p class="l-js-5c">救众生故现　　博学示入师</p>
  <p class="l-js-5c">度无数童子　　惠众入甘露</p>
  <p class="l-js-5c">度世解四谛　　了报应因缘</p>
  <p class="l-js-5c">有成必灭尽　　况今此书堂</p>
  <p class="l-js-5c">于三世最明　　天人第一尊</p>
  <p class="l-js-5c">书堂化若干　　无数劫学斯</p>
  <p class="l-js-5c">众生心多念　　真圣专知本</p>
  <p class="l-js-5c">是色其无念　　立或化贪形</p>
  <p>尔时菩萨与诸释童俱住。菩萨手执金笔栴檀书隶。众宝明珠成其书状。侍者送之。问师选友。今师何书而相教乎。其师答曰。以梵佉留而相教耳。无他异书。菩萨答曰。其异书者有六十四。今师何书正有二种。师问。其六十四书皆何所名。太子答曰。</p>
  <p>梵书(一)佉留书(二)佛迦罗书(三)安佉书(四)曼佉书(五)安求书(六)大秦书(七)护众书(八)取书(九)半书(十)久与书(十一)疾坚书(十二)陀比罗书(十三)夷狄塞书(十四)施与书(十五)康居书(十六)最上书(十七)陀罗书(十八)佉沙书(十九)秦书(二十)匈奴书(二十一)中间字书(二十二)维耆多书(二十三)富沙富书(二十四)天书(二十五)龙书鬼书(二十六)揵沓和书(二十七)真陀罗书(二十八)摩休勒书(二十九)阿须伦书(三十)迦留罗书(三十一)鹿轮书(三十二)言善书(三十三)天腹书(三十四)风书(三十五)降伏书(三十六)北方天下书(三十七)拘那尼天下书(三十八)东方天下书(三十九)举书(四十)下书(四十一)要书(四十二)坚固书(四十三)陀阿书(四十四)得昼书(四十五)厌举书(四十六)无与书(四十七)转数书(四十八)转眼书(四十九)闭句书(五十)上书(五十一)次近书(五十二)乃至书(五十三)度亲书(五十四)中御书(五十五)悉灭音书(五十六)电世界书(五十七)驰又书(五十八)善寂地书(五十九)观空书(六十)一切药书(六十一)善受书(六十二)摄取书(六十三)皆响书(六十四)。</p>
  <p>太子谓师。是六十四书。欲以何书而相教乎。时师选友欢然悦豫。弃捐自大。说是偈言。</p>
  <p class="l-js-5c">难及真净尊　　在世兴悲哀</p>
  <p class="l-js-5c">悉学一切典　　现入书教中</p>
  <p class="l-js-5c">咸宣诸书名　　吾不知本末</p>
  <p class="l-js-5c">皆达此众书　　故复示入学</p>
  <p class="l-js-5c">不敢观其顶　　惟睹人礼拜</p>
  <p class="l-js-5c">云何令大圣　　宣诸书众数</p>
  <p class="l-js-5c">天中天过天　　诸天中最上</p>
  <p class="l-js-5c">至尊无等伦　　在世不可喻</p>
  <p class="l-js-5c">以是威神故　　严净用善权</p>
  <p class="l-js-5c">谁能及清明　　皆度诸世间</p>
  <p>时一万童子。与菩萨俱在师所学。见菩萨威德建大圣慧。分别书字而宣之曰。</p>
  <p>其言无者。宣于无常苦空非我之音。</p>
  <p>其言欲者。出淫怒痴诸贪求音。</p>
  <p>其言究者。出悉本末真净之音。</p>
  <p>其言行者。出无数劫奉修道音。</p>
  <p>其言不者。出不随众离名色之音。</p>
  <p>其言乱者。出除浊源生死渊音。</p>
  <p>其言施者。出布施戒慧明正音。</p>
  <p>其言缚者。出解刑狱考治行音。</p>
  <p>其言烧者。出燋烧罪尘劳欲音。</p>
  <p>其言信者。出信精进定智慧音。</p>
  <p>其言殊者。出超越圣无上道音。</p>
  <p>其言如者。出于如来无所坏音。</p>
  <p>其言寂者。出观寂然法惔怕音。</p>
  <p>其言没者。出消嗔厌诤讼之音。</p>
  <p>其言作者。出罪福报从行受音。</p>
  <p>其言智者。出一切智慧无坏音。</p>
  <p>其言魔者。出降魔力及官属音。</p>
  <p>其言害者。出弃自大邪见之音。</p>
  <p>其言逝者。出于正法无愦乱音。</p>
  <p>其言止者。出世俗力无畏之音。</p>
  <p>其言生者。出度众苦老病死音。</p>
  <p>其言意者。出意坚强独步三界音。</p>
  <p>其言法者。以法等御救济周旋往反之音。</p>
  <p>其言叹者。出随所愿开化诸音。</p>
  <p>其言难者。出除八难罪殃之音。</p>
  <p>其言尽者。出于尽灭无所生音。</p>
  <p>其言处者。出消处所颠倒之音。</p>
  <p>其言慧者。出智慧圣无挂碍音。</p>
  <p>其言是者。出归善恶殃福之音。</p>
  <p>其言有者。出诸所行三有之音。</p>
  <p>其言弃者。弃诸所趣吾我谄音。</p>
  <p>其言己者。出己所起善恶业音。</p>
  <p>其言我者出灭身垢爱欲之音。</p>
  <p>其言垢者。出诸嫉妒等善恶友称平等音。</p>
  <p>其言数者。出诸所数调无明音。</p>
  <p>其言处者。出处不处有齐限音。</p>
  <p>其言若者。度若干想众乱放逸寂希望音。</p>
  <p>其言果者。证诸果实无所住音。</p>
  <p>其言除者。出不贪己除五盖音。</p>
  <p>其言邪者。出邪疾患除忧恼音。</p>
  <p>其言慧者。出布施戒博闻之慧无妄想音。</p>
  <p>尔时菩萨为诸童子。一一分别字之本末演如是像法门诸音。在于书堂渐开化训诲。三万二千童子劝发无上正真道意。是故菩萨往诣书堂。示从师受。</p>
  <h2>坐树下观犁品第八</h2>
  <p>尔时太子年遂长大。启其父王。与群臣俱行至村落。观耕犁者。见地新摘虫随土出。乌鸟寻啄。菩萨知之故复发问。问其犁曰。此何所设。答曰。种谷用税国王。菩萨叹嗟。乃以一夫令民忧扰。畏官鞭杖加罚之厄。心怀恐惧匆匆不安。人命甚短忧长无量。日月流迈。出息不报就于后世。天人终始。三恶苦患不可称载。五趣生死轮转无际。沉没不觉毒痛难喻。入山成道。乃度十方三界起灭危厄之患。观犁者已更入游观。时菩萨游独行无侣。经行其地。见阎浮树荫好茂盛。则在彼树荫凉下坐。一心禅思三昧正定。以为第一。时有外学五百神仙。飞行虚空从南至北。欲越藂树不能得过。定住不前。遥见菩萨。因共叹咏观身功勋。其德巍巍。犹如须弥大金刚山。如妙明珠安不可动。像阎罗王鬼揵沓和耶。今坐树下。心如虚空将是定坐。为何吉祥。傥令我等失神足乎。察见愍哀甚大光耀。明显灼灼。心自念言。为是神只毗沙门天大财富者。若是天子上天帝释。日月之明转轮圣王也。时虚空天。即说颂曰。</p>
  <p class="l-js-5c">色胜息天王　　若是离怨天</p>
  <p class="l-js-5c">若无量金刚　　是尊为丈夫</p>
  <p class="l-js-5c">殊过诸天神　　其光如月满</p>
  <p class="l-js-5c">在世为最上　　是者不可限</p>
  <p class="l-js-5c">此德不可量　　为天揵沓和</p>
  <p class="l-js-5c">功勋明光光　　增此亿载行</p>
  <p class="l-js-5c">常退还神足　　将是世千眼</p>
  <p class="l-js-5c">四方护天王　　须伦梵中尊</p>
  <p class="l-js-5c">而执众吉祥　　此者能堪任</p>
  <p class="l-js-5c">能坐如是前　　观之无等伦</p>
  <p>尔时五百仙人闻虚空天所可叹咏。即下住地观见菩萨。神思坐定身不倾动。心不邪念。即大欢喜。察于菩萨功德巍巍不可限量。其德高远不可为喻。天人之尊未曾见闻。宿命余福今乃睹耳。以为欣庆。即说颂曰。</p>
  <p class="l-js-5c">世兴尘劳火　　得道灭众患</p>
  <p class="l-js-5c">在世如须弥　　是能成道法</p>
  <p class="l-js-5c">得胜除众色　　尊行难如海</p>
  <p class="l-js-5c">得道染以慧　　靡不得蒙度</p>
  <p class="l-js-5c">解身之系缚　　以逮成道法</p>
  <p class="l-js-5c">悉当度脱之　　不见魔境界</p>
  <p>时王群臣及大众人。各各驰走欲见太子今为所在。遥见诸臣逐之随后。见阎浮树下禅思定意。</p>
  <p>尔时日照树曲覆菩萨身。树木一切曲躬向阎浮树而稽首礼。菩萨不移。疾往启王。其光明相树不可蔽。曀日照树。倾覆太子身不能蔽相。时王闻之往诣其树。即见菩萨威神吉祥巍巍无量。时说偈言。</p>
  <p class="l-js-5c">如火在山顶　　如月在众星</p>
  <p class="l-js-5c">见身树下禅　　威耀无不照</p>
  <p class="l-js-5c">今复再稽首　　礼导师之足</p>
  <p class="l-js-5c">其初生之时　　身自坐禅思</p>
  <p class="l-js-5c">其身威神光　　明彻普遍照</p>
  <p class="l-js-5c">若见莫不悦　　因是得济度</p>
  <p>于是太子启王。我适行来在近游观。何以相追。王问何故尔行。答曰。诸臣欲除众尘诸妄思想。光明清净执于相好。坐禅三昧而不动摇。降伏诸魔闇蔽悉除。王曰。善哉善哉。初生瑞应终不虚妄。今皆现矣。十方蒙度。</p>
  <h2>王为太子求妃品第九</h2>
  <p>佛告比丘。时白净王与其太子及诸释种。住于彼间。时诸力士释种长者启白净王。王欲知之。是诸梵志未得究竟。假使太子弃国捐王。成为如来乃得究竟。设不出家为转轮王治以正法。号曰法王。然有七宝。一曰金轮宝。二曰绀色马。三曰白象。四曰明月珠。五曰玉女妻。六曰主藏臣。七曰主兵臣。则有千子端正姝好。猛勇杰异一人当千。能伏怨敌。若作佛者圣王种断。唯有散王各各称号。白净王曰。且当观之。何所玉女宜应太子妃。五百诸释各自宣言。我当求之应太子妃。其白净王谓诸释等。今太子妃甚为难得。不知何女而可其意。皆共集会思议此事。以语太子。今当思惟。却之七日菩萨心念。吾不贪欲不宜处家。弃兜术来在此人间。心无所慕寂三昧定以权方便而试当之。勤亲道场以无盖哀。而劝助之。即说偈言。</p>
  <p class="l-js-5c">王种兴致敬　　火生长莲华</p>
  <p class="l-js-5c">菩萨养有力　　亿载化甘露</p>
  <p class="l-js-5c">不舍兴导味　　无畏德真成</p>
  <p class="l-js-5c">我心所慕乐　　志无逸清净</p>
  <p class="l-js-5c">菩萨本在欲　　善化悉见妻</p>
  <p class="l-js-5c">不安乐爱欲　　弃害学功勋</p>
  <p>尔时菩萨使上工师。立妙金像以书文字。假使女人德义形体面貌若斯。吾乃可之不用凡庶。如吾所说乃应娉耳。其色颜貌如紫磨金。内外相应身口不违。心净如空安徐光光。不以放逸希言屡中。慈心无害奉敬道义。沙门梵志布施持戒。乃为我求不嫉无厌。志性仁贤不失时节。质直无谄专敬夫主。不怀他意恒无放恣。不在妊身不卒怀子。捐高自大事夫如婢。不嗜酒。不贪味。不慕声。不愚冥。消无明根知法住真谛。不轻举。无有邪术。常怀惭耻。不恶口。不咒咀。常奉行法。身口意净言行相应。心如下使多修慈愍。不弄头首不在愚戆。无有恚恨在众犹安而不迷惑。所作业善。敬于亲友视如世尊。念彼如己。流长名称。众善普修。常奉恭恪。如是妻者尔乃可耳。</p>
  <p>尔时白净王闻菩萨言告古梵志。入迦夷卫遍周诸家。察好玉女谁有是德。君子长者工师细民。有如是比功勋备乎。若可太子乃可迎耳。所以者何。太子不好种姓唯乐德耳。于是颂曰。</p>
  <p class="l-js-5c">君子梵志种　　工师若细民</p>
  <p class="l-js-5c">其有是德者　　乃可娉取耳</p>
  <p class="l-js-5c">不喜好种姓　　太子为奇雅</p>
  <p class="l-js-5c">有至诚功勋　　心乃乐如是</p>
  <p>尔时梵志闻是偈教。周旋遍行迦维罗卫家家占之。适入一家睹一玉女。端政殊好如天玉女。容色第一净犹莲华。不长不短不白不黑。不肥不瘦正得女容。类玉女宝。于时其女礼古梵志。而问之曰。梵志何求。梵志答曰。其白净王生真太子。端政无比相三十二功德威神。自手书偈。形貌女相天人第一乃娉之耳。于时彼女。说此颂曰。</p>
  <p class="l-js-5c">梵志所宣偈　　显意所见色</p>
  <p class="l-js-5c">梵志欲知之　　我悉有是德</p>
  <p class="l-js-5c">宜应为我夫　　端正最难比</p>
  <p class="l-js-5c">白太子此事　　勿与不肖会</p>
  <p>梵志闻之。还诣王所宣之如是。天王省之将无宜也为太子妃。问曰谁女。梵志报曰。执杖释种家生。王自念言。太子形貌与世超异。面色清净傥不可意。使自择之。诣无忧堂皆集众女。使太子身自己察之。菩萨自察悦者眼向。</p>
  <p>尔时白净王。众宝奇珍作好讲堂。皆召罗卫上好妙女。会彼讲堂。佛语比丘。于时菩萨往到护堂。坐仁贤床。王遣使者。菩萨所视顾妙悦者即来告我。尔时菩萨会诸婇女。时释家女名曰俱夷。与诸婇女到菩萨所。却住一面谛视菩萨。目未曾眴。菩萨普察即时欣笑。执持宝英以遗俱夷。俱夷报曰。吾不贪慕众宝璎珞。当以功德自庄严身。太子还室叹未曾有。今此俱夷解世无常不贪世荣。时王使者。往诣王所启是本末。向者太子意趣释女俱夷。王闻是语。遣梵志往媒求此女。为太子妃。时执杖释种言。我等本性有艺术者。乃嫁与女。太子有术。明知射御手博书数礼乐六艺备悉。乃与女耳。梵志即还具启白王。王自念言。王以是法告于菩萨。菩萨启王。且止用是为求。王曰。何以言止。将无艺术乎。论其正法而言且止。太子报言。所可应者皆能为耳。王问菩萨。艺术云何。菩萨曰。此间宁有奇异妙术与我等乎。将来睹之。王即时笑能现术乎。菩萨曰。能请会一切诸释亲族。当共现术。王敕侍者。遍令国中撞钟击鼓。却后七日太子现术。诸有艺术皆来集会。诸释亲族七日之中。五百人会。艺术胜者以执杖释女而娉与之。戏射手博最第一者当得是女。皆出城门。于是调达手执牵象来入城门。见诸释集欲现其术。即以右手牵象头。左手持鼻扑捏杀之。</p>
  <p>于时难陀与诸等类。共出城门。见于大象当路而死。问谁杀乎。答曰。调达害之。即时牵移著于路侧。于时菩萨寻出城门。见此死象因往问曰。谁杀此象。侍者答曰。调达害之。菩萨复问。谁复移之著于路侧。答曰。仁贤难陀也。答曰。大佳。是象身大如是。臭烂普熏城内。即右手接掷置城外。去堑极远。时诸天人无数百千称扬洪音皆言快哉快哉。虚空诸天。而赞颂曰。</p>
  <p class="l-js-5c">手执大白象　　已死身至重</p>
  <p class="l-js-5c">掷弃于城外　　离堑极大远</p>
  <p class="l-js-5c">此必为至圣　　平等离俗身</p>
  <p class="l-js-5c">逮成一切智　　以圣力常存</p>
  <p>尔时五百释种宗族。皆至城门。在于宽处集会。欲现伎术。时白净王与诸大力宗族诸释。至现术处。时无数众侍从菩萨欲观其艺。斯释宗族前见菩萨。在于书堂。嗟叹宣说六十四种书。其师选友睹之。甚怪谓未曾有。天上世间无有是术。诸鬼神龙阿须伦等无能逮。睹其艺术者此真圣人也。以度无极。一一解字。义理本末无一疑滞。其闻见是德过释梵日月诸天。我等目睹道术如是。谁能过者。诸释宗族报众人曰。菩萨虽入书堂悉知书疏计校众术。其见者鲜。今会大众一时来集。此中诚胜能为显雅。众人观知为谁胜乎。</p>
  <h2>试艺品第十</h2>
  <p>尔时有大臣名曰炎光。释中大臣也。计校算术最为第一。所度无极。王立此人。汝且观之。何所太子为最胜耶。于时菩萨观察诸释及国王子。有数百人一一掷戏不及菩萨。菩萨报曰。汝等且待。我当掷之。时一王子来共掷戏。亦不能及。至五百人皆不能逮。时诸会者举声叹曰。若称一辞至未曾有。况无数艺。所言殊特言辞谈论不可究竟。炎光大臣虽能计校。言谈算术亦不能及。其迦维越树木药草。众水渧数一一可知。摴蒲六博天文地理。八方异术天崩地动。一切诸术不比菩萨。前知无穷却睹无极。六通三达谁能载乎。诸天人民虚空天神举声叹曰。三界众生心中所念。诸可思想善恶祸福。道俗众事发意之顷。悉知本末无一懫碍。歌舞伎乐无事不博。以忍辱慈道力仁和。从百千劫所作轻便。独游三世犹如日光周旋四域。菩萨如是心无疑网。虚空之中诸天复叹。是大丈夫无极至圣。汝等虽见在家所为。且听我言。发意之顷。往来十方无数亿国。皆来供养。亦复奉礼十方导师。虽现往来亦无周旋。汝等意谓神足何尔。谁能睹知是无等伦独行只步。以是之故。咸皆奉敬菩萨最胜。诸释报言。能解是者。色欲皆净一切本无。于是菩萨一意悉见睹其本末。时诸释族种姓悉共集会。欲试手搏。调达在世常自贡高。自谓为可不肯折伏。常与菩萨共诤威力。一切来者睹之超异。右绕稽首归礼大圣。调达及难陀故欲手搏。于时菩萨安隐详序。愍念之故举调达身。在于空中三反挑旋。菩萨大慈无所伤害。徐著地上使身不痛。卿等贡高不舍自大。咸皆来集。一时与我共行手搏。诸有伎艺悉来集会。菩萨势力适以手触自然堕地。时诸天人无数亿千及虚空神。宣扬洪音赞言善哉。菩萨超绝无能及者。雨诸天华异口同音。而重赞曰。假使十方一切众生皆为力士。一时伏之。何况斯等。菩萨忍辱如须弥山。过于铁围无能动者。若以手持十方诸山。须臾碎之如尘如灰。何况凡夫。今显此力不足为奇。是为俗力。未为道力最上第一。降伏诸魔及与官属。必当逮成无上正真之道。为最正觉。显是功德菩萨最胜。执杖释种。见于菩萨大德无量。掷象手搏当世少双。</p>
  <p>尔时国王及诸释种。更欲试射。时调达竖四十里准。难陀准六十里。菩萨百里。时调达射中四十里鼓不能得过。难陀六十里亦不得越。执杖释种亦四十里皆不能过。于时持弓授于菩萨。菩萨张弓。弓即折破。菩萨又问。于是城中宁有异弓任吾用不。王即言有。问在何所。王曰。昔吾祖父名曰师子。所执用弓奇异无双。身没之后无能用者。著于天祠。时菩萨言。便可持来。持来授之。执杖释种一切诸释无能张者。以授菩萨。菩萨在坐以手捺张。抨弓之声悉闻城内。百千国人虚空天子。举声嗟叹。而说颂曰。</p>
  <p class="l-js-5c">不起于座上　　即时张此弓</p>
  <p class="l-js-5c">如是具诸愿　　必逮成天尊</p>
  <p>尔时菩萨执弓注箭。即时放拨。中百里鼓而穿坏之。箭没地中踊泉自出。箭便过去中铁围山。三千大千刹土六反震动。一切诸释怪未曾有。虚空诸天咸嗟叹言。至未曾有。如是妙术清净至真。诸菩萨中最为殊特。于斯执杖释种以女俱夷送诣白净王宫。为菩萨妃。随世习俗现相娱乐。婇女八万四千。俱夷为尊。时妃俱夷无增减心。卧常觉寤初不睡眠。在于燕室寂莫思惟。将无舍我耶。婇女侍卫恒围绕之。于是颂曰。</p>
  <p class="l-js-5c">数千人侍身　　思惟尊在不</p>
  <p class="l-js-5c">以威德至诚　　处中犹在火</p>
  <p class="l-js-5c">常思护诸根　　其意不乐余</p>
  <p class="l-js-5c">如日震光明　　不用无数问</p>
  <p>菩萨在宫婇女之间开化训导八万四千女发无上正真道意。逮不退转。尔时兜术有天子。名曰应出家。于无上正真道意而不退转。三万二千天眷属围绕。往诣菩萨所止宫殿。住虚空中。因说偈言。</p>
  <p class="l-js-5c">人师子见生　　没来忍名闻</p>
  <p class="l-js-5c">随俗在中宫　　在世多教化</p>
  <p class="l-js-5c">训无数天人　　虽在于世俗</p>
  <p class="l-js-5c">今日正是时　　应当出家去</p>
  <p class="l-js-5c">众缚未得解　　不贪人见道</p>
  <p class="l-js-5c">当究所应度　　为盲冥现路</p>
  <p class="l-js-5c">俗慕妻子财　　荣禄诸所有</p>
  <p class="l-js-5c">见尊学习之　　必当放出家</p>
  <p class="l-js-5c">弃四域七宝　　娱乐尊豪位</p>
  <p class="l-js-5c">以见出家业　　游行师子座</p>
  <p class="l-js-5c">即知行安隐　　不乐诸爱欲</p>
  <p class="l-js-5c">生来以大久　　得道为天人</p>
  <p class="l-js-5c">稽首为归命　　犹如山河水</p>
  <p class="l-js-5c">当出家为佳　　常兴殊胜行</p>
  <p class="l-js-5c">金色虽妙好　　端政最第一</p>
  <p class="l-js-5c">兴光应舍国　　宜益诸天人</p>
  <p class="l-js-5c">不以乐五欲　　可致于差特</p>
  <p class="l-js-5c">圣慧能充满　　度世贤圣业</p>
  <p class="l-js-5c">尊意所慕乐　　白净王宫中</p>
  <p class="l-js-5c">澍舍如莲华　　思惟当弃去</p>
  <p class="l-js-5c">尘劳当炽盛　　应离诤于狱</p>
  <p class="l-js-5c">仁威为无上　　速立解脱道</p>
  <p class="l-js-5c">仁了慧界久　　睹众生疾患</p>
  <p class="l-js-5c">以法为医药　　建立泥洹安</p>
  <p class="l-js-5c">为消盲冥路　　缚痴种邪网</p>
  <p class="l-js-5c">疾化诸天人　　施智慧道目</p>
  <p class="l-js-5c">显示无央数　　天龙须伦神</p>
  <p class="l-js-5c">已得成佛道　　还闻无上法</p>
  <p class="l-js-5c">以济禽兽王　　其光照宫殿</p>
  <p class="l-js-5c">降伏往稽首　　及令四天王</p>
  <p class="l-js-5c">普为惟归伏　　当欲奉四钵</p>
  <p class="l-js-5c">成佛得所愿　　梵天行寂然</p>
  <p class="l-js-5c">观慈大愍哀　　劝助人中尊</p>
  <p class="l-js-5c">喜护于一切　　转无上法轮</p>
  <p class="l-js-5c">已得至佛道　　坐于佛树下</p>
  <p class="l-js-5c">观察极名称　　当睹觉成道</p>
  <p class="l-js-5c">及余诸菩萨　　宫中见造议</p>
  <p class="l-js-5c">为众普告首　　为众最后安</p>
  <p class="l-js-5c">已宣柔软音　　念定光受决</p>
  <p class="l-js-5c">至诚无虚妄　　畅最胜音响</p>
</body></html>