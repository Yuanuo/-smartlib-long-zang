<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>普曜经卷第二</title>
</head>
<body>
  <h1 class="head">普曜经卷第二</h1>
  <h2>降神处胎品第四</h2>
  <p>于是四天王。天帝释炎天子。兜术天子。无慢天子。善化天子。魔子导师。梵忍迹天。梵满天。善梵天。光净天。光音天。大神妙天。净居天。竟往天。阿迦腻吒天。及余无数百千天人。皆共集会转相谓言。今仁君等。假使菩萨独往降神处于母胎。我等诸天不往侍从。堕无反复不识恩养。谁能堪任侍卫菩萨。降神入胎不离其侧。如影随形。乃至成佛。降伏魔官。而转法轮。和慈四等至大灭度。以怀慈心。欢喜悦心。调和其心。而奉事焉。未曾远离。不违要誓。于是颂曰。</p>
  <p class="l-js-5c">今谁能堪任　　追侍常悦心</p>
  <p class="l-js-5c">谁得名称力　　自发长往侍</p>
  <p class="l-js-5c">忉利天谁意　　舍安不乐天</p>
  <p class="l-js-5c">住在玉女众　　侍离垢月颜</p>
  <p class="l-js-5c">诸微妙最树　　虽贪天室宅</p>
  <p class="l-js-5c">屋宅化金色　　当侍离垢威</p>
  <p class="l-js-5c">心念若干品　　不慕其诤讼</p>
  <p class="l-js-5c">少欲如妙花　　大男子所好</p>
  <p class="l-js-5c">言寂兜术天　　诸天求大威</p>
  <p class="l-js-5c">所生常见敬　　当乐无量称</p>
  <p class="l-js-5c">慕应化妙本　　自在诸天宫</p>
  <p class="l-js-5c">心吉皆奉行　　当好是功勋</p>
  <p class="l-js-5c">魔王怀毒心　　越度一切尊</p>
  <p class="l-js-5c">及爱此经法　　自在度欲尊</p>
  <p class="l-js-5c">亦度于欲界　　亦及梵所居</p>
  <p class="l-js-5c">修行四等心　　在诸仙中上</p>
  <p class="l-js-5c">游诸天殊特　　如转轮圣王</p>
  <p class="l-js-5c">室宅常安隐　　侍离欲威尊</p>
  <p class="l-js-5c">欲得国君安　　大财无极富</p>
  <p class="l-js-5c">眷属无怨仇　　侍送可敬顺</p>
  <p class="l-js-5c">致财色豪位　　名称力功勋</p>
  <p class="l-js-5c">见叹及仁君　　往侍送梵音</p>
  <p class="l-js-5c">欲得天人乐　　及致三界安</p>
  <p class="l-js-5c">处安及法安　　当侍大仙安</p>
  <p class="l-js-5c">若除淫怒痴　　欲弃众冥尘</p>
  <p class="l-js-5c">寂然心淡泊　　侍从调定意</p>
  <p class="l-js-5c">学不学缘觉　　当逮一切智</p>
  <p class="l-js-5c">十力师子吼　　当侍从江海</p>
  <p class="l-js-5c">意胜闭恶趣　　致安住甘露</p>
  <p class="l-js-5c">得成八正道　　侍从降五趣</p>
  <p class="l-js-5c">其欲得见佛　　欲听大哀法</p>
  <p class="l-js-5c">慕致众福祚　　往侍自在圣</p>
  <p class="l-js-5c">尽生老死苦　　欲解宛转缚</p>
  <p class="l-js-5c">清净如虚空　　侍清明真人</p>
  <p class="l-js-5c">欲致一切敬　　相好殊异德</p>
  <p class="l-js-5c">常欲济彼己　　当侍可爱敬</p>
  <p class="l-js-5c">戒定及智慧　　此及无量称</p>
  <p class="l-js-5c">究竟所生安　　当侍彼大圣</p>
  <p class="l-js-5c">欲达深难解　　玄绝难逮义</p>
  <p class="l-js-5c">欲得慧自解　　当侍大医王</p>
  <p>尔时诸天闻叹此偈。其四天王四万人俱。百千忉利天炎天。兜术天。无憍乐天。化自在天。各与百千诸天子俱。六万魔天。前世积德修清净行。梵迦夷天六万八千。乃至阿迦腻吒天与无央数百千眷属。又有四方无数百千皆来集会。是诸天子各各嗟叹歌颂妙偈。</p>
  <p class="l-js-5c">听我无限言　　意审至三乘</p>
  <p class="l-js-5c">弃欲乐安住　　所慕此最净</p>
  <p class="l-js-5c">大圣度降神　　众奉可重敬</p>
  <p class="l-js-5c">守德神仙护　　微妙无害意</p>
  <p class="l-js-5c">执乐鼓和音　　叹德海功勋</p>
  <p class="l-js-5c">归命天人尊　　闻菩萨上慧</p>
  <p class="l-js-5c">散花供养圣　　奉仁名花香</p>
  <p class="l-js-5c">悦心天人尊　　离欲安无患</p>
  <p class="l-js-5c">意妙清净花　　善愿演光明</p>
  <p class="l-js-5c">迦夷散众花　　等供福清净</p>
  <p class="l-js-5c">处胎无垢著　　觉窹老病死</p>
  <p class="l-js-5c">悦心侍究竟　　志怀奉恭敬</p>
  <p class="l-js-5c">天人获善利　　见举足七步</p>
  <p class="l-js-5c">释梵咸稽首　　香水洗净意</p>
  <p class="l-js-5c">屈意随世俗　　天宫处尘欲</p>
  <p class="l-js-5c">普舍释尊位　　咸悦意侍之</p>
  <p class="l-js-5c">取草坐道场　　得佛降众魔</p>
  <p class="l-js-5c">梵劝转法轮　　佥共奉安住</p>
  <p class="l-js-5c">三界作佛事　　甘露亿载众</p>
  <p class="l-js-5c">权化众清凉　　皆弃渴名称</p>
  <p>于是欲行天人胜室。睹见菩萨姿色殊妙。心自念言。今此真人清净殊貌。其妃如类邪。尊人所厚咸皆羡之。各执花香抱爱敬心。志功福报愿立神足。适作是念。即时寻没天人宫殿。在迦维罗卫大园观中。寂然庄饰。其白净王所可爱乐。难及大殿后宫菀囿。其处巍巍污涂香熏。清净无垢光明福祚。威神成就。天人璎珞一时并至。寻从地起见王妙后。举身一指。现在虚空。各各相和而说偈言。</p>
  <p class="l-js-5c">天玉女游行　　睹菩萨妙颜</p>
  <p class="l-js-5c">心中发是念　　菩萨母何类</p>
  <p class="l-js-5c">手各执众花　　往闻生爱意</p>
  <p class="l-js-5c">既受持花香　　叉十指作礼</p>
  <p class="l-js-5c">微妙气杂香　　投身自归命</p>
  <p class="l-js-5c">吾睹名称市　　善见仁颜色</p>
  <p class="l-js-5c">亦欲睹殊异　　玉女色最悦</p>
  <p class="l-js-5c">观尊见其形　　天眠自睹身</p>
  <p class="l-js-5c">是颜第一殊　　至德生尊人</p>
  <p class="l-js-5c">明珠著好器　　是器天中天</p>
  <p class="l-js-5c">手脚如甘露　　来乐胜天人</p>
  <p class="l-js-5c">观像无厌足　　其心益踊悦</p>
  <p class="l-js-5c">威首照虚空　　其明耀诸天</p>
  <p class="l-js-5c">离垢众杂香　　身演晖如是</p>
  <p class="l-js-5c">其色如紫金　　威神耀诸天</p>
  <p class="l-js-5c">如蜂王成蜜　　演净涂香熏</p>
  <p class="l-js-5c">眼明如真金　　光净耀虚空</p>
  <p class="l-js-5c">所没至清净　　而等于有无</p>
  <p class="l-js-5c">脾踵犹如象　　其膝微平正</p>
  <p class="l-js-5c">手脚平等净　　玉女叹决疑</p>
  <p class="l-js-5c">如是多所观　　散花右绕之</p>
  <p class="l-js-5c">叹名称佛母　　还入其天宫</p>
  <p>尔时四天王。天帝。炎天。及无慢天。天龙厌鬼。及害人鬼。阿须伦。揵陀罗。真陀罗。摩休勒。咸皆来至归人中上。而在前导卫护至尊。将无恶物害意向之。若世俗人勿造危难。诣其王后所居宇宅。皆共清和。眷属围绕游行虚空。一切吉祥令无违娆。众共宿卫。诸天子知悉欲往侍。悦心敬后执持花香。叉手十指为礼。见净尊人。当降神故。师子大哀欲来生故。用道法故。皆当劝助护一切故。于是菩萨欲迁神时。东方极远无数菩萨住兜术天。皆共来至于斯佛土供养菩萨。南西北方四维上下十方无限诸佛世界。无数菩萨一生补处住兜术宫。皆来诣此供养菩萨。其四天王八万四千诸玉女众。忉利天。炎天。兜术天。无憍乐天。化自在天。各将侍从八万四千玉女。鼓乐弦歌。来诣此土供养菩萨。于时菩萨。即坐首藏普德等集三昧定意一切现大棚阁。并诸菩萨亿百千载。诸天围绕。动兜术天。适震动已。从身放光。具足广普照此三千大千佛国土靡不周遍。曜幽冥处令睹大明。日月之光所不逮及。照于地狱饿鬼畜生八难中人。蒙斯尊光普获安隐。所蒙光处令其众生消淫怒痴。不怀自大无有恼热。亦无贪嫉。皆怀慈心相视如子如父如母如兄如弟。天人伎乐不鼓自鸣。百千亿载音声相和。无数天人念善思惟。彼大天宫无能毁坏。玉女百千各鼓琴筝在后侍从。以伎乐音嗟叹菩萨前世积德。而说偈言。</p>
  <p class="l-js-5c">前世积功德　　长夜来善本</p>
  <p class="l-js-5c">布施得真正　　故今致奉敬</p>
  <p class="l-js-5c">尊本无数劫　　惠施爱男女</p>
  <p class="l-js-5c">以斯施果报　　雨天诸花香</p>
  <p class="l-js-5c">害身肉称之　　用哀愍鸟故</p>
  <p class="l-js-5c">由此布施果　　饿鬼蒙食酱</p>
  <p class="l-js-5c">尊本无数劫　　护戒无所犯</p>
  <p class="l-js-5c">由禁获果报　　消尽恶道难</p>
  <p class="l-js-5c">本无数亿劫　　志道行忍辱</p>
  <p class="l-js-5c">忍行致此果　　慈心愍天人</p>
  <p class="l-js-5c">本无数亿劫　　上进无怯劣</p>
  <p class="l-js-5c">以是精进果　　身好如须弥</p>
  <p class="l-js-5c">本无数亿劫　　禅思消众尘</p>
  <p class="l-js-5c">以是一心果　　不乐众尘欲</p>
  <p class="l-js-5c">本无数亿劫　　行智断贪欲</p>
  <p class="l-js-5c">以是智慧果　　光明最清净</p>
  <p class="l-js-5c">被铠善伏尘　　普愍念众生</p>
  <p class="l-js-5c">仁德度彼岸　　礼清净安住</p>
  <p class="l-js-5c">光耀悉普照　　皆除众尘冥</p>
  <p class="l-js-5c">为三千目导　　礼最胜现道</p>
  <p class="l-js-5c">晓了神通飞　　显示学究竟</p>
  <p class="l-js-5c">化度以种类　　稽首善船师</p>
  <p class="l-js-5c">皆学清净辞　　示现没终始</p>
  <p class="l-js-5c">未曾舍俗法　　于俗无所著</p>
  <p class="l-js-5c">其见求博闻　　弘利甚无限</p>
  <p class="l-js-5c">况复听受法　　得信爱乐者</p>
  <p class="l-js-5c">兜术天忽冥　　阎浮利日出</p>
  <p class="l-js-5c">无思议亿垓　　乐道消众尘</p>
  <p class="l-js-5c">安隐快丰盛　　无数诸天俱</p>
  <p class="l-js-5c">玉女数音乐　　王舍闻悲和</p>
  <p class="l-js-5c">德威普滋茂　　睹母最妙颜</p>
  <p class="l-js-5c">子巍巍如此　　三界最吉祥</p>
  <p class="l-js-5c">不复失本誓　　无有贪恚诤</p>
  <p class="l-js-5c">恭敬普慈心　　于人中威神</p>
  <p class="l-js-5c">王国遂增益　　成转轮王种</p>
  <p class="l-js-5c">迦维当丰茂　　宝藏又丰满</p>
  <p class="l-js-5c">鬼阅叉厌鬼　　诸天龙鬼神</p>
  <p class="l-js-5c">往护人中尊　　不久得解脱</p>
  <p class="l-js-5c">赞佛积功德　　爱敬而奉事</p>
  <p class="l-js-5c">悉用劝其道　　速疾成导师</p>
  <p>佛语诸比丘。于时菩萨过冬盛寒。至始春之初。修合星宿。春末夏初树木雕落。初始花茂不寒不暑。时三界尊观察十方。适在时宜沸星应下。菩萨便从兜术天上。垂降威灵化作白象。口有六牙诸根寂定。[至*页]首奋耀光色魏魏。眼鼻晃昱现从日光。降神于胎趣于右胁。菩萨所以处于右者。所行不左。王后洁妙。时晏然[穴/(爿*未)]忽然即觉。见白象王光色如此来处于胎其身安和。从始至今未曾见闻。身心安隐。犹如逮禅致正受矣。于时妙后衣毛为竖。[打-丁+(改-己)]拭衣服及涂香熏。身心欣喜寻从坐起。与婇女俱前后围绕。从后宫出诣无忧树。即时安坐无忧树下。便遣侍女以此意旨启白净王曰。天王自屈来睹所乐。王闻踊跃即敕严驾。群臣翼从到无忧树不得入门。王自起想乘高象车思惟须臾。即说偈曰。</p>
  <p class="l-js-5c">念曾处象车　　身重不如今</p>
  <p class="l-js-5c">光明入吾室　　问谁是何变</p>
  <p>于时有天。在虚空中化现半身。为白净王说此偈言。</p>
  <p class="l-js-5c">德行三界尊　　慈哀成福祚</p>
  <p class="l-js-5c">菩萨迁兜术　　大圣降妙后</p>
  <p class="l-js-5c">当叉手礼足　　至神入彼室</p>
  <p class="l-js-5c">妙后观其意　　若干种微妙</p>
  <p class="l-js-5c">今以用是故　　而有是变应</p>
  <p class="l-js-5c">示现于宫殿　　未曾有虚妄</p>
  <p class="l-js-5c">净如雪山王　　其明超日月</p>
  <p class="l-js-5c">身形甚分明　　大象强殊胜</p>
  <p class="l-js-5c">坚固犹金刚　　思念行殊特</p>
  <p class="l-js-5c">而降神入胎　　是故受我言</p>
  <p class="l-js-5c">睹三界迷冥　　亿载天叹咏</p>
  <p class="l-js-5c">不厌无嗔怒　　心寂等安定</p>
  <p>时夫人出。为王说偈。</p>
  <p class="l-js-5c">天王召梵志　　晓了能解梦</p>
  <p class="l-js-5c">为我别此义　　于国为吉凶</p>
  <p class="l-js-5c">大王受我言　　梵志学经术</p>
  <p class="l-js-5c">当使在我前　　听说所梦意</p>
  <p class="l-js-5c">光踰日月明　　形大好六牙</p>
  <p class="l-js-5c">故勇入我胎　　当听此意故</p>
  <p>时王请梵志问此意。梵志为王说偈言。</p>
  <p class="l-js-5c">梵志闻是言　　欢喜无不吉</p>
  <p class="l-js-5c">生子有相好　　在家为圣王</p>
  <p class="l-js-5c">假愍世出家　　成佛佑三界</p>
  <p class="l-js-5c">甘露普济俗　　为决所疑网</p>
  <p class="l-js-5c">受梵志好教　　心中无所畏</p>
  <p class="l-js-5c">以服美饮食　　其身永安隐</p>
  <p>时白净王心自念言。何所屋宅安于妙后使无众难。时四天王诣白净王。而谓王言。大王安意。今我等身当为菩萨造立妙宅。时天帝释。炎天。兜术天。无憍乐天。化自在天。往诣王所各上天宫。王后处中。兜术天王曰。还持本宫奉上菩萨使处其中。化自在天曰。我有宫殿欲界最上。光蔽诸天令如聚黑。当令王后身处其中。花香伎乐奇异之馔供养妙后。如是比丘。一切欲界天王俱来诣迦维罗卫贡上宫殿。一心自归供养菩萨。</p>
  <p>时白净王亦在其上。兴立宫宅严好如天。于时菩萨承大净定。使其王后普见宫殿。身处其中皆怀菩萨。时诸天王所上宫殿各不相见。各自念言。今菩萨母在我宫殿不在余所。时佛即说偈言。</p>
  <p class="l-js-5c">住大净三昧　　所化不可议</p>
  <p class="l-js-5c">普悦诸天意　　先现瑞所应</p>
  <p>佛语比丘。于时菩萨坐于宝净交露棚阁。处妙后右胁所坐宝净棚阁。殊妙栴檀而香熏之。其香遍勋三千世界。魏魏奇异强若金刚。软如天衣。香气芬馥彻于十方。其菩萨交露宫殿。欲界诸天严净宫殿。常皆现在菩萨宫殿。其处菩萨临降神胎。应时其夜下方水界六百六十万由旬。生大莲花上彻梵天永无见者。唯有梵天名音闻。百万诸佛土威神光耀。普遍三千大千世界。皆现目前独见之耳。又其梵天执金刚器。百味食饮奉侍菩萨。菩萨食之。睹观十方无能服食。是一渧之供堪任服消者。独有一生补处菩萨能消化耳。又有宿世功福积德道慧所致。诸尊天帝释梵王。咸来稽首归命听经。于是菩萨举一手指。自然化现别异床榻。释梵四王各从本位而坐其上。已见坐定为讲说法。开化其心咸皆悦豫。菩萨睹之欲得还归。下其右手使不复现。释梵四王寻即知之。菩萨遣证。右绕菩萨便即还宫。以是之故菩萨处其右胁。东西南北四维上下十方无数百千菩萨。咸来见之稽首作礼欲得听经。菩萨见来演身光明。化清净坐即皆就床。各各启问无极大乘。广为分别。各不相见。以是之故菩萨演寂光明照诸天人。其菩萨母悉不知之。亦无所阂。唯觉己身轻便柔软安隐无横。无淫怒痴不想三毒。亦无寒热及诸饥渴。不污圣体及余手指。无有不可。亦不遇恶色声香味细滑之法。不见恶梦亦无恶露。迦维罗卫及远大国。天龙鬼神干沓和阿须伦加留罗真陀罗摩休勒。男女大小欢喜踊跃不怀异心。若有诸病风寒热气疾。眼耳鼻口身心之疾。唇齿咽痛尘劳狂病颠疾金痍瘢疮。诣菩萨母。母举右手而摩其头。病皆除愈各还其家。于时王后取草作筹。殊妙自然著于地上。持与诸病即得安隐。无复所患。时菩萨母使众疾患住其右边皆得安隐。无复众病。各归其处。诸可来者观后右胁。悉见菩萨降神母胎。鲜洁清净犹如明镜照其面像。欢喜踊跃皆蒙济度。菩萨在胎。自然天乐而相和鸣。雨天香花常以时节。春秋冬夏自然降矣。幢盖缯彩展转往来。国土安隐丰熟炽盛。无有沟坑荆棘之秽。有诸幡盖遍迦维罗卫城。释种诸姓及与万民。饮食娱乐鼓舞歌戏。好喜布施积功累德。皆共相乐周竟四月。其白净王净修梵行。弃舍国事不加刑罚。行法为本不慕世荣。于是菩萨在胎十月。开化训诲三十六载诸天人民。使立声闻及诸大乘。于是颂曰。</p>
  <p class="l-js-5c">菩萨处母胎　　墙壁屋室地</p>
  <p class="l-js-5c">自然金色光　　天喜成法王</p>
  <p class="l-js-5c">庄严大宫殿　　见中跏趺坐</p>
  <p class="l-js-5c">导师处名香　　其香闻三千</p>
  <p class="l-js-5c">大千下方出　　大莲花香净</p>
  <p class="l-js-5c">乃彻至梵天　　取精授菩萨</p>
  <p class="l-js-5c">菩萨能消服　　余人不能堪</p>
  <p class="l-js-5c">无数劫熟精　　服食身心净</p>
  <p class="l-js-5c">释梵四天王　　稽首供养佛</p>
  <p class="l-js-5c">奉事听正法　　右绕皆还归</p>
  <p class="l-js-5c">乐法菩萨来　　妙光净无碍</p>
  <p class="l-js-5c">转听尊法乐　　闻说皆欢喜</p>
  <p class="l-js-5c">四方男女来　　鬼娆心迷惑</p>
  <p class="l-js-5c">见王后心解　　意安还归家</p>
  <p class="l-js-5c">得风寒热毒　　眼耳鼻口病</p>
  <p class="l-js-5c">及若干疾患　　后摩头得安</p>
  <p class="l-js-5c">若取一筹渧　　与之病皆愈</p>
  <p class="l-js-5c">无疾安归家　　处胎为毉王</p>
  <p class="l-js-5c">十方诸菩萨　　目自见王后</p>
  <p class="l-js-5c">如日月在空　　睹菩萨眷属</p>
  <p class="l-js-5c">无淫怒痴患　　无贪嫉恚想</p>
  <p class="l-js-5c">其心常欢喜　　无饿渴寒热</p>
  <p class="l-js-5c">天乐不鼓鸣　　天雨净花香</p>
  <p class="l-js-5c">天人非人见　　未曾怀害心</p>
  <p class="l-js-5c">天人乐饮食　　无数乐悲和</p>
  <p class="l-js-5c">时雨丰贱乐　　草药花果茂</p>
  <p class="l-js-5c">王宫雨七日　　贫取食布施</p>
  <p class="l-js-5c">安贫苦稽首　　礼和众如山</p>
  <p class="l-js-5c">白净王常悦　　行法不领国</p>
  <p class="l-js-5c">入静问皇后　　怀圣身安不</p>
  <h2>欲生时三十二瑞品第五</h2>
  <p>佛语比丘。满十月已。菩萨临产之时。先现瑞应三十有二。</p>
  <p>一者后园树林自然生果。</p>
  <p>二者陆地生青莲华大如车轮。</p>
  <p>三者陆地枯树皆生华叶。</p>
  <p>四者天神牵七宝交露车至。</p>
  <p>五者地中二万宝藏自然发出。</p>
  <p>六者名香妙熏遍布远近。</p>
  <p>七者雪山中出五百师子。罗住城门无所娆害。</p>
  <p>八者五百白象子罗住殿前。</p>
  <p>九者天为四面细雨泽香。</p>
  <p>十者其王宫中自然泉水。百味饮食给诸虚渴。</p>
  <p>十一者诸龙玉女在虚空中现半身住。</p>
  <p>十二者天万玉女把孔雀拂现宫墙上。</p>
  <p>十三者诸天玉女持万金瓶盛满甘露住虚空中。</p>
  <p>十四者天万玉女手执万瓶皆盛香水行住虚空。</p>
  <p>十五者天万玉女手执幢盖而住侍焉。</p>
  <p>十六者诸天玉女罗列而住。鼓百千伎乐在于虚空自然相和。</p>
  <p>十七四渎江河清澄不流。</p>
  <p>十八日月宫殿停住不进。</p>
  <p>十九沸宿下侍诸星卫从。</p>
  <p>二十交露宝帐普覆王宫。</p>
  <p>二十一明月神珠悬于殿堂光明晃昱。</p>
  <p>二十二宫中烛火为不复明。</p>
  <p>二十三箧笥衣被被在架上。</p>
  <p>二十四奇珍璎珞一切宝藏自然为现。</p>
  <p>二十五毒虫隐藏吉鸟翔鸣。</p>
  <p>二十六地狱皆休毒痛不行。</p>
  <p>二十七地为大动丘墟皆平。</p>
  <p>二十八四衢街巷平正散花。</p>
  <p>二十九诸深坑堑皆悉为平。</p>
  <p>三十渔獦怨恶一时慈心。</p>
  <p>三十一境内孕妇产者悉男。聋盲喑哑癃残百疾皆悉除愈。</p>
  <p>三十二一切树神半身人现低首礼侍。</p>
  <p>是为三十二。当此之时疆场左右。莫不雅奇叹未曾有。</p>
  <p>尔时王后临产菩萨。承道威神即于初夜起著服饰。将诸侍女往诣王所听我所言思入园观从来久远假使大王不以为难。不怀嗔妒。乃敢往诣。在彼寂然思惟法典。</p>
  <p>时王答曰。今怀圣人亦可行观。树木华实皆以茂盛宜知是时。既有宫殿好妙屋宅。若干种树众果芬华甚可乐喜。无转悔心。</p>
  <p>后闻欢喜。王敕严驾及诸侍从。云母宝车婇女围绕。出行游观邻鞞树下。车马人乘皆共同色。光耀人目。二百白象前后导从。众宝明珠垂络诸象。象皆六牙。悉象中王。尽以紫金杂厕象身微风吹之嗷嗷相和。悬诸缯幡皆勇战斗。时世和安无有争心。眷属围绕宿卫王后。邻鞞树下。</p>
  <p>天帝释梵四王皆共翼从。诸天散华速行案行。宫殿屋宅时还反意。眷属闻之辄即受教。案行扫除。王后当来。国主当至。还报严净。闻之欢喜。寻入宫宅。是我所喜意中所乐。皆悉平正无有倾邪。可坐禅思。威光辉曜其香芬熏。清凉甘美音声柔软。若干奇宝璎珞其身。庄严要妙见者皆欢。诸音乐器笳箫鼓吹。若干种品相和而鸣。诸天玉女闻柔和应。又见王后处一好车。男女大小色像皆同不异。各御车乘。法无殊特。欲使王后不闻恶音。象马乘步若干种兵。各各严饰住于门外。闻大洪音。始出门时百千声响。皆称万岁。其车严饰行止安详。天师子座作四宝树。枝叶华实皆悉茂盛。凫雁孔雀畅悲和音。竖幢幡盖七宝交露车。时诸天人住于虚空。将御此车亦畅和音。</p>
  <p>尔时王后坐师子床。六反震动三千国土。诸天散华。圣今日生。为在邻鞞树下。为天中天。其四天王挽王后车。其天帝释净治道路。又梵天王列在前导。百千天人头面稽首。父王睹此心中欣然。则自念言。是必正真天人之尊。乃使四王天帝释梵咸来供养。果当成佛。未见三界致是恭敬。天龙尊神释梵四王。设遭破首亡失身命。当供养圣终不舍去。</p>
  <p>尔时王后象马宝车。步人从者各八万四千。众宝严饰兵仗严整。雄杰勇猛左右重行前后围绕。六万婇女前后导从。</p>
  <p>白净王亲释种长者。有四万人皆来侍从。六万四千国王内伎送菩萨母。天玉女龙王妻。揵陀罗。真陀罗。摩休勒。阿须伦诸妻室。各八万四千。各各严饰。众宝璎珞庄校其身。鼓若干乐音声各异。咨嗟歌叹菩萨母德。皆共侍送至邻鞞树。修治道路香汁洒地。以散天华。一切诸树皆生华实。木蜜栴檀香流十方。是诸树者诸天所化。</p>
  <p>尔时王后适上宝车。天玉女从。树木奋光名香好熏。供奉王后。殊妙众珠杂宝以成。是树茎节枝叶华实皆香。若干幡彩严饰周遍。其地平正广长无秽。生柔软草自然布地犹如天衣。承如往古诸佛之法。</p>
  <p>又诸天人一时咸鼓百千伎乐。侍从王后。王后适至于此树下。菩萨威神树躬屈枝。自归王后。虚空诸天稽首为礼。日月光明清净无垢。诸天玉女[口*咨]嗟功勋。至于树下树神欢喜。何故有是感应。今我等身堪任供养。所往奉敬。从无泽狱。上至上界三十三天。无懈废者。消生老病死。威光超绝除众闇冥。今圣人生。如树茂盛华实芬葩。亿万诸天亦遥稽首。震动天地至乎六反。皆为大明光明清净。百千伎乐亦同俱作。</p>
  <p>离欲诸天深大悦喜。今日圣人普愍一切。释梵四王欢喜作礼。其人中尊德超日月。在于胎中演金色光。光蔽日月诸天梵释。亦皆覆蔽其百千亿诸佛国土。消诸恶趣。众生普安无复苦患。诸天百千咸共散华。乐处金刚其精进力。从下方界自然出生七宝莲华。</p>
  <p>尔时菩萨从右胁生。忽然见身住宝莲华。堕地行七步显扬梵音。无常训教。我当救度天上天下为天人尊断生死苦。三界无上。使一切众无为常安。天帝释梵忽然来下。杂名香水洗浴菩萨。九龙在上而下香水。洗浴圣尊。洗浴竟已身心清净。所在游居道超具足。生于大姓如正真宝。奇相众好应转法轮。若转轮王处在三界。以一道盖覆于十方。其白净王心中坦然踊跃无量。</p>
  <p>尔时五千青衣各各生子。皆为力士。现大小等给使白王。八百乳母亦各生子。百千象生。白马生驹。形色如雪毛衣滑泽。黄羊生羔子。即有二万。交露宝车圣经行时。亦复稽首。今当如行何所施作。德过诸天。然大变化不可限量。生业广大。由是之故。光明普曜。五千玉女香华自熏。各持油香诣菩萨母。志大乘业。诸天来贺。将无劳倦。五千玉女皆来侍卫。各持华香贺菩萨母。衣被屋宅犹若天上。诸童子等请五百席。诣菩萨母。将无劳倦。重以璎珞庄严其身。菩萨无畏必成佛道。佛告比丘。菩萨生时其母安隐。无有疮瘢亦无痛痒。平复如故。应时前后五千玉女。赍天香熏及持油香。奉菩萨母。长跪问讯将无劳惓。</p>
  <p>五千玉女奉天医药。五千玉女赍宝璎珞。五千玉女赍天被服。五千玉女赍天伎乐奉菩萨母。各各问讯言。将无劳惓。今此天下五通仙人轻举虚空。忽然来现白净王前。</p>
  <p>佛言比丘。菩萨生时夙夜七日。伎乐众供百种饮食。邻鞞树下奉菩萨母。布施持戒忍辱精进兴功立德。</p>
  <p>时三万二千梵志。常赍所乏。日日供给充饱所欲。天帝梵王化作儒童。端正姝好在梵志众。说吉祥偈。</p>
  <p class="l-js-5c">寂灭诸恶趣　　使众生普安</p>
  <p class="l-js-5c">众生以和安　　一切皆无患</p>
  <p class="l-js-5c">如光消众冥　　诸天光照秽</p>
  <p class="l-js-5c">德彻诸光明　　令蔽不复现</p>
  <p class="l-js-5c">不见余业时　　亦复不听闻</p>
  <p class="l-js-5c">佛光适出现　　为世之大圣</p>
  <p class="l-js-5c">不遇尘劳病　　慈心愍众生</p>
  <p class="l-js-5c">梵天亿百千　　来供养无量</p>
  <p class="l-js-5c">如树华茂盛　　安住于平地</p>
  <p class="l-js-5c">众人皆往归　　一切悉采取</p>
  <p class="l-js-5c">犹如此世间　　淤泥生莲华</p>
  <p class="l-js-5c">世护明如是　　将养洽一切</p>
  <p class="l-js-5c">譬如柔软衣　　熏以天名香</p>
  <p class="l-js-5c">若有疾病人　　当为疗医王</p>
  <p class="l-js-5c">假使有离欲　　在色界和音</p>
  <p class="l-js-5c">叉手为作礼　　则为说众佑</p>
  <p class="l-js-5c">若诸天人民　　睹天人柔软</p>
  <p class="l-js-5c">展转相敬重　　为众之导师</p>
  <p class="l-js-5c">若如清净水　　普有所茂盛</p>
  <p class="l-js-5c">以是正见故　　所居常安隐</p>
  <p>佛告比丘。于时菩萨生七日后。其母命终。于比丘意所趣云何。七日命终。菩萨咎也。莫作是观。所以者何。本命应然。菩萨察之临母命终。因来下生。怀菩萨时。诸天供养至见生矣。以服天食不甘世养。本福应然。去来今佛皆亦如是。母七日终。所以者何。菩萨生时。母根身具无有[(乖/土)*央]漏。应受忉利天上功祚服食。上忉利天。适升彼天。未生菩萨时。诸天所送宫殿屋宅。所可住止讲堂处所。诸供王后。五千诸瓶所盛香水。五千玉女各移床座。五千玉女手持冠帻。执澡香水在前洒地。五万梵天各执宝瓶。称叹万岁。二万诸龙宝璎珞身。二万白象珠宝珞身。二万车乘建立幢盖。宝交露车在后侍从。四万步兵勇猛杰异。菩萨后行。又虚空中无数亿载天人。忽然兴立紫金墙壁。供养菩萨母。其夜菩萨降神之时。即夜欲界所可庄严无极大殿。二万魔妻手执宝缕。来侍菩萨母。又二万人璎珞严身。应时彼夜两玉女闻。有一婇女非人玉女。若睹面色其欲兴隆。时菩萨德威神所致。此迦维罗卫大城之中。五百长者皆是释种。各各建立五百屋宅。入罗卫城。时为菩萨开其城门。身命自归。白菩萨言。一切义吉。唯屈入此诸天处所。是清净处。普眼降此。有大宫殿名护净华。菩萨应处。</p>
  <p>诸大梵志豪姓释种。时白净王。随时屈意入其舍宅。用菩萨故。入五百宅功勋和安。修行正真。</p>
  <p>五百车匿各各发言。我等之身奉事供养新生太子。或有说言。太子圣明善制训教。端正殊妙年幼难及。</p>
  <p>又今太子转当长大。谁能养育令长大乎。皆和共议。唯大爱道能育慈心。推燥居湿饮食乳哺使长大耳。大爱道者。太子姨母。清净无夫。是能堪任常不远离。</p>
  <p>时白净王。与诸释种和同共往。诣大爱道说是意故。太子母终。尔时姨母乳哺令长。时大爱道则然可之。</p>
  <p>王会释种欲试问之。今者太子当作国主。若当出家。欲决此疑。众释启曰。窃闻雪山有仙梵志。名阿夷头。耆旧多识明晓相法。王大欢喜因严驾白象。欲诣道人。诸天龙神现无数变。导从侍卫。</p>
  <p>时阿夷头睹诸神变。知白净王生圣太子。威神光曜过天世人。心怀欣豫欲往亲觐。于是世尊重为众会。而说颂曰。</p>
  <p class="l-js-5c">仙梵阿夷头　　见天飞虚空</p>
  <p class="l-js-5c">形貌紫金色　　睹之大欢悦</p>
  <p class="l-js-5c">天须轮金翅　　为真陀是佛</p>
  <p class="l-js-5c">闻是要句悦　　天眼观十方</p>
  <p class="l-js-5c">而名称若干　　德如山高峻</p>
  <p class="l-js-5c">犹树软华实　　所住三界尊</p>
  <p class="l-js-5c">普地平若掌　　如天悦不迷</p>
  <p class="l-js-5c">如海王有宝　　现法道如是</p>
  <p class="l-js-5c">如灭恶无苦　　若天游虚空</p>
  <p class="l-js-5c">闻天柔软音　　三界现宝瑞</p>
  <p class="l-js-5c">阿夷观天下　　察迦夷白王</p>
  <p class="l-js-5c">见生福相好　　睹之欢悦往</p>
  <p class="l-js-5c">住于王宫门　　睹无数亿众</p>
  <p class="l-js-5c">视青衣问曰　　善哉王所在</p>
  <p class="l-js-5c">欲前觐国王　　门吏见仙老</p>
  <p class="l-js-5c">欢悦入启白　　王敕使令前</p>
  <p class="l-js-5c">布座速迎之　　阿夷闻悦喜</p>
  <p class="l-js-5c">心中怀饥虚　　问尊圣所在</p>
  <p class="l-js-5c">年圬不数现　　王告令就坐</p>
  <p class="l-js-5c">问何故自屈　　见众变故来</p>
  <p class="l-js-5c">生子闻第一　　身相三十二</p>
  <p class="l-js-5c">欲见普吉义　　吾身以故来</p>
  <p class="l-js-5c">善来吾乐之　　今适寂净眠</p>
  <p class="l-js-5c">且待须臾觉　　见妙如满月</p>
  <p>于是阿夷心怀愕然。以偈报王曰。</p>
  <p class="l-js-5c">从无央数劫　　精进积德行</p>
  <p class="l-js-5c">觉来以久远　　安得复睡眠</p>
  <p class="l-js-5c">世世行布施　　愍伤诸穷厄</p>
  <p class="l-js-5c">所有无所吝　　安得复睡眠</p>
  <p class="l-js-5c">奉清净禁戒　　护法无所犯</p>
  <p class="l-js-5c">欲愍济一切　　安得复睡眠</p>
  <p class="l-js-5c">常忍辱仁和　　其心不怀恨</p>
  <p class="l-js-5c">执心若如地　　安得复睡眠</p>
  <p class="l-js-5c">精进如月初　　目前不懈怠</p>
  <p class="l-js-5c">游见十方佛　　安得复睡眠</p>
  <p class="l-js-5c">一心常禅思　　未曾有乱想</p>
  <p class="l-js-5c">意定如大山　　安得复睡眠</p>
  <p class="l-js-5c">智慧无不达　　圣明踰日光</p>
  <p class="l-js-5c">无所不开解　　安得复睡眠</p>
  <p class="l-js-5c">常奉四等心　　行慈悲喜舍</p>
  <p class="l-js-5c">如梵无放逸　　安得复睡眠</p>
  <p class="l-js-5c">遵修四恩行　　惠施及仁爱</p>
  <p class="l-js-5c">利人复等利　　安得复睡眠</p>
  <p class="l-js-5c">奉三十七品　　意止断根力</p>
  <p class="l-js-5c">神足觉八道　　安得复睡眠</p>
  <p class="l-js-5c">常行权方便　　随时而开化</p>
  <p class="l-js-5c">往反度一切　　安得复睡眠</p>
  <p class="l-js-5c">其心常寂然　　定意不放逸</p>
  <p class="l-js-5c">入此深三昧　　安得复睡眠</p>
  <p class="l-js-5c">观彼我本末　　睹见十方佛</p>
  <p class="l-js-5c">解之悉本无　　安得复睡眠</p>
  <p class="l-js-5c">常行三脱门　　空无相诸愿</p>
  <p class="l-js-5c">有无无所著　　安得复睡眠</p>
  <p class="l-js-5c">大慈无盖哀　　法船游三界</p>
  <p class="l-js-5c">度脱诸生死　　安得复睡眠</p>
  <p class="l-js-5c">道德如虚空　　为众故自下</p>
  <p class="l-js-5c">缘是化三乘　　安得复睡眠</p>
  <p class="l-js-5c">虚空尚可度　　海水知几渧</p>
  <p class="l-js-5c">草木悉能计　　安得复睡眠</p>
  <p class="l-js-5c">愿王听我言　　子德无可喻</p>
  <p class="l-js-5c">慧过众尘数　　安得复睡眠</p>
  <p class="l-js-5c">降神于母胎　　所度不可量</p>
  <p class="l-js-5c">非小节所达　　安得复睡眠</p>
  <p>于是菩萨从寐觉起。大爱道白氎裹抱来诣王所。王赐黄金白银各一囊赐道人。道人不受。</p>
  <p>披氎相太子。见三十二相躯体金色。顶有肉髻。其发绀青。眉间白毛。项出日光。目睫绀色。上下俱眴。口四十齿。齿白齐平。方颊车广。长舌七合。满师子膺。身方正。修臂指长。足跟满安平正。内外握网缦掌。手足轮千辐理。阴马藏。鹿腨肠。钩锁骨。毛右旋。一一孔一毛生。皮毛细软不受尘水。胸有卍字。阿夷见此乃增叹。流泪悲不能言。王及大爱道心怀惶惧。拜手而问曰。有不祥乎。愿告其意。举手答曰。吉无不利。敢贺大王。得生此神人。昨暮天地大动。其正为此。</p>
  <p>如我相法。曰王者生子。而有三十二大人相者。处国当为转轮圣王。自然七宝千子。主四天下治以正法若舍国出家。为自然佛度脱众生。伤我年已晚暮当就后世。不睹佛兴不闻其经。故自悲耳。</p>
  <p>王深知其能相。为起宫室作三时殿。各自异处。凉时居秋殿。暑时居凉殿。寒雪时居温殿。选五百伎女。择取端正。不肥不瘦不长不短。不白不黑。才能巧妙各兼数伎。皆以白珠名宝璎珞其身。百人一番迭代宿卫其殿前。列种甘果树间浴池。池中奇华异类之鸟。数千百种。严饰光明。趣悦太子意欲不令学道。宫墙牢固。门开闭声闻四十里。</p>
  <p>佛告比丘。菩萨生已。大神妙天告诸净居。菩萨大士。无数亿载积功累德。净其道场。布施博闻。禁戒清彻。勤修正行。大慈大哀。以是悦护一切众生。使立大安。</p>
  <p>菩萨精进坚强无倾。被大弘誓。于过去佛殖大德本。相有百福庄严圣体。所作安和与众超异。心意清明所御无垢。以此净行立成大慧。无极法幢诸有俗力自然为伏。三千大导天人奉事。建立大祠所导无碍。惟重道德断生死原。兴显大乘。</p>
  <p>适生堕地在于王家。缘是众生被蒙弘猷。觉未觉者。宜往稽首嗟叹功德奉事供养。为余天人不解法者。贡高自大不识至真。显示大道无极至业。若干菩萨威圣超绝咸。来供养。以闻见此。增益国王土地功勋。睹说生时圣慧魏魏观其真谛莫不发意。往到彼还。所度无极。于是颂曰。</p>
  <p class="l-js-5c">生时德如海　　大神妙说是</p>
  <p class="l-js-5c">无数劫难闻　　往奉仁中尊</p>
  <p class="l-js-5c">净天具百千　　明珠庄严身</p>
  <p class="l-js-5c">悉备威仪往　　自投归至尊</p>
  <p class="l-js-5c">诸天长夜护　　住众德净门</p>
  <p class="l-js-5c">庄严宝璎珞　　色好如月满</p>
  <p class="l-js-5c">光光不逮圣　　闻不及一步</p>
  <p class="l-js-5c">无敢越三界　　三界无能当</p>
  <p class="l-js-5c">身演清净光　　言和无能违</p>
  <p class="l-js-5c">识深修善业　　天人莫能踰</p>
  <p class="l-js-5c">过名香众勋　　恭敬而奉养</p>
  <p class="l-js-5c">未曾见太子　　承事天中天</p>
  <p class="l-js-5c">阿夷便白王　　相师欲求见</p>
  <p class="l-js-5c">威仪德神圣　　王闻第一喜</p>
  <p class="l-js-5c">门吏启王入　　人尊以听之</p>
  <p class="l-js-5c">手执华欢喜　　神入圣屋宅</p>
  <p class="l-js-5c">其王以见入　　即起叉十指</p>
  <p class="l-js-5c">紫金宝脚床　　请仁坐此榻</p>
  <p class="l-js-5c">即坐四见达　　王问所以来</p>
  <p class="l-js-5c">生子身德具　　行真故来见</p>
  <p class="l-js-5c">圣明相好备　　不知所归趣</p>
  <p class="l-js-5c">是故烦床坐　　唯示严相好</p>
  <p class="l-js-5c">此众围绕来　　家乐上太子</p>
  <p class="l-js-5c">奉敬天示之　　出门叹未有</p>
  <p class="l-js-5c">见妙胜导师　　紫金觉圣威</p>
  <p class="l-js-5c">即起睹颜貌　　稽首离垢光</p>
  <p class="l-js-5c">尽寿见欢喜　　威德无见顶</p>
  <p class="l-js-5c">白毛天中跱　　成佛降众魔</p>
  <p class="l-js-5c">嗟叹至真德　　消除众尘劳</p>
  <p class="l-js-5c">宝师子来现　　当刈生死垢</p>
  <p class="l-js-5c">三世三垢炽　　从相起毒垢</p>
  <p class="l-js-5c">法雨疗三千　　甘露灭尘劳</p>
  <p class="l-js-5c">慈灯见哀勋　　梵音声柔软</p>
  <p class="l-js-5c">教告三千界　　口宣大法响</p>
  <p class="l-js-5c">坏外学邪迳　　众罪所见缚</p>
  <p class="l-js-5c">因缘不闻空　　法勇化小节</p>
  <p class="l-js-5c">灭痴大火烟　　净众大圣教</p>
  <p class="l-js-5c">见世智慧明　　灭众闇冥识</p>
  <p class="l-js-5c">天人获善利　　及见净真正</p>
  <p class="l-js-5c">空盖兴天路　　人宝无所诤</p>
  <p class="l-js-5c">迦维天雨华　　奉礼右绕之</p>
  <p class="l-js-5c">叹佛叹国土　　升虚空还天</p>
</body></html>