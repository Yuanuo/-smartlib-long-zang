<!doctype html>
<html id="z3IBThTNC" data-ver="771">
 <head>
  <meta charset="utf-8">
  <meta author="达摩流志">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛说宝雨经卷第九</h1>
  <p id="a2">复次善男子。<a id="a-3"></a>菩萨成就十种法离悭吝嫉妒。<a id="a-4"></a>何等为十。<a id="a-5"></a>一者得自为施主。<a id="a-6"></a>二者能劝他布施。<a id="a-7"></a>三者能赞叹布施。<a id="a-8"></a>四者庆慰他施。<a id="a-9"></a>五者赞余施主令得欢喜。<a id="a-A"></a>六者见施他时终不起念。<a id="a-B"></a>但施于我勿施余人。<a id="a-C"></a>如是之物唯我应有。<a id="a-D"></a>七者菩萨发心令一切有情皆得利益。<a id="a-E"></a>谓能济彼活命资具。<a id="a-F"></a>八者菩萨发心令诸有情皆得安乐。<a id="a-G"></a>所谓成就世出世间所有安乐。<a id="a-H"></a>九者我当勤修为欲利益诸有情故。<a id="a-I"></a>十者我应发起舍离悭吝嫉妒之心。<a id="a-J"></a>善男子。<a id="a-K"></a>菩萨成就此十种法便能永离悭吝嫉妒。</p>
  <p id="aL">复次善男子。<a id="a-M"></a>菩萨成就十种法能于一切有情得平等心。<a id="a-N"></a>何等为十。<a id="a-O"></a>一者于一切有情得平等方便。<a id="a-P"></a>二者于一切有情得心无障碍。<a id="a-Q"></a>三者于一切有情得无恼坏心。<a id="a-R"></a>四者修行布施。<a id="a-S"></a>五者修习持戒。<a id="a-T"></a>六者修习安忍。<a id="a-U"></a>七者修习正勤。<a id="a-V"></a>八者修习静虑。<a id="a-W"></a>九者修习般若。<a id="a-X"></a>为欲利益诸有情故。<a id="a-Y"></a>十者积集一切智因。<a id="a-Z"></a>菩萨积集终不依止二种之心。<a id="a-a"></a>平等普为一切有情而积集故。<a id="a-b"></a>菩萨若能如是积集。<a id="a-c"></a>速证法性能出一切生死热恼。<a id="a-d"></a>亦能令他出离生死。<a id="a-e"></a>菩萨平等于诸有情心不贪爱亦无憎嫉。<a id="a-f"></a>善男子。<a id="a-g"></a>譬如长者有其六子。<a id="a-h"></a>皆悉端严称可父意。<a id="a-i"></a>长者怜愍心无偏念平等养育。<a id="a-j"></a>然彼诸子幼小愚痴未有善巧。<a id="a-k"></a>长者舍宅忽然失火。<a id="a-l"></a>是时诸子各各别处。<a id="a-m"></a>善男子。<a id="a-n"></a>于汝意云何。<a id="a-o"></a>是时长者颇作是念。<a id="a-p"></a>我令诸子前后出不。<a id="a-q"></a>止盖菩萨言。<a id="a-r"></a>不也世尊。<a id="a-s"></a>何以故。<a id="a-t"></a>由彼长者心平等故。<a id="a-u"></a>于其诸子随得随出。<a id="a-v"></a>佛言。<a id="a-w"></a>如是如是。<a id="a-x"></a>菩萨亦尔。<a id="a-y"></a>一切有情在于生死热恼宅中。<a id="a-z"></a>愚痴无智复无善巧。<a id="a-10"></a>如是有情。<a id="a-11"></a>于六道中各各别住。<a id="a-12"></a>菩萨以方便故皆令得出。<a id="a-13"></a>复能置于寂静之界。<a id="a-14"></a>善男子。<a id="a-15"></a>菩萨成就此十种法。<a id="a-16"></a>于一切有情得平等心。</p>
  <p id="a17">复次善男子。<a id="a-18"></a>菩萨成就十种法。<a id="a-19"></a>得善巧供养一切如来。<a id="a-1A"></a>何等为十。<a id="a-1B"></a>一者以法供养。<a id="a-1C"></a>即供养一切如来。<a id="a-1D"></a>非财供养。<a id="a-1E"></a>二者如说修行。<a id="a-1F"></a>即为供养一切如来。<a id="a-1G"></a>非财供养。<a id="a-1H"></a>三者为利益安乐诸有情故。<a id="a-1I"></a>即为供养一切如来。<a id="a-1J"></a>非财供养。<a id="a-1K"></a>四者为摄诸有情故。<a id="a-1L"></a>即为供养一切如来。<a id="a-1M"></a>非财供养。<a id="a-1N"></a>五者随所作事皆为利益诸有情故。<a id="a-1O"></a>即为供养一切如来。<a id="a-1P"></a>非财供养。<a id="a-1Q"></a>六者不舍离誓愿。<a id="a-1R"></a>即为供养一切如来。<a id="a-1S"></a>非财供养。<a id="a-1T"></a>七者不舍菩萨所作事业。<a id="a-1U"></a>即为供养一切如来。<a id="a-1V"></a>非财供养。<a id="a-1W"></a>八者如理思惟故。<a id="a-1X"></a>即为供养一切如来。<a id="a-1Y"></a>非财供养。<a id="a-1Z"></a>九者心无厌倦故。<a id="a-1a"></a>即为供养一切如来。<a id="a-1b"></a>非财供养。<a id="a-1c"></a>十者不舍离菩提心故。<a id="a-1d"></a>即为供养一切如来。<a id="a-1e"></a>非财供养。<a id="a-1f"></a>云何为法供养。<a id="a-1g"></a>善男子。<a id="a-1h"></a>以法身即是诸如来故。<a id="a-1i"></a>法供养已即为供养一切如来。<a id="a-1j"></a>云何如说修行。<a id="a-1k"></a>谓如说修行成如来故。<a id="a-1l"></a>云何为利益安乐一切有情。<a id="a-1m"></a>谓如来出现为利益安乐一切有情故。<a id="a-1n"></a>云何为摄受诸有情。<a id="a-1o"></a>谓如来出现摄受一切诸有情故。<a id="a-1p"></a>云何为利益诸有情。<a id="a-1q"></a>以所作事业皆为利益诸有情故。<a id="a-1r"></a>云何不舍誓愿。<a id="a-1s"></a>以舍离誓愿不能利益诸有情故。<a id="a-1t"></a>云何不舍菩萨所作事业。<a id="a-1u"></a>若违背菩萨所作事业。<a id="a-1v"></a>即不能供养一切如来。<a id="a-1w"></a>云何如理思惟。<a id="a-1x"></a>谓不如理思惟。<a id="a-1y"></a>不能供养诸如来故。<a id="a-1z"></a>云何心不疲厌。<a id="a-20"></a>谓心若疲厌。<a id="a-21"></a>即不能供养一切如来。<a id="a-22"></a>云何不舍菩提心。<a id="a-23"></a>以舍离菩提心。<a id="a-24"></a>即不能供养一切如来。<a id="a-25"></a>何以故。<a id="a-26"></a>善男子。<a id="a-27"></a>以诸菩萨为利益有情。<a id="a-28"></a>当得阿耨多罗三藐三菩提。<a id="a-29"></a>若无有情则诸菩萨不现等觉。<a id="a-2A"></a>是故以法供养。<a id="a-2B"></a>即得供养一切如来。<a id="a-2C"></a>非财供养。<a id="a-2D"></a>善男子。<a id="a-2E"></a>菩萨成就此十种法即得善巧。<a id="a-2F"></a>承事供养一切如来。</p>
  <p id="a2G">复次善男子。<a id="a-2H"></a>菩萨成就十种法能降伏我慢。<a id="a-2I"></a>何等为十。<a id="a-2J"></a>一者菩萨舍家出家所有亲属。<a id="a-2K"></a>皆舍离我犹如死尸。<a id="a-2L"></a>以是因缘能降伏我慢。<a id="a-2M"></a>二者我毁形好。<a id="a-2N"></a>着坏色衣身貌异俗。<a id="a-2O"></a>由是因缘能伏我慢。<a id="a-2P"></a>三者我剃除须发。<a id="a-2Q"></a>手执应器巡家乞食。<a id="a-2R"></a>以是因缘能降伏我慢。<a id="a-2S"></a>四者巡家乞食。<a id="a-2T"></a>如旃荼罗子起下劣心。<a id="a-2U"></a>以是故能降伏我慢。<a id="a-2V"></a>五者从他乞食我命因他。<a id="a-2W"></a>应念己身如乞求者。<a id="a-2X"></a>由是故能降伏我慢。<a id="a-2Y"></a>六者我所得食虽为他人之所轻贱。<a id="a-2Z"></a>为乞食故而无厌倦。<a id="a-2a"></a>由是故能降伏我慢。<a id="a-2b"></a>七者供养尊者阿遮利耶作福田想。<a id="a-2c"></a>由是故能降伏我慢。<a id="a-2d"></a>八者我具威仪轨则所行。<a id="a-2e"></a>为欲令他同梵行者见皆欢喜。<a id="a-2f"></a>以是故能降伏我慢。<a id="a-2g"></a>九者未得佛法愿我当得。<a id="a-2h"></a>以是故能降伏我慢。<a id="a-2i"></a>十者我能于彼忿怒损害诸有情中常起忍辱。<a id="a-2j"></a>以是故能降伏我慢。<a id="a-2k"></a>善男子。<a id="a-2l"></a>菩萨成就此十种法能降伏我慢。</p>
  <p id="a2m">复次善男子。<a id="a-2n"></a>菩萨成就十种法能得净信。<a id="a-2o"></a>何等为十。<a id="a-2p"></a>一者以宿植善根具足因缘故出生福德。<a id="a-2q"></a>二者不由师教而得正见。<a id="a-2r"></a>三者舍离虚诳谄曲之行得意乐具足。<a id="a-2s"></a>四者无邪曲性得质直心。<a id="a-2t"></a>五者由利根故。<a id="a-2u"></a>得智慧具足。<a id="a-2v"></a>六者以清净心流注相续故。<a id="a-2w"></a>能舍离睡眠障碍。<a id="a-2x"></a>七者舍离恶知识。<a id="a-2y"></a>依止善知识。<a id="a-2z"></a>八者希求善法不起我慢。<a id="a-30"></a>九者演说正法。<a id="a-31"></a>无颠倒取。<a id="a-32"></a>十者以广大信。<a id="a-33"></a>能知如来广大威德。<a id="a-34"></a>善男子。<a id="a-35"></a>菩萨成就此十种法得清信心。</p>
  <p id="a36">止盖菩萨白佛言。<a id="a-37"></a>世尊。<a id="a-38"></a>我于如来广大威德。<a id="a-39"></a>愿乐欲闻少分之义。<a id="a-3A"></a>佛言。<a id="a-3B"></a>善男子。<a id="a-3C"></a>汝应谛听善思念之。<a id="a-3D"></a>我今为汝宣说如来广大威德少分之义。<a id="a-3E"></a>止盖白佛言。<a id="a-3F"></a>善哉世尊。<a id="a-3G"></a>愿乐欲闻。<a id="a-3H"></a>善男子。<a id="a-3I"></a>如来成就大慈平等普为一切有情。<a id="a-3J"></a>如来于一有情起于大慈。<a id="a-3K"></a>与一切有情而无有异。<a id="a-3L"></a>如来大慈。<a id="a-3M"></a>虽遍有情界尽虚空界。<a id="a-3N"></a>然大慈边际实不可得。<a id="a-3O"></a>善男子。<a id="a-3P"></a>如来成就大悲不与一切声闻缘觉诸菩萨共。<a id="a-3Q"></a>如来于一有情起大悲时。<a id="a-3R"></a>与一切有情而无有异。<a id="a-3S"></a>善男子。<a id="a-3T"></a>如来成就说法无尽。<a id="a-3U"></a>于无量劫无量阿僧企耶。<a id="a-3V"></a>名言各别道理不同。<a id="a-3W"></a>为一切有情能顿演说。<a id="a-3X"></a>然佛所说法无穷尽。<a id="a-3Y"></a>善男子。<a id="a-3Z"></a>如来成就无量问难。<a id="a-3a"></a>能答能释。<a id="a-3b"></a>善男子。<a id="a-3c"></a>假使一切有情。<a id="a-3d"></a>乃至入于有情数者。<a id="a-3e"></a>同时问佛。<a id="a-3f"></a>名句文身各各有异。<a id="a-3g"></a>如来于一刹那或一腊缚一牟呼栗多。<a id="a-3h"></a>能答能释而无穷尽。<a id="a-3i"></a>善男子。<a id="a-3j"></a>如来成就静虑所行境界得无障碍。<a id="a-3k"></a>善男子。<a id="a-3l"></a>假令一切有情。<a id="a-3m"></a>皆住十地诸菩萨位。<a id="a-3n"></a>如是菩萨。<a id="a-3o"></a>一时皆入无量百千诸三摩地。<a id="a-3p"></a>如是入时经于无量百千诸劫。<a id="a-3q"></a>所入静虑各各不同。<a id="a-3r"></a>实不能知佛三摩地。<a id="a-3s"></a>及所行境界边际可得。<a id="a-3t"></a>善男子。<a id="a-3u"></a>如来成就无量色身。<a id="a-3v"></a>若诸有情应以如来色身而教化者。<a id="a-3w"></a>如来即能于一刹那或一腊缚一牟呼栗多。<a id="a-3x"></a>各各于彼有情之所。<a id="a-3y"></a>示现如来色身之相。<a id="a-3z"></a>若诸有情应见种种别类有情色身之相。<a id="a-40"></a>如来即能于一刹那或一腊缚或一牟呼栗多。<a id="a-41"></a>各各于彼有情之前。<a id="a-42"></a>示现种种别类有情色身之相。<a id="a-43"></a>善男子。<a id="a-44"></a>如来眼所取境有无量种。<a id="a-45"></a>诸有情等。<a id="a-46"></a>天眼所见。<a id="a-47"></a>肉眼不见者。<a id="a-48"></a>如是种类有情。<a id="a-49"></a>满于超过算数思量世界之中。<a id="a-4A"></a>世尊如实观见尔所有情。<a id="a-4B"></a>犹如掌中阿摩罗果。<a id="a-4C"></a>善男子。<a id="a-4D"></a>如来耳所取境有无量种。<a id="a-4E"></a>如前所说无量无边诸世界中。<a id="a-4F"></a>有情充满。<a id="a-4G"></a>然彼世界一切有情。<a id="a-4H"></a>于一刹那一腊缚时一牟呼栗多顷同时出声。<a id="a-4I"></a>然彼诸声音韵屈曲。<a id="a-4J"></a>言词大小宣说有异。<a id="a-4K"></a>如来闻彼音声。<a id="a-4L"></a>各各差别皆能了知。<a id="a-4M"></a>善男子。<a id="a-4N"></a>如来成就圣智无尽无量犹若虚空。<a id="a-4O"></a>善男子。<a id="a-4P"></a>尽有情界所有众生。<a id="a-4Q"></a>各各构画别别思惟作种种业。<a id="a-4R"></a>如来于一刹那于一腊缚一牟呼栗多。<a id="a-4S"></a>悉能了知。<a id="a-4T"></a>此诸有情如是构画如是思惟如是造业得如是果。<a id="a-4U"></a>如来以无碍智。<a id="a-4V"></a>悉能了知彼诸有情三世业果。<a id="a-4W"></a>何以故。<a id="a-4X"></a>如来常在三摩呬多故。<a id="a-4Y"></a>何以故。<a id="a-4Z"></a>如来念无失故。<a id="a-4a"></a>诸根不散故。<a id="a-4b"></a>心不驰流故。<a id="a-4c"></a>何以故。<a id="a-4d"></a>善男子。<a id="a-4e"></a>如来住寂静故。<a id="a-4f"></a>甚寂静极寂静故。<a id="a-4g"></a>能断一切诸烦恼故。<a id="a-4h"></a>善男子。<a id="a-4i"></a>若彼众生。<a id="a-4j"></a>有诸烦恼心则驰散。<a id="a-4k"></a>不能得彼诸三摩地。<a id="a-4l"></a>如来无彼烦恼尘垢起无漏智。<a id="a-4m"></a>证得一切诸法自在平等理性。<a id="a-4n"></a>通达一切诸三摩地三摩钵底所行境界。<a id="a-4o"></a>善男子。<a id="a-4p"></a>如来所有四种威仪。<a id="a-4q"></a>一一皆住于三摩地。<a id="a-4r"></a>乃至如来入于涅槃。<a id="a-4s"></a>经尔所时住三摩地。<a id="a-4t"></a>何况少时而不在定。<a id="a-4u"></a>善男子。<a id="a-4v"></a>如来于无量劫积集资粮。<a id="a-4w"></a>由是如来常住三摩呬多。<a id="a-4x"></a>善男子。<a id="a-4y"></a>如来不可测量。<a id="a-4z"></a>不可思惟。<a id="a-50"></a>不可计度。<a id="a-51"></a>止盖菩萨白佛言。<a id="a-52"></a>不也世尊。<a id="a-53"></a>以如来于三阿僧企耶积集资粮。<a id="a-54"></a>而证得故。<a id="a-55"></a>佛言。<a id="a-56"></a>善男子。<a id="a-57"></a>我于无量劫积集资粮。<a id="a-58"></a>证得如来不思议境。<a id="a-59"></a>非唯于彼三僧祇劫而证得故。<a id="a-5A"></a>然由菩萨悟解平等诸法性已。<a id="a-5B"></a>方得入彼三僧祇数。<a id="a-5C"></a>非初发心。</p>
  <p id="a5D">止盖菩萨言。<a id="a-5E"></a>若诸有情得闻如来大威德者。<a id="a-5F"></a>能起净信欢喜悦乐。<a id="a-5G"></a>世尊。<a id="a-5H"></a>彼诸有情。<a id="a-5I"></a>当知即是有福德者。<a id="a-5J"></a>作诸善者。<a id="a-5K"></a>断业障者。<a id="a-5L"></a>若起信解则亲近菩提。<a id="a-5M"></a>何况闻已受持读诵究竟通利为他广说。<a id="a-5N"></a>世尊。<a id="a-5O"></a>如是有情不久堪成如来威德。<a id="a-5P"></a>佛言。<a id="a-5Q"></a>如是如是。<a id="a-5R"></a>善男子。<a id="a-5S"></a>此诸有情。<a id="a-5T"></a>当为无量诸佛摄受。<a id="a-5U"></a>当得承事无量诸佛种诸善根。<a id="a-5V"></a>若善男子。<a id="a-5W"></a>善女人。<a id="a-5X"></a>得闻如来广大威德。<a id="a-5Y"></a>终不应起犹豫疑惑。<a id="a-5Z"></a>于如来威德。<a id="a-5a"></a>能意乐思惟心净胜解。<a id="a-5b"></a>着新净衣如法供养。<a id="a-5c"></a>能于七日七夜。<a id="a-5d"></a>专念思惟心不散乱。<a id="a-5e"></a>满七日七夜已。<a id="a-5f"></a>即于其夜得见如来。<a id="a-5g"></a>若所作法不具足者。<a id="a-5h"></a>是人临命终时心不散乱。<a id="a-5i"></a>当得如来现前而住。</p>
  <p id="a5j">止盖菩萨白佛言。<a id="a-5k"></a>世尊。<a id="a-5l"></a>若诸有情。<a id="a-5m"></a>闻说如来大威德时生不信不。<a id="a-5n"></a>佛言有。<a id="a-5o"></a>善男子。<a id="a-5p"></a>若诸有情。<a id="a-5q"></a>闻说如来大威德时。<a id="a-5r"></a>意乐猛利粗恶楚毒起损害心。<a id="a-5s"></a>于说法师起恶知识想。<a id="a-5t"></a>由是因缘。<a id="a-5u"></a>身坏之后生奈洛迦。<a id="a-5v"></a>善男子。<a id="a-5w"></a>若诸有情。<a id="a-5x"></a>闻说如来广大威德心生净信。<a id="a-5y"></a>于说法师起善知识想及导师想。<a id="a-5z"></a>善男子。<a id="a-60"></a>决定应知。<a id="a-61"></a>此诸有情生生之处。<a id="a-62"></a>曾闻如来广大威德。<a id="a-63"></a>或此诸有情作如是思惟。<a id="a-64"></a>我应往昔于诸佛会中曾闻此法门。<a id="a-65"></a>由斯我等闻于如来广大威德。<a id="a-66"></a>心生净信如世尊说。<a id="a-67"></a>今闻如来广大威德。<a id="a-68"></a>生净信者以昔曾闻故。</p>
  <p id="a69">尔时世尊即现舌相覆于面轮。<a id="a-6A"></a>次覆于身及师子座并诸菩萨声闻之众释梵护世。<a id="a-6B"></a>乃至覆于一切大会。<a id="a-6C"></a>尔时世尊还摄舌相告大众言。<a id="a-6D"></a>善男子。<a id="a-6E"></a>如是舌相。<a id="a-6F"></a>由如来得不妄语故。<a id="a-6G"></a>汝等应当深生净信。<a id="a-6H"></a>能于长夜利益安乐。<a id="a-6I"></a>说此法时。<a id="a-6J"></a>八万四千菩萨得无生法忍。<a id="a-6K"></a>无量百千有情。<a id="a-6L"></a>远尘离垢得法眼净。<a id="a-6M"></a>其余无量有情。<a id="a-6N"></a>曾未能发菩提心者皆得发心。</p>
  <p id="a6O">尔时薄伽梵告止盖菩萨言。<a id="a-6P"></a>善男子。<a id="a-6Q"></a>菩萨成就十种法。<a id="a-6R"></a>于世俗中而得善巧。<a id="a-6S"></a>何等为十。<a id="a-6T"></a>一者于世俗谛施设有色。<a id="a-6U"></a>胜义谛中色不可得亦无执着。<a id="a-6V"></a>于世俗中施设受想行识。<a id="a-6W"></a>胜义谛中乃至于识皆不可得亦无执着。<a id="a-6X"></a>二者于世俗中施设地界。<a id="a-6Y"></a>于胜义中地不可得亦无执着。<a id="a-6Z"></a>虽于世俗施设水火风界及空识界。<a id="a-6a"></a>于胜义中乃至识界俱不可得亦无执着。<a id="a-6b"></a>三者虽于世俗施设眼处。<a id="a-6c"></a>于胜义中眼处不可得亦无执着。<a id="a-6d"></a>虽于世俗施设耳处乃至意处。<a id="a-6e"></a>于胜义中乃至意处皆不可得亦无执着。<a id="a-6f"></a>四者虽于世俗施设有我。<a id="a-6g"></a>于胜义中我不可得亦无执着。<a id="a-6h"></a>五者虽于世俗施设有情。<a id="a-6i"></a>于胜义中有情不可得亦无执着。<a id="a-6j"></a>六者虽于世俗施设命者养育意生补特迦罗摩纳缚迦。<a id="a-6k"></a>于胜义中皆不可得亦无执着。<a id="a-6l"></a>七者虽于世俗施设世间。<a id="a-6m"></a>于胜义中世间不可得亦无执着。<a id="a-6n"></a>八者虽于世俗施设有世间法。<a id="a-6o"></a>于胜义中世间法不可得亦无执着。<a id="a-6p"></a>九者虽于世俗施设佛法。<a id="a-6q"></a>于胜义中佛法不可得亦无执着。<a id="a-6r"></a>十者虽于世俗施设菩提。<a id="a-6s"></a>于胜义中所证菩提及能觉者。<a id="a-6t"></a>俱不可得亦无执着。<a id="a-6u"></a>善男子。<a id="a-6v"></a>因想施设所有言说。<a id="a-6w"></a>是名世俗。<a id="a-6x"></a>虽胜义中世俗不可得。<a id="a-6y"></a>离于世俗则无胜义。<a id="a-6z"></a>善男子。<a id="a-70"></a>若菩萨于世俗中能得善巧非胜义谛。<a id="a-71"></a>是故说名世俗善巧。<a id="a-72"></a>善男子。<a id="a-73"></a>菩萨成就此十种法。<a id="a-74"></a>得世俗善巧。</p>
  <p id="a75">复次善男子。<a id="a-76"></a>菩萨成就十种法。<a id="a-77"></a>得胜义善巧。<a id="a-78"></a>何等为十。<a id="a-79"></a>一者证得无生法性。<a id="a-7A"></a>二者证得不灭法性。<a id="a-7B"></a>三者证得不坏法性。<a id="a-7C"></a>四者证得不入不出法性。<a id="a-7D"></a>五者证得超过言语所行法性。<a id="a-7E"></a>六者证得无言说法性。<a id="a-7F"></a>七者证得离戏论法性。<a id="a-7G"></a>八者证得不可说法性。<a id="a-7H"></a>九者证得寂静法性。<a id="a-7I"></a>十者证得圣者法性。<a id="a-7J"></a>何以故。<a id="a-7K"></a>善男子。<a id="a-7L"></a>以胜义谛不生不灭不坏无入无出超过言路。<a id="a-7M"></a>非文字取故。<a id="a-7N"></a>非戏论证故。<a id="a-7O"></a>不可言说湛然寂静。<a id="a-7P"></a>为诸圣者自内所证。<a id="a-7Q"></a>善男子。<a id="a-7R"></a>以诸如来。<a id="a-7S"></a>若有出现若不出现。<a id="a-7T"></a>其胜义理常住不坏。<a id="a-7U"></a>为是义故。<a id="a-7V"></a>菩萨剃除须发。<a id="a-7W"></a>身服袈裟心生正信。<a id="a-7X"></a>远离于家趣于非家。<a id="a-7Y"></a>是名出家。<a id="a-7Z"></a>得出家已精勤修习。<a id="a-7a"></a>如头系缯彩为火所烧。<a id="a-7b"></a>无暇救火专求胜义。<a id="a-7c"></a>若无胜义则梵行唐捐。<a id="a-7d"></a>诸佛出世亦无义利。<a id="a-7e"></a>善男子。<a id="a-7f"></a>由有胜义故。<a id="a-7g"></a>诸菩萨于此法中能得善巧。<a id="a-7h"></a>善男子。<a id="a-7i"></a>菩萨成就此十种法。<a id="a-7j"></a>得胜义善巧。</p>
  <p id="a7k">复次善男子。<a id="a-7l"></a>菩萨成就十种法得缘起善巧。<a id="a-7m"></a>何等为十。<a id="a-7n"></a>一者能知空性。<a id="a-7o"></a>二者能知无所有性。<a id="a-7p"></a>三者能知不坚固性。<a id="a-7q"></a>四者能知如影性。<a id="a-7r"></a>五者能知如像性。<a id="a-7s"></a>六者能知如响性。<a id="a-7t"></a>七者能知如幻性。<a id="a-7u"></a>八者能知无住性。<a id="a-7v"></a>九者能知摇动性。<a id="a-7w"></a>十者能知缘起性。<a id="a-7x"></a>菩萨作是思惟。<a id="a-7y"></a>诸法如是空。<a id="a-7z"></a>如是无所有。<a id="a-80"></a>如是不坚固。<a id="a-81"></a>如是喻影。<a id="a-82"></a>如是喻像。<a id="a-83"></a>如是喻响。<a id="a-84"></a>如是喻幻。<a id="a-85"></a>如是无住。<a id="a-86"></a>如是摇动。<a id="a-87"></a>如是缘起。<a id="a-88"></a>复作思惟。<a id="a-89"></a>于此诸法能了知生能了知灭。<a id="a-8A"></a>菩萨又复思念。<a id="a-8B"></a>一切诸法何因故生何因故灭。<a id="a-8C"></a>由无明为缘能生诸法。<a id="a-8D"></a>无明是首。<a id="a-8E"></a>无明为依。<a id="a-8F"></a>依无明已诸行得生。<a id="a-8G"></a>依诸行已诸识得生。<a id="a-8H"></a>依识生已名色得生。<a id="a-8I"></a>依名色已六处得生。<a id="a-8J"></a>依六处已诸触得生。<a id="a-8K"></a>诸触生已施设于受。<a id="a-8L"></a>以有受故施设于爱。<a id="a-8M"></a>愚夫为爱所逼迫故施设于取。<a id="a-8N"></a>取谓受取。<a id="a-8O"></a>以取生故有相续生。<a id="a-8P"></a>依止有故而得于生。<a id="a-8Q"></a>依止生故而得有老。<a id="a-8R"></a>以有老故补特伽罗皆有其死。<a id="a-8S"></a>以有死故即能生于忧悲苦恼。<a id="a-8T"></a>诸法积集为大苦聚。<a id="a-8U"></a>是故智者应当精勤坏灭无明拔其根本。<a id="a-8V"></a>无明灭故而诸法灭。<a id="a-8W"></a>善男子。<a id="a-8X"></a>譬如命根灭已余根皆灭。<a id="a-8Y"></a>如是无明灭故即无所依。<a id="a-8Z"></a>以无依故烦恼不起。<a id="a-8a"></a>以生死因灭故诸趣果灭。<a id="a-8b"></a>由是菩萨能证涅槃。<a id="a-8c"></a>善男子。<a id="a-8d"></a>菩萨成就此十种法得缘起善巧。</p>
  <p id="a8e">复次善男子。<a id="a-8f"></a>菩萨成就十种法故能自了知。<a id="a-8g"></a>何等为十。<a id="a-8h"></a>一者菩萨观察自身是谁种姓。<a id="a-8i"></a>于婆罗门刹帝利种。<a id="a-8j"></a>若居士家富贵贫贱。<a id="a-8k"></a>诸种姓中何种姓生。<a id="a-8l"></a>菩萨虽能于诸富贵种姓中生。<a id="a-8m"></a>终不恃此而起憍慢。<a id="a-8n"></a>若于贫贱种姓中生。<a id="a-8o"></a>作是思惟。<a id="a-8p"></a>我昔曾作诸杂业故。<a id="a-8q"></a>由是令我生此种姓。<a id="a-8r"></a>以是因缘厌离诸有。<a id="a-8s"></a>以厌离故而求出家。<a id="a-8t"></a>二者得出家已应作是念。<a id="a-8u"></a>为何义利而求出家。<a id="a-8v"></a>作是思惟。<a id="a-8w"></a>我今出家为欲自度令他得度。<a id="a-8x"></a>自得解脱令他解脱。<a id="a-8y"></a>是故菩萨常应远离懈怠懒惰。<a id="a-8z"></a>三者菩萨应念。<a id="a-90"></a>我今出家于诸罪障不善之法皆应除灭。<a id="a-91"></a>所以者何。<a id="a-92"></a>若有诸罪已能断除。<a id="a-93"></a>应自心生欢喜悦乐。<a id="a-94"></a>若未除断为令断故应勤修习。<a id="a-95"></a>四者菩萨应当如是观察。<a id="a-96"></a>我既出家一切善法皆得增长。<a id="a-97"></a>所以者何。<a id="a-98"></a>若诸善法已得增长心生喜乐。<a id="a-99"></a>若未增长为令增长殷勤修习。<a id="a-9A"></a>五者菩萨又应如是观察。<a id="a-9B"></a>若增长善法除灭罪障。<a id="a-9C"></a>我当依止如是尊者。<a id="a-9D"></a>由是因缘。<a id="a-9E"></a>菩萨应随邬波驮耶。<a id="a-9F"></a>持戒破戒。<a id="a-9G"></a>少闻多闻。<a id="a-9H"></a>若有名称。<a id="a-9I"></a>若无名称。<a id="a-9J"></a>起导师想犹如世尊。<a id="a-9K"></a>生于净信欢喜悦乐。<a id="a-9L"></a>六者菩萨当于阿遮利耶。<a id="a-9M"></a>应常尊重恭敬供养。<a id="a-9N"></a>作是思惟。<a id="a-9O"></a>我今依止阿遮利耶故。<a id="a-9P"></a>于菩提分法未圆满者愿得圆满。<a id="a-9Q"></a>于烦恼法未得除断愿得除断。<a id="a-9R"></a>菩萨奉事阿遮利耶。<a id="a-9S"></a>如邬波驮耶想。<a id="a-9T"></a>若有善法随顺摄受。<a id="a-9U"></a>若不善法了知不作。<a id="a-9V"></a>由此心生欢喜悦乐。<a id="a-9W"></a>七者菩萨应起思惟谁是我师。<a id="a-9X"></a>复作是念。<a id="a-9Y"></a>一切智者是我之师。<a id="a-9Z"></a>云何一切智者。<a id="a-9a"></a>谓了知诸法哀愍世间。<a id="a-9b"></a>能起大悲为大福田。<a id="a-9c"></a>与一切世间天人阿素洛等为大轨范是我导师。<a id="a-9d"></a>菩萨由此欢喜悦乐得大利益。<a id="a-9e"></a>复作思惟。<a id="a-9f"></a>诸佛世尊是我之师。<a id="a-9g"></a>佛所演说圣道学处我当修习。<a id="a-9h"></a>乃至命终亦无违犯。<a id="a-9i"></a>我应如是尊重诸佛。<a id="a-9j"></a>恭敬供养心常随顺。<a id="a-9k"></a>八者菩萨作是思惟。<a id="a-9l"></a>我从谁乞而得于食。<a id="a-9m"></a>菩萨复念。<a id="a-9n"></a>我应从彼城邑聚落诸婆罗门刹帝利等而乞于食。<a id="a-9o"></a>我令如是诸有情等。<a id="a-9p"></a>以施食故获大果报。<a id="a-9q"></a>获大义利获大威德。<a id="a-9r"></a>故从乞食。<a id="a-9s"></a>九者菩萨作是思惟。<a id="a-9t"></a>城邑聚落诸婆罗门刹帝利等。<a id="a-9u"></a>应作何想而与我食。<a id="a-9v"></a>菩萨复念。<a id="a-9w"></a>彼应于我。<a id="a-9x"></a>作沙门想。<a id="a-9y"></a>作苾刍想。<a id="a-9z"></a>作福田想。<a id="a-A0"></a>而与我食。<a id="a-A1"></a>我应思念但是沙门及福田者。<a id="a-A2"></a>所有功德我皆修习。<a id="a-A3"></a>十者菩萨作是思惟。<a id="a-A4"></a>无始生死我今出离。<a id="a-A5"></a>云何出离。<a id="a-A6"></a>菩萨思念。<a id="a-A7"></a>我得出家成苾刍法。<a id="a-A8"></a>是第一出离。<a id="a-A9"></a>我今成就沙门功德。<a id="a-AA"></a>是第二出离。<a id="a-AB"></a>我常精进离于懈怠。<a id="a-AC"></a>证于法性故能出离无始生死。<a id="a-AD"></a>是第三出离。<a id="a-AE"></a>我当于阿耨多罗三藐三菩提而现等觉。<a id="a-AF"></a>是第四出离。<a id="a-AG"></a>菩萨由作如是观察能自了知。<a id="a-AH"></a>善男子。<a id="a-AI"></a>菩萨成就此十种法得自了知。</p>
  <p id="aAJ">复次善男子。<a id="a-AK"></a>菩萨成就十种法能知于世。<a id="a-AL"></a>何等为十。<a id="a-AM"></a>一于倨傲者能自卑下。<a id="a-AN"></a>二于憍慢者能离憍慢。<a id="a-AO"></a>三于邪曲者能为质直。<a id="a-AP"></a>四于虚诳者能真实言。<a id="a-AQ"></a>五于恶语者能为爱语。<a id="a-AR"></a>六于坚强者能柔软语。<a id="a-AS"></a>七于暴恶者常能忍辱。<a id="a-AT"></a>八于嗔怒者能修于慈。<a id="a-AU"></a>九于苦恼者能修于悲。<a id="a-AV"></a>十于悭吝者能修于施。<a id="a-AW"></a>善男子。<a id="a-AX"></a>菩萨成就此十种法能知于世。</p>
  <p id="aAY">复次善男子。<a id="a-AZ"></a>菩萨成就十种法生清净佛刹。<a id="a-Aa"></a>何等为十。<a id="a-Ab"></a>一者成就于戒无缺无杂。<a id="a-Ac"></a>戒无点污。<a id="a-Ad"></a>戒得清净。<a id="a-Ae"></a>二者为一切有情心得平等。<a id="a-Af"></a>三者以能成就广大善根。<a id="a-Ag"></a>四者于利养名称恭敬赞叹。<a id="a-Ah"></a>心常舍离无所染着。<a id="a-Ai"></a>五者得清净信心无疑惑。<a id="a-Aj"></a>六者常修精进离懈怠心。<a id="a-Ak"></a>七者能入寂定无散乱心。<a id="a-Al"></a>八者能得多闻而无恶慧。<a id="a-Am"></a>九者成就利智非钝根性。<a id="a-An"></a>十者有慈悲性无损害心。<a id="a-Ao"></a>止盖菩萨白佛言。<a id="a-Ap"></a>世尊。<a id="a-Aq"></a>于此十法。<a id="a-Ar"></a>为要具足方始得生。<a id="a-As"></a>若有阙者能得生不。<a id="a-At"></a>佛言。<a id="a-Au"></a>善男子。<a id="a-Av"></a>若有菩萨。<a id="a-Aw"></a>成就一法得无缺减。<a id="a-Ax"></a>无少违犯鲜白清净。<a id="a-Ay"></a>彼诸菩萨即得具足成就十法。<a id="a-Az"></a>善男子。<a id="a-B0"></a>菩萨成就此十种法生清净佛刹。</p>
  <p id="aB1">复次善男子。<a id="a-B2"></a>菩萨成就十种法。<a id="a-B3"></a>得处胎藏尘垢不染。<a id="a-B4"></a>何等为十。<a id="a-B5"></a>一者造如来像。<a id="a-B6"></a>二者修理破坏诸佛制多。<a id="a-B7"></a>三者以诸妙香涂佛制多而为供养。<a id="a-B8"></a>四者以诸香水洗如来像而为供养。<a id="a-B9"></a>五者于佛制多中扫洒涂地而为供养。<a id="a-BA"></a>六者亲能承事供养父母。<a id="a-BB"></a>七者亲能供养阿遮利耶邬波驮耶。<a id="a-BC"></a>八者亲能供养修梵行者。<a id="a-BD"></a>而菩萨心无有悕望。<a id="a-BE"></a>九者菩萨愿以善根回施有情。<a id="a-BF"></a>由我善根。<a id="a-BG"></a>令不染着胎垢而生。<a id="a-BH"></a>十者菩萨如是回向。<a id="a-BI"></a>意乐殷重猛利甚深。<a id="a-BJ"></a>善男子。<a id="a-BK"></a>菩萨成就此十种法。<a id="a-BL"></a>得处胎藏尘垢无染。</p>
  <p id="aBM">复次善男子。<a id="a-BN"></a>菩萨成就十种法。<a id="a-BO"></a>得舍家出家。<a id="a-BP"></a>何等为十。<a id="a-BQ"></a>一者得无所取。<a id="a-BR"></a>二者不杂乱住。<a id="a-BS"></a>三者得厌背境界。<a id="a-BT"></a>四者离境界爱着。<a id="a-BU"></a>五者不起染着境界过患。<a id="a-BV"></a>六者于佛施设所有学处恭敬尊重。<a id="a-BW"></a>能善修习勇猛精进。<a id="a-BX"></a>七者于饮食衣服资具医药。<a id="a-BY"></a>随所受物心常知足。<a id="a-BZ"></a>八者于钵多罗及袈裟资具。<a id="a-Ba"></a>善能舍离一切积集。<a id="a-Bb"></a>九者于境界中心常怖畏起于厌离。<a id="a-Bc"></a>十者常勤修习。<a id="a-Bd"></a>能于现前寂静而住。<a id="a-Be"></a>善男子。<a id="a-Bf"></a>菩萨成就此十种法。<a id="a-Bg"></a>得舍家出家。</p>
  <p id="aBh">复次善男子。<a id="a-Bi"></a>菩萨成就十种法。<a id="a-Bj"></a>能得净命。<a id="a-Bk"></a>何等为十。<a id="a-Bl"></a>一者能善舍离为利养故矫诈谄曲。<a id="a-Bm"></a>二者能善舍离为利养故而现其相。<a id="a-Bn"></a>三者善能舍离为利养故虚言鼓动。<a id="a-Bo"></a>四者善能舍离恶求利养。<a id="a-Bp"></a>五者善能舍离非法利养。<a id="a-Bq"></a>六者善能舍离不净利养。<a id="a-Br"></a>七者不耽着利养。<a id="a-Bs"></a>八者得不染着利养。<a id="a-Bt"></a>九者得性不热恼。<a id="a-Bu"></a>十者于如法利养善能知足。<a id="a-Bv"></a>善男子。<a id="a-Bw"></a>云何善能舍离为利养故矫诈谄曲。<a id="a-Bx"></a>谓此菩萨不为利养因缘故身语心业而为矫诈。<a id="a-By"></a>云何身不矫诈。<a id="a-Bz"></a>谓此菩萨若见施主及助施者。<a id="a-C0"></a>不现威仪。<a id="a-C1"></a>云何不现威仪。<a id="a-C2"></a>谓此菩萨若举足时不诈徐步。<a id="a-C3"></a>若下足时不前视一寻现思惟相。<a id="a-C4"></a>亦不诈伪不顾直视。<a id="a-C5"></a>云何语不矫诈。<a id="a-C6"></a>谓此菩萨不为利养故安徐细语柔软爱语及随顺语。<a id="a-C7"></a>云何心不矫诈。<a id="a-C8"></a>若有施主及助施者请唤之时。<a id="a-C9"></a>菩萨不为利养语现少欲心广贪求内怀热恼。<a id="a-CA"></a>是名菩萨不为利养故矫诈谄曲。<a id="a-CB"></a>云何善能舍离为利养故而现其相。<a id="a-CC"></a>菩萨若见施主及助施者终不现相。<a id="a-CD"></a>自言我之衣钵病缘医药。<a id="a-CE"></a>而彼施主及助施者。<a id="a-CF"></a>虽不惠施菩萨终不从彼乞求。<a id="a-CG"></a>是名菩萨善能舍离为利养故而现其相。<a id="a-CH"></a>云何菩萨善能舍离为利养故虚言鼓动。<a id="a-CI"></a>菩萨若见施主及助施者。<a id="a-CJ"></a>终不诈言。<a id="a-CK"></a>某甲施主持某事物而惠施我。<a id="a-CL"></a>我以某物而报彼恩。<a id="a-CM"></a>又言某甲以我持戒多闻少欲。<a id="a-CN"></a>持彼彼物而施与我。<a id="a-CO"></a>我起悲心。<a id="a-CP"></a>怜愍彼故而摄受之。<a id="a-CQ"></a>是名菩萨善能舍离为利养故虚言鼓动。</p>
 </body>
</html>