<!doctype html>
<html id="z3IBThNN8" data-ver="768">
 <head>
  <meta charset="utf-8">
  <meta author="达摩流志">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛说宝雨经卷第五</h1>
  <p id="a2">善男子。<a id="a-3"></a>云何名为如来十力。<a id="a-4"></a>一处非处智力。<a id="a-5"></a>二去来现在异熟业因要期智力。<a id="a-6"></a>三种种胜解智力。<a id="a-7"></a>四种种界智力。<a id="a-8"></a>五根胜劣智力。<a id="a-9"></a>六遍趣行智力。<a id="a-A"></a>七一切静虑解脱三摩地三摩钵底出离杂染清净智力。<a id="a-B"></a>八宿住随念智力。<a id="a-C"></a>九生死智力。<a id="a-D"></a>十漏尽智力。<a id="a-E"></a>是名如来十种智力。<a id="a-F"></a>云何如来四无所畏。<a id="a-G"></a>一诸法现等觉无畏。<a id="a-H"></a>二一切漏尽智无畏。<a id="a-I"></a>三障法不虚决定授记无畏。<a id="a-J"></a>四具足修行证于出离无畏。<a id="a-K"></a>是名如来四无所畏。<a id="a-L"></a>云何十八佛不共法。<a id="a-M"></a>一如来无有误失。<a id="a-N"></a>二无卒暴音三无忘失念。<a id="a-O"></a>四无不定心。<a id="a-P"></a>五无种种想。<a id="a-Q"></a>六无不择舍。<a id="a-R"></a>七欲无减。<a id="a-S"></a>八精进无减。<a id="a-T"></a>九念无减。<a id="a-U"></a>十定无减。<a id="a-V"></a>十一慧无减。<a id="a-W"></a>十二解脱无减。<a id="a-X"></a>十三于过去世智见无著无碍。<a id="a-Y"></a>十四于未来世智见无著无碍。<a id="a-Z"></a>十五于现在世智见无著无碍。<a id="a-a"></a>十六一切身业智为前导随智而转。<a id="a-b"></a>十七一切语业智为前导随智而转。<a id="a-c"></a>十八一切意业智为前导随智而转。<a id="a-d"></a>是名十八佛不共法。</p>
  <p id="ae">善男子。<a id="a-f"></a>云何如来大悲。<a id="a-g"></a>善男子。<a id="a-h"></a>如来成就大悲有三十二种。<a id="a-i"></a>能于十方无量无边一切世界诸有情中。<a id="a-j"></a>起于种种大悲不可思议。<a id="a-k"></a>云何。<a id="a-l"></a>三十二种大悲。<a id="a-m"></a>一者一切诸法皆无有我。<a id="a-n"></a>有情不信诸法无我。<a id="a-o"></a>是故如来为彼有情而起大悲。<a id="a-p"></a>二者。<a id="a-q"></a>一切诸法无实有情。<a id="a-r"></a>众生自谓有实有情。<a id="a-s"></a>是故如来为诸有情起于大悲。<a id="a-t"></a>三者一切诸法无实命者。<a id="a-u"></a>有情谓言有实命者。<a id="a-v"></a>是故如来为诸有情而起大悲。<a id="a-w"></a>四者一切诸法无补特伽罗。<a id="a-x"></a>有情执有补特伽罗。<a id="a-y"></a>是故如来为诸有情而起大悲。<a id="a-z"></a>五者一切诸法无实体性。<a id="a-10"></a>有情执法实有体性。<a id="a-11"></a>是故如来为诸有情而起大悲。<a id="a-12"></a>六者一切诸法无实处所。<a id="a-13"></a>有情执著有实处所。<a id="a-14"></a>是故如来为诸有情起于大悲。<a id="a-15"></a>七者一切诸法无实执藏。<a id="a-16"></a>有情妄执有实执藏。<a id="a-17"></a>是故如来为诸有情起于大悲。<a id="a-18"></a>八者一切诸法无我我所。<a id="a-19"></a>有情执有实我我所。<a id="a-1A"></a>是故如来为彼有情起于大悲。<a id="a-1B"></a>九者一切诸法无实主宰。<a id="a-1C"></a>有情妄执有实主宰。<a id="a-1D"></a>是故如来为诸有情而起大悲。<a id="a-1E"></a>十者一切诸法无实事物。<a id="a-1F"></a>有情妄执有实事物。<a id="a-1G"></a>是故如来为彼有情起于大悲。<a id="a-1H"></a>十一诸法无生。<a id="a-1I"></a>有情妄执诸法有生。<a id="a-1J"></a>是故如来为诸有情而起大悲。<a id="a-1K"></a>十二一切诸法无起无灭。<a id="a-1L"></a>有情妄执有起有灭。<a id="a-1M"></a>是故如来为诸有情而起大悲。<a id="a-1N"></a>十三一切诸法无有杂染。<a id="a-1O"></a>有情妄执实有杂染。<a id="a-1P"></a>是故如来为诸有情而起大悲。<a id="a-1Q"></a>十四诸法无贪。<a id="a-1R"></a>有情起贪。<a id="a-1S"></a>是故如来为诸有情而起大悲。<a id="a-1T"></a>十五诸法离嗔有情起嗔。<a id="a-1U"></a>是故如来为诸有情而起大悲。<a id="a-1V"></a>十六诸法离痴。<a id="a-1W"></a>有情起痴。<a id="a-1X"></a>是故如来为诸有情而起大悲。<a id="a-1Y"></a>十七一切诸法皆因缘生。<a id="a-1Z"></a>自性寂静自性清净。<a id="a-1a"></a>有情妄执有实可得。<a id="a-1b"></a>是故如来为诸有情而起大悲。<a id="a-1c"></a>十八一切诸法无来。<a id="a-1d"></a>而诸有情妄执有来。<a id="a-1e"></a>是故如来为彼有情起于大悲。<a id="a-1f"></a>十九一切诸法无去。<a id="a-1g"></a>而诸有情妄执有去。<a id="a-1h"></a>是故如来为彼有情起于大悲。<a id="a-1i"></a>二十一切诸法无实造作。<a id="a-1j"></a>有情妄执有实造作。<a id="a-1k"></a>是故如来为诸有情而起大悲。<a id="a-1l"></a>二十一一切诸法无有戏论。<a id="a-1m"></a>有情爱乐执有戏论。<a id="a-1n"></a>是故如来为彼有情而起大悲。<a id="a-1o"></a>二十二诸法体空。<a id="a-1p"></a>众生执有。<a id="a-1q"></a>是故如来为诸有情而起大悲。<a id="a-1r"></a>二十三诸法无相。<a id="a-1s"></a>有情妄执而行有相。<a id="a-1t"></a>是故如来为彼有情而起大悲。<a id="a-1u"></a>二十四诸法无愿。<a id="a-1v"></a>有情妄执诸法有愿。<a id="a-1w"></a>是故如来为彼有情而起大悲。<a id="a-1x"></a>二十五此界有情安住世间。<a id="a-1y"></a>由各执着互相诤论起贪嗔痴。<a id="a-1z"></a>观见如是诸有情故。<a id="a-20"></a>我今当为有情说法。<a id="a-21"></a>令彼永断贪嗔痴故。<a id="a-22"></a>是以如来为诸有情起于大悲。<a id="a-23"></a>二十六谓诸有情安住世间。<a id="a-24"></a>具足颠倒坠险恶路堕于非处。<a id="a-25"></a>我应令彼诸有情等入真实路。<a id="a-26"></a>由是如来为诸有情起于大悲。<a id="a-27"></a>二十七此界有情恋着世间贪爱所蔽。<a id="a-28"></a>侵夺他财心无厌足。<a id="a-29"></a>我应令彼诸有情类得圣法财。<a id="a-2A"></a>谓施戒闻等。<a id="a-2B"></a>是故如来为彼有情而起大悲。<a id="a-2C"></a>二十八一切有情为贪爱驱役耽染舍宅妻子财物诸谷麦等。<a id="a-2D"></a>经求守护。<a id="a-2E"></a>与诸财物而作奴仆。<a id="a-2F"></a>我应为彼演说妙法。<a id="a-2G"></a>观舍宅等毕竟无常不坚之法。<a id="a-2H"></a>是诸有情妄作坚想。<a id="a-2I"></a>是故如来为诸有情起于大悲。<a id="a-2J"></a>二十九此界有情互为欺诳。<a id="a-2K"></a>更相侵夺以恶活命。<a id="a-2L"></a>我为说法令诸有情得清净活命。<a id="a-2M"></a>是故如来为诸有情而起大悲。<a id="a-2N"></a>三十此界有情亲近恶友。<a id="a-2O"></a>得诸供养及赞叹等之所饶益。<a id="a-2P"></a>自谓是我真实知识。<a id="a-2Q"></a>我应为彼一切有情真善知识。<a id="a-2R"></a>我应为作毕竟善友。<a id="a-2S"></a>令彼有情众苦息灭。<a id="a-2T"></a>而得究竟安乐涅槃。<a id="a-2U"></a>是故如来为诸有情而起大悲。<a id="a-2V"></a>三十一三界有情在于居家。<a id="a-2W"></a>一向烦劳众苦器中。<a id="a-2X"></a>于一切时爱乐恋着。<a id="a-2Y"></a>我应为彼说如是法。<a id="a-2Z"></a>令诸有情于三界中而得出离。<a id="a-2a"></a>是故如来为彼有情而起大悲。<a id="a-2b"></a>三十二解脱圣者作如是说。<a id="a-2c"></a>一切诸法由因而生。<a id="a-2d"></a>众缘长养果相滋茂。<a id="a-2e"></a>若诸有情起于懈怠。<a id="a-2f"></a>即为舍离增上殊胜无染正智及最上涅槃。<a id="a-2g"></a>此诸有情虽复希求下劣声闻辟支佛乘。<a id="a-2h"></a>我应为彼说如是法。<a id="a-2i"></a>令诸有情乐广大慧希求佛智。<a id="a-2j"></a>是故如来为诸有情而起大悲。<a id="a-2k"></a>善男子。<a id="a-2l"></a>此是如来所成大悲。<a id="a-2m"></a>有三十二种于有情中起。<a id="a-2n"></a>应知即是菩萨摩诃萨真实福田。<a id="a-2o"></a>威光炽盛具不退者。<a id="a-2p"></a>复能利益一切有情。<a id="a-2q"></a>善男子。<a id="a-2r"></a>一切如来及诸菩萨得自在者。<a id="a-2s"></a>所有功德无量无边阿僧企耶。<a id="a-2t"></a>此百福相而为上首。<a id="a-2u"></a>若诸如来经无量劫。<a id="a-2v"></a>演说如是无量无边诸功德相终不可尽。<a id="a-2w"></a>我今略说。<a id="a-2x"></a>为令有情生喜乐故。<a id="a-2y"></a>是名菩萨摄取有情。<a id="a-2z"></a>清净等流一切诸法。<a id="a-30"></a>出息入息活命善巧。<a id="a-31"></a>善男子。<a id="a-32"></a>云何菩萨能持无量大法云雨。<a id="a-33"></a>善男子。<a id="a-34"></a>譬如风轮广大无边。<a id="a-35"></a>普遍世界坚固不动。<a id="a-36"></a>于成坏时能持云雨。<a id="a-37"></a>海及大洲。<a id="a-38"></a>牟真邻陀山。<a id="a-39"></a>摩诃牟真邻陀山。<a id="a-3A"></a>轮围山。<a id="a-3B"></a>大轮围山。<a id="a-3C"></a>诸香山等。<a id="a-3D"></a>河林宫室。<a id="a-3E"></a>以彼风轮为所依持。<a id="a-3F"></a>菩萨摩诃萨亦复如是。<a id="a-3G"></a>以无量无边诸陀罗尼而为风轮。<a id="a-3H"></a>发起一切正等觉云。<a id="a-3I"></a>如成劫时安立世界。<a id="a-3J"></a>苏迷卢山。<a id="a-3K"></a>轮围山。<a id="a-3L"></a>大轮围山。<a id="a-3M"></a>香山雪山。<a id="a-3N"></a>海及大洲。<a id="a-3O"></a>河林宫殿。<a id="a-3P"></a>又复流澍大法云雨。<a id="a-3Q"></a>能持世间及出世间。<a id="a-3R"></a>无边法蕴百福之相。<a id="a-3S"></a>诸地波罗蜜多。<a id="a-3T"></a>一切三摩地。<a id="a-3U"></a>诸陀罗尼。<a id="a-3V"></a>神通自在力无畏等。<a id="a-3W"></a>及无碍解不共大悲。<a id="a-3X"></a>成就一切佛及菩萨。<a id="a-3Y"></a>是名菩萨能持无量大法云雨。<a id="a-3Z"></a>善男子。<a id="a-3a"></a>云何菩萨能得安立最胜宫殿种种庄严。<a id="a-3b"></a>善男子。<a id="a-3c"></a>譬如风力周遍安立一切宫殿种种庄严。<a id="a-3d"></a>令诸草木萌牙增长。<a id="a-3e"></a>根茎枝叶花果茂盛。<a id="a-3f"></a>又复能令一切有情支分差别。<a id="a-3g"></a>菩萨如是以无边智。<a id="a-3h"></a>无著智。<a id="a-3i"></a>无碍解智。<a id="a-3j"></a>辩才智。<a id="a-3k"></a>如风布列一切世间及出世间种种具足。<a id="a-3l"></a>复能了知示现施与种种差别。<a id="a-3m"></a>今当略说。<a id="a-3n"></a>谓此诸法能生恶趣及生善趣所生为主。<a id="a-3o"></a>谓此诸法生捺洛迦及以傍生。<a id="a-3p"></a>谓此诸法生琰魔界。<a id="a-3q"></a>或生人天或生释梵护世诸天。<a id="a-3r"></a>谓此诸法所生之处。<a id="a-3s"></a>色相端严人所喜见。<a id="a-3t"></a>聪明智慧及好眷属。<a id="a-3u"></a>又菩萨善巧了知此法。<a id="a-3v"></a>是诸明处种种伎能种种工巧一切色类及诸异论。<a id="a-3w"></a>又能显示有声闻种姓故起声闻乘。<a id="a-3x"></a>有辟支佛种姓故起辟支佛乘。<a id="a-3y"></a>有大乘种姓故起菩萨乘。<a id="a-3z"></a>今当略说。<a id="a-40"></a>发起种种自利利他殊胜功德。<a id="a-41"></a>得普贤地及一切智。<a id="a-42"></a>复能了知此是诸地。<a id="a-43"></a>此是波罗蜜多。<a id="a-44"></a>此是诸三摩地。<a id="a-45"></a>此是诸陀罗尼。<a id="a-46"></a>此是神通。<a id="a-47"></a>此是诸明。<a id="a-48"></a>此是自在。<a id="a-49"></a>此是解脱。<a id="a-4A"></a>此是诸力。<a id="a-4B"></a>此是无畏。<a id="a-4C"></a>此是无碍解。<a id="a-4D"></a>此是诸佛不共之法。<a id="a-4E"></a>善男子。<a id="a-4F"></a>菩萨以莲花等数。<a id="a-4G"></a>总持善巧。<a id="a-4H"></a>建立如是无量诸法种种庄严。<a id="a-4I"></a>善男子。<a id="a-4J"></a>是名菩萨能得安立最胜大法一切宫殿种种庄严。<a id="a-4K"></a>善男子。<a id="a-4L"></a>云何菩萨能于众会决定演说种种妙法。<a id="a-4M"></a>犹如风吹诸劫波树。<a id="a-4N"></a>于常常时雨适意花如雨而下。<a id="a-4O"></a>善男子。<a id="a-4P"></a>如风吹动诸劫波树。<a id="a-4Q"></a>适意之花如雨而下。<a id="a-4R"></a>及诸珍宝庄严之具。<a id="a-4S"></a>衣服饮食种种具足。<a id="a-4T"></a>微风吹动展转出现。<a id="a-4U"></a>遍于天人。<a id="a-4V"></a>众生得已无复忧恼。<a id="a-4W"></a>心生庆悦获增上喜。<a id="a-4X"></a>身心安乐欢娱游戏受法苑乐。<a id="a-4Y"></a>于一切时色相端严威力速疾。<a id="a-4Z"></a>受诸胜乐而无退减。<a id="a-4a"></a>菩萨亦尔。<a id="a-4b"></a>犹如彼风。<a id="a-4c"></a>于清净世界。<a id="a-4d"></a>请诸如来及诸菩萨。<a id="a-4e"></a>于众会中决定演说相应妙法。<a id="a-4f"></a>雨法宝花如雨而下。<a id="a-4g"></a>谓契经。<a id="a-4h"></a>应颂。<a id="a-4i"></a>记别。<a id="a-4j"></a>讽诵自说缘起。<a id="a-4k"></a>譬喻本事本生。<a id="a-4l"></a>方广希法论议。<a id="a-4m"></a>或上或下。<a id="a-4n"></a>若顺若逆。<a id="a-4o"></a>种种演说。<a id="a-4p"></a>复能示现一切世俗所有言说。<a id="a-4q"></a>于其所缘无我法性寂静清净。<a id="a-4r"></a>演说解释离诸染相。<a id="a-4s"></a>复能显现一切诸法平等法门令有情入。<a id="a-4t"></a>复能示现不可思议如幻诸法。<a id="a-4u"></a>令如幻智之所趣向。<a id="a-4v"></a>复令有情于一切法种种增长。<a id="a-4w"></a>游戏神通欢喜悦乐。<a id="a-4x"></a>但有问答能令知足。<a id="a-4y"></a>离于中边。<a id="a-4z"></a>发起广大善巧神通。<a id="a-50"></a>由彼常能爱乐法苑。<a id="a-51"></a>身无疲厌语及意业终不违犯。<a id="a-52"></a>一切人天威德广大。<a id="a-53"></a>具足受用一切诸法恒不退减。<a id="a-54"></a>常起般若明耀观察。<a id="a-55"></a>趣向增上殊胜之法。<a id="a-56"></a>是名菩萨能于众会决定演说种种妙法如劫波树于常常时雨适意花如雨而下。<a id="a-57"></a>善男子。<a id="a-58"></a>云何菩萨于阿僧祇劫积集无量清净法轮。<a id="a-59"></a>及三摩地。<a id="a-5A"></a>解脱总持。<a id="a-5B"></a>于彼大海及迷卢山轮围山等之所围绕众会之处。<a id="a-5C"></a>若有众生堪应调伏成熟者中。<a id="a-5D"></a>发智风轮转灭所依一切无余。<a id="a-5E"></a>善男子。<a id="a-5F"></a>譬如劫尽坏世界时。<a id="a-5G"></a>以无碍风力速疾吹坏三千大千世界。<a id="a-5H"></a>百千那庾多。<a id="a-5I"></a>苏迷卢山。<a id="a-5J"></a>轮围山等。<a id="a-5K"></a>及诸大海破坏离散。<a id="a-5L"></a>犹若虚空都无所有。<a id="a-5M"></a>菩萨亦尔。<a id="a-5N"></a>于多劫中积集种种福智资粮之所庄严。<a id="a-5O"></a>能于一切众会之中发智风轮。<a id="a-5P"></a>以速疾神力示现神变。<a id="a-5Q"></a>发大音声说诸法蕴无碍法轮。<a id="a-5R"></a>令一切有情所起我慢如山峰者皆得销灭。<a id="a-5S"></a>复能证得胜法光明。<a id="a-5T"></a>毗钵舍那常现在前。<a id="a-5U"></a>如理思惟。<a id="a-5V"></a>一切诸行内心正住三摩呬多诸三摩地皆得具足。<a id="a-5W"></a>破坏离散诸蕴界处。<a id="a-5X"></a>一切诸行不坚之身。<a id="a-5Y"></a>了知一切虚妄分别。<a id="a-5Z"></a>即能超出一切世间。<a id="a-5a"></a>无有色相不可思议。<a id="a-5b"></a>增长出世福德圆满。<a id="a-5c"></a>复能示现一切色相了知。<a id="a-5d"></a>转得清净所依。<a id="a-5e"></a>尽未来际一切时住。<a id="a-5f"></a>是名菩萨于阿僧祇劫积集无量清净法轮。<a id="a-5g"></a>及三摩地解脱总持。<a id="a-5h"></a>于彼大海及迷卢山轮围山等之所围绕众会之处。<a id="a-5i"></a>若有众生堪应调伏成熟者中。<a id="a-5j"></a>发智风轮转灭所依一切无余。<a id="a-5k"></a>善男子。<a id="a-5l"></a>菩萨成就此十种法等之于风。</p>
  <p id="a5m">尔时止盖菩萨白佛言。<a id="a-5n"></a>世尊。<a id="a-5o"></a>说此十种法门。<a id="a-5p"></a>种种具足甚为希有。<a id="a-5q"></a>一切有情悉皆喜足。<a id="a-5r"></a>世尊。<a id="a-5s"></a>若有天人于此法中。<a id="a-5t"></a>能起净信胜解修行。<a id="a-5u"></a>如佛所说。<a id="a-5v"></a>当证具足今世后世。<a id="a-5w"></a>能得释梵所有安乐一向利他。</p>
  <p id="a5x">佛告止盖菩萨。<a id="a-5y"></a>善男子。<a id="a-5z"></a>如是如是观彼有情。<a id="a-60"></a>当得出过一切世间。<a id="a-61"></a>若有能于是诸法中而修行者。<a id="a-62"></a>永断一切诸不善法。<a id="a-63"></a>成就一切清净善法。<a id="a-64"></a>为诸世间之所归依。<a id="a-65"></a>若诽谤者是名愚人。<a id="a-66"></a>堕于恶处受诸苦恼。<a id="a-67"></a>又为一切世间天人阿素洛等之所轻贱。</p>
  <p id="a68">复次善男子。<a id="a-69"></a>菩萨成就十种法故等于虚空。<a id="a-6A"></a>何等为十。<a id="a-6B"></a>一者得离于垢。<a id="a-6C"></a>二者得无所著。<a id="a-6D"></a>三者能证寂静。<a id="a-6E"></a>四者证无边般若。<a id="a-6F"></a>五者得无边智。<a id="a-6G"></a>六者于平等法界能随顺行。<a id="a-6H"></a>七者得净胜解信一切法犹若虚空。<a id="a-6I"></a>八者得无所住。<a id="a-6J"></a>九者超过所行。<a id="a-6K"></a>十者超过计度。<a id="a-6L"></a>善男子。<a id="a-6M"></a>菩萨成就此十种法故等于虚空。</p>
  <p id="a6N">复次善男子。<a id="a-6O"></a>菩萨成就十种法等于虚空。<a id="a-6P"></a>何等为十。<a id="a-6Q"></a>一者于可爱不可爱色中不贪不嗔。<a id="a-6R"></a>二者于爱不爱声中不贪不嗔。<a id="a-6S"></a>三者于爱不爱香中不贪不嗔。<a id="a-6T"></a>四者于爱不爱味中不贪不嗔。<a id="a-6U"></a>五者于爱不爱触中不贪不嗔。<a id="a-6V"></a>六者于爱不爱法中不贪不嗔。<a id="a-6W"></a>七者于利衰中不贪不嗔。<a id="a-6X"></a>八者于毁誉中不贪不嗔。<a id="a-6Y"></a>九者于称讥中不贪不嗔。<a id="a-6Z"></a>十者于苦乐中不贪不嗔。<a id="a-6a"></a>善男子。<a id="a-6b"></a>菩萨成就此十种法等于虚空。</p>
  <p id="a6c">复次善男子。<a id="a-6d"></a>菩萨成就十种法等之于月。<a id="a-6e"></a>何者为十。<a id="a-6f"></a>一者能令一切有情身得悦乐。<a id="a-6g"></a>二者得喜乐见。<a id="a-6h"></a>三者增长白净诸法。<a id="a-6i"></a>四者能断黑闇之法。<a id="a-6j"></a>五者能令称赞。<a id="a-6k"></a>六者得身清净。<a id="a-6l"></a>七者得最上乘。<a id="a-6m"></a>八者常得庄严。<a id="a-6n"></a>九者得爱乐法。<a id="a-6o"></a>十者得大威神及大威德。<a id="a-6p"></a>善男子。<a id="a-6q"></a>云何菩萨令一切有情身得悦乐。<a id="a-6r"></a>善男子。<a id="a-6s"></a>如月出现能作清凉性可爱乐。<a id="a-6t"></a>令诸有情身得悦乐。<a id="a-6u"></a>菩萨亦尔。<a id="a-6v"></a>出现于世能除有情一切热恼性可爱乐。<a id="a-6w"></a>令一切有情身得悦乐。<a id="a-6x"></a>云何菩萨得喜乐见。<a id="a-6y"></a>善男子。<a id="a-6z"></a>如月出现光色鲜洁。<a id="a-70"></a>令诸有情欢喜乐见。<a id="a-71"></a>菩萨出现亦复如是。<a id="a-72"></a>诸根寂静威仪功德清净具足。<a id="a-73"></a>为一切有情欢喜乐见。<a id="a-74"></a>云何菩萨能得增长白净诸法。<a id="a-75"></a>善男子。<a id="a-76"></a>譬如白月日日增长。<a id="a-77"></a>乃至圆满种种光色皆得具足。<a id="a-78"></a>菩萨亦尔。<a id="a-79"></a>初发心时乃至坐于菩提道场。<a id="a-7A"></a>诸白净法渐渐增长。<a id="a-7B"></a>乃至圆满一切种智。<a id="a-7C"></a>云何菩萨能断一切黑闇之法。<a id="a-7D"></a>善男子。<a id="a-7E"></a>譬如黑月所有光色日日减少。<a id="a-7F"></a>至十五日诸光色相皆不可得。<a id="a-7G"></a>菩萨如是证出世智。<a id="a-7H"></a>诸不善法渐渐除灭。<a id="a-7I"></a>乃至坐于菩提道场一切无有。<a id="a-7J"></a>云何菩萨能令称赞。<a id="a-7K"></a>善男子。<a id="a-7L"></a>如月出现。<a id="a-7M"></a>能使人间城邑聚落诸刹帝利婆罗门等。<a id="a-7N"></a>若男若女悉皆称赞。<a id="a-7O"></a>菩萨如是如月出现。<a id="a-7P"></a>为一切世间天人阿素洛健达缚等悉皆称赞。<a id="a-7Q"></a>云何菩萨身得清净。<a id="a-7R"></a>善男子。<a id="a-7S"></a>如月天子业果成就得清净身光色明朗。<a id="a-7T"></a>菩萨如是出现于世。<a id="a-7U"></a>证于法性从法化生。<a id="a-7V"></a>不依父母羯逻蓝等不净所生故。<a id="a-7W"></a>身得清净光色明朗。<a id="a-7X"></a>云何菩萨得最上乘。<a id="a-7Y"></a>善男子。<a id="a-7Z"></a>如月天子乘最上乘光耀四洲。<a id="a-7a"></a>菩萨如是乘最上乘。<a id="a-7b"></a>智慧光耀无量无边一切世界。<a id="a-7c"></a>云何菩萨常得庄严。<a id="a-7d"></a>善男子。<a id="a-7e"></a>如月天子威德庄严。<a id="a-7f"></a>其庄严具常不萎歇。<a id="a-7g"></a>菩萨如是以功德法常自庄严。<a id="a-7h"></a>云何菩萨得爱乐法。<a id="a-7i"></a>善男子。<a id="a-7j"></a>如月天子于一切时爱乐欲乐。<a id="a-7k"></a>菩萨如月于一切时。<a id="a-7l"></a>爱法苑乐不爱欲乐。<a id="a-7m"></a>云何菩萨得大威神及大威德。<a id="a-7n"></a>善男子。<a id="a-7o"></a>如月天子有大神通及大威德。<a id="a-7p"></a>菩萨亦尔。<a id="a-7q"></a>有大神通及大威德。<a id="a-7r"></a>谓大福性及大智性。<a id="a-7s"></a>善男子。<a id="a-7t"></a>菩萨成就此十种法故等于月。</p>
  <p id="a7u">复次善男子。<a id="a-7v"></a>菩萨成就十种法等之于日。<a id="a-7w"></a>何等为十。<a id="a-7x"></a>一者能破一切无明黑闇。<a id="a-7y"></a>二者能调伏有情令得觉悟。<a id="a-7z"></a>三者能光耀十方。<a id="a-80"></a>四者能出现善法。<a id="a-81"></a>五者诸漏灭尽。<a id="a-82"></a>六者能作光明。<a id="a-83"></a>七者能映蔽一切外道邪论。<a id="a-84"></a>八者能示现高下。<a id="a-85"></a>九者起所作业。<a id="a-86"></a>所谓一切白净善法。<a id="a-87"></a>十者得善人爱乐。<a id="a-88"></a>云何菩萨能破一切无明黑闇。<a id="a-89"></a>善男子。<a id="a-8A"></a>如日出现破诸黑闇。<a id="a-8B"></a>菩萨日出亦复如是。<a id="a-8C"></a>能破一切无明黑闇。<a id="a-8D"></a>云何菩萨调伏有情令得觉悟。<a id="a-8E"></a>善男子。<a id="a-8F"></a>如日出现能令一切莲花开敷。<a id="a-8G"></a>菩萨日出调伏有情令得觉悟。<a id="a-8H"></a>云何菩萨能光耀十方。<a id="a-8I"></a>如日出现光耀十方。<a id="a-8J"></a>菩萨日现以般若威力。<a id="a-8K"></a>光明朗耀于十方界。<a id="a-8L"></a>而不娆乱诸有情等。<a id="a-8M"></a>云何菩萨能出现善法。<a id="a-8N"></a>善男子。<a id="a-8O"></a>如日天子出现之时。<a id="a-8P"></a>于赡部洲光明可得。<a id="a-8Q"></a>菩萨出世以智光明现诸善法。<a id="a-8R"></a>云何菩萨诸漏已尽。<a id="a-8S"></a>如日没时于赡部洲名日光隐没。<a id="a-8T"></a>菩萨烦恼得灭尽时。<a id="a-8U"></a>说名永断一切诸漏。<a id="a-8V"></a>云何菩萨能作光明。<a id="a-8W"></a>善男子。<a id="a-8X"></a>如日出现。<a id="a-8Y"></a>为赡部洲一切有情作种种光明。<a id="a-8Z"></a>菩萨出现。<a id="a-8a"></a>为一切有情放智慧光明。<a id="a-8b"></a>能破愚痴一切闇障。<a id="a-8c"></a>云何菩萨能映蔽一切外道邪论。<a id="a-8d"></a>如日出现能尽映蔽。<a id="a-8e"></a>彼日不念我能映蔽一切无明。<a id="a-8f"></a>然法性如是。<a id="a-8g"></a>菩萨日出能现威光。<a id="a-8h"></a>映蔽外道诸邪异论。<a id="a-8i"></a>菩萨不作如是思惟。<a id="a-8j"></a>我能映蔽诸邪异论。<a id="a-8k"></a>然法性如是。<a id="a-8l"></a>云何菩萨能示高下。<a id="a-8m"></a>善男子。<a id="a-8n"></a>如日出现于赡部洲。<a id="a-8o"></a>高下有情悉能显示。<a id="a-8p"></a>菩萨日现。<a id="a-8q"></a>以智慧光。<a id="a-8r"></a>于等不等有情悉见。<a id="a-8s"></a>谓入诸圣道。<a id="a-8t"></a>说名为等。<a id="a-8u"></a>处于非道。<a id="a-8v"></a>说名不等。<a id="a-8w"></a>云何菩萨起所作业。<a id="a-8x"></a>善男子。<a id="a-8y"></a>如日出现。<a id="a-8z"></a>令一切农夫起所作业。<a id="a-90"></a>菩萨日现。<a id="a-91"></a>发起一切善法之业。<a id="a-92"></a>云何菩萨得善人爱乐。<a id="a-93"></a>善男子。<a id="a-94"></a>如日出现。<a id="a-95"></a>为诸善人之所爱乐。<a id="a-96"></a>诸恶人类所共憎嫉。<a id="a-97"></a>菩萨日现聪慧善人之所爱乐。<a id="a-98"></a>愚夫种类无智恶人。<a id="a-99"></a>向诸邪道背于涅槃。<a id="a-9A"></a>乐生死者所共憎嫉。<a id="a-9B"></a>善男子。<a id="a-9C"></a>菩萨成就此十种法等之于日。</p>
  <p id="a9D">复次善男子。<a id="a-9E"></a>菩萨成就十种法犹如师子。<a id="a-9F"></a>何等为十。<a id="a-9G"></a>一者得不惊怖。<a id="a-9H"></a>二者得无怯惧。<a id="a-9I"></a>三者得不退道。<a id="a-9J"></a>四者如师子吼。<a id="a-9K"></a>五者得无所畏。<a id="a-9L"></a>六者游行园林。<a id="a-9M"></a>七者依止岩窟。<a id="a-9N"></a>八者得无所取。<a id="a-9O"></a>九者势力勇猛能破他军。<a id="a-9P"></a>十者守护一切善法苗稼。<a id="a-9Q"></a>云何菩萨得不惊怖。<a id="a-9R"></a>善男子。<a id="a-9S"></a>譬如师子所游行处终无惊怖。<a id="a-9T"></a>自见己身无有等者。<a id="a-9U"></a>菩萨如是所行之处无有惊怖。<a id="a-9V"></a>自见己身无与等者。<a id="a-9W"></a>云何菩萨得无怯惧。<a id="a-9X"></a>善男子。<a id="a-9Y"></a>犹如师子闻彼野干诸恶兽声终无怯惧。<a id="a-9Z"></a>菩萨如是。<a id="a-9a"></a>能于一切他诤论时终无怯惧。<a id="a-9b"></a>不自沉没亦无倨傲。<a id="a-9c"></a>云何菩萨不退于道。<a id="a-9d"></a>善男子。<a id="a-9e"></a>譬如师子唤使前来。<a id="a-9f"></a>其心终无退避于道。<a id="a-9g"></a>菩萨如是能于一切诤论之处。<a id="a-9h"></a>唤菩萨来心无退屈。<a id="a-9i"></a>云何菩萨如师子吼。<a id="a-9j"></a>善男子。<a id="a-9k"></a>譬如师子哮吼之时。<a id="a-9l"></a>恶兽野干各于方处惊骇驰走。<a id="a-9m"></a>菩萨如是说无上乘如师子吼。<a id="a-9n"></a>能令一切外道野干执我我所诸恶兽等。<a id="a-9o"></a>于诸方所驰走而去。<a id="a-9p"></a>菩萨虽作是师子吼。<a id="a-9q"></a>终不恼乱一切有情。<a id="a-9r"></a>但欲令彼执我我所诸有情类皆令调伏永舍离故。<a id="a-9s"></a>云何菩萨得无所畏。<a id="a-9t"></a>善男子。<a id="a-9u"></a>譬如师子普观诸处得无所畏。<a id="a-9v"></a>菩萨如是。<a id="a-9w"></a>普能观察诸有情界。<a id="a-9x"></a>威仪清净得无所畏。<a id="a-9y"></a>云何菩萨游行园林。<a id="a-9z"></a>譬如师子自性无畏能现威势游诸园林。<a id="a-A0"></a>菩萨如是。<a id="a-A1"></a>自性寂静常能游戏无碍法林。<a id="a-A2"></a>云何菩萨依止岩窟。<a id="a-A3"></a>善男子。<a id="a-A4"></a>譬如师子依据山窟。<a id="a-A5"></a>菩萨如是常能安住智慧岩窟。<a id="a-A6"></a>云何菩萨得无所取。<a id="a-A7"></a>善男子。<a id="a-A8"></a>譬如师子弃舍藏积得无所取。<a id="a-A9"></a>菩萨如是弃舍一切烦恼重担永无所取。<a id="a-AA"></a>云何菩萨如彼师子。<a id="a-AB"></a>性能勇猛有大势力。<a id="a-AC"></a>独一无二能破他军。<a id="a-AD"></a>善男子。<a id="a-AE"></a>菩萨坐于菩提道场。<a id="a-AF"></a>独一无二力能摧破诸魔军众。<a id="a-AG"></a>云何菩萨守护一切善法苗稼。<a id="a-AH"></a>善男子。<a id="a-AI"></a>譬如师子所游行处近于村邑。<a id="a-AJ"></a>一切恶兽无能损坏近彼苗稼。<a id="a-AK"></a>菩萨如是所近人间及游行处。<a id="a-AL"></a>一切外道诸恶禽兽。<a id="a-AM"></a>无能损坏善法苗稼。<a id="a-AN"></a>善男子。<a id="a-AO"></a>菩萨成就此十种法得如师子。</p>
  <p id="aAP">复次善男子。<a id="a-AQ"></a>菩萨成就十种法能善调伏。<a id="a-AR"></a>何等为十。<a id="a-AS"></a>一者菩提心坚固。<a id="a-AT"></a>二者所作能净菩提之心。<a id="a-AU"></a>三者密护诸根。<a id="a-AV"></a>四者能趣向正道。<a id="a-AW"></a>五者能荷重担。<a id="a-AX"></a>六者终无厌倦。<a id="a-AY"></a>七者得于正命利益有情。<a id="a-AZ"></a>八者舍离一切矫诈言论。<a id="a-Aa"></a>九者永离谄诳。<a id="a-Ab"></a>十者自性质直。<a id="a-Ac"></a>善男子。<a id="a-Ad"></a>菩萨成就此十种法能善调伏。</p>
  <p id="aAe">复次善男子。<a id="a-Af"></a>菩萨成就十种法得自性寂静。<a id="a-Ag"></a>何等为十。<a id="a-Ah"></a>一者得瑜伽师。<a id="a-Ai"></a>二者多习空性。<a id="a-Aj"></a>三者开发圣道离一切缠无有障碍。<a id="a-Ak"></a>四者顺如来教修行无违。<a id="a-Al"></a>五者随顺诸法平等理趣。<a id="a-Am"></a>通达实相游止世间。<a id="a-An"></a>心常下劣如旃荼罗子。<a id="a-Ao"></a>六者于一切时常能起于乞丐之想。<a id="a-Ap"></a>远离我慢憍醉放逸。<a id="a-Aq"></a>七者于佛法中无有疑惑。<a id="a-Ar"></a>于佛正智现前能证。<a id="a-As"></a>八者于一切法无有犹豫。<a id="a-At"></a>以自内证知法性故。<a id="a-Au"></a>九者不由他悟自见道故。<a id="a-Av"></a>十者为世福田向菩提故。<a id="a-Aw"></a>善男子。<a id="a-Ax"></a>菩萨成就此十种法得自性寂静。</p>
  <p id="aAy">复次善男子。<a id="a-Az"></a>菩萨成就十种法得如莲花。<a id="a-B0"></a>何等为十。<a id="a-B1"></a>一者无所染着。<a id="a-B2"></a>二者不为少分罪垢所染。<a id="a-B3"></a>三者得妙戒香。<a id="a-B4"></a>四者常得清净。<a id="a-B5"></a>五者面门微笑。<a id="a-B6"></a>六者得不粗犷。<a id="a-B7"></a>七者能现吉祥。<a id="a-B8"></a>八者开发觉悟。<a id="a-B9"></a>九者成熟觉悟。<a id="a-BA"></a>十者为他摄取。<a id="a-BB"></a>云何菩萨无所染着。<a id="a-BC"></a>善男子。<a id="a-BD"></a>譬如莲花从水出现无所染着。<a id="a-BE"></a>何以故。<a id="a-BF"></a>由彼莲花性清净故。<a id="a-BG"></a>菩萨如是虽从生死水中出现既出现已无所染着。<a id="a-BH"></a>何以故。<a id="a-BI"></a>菩萨能证方便般若法自性故。<a id="a-BJ"></a>由菩萨善巧处生死中。<a id="a-BK"></a>不为生死过患染着。<a id="a-BL"></a>以方便般若能摄彼故。<a id="a-BM"></a>云何菩萨不为少分罪垢所染。<a id="a-BN"></a>善男子。<a id="a-BO"></a>譬如莲花不为少分水所染污。<a id="a-BP"></a>菩萨如是不为小分罪垢所染。<a id="a-BQ"></a>云何菩萨得妙戒香。<a id="a-BR"></a>善男子。<a id="a-BS"></a>如地方所若有能生莲花之处。<a id="a-BT"></a>其香普遍彼彼地方。<a id="a-BU"></a>菩萨如是游行一切人间地方。<a id="a-BV"></a>戒香遍满彼游行处。<a id="a-BW"></a>云何菩萨常得清净。<a id="a-BX"></a>善男子如地方所生莲花处。<a id="a-BY"></a>即为一切世间聚落诸婆罗门刹帝利等。<a id="a-BZ"></a>悉皆以彼为清净处。<a id="a-Ba"></a>菩萨如是所生之处寂静清净故。<a id="a-Bb"></a>常为诸佛护持忆念。<a id="a-Bc"></a>及诸菩萨之所称叹。<a id="a-Bd"></a>又为天龙药叉健达缚阿素洛紧捺洛莫呼洛伽人非人等皆往趣之。<a id="a-Be"></a>云何菩萨面门微笑。<a id="a-Bf"></a>善男子。<a id="a-Bg"></a>譬如莲花周遍开敷。<a id="a-Bh"></a>一切有情若有见者心皆悦乐。<a id="a-Bi"></a>菩萨如是于一切时。<a id="a-Bj"></a>和颜微笑。<a id="a-Bk"></a>离于颦蹙诸根清净。<a id="a-Bl"></a>何菩萨得不粗犷。<a id="a-Bm"></a>善男子。<a id="a-Bn"></a>譬如莲花。<a id="a-Bo"></a>其性柔软而不粗犷。<a id="a-Bp"></a>菩萨如是性恒柔软。<a id="a-Bq"></a>语无粗犷又无矫诈。<a id="a-Br"></a>云何菩萨能现吉祥。<a id="a-Bs"></a>善男子。<a id="a-Bt"></a>譬如有人若觉若梦。<a id="a-Bu"></a>乃至于一牟呼栗多。<a id="a-Bv"></a>若见莲花以为吉祥瑞应之相称扬赞叹。<a id="a-Bw"></a>菩萨如是于一切时。<a id="a-Bx"></a>若有见者为善吉祥。<a id="a-By"></a>称扬赞叹为大利益。<a id="a-Bz"></a>乃至能得一切智故。<a id="a-C0"></a>云何菩萨开发觉悟。<a id="a-C1"></a>善男子。<a id="a-C2"></a>譬如莲花敷荣之时名为开发。<a id="a-C3"></a>菩萨如是若得般若菩提分花开敷之时说名觉悟。<a id="a-C4"></a>云何菩萨成熟觉悟。<a id="a-C5"></a>善男子。<a id="a-C6"></a>譬如莲花成熟之时。<a id="a-C7"></a>若有见者能令眼根增上悦乐。<a id="a-C8"></a>若有嗅者能令鼻根增上悦乐。<a id="a-C9"></a>若有触者能令身根增上悦乐。<a id="a-CA"></a>若欢喜者能令意根增上悦乐。<a id="a-CB"></a>菩萨如是若得般若光明成就。<a id="a-CC"></a>能令见者眼根清净。<a id="a-CD"></a>能令闻者耳根清净。<a id="a-CE"></a>能令触时及供养者身根清净。<a id="a-CF"></a>能令称扬赞叹功德思惟之者意根清净。<a id="a-CG"></a>云何菩萨为他摄取。<a id="a-CH"></a>善男子。<a id="a-CI"></a>譬如莲花开敷之时。<a id="a-CJ"></a>能令一切人及非人之所摄取。<a id="a-CK"></a>菩萨如是所生之处。<a id="a-CL"></a>为一切佛及诸菩萨释梵护世之所摄取。<a id="a-CM"></a>善男子。<a id="a-CN"></a>菩萨成就此十种法得如莲花。</p>
 </body>
</html>