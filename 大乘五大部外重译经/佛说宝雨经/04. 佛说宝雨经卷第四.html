<!doctype html>
<html id="z3IBThMN7" data-ver="736">
 <head>
  <meta charset="utf-8">
  <meta author="达摩流志">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛说宝雨经卷第四</h1>
  <p id="a2">复次善男子。<a id="a-3"></a>菩萨成就十种法得如于水。<a id="a-4"></a>何等为十。<a id="a-5"></a>一者随顺善法。<a id="a-6"></a>二者常能生长一切白法。<a id="a-7"></a>三者欢喜净信悦乐滋润。<a id="a-8"></a>四者令一切烦恼相续朽败。<a id="a-9"></a>五者自性澄清无浊洁净。<a id="a-A"></a>六者息灭一切烦恼烧然。<a id="a-B"></a>七者舍离一切诸欲爱渴。<a id="a-C"></a>八者甚深难度。<a id="a-D"></a>九者于等不等地方充满。<a id="a-E"></a>十者息灭一切诸烦恼尘。<a id="a-F"></a>云何菩萨随顺善法。<a id="a-G"></a>譬如大水若行若流若出。<a id="a-H"></a>皆能随顺滋润草木。<a id="a-I"></a>菩萨如是于诸善法。<a id="a-J"></a>随顺修行随顺流布随顺出离。<a id="a-K"></a>是名菩萨随顺善法。<a id="a-L"></a>云何菩萨能生一切白善之法。<a id="a-M"></a>善男子。<a id="a-N"></a>譬如水性能生一切草木丛林生已增长。<a id="a-O"></a>菩萨如是。<a id="a-P"></a>以三摩地水。<a id="a-Q"></a>能生一切菩提分法生已增长。<a id="a-R"></a>乃至能成萨筏若树。<a id="a-S"></a>以得一切佛果智树。<a id="a-T"></a>所有种种诸白善法。<a id="a-U"></a>令诸有情之所受用。<a id="a-V"></a>是名菩萨能生一切诸白善法。<a id="a-W"></a>云何菩萨得欢喜净信悦乐滋润。<a id="a-X"></a>善男子。<a id="a-Y"></a>譬如于水自性流润。<a id="a-Z"></a>及能令他一切滋润。<a id="a-a"></a>菩萨如是常怀净信。<a id="a-b"></a>欢喜悦乐自性滋润及能令他一切有情欢喜净信悦乐滋润。<a id="a-c"></a>云何欢喜。<a id="a-d"></a>谓常悕求出世间法。<a id="a-e"></a>云何净信。<a id="a-f"></a>谓能归依于佛法僧。<a id="a-g"></a>云何悦乐。<a id="a-h"></a>谓彼所有清净之心而常悦乐。<a id="a-i"></a>是名菩萨欢喜净信悦乐滋润。<a id="a-j"></a>云何菩萨令一切烦恼相续根栽皆悉朽败。<a id="a-k"></a>善男子。<a id="a-l"></a>譬如于水能令一切若树若草其根腐败。<a id="a-m"></a>菩萨如是以修行所依三摩地水。<a id="a-n"></a>能令一切烦恼根栽相续腐败。<a id="a-o"></a>既腐败已烦恼相续体不可得。<a id="a-p"></a>烦恼臭秽无有余习。<a id="a-q"></a>是名菩萨令一切烦恼相续根栽皆悉腐败。<a id="a-r"></a>云何菩萨自性澄清无浊洁净。<a id="a-s"></a>善男子。<a id="a-t"></a>犹如于水自性澄清无浊洁净。<a id="a-u"></a>云何自性澄清。<a id="a-v"></a>谓能远离缠及随眠。<a id="a-w"></a>云何无浊。<a id="a-x"></a>谓能远离贪嗔痴故。<a id="a-y"></a>云何洁净。<a id="a-z"></a>能令诸根得洁净故。<a id="a-10"></a>是名菩萨自性澄清无浊洁净。<a id="a-11"></a>云何菩萨息灭一切烦恼烧然。<a id="a-12"></a>善男子。<a id="a-13"></a>犹如水性于有情热恼及热时热处悉令息灭。<a id="a-14"></a>菩萨如是。<a id="a-15"></a>能以法水息灭有情诸烦恼热。<a id="a-16"></a>是名菩萨息灭一切烦恼烧然。<a id="a-17"></a>云何菩萨舍离一切诸欲爱渴。<a id="a-18"></a>善男子。<a id="a-19"></a>犹如有情为渴所逼。<a id="a-1A"></a>若得于水即便止渴。<a id="a-1B"></a>菩萨如是。<a id="a-1C"></a>一切有情为彼欲境渴所逼故生诸苦恼。<a id="a-1D"></a>菩萨即为雨大法雨。<a id="a-1E"></a>有情由此离境界渴。<a id="a-1F"></a>是名菩萨舍离一切诸爱欲渴。<a id="a-1G"></a>云何菩萨甚深难度。<a id="a-1H"></a>善男子。<a id="a-1I"></a>如大深水甚为难度菩萨如是。<a id="a-1J"></a>成就般若圆满甚深。<a id="a-1K"></a>不为诸魔一切外道之所能度。<a id="a-1L"></a>是名菩萨甚深难度。<a id="a-1M"></a>云何菩萨于等不等地方充满。<a id="a-1N"></a>善男子。<a id="a-1O"></a>如水瀑流。<a id="a-1P"></a>于等不等诸地方所皆悉遍满。<a id="a-1Q"></a>菩萨如是法水瀑流。<a id="a-1R"></a>于等不等诸有情界遍能充满。<a id="a-1S"></a>由菩萨哀愍诸有情故。<a id="a-1T"></a>发起瀑流广大法水而不逼迫。<a id="a-1U"></a>诸有情界不同于水。<a id="a-1V"></a>是名菩萨于等不等地方充满云何菩萨息灭一切诸烦恼尘。<a id="a-1W"></a>善男子。<a id="a-1X"></a>譬如于水能令一切坚硬地方普皆柔软。<a id="a-1Y"></a>及诸尘坌皆能止息。<a id="a-1Z"></a>菩萨如是以般若所依三摩地水。<a id="a-1a"></a>令诸有情坚硬染心悉皆柔软。<a id="a-1b"></a>及能息灭烦恼尘坌。<a id="a-1c"></a>是名菩萨息灭一切诸烦恼尘。<a id="a-1d"></a>善男子。<a id="a-1e"></a>菩萨成就此十种法。<a id="a-1f"></a>等之于水。</p>
  <p id="a1g">复次善男子。<a id="a-1h"></a>菩萨成就十种法。<a id="a-1i"></a>等之于火。<a id="a-1j"></a>何等为十。<a id="a-1k"></a>一者能烧诸烦恼聚。<a id="a-1l"></a>二者能成熟佛法。<a id="a-1m"></a>三者能干诸烦恼泥。<a id="a-1n"></a>四者如大火聚。<a id="a-1o"></a>五者如火光明。<a id="a-1p"></a>六者能令惊怖。<a id="a-1q"></a>七者能令安隐。<a id="a-1r"></a>八者能令一切有情共得。<a id="a-1s"></a>九者能令供养。<a id="a-1t"></a>十者得不轻欺。<a id="a-1u"></a>云何能烧诸烦恼聚。<a id="a-1v"></a>善男子。<a id="a-1w"></a>譬如大火能烧一切草木丛林诸秽恶聚。<a id="a-1x"></a>菩萨如是以智慧火。<a id="a-1y"></a>能烧一切缠及随眠贪嗔痴等烦恼恶聚。<a id="a-1z"></a>是名菩萨能烧一切诸烦恼聚。<a id="a-20"></a>云何菩萨能成熟佛法。<a id="a-21"></a>善男子。<a id="a-22"></a>譬如火性成熟一切种种饮食诸药等物。<a id="a-23"></a>菩萨如是以内证般若。<a id="a-24"></a>成熟佛法而不退失。<a id="a-25"></a>是名菩萨成熟佛法。<a id="a-26"></a>云何菩萨能干诸烦恼泥。<a id="a-27"></a>善男子。<a id="a-28"></a>譬如大火能干于泥。<a id="a-29"></a>菩萨如是悉能干竭诸烦恼泥。<a id="a-2A"></a>是名菩萨能干一切诸烦恼泥。<a id="a-2B"></a>云何菩萨如大火聚。<a id="a-2C"></a>善男子。<a id="a-2D"></a>譬如有人为极寒苦之所逼迫。<a id="a-2E"></a>然大火聚得离寒苦。<a id="a-2F"></a>菩萨如是。<a id="a-2G"></a>若诸有情为烦恼寒苦之所逼迫。<a id="a-2H"></a>以般若火令得销灭。<a id="a-2I"></a>是名菩萨如大火聚。<a id="a-2J"></a>云何菩萨如火光明。<a id="a-2K"></a>善男子。<a id="a-2L"></a>譬如有人于雪山顶玟陀罗山顶然大火聚。<a id="a-2M"></a>赫奕炽盛光耀周遍一踰缮那。<a id="a-2N"></a>或二踰缮那。<a id="a-2O"></a>或三踰缮那。<a id="a-2P"></a>菩萨如是以智慧明。<a id="a-2Q"></a>光耀周遍百踰缮那。<a id="a-2R"></a>或千踰缮那。<a id="a-2S"></a>或百千踰缮那。<a id="a-2T"></a>乃至无量阿僧企耶。<a id="a-2U"></a>诸世界中一切有情。<a id="a-2V"></a>皆蒙智光明耀周遍。<a id="a-2W"></a>有情遇此智光明故。<a id="a-2X"></a>破坏一切无明黑闇。<a id="a-2Y"></a>是名菩萨如火光明。<a id="a-2Z"></a>云何菩萨能令惊怖。<a id="a-2a"></a>善男子。<a id="a-2b"></a>譬如兽王及诸恶兽。<a id="a-2c"></a>见大火聚即生怖畏。<a id="a-2d"></a>既惊怖已舍离于此远至他方。<a id="a-2e"></a>一切魔王及诸魔众亦复如是。<a id="a-2f"></a>若见菩萨心生怖畏。<a id="a-2g"></a>由彼自念威光下劣。<a id="a-2h"></a>舍离菩萨远至余处。<a id="a-2i"></a>尚不欲闻菩萨之名何况近见。<a id="a-2j"></a>是名菩萨能令惊怖。<a id="a-2k"></a>云何菩萨能令安隐。<a id="a-2l"></a>善男子。<a id="a-2m"></a>譬如有人在于旷野。<a id="a-2n"></a>饥渴困乏险难艰辛迷失方所。<a id="a-2o"></a>见大火聚即往趣之。<a id="a-2p"></a>或遇村落或牧牛处。<a id="a-2q"></a>彼人见已。<a id="a-2r"></a>远离一切所有怖畏心得安隐。<a id="a-2s"></a>有情亦尔。<a id="a-2t"></a>在于生死旷野。<a id="a-2u"></a>险难饥渴困乏迷失正路。<a id="a-2v"></a>见菩萨已远离一切烦恼惊怖心得安隐。<a id="a-2w"></a>是名菩萨能令安隐。<a id="a-2x"></a>云何菩萨能令一切有情共得。<a id="a-2y"></a>善男子。<a id="a-2z"></a>譬如火聚温暖势力。<a id="a-30"></a>一切有情之所共得。<a id="a-31"></a>若王王等及旃荼罗子皆共得之。<a id="a-32"></a>菩萨亦尔。<a id="a-33"></a>所有恩力一切有情。<a id="a-34"></a>若王王等及旃荼罗子。<a id="a-35"></a>皆共得之。<a id="a-36"></a>是名菩萨能令一切有情共得。<a id="a-37"></a>云何菩萨能令供养。<a id="a-38"></a>善男子。<a id="a-39"></a>譬如火聚能令人间城邑聚落事火婆罗门刹帝利等之所供养。<a id="a-3A"></a>菩萨亦尔。<a id="a-3B"></a>应为世间天人阿素洛等。<a id="a-3C"></a>犹如佛想而皆供养。<a id="a-3D"></a>是名菩萨能令供养。<a id="a-3E"></a>云何菩萨得不轻欺。<a id="a-3F"></a>善男子。<a id="a-3G"></a>如微小火不可轻欺以性能烧故。<a id="a-3H"></a>菩萨亦尔。<a id="a-3I"></a>住解行位初学大乘。<a id="a-3J"></a>虽未能有广大威力。<a id="a-3K"></a>一切世间天人阿素洛等终不轻慢。<a id="a-3L"></a>何以故。<a id="a-3M"></a>世间天龙药叉健达缚阿素洛等。<a id="a-3N"></a>了知菩萨不久坐于菩提道场。<a id="a-3O"></a>当成阿耨多罗三藐三菩提。<a id="a-3P"></a>是名菩萨得不轻欺。<a id="a-3Q"></a>善男子。<a id="a-3R"></a>菩萨成就此十种法。<a id="a-3S"></a>得如于火。</p>
  <p id="a3T">复次善男子。<a id="a-3U"></a>菩萨成就十种法。<a id="a-3V"></a>等如于风何等为十。<a id="a-3W"></a>一者等于风行无有处所。<a id="a-3X"></a>二者等风所行究竟不尽。<a id="a-3Y"></a>三者能得摧破有情我慢山峰。<a id="a-3Z"></a>四者能得起于大法云雨。<a id="a-3a"></a>五者能得除灭一切有情烦惑热恼。<a id="a-3b"></a>六者能普施与一切有情等流净法。<a id="a-3c"></a>出息入息活命善巧。<a id="a-3d"></a>七者能持无量大法云雨。<a id="a-3e"></a>八者能得安立最胜大法。<a id="a-3f"></a>一切宫殿种种庄严。<a id="a-3g"></a>九者能于众会决定演说种种妙法。<a id="a-3h"></a>犹如风吹诸劫波树。<a id="a-3i"></a>适意之花如雨而下。<a id="a-3j"></a>十者于阿僧祇劫。<a id="a-3k"></a>积集无量清净法轮。<a id="a-3l"></a>及三摩地解脱总持。<a id="a-3m"></a>于彼大海苏迷卢山。<a id="a-3n"></a>轮围山等之所围绕众会之处。<a id="a-3o"></a>若有众生堪应调伏可成熟者。<a id="a-3p"></a>发智风轮转灭所依一切无余。<a id="a-3q"></a>善男子。<a id="a-3r"></a>云何等于风行无有处所。<a id="a-3s"></a>善男子。<a id="a-3t"></a>譬如风行于一切处无有住着亦无处所。<a id="a-3u"></a>无所依止亦无色相能作自事。<a id="a-3v"></a>谓令一切宫室苏迷卢山及诸海等有所动摇。<a id="a-3w"></a>皆得成办能令他见。<a id="a-3x"></a>菩萨亦复如是。<a id="a-3y"></a>行一切处得无所著。<a id="a-3z"></a>何者是一切处。<a id="a-40"></a>谓蕴界处。<a id="a-41"></a>一切法中蕴。<a id="a-42"></a>谓色蕴受蕴想蕴行蕴识蕴。<a id="a-43"></a>界谓眼界色界眼识界。<a id="a-44"></a>耳界声界耳识界。<a id="a-45"></a>鼻界香界鼻识界。<a id="a-46"></a>舌界味界舌识界。<a id="a-47"></a>身界触界身识界。<a id="a-48"></a>意界法界意识界。<a id="a-49"></a>处谓眼处色处耳处声处鼻处香处舌处味处身处触处意处法处。<a id="a-4A"></a>菩萨又于世出世法。<a id="a-4B"></a>一切天人富贵炽盛。<a id="a-4C"></a>转轮圣王。<a id="a-4D"></a>释梵护世大自在天。<a id="a-4E"></a>及声闻缘觉诸地菩萨。<a id="a-4F"></a>乃至一切智中于此诸处得无所著。<a id="a-4G"></a>又能远离非有非无。<a id="a-4H"></a>非一性。<a id="a-4I"></a>非异性。<a id="a-4J"></a>非真实性。<a id="a-4K"></a>非虚妄性等。<a id="a-4L"></a>无量分别之所分别。<a id="a-4M"></a>以无有所缘故。<a id="a-4N"></a>然菩萨所行解脱无碍。<a id="a-4O"></a>复能示现普遍十方无量无边诸世界中。<a id="a-4P"></a>现作释梵护世等身。<a id="a-4Q"></a>为欲饶益一切有情行一切处。<a id="a-4R"></a>经于多劫终不可见由离边际故。<a id="a-4S"></a>以法性身远离分别所分别故。<a id="a-4T"></a>善男子。<a id="a-4U"></a>是名菩萨等于风行无有处所。<a id="a-4V"></a>善男子。<a id="a-4W"></a>云何菩萨等风所行究竟不尽。<a id="a-4X"></a>善男子。<a id="a-4Y"></a>如风顺行无量世界。<a id="a-4Z"></a>能吹诸物速疾回转各有所作。<a id="a-4a"></a>菩萨亦尔。<a id="a-4b"></a>如风触物速疾行于一切方所究竟不尽。<a id="a-4c"></a>谓能行于一切如来道场众会。<a id="a-4d"></a>及诸菩萨道场众会。<a id="a-4e"></a>又于一切世间所有宫室之中。<a id="a-4f"></a>普遍安立宣畅演说。<a id="a-4g"></a>周遍观察世俗胜义无量诸法。<a id="a-4h"></a>是名菩萨等风所行究竟不尽。<a id="a-4i"></a>善男子。<a id="a-4j"></a>云何菩萨能得摧破一切有情我慢山峰。<a id="a-4k"></a>善男子。<a id="a-4l"></a>譬如风吹能令曼陀罗山峰林。<a id="a-4m"></a>低屈摧折堕落菩萨亦尔。<a id="a-4n"></a>如彼风吹能令有情我慢憍醉纵逸峰林摧折堕落。<a id="a-4o"></a>何者名为我慢山峰。<a id="a-4p"></a>谓诸有情。<a id="a-4q"></a>恃己所有色力等相。<a id="a-4r"></a>受用自在长寿无病能得活命。<a id="a-4s"></a>工巧多闻聪明智慧。<a id="a-4t"></a>有胜眷属言辞辩了令众乐闻。<a id="a-4u"></a>由是憍醉自赞。<a id="a-4v"></a>已能菩萨为欲摧破有情我慢山峰故。<a id="a-4w"></a>能示现色力之相受用等事。<a id="a-4x"></a>最胜自在过于彼人。<a id="a-4y"></a>为说正法摧破有情我慢高山。<a id="a-4z"></a>悉能安置清净善处。<a id="a-50"></a>是名菩萨能得摧破我慢山峰。<a id="a-51"></a>善男子。<a id="a-52"></a>云何菩萨能得起于大法云雨。<a id="a-53"></a>善男子。<a id="a-54"></a>譬如风力周遍四方发起大云。<a id="a-55"></a>其云如轮有种种色。<a id="a-56"></a>雷音远震如海中声。<a id="a-57"></a>美妙明朗甚深柔软。<a id="a-58"></a>又出种种音乐歌声能令悦意。<a id="a-59"></a>电光为鬘庄严晃耀。<a id="a-5A"></a>昼夜恒常而雨大雨。<a id="a-5B"></a>又雨种种诸宝之雨。<a id="a-5C"></a>流霔周遍弥覆百千俱胝那庾多界。<a id="a-5D"></a>令诸有情欢喜悦乐。<a id="a-5E"></a>又令世间一切草木丛林苗稼皆得生长。<a id="a-5F"></a>菩萨亦尔。<a id="a-5G"></a>以大悲为风。<a id="a-5H"></a>发起十方无边世界。<a id="a-5I"></a>种种身相以之为云。<a id="a-5J"></a>所出光明晃耀殊胜色相显现。<a id="a-5K"></a>如彼电鬘光饰严净。<a id="a-5L"></a>为诸有情之所爱乐。<a id="a-5M"></a>出大音声说真实法。<a id="a-5N"></a>犹如雷震美声深远。<a id="a-5O"></a>言辞差别有六万种。<a id="a-5P"></a>以此音声为尽虚空周遍法界一切有情雨大法雨。<a id="a-5Q"></a>覆护一切世界有情在于恶趣。<a id="a-5R"></a>及诸无暇受苦之者皆令离苦。<a id="a-5S"></a>复能加持此诸有情。<a id="a-5T"></a>安置一切严净世界。<a id="a-5U"></a>然皆令得最胜喜悦。<a id="a-5V"></a>生安乐心富贵炽盛。<a id="a-5W"></a>令得种种相好圆光。<a id="a-5X"></a>其光清净分明晃耀。<a id="a-5Y"></a>又于一切诸法会中。<a id="a-5Z"></a>以法雨水灌人天顶。<a id="a-5a"></a>令得最胜欢喜悦乐。<a id="a-5b"></a>成就圆满一切世间。<a id="a-5c"></a>及出世间诸白净法。<a id="a-5d"></a>皆令生长如彼云雨。<a id="a-5e"></a>能令药草丛林苗稼皆得生长。<a id="a-5f"></a>是名菩萨能广发起大法云雨。<a id="a-5g"></a>善男子。<a id="a-5h"></a>云何菩萨能得除灭一切有情烦惑热恼。<a id="a-5i"></a>善男子。<a id="a-5j"></a>如风吹击诸云藏时。<a id="a-5k"></a>周遍流注清净香雨能作清凉。<a id="a-5l"></a>除灭有情一切热恼。<a id="a-5m"></a>菩萨亦尔。<a id="a-5n"></a>大悲为风以正法为水。<a id="a-5o"></a>清净戒香及不空愿香饶益有情。<a id="a-5p"></a>谓亲近菩萨同居之时。<a id="a-5q"></a>若闻说法若见若触皆蒙获益。<a id="a-5r"></a>是名菩萨不空愿香。<a id="a-5s"></a>以此无上和合香水。<a id="a-5t"></a>能令恶趣一切有情贪嗔痴等。<a id="a-5u"></a>邪见恶行贫穷困苦。<a id="a-5v"></a>于其境界所爱乖离非爱和合。<a id="a-5w"></a>起非法贪能生众病。<a id="a-5x"></a>如是热恼皆得销灭。<a id="a-5y"></a>又能置于无忧恼地。<a id="a-5z"></a>是名菩萨能得销灭一切世间烦恼炎热。<a id="a-60"></a>云何菩萨能普施与一切有情等流净法。<a id="a-61"></a>出息入息活命善巧。<a id="a-62"></a>善男子。<a id="a-63"></a>如因风力有出入息。<a id="a-64"></a>能令一切有情活命。<a id="a-65"></a>菩萨亦尔。<a id="a-66"></a>如彼风力能施一切白净之法。<a id="a-67"></a>能与种种富贵满足。<a id="a-68"></a>能令有情各得欢喜。</p>
  <p id="a69">复次善男子。<a id="a-6A"></a>譬如风力广能安立一切世界种种庄严。<a id="a-6B"></a>谓风能持金刚轮等。<a id="a-6C"></a>七宝洲海。<a id="a-6D"></a>轮围山。<a id="a-6E"></a>大轮围山。<a id="a-6F"></a>四大洲渚。<a id="a-6G"></a>苏迷卢山。<a id="a-6H"></a>大苏迷卢山。<a id="a-6I"></a>及余宝山香山雪山。<a id="a-6J"></a>帝释宫殿。<a id="a-6K"></a>赡部洲等。<a id="a-6L"></a>及小千中千大千世界。<a id="a-6M"></a>菩萨亦尔。<a id="a-6N"></a>大悲为风。<a id="a-6O"></a>谓能施与周遍十方一切有情诸福德聚。<a id="a-6P"></a>悉令生长安立成就。<a id="a-6Q"></a>如因风力成就雪山。<a id="a-6R"></a>菩萨施与世间福田。<a id="a-6S"></a>应知亦尔。<a id="a-6T"></a>如风成就四大洲渚苏迷卢山等。<a id="a-6U"></a>菩萨成就声闻。<a id="a-6V"></a>应知亦尔。<a id="a-6W"></a>如风能持小千世界。<a id="a-6X"></a>菩萨能成辟支佛果。<a id="a-6Y"></a>应知亦尔。<a id="a-6Z"></a>如风成立中千世界。<a id="a-6a"></a>如是成立菩萨乘果。<a id="a-6b"></a>当知亦尔。<a id="a-6c"></a>如风成立大千世界。<a id="a-6d"></a>菩萨如是成如来身百福之相。<a id="a-6e"></a>出过一切世间一切世界。<a id="a-6f"></a>甚深清净究竟圆满遍虚空界。<a id="a-6g"></a>闻佛名称一切供养。<a id="a-6h"></a>于一切时安立三摩呬多常住现前。<a id="a-6i"></a>应知亦尔。<a id="a-6j"></a>如风能成诸大海水。<a id="a-6k"></a>菩萨能成三摩地海。<a id="a-6l"></a>应知亦尔。<a id="a-6m"></a>如风成立小中大洲及诸山等。<a id="a-6n"></a>菩萨成就诸陀罗尼。<a id="a-6o"></a>以方便成熟诸弟子众及一切有情。<a id="a-6p"></a>应知亦尔。<a id="a-6q"></a>如风成立帝释宫殿。<a id="a-6r"></a>菩萨能成清净佛刹功德庄严。<a id="a-6s"></a>应知亦尔。<a id="a-6t"></a>如风能成劫波树林。<a id="a-6u"></a>菩萨成就诸地波罗蜜多及三摩地。<a id="a-6v"></a>神通自在诸陀罗尼。<a id="a-6w"></a>三明智光现正等觉力。<a id="a-6x"></a>及无畏不共大悲。<a id="a-6y"></a>于一切法最胜自在。<a id="a-6z"></a>应知亦尔。<a id="a-70"></a>善男子。<a id="a-71"></a>何者名为诸佛世尊百福之相。<a id="a-72"></a>善男子。<a id="a-73"></a>譬如十方一一方面。<a id="a-74"></a>如阿僧企耶殑伽河沙世界。<a id="a-75"></a>其中所有一切有情。<a id="a-76"></a>一一成就十三千大千世界中所有轮王福德之聚。<a id="a-77"></a>彼诸有情成就如是福德之聚。<a id="a-78"></a>总为一聚成一大转轮王福德之量。<a id="a-79"></a>于其东方过前所说世界数量。<a id="a-7A"></a>复有世界数量如前。<a id="a-7B"></a>其世界中所有众生。<a id="a-7C"></a>一一成就如前所说一大轮王福德之量。<a id="a-7D"></a>如是次第。<a id="a-7E"></a>南西北方四维上下亦复如是。<a id="a-7F"></a>乃至尽彼虚空界中一切世界。<a id="a-7G"></a>所有众生一一成就如前所说一大轮王福德之量。<a id="a-7H"></a>善男子。<a id="a-7I"></a>假使十方一一方面。<a id="a-7J"></a>如阿僧企耶殑伽河沙世界。<a id="a-7K"></a>其中所有一切有情。<a id="a-7L"></a>一一成就十三千大千世界中所有帝释福德之聚。<a id="a-7M"></a>彼诸有情所成如是帝释福德之聚。<a id="a-7N"></a>以此福聚合成一大帝释福德之量。<a id="a-7O"></a>于其东方过前所说世界数量。<a id="a-7P"></a>复有世界数量如前。<a id="a-7Q"></a>其世界中所有众生。<a id="a-7R"></a>一一成就如前所说一大帝释福德之量。<a id="a-7S"></a>如是次第南西北方四维上下亦复如是。<a id="a-7T"></a>乃至尽彼虚空界中一切世界所有众生。<a id="a-7U"></a>一一成就如前所说福德之量。<a id="a-7V"></a>善男子。<a id="a-7W"></a>譬如十方一一方面。<a id="a-7X"></a>如阿僧企耶殑伽河沙世界。<a id="a-7Y"></a>其中所有一切有情。<a id="a-7Z"></a>一一成就十三千大千世界中所有梵王福德之聚。<a id="a-7a"></a>彼诸有情所成如是梵王福德之量总为一聚。<a id="a-7b"></a>以是福聚合成一大梵王福德之量。<a id="a-7c"></a>于其东方过前所说世界数量。<a id="a-7d"></a>复有世界数量如前。<a id="a-7e"></a>其世界中所有众生。<a id="a-7f"></a>一一成就如前所说一大梵王福德之量。<a id="a-7g"></a>如是次第南西北方四维上下。<a id="a-7h"></a>亦复如是。<a id="a-7i"></a>乃至尽彼虚空界中所有众生。<a id="a-7j"></a>一一成就如前所说一大梵王福德之量。<a id="a-7k"></a>善男子。<a id="a-7l"></a>以如是算数世界所有众生成就声闻及辟支佛。<a id="a-7m"></a>证得十地大智光明法云灌顶。<a id="a-7n"></a>成十自在诸大菩萨福聚之量。<a id="a-7o"></a>亦复如是。<a id="a-7p"></a>善男子。<a id="a-7q"></a>总以如是十方三世尽虚空际一切世界所有众生微尘数等。<a id="a-7r"></a>以彼如是一切种类若干有情福德之聚。<a id="a-7s"></a>如是积数满于百倍。<a id="a-7t"></a>成就如来一毛孔中福德之聚。<a id="a-7u"></a>以彼如来一切毛孔福德之聚。<a id="a-7v"></a>如是积数满十阿僧企耶。<a id="a-7w"></a>百千倍数。<a id="a-7x"></a>成就八十随好之中一随好福德之量。<a id="a-7y"></a>以彼一切随好福德。<a id="a-7z"></a>如是积数满十不可说不可说倍。<a id="a-80"></a>成就如来二十九相。<a id="a-81"></a>如是积数满十不可说不可说俱胝倍。<a id="a-82"></a>成就如来眉间白毫之相。<a id="a-83"></a>其白毫相光明严净。<a id="a-84"></a>过于圆满清净月轮其量千倍。<a id="a-85"></a>如是积数满十不可说不可说千俱胝倍。<a id="a-86"></a>成就如来无观顶相。<a id="a-87"></a>其无观顶相乌瑟腻沙之所庄严。<a id="a-88"></a>出过世间所有积数满十不可说不可说俱胝那庾多数百千倍。<a id="a-89"></a>成就如来梵音声相。<a id="a-8A"></a>其佛所出梵音声相有六万分。<a id="a-8B"></a>任运自在能种种说。<a id="a-8C"></a>词韵和雅一切世间无不等闻。<a id="a-8D"></a>复令众生欢喜满足。<a id="a-8E"></a>善男子。<a id="a-8F"></a>是名诸佛百福之相。<a id="a-8G"></a>善男子。<a id="a-8H"></a>如来以是无尽福智资粮。<a id="a-8I"></a>普遍之所庄严。<a id="a-8J"></a>令一切有情而得受用。<a id="a-8K"></a>善男子。<a id="a-8L"></a>若于十方遍于法界尽虚空性。<a id="a-8M"></a>诸世界中所有众生。<a id="a-8N"></a>悉住第十法云之地。<a id="a-8O"></a>皆得种种殊胜三业之所庄严。<a id="a-8P"></a>于十自在中能得自在。<a id="a-8Q"></a>以赡部洲金而为诸器。<a id="a-8R"></a>种种诸宝之所庄严量如虚空。<a id="a-8S"></a>其数等于殑伽河沙。<a id="a-8T"></a>以此宝器盛取如来一毛孔中福德之聚。<a id="a-8U"></a>于一刹那盛取而去。<a id="a-8V"></a>尽未来际盛而复往。<a id="a-8W"></a>如来一毛孔中福德之聚不增不减。<a id="a-8X"></a>善男子。<a id="a-8Y"></a>一切如来百福体相不可思议。<a id="a-8Z"></a>何者诸地有十二种。<a id="a-8a"></a>一未发菩提心地。<a id="a-8b"></a>二极喜地。<a id="a-8c"></a>三离垢地。<a id="a-8d"></a>四发光地。<a id="a-8e"></a>五焰慧地。<a id="a-8f"></a>六极难胜地。<a id="a-8g"></a>七现前地。<a id="a-8h"></a>八远行地。<a id="a-8i"></a>九不动地。<a id="a-8j"></a>十善慧地。<a id="a-8k"></a>十一法云地。<a id="a-8l"></a>十二普光明佛地。<a id="a-8m"></a>何者是初未发菩提心地。<a id="a-8n"></a>谓此菩萨出过一切愚夫所行灭坏之法。<a id="a-8o"></a>胜于一切三界人天释梵护世声闻缘觉。<a id="a-8p"></a>超过一切世间所得殊胜。<a id="a-8q"></a>三业种种庄严之所庄严。<a id="a-8r"></a>圆光晃耀十方无边一切世界。<a id="a-8s"></a>由精进力一刹那中。<a id="a-8t"></a>于阿僧企耶诸世界中。<a id="a-8u"></a>来而复往无有障碍。<a id="a-8v"></a>于一切世界四大洲中。<a id="a-8w"></a>普现莲花为大光明。<a id="a-8x"></a>宝网庄严以承其足。<a id="a-8y"></a>于千世界中。<a id="a-8z"></a>庄严宝座无量无边。<a id="a-90"></a>精勤修行毗钵舍那。<a id="a-91"></a>善能了知一切诸法。<a id="a-92"></a>于所缘境无有障碍。<a id="a-93"></a>意所喜乐能现十种广大瑞相。<a id="a-94"></a>乃至示现阿僧企耶极大瑞相。<a id="a-95"></a>得不退转来往诸方而无障碍。<a id="a-96"></a>放不思议大光明网。<a id="a-97"></a>而能庄严无量佛刹。<a id="a-98"></a>善巧神变。<a id="a-99"></a>于不可说诸世界中。<a id="a-9A"></a>示现能作无量无边世界之主。<a id="a-9B"></a>似佛影身为主。<a id="a-9C"></a>自在承受灌顶为大施主。<a id="a-9D"></a>能于一切世出世间。<a id="a-9E"></a>雨于无量法宝光明作大祠曾。<a id="a-9F"></a>如云普遍周匝施与。<a id="a-9G"></a>终无限碍广大庄严。<a id="a-9H"></a>能令见者之所爱乐。<a id="a-9I"></a>随顺一切世间有情意乐满足。<a id="a-9J"></a>又能震动阿僧企耶一切世界往返游行。<a id="a-9K"></a>哀愍无边诸恶趣等一切有情。<a id="a-9L"></a>复能供养无边诸佛。<a id="a-9M"></a>于一切法门悉能受持。<a id="a-9N"></a>又于阿僧企耶诸三摩地。<a id="a-9O"></a>总持解脱神通智明。<a id="a-9P"></a>常能游戏爱乐无边诸法苑乐无所悕望。<a id="a-9Q"></a>于无边数俱胝大劫。<a id="a-9R"></a>得无功用离分别喜及增上光明。<a id="a-9S"></a>经于无量俱胝那庾多百千莲花数劫。<a id="a-9T"></a>入于大乘种种修习利他之行。<a id="a-9U"></a>摄取出离福智资粮。<a id="a-9V"></a>由昔行因有无量种。<a id="a-9W"></a>今得增长百千数倍。<a id="a-9X"></a>以此增上最极增上信解法性。<a id="a-9Y"></a>于无间时得初地位。<a id="a-9Z"></a>此是菩萨未发证性菩提心地。<a id="a-9a"></a>善男子。<a id="a-9b"></a>譬如转轮圣王。<a id="a-9c"></a>已得超过人中色相。<a id="a-9d"></a>而未能得过于诸天净妙色相。<a id="a-9e"></a>菩萨如是。<a id="a-9f"></a>已得超过一切世间声闻辟支佛地。<a id="a-9g"></a>未得胜义菩萨之地。</p>
  <p id="a9h">复次普光明佛地者。<a id="a-9i"></a>证离中边无复余垢。<a id="a-9j"></a>于一切法而得自在。<a id="a-9k"></a>一刹那中普遍观察一切有情。<a id="a-9l"></a>获得一切义利之相。</p>
  <p id="a9m">复次云何名为诸三摩地。<a id="a-9n"></a>谓诸菩萨证三摩地。<a id="a-9o"></a>有其十种。<a id="a-9p"></a>一涌出宝三摩地。<a id="a-9q"></a>二善住三摩地。<a id="a-9r"></a>三不动三摩地。<a id="a-9s"></a>四不退三摩地。<a id="a-9t"></a>五宝积三摩地。<a id="a-9u"></a>六日光三摩地。<a id="a-9v"></a>七一切义成三摩地。<a id="a-9w"></a>八智炬三摩地。<a id="a-9x"></a>九现在佛前住三摩地。<a id="a-9y"></a>十健行三摩地。<a id="a-9z"></a>是诸菩萨证三摩地。<a id="a-A0"></a>无量无边。<a id="a-A1"></a>以如是等而为上首。</p>
  <p id="aA2">复次菩萨。<a id="a-A3"></a>陀罗尼有十二种。<a id="a-A4"></a>一灌顶陀罗尼。<a id="a-A5"></a>二有智者陀罗尼。<a id="a-A6"></a>三音声清净陀罗尼。<a id="a-A7"></a>四无尽箧陀罗尼。<a id="a-A8"></a>五无边旋陀罗尼。<a id="a-A9"></a>六海印陀罗尼。<a id="a-AA"></a>七辩峰陀罗尼。<a id="a-AB"></a>八莲花庄严陀罗尼。<a id="a-AC"></a>九入无著门陀罗尼。<a id="a-AD"></a>十决定入无碍解陀罗尼。<a id="a-AE"></a>十一诸佛庄严神变陀罗尼。<a id="a-AF"></a>十二成就佛身无边色相出现于世陀罗尼。<a id="a-AG"></a>是诸菩萨证陀罗尼。<a id="a-AH"></a>无量无边。<a id="a-AI"></a>以如是等而为上首。<a id="a-AJ"></a>云何菩萨六种神通。<a id="a-AK"></a>一天眼智通。<a id="a-AL"></a>二天耳智通。<a id="a-AM"></a>三他心智通。<a id="a-AN"></a>四宿住随念智通。<a id="a-AO"></a>五神境智通。<a id="a-AP"></a>六漏尽智通。<a id="a-AQ"></a>云何菩萨十种自在。<a id="a-AR"></a>一命自在。<a id="a-AS"></a>由此寿命经于无量阿僧企耶能持令住。<a id="a-AT"></a>二心自在。<a id="a-AU"></a>由心自在调伏方便。<a id="a-AV"></a>入不可说诸三摩地。<a id="a-AW"></a>能得自在三财自在。<a id="a-AX"></a>由此示现一切世间庄严妙饰。<a id="a-AY"></a>四业自在。<a id="a-AZ"></a>能随诸业及于异熟而示现之。<a id="a-Aa"></a>五生自在。<a id="a-Ab"></a>能于一切世界示现受生。<a id="a-Ac"></a>六胜解自在。<a id="a-Ad"></a>谓能示现诸佛身相。<a id="a-Ae"></a>于诸世界充满令见。<a id="a-Af"></a>七愿自在。<a id="a-Ag"></a>谓随于彼非时非刹能现等觉。<a id="a-Ah"></a>八神通自在。<a id="a-Ai"></a>于一切世界示现无边种种神变。<a id="a-Aj"></a>九法自在。<a id="a-Ak"></a>谓能于彼离中边法门明了显现。<a id="a-Al"></a>十智自在。<a id="a-Am"></a>谓于一刹那中。<a id="a-An"></a>遍能了知三世如来。<a id="a-Ao"></a>十力无畏无碍解脱。<a id="a-Ap"></a>佛不共法诸相随好。<a id="a-Aq"></a>复能示现无上等觉。<a id="a-Ar"></a>又于一刹那中。<a id="a-As"></a>能遍了知三世诸佛。<a id="a-At"></a>一切刹土极微尘数。<a id="a-Au"></a>又能示现起一切智现正等觉。<a id="a-Av"></a>成就种种具足最胜。<a id="a-Aw"></a>此是菩萨十种自在。<a id="a-Ax"></a>云何菩萨十力。<a id="a-Ay"></a>一意乐力。<a id="a-Az"></a>二增上意乐力。<a id="a-B0"></a>三加行力。<a id="a-B1"></a>四般若力。<a id="a-B2"></a>五愿力。<a id="a-B3"></a>六修行力。<a id="a-B4"></a>七乘力。<a id="a-B5"></a>八神通力。<a id="a-B6"></a>九菩提力。<a id="a-B7"></a>十能转法轮力。<a id="a-B8"></a>云何菩萨四无所畏。<a id="a-B9"></a>一闻陀罗尼受持读诵。<a id="a-BA"></a>演说其义得无所畏。<a id="a-BB"></a>二由证无我。<a id="a-BC"></a>不恼乱他及不现恶相。<a id="a-BD"></a>俱生无过守护威仪。<a id="a-BE"></a>三业清净得无所畏。<a id="a-BF"></a>三以般若而为方便。<a id="a-BG"></a>善能通达所受持法常不忘失。<a id="a-BH"></a>又能示现不为放逸。<a id="a-BI"></a>令诸有情出离清净无有障碍得无所畏。<a id="a-BJ"></a>四不于余乘而求出离。<a id="a-BK"></a>终不忘失一切智心。<a id="a-BL"></a>能得圆满种种自在。<a id="a-BM"></a>方便利益一切有情得无所畏。<a id="a-BN"></a>是名菩萨四无所畏。<a id="a-BO"></a>云何菩萨十八不共法。<a id="a-BP"></a>一诸菩萨行施不随他教。<a id="a-BQ"></a>二持戒不随他教。<a id="a-BR"></a>三修忍不随他教。<a id="a-BS"></a>四精进不随他教。<a id="a-BT"></a>五静虑不随他教。<a id="a-BU"></a>六般若不随他教。<a id="a-BV"></a>七行于摄事能摄一切有情。<a id="a-BW"></a>八能解回向。<a id="a-BX"></a>九方便善巧为主自在。<a id="a-BY"></a>令一切有情有所修行。<a id="a-BZ"></a>复能示现于最上乘而得出离。<a id="a-Ba"></a>十不退大乘。<a id="a-Bb"></a>十一善能示现。<a id="a-Bc"></a>于生死涅槃而得安乐。<a id="a-Bd"></a>言音善巧能随世俗文同义异。<a id="a-Be"></a>十二智为前导。<a id="a-Bf"></a>虽现前起种种受生。<a id="a-Bg"></a>而无所作离诸过失。<a id="a-Bh"></a>十三具足十善身语意业。<a id="a-Bi"></a>十四为摄诸有情恒不舍离。<a id="a-Bj"></a>常能忍受一切苦蕴。<a id="a-Bk"></a>十五能为示现一切世间之所爱乐。<a id="a-Bl"></a>十六虽于众多苦恼愚夫及声闻中住。<a id="a-Bm"></a>而不忘失一切智心。<a id="a-Bn"></a>如宝坚固清净庄严。<a id="a-Bo"></a>十七若受一切法王位时。<a id="a-Bp"></a>以缯及水系灌其顶。<a id="a-Bq"></a>十八能不舍离诸佛正法示现悕求。<a id="a-Br"></a>是名菩萨十八不共之法。</p>
 </body>
</html>