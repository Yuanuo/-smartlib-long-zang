<!doctype html>
<html id="z3IBThUND" data-ver="747">
 <head>
  <meta charset="utf-8">
  <meta author="达摩流志">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛说宝雨经卷第十</h1>
  <p id="a2">云何菩萨善能舍离恶求利养。<a id="a-3"></a>善男子。<a id="a-4"></a>菩萨不为利养故身心行恶。<a id="a-5"></a>身行恶者。<a id="a-6"></a>为利养故驰走来往而犯尸罗。<a id="a-7"></a>心行恶者悕求利养。<a id="a-8"></a>若见余人所得利养及同梵行者。<a id="a-9"></a>兴心损坏。<a id="a-A"></a>是名菩萨舍离恶求利养。<a id="a-B"></a>云何菩萨舍离非法利养。<a id="a-C"></a>谓此菩萨不行矫诈取于利养。<a id="a-D"></a>不以斗秤而行欺诳。<a id="a-E"></a>他所委信。<a id="a-F"></a>终不侵损不行矫诈。<a id="a-G"></a>是名菩萨舍离非法利养。<a id="a-H"></a>云何菩萨舍离不净利养。<a id="a-I"></a>谓此菩萨所得利养。<a id="a-J"></a>若窣堵波。<a id="a-K"></a>若法若僧共有之物。<a id="a-L"></a>或他不与亦不许可。<a id="a-M"></a>虽得彼物必不受之。<a id="a-N"></a>是名菩萨舍离不净利养。<a id="a-O"></a>云何菩萨不耽着利养。<a id="a-P"></a>谓此菩萨得利养时。<a id="a-Q"></a>不摄为己物。<a id="a-R"></a>不自称富者。<a id="a-S"></a>亦无积聚。<a id="a-T"></a>时时施与沙门婆罗门等。<a id="a-U"></a>若施与父母及辅翼左右亲友眷属。<a id="a-V"></a>时时自用。<a id="a-W"></a>虽自受用亦无染着。<a id="a-X"></a>菩萨不得利养之时。<a id="a-Y"></a>心不生苦亦无热恼。<a id="a-Z"></a>若彼施主及助施者。<a id="a-a"></a>虽不惠施。<a id="a-b"></a>菩萨于彼不起嗔心。<a id="a-c"></a>若得如法利养及随僧次。<a id="a-d"></a>一切如来皆同许可。<a id="a-e"></a>诸菩萨等无有呵责。<a id="a-f"></a>诸天赞叹。<a id="a-g"></a>同梵行者无有讥嫌。<a id="a-h"></a>于此利益常能知足。<a id="a-i"></a>善男子。<a id="a-j"></a>菩萨成就此十种法能得净命。</p>
  <p id="ak">复次善男子。<a id="a-l"></a>菩萨成就十种法得心无厌倦。<a id="a-m"></a>何等为十。<a id="a-n"></a>一者为诸有情故虽久住生死而无厌倦。<a id="a-o"></a>二者为诸有情故于生死苦而无厌倦。<a id="a-p"></a>三者于利益有情中而无厌倦。<a id="a-q"></a>四者诸所作事常为有情而无厌倦。<a id="a-r"></a>五者能令有情作善事业而无厌倦。<a id="a-s"></a>六者为声闻乘补特伽罗宣说道法而无厌倦。<a id="a-t"></a>七者不于声闻乘补特伽罗前现不信彼声闻乘法。<a id="a-u"></a>八者摄受菩提分法而无厌倦。<a id="a-v"></a>九者圆满菩提资粮而无厌倦。<a id="a-w"></a>十者于涅槃界不求现证。<a id="a-x"></a>亦无趣向涅槃意乐。<a id="a-y"></a>由此菩萨能随顺大菩提故。<a id="a-z"></a>趣向大菩提故。<a id="a-10"></a>亲近大菩提故。<a id="a-11"></a>善男子。<a id="a-12"></a>菩萨成就此十种法得心无厌倦。</p>
  <p id="a13">复次善男子。<a id="a-14"></a>菩萨成就十种法。<a id="a-15"></a>能行一切如来教敕。<a id="a-16"></a>何等为十。<a id="a-17"></a>一者修不放逸。<a id="a-18"></a>舍诸放逸故。<a id="a-19"></a>二者得身善律仪。<a id="a-1A"></a>身不行恶故。<a id="a-1B"></a>三者得语善律仪。<a id="a-1C"></a>语不行恶故。<a id="a-1D"></a>四者得意善律仪。<a id="a-1E"></a>意不行恶故。<a id="a-1F"></a>五者怖畏他世。<a id="a-1G"></a>能尽舍离诸不善法。<a id="a-1H"></a>六者能说正理离诸非理。<a id="a-1I"></a>七者能善说法诃责非法。<a id="a-1J"></a>八者能得舍离讥嫌之业。<a id="a-1K"></a>于清净业随顺修行。<a id="a-1L"></a>九者于如来教中不说过患。<a id="a-1M"></a>能尽舍离诸烦恼毒。<a id="a-1N"></a>十者于如来法性能随顺守护。<a id="a-1O"></a>防御一切恶不善法。<a id="a-1P"></a>善男子。<a id="a-1Q"></a>菩萨成就此十种法。<a id="a-1R"></a>能行一切如来教敕。</p>
  <p id="a1S">复次善男子。<a id="a-1T"></a>菩萨成就十种法。<a id="a-1U"></a>得面门微笑永离颦蹙。<a id="a-1V"></a>何等为十。<a id="a-1W"></a>一者得诸根明净。<a id="a-1X"></a>二者得诸根遍净。<a id="a-1Y"></a>三者得诸根不缺。<a id="a-1Z"></a>四者得诸根离垢。<a id="a-1a"></a>五者得诸根白净。<a id="a-1b"></a>六者得永离损害。<a id="a-1c"></a>七者得永离睡眠。<a id="a-1d"></a>八者得永离缠缚。<a id="a-1e"></a>九者得永离结恨。<a id="a-1f"></a>十者得永离忿怒。<a id="a-1g"></a>善男子。<a id="a-1h"></a>菩萨成就此十种法。<a id="a-1i"></a>得面门微笑永离颦蹙。</p>
  <p id="a1j">止盖菩萨白佛言。<a id="a-1k"></a>世尊。<a id="a-1l"></a>如我解佛所说义趣。<a id="a-1m"></a>由诸根清净故诸菩萨得面门微笑。<a id="a-1n"></a>复由永离诸烦恼故得无颦蹙。<a id="a-1o"></a>佛言。<a id="a-1p"></a>善男子。<a id="a-1q"></a>如是如是如汝所说。</p>
  <p id="a1r">复次善男子。<a id="a-1s"></a>菩萨成就十种法能得多闻。<a id="a-1t"></a>何等为十。<a id="a-1u"></a>一者如实了知如是贪火炽然生灭。<a id="a-1v"></a>二者如实了知如是嗔火炽然增盛。<a id="a-1w"></a>三者如实了知如是痴火惛乱增长。<a id="a-1x"></a>四者如实了知有为之法悉皆无常。<a id="a-1y"></a>五者如实了知如是诸行一切皆苦。<a id="a-1z"></a>六者如实了知如是世间并皆是空。<a id="a-20"></a>七者如实了知如是一切诸行无我。<a id="a-21"></a>八者如实了知如是爱着皆名戏论。<a id="a-22"></a>九者如实了知一切诸法因缘所生。<a id="a-23"></a>十者如实了知涅槃寂静。<a id="a-24"></a>如是之义非但言说。<a id="a-25"></a>要以闻思修所成慧。<a id="a-26"></a>方于此义如实了知。<a id="a-27"></a>如是知已悲心坚固。<a id="a-28"></a>为诸有情发起精进。<a id="a-29"></a>善男子。<a id="a-2A"></a>菩萨成就此十种法能得多闻。</p>
  <p id="a2B">复次善男子。<a id="a-2C"></a>菩萨成就十种法摄受正法。<a id="a-2D"></a>何等为十。<a id="a-2E"></a>一者于后时后分后五十岁正法将灭时分转减。<a id="a-2F"></a>诸有情类不能修持住非道中。<a id="a-2G"></a>智灯已灭无能说者。<a id="a-2H"></a>此时若有能于广大素怛缆中。<a id="a-2I"></a>有大利益。<a id="a-2J"></a>有大威德。<a id="a-2K"></a>生诸善法如有情母。<a id="a-2L"></a>受持读诵。<a id="a-2M"></a>种种承事恭敬供养。<a id="a-2N"></a>二者展转为他宣说开示。<a id="a-2O"></a>三者能于修学如是广大经典补特伽罗所。<a id="a-2P"></a>生于净信。<a id="a-2Q"></a>欢喜踊跃摄受于彼。<a id="a-2R"></a>四者听闻正法无所悕望。<a id="a-2S"></a>五者于此法师起导师想。<a id="a-2T"></a>六者能于正法起甘露想。<a id="a-2U"></a>七者能于正法起仙药想。<a id="a-2V"></a>八者于其正法起良药想。<a id="a-2W"></a>九者专求正法不顾身命。<a id="a-2X"></a>十者悕求正法起修行想。<a id="a-2Y"></a>善男子。<a id="a-2Z"></a>菩萨成就此十种法能摄受正法。</p>
  <p id="a2a">复次善男子。<a id="a-2b"></a>有十种法菩萨成就为法王子。<a id="a-2c"></a>何等为十。<a id="a-2d"></a>一者具诸相庄严。<a id="a-2e"></a>二者身得随好。<a id="a-2f"></a>三者诸根具足皆悉圆满。<a id="a-2g"></a>四者于一切如来所行之处随顺修行。<a id="a-2h"></a>五者于一切如来所得圣道随顺得之。<a id="a-2i"></a>六者于一切如来所有觉悟随顺悟之。<a id="a-2j"></a>七者能得除灭世间苦恼。<a id="a-2k"></a>八者善学一切圣者所行。<a id="a-2l"></a>九者得善修习梵行。<a id="a-2m"></a>十者能住一切智城。<a id="a-2n"></a>是诸如来所住之处。<a id="a-2o"></a>善男子。<a id="a-2p"></a>菩萨成就此十种法为法王子。</p>
  <p id="a2q">复次善男子。<a id="a-2r"></a>菩萨成就十种法。<a id="a-2s"></a>得释梵护世之所承奉。<a id="a-2t"></a>何等为十。<a id="a-2u"></a>一者能于菩提而不退转。<a id="a-2v"></a>二者一切诸魔所不能动。<a id="a-2w"></a>三者于佛法中而无退失。<a id="a-2x"></a>四者随顺能入诸真实相。<a id="a-2y"></a>五者随顺通达一切诸法悉皆平等。<a id="a-2z"></a>六者能于一切佛法之中。<a id="a-30"></a>不藉他缘而能信解。<a id="a-31"></a>七者得善证智。<a id="a-32"></a>八者成就不共一切声闻辟支佛法。<a id="a-33"></a>九者能超过彼一切世间。<a id="a-34"></a>十者证无生法忍。<a id="a-35"></a>善男子。<a id="a-36"></a>菩萨成就此十种法。<a id="a-37"></a>得释梵护世之所承奉。</p>
  <p id="a38">复次善男子。<a id="a-39"></a>菩萨成就十种法。<a id="a-3A"></a>能知有情意乐随眠。<a id="a-3B"></a>何等为十。<a id="a-3C"></a>一者如实了知一切有情贪心意乐。<a id="a-3D"></a>二者如实了知一切有情嗔心意乐。<a id="a-3E"></a>三者如实了知一切有情痴心意乐。<a id="a-3F"></a>四者如实了知一切有情上品意乐。<a id="a-3G"></a>五者如实了知一切有情中品意乐。<a id="a-3H"></a>六者如实了知一切有情下品意乐。<a id="a-3I"></a>七者如实了知一切有情诸善意乐。<a id="a-3J"></a>八者如实了知一切有情坚固意乐。<a id="a-3K"></a>九者如实了知一切有情常起随眠。<a id="a-3L"></a>十者如实了知一切有情暴恶随眠。<a id="a-3M"></a>善男子。<a id="a-3N"></a>菩萨成就此十种法。<a id="a-3O"></a>能知有情意乐随眠。</p>
  <p id="a3P">复次善男子。<a id="a-3Q"></a>菩萨成就十种法。<a id="a-3R"></a>能得成熟有情善巧。<a id="a-3S"></a>何等为十。<a id="a-3T"></a>一者若诸有情。<a id="a-3U"></a>应以如来色相而得度者。<a id="a-3V"></a>即现如来色相。<a id="a-3W"></a>二者应以菩萨色相而得度者。<a id="a-3X"></a>即现菩萨色相。<a id="a-3Y"></a>三者应以缘觉色相而得度者。<a id="a-3Z"></a>即现缘觉色相。<a id="a-3a"></a>四者应以声闻色相而得度者。<a id="a-3b"></a>即现声闻色相。<a id="a-3c"></a>五者应以帝释色相而得度者。<a id="a-3d"></a>即现帝释色相。<a id="a-3e"></a>六者应以魔王色相而得度者。<a id="a-3f"></a>即现魔王色相。<a id="a-3g"></a>七者应以梵天色相而得度者。<a id="a-3h"></a>即现梵天色相。<a id="a-3i"></a>八者应以婆罗门色相而得度者。<a id="a-3j"></a>即现婆罗门色相。<a id="a-3k"></a>九者应以刹帝利色相而得度者。<a id="a-3l"></a>即现刹帝利色相。<a id="a-3m"></a>十者应以居士色相而得度者。<a id="a-3n"></a>即现居士色相。<a id="a-3o"></a>善男子。<a id="a-3p"></a>若诸有情应以如是色相方便得调伏者。<a id="a-3q"></a>菩萨为彼示现种种色相方便而调伏之。<a id="a-3r"></a>善男子。<a id="a-3s"></a>菩萨成就此十种法。<a id="a-3t"></a>能得成熟有情善巧。</p>
  <p id="a3u">复次善男子。<a id="a-3v"></a>菩萨成就十种法得随顺住。<a id="a-3w"></a>何等为十。<a id="a-3x"></a>一者质直心。<a id="a-3y"></a>二者柔软心。<a id="a-3z"></a>三者不邪曲心。<a id="a-40"></a>四者无损害心。<a id="a-41"></a>五者无垢心。<a id="a-42"></a>六者清净心。<a id="a-43"></a>七者无坚鞕心。<a id="a-44"></a>八者无粗恶言。<a id="a-45"></a>九者能常忍辱。<a id="a-46"></a>十者具足随顺善男子。<a id="a-47"></a>菩萨成就此十种法得随顺住。</p>
  <p id="a48">复次善男子。<a id="a-49"></a>菩萨成就十种法得安乐住。<a id="a-4A"></a>何等为十。<a id="a-4B"></a>一者能得正见具足清净。<a id="a-4C"></a>二者得戒具足。<a id="a-4D"></a>三者轨则清净。<a id="a-4E"></a>四者得顺所行境。<a id="a-4F"></a>五者无所染着。<a id="a-4G"></a>六者成就悲愍。<a id="a-4H"></a>七者能常忧念。<a id="a-4I"></a>八者能得同类。<a id="a-4J"></a>九者能发起一乘。<a id="a-4K"></a>十者不事余师。<a id="a-4L"></a>善男子。<a id="a-4M"></a>菩萨成就此十种法得安乐住。</p>
  <p id="a4N">复次善男子。<a id="a-4O"></a>菩萨成就十种法得摄事善巧。<a id="a-4P"></a>何等为十。<a id="a-4Q"></a>一者为摄有情修利益施。<a id="a-4R"></a>二者为摄有情修安乐施。<a id="a-4S"></a>三者为摄有情修无尽施。<a id="a-4T"></a>四者为摄有情言说利益。<a id="a-4U"></a>五者为摄有情修言说义。<a id="a-4V"></a>六者为摄有情修言说法。<a id="a-4W"></a>七者为摄有情示言说理。<a id="a-4X"></a>八者为摄有情以善利益。<a id="a-4Y"></a>九者为摄有情同饮食等饶益彼故。<a id="a-4Z"></a>十者为摄有情同于活命资具等事饶益彼故。<a id="a-4a"></a>善男子。<a id="a-4b"></a>法利益者所谓法施。<a id="a-4c"></a>安乐施者。<a id="a-4d"></a>所谓财施。<a id="a-4e"></a>无尽施者。<a id="a-4f"></a>谓常宣说道路示人。<a id="a-4g"></a>言说利益者。<a id="a-4h"></a>谓说善根。<a id="a-4i"></a>言说义者。<a id="a-4j"></a>谓说真实。<a id="a-4k"></a>言说法者。<a id="a-4l"></a>谓顺如来教演说之法。<a id="a-4m"></a>言说理者。<a id="a-4n"></a>谓不坏实义。<a id="a-4o"></a>善利益者。<a id="a-4p"></a>谓令众生除灭不善置于善处。<a id="a-4q"></a>同饮食等饶益彼者。<a id="a-4r"></a>谓同受用种种饮食衣服等事。<a id="a-4s"></a>同于活命资具等事饶益彼者。<a id="a-4t"></a>谓同受用金银末尼真珠璧玉吠琉璃宝螺贝珊瑚象马车乘如是等事。<a id="a-4u"></a>善男子。<a id="a-4v"></a>菩萨成就此十种法得摄事善巧。</p>
  <p id="a4w">复次善男子。<a id="a-4x"></a>菩萨成就十种法能得端严。<a id="a-4y"></a>何等为十。<a id="a-4z"></a>一能得寂静威仪。<a id="a-50"></a>二能得无矫诈威仪。<a id="a-51"></a>三能得清净威仪。<a id="a-52"></a>四能令见者之所爱乐。<a id="a-53"></a>五能令见者诸恶止息心意寂静。<a id="a-54"></a>六能令见者无有厌足。<a id="a-55"></a>七能令见者心意悦乐。<a id="a-56"></a>八能令见者心无挂碍。<a id="a-57"></a>九能令见者所愿满足。<a id="a-58"></a>十能令见者心生净信。<a id="a-59"></a>善男子。<a id="a-5A"></a>菩萨成就此十种法能得端严。</p>
  <p id="a5B">复次善男子。<a id="a-5C"></a>菩萨成就十种法为所依止。<a id="a-5D"></a>何等为十。<a id="a-5E"></a>一者能守护他。<a id="a-5F"></a>以诸有情怖烦恼故。<a id="a-5G"></a>二者能得出离。<a id="a-5H"></a>以生死旷野多饥渴故。<a id="a-5I"></a>三者善能拔济。<a id="a-5J"></a>谓令有情出生死海故。<a id="a-5K"></a>四者能作眷属。<a id="a-5L"></a>以诸有情多茕独故。<a id="a-5M"></a>五者为大医师。<a id="a-5N"></a>以能对除烦恼病故。<a id="a-5O"></a>六者能作依怙。<a id="a-5P"></a>以诸有情无依恃故。<a id="a-5Q"></a>七者能作依止。<a id="a-5R"></a>以诸有情无依处故。<a id="a-5S"></a>八者能作归依。<a id="a-5T"></a>以诸有情无依托故。<a id="a-5U"></a>九者能为智灯。<a id="a-5V"></a>以诸有情住无明故。<a id="a-5W"></a>十者能作归趣。<a id="a-5X"></a>以诸有情无趣向故。<a id="a-5Y"></a>善男子。<a id="a-5Z"></a>菩萨成就此十种法得为所依。</p>
  <p id="a5a">复次善男子。<a id="a-5b"></a>菩萨成就十种法如大药树。<a id="a-5c"></a>何等为十。<a id="a-5d"></a>善男子。<a id="a-5e"></a>如大药树能令有情皆得受用。<a id="a-5f"></a>一者受用其根。<a id="a-5g"></a>二者受用其茎。<a id="a-5h"></a>三者受用其枝。<a id="a-5i"></a>四者受用其叶。<a id="a-5j"></a>五者受用其花。<a id="a-5k"></a>六者受用其果。<a id="a-5l"></a>七者见时受用其色。<a id="a-5m"></a>八者嗅时受用其香。<a id="a-5n"></a>九者尝时受用其味。<a id="a-5o"></a>十者摩时受用其触。<a id="a-5p"></a>善男子。<a id="a-5q"></a>菩萨如是从初发心乃至成佛。<a id="a-5r"></a>能施彼彼一切有情诸烦恼病种种法药令得受用。<a id="a-5s"></a>或受用菩萨施波罗蜜多。<a id="a-5t"></a>或受用菩萨戒波罗蜜多。<a id="a-5u"></a>或受用菩萨忍波罗蜜多。<a id="a-5v"></a>或受用菩萨精进波罗蜜多。<a id="a-5w"></a>或受用菩萨静虑波罗蜜多。<a id="a-5x"></a>或受用菩萨般若波罗蜜多。<a id="a-5y"></a>或见菩萨身而得胜利。<a id="a-5z"></a>或闻菩萨名而得胜利。<a id="a-60"></a>或味菩萨功德而得胜利。<a id="a-61"></a>或复供养菩萨而得胜利。<a id="a-62"></a>善男子。<a id="a-63"></a>菩萨成就此十种法如大药树。</p>
  <p id="a64">复次善男子。<a id="a-65"></a>菩萨成就十种法能勤修福德。<a id="a-66"></a>何等为十。<a id="a-67"></a>一者于三宝中随力供养。<a id="a-68"></a>二者于诸有情病患之者能施医药。<a id="a-69"></a>三者于一切有情饥渴逼者能施饮食。<a id="a-6A"></a>四者于一切有情为寒热等所侵逼者能施衣服。<a id="a-6B"></a>五者于阿遮利耶邬波驮耶。<a id="a-6C"></a>心常尊重恭敬供养。<a id="a-6D"></a>六者于同梵行者问讯起居。<a id="a-6E"></a>合掌礼拜恭敬供养。<a id="a-6F"></a>七者建立伽蓝树林园苑。<a id="a-6G"></a>八者于时时间能以资财谷麦等物库藏所有而行惠施。<a id="a-6H"></a>九者于其奴婢及佣力者。<a id="a-6I"></a>平等怜愍而养育之。<a id="a-6J"></a>十者于时时间。<a id="a-6K"></a>能尊重供养持净戒者及诸沙门婆罗门等。<a id="a-6L"></a>善男子。<a id="a-6M"></a>菩萨成就此十种法能勤修福德。</p>
  <p id="a6N">复次善男子。<a id="a-6O"></a>菩萨成就十种法得变化善巧。<a id="a-6P"></a>何等为十。<a id="a-6Q"></a>一者于一佛刹身相不动。<a id="a-6R"></a>能于无量佛刹诸如来所闻甚深义。<a id="a-6S"></a>二者于一佛刹身相不动。<a id="a-6T"></a>能于无量佛刹诸如来所听闻正法。<a id="a-6U"></a>三者于一佛刹身相不动。<a id="a-6V"></a>能于无量佛刹诸如来所恭敬供养。<a id="a-6W"></a>四者于一佛刹身相不动。<a id="a-6X"></a>能于无量佛刹土中。<a id="a-6Y"></a>修集菩提资粮圆满。<a id="a-6Z"></a>五者于一佛刹身相不动。<a id="a-6a"></a>能于无量佛刹土中。<a id="a-6b"></a>见诸菩萨现正等觉。<a id="a-6c"></a>恭敬供养尊重赞叹。<a id="a-6d"></a>六者于一佛刹身相不动。<a id="a-6e"></a>能于无量佛刹土中示诣道场。<a id="a-6f"></a>七者于一佛刹身相不动。<a id="a-6g"></a>能于无量佛刹土中。<a id="a-6h"></a>自现等觉令他皆见。<a id="a-6i"></a>八者于一佛刹身相不动。<a id="a-6j"></a>能于无量佛刹土中转正法轮。<a id="a-6k"></a>九者于一佛刹身相不动。<a id="a-6l"></a>能于无量佛刹土中示般涅槃。<a id="a-6m"></a>十者于一佛刹身相不动。<a id="a-6n"></a>能于无量佛刹土中。<a id="a-6o"></a>从初发心乃至成佛。<a id="a-6p"></a>经尔所时观诸有情应调伏者。<a id="a-6q"></a>即能现作种种变化而调伏之。<a id="a-6r"></a>菩萨虽现如是变化。<a id="a-6s"></a>而不分别我能变化。<a id="a-6t"></a>于所变境亦不分别。<a id="a-6u"></a>如是之事我所化作。<a id="a-6v"></a>止盖菩萨白佛言。<a id="a-6w"></a>世尊。<a id="a-6x"></a>菩萨能作种种变化。<a id="a-6y"></a>云何于此能化之者及所化事得无分别。<a id="a-6z"></a>佛言。<a id="a-70"></a>善男子。<a id="a-71"></a>我今为汝当说譬喻。<a id="a-72"></a>汝应谛听。<a id="a-73"></a>善男子。<a id="a-74"></a>譬如日月光耀四洲。<a id="a-75"></a>广能利益诸有情等。<a id="a-76"></a>而彼日月。<a id="a-77"></a>虽能利益一切有情。<a id="a-78"></a>而不分别我为能耀。<a id="a-79"></a>亦不分别彼有情等以为所耀。<a id="a-7A"></a>然日月天子。<a id="a-7B"></a>由其往昔异熟业成。<a id="a-7C"></a>能作如是利有情事。<a id="a-7D"></a>善男子。<a id="a-7E"></a>诸菩萨等亦复如是。<a id="a-7F"></a>虽种种变化而无功用。<a id="a-7G"></a>于能化所化不起分别。<a id="a-7H"></a>我是能化有情为所化。<a id="a-7I"></a>何以故。<a id="a-7J"></a>如是种种变化之事。<a id="a-7K"></a>一一皆是菩萨善业得成熟故。<a id="a-7L"></a>由昔修行发如是愿作如是事。<a id="a-7M"></a>以此故得于能化所化离于分别。<a id="a-7N"></a>善男子。<a id="a-7O"></a>菩萨成就此十种法得变化善巧。</p>
  <p id="a7P">复次善男子。<a id="a-7Q"></a>菩萨成就十种法。<a id="a-7R"></a>速疾能于无上菩提而现等觉。<a id="a-7S"></a>何等为十。<a id="a-7T"></a>一者得具足施。<a id="a-7U"></a>以善积集成就施故。<a id="a-7V"></a>二者得具足戒。<a id="a-7W"></a>成就净戒无有缺漏亦无杂染。<a id="a-7X"></a>超过一切声闻缘觉。<a id="a-7Y"></a>三者具足安忍。<a id="a-7Z"></a>四者具足正勤。<a id="a-7a"></a>五者具足静虑。<a id="a-7b"></a>六者具足般若。<a id="a-7c"></a>七者具足方便。<a id="a-7d"></a>八者具足胜愿。<a id="a-7e"></a>九者具足诸力。<a id="a-7f"></a>十者具足正智。<a id="a-7g"></a>菩萨以能成就智故。<a id="a-7h"></a>起过一切声闻辟支佛地。<a id="a-7i"></a>由能成就不共智故。<a id="a-7j"></a>又能超过菩萨初地。<a id="a-7k"></a>乃至能超于第九地。<a id="a-7l"></a>由菩萨得智具足故。<a id="a-7m"></a>善男子。<a id="a-7n"></a>菩萨成就此十种法故。<a id="a-7o"></a>能速疾于无上菩提而现等觉。<a id="a-7p"></a>世尊。<a id="a-7q"></a>说此法门之时。<a id="a-7r"></a>此三千大千世界六种震动。<a id="a-7s"></a>又此世界所有苏迷卢山。<a id="a-7t"></a>及牟真邻陀山。<a id="a-7u"></a>摩诃牟真邻陀山。<a id="a-7v"></a>轮围山。<a id="a-7w"></a>大轮围山。<a id="a-7x"></a>及宝山等一切诸山。<a id="a-7y"></a>为供养佛故。<a id="a-7z"></a>峰岫低屈向伽耶山。<a id="a-80"></a>又此世界所有一切花果树等。<a id="a-81"></a>悉皆低屈向伽耶山。<a id="a-82"></a>供养于佛及供养法。<a id="a-83"></a>复有无量百千俱胝那庾多菩萨。<a id="a-84"></a>以种种衣服诸庄严具。<a id="a-85"></a>其积量如苏迷卢山供养佛法。<a id="a-86"></a>复有无量百千俱胝释梵护世。<a id="a-87"></a>合掌向佛恭敬礼拜。<a id="a-88"></a>以曼陀罗花摩诃曼陀罗花散于佛上。<a id="a-89"></a>复有无量百千天子。<a id="a-8A"></a>于虚空中各执天衣。<a id="a-8B"></a>举手旋转作百千种声。<a id="a-8C"></a>以诸天花散于佛上而作是言。<a id="a-8D"></a>过去诸佛已出世间转正法轮。<a id="a-8E"></a>世尊。<a id="a-8F"></a>今者又复出现转妙法轮。<a id="a-8G"></a>若诸有情曾于过去供养诸佛。<a id="a-8H"></a>修行福业积集善根。<a id="a-8I"></a>如是有情。<a id="a-8J"></a>今时方得闻此法门。<a id="a-8K"></a>何况闻已深生净信。<a id="a-8L"></a>复有无量百千莫呼洛伽。<a id="a-8M"></a>亦为供养此法门故出大音声。<a id="a-8N"></a>犹如雷震其声普遍。<a id="a-8O"></a>复变化作种种香云雨诸香水。<a id="a-8P"></a>其雨遍此三千大千世界。<a id="a-8Q"></a>及伽耶山顶。<a id="a-8R"></a>亦不娆乱诸有情类。<a id="a-8S"></a>复有无量百千诸龙婇女。<a id="a-8T"></a>于世尊前作种种音乐赞叹供养。<a id="a-8U"></a>复有无量百千健达缚紧捺洛。<a id="a-8V"></a>右绕三千大千世界及伽耶山。<a id="a-8W"></a>出美妙音赞叹供养。<a id="a-8X"></a>复有无量百千俱胝药叉。<a id="a-8Y"></a>雨众莲花而为供养。<a id="a-8Z"></a>复有无量百千诸婆罗门及刹帝利。<a id="a-8a"></a>以诸花鬘烧香和香涂香末香衣服花盖及诸幢幡而供养佛。<a id="a-8b"></a>复有无量世界之中所有诸佛。<a id="a-8c"></a>为供养释迦牟尼佛及供养法故。<a id="a-8d"></a>各放眉间光明。<a id="a-8e"></a>其光明中现种种色种种形种种光。<a id="a-8f"></a>谓青黄赤白及红颇胝迦。<a id="a-8g"></a>所放光明其光右绕此大千界。<a id="a-8h"></a>而能破彼一切闇障。<a id="a-8i"></a>光复右绕伽耶山顶及如来身。<a id="a-8j"></a>然从世尊顶上而入。<a id="a-8k"></a>复有妙风所吹之处。<a id="a-8l"></a>触者安乐。<a id="a-8m"></a>世尊。<a id="a-8n"></a>说此法门之时。<a id="a-8o"></a>于众会中有七十二那庾多菩萨得无生法忍。<a id="a-8p"></a>无量百千俱胝那庾多有情。<a id="a-8q"></a>远尘离垢得法眼净。<a id="a-8r"></a>无量百千俱胝有情未发心者发菩提心。<a id="a-8s"></a>时伽耶山有一天女名曰长寿。<a id="a-8t"></a>久住此山。<a id="a-8u"></a>率其兵众将诸眷属来诣佛所。<a id="a-8v"></a>于众会中从坐而起。<a id="a-8w"></a>为供养佛。<a id="a-8x"></a>往自宫殿取供养具。<a id="a-8y"></a>还至佛所恭敬供养。<a id="a-8z"></a>而白佛言。<a id="a-90"></a>我知世尊于过去世无量生中。<a id="a-91"></a>常住在此伽耶之山。<a id="a-92"></a>曾有七万二千诸佛。<a id="a-93"></a>皆为世尊说此法门文句义理。<a id="a-94"></a>今者世尊还住此山。<a id="a-95"></a>而为我等说此法门所有文句。<a id="a-96"></a>佛言。<a id="a-97"></a>天女。<a id="a-98"></a>汝今得闻如是法宝为大义利。<a id="a-99"></a>尔时复有诸天子众作是思惟。<a id="a-9A"></a>此长寿天女经尔所时承事如来闻此法门。<a id="a-9B"></a>云何不能转此女身。</p>
  <p id="a9C">尔时止盖菩萨知诸天子心所思惟。<a id="a-9D"></a>而白佛言。<a id="a-9E"></a>世尊。<a id="a-9F"></a>有何因缘。<a id="a-9G"></a>此长寿天女。<a id="a-9H"></a>经尔所时供养如来。<a id="a-9I"></a>复闻此法门大威神力。<a id="a-9J"></a>而今不能转此女身。<a id="a-9K"></a>佛言。<a id="a-9L"></a>善男子。<a id="a-9M"></a>此长寿天女。<a id="a-9N"></a>住不可思议解脱法门。<a id="a-9O"></a>为利益一切有情因缘故。<a id="a-9P"></a>善男子。<a id="a-9Q"></a>我知此天女于往昔时。<a id="a-9R"></a>以能劝请超过算数诸佛如来发菩提心乃至涅槃故。<a id="a-9S"></a>此天女有大威德。<a id="a-9T"></a>于贤劫中供养诸佛。<a id="a-9U"></a>于此佛刹当现等觉。<a id="a-9V"></a>号长寿如来应正等觉。<a id="a-9W"></a>时薄伽梵。<a id="a-9X"></a>告天女言。<a id="a-9Y"></a>天女。<a id="a-9Z"></a>汝应示现自身佛刹。<a id="a-9a"></a>尔时天女。<a id="a-9b"></a>当即现入一切色身三摩地。<a id="a-9c"></a>入此定已时。<a id="a-9d"></a>此三千大千世界平坦如掌。<a id="a-9e"></a>吠琉璃宝以成此界。<a id="a-9f"></a>除去诸恶山石草木。<a id="a-9g"></a>处处示现诸劫波树流泉浴地八功德水充满池中。<a id="a-9h"></a>于其水上众花弥覆。<a id="a-9i"></a>复能除彼下劣有情。<a id="a-9j"></a>乃至不闻女人之名。<a id="a-9k"></a>处处示现种种莲花大如车轮。<a id="a-9l"></a>于莲花中有诸菩萨结加趺坐。<a id="a-9m"></a>亦复示现薄伽梵身。<a id="a-9n"></a>谓长寿如来应正等觉。<a id="a-9o"></a>为诸菩萨敷演妙法。<a id="a-9p"></a>无量百千俱胝那庾多释梵护世诸大菩萨。<a id="a-9q"></a>前后围绕说此法门。<a id="a-9r"></a>尔时长寿天女从定而起。<a id="a-9s"></a>于世尊前右绕三匝。<a id="a-9t"></a>大众之中隐没不现。</p>
  <p id="a9u">止盖菩萨白佛言。<a id="a-9v"></a>世尊。<a id="a-9w"></a>若有善男子善女人。<a id="a-9x"></a>闻此法门若能受持若读若诵。<a id="a-9y"></a>若复思惟为他广说。<a id="a-9z"></a>如是之人生几所福。<a id="a-A0"></a>佛言。<a id="a-A1"></a>善男子。<a id="a-A2"></a>若有人能布施三千大千世界一切有情。<a id="a-A3"></a>如是布施相续不断。<a id="a-A4"></a>经于无量百千诸劫。<a id="a-A5"></a>若善男子及善女人。<a id="a-A6"></a>有能书写如此法门。<a id="a-A7"></a>善详校已能施与他生净信者。<a id="a-A8"></a>是人功德胜前福德。<a id="a-A9"></a>何以故。<a id="a-AA"></a>善男子。<a id="a-AB"></a>以彼财施是下劣之法有灭坏故。<a id="a-AC"></a>法施殊胜有大威力。<a id="a-AD"></a>何以故。<a id="a-AE"></a>善男子。<a id="a-AF"></a>以诸有情染着财产。<a id="a-AG"></a>经无量时生死流转。<a id="a-AH"></a>乐世间法终不能受广大法味。<a id="a-AI"></a>善男子。<a id="a-AJ"></a>若有能以三千大千世界中所有众生。<a id="a-AK"></a>皆能安置于十善道。<a id="a-AL"></a>复有能于此殊胜法门听闻读诵思惟修习为他演说。<a id="a-AM"></a>是人功德胜前福德。<a id="a-AN"></a>何以故。<a id="a-AO"></a>善男子。<a id="a-AP"></a>十善业道因此法门而出生故。<a id="a-AQ"></a>善男子。<a id="a-AR"></a>若复有人教化三千大千世界一切有情。<a id="a-AS"></a>皆得声闻辟支佛果。<a id="a-AT"></a>若有闻此法门受持读诵思惟修习为他广说。<a id="a-AU"></a>是人功德胜前福德。<a id="a-AV"></a>何以故。<a id="a-AW"></a>善男子。<a id="a-AX"></a>依此法门得诸声闻辟支佛果。<a id="a-AY"></a>又依此法门得诸菩萨及出世间诸佛之果。<a id="a-AZ"></a>善男子。<a id="a-Aa"></a>若能听闻受持读诵此法门者。<a id="a-Ab"></a>此人即是已于一切素怛缆中受持读诵。<a id="a-Ac"></a>何以故。<a id="a-Ad"></a>以此法门是诸法母。<a id="a-Ae"></a>善男子。<a id="a-Af"></a>非不得此法性而能证得广大法性。<a id="a-Ag"></a>尔时诸大声闻承佛威神。<a id="a-Ah"></a>从坐而起偏袒右肩右膝着地。<a id="a-Ai"></a>恭敬合掌。<a id="a-Aj"></a>而白佛言。<a id="a-Ak"></a>世尊。<a id="a-Al"></a>我等闻此法门。<a id="a-Am"></a>必定能出广大生死。<a id="a-An"></a>佛言。<a id="a-Ao"></a>诸苾刍。<a id="a-Ap"></a>如是如是如汝所说。</p>
  <p id="aAq">尔时薄伽梵告大众言。<a id="a-Ar"></a>善男子。<a id="a-As"></a>若于如是诸地方处说此法门。<a id="a-At"></a>当知其地是菩提道场转法轮处。<a id="a-Au"></a>又应思惟。<a id="a-Av"></a>其地即是大制多处。<a id="a-Aw"></a>亦是我等一切导师在中而住。<a id="a-Ax"></a>何以故。<a id="a-Ay"></a>善男子。<a id="a-Az"></a>以法性即是大菩提故。<a id="a-B0"></a>亦是转法轮故。<a id="a-B1"></a>又法身即是诸如来故。<a id="a-B2"></a>若供养法即是供养一切如来。<a id="a-B3"></a>若说法师所在地方。<a id="a-B4"></a>当于此处起制多想。<a id="a-B5"></a>于法师处起尊重想。<a id="a-B6"></a>起善知识想。<a id="a-B7"></a>起于演说正道路想。<a id="a-B8"></a>若见法师。<a id="a-B9"></a>应当欢喜。<a id="a-BA"></a>净信悦乐。<a id="a-BB"></a>邀请上座恭敬供养赞叹善哉。<a id="a-BC"></a>善男子。<a id="a-BD"></a>我若赞说法师功德。<a id="a-BE"></a>乃至劫尽亦不能说少分功德。<a id="a-BF"></a>何以故。<a id="a-BG"></a>若有善男子善女人爱乐法者。<a id="a-BH"></a>于说法师所行之处。<a id="a-BI"></a>以自身血洒其道路。<a id="a-BJ"></a>亦不能报彼说法师少分恩德。<a id="a-BK"></a>何以故。<a id="a-BL"></a>以说法师即能住持如来法眼甚希有故。<a id="a-BM"></a>善男子。<a id="a-BN"></a>诸说法师。<a id="a-BO"></a>若欲说此法门之时。<a id="a-BP"></a>若正说若已说应现无畏不应沉没。<a id="a-BQ"></a>不现忧恼无损害心。<a id="a-BR"></a>着新净衣应生净信。<a id="a-BS"></a>他赞叹时。<a id="a-BT"></a>不应倨傲。<a id="a-BU"></a>不起我慢。<a id="a-BV"></a>不自赞毁他。<a id="a-BW"></a>无所悕望。<a id="a-BX"></a>应常恭敬演说此法。</p>
  <p id="aBY">尔时释提桓因白佛言。<a id="a-BZ"></a>世尊。<a id="a-Ba"></a>若诸地方有能说此法门之处。<a id="a-Bb"></a>我当将诸兵众。<a id="a-Bc"></a>及与眷属往诣其处。<a id="a-Bd"></a>为欲听闻此法门故。<a id="a-Be"></a>及能守护彼说法师。<a id="a-Bf"></a>佛言。<a id="a-Bg"></a>憍尸迦。<a id="a-Bh"></a>善哉善哉。<a id="a-Bi"></a>汝今正应作如是事。<a id="a-Bj"></a>汝当守护如来法性。</p>
  <p id="aBk">尔时止盖菩萨白佛言。<a id="a-Bl"></a>世尊。<a id="a-Bm"></a>当何名此法门。<a id="a-Bn"></a>我等云何受持。<a id="a-Bo"></a>佛言。<a id="a-Bp"></a>善男子。<a id="a-Bq"></a>此名宝雨法门。<a id="a-Br"></a>亦名宝积功德。<a id="a-Bs"></a>亦名智灯。<a id="a-Bt"></a>亦名止一切盖菩萨所问法门。<a id="a-Bu"></a>汝当受持。<a id="a-Bv"></a>时薄伽梵。<a id="a-Bw"></a>说此经已欢喜无量。<a id="a-Bx"></a>止一切盖及诸菩萨。<a id="a-By"></a>一切声闻释梵护世。<a id="a-Bz"></a>及大自在净居诸天。<a id="a-C0"></a>无量百千天子。<a id="a-C1"></a>及诸天龙药叉健达缚阿素洛揭路荼紧捺洛莫呼洛伽。<a id="a-C2"></a>闻佛所说欢喜奉行。</p>
 </body>
</html>