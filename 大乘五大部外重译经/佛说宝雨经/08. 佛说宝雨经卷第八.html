<!doctype html>
<html id="z3IBThRNB" data-ver="689">
 <head>
  <meta charset="utf-8">
  <meta author="达摩流志">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛说宝雨经卷第八</h1>
  <p id="a2">复次善男子。<a id="a-3"></a>菩萨成就十种法受粪扫衣。<a id="a-4"></a>何等为十。<a id="a-5"></a>一者誓愿坚固。<a id="a-6"></a>二者谦下自卑。<a id="a-7"></a>三者无厌弃。<a id="a-8"></a>四者无所著。<a id="a-9"></a>五者离过患。<a id="a-A"></a>六者见功德。<a id="a-B"></a>七者不自赞。<a id="a-C"></a>八者不毁他。<a id="a-D"></a>九者戒具足。<a id="a-E"></a>十者诸天之所亲近。<a id="a-F"></a>善男子。<a id="a-G"></a>云何菩萨誓愿坚固乃至诸天之所亲近。<a id="a-H"></a>善男子。<a id="a-I"></a>菩萨得信及意乐具足。<a id="a-J"></a>于诸佛所深起信心。<a id="a-K"></a>设因护命不毁誓愿亦无转动。<a id="a-L"></a>由誓愿坚牢故得谦下心。<a id="a-M"></a>心谦下故得无我慢。<a id="a-N"></a>人所弃舍粪扫之服。<a id="a-O"></a>尽皆收用洗濯缝缀。<a id="a-P"></a>乃无疲倦亦不弃舍。<a id="a-Q"></a>由是义故无所执着。<a id="a-R"></a>虽云此衣粗弊烂坏复生污垢多诸蚤虱不以为患。<a id="a-S"></a>见其功德粪扫衣仙人服用。<a id="a-T"></a>如来所赞佛说吉祥。<a id="a-U"></a>远离悭贪随顺圣种。<a id="a-V"></a>以是因缘得不自赞。<a id="a-W"></a>亦不毁他得戒具足。<a id="a-X"></a>戒具足故诸天来下而亲近之。<a id="a-Y"></a>恒为诸佛之所称叹。<a id="a-Z"></a>诸大菩萨而训诲之。<a id="a-a"></a>复得人非人等之所拥护。<a id="a-b"></a>若聚落城邑刹帝利婆罗门等顶戴尊重。<a id="a-c"></a>同梵行者常所咨嗟。<a id="a-d"></a>善男子。<a id="a-e"></a>菩萨成就此十种法受粪扫衣。<a id="a-f"></a>止盖菩萨白佛言。<a id="a-g"></a>世尊。<a id="a-h"></a>诸菩萨等其心广大。<a id="a-i"></a>何因缘故行下劣行。</p>
  <p id="aj">佛言。<a id="a-k"></a>善男子。<a id="a-l"></a>诸菩萨等有大势力。<a id="a-m"></a>方能行此下劣之行。<a id="a-n"></a>无势力者则不能行。<a id="a-o"></a>何以故。<a id="a-p"></a>大力菩萨为护世间。<a id="a-q"></a>而能对治未起烦恼。<a id="a-r"></a>非无力者行下劣也。<a id="a-s"></a>善男子。<a id="a-t"></a>于意云何。<a id="a-u"></a>如来行解为广大耶为下劣乎。<a id="a-v"></a>止盖菩萨白佛言。<a id="a-w"></a>世尊。<a id="a-x"></a>我今于此不堪詶对。<a id="a-y"></a>何以故。<a id="a-z"></a>如来无所证无行解。<a id="a-10"></a>以不见法故不可测量。<a id="a-11"></a>我今何能辩如来所行优劣。<a id="a-12"></a>佛言。<a id="a-13"></a>善男子。<a id="a-14"></a>于汝意云何。<a id="a-15"></a>如来于四洲中一切有情天龙药叉健达缚等。<a id="a-16"></a>示现如是下劣之行。<a id="a-17"></a>复为如是众生赞叹杜多功德。<a id="a-18"></a>止盖菩萨白佛言。<a id="a-19"></a>世尊。<a id="a-1A"></a>如来为调伏初发趣大乘。<a id="a-1B"></a>对治一切有情未起烦恼故。<a id="a-1C"></a>示现下劣苦行。<a id="a-1D"></a>佛言。<a id="a-1E"></a>善男子。<a id="a-1F"></a>如是如是。<a id="a-1G"></a>有大势力诸菩萨等。<a id="a-1H"></a>为欲调伏诸有情故。<a id="a-1I"></a>着粪扫衣而无下劣亦复如是。<a id="a-1J"></a>善男子。<a id="a-1K"></a>是名菩萨受粪扫衣。</p>
  <p id="a1L">复次善男子。<a id="a-1M"></a>诸菩萨成就十法受用三衣。<a id="a-1N"></a>何等为十。<a id="a-1O"></a>一者知足。<a id="a-1P"></a>二者少欲。<a id="a-1Q"></a>三者远离希求。<a id="a-1R"></a>四者无积聚。<a id="a-1S"></a>五者离损失。<a id="a-1T"></a>六者离积聚损失苦恼。<a id="a-1U"></a>七者离忧恼。<a id="a-1V"></a>八者离愁叹。<a id="a-1W"></a>九者无所取。<a id="a-1X"></a>十者勤修习故尽诸有漏。<a id="a-1Y"></a>善男子。<a id="a-1Z"></a>菩萨于下劣衣而得知足。<a id="a-1a"></a>以知足故而能少欲。<a id="a-1b"></a>以少欲故无所希求。<a id="a-1c"></a>不希求故曾无积聚。<a id="a-1d"></a>无所聚故无损失。<a id="a-1e"></a>以不损失故即无苦恼。<a id="a-1f"></a>无苦恼故无有愁叹。<a id="a-1g"></a>无愁叹故亦无所受。<a id="a-1h"></a>无所受故能勤修习尽诸有漏。<a id="a-1i"></a>善男子。<a id="a-1j"></a>是名菩萨成就十法得受用三衣。</p>
  <p id="a1k">复次善男子。<a id="a-1l"></a>菩萨成就十种法得不随他行。<a id="a-1m"></a>何等为十。<a id="a-1n"></a>一者不随贪爱行。<a id="a-1o"></a>二者不随嗔怒行。<a id="a-1p"></a>三者不随愚痴行。<a id="a-1q"></a>四者不随损害行。<a id="a-1r"></a>五者不随悭吝嫉妒行。<a id="a-1s"></a>六者不随我慢行。<a id="a-1t"></a>七者不随令他了知名称行。<a id="a-1u"></a>八者不随尊重利养行。<a id="a-1v"></a>九者不随恭敬天魔行。<a id="a-1w"></a>十者不随贡高行。<a id="a-1x"></a>善男子。<a id="a-1y"></a>菩萨成就此十种法。<a id="a-1z"></a>是故说名不随他行。</p>
  <p id="a20">复次善男子。<a id="a-21"></a>菩萨成就十种法名为乞食。<a id="a-22"></a>一者为摄受诸有情故而行乞食。<a id="a-23"></a>二者为次第故而行乞食。<a id="a-24"></a>三者为不疲厌故而行乞食。<a id="a-25"></a>四者为知足故而行乞食。<a id="a-26"></a>五者为分布故而行乞食。<a id="a-27"></a>六者为不耽嗜故而行乞食。<a id="a-28"></a>七者为知量故而行乞食。<a id="a-29"></a>八者为善品现前故而行乞食。<a id="a-2A"></a>九者为善根圆满故而行乞食。<a id="a-2B"></a>十者为离我执想而行乞食。<a id="a-2C"></a>善男子。<a id="a-2D"></a>云何菩萨摄受有情乃至为离我执想。<a id="a-2E"></a>善男子。<a id="a-2F"></a>菩萨见一切有情受诸苦恼。<a id="a-2G"></a>虽复成就微少善根。<a id="a-2H"></a>而此善根暂时非久。<a id="a-2I"></a>为欲摄益如是有情故。<a id="a-2J"></a>而行乞食。<a id="a-2K"></a>菩萨入于城邑聚落之时。<a id="a-2L"></a>住于正念具足威仪。<a id="a-2M"></a>诸根寂然亦不高举不令放逸。<a id="a-2N"></a>得次第故终不舍彼贫穷之家入富贵家。<a id="a-2O"></a>所谓婆罗门若刹帝利。<a id="a-2P"></a>居士大家次第乞时。<a id="a-2Q"></a>从一家诣一家。<a id="a-2R"></a>乃至事毕终无违越。<a id="a-2S"></a>唯除恶处不应乞食。<a id="a-2T"></a>所谓恶狗家新产犊家恶种类家。<a id="a-2U"></a>若男子若女人若童男若童女起烦恼处。<a id="a-2V"></a>及讥嫌处。<a id="a-2W"></a>诸外道处。<a id="a-2X"></a>如是之处皆应舍置。<a id="a-2Y"></a>菩萨次第乞食之时。<a id="a-2Z"></a>不生厌离亦不疲倦。<a id="a-2a"></a>于彼有情无所憎爱。<a id="a-2b"></a>由不疲厌而生知足。<a id="a-2c"></a>于好于恶随应受取。<a id="a-2d"></a>若得食已至于住处。<a id="a-2e"></a>收钵多罗及以衣服。<a id="a-2f"></a>于如来像前。<a id="a-2g"></a>或制多前。<a id="a-2h"></a>或窣堵波前。<a id="a-2i"></a>供养恭敬尊重赞叹。<a id="a-2j"></a>以所得食分为四分。<a id="a-2k"></a>一分施与同梵行者。<a id="a-2l"></a>一分施与贫穷之人。<a id="a-2m"></a>一分施与恶趣有情。<a id="a-2n"></a>一分自食。<a id="a-2o"></a>菩萨虽食而于食事无贪无染亦无爱着。<a id="a-2p"></a>唯为活命而受于食。<a id="a-2q"></a>不使身羸亦不令重。<a id="a-2r"></a>所以者何。<a id="a-2s"></a>身若极羸废修善品。<a id="a-2t"></a>身若极重增长睡眠。<a id="a-2u"></a>菩萨食已能令善品增长现前。<a id="a-2v"></a>由勤修故无有懈怠亦无懒堕。<a id="a-2w"></a>而得圆满菩提资粮。<a id="a-2x"></a>由彼善能成熟菩提分法远离我执。<a id="a-2y"></a>得无我故能舍身肉施与有情。<a id="a-2z"></a>善男子。<a id="a-30"></a>菩萨成就此十种法能行乞食。</p>
  <p id="a31">复次善男子。<a id="a-32"></a>菩萨成就十种法得于一坐。<a id="a-33"></a>何等为十。<a id="a-34"></a>一者坐菩提道场。<a id="a-35"></a>诸魔惊怖而独不动。<a id="a-36"></a>二者证出世静虑。<a id="a-37"></a>诸魔惊怖而独不动。<a id="a-38"></a>三者得出世般若。<a id="a-39"></a>诸魔惊怖而独不动。<a id="a-3A"></a>四者得出世智。<a id="a-3B"></a>诸魔惊怖而独不动。<a id="a-3C"></a>五者证其空性。<a id="a-3D"></a>诸魔惊怖而独不动。<a id="a-3E"></a>六者证诸法如实。<a id="a-3F"></a>诸魔惊怖而独不动。<a id="a-3G"></a>七者证正觉道。<a id="a-3H"></a>诸魔惊怖而独不动。<a id="a-3I"></a>八者证于实际。<a id="a-3J"></a>诸魔惊怖而独不动。<a id="a-3K"></a>九者证于真如。<a id="a-3L"></a>诸魔惊怖而独不动。<a id="a-3M"></a>十者得一切智。<a id="a-3N"></a>诸魔惊怖而独不动。<a id="a-3O"></a>言一坐者。<a id="a-3P"></a>所谓一切智坐。<a id="a-3Q"></a>亦名法座。<a id="a-3R"></a>善男子。<a id="a-3S"></a>菩萨成就此十种法能得一坐。</p>
  <p id="a3T">复次善男子。<a id="a-3U"></a>菩萨成就十种法得一食。<a id="a-3V"></a>何等为十。<a id="a-3W"></a>一者不恣贪食。<a id="a-3X"></a>二者无染着食。<a id="a-3Y"></a>谓得食已于时非时。<a id="a-3Z"></a>不应更受。<a id="a-3a"></a>若苏油石蜜等种种滋味。<a id="a-3b"></a>三者若见他人受苏等时不起嗔恼。<a id="a-3c"></a>四者若他人受苏等时不生嫉妒。<a id="a-3d"></a>五者菩萨行一食时。<a id="a-3e"></a>若遇重病应受苏等。<a id="a-3f"></a>六者菩萨行一食时。<a id="a-3g"></a>必有命难应食苏等而便受之。<a id="a-3h"></a>七者菩萨行一食时。<a id="a-3i"></a>若有废修善法之难。<a id="a-3j"></a>应食苏等而便受之。<a id="a-3k"></a>八者菩萨行一食时。<a id="a-3l"></a>若有如上三难。<a id="a-3m"></a>食苏等已而不追悔。<a id="a-3n"></a>九者菩萨行一食时。<a id="a-3o"></a>若有三难。<a id="a-3p"></a>应食苏等而不疑惑。<a id="a-3q"></a>十者菩萨行一食时。<a id="a-3r"></a>若有三难。<a id="a-3s"></a>须食苏等当作药想。<a id="a-3t"></a>善男子。<a id="a-3u"></a>菩萨成就此十种法故得一食。</p>
  <p id="a3v">复次善男子。<a id="a-3w"></a>菩萨成就十种法得阿兰若。<a id="a-3x"></a>何等为十。<a id="a-3y"></a>一者久住梵行。<a id="a-3z"></a>二者于毗奈耶而得善巧。<a id="a-40"></a>三者诸根圆满。<a id="a-41"></a>四者具足多闻。<a id="a-42"></a>五者善说法要。<a id="a-43"></a>六者离我所执。<a id="a-44"></a>七者犹如野兽。<a id="a-45"></a>八者得身远住。<a id="a-46"></a>九者得居寂静。<a id="a-47"></a>十者不厌离无盖覆。<a id="a-48"></a>善男子。<a id="a-49"></a>云何菩萨久住梵行乃至不厌离阿兰若。<a id="a-4A"></a>善男子。<a id="a-4B"></a>菩萨舍家出家。<a id="a-4C"></a>于毗奈耶中三业清净具足尸罗。<a id="a-4D"></a>性多善巧乐习威仪。<a id="a-4E"></a>于佛所说长幼法中。<a id="a-4F"></a>不假他缘自能解悟。<a id="a-4G"></a>及于教义能得善巧。<a id="a-4H"></a>又能了知持犯之处。<a id="a-4I"></a>见持戒者能生恭敬。<a id="a-4J"></a>见毁戒者便能舍离。<a id="a-4K"></a>又复多时数数悔过。<a id="a-4L"></a>于所作罪追悔恶作终不覆藏。<a id="a-4M"></a>复能了知所犯之罪有上中下。<a id="a-4N"></a>又能了知所造恶业。<a id="a-4O"></a>招异熟果时分长短。<a id="a-4P"></a>菩萨修行清净故得诸根圆满眼根不减。<a id="a-4Q"></a>耳根无缺。<a id="a-4R"></a>身分具足。<a id="a-4S"></a>方堪住彼阿兰若处。<a id="a-4T"></a>独静无人不为恼乱。<a id="a-4U"></a>乞食易得非远非近。<a id="a-4V"></a>多诸林木花果枝叶皆悉茂盛。<a id="a-4W"></a>清净美水取不为劳。<a id="a-4X"></a>龛室安隐无有恶兽。<a id="a-4Y"></a>山路幽静去住无难。<a id="a-4Z"></a>如是之处乃可依止。<a id="a-4a"></a>菩萨依止如是处已。<a id="a-4b"></a>随先所诵及以所闻。<a id="a-4c"></a>昼夜三时恒常修习。<a id="a-4d"></a>诵经之声不粗不细。<a id="a-4e"></a>善摄诸根不令变异。<a id="a-4f"></a>所受用物皆悉清净。<a id="a-4g"></a>了知诸法差别之相。<a id="a-4h"></a>舍离惛沉思惟教理。<a id="a-4i"></a>其心不动亦不外缘。<a id="a-4j"></a>若有王王子及刹帝利婆罗门等至菩萨所。<a id="a-4k"></a>菩萨见已恭敬问讯赞言。<a id="a-4l"></a>善来大王。<a id="a-4m"></a>如所敷设请王就坐。<a id="a-4n"></a>王若坐时菩萨亦坐。<a id="a-4o"></a>王若不坐菩萨亦立。<a id="a-4p"></a>详观王等诸根躁动。<a id="a-4q"></a>菩萨即应赞言。<a id="a-4r"></a>大王善能利益王之国内。<a id="a-4s"></a>多有持戒福德多闻智慧沙门。<a id="a-4t"></a>若婆罗门之所居住。<a id="a-4u"></a>无有盗贼及官人等之所侵欺。<a id="a-4v"></a>复观王等诸根寂然安隐调伏。<a id="a-4w"></a>菩萨尔时当为演说种种诸法。<a id="a-4x"></a>王若不乐说种种法。<a id="a-4y"></a>菩萨即当随顺说厌离法。<a id="a-4z"></a>王若不欲乐闻厌离之法。<a id="a-50"></a>即应为说如来甚深广大之法及大威德。<a id="a-51"></a>如是及余人间聚落婆罗门刹帝利诸有来者。<a id="a-52"></a>随宜为说亦复如是。<a id="a-53"></a>菩萨以多闻故即能说法。<a id="a-54"></a>令听闻者心皆欢喜。<a id="a-55"></a>于菩萨所生净信心。<a id="a-56"></a>以能说法修习善品对除烦恼。<a id="a-57"></a>又以多闻力故得离我执。<a id="a-58"></a>复能远离我执怖畏故。<a id="a-59"></a>于阿兰若处不惊不惧得无所畏。<a id="a-5A"></a>菩萨住阿兰若处。<a id="a-5B"></a>现前观察无所住着。<a id="a-5C"></a>非如野兽无所观察。<a id="a-5D"></a>菩萨住阿兰若处。<a id="a-5E"></a>无有怖畏无有过患。<a id="a-5F"></a>非如野兽恒畏中伤。<a id="a-5G"></a>菩萨住阿兰若处。<a id="a-5H"></a>为聚落中若男若女若童男若童女散乱心故。<a id="a-5I"></a>为摄受正法故。<a id="a-5J"></a>为无所住着故。<a id="a-5K"></a>非如野兽为护命故。<a id="a-5L"></a>远避人间。<a id="a-5M"></a>菩萨由远住故得现前寂静。<a id="a-5N"></a>见阿兰若有大功德。<a id="a-5O"></a>复见寂静无厌离无覆盖。<a id="a-5P"></a>修习诸法住阿兰若。<a id="a-5Q"></a>是名菩萨久住梵行乃至不厌离不覆盖。<a id="a-5R"></a>善男子。<a id="a-5S"></a>菩萨成就此十种法得阿兰若处住。</p>
  <p id="a5T">复次善男子。<a id="a-5U"></a>菩萨成就十种法能树下坐。<a id="a-5V"></a>何等为十。<a id="a-5W"></a>一者不得依止极近聚落树下而坐。<a id="a-5X"></a>二者不得依止极远聚落树下而坐。<a id="a-5Y"></a>三者不得依止棘刺稠林树下而坐。<a id="a-5Z"></a>四者不得依止葛蒙密蔓及猕猴处树下而坐。<a id="a-5a"></a>五者不得依止枯叶树下而坐。<a id="a-5b"></a>六者不得依止猿猴住处树下而坐。<a id="a-5c"></a>七者不得依止多有鸟处树下而坐。<a id="a-5d"></a>八者不得依止恶兽住处树下而坐。<a id="a-5e"></a>九者不得依止近道路处树下而坐。<a id="a-5f"></a>十者不得依止粗恶人处树下而坐。<a id="a-5g"></a>菩萨应当依止无障难处树下而坐。<a id="a-5h"></a>身得轻安心常悦乐。<a id="a-5i"></a>善男子。<a id="a-5j"></a>菩萨成就此十种法得树下坐。</p>
  <p id="a5k">复次善男子。<a id="a-5l"></a>菩萨成就十种法能露地坐。<a id="a-5m"></a>何等为十。<a id="a-5n"></a>一者于春夏秋冬不应依止墙壁处坐。<a id="a-5o"></a>二者不应依止林树下坐。<a id="a-5p"></a>三者不得依止穰[麥*戈]草[卄/積]处坐。<a id="a-5q"></a>四者不得依止山腹岩坎处坐。<a id="a-5r"></a>五者不得依止河岸坎中而坐。<a id="a-5s"></a>六者不得以物遮寒而坐。<a id="a-5t"></a>七者不得以物障风而坐。<a id="a-5u"></a>八者不得以物障雨而坐。<a id="a-5v"></a>九者不得以物障热而坐。<a id="a-5w"></a>十者不得以物承露而坐。<a id="a-5x"></a>若诸菩萨在露地坐。<a id="a-5y"></a>身遇诸病又复无力。<a id="a-5z"></a>应入寺中作如是念。<a id="a-60"></a>如来为欲对除烦恼。<a id="a-61"></a>处处广说杜多功德。<a id="a-62"></a>我今虽复在于寺中。<a id="a-63"></a>心不爱乐又不耽着。<a id="a-64"></a>勤修正法对除烦恼。<a id="a-65"></a>作是思惟我住寺中。<a id="a-66"></a>但为摄受诸施主故。<a id="a-67"></a>不为长养于自身故作露地想。<a id="a-68"></a>善男子。<a id="a-69"></a>菩萨成就此十种法得露地坐。</p>
  <p id="a6A">复次善男子。<a id="a-6B"></a>菩萨成就十种法得冢间坐。<a id="a-6C"></a>何等为十。<a id="a-6D"></a>一者谓诸菩萨于好住处极生厌离。<a id="a-6E"></a>二者诸菩萨等于一切时恒起死想。<a id="a-6F"></a>三者诸菩萨等恒常能起余残之想。<a id="a-6G"></a>四者诸菩萨等常观于身分起赤想。<a id="a-6H"></a>五者诸菩萨等常观于身分起青想。<a id="a-6I"></a>六者诸菩萨等常观于身分起脓想。<a id="a-6J"></a>七者诸菩萨等常观于身起膖胀想。<a id="a-6K"></a>八者诸菩萨等常观于身起干焦想。<a id="a-6L"></a>九者诸菩萨等常观于身起离散想。<a id="a-6M"></a>十者诸菩萨等常观于身起骨锁想。<a id="a-6N"></a>善男子。<a id="a-6O"></a>菩萨于冢间坐为利益哀愍诸有情故住于慈心。<a id="a-6P"></a>亦为持净戒故。<a id="a-6Q"></a>成就轨则故。<a id="a-6R"></a>不起食肉之心。<a id="a-6S"></a>何以故。<a id="a-6T"></a>善男子。<a id="a-6U"></a>冢间周遍多有非人之所依住。<a id="a-6V"></a>若见菩萨食啖于肉。<a id="a-6W"></a>生不净信起烦恼心。<a id="a-6X"></a>由是菩萨不应食肉。<a id="a-6Y"></a>善男子。<a id="a-6Z"></a>菩萨住于冢间若入伽蓝。<a id="a-6a"></a>先当礼拜如来制多。<a id="a-6b"></a>次应礼拜长老苾刍。<a id="a-6c"></a>后复问讯少年苾刍。<a id="a-6d"></a>不坐僧家床席等物恭敬而立。<a id="a-6e"></a>何以故。<a id="a-6f"></a>善男子。<a id="a-6g"></a>菩萨为欲随顺世间将护有情故。<a id="a-6h"></a>不坐僧家床席等物。<a id="a-6i"></a>冢间菩萨顺圣者故。<a id="a-6j"></a>若违逆世间非圣者故。<a id="a-6k"></a>若一苾刍将自坐物。<a id="a-6l"></a>请菩萨坐冢间。<a id="a-6m"></a>菩萨应审观察彼苾刍意乐后无追悔。<a id="a-6n"></a>及余众僧不起嗔嫌。<a id="a-6o"></a>然自应起下劣之心。<a id="a-6p"></a>如旃荼罗童子方坐此座。<a id="a-6q"></a>善男子。<a id="a-6r"></a>菩萨成就此十种法得冢间坐。</p>
  <p id="a6s">复次善男子。<a id="a-6t"></a>菩萨成就十种法能得常坐。<a id="a-6u"></a>何等为十。<a id="a-6v"></a>一者常坐为不恼身故。<a id="a-6w"></a>二者常坐为不恼心故。<a id="a-6x"></a>三者常坐为不惛睡故。<a id="a-6y"></a>四者常坐为不疲厌故。<a id="a-6z"></a>五者常坐为欲圆满菩提资粮故。<a id="a-70"></a>六者常坐为心一境性故。<a id="a-71"></a>七者常坐为证现前道故。<a id="a-72"></a>八者常坐为趣菩提道场故。<a id="a-73"></a>九者常坐为利益一切有情故。<a id="a-74"></a>十者常坐为欲永断诸烦恼故。<a id="a-75"></a>善男子。<a id="a-76"></a>菩萨成就此十种法能得常坐。</p>
  <p id="a77">复次善男子。<a id="a-78"></a>菩萨成就十种法得随敷坐。<a id="a-79"></a>何等为十。<a id="a-7A"></a>一者于其敷具无所耽嗜。<a id="a-7B"></a>二者终不自为施设敷具。<a id="a-7C"></a>三者不遣他人施设敷具。<a id="a-7D"></a>四者不现于相令他施设敷具。<a id="a-7E"></a>五者随彼所有若草若叶便即应坐。<a id="a-7F"></a>六者诸地方处若多毒蛇蚊虻孔穴。<a id="a-7G"></a>即应舍离并不应坐。<a id="a-7H"></a>七者菩萨欲卧身向右边累足而卧。<a id="a-7I"></a>以法衣覆身。<a id="a-7J"></a>正念正知起明了想。<a id="a-7K"></a>八者右胁而卧不着睡眠。<a id="a-7L"></a>九者但为长养诸大种故。<a id="a-7M"></a>乃至为活命故。<a id="a-7N"></a>十者菩萨于恒恒时及常常时令善品现前。<a id="a-7O"></a>善男子。<a id="a-7P"></a>菩萨成就此十种法得随敷坐。</p>
  <p id="a7Q">复次善男子。<a id="a-7R"></a>菩萨成就十种法得修习瑜伽者。<a id="a-7S"></a>何等为十。<a id="a-7T"></a>一者能常修不净。<a id="a-7U"></a>二者能常修慈悲。<a id="a-7V"></a>三者能常修缘起。<a id="a-7W"></a>四者于诸过患常修善巧。<a id="a-7X"></a>五者能常修空性。<a id="a-7Y"></a>六者能常修无相。<a id="a-7Z"></a>七者能常修瑜伽。<a id="a-7a"></a>八者能常勤修。<a id="a-7b"></a>九者得不悔过。<a id="a-7c"></a>十者能具足戒。<a id="a-7d"></a>善男子。<a id="a-7e"></a>云何菩萨能修不净。<a id="a-7f"></a>善男子。<a id="a-7g"></a>菩萨独处宴坐。<a id="a-7h"></a>端身舒缓结加趺坐。<a id="a-7i"></a>现前观察心极厌离。<a id="a-7j"></a>安住正念心不外缘。<a id="a-7k"></a>作是思惟。<a id="a-7l"></a>人中所有一切饮食。<a id="a-7m"></a>若净若秽若好若恶有味无味。<a id="a-7n"></a>若食啖已身火所触。<a id="a-7o"></a>皆成不净烂坏可恶。<a id="a-7p"></a>而不随顺一切世间诸愚夫等耽嗜染着。<a id="a-7q"></a>我等圣者依毗奈耶法。<a id="a-7r"></a>能以正智观察自身。<a id="a-7s"></a>不起染着亦不耽嗜。<a id="a-7t"></a>然复我心亦不生于厌离。<a id="a-7u"></a>是故菩萨能修不净。<a id="a-7v"></a>云何菩萨能修慈悲。<a id="a-7w"></a>善男子。<a id="a-7x"></a>谓诸菩萨于闲静处独处宴坐。<a id="a-7y"></a>端身舒缓结加趺坐。<a id="a-7z"></a>现前观察心极厌离。<a id="a-80"></a>安住正念心不外缘。<a id="a-81"></a>作是思惟。<a id="a-82"></a>诸有情辈多起嗔害作不善业。<a id="a-83"></a>复常亲近不善丈夫。<a id="a-84"></a>无状于我起怨仇想。<a id="a-85"></a>或于过去。<a id="a-86"></a>或于未来。<a id="a-87"></a>或于现在。<a id="a-88"></a>起如是业。<a id="a-89"></a>我意令彼一切有情所起嗔害皆得断除。<a id="a-8A"></a>令彼坐于菩提道场。<a id="a-8B"></a>如是之事不唯言说。<a id="a-8C"></a>实是菩萨甚深意乐随顺思惟。<a id="a-8D"></a>是名菩萨能修慈悲。<a id="a-8E"></a>云何菩萨能修缘起。<a id="a-8F"></a>谓诸菩萨若起贪爱及嗔恚心。<a id="a-8G"></a>作是思惟。<a id="a-8H"></a>由我起于贪嗔等法。<a id="a-8I"></a>能起之我既从缘生。<a id="a-8J"></a>所起贪嗔及贪等境亦从缘起。<a id="a-8K"></a>谁有智者于众缘生虚妄法中起我执着。<a id="a-8L"></a>是名菩萨能修缘起。<a id="a-8M"></a>云何菩萨于诸过患能修善巧。<a id="a-8N"></a>谓诸菩萨为欲断除自身过患故常修习。<a id="a-8O"></a>若他相续有诸过患。<a id="a-8P"></a>堪为说者令彼断除。<a id="a-8Q"></a>不堪为者菩萨即应舍离而去。<a id="a-8R"></a>云何过患。<a id="a-8S"></a>谓于佛法僧。<a id="a-8T"></a>于戒于圣于梵行者。<a id="a-8U"></a>及于世间尊卑长幼性不恭敬。<a id="a-8V"></a>此是过患。<a id="a-8W"></a>自恃己身常起我慢。<a id="a-8X"></a>轻贱于他染着现前种种境界。<a id="a-8Y"></a>背于涅槃起我见有情见命者见补特伽罗见断见空见执常无常。<a id="a-8Z"></a>性不承事一切圣者。<a id="a-8a"></a>亲近愚夫。<a id="a-8b"></a>远离持戒供养破戒舍善丈夫近不善丈夫。<a id="a-8c"></a>诽谤甚深素怛缆藏。<a id="a-8d"></a>于此藏门常怀惊怖。<a id="a-8e"></a>懈怠懒惰轻贱己身。<a id="a-8f"></a>性无辩才威光下劣。<a id="a-8g"></a>所不应悔而乃悔之。<a id="a-8h"></a>所应悔者而不能悔。<a id="a-8i"></a>恒为盖缠之所系缚。<a id="a-8j"></a>幻惑诳谄之所随逐。<a id="a-8k"></a>惛沉睡眠之所覆蔽。<a id="a-8l"></a>性常爱乐恭敬利养。<a id="a-8m"></a>贪着种姓爱恋眷属。<a id="a-8n"></a>乐国土众会。<a id="a-8o"></a>舍所受持法性乐。<a id="a-8p"></a>亲近顺世间咒。<a id="a-8q"></a>而常厌离出世正法。<a id="a-8r"></a>串习不善不修诸善。<a id="a-8s"></a>赞出家人恶。<a id="a-8t"></a>若于女人及诸丈夫童男童女诸外道等皆悉赞叹。<a id="a-8u"></a>不乐住于阿练若处。<a id="a-8v"></a>食不知量。<a id="a-8w"></a>于其尊者不乐亲近。<a id="a-8x"></a>诵习之时自为分限。<a id="a-8y"></a>非所行处不见过恶。<a id="a-8z"></a>性不恭敬微细尸罗。<a id="a-90"></a>于小罪中心不惊怖。<a id="a-91"></a>见愚痴者诸根暗昧叹为寂静。<a id="a-92"></a>见智慧者诸根明利拨为嚣举。<a id="a-93"></a>行于倨傲颠倒执着。<a id="a-94"></a>性乐粗言。<a id="a-95"></a>于爱不爱诸色之中随顺执着。<a id="a-96"></a>见起嗔者不生慈心。<a id="a-97"></a>见受苦者不起悲愍。<a id="a-98"></a>见有病者无厌离心。<a id="a-99"></a>见彼死者无有惊怖。<a id="a-9A"></a>不求出离焚烧之处。<a id="a-9B"></a>不观察身不观察戒。<a id="a-9C"></a>于已作当作现作之法性不观察。<a id="a-9D"></a>不应思惟而起思惟。<a id="a-9E"></a>不应计度而生计度。<a id="a-9F"></a>不应悕求而有悕求。<a id="a-9G"></a>于非出离作出离想。<a id="a-9H"></a>于彼非道而作道想。<a id="a-9I"></a>未得谓得。<a id="a-9J"></a>应作不作。<a id="a-9K"></a>耽着恶法舍离善品。<a id="a-9L"></a>恶说大乘赞叹小乘。<a id="a-9M"></a>毁呰深信大乘补特伽罗。<a id="a-9N"></a>赞叹深信小乘补特伽罗。<a id="a-9O"></a>常为诤论恒起斗讼。<a id="a-9P"></a>性怀粗犷好为恶语。<a id="a-9Q"></a>倨傲多言严切暴恶。<a id="a-9R"></a>贪婪矫诈性多虚妄。<a id="a-9S"></a>语无伦次爱乐戏论。<a id="a-9T"></a>此是过患。<a id="a-9U"></a>菩萨能于如是过患。<a id="a-9V"></a>得善巧已勤修空性。<a id="a-9W"></a>为欲舍离诸戏论故。<a id="a-9X"></a>菩萨虽复勤修空性然心流散。<a id="a-9Y"></a>于彼彼处而心乐住。<a id="a-9Z"></a>菩萨遍求于彼彼境。<a id="a-9a"></a>自性皆空求不可得。<a id="a-9b"></a>所取之境体既是空。<a id="a-9c"></a>能取之心性亦非有。<a id="a-9d"></a>所观心境了知是空。<a id="a-9e"></a>能观察智体实非有。<a id="a-9f"></a>菩萨观察空性之时修无相性。<a id="a-9g"></a>菩萨虽复勤修无相。<a id="a-9h"></a>犹有彼彼诸相现前。<a id="a-9i"></a>菩萨又观现前诸相体性皆空。<a id="a-9j"></a>如是诸相既不可得。<a id="a-9k"></a>观内身相亦不可得。<a id="a-9l"></a>于身念住亦不可得。<a id="a-9m"></a>心不执着外诸相中。<a id="a-9n"></a>念住体性亦不可得。<a id="a-9o"></a>菩萨舍离如是诸相。<a id="a-9p"></a>常能发起修习意乐。<a id="a-9q"></a>菩萨修习诸三摩地。<a id="a-9r"></a>于其境界无间而住。<a id="a-9s"></a>谓心一境性是奢摩他。<a id="a-9t"></a>如实观察是毗钵舍那。<a id="a-9u"></a>菩萨修习三摩呬多。<a id="a-9v"></a>心得无悔又复欢喜。<a id="a-9w"></a>何以故。<a id="a-9x"></a>戒清净故。<a id="a-9y"></a>以诸菩萨戒清净故得于瑜伽。<a id="a-9z"></a>具足戒者增长瑜伽修习瑜伽。<a id="a-A0"></a>是故说名得瑜伽者。<a id="a-A1"></a>善男子。<a id="a-A2"></a>菩萨成就此十种法能修习瑜伽者。</p>
  <p id="aA3">复次善男子。<a id="a-A4"></a>菩萨成就十种法能持素怛缆藏。<a id="a-A5"></a>何等为十。<a id="a-A6"></a>一者听闻领受。<a id="a-A7"></a>为守护正法故。<a id="a-A8"></a>不为资财故。<a id="a-A9"></a>二者听闻领受。<a id="a-AA"></a>为守护住持故。<a id="a-AB"></a>不为利养故。<a id="a-AC"></a>三者听闻领受。<a id="a-AD"></a>为三宝种不断故。<a id="a-AE"></a>不求供养故。<a id="a-AF"></a>四者听闻领受。<a id="a-AG"></a>为正摄受发趣大乘诸有情故。<a id="a-AH"></a>不为名称赞叹故。<a id="a-AI"></a>五者听闻领受。<a id="a-AJ"></a>为欲利益无依无怙诸有情故。<a id="a-AK"></a>六者听闻领受。<a id="a-AL"></a>安乐苦恼诸有情故。<a id="a-AM"></a>七者听闻领受。<a id="a-AN"></a>为诸有情无慧眼者得慧眼故。<a id="a-AO"></a>八者听闻领受。<a id="a-AP"></a>为发趣声闻乘诸有情等。<a id="a-AQ"></a>演说声闻乘道故。<a id="a-AR"></a>九者听闻领受。<a id="a-AS"></a>为发趣大乘道故。<a id="a-AT"></a>十者听闻领受。<a id="a-AU"></a>为自身证无上智故。<a id="a-AV"></a>不为希求下劣乘故。<a id="a-AW"></a>善男子。<a id="a-AX"></a>菩萨成就此十种法能持素怛缆藏。</p>
  <p id="aAY">复次善男子。<a id="a-AZ"></a>菩萨成就十种法能持毗奈耶藏。<a id="a-Aa"></a>何等为十。<a id="a-Ab"></a>一者能了知毗奈耶。<a id="a-Ac"></a>二者能了知毗奈耶义。<a id="a-Ad"></a>三者能了知毗奈耶甚深理趣。<a id="a-Ae"></a>四者能了知毗奈耶微细。<a id="a-Af"></a>五者能了知应作不应作。<a id="a-Ag"></a>六者能了知自性违犯。<a id="a-Ah"></a>七者能了知施设违犯。<a id="a-Ai"></a>八者能了知所学波罗提木叉缘起。<a id="a-Aj"></a>九者能了知声闻毗奈耶。<a id="a-Ak"></a>十者能了知菩萨毗奈耶。<a id="a-Al"></a>善男子。<a id="a-Am"></a>菩萨成就此十种法能持毗奈耶藏。</p>
  <p id="aAn">复次善男子。<a id="a-Ao"></a>菩萨成就十种法能善轨则所行境界具足威仪。<a id="a-Ap"></a>何等为十。<a id="a-Aq"></a>一者善学声闻一切学处。<a id="a-Ar"></a>二者善学缘觉一切学处。<a id="a-As"></a>三者善学菩萨一切学处。<a id="a-At"></a>四者于诸学处得善学已。<a id="a-Au"></a>能善轨则所行具足。<a id="a-Av"></a>五者轨则所行皆具足已。<a id="a-Aw"></a>便能舍离非沙门行。<a id="a-Ax"></a>六者以是因缘菩萨不行非处非时。<a id="a-Ay"></a>七者菩萨能于沙门所行威仪轨则皆具足已。<a id="a-Az"></a>若沙门若婆罗门。<a id="a-B0"></a>皆无有能非理讥毁。<a id="a-B1"></a>八者由此菩萨亦能令他善学如是一切学处。<a id="a-B2"></a>九者菩萨所行轨则圆满已。<a id="a-B3"></a>得端严寂静具足威仪。<a id="a-B4"></a>十者成就威仪而无矫诈。<a id="a-B5"></a>善男子。<a id="a-B6"></a>菩萨成就此十种法能善轨则所行境界威仪具足。</p>
 </body>
</html>