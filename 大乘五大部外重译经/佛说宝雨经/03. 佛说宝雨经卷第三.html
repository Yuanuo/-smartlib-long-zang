<!doctype html>
<html id="z3IBThKN6" data-ver="663">
 <head>
  <meta charset="utf-8">
  <meta author="达摩流志">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛说宝雨经卷第三</h1>
  <p id="a2">复次善男子。<a id="a-3"></a>菩萨成就十种法得方便善巧圆满何等为十。<a id="a-4"></a>一者得回向方便善巧。<a id="a-5"></a>二者令诸外道归向方便善巧。<a id="a-6"></a>三者转舍境界方便善巧。<a id="a-7"></a>四者除遣恶作方便善巧。<a id="a-8"></a>五者救护有情方便善巧。<a id="a-9"></a>六者施与有情活命方便善巧。<a id="a-A"></a>七者得受取方便善巧。<a id="a-B"></a>八者舍离非处住于是处方便善巧。<a id="a-C"></a>九者示现教导劝励庆喜方便善巧。<a id="a-D"></a>十者供养承事方便善巧。<a id="a-E"></a>云何菩萨得回向方便善巧。<a id="a-F"></a>谓诸菩萨以非他摄所有花果。<a id="a-G"></a>昼夜六时奉献诸佛及诸菩萨。<a id="a-H"></a>以此善根回向阿耨多罗三藐三菩提。<a id="a-I"></a>菩萨以非他摄所有香树。<a id="a-J"></a>若诸宝树。<a id="a-K"></a>若劫波树。<a id="a-L"></a>于昼夜六时供养诸佛及众菩萨。<a id="a-M"></a>以此善根回向阿耨多罗三藐三菩提。<a id="a-N"></a>菩萨又于素怛缆中所有广大承事供养。<a id="a-O"></a>闻已起于净信乐心回此。<a id="a-P"></a>供养一切诸佛及诸菩萨。<a id="a-Q"></a>又复菩萨能于十方诸菩萨所。<a id="a-R"></a>及余有情所造善业。<a id="a-S"></a>令菩提资粮皆得圆满。<a id="a-T"></a>发净意乐深心庆喜。<a id="a-U"></a>以此善根回向阿耨多罗三藐三菩提。<a id="a-V"></a>菩萨若以香花奉献如来制多及佛形像以此回向。<a id="a-W"></a>令诸有情离破戒垢得佛戒香。<a id="a-X"></a>菩萨又常洒扫涂地持此回向。<a id="a-Y"></a>令诸有情离恶威仪修善法式齐整圆满。<a id="a-Z"></a>又诸菩萨奉献花盖以此回向。<a id="a-a"></a>令诸有情舍离热恼。<a id="a-b"></a>又彼菩萨入僧伽蓝发如是心。<a id="a-c"></a>令有情等入涅槃城。<a id="a-d"></a>出伽蓝时。<a id="a-e"></a>愿令有情出生死狱。<a id="a-f"></a>若开房门。<a id="a-g"></a>愿令有情开诸善趣出世智门。<a id="a-h"></a>若闭房门。<a id="a-i"></a>愿令有情闭恶趣门。<a id="a-j"></a>菩萨坐时。<a id="a-k"></a>愿令有情皆得坐于妙菩提树。<a id="a-l"></a>右胁卧时。<a id="a-m"></a>愿令有情安住涅槃。<a id="a-n"></a>从卧起时。<a id="a-o"></a>愿令有情离缠障起。<a id="a-p"></a>若往便利。<a id="a-q"></a>愿令有情向大觉路。<a id="a-r"></a>正便利时。<a id="a-s"></a>愿令有情拔诸毒箭。<a id="a-t"></a>若洗净时。<a id="a-u"></a>愿令有情洗烦恼垢一切过患。<a id="a-v"></a>若洗手时愿令有情离秽浊业。<a id="a-w"></a>若洗足时。<a id="a-x"></a>愿令有情离障尘垢。<a id="a-y"></a>嚼杨枝时。<a id="a-z"></a>愿令有情舍离垢秽。<a id="a-10"></a>菩萨自身所作诸业。<a id="a-11"></a>持此回向。<a id="a-12"></a>利益安乐一切有情。<a id="a-13"></a>菩萨礼拜如来制多。<a id="a-14"></a>愿令有情常得诸天及世间礼。<a id="a-15"></a>是名菩萨回向方便善巧。<a id="a-16"></a>云何菩萨令诸外道归向方便善巧。<a id="a-17"></a>谓此菩萨于彼彼类外道众中。<a id="a-18"></a>能变化作诸外道形。<a id="a-19"></a>谓遮洛迦波利缚罗社迦昵健陀弗多罗。<a id="a-1A"></a>于彼法中受持读诵。<a id="a-1B"></a>菩萨为欲成熟有情如是思惟。<a id="a-1C"></a>我若先作阿遮利耶。<a id="a-1D"></a>则不能令傲慢有情随顺调伏。<a id="a-1E"></a>由是我往外道法中。<a id="a-1F"></a>示现出家为作弟子。<a id="a-1G"></a>既出家已勇猛精进。<a id="a-1H"></a>随彼修习。<a id="a-1I"></a>种种诸行。<a id="a-1J"></a>博学多闻究尽彼法。<a id="a-1K"></a>乞粗秽食所作皆胜彼诸外道威仪行法。<a id="a-1L"></a>由是菩萨为诸外道尊重师范。<a id="a-1M"></a>所有言说悉皆信受随顺调伏。<a id="a-1N"></a>菩萨了知此诸有情归向我已。<a id="a-1O"></a>说彼外道邪见过失。<a id="a-1P"></a>所学之法复非正教。<a id="a-1Q"></a>以不能说厌离贪欲令断灭故。<a id="a-1R"></a>由是外道受菩萨化。<a id="a-1S"></a>舍离邪道入正法中。<a id="a-1T"></a>菩萨又于一切外道修习五通梵行之中。<a id="a-1U"></a>勤行精进证五神通。<a id="a-1V"></a>又复修习成就静虑。<a id="a-1W"></a>诸三摩地三摩钵底。<a id="a-1X"></a>胜诸外道所得五通。<a id="a-1Y"></a>聪慧超彼为作师范。<a id="a-1Z"></a>菩萨了知所化外道皆成熟已。<a id="a-1a"></a>说彼静虑诸三摩地三摩钵底种种过失。<a id="a-1b"></a>所学之法复非正教。<a id="a-1c"></a>以彼不说厌离贪欲对除道故。<a id="a-1d"></a>由是外道受菩萨化。<a id="a-1e"></a>舍离邪道入佛法中。<a id="a-1f"></a>是名菩萨令诸外道归向方便善巧。<a id="a-1g"></a>云何菩萨转舍境界方便善巧。<a id="a-1h"></a>谓此菩萨观见一切多贪有情方便调伏。<a id="a-1i"></a>化作女身端严殊妙胜余女身。<a id="a-1j"></a>有情见者心生染着。<a id="a-1k"></a>菩萨见彼如是染着。<a id="a-1l"></a>即便于彼寝卧之处示现命终。<a id="a-1m"></a>于一刹那一牟呼栗多。<a id="a-1n"></a>现膖烂相臭秽可恶。<a id="a-1o"></a>有情见已起大惊怖生苦恼心情深厌舍。<a id="a-1p"></a>谁能令我离于如是秽恶之处。</p>
  <p id="a1q">尔时菩萨即于彼前。<a id="a-1r"></a>随机演说如是诸法。<a id="a-1s"></a>于三种菩提定随证一。<a id="a-1t"></a>是名菩萨得转舍方便善巧。<a id="a-1u"></a>云何菩萨除遣恶作方便善巧。<a id="a-1v"></a>谓此菩萨见诸有情造无间罪。<a id="a-1w"></a>及起一切诸不善业失心忧悔。<a id="a-1x"></a>菩萨往彼作如是言。<a id="a-1y"></a>善男子。<a id="a-1z"></a>云何失心忧悔而住。<a id="a-20"></a>彼有情言。<a id="a-21"></a>大士。<a id="a-22"></a>我造无间诸不善业。<a id="a-23"></a>恐于长夜受诸苦恼。<a id="a-24"></a>无利益故。<a id="a-25"></a>不安乐故。<a id="a-26"></a>以是因缘失心忧悔。<a id="a-27"></a>是时菩萨为彼有情广说正法。<a id="a-28"></a>令深悔过受菩萨戒。<a id="a-29"></a>若此有情未能悔过。<a id="a-2A"></a>是时菩萨欲令彼人心生信伏。<a id="a-2B"></a>为现神通广说彼人思惟之事。<a id="a-2C"></a>有情由是于菩萨所生信伏心欢喜信乐。<a id="a-2D"></a>生信乐已根性成熟。<a id="a-2E"></a>菩萨为彼广说妙法。<a id="a-2F"></a>彼人即能随顺领受。<a id="a-2G"></a>菩萨又复于彼人前化作父母说如是言。<a id="a-2H"></a>汝可观之我即是汝同伴丈夫。<a id="a-2I"></a>汝莫悔过此所造业。<a id="a-2J"></a>毕竟不堕捺洛迦中。<a id="a-2K"></a>亦不退失利益安乐。<a id="a-2L"></a>如是说已。<a id="a-2M"></a>即便杀害所现父母。<a id="a-2N"></a>菩萨于彼有情之前示现神变。<a id="a-2O"></a>彼人思惟。<a id="a-2P"></a>有智之者尚杀父母不失神通。<a id="a-2Q"></a>况我无智而造此业。<a id="a-2R"></a>堕捺洛迦退于利乐。<a id="a-2S"></a>尔时菩萨为彼有情演说妙法。<a id="a-2T"></a>令其恶业渐得轻微犹如蚊翼。<a id="a-2U"></a>是名菩萨除遣恶作方便善巧。<a id="a-2V"></a>云何菩萨救护有情方便善巧。<a id="a-2W"></a>谓此菩萨观见有情。<a id="a-2X"></a>根器成熟堪为说法。<a id="a-2Y"></a>彼之有情造作一切极不善业。<a id="a-2Z"></a>菩萨为欲利益彼人。<a id="a-2a"></a>方便调伏化作种种诸有情类。<a id="a-2b"></a>应以大王身得调伏者。<a id="a-2c"></a>即现大王身而为说法。<a id="a-2d"></a>应以小王身得调伏者。<a id="a-2e"></a>即现小王身而为说法。<a id="a-2f"></a>应以婆罗门刹帝利身得调伏者。<a id="a-2g"></a>即现婆罗门刹帝利身而为说法。<a id="a-2h"></a>应以天身得调伏者。<a id="a-2i"></a>即现天身而为说法。<a id="a-2j"></a>应以执金刚身得调伏者。<a id="a-2k"></a>即现执金刚身而为说法。<a id="a-2l"></a>应以怖畏得调伏者。<a id="a-2m"></a>现作怖畏而为说法。<a id="a-2n"></a>应以系缚杀害打骂得调伏者。<a id="a-2o"></a>即为示现如是等事而为说法。<a id="a-2p"></a>应以爱语得调伏者。<a id="a-2q"></a>即现爱语而为说法。<a id="a-2r"></a>若有情类欲造彼彼无间罪时。<a id="a-2s"></a>于菩萨身兴损害意。<a id="a-2t"></a>其得神通菩萨。<a id="a-2u"></a>即为示现种种方便。<a id="a-2v"></a>或时遮止。<a id="a-2w"></a>或复禁制。<a id="a-2x"></a>或移向他方。<a id="a-2y"></a>于彼人前。<a id="a-2z"></a>又复示现似彼所造无间业事。<a id="a-30"></a>或复示现捺洛迦相。<a id="a-31"></a>制彼所造无间罪业令不现前。<a id="a-32"></a>其有未得神通菩萨。<a id="a-33"></a>善能观察彼诸有情寿命长短。<a id="a-34"></a>见彼有情欲造无间作是思惟。<a id="a-35"></a>此诸有情将起重罪。<a id="a-36"></a>而发大悲心生忧恼。<a id="a-37"></a>菩萨观彼犹如掌中置庵罗果作是思惟。<a id="a-38"></a>我为利益一有情故。<a id="a-39"></a>能于阿鼻受大苦恼。<a id="a-3A"></a>即此有情。<a id="a-3B"></a>乃至未住无余涅槃。<a id="a-3C"></a>常能如是无别方便而能遮止。<a id="a-3D"></a>此诸有情造恶业已。<a id="a-3E"></a>将欲生彼捺洛迦中。<a id="a-3F"></a>由我未得神通自在。<a id="a-3G"></a>无有方便移彼不信寿命短促诸恶有情置于他方。<a id="a-3H"></a>恐彼有情由不善业生阿鼻狱。<a id="a-3I"></a>菩萨以是发起悲心。<a id="a-3J"></a>思惟有情各随自业。<a id="a-3K"></a>无异方便而能救济。<a id="a-3L"></a>但起慈心平等教诫示为科罚。<a id="a-3M"></a>是名菩萨救护有情方便善巧。<a id="a-3N"></a>云何菩萨施与有情活命方便善巧。<a id="a-3O"></a>谓诸菩萨观见有情不堪受法。<a id="a-3P"></a>但求衣食以为自足。<a id="a-3Q"></a>不能了知圣法调伏。<a id="a-3R"></a>菩萨教示此诸有情算数伎术文字注记如是事业。<a id="a-3S"></a>为成于善不成恶法。<a id="a-3T"></a>是名菩萨施与有情活命方便善巧。<a id="a-3U"></a>云何菩萨得受取方便善巧。<a id="a-3V"></a>谓此菩萨得珍宝聚如妙高山而不受取。<a id="a-3W"></a>若能下劣资生杂物而即受之。<a id="a-3X"></a>何以故。<a id="a-3Y"></a>谓此菩萨如是思惟。<a id="a-3Z"></a>此诸有情悭吝嫉妒。<a id="a-3a"></a>贪爱所蔽惜自他物。<a id="a-3b"></a>不令自他而得受用。<a id="a-3c"></a>由此因缘处生死海常被漂没。<a id="a-3d"></a>菩萨欲令彼有情等。<a id="a-3e"></a>于长夜中得具足利益及安乐故。<a id="a-3f"></a>而便为受。<a id="a-3g"></a>虽受彼物不起贪爱。<a id="a-3h"></a>无属己心但为供养诸佛法僧。<a id="a-3i"></a>令诸有情同获胜利。<a id="a-3j"></a>及为饶益贫苦有情。<a id="a-3k"></a>施主由是欢喜踊跃。<a id="a-3l"></a>是名菩萨得受取方便善巧。<a id="a-3m"></a>云何菩萨舍离非处住于是处方便善巧。<a id="a-3n"></a>谓诸菩萨观见有情堪能受法。<a id="a-3o"></a>于阿耨多罗三藐三菩提应现等觉。<a id="a-3p"></a>然彼有情。<a id="a-3q"></a>为得声闻辟支佛乘。<a id="a-3r"></a>发起方便常勤修习。<a id="a-3s"></a>菩萨说法令彼有情舍离二乘。<a id="a-3t"></a>引导回向大乘法中。<a id="a-3u"></a>是名菩萨舍离非处住于是处方便善巧。<a id="a-3v"></a>云何菩萨示现教导赞励庆喜方便善巧。<a id="a-3w"></a>谓诸菩萨能令有情未发菩提心者。<a id="a-3x"></a>令发菩提心。<a id="a-3y"></a>已发菩提心者虽复持戒心易知足。<a id="a-3z"></a>若少精进而多懈怠。<a id="a-40"></a>菩萨教令常修精进。<a id="a-41"></a>若诸有情虽少持戒多有毁犯。<a id="a-42"></a>由是因缘信不清净常无喜乐。<a id="a-43"></a>为破戒垢覆心而住。<a id="a-44"></a>菩萨为彼有情演说种种妙法。<a id="a-45"></a>令彼有情心生净信欢喜悦乐。<a id="a-46"></a>是名菩萨示现教导赞励庆喜方便善巧。<a id="a-47"></a>云何菩萨得承事供养方便善巧。<a id="a-48"></a>谓诸菩萨既得出家。<a id="a-49"></a>于诸利养知量知足。<a id="a-4A"></a>所受利养无非法者。<a id="a-4B"></a>又诸菩萨独处闲静入定而住。<a id="a-4C"></a>随顺诸佛及菩萨行。<a id="a-4D"></a>如是思惟。<a id="a-4E"></a>我欲承事供养如来。<a id="a-4F"></a>谓此菩萨随顺思惟已。<a id="a-4G"></a>而作种种承事供养一切如来。<a id="a-4H"></a>得六殊胜波罗蜜多修行圆满。<a id="a-4I"></a>云何修六波罗蜜多诸行圆满。<a id="a-4J"></a>谓于承事供养等中严办资具。<a id="a-4K"></a>此是菩萨施波罗蜜多。<a id="a-4L"></a>谓于承事供养等中。<a id="a-4M"></a>发心饶益一切有情。<a id="a-4N"></a>此是菩萨戒波罗蜜多。<a id="a-4O"></a>谓于承事供养等中。<a id="a-4P"></a>心能安住欢喜悦乐。<a id="a-4Q"></a>此是菩萨忍波罗蜜多。<a id="a-4R"></a>谓于承事供养等中。<a id="a-4S"></a>心无厌倦。<a id="a-4T"></a>此是菩萨勤波罗蜜多。<a id="a-4U"></a>谓于承事供养等中一心思惟。<a id="a-4V"></a>此是菩萨静虑波罗蜜多。<a id="a-4W"></a>谓于承事供养等中。<a id="a-4X"></a>心能种种差别观察。<a id="a-4Y"></a>此是菩萨般若波罗蜜多。<a id="a-4Z"></a>是名菩萨承事供养方便善巧。<a id="a-4a"></a>善男子。<a id="a-4b"></a>菩萨成就此十种法。<a id="a-4c"></a>得方便善巧圆满。</p>
  <p id="a4d">复次善男子。<a id="a-4e"></a>菩萨成就十种法故得愿圆满。<a id="a-4f"></a>何等为十。<a id="a-4g"></a>一者无下劣愿。<a id="a-4h"></a>二者无怯弱愿。<a id="a-4i"></a>三者为欲利益一切有情勤修行愿。<a id="a-4j"></a>四者为诸佛如来赞叹发愿。<a id="a-4k"></a>五者善能摧伏一切魔愿。<a id="a-4l"></a>六者成就不由他愿。<a id="a-4m"></a>七者得无边愿。<a id="a-4n"></a>八者不惊怖愿。<a id="a-4o"></a>九者不疲厌愿。<a id="a-4p"></a>十者得圆满愿。<a id="a-4q"></a>云何菩萨无下劣愿。<a id="a-4r"></a>谓此菩萨不乐诸有而发于愿。<a id="a-4s"></a>是名菩萨无下劣愿。<a id="a-4t"></a>云何菩萨无怯弱愿。<a id="a-4u"></a>谓此菩萨不厌三界求离贪欲住于寂灭而发于愿。<a id="a-4v"></a>是名菩萨无怯弱愿。<a id="a-4w"></a>云何菩萨为欲利益一切有情勤修行愿。<a id="a-4x"></a>谓诸菩萨发如是愿。<a id="a-4y"></a>诸有情界乃至尽证无余涅槃。<a id="a-4z"></a>我方于后证大圆寂。<a id="a-50"></a>是名菩萨为欲利益一切有情勤修行愿。<a id="a-51"></a>云何菩萨为诸佛如来赞所发愿。<a id="a-52"></a>谓此菩萨发如是愿。<a id="a-53"></a>诸有情界乃至未发菩提心者皆愿发心。<a id="a-54"></a>愿发心已次第修行菩提分行。<a id="a-55"></a>次修行已坐菩提树。<a id="a-56"></a>于彼已得坐道场者。<a id="a-57"></a>我当承事恭敬供养请转法轮。<a id="a-58"></a>若般涅槃我当劝请久住世间。<a id="a-59"></a>为欲利益诸有情故。<a id="a-5A"></a>是名菩萨为诸佛如来赞所发愿。<a id="a-5B"></a>云何菩萨善能摧伏一切魔愿。<a id="a-5C"></a>谓此菩萨发如是愿。<a id="a-5D"></a>若我当来现等觉时。<a id="a-5E"></a>于佛土中永无一切天魔之众。<a id="a-5F"></a>亦复不闻诸魔名字。<a id="a-5G"></a>是名菩萨善能摧伏一切魔愿。<a id="a-5H"></a>云何成就不由他愿。<a id="a-5I"></a>谓此菩萨不由他故。<a id="a-5J"></a>于阿耨多罗三藐三菩提而方发愿。<a id="a-5K"></a>然以般若观有情界受于苦恼。<a id="a-5L"></a>既观见已为欲救护。<a id="a-5M"></a>发阿耨多罗三藐三菩提心。<a id="a-5N"></a>是名菩萨而能成就不由他愿。<a id="a-5O"></a>云何菩萨得无边愿。<a id="a-5P"></a>谓此菩萨不为菩提少分资粮而发于愿。<a id="a-5Q"></a>然此菩萨为发大愿。<a id="a-5R"></a>偏覆左肩右膝着地起净信心。<a id="a-5S"></a>观十方界现住诸佛一切菩萨。<a id="a-5T"></a>或有菩萨住于苦行。<a id="a-5U"></a>或坐道场。<a id="a-5V"></a>或见诸佛。<a id="a-5W"></a>或现等觉。<a id="a-5X"></a>或转法轮。<a id="a-5Y"></a>观见彼已发净意乐。<a id="a-5Z"></a>于彼十方诸佛菩萨。<a id="a-5a"></a>或住苦行。<a id="a-5b"></a>或现等觉及转法轮。<a id="a-5c"></a>菩萨于彼一一信解深心庆喜。<a id="a-5d"></a>回向阿耨多罗三藐三菩提。<a id="a-5e"></a>是名菩萨得无边愿。<a id="a-5f"></a>云何菩萨得不惊怖愿。<a id="a-5g"></a>谓诸菩萨有新发心。<a id="a-5h"></a>闻甚深法。<a id="a-5i"></a>闻于诸佛广大威德。<a id="a-5j"></a>闻诸菩萨游戏神通。<a id="a-5k"></a>闻于甚深方便善巧。<a id="a-5l"></a>菩萨闻已不惊不怖作是思惟。<a id="a-5m"></a>谓诸如来所证菩提所住境界。<a id="a-5n"></a>成熟有情皆无边量。<a id="a-5o"></a>于彼法中我不能知。<a id="a-5p"></a>诸佛证知我应当知。<a id="a-5q"></a>是名菩萨得不惊怖愿。<a id="a-5r"></a>云何菩萨不疲厌愿。<a id="a-5s"></a>谓诸菩萨虽见有情志性顽愚又难调伏。<a id="a-5t"></a>于此有情终不疲厌。<a id="a-5u"></a>或有菩萨见诸有情志性顽愚难调伏者而生疲厌。<a id="a-5v"></a>由疲厌故弃舍有情发如是愿。<a id="a-5w"></a>我求生于清净世界。<a id="a-5x"></a>终不用闻如是诸恶有情之名。<a id="a-5y"></a>虽复愿生清净世界终不得生。<a id="a-5z"></a>以弃舍有情不成熟故。<a id="a-60"></a>于此义中又聪慧菩萨发如是心。<a id="a-61"></a>于诸世界诸有情中。<a id="a-62"></a>精进下劣有懈怠者。<a id="a-63"></a>顽嚚聋瞽如彼哑羊。<a id="a-64"></a>如是有情为一切佛及诸菩萨观察简择及遍有情界中。<a id="a-65"></a>无般涅槃法者并皆弃舍。<a id="a-66"></a>我今欲令如此有情悉当集会我佛刹中。<a id="a-67"></a>又我欲令此诸有情坐于道场。<a id="a-68"></a>成阿耨多罗三藐三菩提。<a id="a-69"></a>而此菩萨发如是心思惟之时。<a id="a-6A"></a>念念之中诸魔宫殿悉皆震动。<a id="a-6B"></a>又为一切诸佛如来之所称叹。<a id="a-6C"></a>如是菩萨必定得生清净佛土。<a id="a-6D"></a>又能速疾于阿耨多罗三藐三菩提而现等觉。<a id="a-6E"></a>是名菩萨得不疲厌愿。<a id="a-6F"></a>云何菩萨得圆满愿。<a id="a-6G"></a>谓此菩萨坐道场已摧破魔军。<a id="a-6H"></a>于阿耨多罗三藐三菩提道而现等觉。<a id="a-6I"></a>愿既圆满无复更发。<a id="a-6J"></a>善男子。<a id="a-6K"></a>譬如苏油于其钵中。<a id="a-6L"></a>平满盛已更不容受。<a id="a-6M"></a>如极微量一滴苏油。<a id="a-6N"></a>是故说名得圆满愿。<a id="a-6O"></a>菩萨如彼盛苏油钵。<a id="a-6P"></a>能于菩提现等觉已。<a id="a-6Q"></a>愿既满足无复更发一切妙愿。<a id="a-6R"></a>是名菩萨得圆满愿。<a id="a-6S"></a>善男子。<a id="a-6T"></a>菩萨成就此十种法得大愿圆满。</p>
  <p id="a6U">复次善男子。<a id="a-6V"></a>菩萨成就十种法修力圆满。<a id="a-6W"></a>何等为十。<a id="a-6X"></a>一者他不映蔽修力圆满。<a id="a-6Y"></a>二者不被摧伏神力圆满。<a id="a-6Z"></a>三者于福德力修习圆满。<a id="a-6a"></a>四者于般若力修行圆满。<a id="a-6b"></a>五者于眷属力同得圆满。<a id="a-6c"></a>六者于神通力修得圆满。<a id="a-6d"></a>七者于自在力修得圆满。<a id="a-6e"></a>八者于总持力而得圆满。<a id="a-6f"></a>九者无能改易神变力圆满。<a id="a-6g"></a>十者他不违越教力圆满。<a id="a-6h"></a>善男子。<a id="a-6i"></a>云何菩萨他不映蔽修力圆满。<a id="a-6j"></a>谓此菩萨一切外道诸异论者不能映蔽。<a id="a-6k"></a>是名他不映蔽修力圆满。<a id="a-6l"></a>云何菩萨不被摧伏神力圆满。<a id="a-6m"></a>谓此菩萨诸有情中。<a id="a-6n"></a>终无有能摧菩萨力。<a id="a-6o"></a>是名不被摧伏神力圆满。<a id="a-6p"></a>云何菩萨于福德力修习圆满。<a id="a-6q"></a>谓此菩萨修习一切世出世间所有福德。<a id="a-6r"></a>菩提资粮悉皆积集。<a id="a-6s"></a>无有少分不圆满者。<a id="a-6t"></a>是名菩萨于福德力修习圆满。<a id="a-6u"></a>云何菩萨于般若力修行圆满。<a id="a-6v"></a>谓此菩萨于诸佛法。<a id="a-6w"></a>以正般若而观见之。<a id="a-6x"></a>唯除如来一切种智。<a id="a-6y"></a>非不已证非不了知。<a id="a-6z"></a>是名菩萨于般若力修习圆满。<a id="a-70"></a>云何菩萨于眷属力同得圆满。<a id="a-71"></a>谓此菩萨所有眷属。<a id="a-72"></a>于戒及见威仪净命皆悉圆满。<a id="a-73"></a>所有眷属一切皆同菩萨所行。<a id="a-74"></a>是名菩萨于眷属力同得圆满。<a id="a-75"></a>云何菩萨于神通力修得圆满。<a id="a-76"></a>谓此菩萨神通胜力。<a id="a-77"></a>超诸世间及彼二乘神通境界。<a id="a-78"></a>菩萨乐欲于一毛端安赡部洲乃至四洲。<a id="a-79"></a>若千世界。<a id="a-7A"></a>二千三千大千世界。<a id="a-7B"></a>又复菩萨乐欲于一微尘量中安处无量殑伽沙界。<a id="a-7C"></a>如是世界若二若三若四若五。<a id="a-7D"></a>或十二十三四五十。<a id="a-7E"></a>乃至不可说不可说不可说殑伽沙界。<a id="a-7F"></a>安置于一极微尘中。<a id="a-7G"></a>其微尘量不增不减。<a id="a-7H"></a>彼诸世界于一微尘中。<a id="a-7I"></a>各各安处不相障碍。<a id="a-7J"></a>其中有情亦无娆乱迫迮之相。<a id="a-7K"></a>是名菩萨于神通力修得圆满。<a id="a-7L"></a>云何菩萨于自在力修得圆满。<a id="a-7M"></a>谓此菩萨意所乐欲。<a id="a-7N"></a>七宝充满大千世界饶益有情。<a id="a-7O"></a>乃至乐欲种种诸宝。<a id="a-7P"></a>于不可说不可说界皆得充满。<a id="a-7Q"></a>是名菩萨于自在力修得圆满。<a id="a-7R"></a>云何菩萨于总持力而得圆满。<a id="a-7S"></a>谓此菩萨乃至闻于所不可说不可说数诸佛土中一切如来演说正法。<a id="a-7T"></a>义句有异名理不同。<a id="a-7U"></a>菩萨能于一刹那中。<a id="a-7V"></a>若一腊缚一牟呼栗多。<a id="a-7W"></a>于义句名理领受了知并能修习。<a id="a-7X"></a>是名菩萨于总持力而得圆满。<a id="a-7Y"></a>云何菩萨无能改易神变威力圆满。<a id="a-7Z"></a>谓此菩萨所有神变。<a id="a-7a"></a>唯除如来应正等觉。<a id="a-7b"></a>一切有情终无有能改易菩萨。<a id="a-7c"></a>是名菩萨得无改易神变威力圆满。<a id="a-7d"></a>云何菩萨得不违越教力圆满。<a id="a-7e"></a>谓此菩萨所有教敕言无有二。<a id="a-7f"></a>有情信顺无违越者。<a id="a-7g"></a>唯除方便善巧利乐。<a id="a-7h"></a>是名菩萨得不违越教力圆满。<a id="a-7i"></a>善男子。<a id="a-7j"></a>菩萨成就此十种法修力圆满。</p>
  <p id="a7k">复次善男子。<a id="a-7l"></a>菩萨成就十种法得智圆满。<a id="a-7m"></a>何等为十。<a id="a-7n"></a>一者于补特伽罗无我智得圆满。<a id="a-7o"></a>二者于法无我智得圆满。<a id="a-7p"></a>三者于无限量智得圆满。<a id="a-7q"></a>四者于三摩地所行境界智得圆满。<a id="a-7r"></a>五者修神变智而得圆满。<a id="a-7s"></a>六者不摄取智修得圆满。<a id="a-7t"></a>七者观有情所行智得圆满。<a id="a-7u"></a>八者于无功用智得圆满。<a id="a-7v"></a>九者诸法相智修得圆满。<a id="a-7w"></a>十者于出世智修得圆满。<a id="a-7x"></a>云何菩萨于补特伽罗无我智圆满。<a id="a-7y"></a>谓此菩萨随诸蕴相观见生起。<a id="a-7z"></a>又于诸蕴观见灭坏。<a id="a-80"></a>菩萨正观诸蕴生时性不坚固。<a id="a-81"></a>无实所作即是空性。<a id="a-82"></a>及正观察诸蕴灭时体性破坏。<a id="a-83"></a>菩萨如是思惟诸蕴毕竟无我。<a id="a-84"></a>亦无有情。<a id="a-85"></a>无有命者。<a id="a-86"></a>无养育者。<a id="a-87"></a>无补特伽罗。<a id="a-88"></a>愚夫异生执着于我。<a id="a-89"></a>如是思惟。<a id="a-8A"></a>蕴即非我。<a id="a-8B"></a>我即非蕴。<a id="a-8C"></a>然诸蕴中妄执有我。<a id="a-8D"></a>不能了知真实法故。<a id="a-8E"></a>生死流转犹如旋轮。<a id="a-8F"></a>菩萨如实了知诸法。<a id="a-8G"></a>是名菩萨于补特伽罗无我智得圆满。<a id="a-8H"></a>云何菩萨于法无我智得圆满。<a id="a-8I"></a>谓此菩萨如实了知增益损减诸法体性。<a id="a-8J"></a>菩萨又复如是思惟。<a id="a-8K"></a>法之与名更互为客。<a id="a-8L"></a>但由虚妄分别安立法及名字。<a id="a-8M"></a>俱无自性依想心量。<a id="a-8N"></a>及随世俗法及名字。<a id="a-8O"></a>更互为客。<a id="a-8P"></a>非无有体及以作用。<a id="a-8Q"></a>此依他缘说有法性。<a id="a-8R"></a>待他众缘而得起故。<a id="a-8S"></a>菩萨如实了知一切待缘而起缘尽而灭。<a id="a-8T"></a>是名菩萨于法无我智得圆满。<a id="a-8U"></a>云何菩萨于无限量智得圆满。<a id="a-8V"></a>谓此菩萨无限量智。<a id="a-8W"></a>非初刹那起后刹那不起。<a id="a-8X"></a>非此方起余方不起。<a id="a-8Y"></a>以无碍智于一切刹那一切方所。<a id="a-8Z"></a>而常相续恒遍起故。<a id="a-8a"></a>是名菩萨于无限量智得圆满。<a id="a-8b"></a>云何菩萨于三摩地所行境界智得圆满。<a id="a-8c"></a>谓此菩萨能悉了知二乘所得诸三摩地。<a id="a-8d"></a>能悉了知菩萨所得诸三摩地。<a id="a-8e"></a>及能了知一切如来诸三摩地。<a id="a-8f"></a>又此菩萨亦能了知二乘修习住三摩地。<a id="a-8g"></a>及三摩地所行境界。<a id="a-8h"></a>亦能了知一切菩萨住三摩地。<a id="a-8i"></a>及三摩地所行境界。<a id="a-8j"></a>亦能了知如来所住诸三摩地。<a id="a-8k"></a>及三摩地所行境界。<a id="a-8l"></a>以如来力加持菩萨故能了知佛三摩地。<a id="a-8m"></a>菩萨若以自所成就异熟果智。<a id="a-8n"></a>即不能知佛三摩地。<a id="a-8o"></a>以自成就异熟果智。<a id="a-8p"></a>能悉了知余三摩地。<a id="a-8q"></a>是名菩萨于三摩地所行境界智得圆满。<a id="a-8r"></a>云何菩萨修神变智而得圆满。<a id="a-8s"></a>谓此菩萨能正了知声闻神变。<a id="a-8t"></a>能正了知缘觉神变。<a id="a-8u"></a>能正了知菩萨神变。<a id="a-8v"></a>何况一切有情所有神变而不能知。<a id="a-8w"></a>是名菩萨修神变智而得圆满。<a id="a-8x"></a>云何菩萨不摄取智修习圆满。<a id="a-8y"></a>谓此菩萨所成就智。<a id="a-8z"></a>一切外道及诸恶魔。<a id="a-90"></a>声闻缘觉不能摄取。<a id="a-91"></a>是名菩萨不摄取智修习圆满。<a id="a-92"></a>云何菩萨观有情所行智得圆满。<a id="a-93"></a>谓此菩萨以清净智观有情界。<a id="a-94"></a>见有情中或未发菩提心。<a id="a-95"></a>或已发菩提心。<a id="a-96"></a>或未得菩提心。<a id="a-97"></a>或已得菩提心。<a id="a-98"></a>或住初地乃至十地。<a id="a-99"></a>或已现等觉。<a id="a-9A"></a>或正现等觉转法轮时。<a id="a-9B"></a>或于所化一切已办入般涅槃。<a id="a-9C"></a>或有声闻乘般涅槃时。<a id="a-9D"></a>或有辟支佛乘般涅槃时。<a id="a-9E"></a>或生善趣。<a id="a-9F"></a>或生恶趣菩萨悉见。<a id="a-9G"></a>是名菩萨观有情所行智得圆满。<a id="a-9H"></a>云何菩萨于无功用智得圆满。<a id="a-9I"></a>谓此菩萨行住去来若动若寂。<a id="a-9J"></a>任运常起无功用智。<a id="a-9K"></a>如人睡眠出息入息而无功用。<a id="a-9L"></a>应知菩萨无功用智亦复如是。<a id="a-9M"></a>于一切境智起无碍。<a id="a-9N"></a>是名菩萨于无功用智得圆满。<a id="a-9O"></a>云何菩萨诸法相智修得圆满。<a id="a-9P"></a>谓此菩萨了知诸法皆同一相。<a id="a-9Q"></a>谓能了知一相无相。<a id="a-9R"></a>及诸幻相妄分别相。<a id="a-9S"></a>是名菩萨诸法相智修得圆满。<a id="a-9T"></a>云何菩萨出世间智修习圆满。<a id="a-9U"></a>谓此菩萨得无漏智。<a id="a-9V"></a>超过一切世间诸智。<a id="a-9W"></a>是名菩萨出世间智修习圆满。<a id="a-9X"></a>善男子。<a id="a-9Y"></a>菩萨成就此十种法得智圆满。</p>
  <p id="a9Z">复次善男子。<a id="a-9a"></a>菩萨成就十种法得如大地何等为十。<a id="a-9b"></a>一者广大无量。<a id="a-9c"></a>二者一切有情之所受用。<a id="a-9d"></a>三者舍离恩怨。<a id="a-9e"></a>四者普能承受大法云雨。<a id="a-9f"></a>五者为诸有情之所依止。<a id="a-9g"></a>六者诸善种子之所依处。<a id="a-9h"></a>七者如大宝器。<a id="a-9i"></a>八者如大药器。<a id="a-9j"></a>九者得不倾动。<a id="a-9k"></a>十者得不惊怖。<a id="a-9l"></a>善男子。<a id="a-9m"></a>云何菩萨广大无量。<a id="a-9n"></a>犹如大地周遍广大无有边量。<a id="a-9o"></a>菩萨如是周遍广大。<a id="a-9p"></a>福智资粮无有限量。<a id="a-9q"></a>是名菩萨得广大无量。<a id="a-9r"></a>云何菩萨为一切有情之所受用。<a id="a-9s"></a>譬如大地为种种资具一切有情之所受用。<a id="a-9t"></a>菩萨如是摄取彼彼布施持戒忍辱精进静虑般若波罗蜜等。<a id="a-9u"></a>种种资粮为诸有情之所受用。<a id="a-9v"></a>是名菩萨为一切有情之所受用。<a id="a-9w"></a>云何菩萨舍离恩怨。<a id="a-9x"></a>善男子。<a id="a-9y"></a>譬如大地平等载育。<a id="a-9z"></a>无恩无怨无嗔无喜种种之想。<a id="a-A0"></a>菩萨如是于有情中无有恩怨不生嗔喜。<a id="a-A1"></a>是名菩萨舍离恩怨。<a id="a-A2"></a>云何菩萨普能承受大法云雨。<a id="a-A3"></a>譬如大地普能承受广大云雨悉皆含容。<a id="a-A4"></a>菩萨如是承受如来发起广大善法云雨能忍能持。<a id="a-A5"></a>是名菩萨普能承受大法云雨。<a id="a-A6"></a>云何菩萨为诸有情之所依止。<a id="a-A7"></a>善男子。<a id="a-A8"></a>譬如大地为诸有情来去所依。<a id="a-A9"></a>菩萨如是平等普为一切有情往于善趣及向涅槃之所依故。<a id="a-AA"></a>是名菩萨为诸有情之所依止。<a id="a-AB"></a>云何菩萨为诸善种之所依处。<a id="a-AC"></a>善男子。<a id="a-AD"></a>譬如大地能为一切种子依处。<a id="a-AE"></a>菩萨如是能为有情一切善法种子依处。<a id="a-AF"></a>是名菩萨诸善种子之所依处。<a id="a-AG"></a>云何菩萨如大宝器。<a id="a-AH"></a>善男子。<a id="a-AI"></a>譬如大地为诸宝器。<a id="a-AJ"></a>能现种种诸珍宝故。<a id="a-AK"></a>菩萨如是能现种种诸功德宝。<a id="a-AL"></a>是名菩萨如大宝器。<a id="a-AM"></a>云何菩萨如大药器。<a id="a-AN"></a>善男子。<a id="a-AO"></a>譬如大地一切诸药依之出现。<a id="a-AP"></a>能除世间一切诸病。<a id="a-AQ"></a>菩萨如是诸大法药依之而出。<a id="a-AR"></a>所现法药能灭世间烦恼诸病。<a id="a-AS"></a>是名菩萨如大药器。<a id="a-AT"></a>云何菩萨得不倾动。<a id="a-AU"></a>善男子。<a id="a-AV"></a>譬如大地非蚊蚋等力所亏损。<a id="a-AW"></a>世间诸风不能摇动。<a id="a-AX"></a>菩萨如是不为一切有情内外苦恼之所倾动。<a id="a-AY"></a>是名菩萨得不倾动。<a id="a-AZ"></a>云何菩萨得不惊怖。<a id="a-Aa"></a>善男子。<a id="a-Ab"></a>譬如大地若有诸龙及诸兽王。<a id="a-Ac"></a>哮吼音声无有惊怖。<a id="a-Ad"></a>菩萨如是闻彼诸魔一切外道哮吼音声不生怖畏。<a id="a-Ae"></a>是名菩萨得不惊怖。<a id="a-Af"></a>善男子。<a id="a-Ag"></a>菩萨成就此十种法得如大地。</p>
 </body>
</html>