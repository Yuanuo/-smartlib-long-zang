<!doctype html>
<html id="z3IBThJN5" data-ver="683">
 <head>
  <meta charset="utf-8">
  <meta author="达摩流志">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛说宝雨经卷第二</h1>
  <p id="a2">复次善男子。<a id="a-3"></a>菩萨摩诃萨成就十种法得忍圆满。<a id="a-4"></a>何等为十。<a id="a-5"></a>一者内忍圆满。<a id="a-6"></a>二者外忍圆满。<a id="a-7"></a>三者法忍圆满。<a id="a-8"></a>四者随佛教忍圆满。<a id="a-9"></a>五者无分限忍圆满。<a id="a-A"></a>六者无分别忍圆满。<a id="a-B"></a>七者不待事忍圆满。<a id="a-C"></a>八者无恚忍圆满。<a id="a-D"></a>九者悲忍圆满。<a id="a-E"></a>十者誓愿忍圆满。<a id="a-F"></a>云何菩萨内忍圆满。<a id="a-G"></a>善男子。<a id="a-H"></a>谓诸菩萨于内所有忧悲苦恼。<a id="a-I"></a>能安忍住心无逼迫。<a id="a-J"></a>是名菩萨内忍圆满。<a id="a-K"></a>云何菩萨外忍圆满。<a id="a-L"></a>善男子。<a id="a-M"></a>谓诸菩萨闻他粗言骂詈毁呰父母亲属阿遮利耶邬波驮耶。<a id="a-N"></a>及闻诽谤佛法僧宝。<a id="a-O"></a>菩萨闻已不起嗔恨反报毁呰。<a id="a-P"></a>亦不为彼嗔恚随眠之所随逐。<a id="a-Q"></a>堪忍彼恼能安隐住。<a id="a-R"></a>是名菩萨外忍圆满。<a id="a-S"></a>云何菩萨法忍圆满。<a id="a-T"></a>谓诸菩萨于佛所说素怛缆中一切甚深微妙法义。<a id="a-U"></a>无来无去自性寂静。<a id="a-V"></a>离分别取自性涅槃。<a id="a-W"></a>菩萨闻已不惊不怖。<a id="a-X"></a>作是思惟。<a id="a-Y"></a>我若不了诸深妙法。<a id="a-Z"></a>终不能得阿耨多罗三藐三菩提。<a id="a-a"></a>由是因缘摄取诸法。<a id="a-b"></a>思惟修习心生信解是名菩萨法忍圆满。<a id="a-c"></a>云何菩萨随佛教忍圆满。<a id="a-d"></a>谓诸菩萨若起嗔恚为损害时。<a id="a-e"></a>菩萨自应如是思惟。<a id="a-f"></a>而此嗔恚从何而起从何而灭。<a id="a-g"></a>是谁所起云何而起有所缘耶。<a id="a-h"></a>菩萨如是思惟。<a id="a-i"></a>彼能起之因了不可得。<a id="a-j"></a>能灭之因亦不可得。<a id="a-k"></a>能起既无所起非有。<a id="a-l"></a>乃至所缘皆不可得。<a id="a-m"></a>由是菩萨安忍而住嗔无缘起。<a id="a-n"></a>是名菩萨随佛教忍圆满。<a id="a-o"></a>云何菩萨无分限忍圆满。<a id="a-p"></a>谓诸菩萨非昼分忍夜分不忍。<a id="a-q"></a>非夜分忍昼分不忍。<a id="a-r"></a>非自国忍他国不忍。<a id="a-s"></a>非他国忍自国不忍。<a id="a-t"></a>非于名闻者忍无名闻者不忍。<a id="a-u"></a>非于无名闻者忍有名闻者不忍。<a id="a-v"></a>由是菩萨于一切时及一切国名闻有无皆悉能忍。<a id="a-w"></a>是名菩萨无分限忍圆满。<a id="a-x"></a>云何菩萨无分别忍圆满。<a id="a-y"></a>谓诸菩萨非惟父母妻子亲属于是处忍余所不忍。<a id="a-z"></a>是故菩萨下至旃荼罗等亦能行忍。<a id="a-10"></a>是名菩萨无分别忍圆满。<a id="a-11"></a>云何菩萨不待事忍圆满。<a id="a-12"></a>谓诸菩萨修忍辱时。<a id="a-13"></a>不为财物。<a id="a-14"></a>不为惊怖。<a id="a-15"></a>不为行恩。<a id="a-16"></a>不为顺世及羞耻故。<a id="a-17"></a>如是菩萨自性常忍。<a id="a-18"></a>是名菩萨不待事忍圆满。<a id="a-19"></a>云何菩萨得无恚忍圆满。<a id="a-1A"></a>谓诸菩萨设未遇彼嗔恚因缘。<a id="a-1B"></a>及未遇他嗔心常安忍。<a id="a-1C"></a>若遇因缘及遇他嗔。<a id="a-1D"></a>或复轻欺拳打手搏刀杖损害粗言毁责。<a id="a-1E"></a>菩萨遇已作是思惟。<a id="a-1F"></a>被轻毁业是我所造我今应受。<a id="a-1G"></a>定非父母亲属所造。<a id="a-1H"></a>是故我今欢喜忍受。<a id="a-1I"></a>亦非内外地界所受。<a id="a-1J"></a>水火风界亦复如是。<a id="a-1K"></a>菩萨由是无倒观察。<a id="a-1L"></a>遇因缘时于嗔不嗔二俱能忍。<a id="a-1M"></a>是名菩萨得无恚忍圆满。<a id="a-1N"></a>云何菩萨悲忍圆满。<a id="a-1O"></a>谓诸菩萨。<a id="a-1P"></a>于彼贫苦一切有情。<a id="a-1Q"></a>为作君主若王小王。<a id="a-1R"></a>有大财宝多诸资具。<a id="a-1S"></a>若为一切贫苦有情。<a id="a-1T"></a>骂詈呵责恼乱之时。<a id="a-1U"></a>终无恚恨损害之心。<a id="a-1V"></a>亦不自高现主威势。<a id="a-1W"></a>但起思惟。<a id="a-1X"></a>此诸有情是我所摄。<a id="a-1Y"></a>我应养育而守护之。<a id="a-1Z"></a>由是菩萨不生损害。<a id="a-1a"></a>以是因缘起大悲心忍受安住。<a id="a-1b"></a>是名菩萨悲忍圆满。<a id="a-1c"></a>云何菩萨誓愿忍圆满。<a id="a-1d"></a>谓诸菩萨如是思惟。<a id="a-1e"></a>我曾于彼一切如来应正等觉所。<a id="a-1f"></a>作师子吼誓修菩提。<a id="a-1g"></a>成正觉已于生死海烦恼泥中。<a id="a-1h"></a>济拔一切诸有情等。<a id="a-1i"></a>菩萨由是不生嗔恼。<a id="a-1j"></a>是故我应精勤修习。<a id="a-1k"></a>为拔济故。<a id="a-1l"></a>为成熟故。<a id="a-1m"></a>为欲调伏安乐有情。<a id="a-1n"></a>若自起嗔及损害彼即不含容。<a id="a-1o"></a>云何而能生于悲忍拔济有情。<a id="a-1p"></a>善男子。<a id="a-1q"></a>如有良医善能针疗见有众生患目翳者。<a id="a-1r"></a>作是思惟。<a id="a-1s"></a>我应愍彼为除眼翳令无暗障。<a id="a-1t"></a>尔时良医起思惟已自患眼暗。<a id="a-1u"></a>善男子。<a id="a-1v"></a>汝意云何。<a id="a-1w"></a>而此医师堪能疗彼有情眼翳除暗障不。<a id="a-1x"></a>止盖菩萨白佛言不也世尊。<a id="a-1y"></a>佛告止盖菩萨言。<a id="a-1z"></a>善男子。<a id="a-20"></a>菩萨亦尔作是思惟。<a id="a-21"></a>我今不应以般若针断世间翳。<a id="a-22"></a>由自心有无明暗障。<a id="a-23"></a>如何能灭他无明惑。<a id="a-24"></a>由是因缘。<a id="a-25"></a>终不损害修忍安住。<a id="a-26"></a>是名菩萨得誓愿忍圆满。<a id="a-27"></a>善男子。<a id="a-28"></a>菩萨成就此十种法得忍圆满。</p>
  <p id="a29">复次善男子。<a id="a-2A"></a>菩萨成就十种法得精进圆满。<a id="a-2B"></a>何等为十。<a id="a-2C"></a>一者如金刚精进。<a id="a-2D"></a>二者得无逮精进。<a id="a-2E"></a>三者离二边精进。<a id="a-2F"></a>四者广大精进。<a id="a-2G"></a>五者炽盛精进。<a id="a-2H"></a>六者性常精进。<a id="a-2I"></a>七者清净精进。<a id="a-2J"></a>八者不共精进。<a id="a-2K"></a>九者不轻贱精进。<a id="a-2L"></a>十者不倨傲精进。<a id="a-2M"></a>善男子。<a id="a-2N"></a>云何如金刚精进。<a id="a-2O"></a>谓诸菩萨发起精进。<a id="a-2P"></a>勤修而住诸有情界。<a id="a-2Q"></a>未涅槃者令证涅槃。<a id="a-2R"></a>未得度者令其得度。<a id="a-2S"></a>未解脱者令得解脱。<a id="a-2T"></a>未安隐者令得安隐。<a id="a-2U"></a>未现等觉者令现等觉。<a id="a-2V"></a>菩萨如是勤修而住。<a id="a-2W"></a>尔时天魔伺求其短将欲破坏。<a id="a-2X"></a>至菩萨所作如是言。<a id="a-2Y"></a>善男子。<a id="a-2Z"></a>汝勿作此勤苦精进。<a id="a-2a"></a>何以故。<a id="a-2b"></a>我曾如是发起精进。<a id="a-2c"></a>勤修而住诸有情界。<a id="a-2d"></a>未涅槃者令证涅槃。<a id="a-2e"></a>未得度者皆令得度。<a id="a-2f"></a>未解脱者令得解脱。<a id="a-2g"></a>未安隐者令得安隐。<a id="a-2h"></a>未现等觉者令现等觉。<a id="a-2i"></a>如此精进诳惑愚夫。<a id="a-2j"></a>皆为虚妄非真实法。<a id="a-2k"></a>善男子。<a id="a-2l"></a>如是勤修起精进者。<a id="a-2m"></a>我未曾见一有情能于阿耨多罗三藐三菩提而现等觉。<a id="a-2n"></a>善男子。<a id="a-2o"></a>我知无量俱胝有情。<a id="a-2p"></a>皆能证入二乘涅槃。<a id="a-2q"></a>善男子。<a id="a-2r"></a>汝徒精进求虚妄法。<a id="a-2s"></a>速舍是心离诸苦恼。<a id="a-2t"></a>尔时菩萨作是思惟。<a id="a-2u"></a>决定是魔恼坏于我。<a id="a-2v"></a>菩萨悟已知是魔说而告之言。<a id="a-2w"></a>汝恶思惟欲破坏我。<a id="a-2x"></a>汝但自忧勿忧我事。<a id="a-2y"></a>世尊已说。<a id="a-2z"></a>魔罗波旬一切世间各随逐业。<a id="a-30"></a>若自若共而感生处。<a id="a-31"></a>魔罗汝今亦随逐业。<a id="a-32"></a>亦自亦共而感生处。<a id="a-33"></a>汝应如是随业而往。<a id="a-34"></a>莫恼乱我无义利故。<a id="a-35"></a>又于长夜自受苦恼。<a id="a-36"></a>尔时魔罗情智狭劣。<a id="a-37"></a>自生惭耻即舍恶自隐没不现。<a id="a-38"></a>由是菩萨。<a id="a-39"></a>若一切魔王及诸魔众来恼乱时。<a id="a-3A"></a>欲求其短故相破坏。<a id="a-3B"></a>而菩萨心终不倾动。<a id="a-3C"></a>无下勇捍坚固不退。<a id="a-3D"></a>是名菩萨如金刚精进。<a id="a-3E"></a>善男子。<a id="a-3F"></a>云何菩萨得无逮精进。<a id="a-3G"></a>谓诸菩萨发起如是种种精进。<a id="a-3H"></a>诸余菩萨虽复久远积集净业安住真性终不及此发起种种精进菩萨。<a id="a-3I"></a>数分不及。<a id="a-3J"></a>迦罗等分乃至计喻及邬波尼杀昙分亦不能及。<a id="a-3K"></a>何况一切声闻缘觉。<a id="a-3L"></a>是中菩萨发心精进力。<a id="a-3M"></a>能摄取一切佛法。<a id="a-3N"></a>复能舍离一切罪业诸不善法。<a id="a-3O"></a>是名菩萨得无逮精进。<a id="a-3P"></a>云何菩萨离二边精进。<a id="a-3Q"></a>谓诸菩萨常起精进不增不减。<a id="a-3R"></a>何以故。<a id="a-3S"></a>以极增上生倨傲故。<a id="a-3T"></a>以极下劣生懈怠故。<a id="a-3U"></a>是故精进常不增减。<a id="a-3V"></a>是名菩萨离二边精进。<a id="a-3W"></a>云何菩萨广大精进。<a id="a-3X"></a>谓诸菩萨发起精进。<a id="a-3Y"></a>愿我如是当得如来妙色端严。<a id="a-3Z"></a>诸佛所有无见顶相。<a id="a-3a"></a>圆光随好微妙具足。<a id="a-3b"></a>又复发起如是精进。<a id="a-3c"></a>愿我当得无量无碍诸佛大智。<a id="a-3d"></a>及大威德胜义性等。<a id="a-3e"></a>是名菩萨广大精进。<a id="a-3f"></a>善男子。<a id="a-3g"></a>云何菩萨炽盛精进。<a id="a-3h"></a>谓诸菩萨发起精进。<a id="a-3i"></a>永离一切尘垢过患。<a id="a-3j"></a>如末尼珠及紫金等。<a id="a-3k"></a>远离一切尘垢过患。<a id="a-3l"></a>光明炫曜殊妙赫奕。<a id="a-3m"></a>菩萨精进如是炽盛。<a id="a-3n"></a>永离一切尘垢过患。<a id="a-3o"></a>何者名为精进尘垢。<a id="a-3p"></a>何者名为精进过患。<a id="a-3q"></a>所谓惰怠懒惰。<a id="a-3r"></a>不节饮食。<a id="a-3s"></a>不自知量。<a id="a-3t"></a>非理作意。<a id="a-3u"></a>起恶思惟。<a id="a-3v"></a>如是说名精进尘垢。<a id="a-3w"></a>亦名过患。<a id="a-3x"></a>菩萨精进永能舍离。<a id="a-3y"></a>是故精进清净无垢鲜白炽盛无复过患。<a id="a-3z"></a>是名菩萨炽盛精进。<a id="a-40"></a>云何菩萨性恒精进。<a id="a-41"></a>谓诸菩萨于诸威仪能常发起种种精进。<a id="a-42"></a>性恒勤勇无休废时。<a id="a-43"></a>若身若心曾无懈倦。<a id="a-44"></a>是名菩萨性恒精进。<a id="a-45"></a>云何菩萨清净精进。<a id="a-46"></a>谓诸菩萨发起如是恒常精进。<a id="a-47"></a>所有众罪诸不善法无利益事。<a id="a-48"></a>障碍于道乃至微细极小不善一念恶心亦不发起。<a id="a-49"></a>况复广大诸不善法。<a id="a-4A"></a>是故菩萨皆悉除断顺涅槃理。<a id="a-4B"></a>圣道资粮趣菩提分。<a id="a-4C"></a>如是善法菩萨修习令增长广大圆满菩提。<a id="a-4D"></a>是名菩萨清净精进。<a id="a-4E"></a>云何菩萨不共精进。<a id="a-4F"></a>谓诸菩萨如是思惟。<a id="a-4G"></a>设使十方殑伽沙界。<a id="a-4H"></a>火聚遍满如阿鼻狱过彼世界。<a id="a-4I"></a>有一众生受诸苦恼。<a id="a-4J"></a>无归无依及无怙恃。<a id="a-4K"></a>菩萨哀愍彼一有情。<a id="a-4L"></a>度猛火聚往彼教化尚不辞劳。<a id="a-4M"></a>况多有恼而不救济。<a id="a-4N"></a>菩萨如是大悲精进。<a id="a-4O"></a>外道二乘所不能及。<a id="a-4P"></a>是名菩萨不共精进。<a id="a-4Q"></a>云何菩萨不轻贱精进。<a id="a-4R"></a>谓诸菩萨终不起心。<a id="a-4S"></a>以我精进微弱下劣及懈怠故。<a id="a-4T"></a>修习菩提自谓难得。<a id="a-4U"></a>又复不作如是思惟。<a id="a-4V"></a>我亦不能荷担。<a id="a-4W"></a>如是于无量劫及千万劫积集苦行。<a id="a-4X"></a>如救头然方证菩提。<a id="a-4Y"></a>不作如是退屈之心。<a id="a-4Z"></a>由是菩萨发如是心。<a id="a-4a"></a>所有过去如来应正等觉。<a id="a-4b"></a>现在如来应正等觉。<a id="a-4c"></a>未来如来应正等觉。<a id="a-4d"></a>彼诸如来于无量劫精进修行皆现等觉。<a id="a-4e"></a>由是诸佛非不多时修行精进。<a id="a-4f"></a>得有如是现正等觉。<a id="a-4g"></a>我亦如是理应多劫修种种行。<a id="a-4h"></a>当得阿耨多罗三藐三菩提。<a id="a-4i"></a>以三世如来同行精进已成佛故。<a id="a-4j"></a>又我宁为一切有情。<a id="a-4k"></a>精勤修习而处地狱。<a id="a-4l"></a>终不为己修行精进而证涅槃。<a id="a-4m"></a>是名菩萨不轻贱精进。<a id="a-4n"></a>云何菩萨不倨傲精进。<a id="a-4o"></a>谓此菩萨起精进时。<a id="a-4p"></a>终不味着自倨轻他。<a id="a-4q"></a>谁有智者希他恩念而行精进。<a id="a-4r"></a>是名菩萨不倨傲精进。<a id="a-4s"></a>善男子。<a id="a-4t"></a>菩萨摩诃萨。<a id="a-4u"></a>能成就此十种法故得精进圆满。</p>
  <p id="a4v">复次善男子。<a id="a-4w"></a>菩萨成就十种法得静虑圆满。<a id="a-4x"></a>何等为十。<a id="a-4y"></a>一者积集福德。<a id="a-4z"></a>二者能多厌离。<a id="a-50"></a>三者勤修精进。<a id="a-51"></a>四者具足多闻。<a id="a-52"></a>五者得不颠倒勤修领受。<a id="a-53"></a>六者法随法行。<a id="a-54"></a>七者成利根性。<a id="a-55"></a>八者得心善巧。<a id="a-56"></a>九者得奢摩他毗钵舍那善巧。<a id="a-57"></a>十者得不执着。<a id="a-58"></a>云何菩萨积集福德。<a id="a-59"></a>谓诸菩萨爱乐大乘。<a id="a-5A"></a>复能积集一切善根。<a id="a-5B"></a>所生之处摄善知识。<a id="a-5C"></a>而能修习种种妙行。<a id="a-5D"></a>又常愿生大婆罗门家。<a id="a-5E"></a>刹帝利家。<a id="a-5F"></a>大居士家。<a id="a-5G"></a>所生之处恒得正信。<a id="a-5H"></a>由是因缘增长无量广大善根。<a id="a-5I"></a>为常不离善知识故。<a id="a-5J"></a>善知识者。<a id="a-5K"></a>所谓诸佛一切菩萨。<a id="a-5L"></a>由是菩萨。<a id="a-5M"></a>串习善根增长炽盛。<a id="a-5N"></a>观察世间苦恼逼迫。<a id="a-5O"></a>众病所集愚暗所蔽无所安住。<a id="a-5P"></a>何以故。<a id="a-5Q"></a>以欲因缘故。<a id="a-5R"></a>云何菩萨能多厌离。<a id="a-5S"></a>谓诸菩萨由前因缘。<a id="a-5T"></a>我今不应于此世间行于贪欲。<a id="a-5U"></a>以彼贪欲但由妄情分别生故。<a id="a-5V"></a>诸佛广说一切贪欲种种过患。<a id="a-5W"></a>所谓欲如尖摽如镩如剑亦如利刀。<a id="a-5X"></a>又如毒蛇。<a id="a-5Y"></a>如水聚沫。<a id="a-5Z"></a>如肉腐败臭秽可恶。<a id="a-5a"></a>由是菩萨起厌离心。<a id="a-5b"></a>剃除须发而披法服出家正信趣于非家。<a id="a-5c"></a>云何菩萨勤修精进。<a id="a-5d"></a>谓此菩萨既出家已发大精进。<a id="a-5e"></a>未得令得。<a id="a-5f"></a>未解令解。<a id="a-5g"></a>未证令证。<a id="a-5h"></a>云何菩萨具足多闻。<a id="a-5i"></a>谓此菩萨由前因缘多闻领受。<a id="a-5j"></a>于世俗谛及胜义谛深妙理中善能宣说。<a id="a-5k"></a>云何菩萨得不颠倒勤修领受。<a id="a-5l"></a>谓此菩萨于诸谛理领纳于心。<a id="a-5m"></a>精勤修习无倒善巧。<a id="a-5n"></a>云何菩萨法随法行。<a id="a-5o"></a>谓此菩萨得善巧已法随法行。<a id="a-5p"></a>所谓正语正业正命正思惟正精进正念正定正见。<a id="a-5q"></a>是为菩萨修习道支。<a id="a-5r"></a>云何菩萨而得利根。<a id="a-5s"></a>谓此菩萨习道支已。<a id="a-5t"></a>利根明悟能正了知。<a id="a-5u"></a>菩萨由此安住寂静。<a id="a-5v"></a>远离执着一切愦闹不乐多言。<a id="a-5w"></a>复能舍离欲寻恚寻害寻及不死寻。<a id="a-5x"></a>远离眷属名称利养。<a id="a-5y"></a>云何菩萨得心善巧。<a id="a-5z"></a>谓此菩萨由前因缘。<a id="a-60"></a>得心善巧身常寂静。<a id="a-61"></a>观察其心于善不善及与无记。<a id="a-62"></a>自念我今心住何性。<a id="a-63"></a>若住胜善清净心生信乐欢喜。<a id="a-64"></a>云何胜善。<a id="a-65"></a>谓三十七菩提分法。<a id="a-66"></a>若住不善应当厌离。<a id="a-67"></a>发起精进便能永断诸不善法。<a id="a-68"></a>云何名为诸不善法。<a id="a-69"></a>谓贪嗔痴。<a id="a-6A"></a>贪有三种。<a id="a-6B"></a>谓上中下。<a id="a-6C"></a>云何上贪。<a id="a-6D"></a>谓此贪欲遍满身心。<a id="a-6E"></a>随顺下劣心常染着。<a id="a-6F"></a>于一切时无有惭愧。<a id="a-6G"></a>云何无惭。<a id="a-6H"></a>谓贪欲者恒起思惟寻求欲境。<a id="a-6I"></a>心生爱重耽着赞美。<a id="a-6J"></a>是名无惭。<a id="a-6K"></a>云何无愧。<a id="a-6L"></a>谓贪欲者为欲因缘。<a id="a-6M"></a>能于父母及余尊者起于诤论。<a id="a-6N"></a>轻欺损害重彼贪欲。<a id="a-6O"></a>是名无愧。<a id="a-6P"></a>谓贪欲者由是因缘生于恶处。<a id="a-6Q"></a>是故说名增上贪欲。<a id="a-6R"></a>云何中贪。<a id="a-6S"></a>谓贪欲者。<a id="a-6T"></a>行贪欲已即生厌离。<a id="a-6U"></a>起变悔心不复随顺。<a id="a-6V"></a>是名中贪。<a id="a-6W"></a>云何下贪。<a id="a-6X"></a>谓贪欲者起贪欲时。<a id="a-6Y"></a>或摩触身才共语言。<a id="a-6Z"></a>或时见已欲心便息。<a id="a-6a"></a>是名下贪。<a id="a-6b"></a>所有一切活命资具。<a id="a-6c"></a>心若执着总说名贪。<a id="a-6d"></a>云何名嗔。<a id="a-6e"></a>是嗔应知亦有三种。<a id="a-6f"></a>谓上中下。<a id="a-6g"></a>云何上嗔。<a id="a-6h"></a>谓嗔恚者起种种嗔。<a id="a-6i"></a>于五无间随造一业。<a id="a-6j"></a>或谤正法。<a id="a-6k"></a>谤正法者。<a id="a-6l"></a>其罪过彼五无间业。<a id="a-6m"></a>数分不及。<a id="a-6n"></a>迦罗分不及。<a id="a-6o"></a>乃至计喻邬波尼杀昙分亦所不及。<a id="a-6p"></a>由是因缘生捺洛迦。<a id="a-6q"></a>若生人中形貌惨黑眼目恒赤。<a id="a-6r"></a>为人暴恶常行损害。<a id="a-6s"></a>由是因缘生捺洛迦。<a id="a-6t"></a>是名上嗔。<a id="a-6u"></a>云何中嗔。<a id="a-6v"></a>谓嗔恚者造罪业已。<a id="a-6w"></a>速能改悔即起对除。<a id="a-6x"></a>是名中嗔。<a id="a-6y"></a>云何下嗔。<a id="a-6z"></a>谓嗔恚者由起嗔故出粗恶言轻调讥嫌集不善业。<a id="a-70"></a>经一刹那及一腊缚一牟呼栗多。<a id="a-71"></a>即能改悔修习对除。<a id="a-72"></a>是名下嗔。<a id="a-73"></a>是痴应知亦有三种。<a id="a-74"></a>谓上中下。<a id="a-75"></a>云何上痴。<a id="a-76"></a>谓愚痴者恒住贪嗔曾无忧悔。<a id="a-77"></a>是名上痴。<a id="a-78"></a>云何中痴。<a id="a-79"></a>谓愚痴者起少不善。<a id="a-7A"></a>即能于彼梵行者前发露忏悔。<a id="a-7B"></a>不见恶业可受重故。<a id="a-7C"></a>是名中痴。<a id="a-7D"></a>云何下痴。<a id="a-7E"></a>谓愚痴者于佛所制非性戒中少有毁犯。<a id="a-7F"></a>或一二三便能舍离。<a id="a-7G"></a>是名下痴。<a id="a-7H"></a>菩萨于彼贪嗔痴法。<a id="a-7I"></a>皆能遮止由心善巧。<a id="a-7J"></a>得善巧已终无喜乐于彼染着。<a id="a-7K"></a>何以故。<a id="a-7L"></a>得心善巧故。<a id="a-7M"></a>若住无记即勤观察惟起正念。<a id="a-7N"></a>云何无记。<a id="a-7O"></a>谓起心时心不在内亦不在外。<a id="a-7P"></a>非住于善非住不善。<a id="a-7Q"></a>不住毗钵舍那亦复不住于奢摩他。<a id="a-7R"></a>而心下劣引起睡眠。<a id="a-7S"></a>令心昧略。<a id="a-7T"></a>犹如士夫极重睡眠初觉之时根识惛昧不能明了。<a id="a-7U"></a>住无记心亦复如是。<a id="a-7V"></a>以无记心不明了故。<a id="a-7W"></a>菩萨于中心精勇锐安住欢喜。<a id="a-7X"></a>是名菩萨得心善巧。<a id="a-7Y"></a>云何菩萨得奢摩他毗钵舍那善巧。<a id="a-7Z"></a>谓此菩萨心善巧已。<a id="a-7a"></a>观察诸法如幻如梦。<a id="a-7b"></a>思惟诸法此是善法。<a id="a-7c"></a>此非善法。<a id="a-7d"></a>此出离法。<a id="a-7e"></a>此不出离法。<a id="a-7f"></a>谓诸菩萨观一切法皆依于心。<a id="a-7g"></a>心为自性。<a id="a-7h"></a>心为上首。<a id="a-7i"></a>能摄受心。<a id="a-7j"></a>善调伏心。<a id="a-7k"></a>善了知心。<a id="a-7l"></a>故能摄此一切诸法。<a id="a-7m"></a>既善调伏又善了知。<a id="a-7n"></a>由此因缘便能修习奢摩他法。<a id="a-7o"></a>如是系心如是止心及安住心。<a id="a-7p"></a>勤修如是奢摩他故。<a id="a-7q"></a>便能安住心一境性。<a id="a-7r"></a>菩萨住心一境性已。<a id="a-7s"></a>入定观察得离生喜乐。<a id="a-7t"></a>心得喜已。<a id="a-7u"></a>远离欲界恶不善法及有寻有伺。<a id="a-7v"></a>是名修行住初静虑。<a id="a-7w"></a>又离寻伺不味喜乐。<a id="a-7x"></a>观无常已出初静虑。<a id="a-7y"></a>住内等净得定生喜乐。<a id="a-7z"></a>是名菩萨入第二静虑。<a id="a-80"></a>次厌离喜及观苦已。<a id="a-81"></a>住舍正念正知及乐心安正受。<a id="a-82"></a>佛说成就住舍念乐入第三静虑修行而住。<a id="a-83"></a>作空解已入第四静虑。<a id="a-84"></a>便舍我执。<a id="a-85"></a>舍我执故。<a id="a-86"></a>苦乐亦断。<a id="a-87"></a>忧喜灭故。<a id="a-88"></a>住不苦乐舍念清净。<a id="a-89"></a>是名修习第四静虑。<a id="a-8A"></a>又菩萨观身与虚空等。<a id="a-8B"></a>既信解已。<a id="a-8C"></a>舍诸色想。<a id="a-8D"></a>灭有对想。<a id="a-8E"></a>离种种想。<a id="a-8F"></a>舍色想故。<a id="a-8G"></a>灭有对想。<a id="a-8H"></a>离异想故。<a id="a-8I"></a>入无边空。<a id="a-8J"></a>是谓修习空无边处。<a id="a-8K"></a>超过一切空无边已。<a id="a-8L"></a>有识等生入无边识。<a id="a-8M"></a>是谓修住识无边处。<a id="a-8N"></a>超过一切识无边已。<a id="a-8O"></a>入无所有。<a id="a-8P"></a>是谓修住无所有处。<a id="a-8Q"></a>超无所有修习而住非想非非想处。<a id="a-8R"></a>又诸菩萨远离能缘想受心故。<a id="a-8S"></a>名住灭定。<a id="a-8T"></a>虽入彼定终不乐着。<a id="a-8U"></a>出彼定已与慈心俱。<a id="a-8V"></a>舍怨憎心远损害想。<a id="a-8W"></a>广大无量平等无二极善修习。<a id="a-8X"></a>于一方面意解遍满入定而住。<a id="a-8Y"></a>诸余三方四维上下周遍世间与悲心俱。<a id="a-8Z"></a>舍怨憎心离损害意。<a id="a-8a"></a>广大无量平等无二极善修习。<a id="a-8b"></a>于一方面无边世界。<a id="a-8c"></a>意解遍满入定而住。<a id="a-8d"></a>诸余三方四维上下周遍世间。<a id="a-8e"></a>菩萨与喜心俱。<a id="a-8f"></a>舍怨憎心离损害意。<a id="a-8g"></a>广大无量平等无二极善修习。<a id="a-8h"></a>于一方面意解周遍入定而住。<a id="a-8i"></a>诸余三方四维上下周遍世间。<a id="a-8j"></a>菩萨与舍心俱。<a id="a-8k"></a>离怨憎心舍损害意。<a id="a-8l"></a>广大无量平等无二极善修习。<a id="a-8m"></a>于一方面意解周遍入定而住。<a id="a-8n"></a>诸余三方四维上下周遍世间。<a id="a-8o"></a>云何菩萨得不执着。<a id="a-8p"></a>谓此菩萨得五神通亦不执着。<a id="a-8q"></a>常能希求菩提资粮诸法圆满。<a id="a-8r"></a>善男子。<a id="a-8s"></a>菩萨摩诃萨。<a id="a-8t"></a>成就此十种法故。<a id="a-8u"></a>得静虑圆满。</p>
  <p id="a8v">复次善男子。<a id="a-8w"></a>菩萨成就十种法得般若圆满。<a id="a-8x"></a>何等为十。<a id="a-8y"></a>一者无我善巧。<a id="a-8z"></a>二者业果善巧。<a id="a-90"></a>三者有为善巧。<a id="a-91"></a>四者生死流转善巧。<a id="a-92"></a>五者舍离生死善巧。<a id="a-93"></a>六者得二乘善巧。<a id="a-94"></a>七者大乘善巧。<a id="a-95"></a>八者舍离魔业善巧。<a id="a-96"></a>九者得不颠倒般若。<a id="a-97"></a>十者得无等般若。<a id="a-98"></a>善男子。<a id="a-99"></a>云何菩萨得无我善巧。<a id="a-9A"></a>谓诸菩萨。<a id="a-9B"></a>学般若故能正观色受想行识。<a id="a-9C"></a>观察色时生不可得。<a id="a-9D"></a>集不可得。<a id="a-9E"></a>灭不可得。<a id="a-9F"></a>如是观察受想行识生集灭法俱不可得。<a id="a-9G"></a>以胜义中不可得故非于世俗。<a id="a-9H"></a>胜义世俗诸法自性。<a id="a-9I"></a>但有言说实无可得。<a id="a-9J"></a>由是因缘菩萨长时不舍精进。<a id="a-9K"></a>为欲利益诸有情故如救头然。<a id="a-9L"></a>由是菩萨得无我善巧。<a id="a-9M"></a>云何菩萨得业果善巧。<a id="a-9N"></a>谓诸菩萨如是思惟。<a id="a-9O"></a>一切世间自性皆空。<a id="a-9P"></a>如戏场处健达缚城。<a id="a-9Q"></a>一切有情虽非实有然执着我。<a id="a-9R"></a>由是不能通达圣道。<a id="a-9S"></a>是诸有情如是思惟。<a id="a-9T"></a>若无有我。<a id="a-9U"></a>及无有情命者生者意生士夫。<a id="a-9V"></a>若补特伽罗摩纳缚迦。<a id="a-9W"></a>若养育者。<a id="a-9X"></a>即无善恶业异熟果体性可得。<a id="a-9Y"></a>以正般若如实了知。<a id="a-9Z"></a>是名菩萨得业果善巧。<a id="a-9a"></a>云何菩萨得有为善巧。<a id="a-9b"></a>谓诸菩萨以正般若了知一切诸有为法。<a id="a-9c"></a>如是思惟。<a id="a-9d"></a>诸有为法念念迁谢无久住相。<a id="a-9e"></a>犹如危露譬若瀑流。<a id="a-9f"></a>云何如是法中。<a id="a-9g"></a>而生贪着即怀忧恼。<a id="a-9h"></a>若起执着易坏诸法。<a id="a-9i"></a>何名智者。<a id="a-9j"></a>由是因缘于灭坏法不乐执着起厌离心。<a id="a-9k"></a>是名菩萨得有为善巧。<a id="a-9l"></a>云何菩萨得生死流转善巧。<a id="a-9m"></a>谓诸菩萨如是思惟。<a id="a-9n"></a>一切世间无明所覆。<a id="a-9o"></a>常处生死为爱罥缚。<a id="a-9p"></a>由爱为因而生于取。<a id="a-9q"></a>由取为因生善恶业。<a id="a-9r"></a>由生业故令有相续。<a id="a-9s"></a>由有为因而起于生。<a id="a-9t"></a>由生为因故有老死忧悲苦恼。<a id="a-9u"></a>众苦集故如是展转相续不断。<a id="a-9v"></a>如汲灌轮上下回转。<a id="a-9w"></a>生死相续亦复如是。<a id="a-9x"></a>由此菩萨以正般若如实了知。<a id="a-9y"></a>是名菩萨得生死流转善巧。<a id="a-9z"></a>云何菩萨得舍离生死善巧。<a id="a-A0"></a>谓诸菩萨如是思惟。<a id="a-A1"></a>离无明故不着诸行。<a id="a-A2"></a>舍诸行故则无有爱。<a id="a-A3"></a>远离爱故则无有取。<a id="a-A4"></a>能离取故有不相续。<a id="a-A5"></a>舍彼有故则无有生。<a id="a-A6"></a>能离生故永断老死忧悲苦恼。<a id="a-A7"></a>由是菩萨以正般若如实了知。<a id="a-A8"></a>是名菩萨得舍离生死善巧。<a id="a-A9"></a>云何菩萨得二乘善巧。<a id="a-AA"></a>谓诸菩萨如是思惟。<a id="a-AB"></a>此法得能预流一来及不还果阿罗汉故。<a id="a-AC"></a>永尽诸漏断诸结习无复相续。<a id="a-AD"></a>生死流转游履涅槃。<a id="a-AE"></a>思惟此法得辟支佛。<a id="a-AF"></a>如犀角喻。<a id="a-AG"></a>独一而行。<a id="a-AH"></a>一切菩萨以正般若了知此法。<a id="a-AI"></a>终不取证。<a id="a-AJ"></a>何以故。<a id="a-AK"></a>若诸菩萨如是思惟。<a id="a-AL"></a>我为利益诸有情界。<a id="a-AM"></a>作师子吼。<a id="a-AN"></a>我当拔济住于生死诸有情类。<a id="a-AO"></a>发大誓愿终不独一出离生死。<a id="a-AP"></a>是名菩萨得二乘善巧。<a id="a-AQ"></a>云何菩萨得大乘善巧。<a id="a-AR"></a>谓诸菩萨于学戒中。<a id="a-AS"></a>观学者不可得。<a id="a-AT"></a>所学亦不可得。<a id="a-AU"></a>戒所得果亦不可得。<a id="a-AV"></a>然不执空堕于断见。<a id="a-AW"></a>是名菩萨大乘善巧。<a id="a-AX"></a>云何菩萨而得舍离魔业善巧。<a id="a-AY"></a>谓诸菩萨远离一切不善丈夫。<a id="a-AZ"></a>亦不住彼恶国之中。<a id="a-Aa"></a>又能远离随世俗见修习咒术。<a id="a-Ab"></a>而求利养及尊重供养。<a id="a-Ac"></a>复能远离障菩提法诸烦恼等。<a id="a-Ad"></a>而能修习诸对除道。<a id="a-Ae"></a>是名舍离魔业善巧。<a id="a-Af"></a>云何菩萨得不颠倒般若。<a id="a-Ag"></a>谓诸菩萨修习般若。<a id="a-Ah"></a>于诸世间经书咒术工巧处中。<a id="a-Ai"></a>常为教化诸有情故。<a id="a-Aj"></a>终不为已求知解故。<a id="a-Ak"></a>亦不为身得名闻故。<a id="a-Al"></a>又复不为得利养故。<a id="a-Am"></a>为开演圣教大威德故。<a id="a-An"></a>终不欲为显己德故。<a id="a-Ao"></a>专起思惟殊胜正教。<a id="a-Ap"></a>于如来制毗奈耶中。<a id="a-Aq"></a>示现功德终不堕于异道诸见。<a id="a-Ar"></a>是名菩萨得不颠倒善巧。<a id="a-As"></a>云何菩萨得无等般若谓诸菩萨所学般若。<a id="a-At"></a>超过二乘。<a id="a-Au"></a>一切世间天魔梵世及诸外道婆罗门等八部诸众一切有情。<a id="a-Av"></a>而无等于菩萨般若。<a id="a-Aw"></a>惟除如来应正等觉。<a id="a-Ax"></a>是名菩萨无等般若。<a id="a-Ay"></a>善男子。<a id="a-Az"></a>菩萨能成就此十种法。<a id="a-B0"></a>得般若圆满。</p>
 </body>
</html>