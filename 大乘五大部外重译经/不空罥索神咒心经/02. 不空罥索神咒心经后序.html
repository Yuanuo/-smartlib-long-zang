<!doctype html>
<html id="z3IBTrkRA" data-ver="56">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">不空罥索神咒心经后序</h1>
  <p id="a2"></p>
  <p id="a3">神咒心经者。<a id="a-4"></a>斯盖三际种智之格言。<a id="a-5"></a>十地证真之极趣也。<a id="a-6"></a>裂四魔之便罟。<a id="a-7"></a>折六师之邪幢。<a id="a-8"></a>运诸子之安车。<a id="a-9"></a>诣道场之夷路者。<a id="a-A"></a>何莫由斯之道也。<a id="a-B"></a>况乃剿当累歼宿殃。<a id="a-C"></a>清众瘼怀庶福者乎。<a id="a-D"></a>是以印度诸国。<a id="a-E"></a>咸称如意神珠。<a id="a-F"></a>谅有之矣。<a id="a-G"></a>题称不空等者。<a id="a-H"></a>别众经之殊号也。<a id="a-I"></a>至如掷罥取兽。<a id="a-J"></a>时或索空。<a id="a-K"></a>兹教动捊罔不玄会。<a id="a-L"></a>故受斯目也。<a id="a-M"></a>运极无方曰神。<a id="a-N"></a>警敕群物称咒。<a id="a-O"></a>名色所依号心。<a id="a-P"></a>虽复乘开一五。<a id="a-Q"></a>藏启二三。<a id="a-R"></a>其能应通动植。<a id="a-S"></a>丝纶法界者。<a id="a-T"></a>咸用取则兹旨。<a id="a-U"></a>归往斯诰也。<a id="a-V"></a>是故经云。<a id="a-W"></a>此身如城心王处中。<a id="a-X"></a>又至功离相妙极殊方。<a id="a-Y"></a>有类于心故应兹称也。<a id="a-Z"></a>是以经云。<a id="a-a"></a>如众生心识。<a id="a-b"></a>体虽是有而无长短方圆等相。<a id="a-c"></a>斯群藉之中心。<a id="a-d"></a>无相之妙极者也。<a id="a-e"></a>然此神典。<a id="a-f"></a>北印度国沙门阇那崛多。<a id="a-g"></a>已译于隋纪。<a id="a-h"></a>于时宝历创基。<a id="a-i"></a>传匠盖寡。<a id="a-j"></a>致令所归神像能归行仪。<a id="a-k"></a>并咒体能俱存梵语。<a id="a-l"></a>遂使受持之者。<a id="a-m"></a>疲于用功浑肴莫晰。<a id="a-n"></a>惟今三藏玄奘法师。<a id="a-o"></a>奉诏心殷为物情切。<a id="a-p"></a>爰以皇唐显庆四年五月日。<a id="a-q"></a>于大慈恩寺弘法苑。<a id="a-r"></a>重更敷译。<a id="a-s"></a>庶诸鉴徒。<a id="a-t"></a>悟夷险之殊径矣。</p>
 </body>
</html>