<!doctype html>
<html id="z3IBTtSRi" data-ver="64">
 <head>
  <meta charset="utf-8">
  <meta author="伽梵达摩">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">永乐御制大悲总持经咒序</h1>
  <p id="a2">朕闻观自在菩萨誓愿，<a id="a-3"></a>入微尘国土，<a id="a-4"></a>拯拔一切有情，<a id="a-5"></a>离诸苦趣，<a id="a-6"></a>故说是无量功德总持经咒。<a id="a-7"></a>世间善男子、<a id="a-8"></a>善女人，<a id="a-9"></a>一切众生秉心至诚持诵，<a id="a-A"></a>佩服此经咒者，<a id="a-B"></a>种种恶趣，<a id="a-C"></a>种种苦害，<a id="a-D"></a>咸相远离，<a id="a-E"></a>咸得圆融，<a id="a-F"></a>超登妙道。<a id="a-G"></a>若此海波沾濡，<a id="a-H"></a>下风吹触，<a id="a-I"></a>业释障消。<a id="a-J"></a>获是胜果，<a id="a-K"></a>非但耳之所闻，<a id="a-L"></a>实目之所睹，<a id="a-M"></a>明效大验者也。<a id="a-N"></a>若智慧福德之士，<a id="a-O"></a>根器深厚，<a id="a-P"></a>坚持佩诵，<a id="a-Q"></a>勤行不辍，<a id="a-R"></a>又能广为演说是经咒，<a id="a-S"></a>功德不可思议。<a id="a-T"></a>若薄福不信者，<a id="a-U"></a>亦心生信解，<a id="a-V"></a>亦得同超佛境，<a id="a-W"></a>真实不虚。<a id="a-X"></a>夫观世音誓愿弘深，<a id="a-Y"></a>发大悲心，<a id="a-Z"></a>以济度群生。<a id="a-a"></a>朕君临天下，<a id="a-b"></a>闵众情之昏瞀堕五浊，<a id="a-c"></a>而不知以此经咒，<a id="a-d"></a>用是方便，<a id="a-e"></a>觉悟提撕，<a id="a-f"></a>俾一切庶类，<a id="a-g"></a>皆超佛域。<a id="a-h"></a>又况如来化导，<a id="a-i"></a>首重忠孝凡忠臣孝子，<a id="a-j"></a>能尽心以事君，<a id="a-k"></a>竭力以事亲，<a id="a-l"></a>所作所为，<a id="a-m"></a>无私智陂行，<a id="a-n"></a>广积阴功，<a id="a-o"></a>济人利物，<a id="a-p"></a>又能持诵是经咒，<a id="a-q"></a>则跬步之间即见如来。<a id="a-r"></a>若彼不忠不孝不知敬畏，<a id="a-s"></a>则鬼神所录，<a id="a-t"></a>阴加谴罚，<a id="a-u"></a>转眄之间，<a id="a-v"></a>即成地狱。<a id="a-w"></a>盖善恶两途，<a id="a-x"></a>由人所趋，<a id="a-y"></a>凡我众庶，<a id="a-z"></a>宜慎取舍。<a id="a-10"></a>书此以为劝。</p>
  <p id="a11">永乐九年六月　　日</p>
 </body>
</html>