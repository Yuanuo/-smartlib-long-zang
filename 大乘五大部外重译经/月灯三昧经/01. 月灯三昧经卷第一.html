<!doctype html>
<html id="z3IBTnUPY" data-ver="743">
 <head>
  <meta charset="utf-8">
  <meta author="那连提黎耶舍">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">月灯三昧经卷第一</h1>
  <h2 id="a2">一名大方等大集月灯经</h2>
  <p id="a3">如是我闻。<a id="a-4"></a>一时婆伽婆住王舍城耆阇崛山。<a id="a-5"></a>与大比丘众百千人俱。<a id="a-6"></a>菩萨八十那由他皆一生补处。<a id="a-7"></a>阿氏多菩萨摩诃萨而为上首。<a id="a-8"></a>四天王释天王。<a id="a-9"></a>娑婆世界主大梵天王。<a id="a-A"></a>及余增上福德诸天。<a id="a-B"></a>增上威势阿修罗王。<a id="a-C"></a>龙王夜叉。<a id="a-D"></a>乾闼婆紧陀罗摩睺罗伽人非人等。<a id="a-E"></a>前后围绕瞻仰如来。<a id="a-F"></a>时此众中有菩萨。<a id="a-G"></a>名月光童子。<a id="a-H"></a>已于过去供养诸佛。<a id="a-I"></a>殖众善根自识宿命。<a id="a-J"></a>信乐大乘安住大乘大悲相应。<a id="a-K"></a>从坐而起偏袒右肩右膝着地而白佛言。<a id="a-L"></a>世尊。<a id="a-M"></a>我今于佛欲有所问。<a id="a-N"></a>惟愿听许除我疑结。<a id="a-O"></a>佛言。<a id="a-P"></a>童子随汝所乐。<a id="a-Q"></a>于彼彼问当为汝说令得欢喜。<a id="a-R"></a>我一切智一切知见。<a id="a-S"></a>于一切法有力无畏而得自在。<a id="a-T"></a>与无障碍解脱知见相应。<a id="a-U"></a>童子。<a id="a-V"></a>如来无所不知无所不见。<a id="a-W"></a>无所不证无不选择。<a id="a-X"></a>觉知无量无边世界。<a id="a-Y"></a>童子。<a id="a-Z"></a>诸佛世尊。<a id="a-a"></a>于彼彼问悉能随答皆令心喜。<a id="a-b"></a>尔时童子以偈问曰。</p>
  <p id="ac">诸佛行于何等行　　能为世亲作光明</p>
  <p id="ad">能得不可思议智　　惟愿救护解说之</p>
  <p id="ae">何行得斯说法上　　人中牛王天敬奉</p>
  <p id="af">不可称量最上智　　惟愿为我善分别</p>
  <p id="ag">我以深信故咨问　　真实无有谄曲心</p>
  <p id="ah">余更无能证知我　　唯是人尊所照见</p>
  <p id="ai">我有广大胜乐心　　释种师子知我行</p>
  <p id="aj">我心不为语言故　　唯愿为我说助道</p>
  <p id="ak">何法能将诸佛来　　而得增长无边智</p>
  <p id="al">于一切法到彼者　　唯愿为我善宣说</p>
  <p id="am">愿说长养我行法　　令得修成明利智</p>
  <p id="an">深心持戒不毁犯　　远离一切诸怖畏</p>
  <p id="ao">云何于戒而不弃　　云何于慧而不减</p>
  <p id="ap">云何安住阿兰若　　云何而得增智慧</p>
  <p id="aq">云何能入胜妙法　　乐护禁戒无悔恨</p>
  <p id="ar">云何于戒而不缺　　云何能知有为性</p>
  <p id="as">云何得斯三业净　　无染秽心趣佛道</p>
  <p id="at">云何能得身业净　　云何能除口意恶</p>
  <p id="au">云何得离杂染心　　唯愿世尊随问说</p>
  <p id="av">尔时佛告月光童子。<a id="a-w"></a>菩萨摩诃萨若与一法相应。<a id="a-x"></a>速得阿耨多罗三藐三菩提。<a id="a-y"></a>如是诸法悉皆克获。<a id="a-z"></a>云何一法。<a id="a-10"></a>若菩萨摩诃萨于众生所。<a id="a-11"></a>起平等心。<a id="a-12"></a>救护心。<a id="a-13"></a>无碍心。<a id="a-14"></a>无毒心。<a id="a-15"></a>是为一法相应。<a id="a-16"></a>速成阿耨多罗三藐三菩提。<a id="a-17"></a>能获如是功德之利。<a id="a-18"></a>尔时世尊。<a id="a-19"></a>而说偈言。</p>
  <p id="a1A">若有受持是一法　　能顺菩萨正修行</p>
  <p id="a1B">因此一法功德故　　速得成于无上道</p>
  <p id="a1C">于一切处心无碍　　勇猛菩萨所能行</p>
  <p id="a1D">初不起于憎爱想　　如是则获妙功德</p>
  <p id="a1E">若能如是修等心　　则得证于平等果</p>
  <p id="a1F">如是法行俱平等　　则得足下安平相</p>
  <p id="a1G">修于平等离嗔心　　能除一切烦恼覆</p>
  <p id="a1H">以是因缘足下平　　故获足下莲花色</p>
  <p id="a1I">彼能独显于十方　　福德光明遍佛土</p>
  <p id="a1J">既得登于寂灭地　　调伏无量诸众生</p>
  <p id="a1K">童子。<a id="a-1L"></a>菩萨摩诃萨于一切众生起平等心。<a id="a-1M"></a>救护心。<a id="a-1N"></a>无碍心。<a id="a-1O"></a>无毒心。<a id="a-1P"></a>为世间眼。<a id="a-1Q"></a>证得三昧。<a id="a-1R"></a>名为诸法体性平等无戏论三昧。<a id="a-1S"></a>从彼三昧成就十法。<a id="a-1T"></a>何者为十。<a id="a-1U"></a>一身戒。<a id="a-1V"></a>二口戒。<a id="a-1W"></a>三意戒。<a id="a-1X"></a>四业清净。<a id="a-1Y"></a>五渡诸因缘。<a id="a-1Z"></a>六悟解诸阴。<a id="a-1a"></a>七得界平等。<a id="a-1b"></a>八除诸入相。<a id="a-1c"></a>九断灭诸爱。<a id="a-1d"></a>十证于无生。<a id="a-1e"></a>复有十法。<a id="a-1f"></a>一入诸法性。<a id="a-1g"></a>二显示诸因。<a id="a-1h"></a>三不坏于果。<a id="a-1i"></a>四现见诸法。<a id="a-1j"></a>五修集于道。<a id="a-1k"></a>六与佛俱生。<a id="a-1l"></a>七智慧明利。<a id="a-1m"></a>八入诸众生乐欲之智。<a id="a-1n"></a>九得于法智。<a id="a-1o"></a>十入无碍辩智。<a id="a-1p"></a>复有十法。<a id="a-1q"></a>一善知文字智。<a id="a-1r"></a>二已渡诸事。<a id="a-1s"></a>三得音声智。<a id="a-1t"></a>四于界平等。<a id="a-1u"></a>五得界平等心生踊悦。<a id="a-1v"></a>六得于喜分。<a id="a-1w"></a>七得不曲心。<a id="a-1x"></a>八威仪调伏。<a id="a-1y"></a>九得质直心。<a id="a-1z"></a>十色无嗔变。<a id="a-20"></a>复有十法。<a id="a-21"></a>一面常怡悦。<a id="a-22"></a>二言词和雅。<a id="a-23"></a>三恒先慰问。<a id="a-24"></a>四常不懈怠。<a id="a-25"></a>五恭敬尊长。<a id="a-26"></a>六供养尊长。<a id="a-27"></a>七生处知足。<a id="a-28"></a>八修善无厌。<a id="a-29"></a>九邪命清净。<a id="a-2A"></a>十安住阿兰若。<a id="a-2B"></a>复有十法。<a id="a-2C"></a>一地地安住智。<a id="a-2D"></a>二正念不忘。<a id="a-2E"></a>三得阴方便智。<a id="a-2F"></a>四界方便智。<a id="a-2G"></a>五入方便智。<a id="a-2H"></a>六证诸神通。<a id="a-2I"></a>七灭诸烦恼。<a id="a-2J"></a>八断除习气。<a id="a-2K"></a>九心常勇猛。<a id="a-2L"></a>十住不净观。<a id="a-2M"></a>复有十法。<a id="a-2N"></a>一知犯方便。<a id="a-2O"></a>二灭诸有流。<a id="a-2P"></a>三断诸结使。<a id="a-2Q"></a>四已渡诸有。<a id="a-2R"></a>五善识宿命。<a id="a-2S"></a>六于业果无疑。<a id="a-2T"></a>七于法思惟。<a id="a-2U"></a>八求于多闻。<a id="a-2V"></a>九得于利智。<a id="a-2W"></a>十得调伏地。<a id="a-2X"></a>复有十法。<a id="a-2Y"></a>一不恃持戒。<a id="a-2Z"></a>二不妄想分别。<a id="a-2a"></a>三无有轻躁。<a id="a-2b"></a>四住不退相。<a id="a-2c"></a>五出生善法。<a id="a-2d"></a>六厌离恶法。<a id="a-2e"></a>七不行烦恼。<a id="a-2f"></a>八不舍于学。<a id="a-2g"></a>九分别诸禅。<a id="a-2h"></a>十得一切众生乐欲之智。<a id="a-2i"></a>复有十法。<a id="a-2j"></a>一善分别生处。<a id="a-2k"></a>二得于尽智。<a id="a-2l"></a>三善知语言智。<a id="a-2m"></a>四弃舍俗缘。<a id="a-2n"></a>五厌离三界。<a id="a-2o"></a>六不起下心。<a id="a-2p"></a>七不着诸法。<a id="a-2q"></a>八摄受正法。<a id="a-2r"></a>九守护正法。<a id="a-2s"></a>十知律方便。<a id="a-2t"></a>复有十法。<a id="a-2u"></a>一灭诸诤。<a id="a-2v"></a>二不相违。<a id="a-2w"></a>三不斗讼。<a id="a-2x"></a>四忍平等。<a id="a-2y"></a>五得忍地。<a id="a-2z"></a>六自摄于忍。<a id="a-30"></a>七善择诸法。<a id="a-31"></a>八心乐具戒。<a id="a-32"></a>九决定方便善于问答。<a id="a-33"></a>十善分别句义智。<a id="a-34"></a>复有十法。<a id="a-35"></a>一于法出生方便智。<a id="a-36"></a>二善知义非义出生智。<a id="a-37"></a>三前际智。<a id="a-38"></a>四后际智。<a id="a-39"></a>五现在智。<a id="a-3A"></a>六三世平等智。<a id="a-3B"></a>七善解三轮智。<a id="a-3C"></a>八心安住。<a id="a-3D"></a>九身安住。<a id="a-3E"></a>十善护威仪。<a id="a-3F"></a>复有十法。<a id="a-3G"></a>一不坏威仪。<a id="a-3H"></a>二分别威仪。<a id="a-3I"></a>三威仪端雅。<a id="a-3J"></a>四善解说谊。<a id="a-3K"></a>五得世智。<a id="a-3L"></a>六好施不悭。<a id="a-3M"></a>七恒舒施手。<a id="a-3N"></a>八常施不绝。<a id="a-3O"></a>九无物不施。<a id="a-3P"></a>十有惭。<a id="a-3Q"></a>复有十法。<a id="a-3R"></a>一有愧。<a id="a-3S"></a>二弃舍恶心。<a id="a-3T"></a>三不舍头陀。<a id="a-3U"></a>四于信无爽。<a id="a-3V"></a>五常行喜行。<a id="a-3W"></a>六舍所坐处施诸尊长。<a id="a-3X"></a>七舍于憍慢。<a id="a-3Y"></a>八善摄于心。<a id="a-3Z"></a>九善知心相应。<a id="a-3a"></a>十善知心起。<a id="a-3b"></a>复有十法。<a id="a-3c"></a>一善知义智。<a id="a-3d"></a>二善知法智。<a id="a-3e"></a>三远离无智。<a id="a-3f"></a>四善入微细心。<a id="a-3g"></a>五识心自性。<a id="a-3h"></a>六善知法去来方便。<a id="a-3i"></a>七善知一切语言智。<a id="a-3j"></a>八善得词无碍差别。<a id="a-3k"></a>九得义决定方便智。<a id="a-3l"></a>十弃舍非义。<a id="a-3m"></a>复有十法。<a id="a-3n"></a>一亲近善人。<a id="a-3o"></a>二与之同事。<a id="a-3p"></a>三听受其教。<a id="a-3q"></a>四远离恶人。<a id="a-3r"></a>五修禅起通。<a id="a-3s"></a>六不着禅味。<a id="a-3t"></a>七游戏神通。<a id="a-3u"></a>八得于世智。<a id="a-3v"></a>九远离施设假名。<a id="a-3w"></a>十不厌有为。<a id="a-3x"></a>复有十法。<a id="a-3y"></a>一得利不忻。<a id="a-3z"></a>二逢衰不戚。<a id="a-40"></a>三称而不悦。<a id="a-41"></a>四讥而不忧。<a id="a-42"></a>五誉之不增。<a id="a-43"></a>六毁之不减。<a id="a-44"></a>七不苦。<a id="a-45"></a>八不乐。<a id="a-46"></a>九不亲在家。<a id="a-47"></a>十不在僧众。<a id="a-48"></a>复有十法。<a id="a-49"></a>一舍不恭敬。<a id="a-4A"></a>二行于恭敬。<a id="a-4B"></a>三礼仪具足。<a id="a-4C"></a>四舍无礼仪。<a id="a-4D"></a>五不污俗家。<a id="a-4E"></a>六守护佛法。<a id="a-4F"></a>七宴默少言。<a id="a-4G"></a>八言行不粗。<a id="a-4H"></a>九与彼言谈善能方便。<a id="a-4I"></a>十降伏诸怨。<a id="a-4J"></a>复有十法。<a id="a-4K"></a>一善知时节。<a id="a-4L"></a>二于诸凡夫不可知想。<a id="a-4M"></a>三于诸贫贱不起轻心。<a id="a-4N"></a>四有乞即施。<a id="a-4O"></a>五于诸贫者任乞不障。<a id="a-4P"></a>六于诸破戒不起嫌心。<a id="a-4Q"></a>七念欲救彼。<a id="a-4R"></a>八善知所作。<a id="a-4S"></a>九摄受正法。<a id="a-4T"></a>十舍于财食。<a id="a-4U"></a>复有十法。<a id="a-4V"></a>一不营积聚。<a id="a-4W"></a>二赞叹持戒。<a id="a-4X"></a>三诃责犯戒。<a id="a-4Y"></a>四敬奉持戒无有谄心。<a id="a-4Z"></a>五一切所有悉皆能施。<a id="a-4a"></a>六诚心劝请。<a id="a-4b"></a>七如说而行。<a id="a-4c"></a>八承事智人。<a id="a-4d"></a>九于诸法决定深乐修行。<a id="a-4e"></a>十得譬喻智。<a id="a-4f"></a>复有十法。<a id="a-4g"></a>一于前际方便。<a id="a-4h"></a>二修善为首。<a id="a-4i"></a>三有诸方便。<a id="a-4j"></a>四断除诸相。<a id="a-4k"></a>五弃舍诸想。<a id="a-4l"></a>六善知事相。<a id="a-4m"></a>七能演诸经。<a id="a-4n"></a>八于诸违顺善得方便。<a id="a-4o"></a>九于谛决定。<a id="a-4p"></a>十证于解脱。<a id="a-4q"></a>复有十法。<a id="a-4r"></a>一所言真直。<a id="a-4s"></a>二显自性智。<a id="a-4t"></a>三言说无疑。<a id="a-4u"></a>四系想于空。<a id="a-4v"></a>五修于无相。<a id="a-4w"></a>六知无愿性。<a id="a-4x"></a>七得四无畏。<a id="a-4y"></a>八于戒坚固。<a id="a-4z"></a>九入正具足。<a id="a-50"></a>十得于智慧。<a id="a-51"></a>复有十法。<a id="a-52"></a>一系想一缘。<a id="a-53"></a>二少结亲知。<a id="a-54"></a>三不起浊心。<a id="a-55"></a>四弃舍诸见。<a id="a-56"></a>五得陀罗尼。<a id="a-57"></a>六得智。<a id="a-58"></a>七得明。<a id="a-59"></a>八安住。<a id="a-5A"></a>九住持。<a id="a-5B"></a>十正勤。<a id="a-5C"></a>童子。<a id="a-5D"></a>是名菩萨摩诃萨从彼诸法体性平等无戏论三昧成就如是诸功德利。<a id="a-5E"></a>童子。<a id="a-5F"></a>如是三昧名为因。<a id="a-5G"></a>名为相应。<a id="a-5H"></a>名为教。<a id="a-5I"></a>名为门。<a id="a-5J"></a>名为作。<a id="a-5K"></a>名为道行。<a id="a-5L"></a>名为无疑。<a id="a-5M"></a>名为师导。<a id="a-5N"></a>名为行顺忍。<a id="a-5O"></a>名为忍地。<a id="a-5P"></a>名为除去不忍。<a id="a-5Q"></a>名为智地。<a id="a-5R"></a>名为远离无知。<a id="a-5S"></a>名为建立于智。<a id="a-5T"></a>名为方便地。<a id="a-5U"></a>名为菩萨游行。<a id="a-5V"></a>名为亲近胜丈夫。<a id="a-5W"></a>名为远离恶丈夫。<a id="a-5X"></a>名为如来所说佛地。<a id="a-5Y"></a>名为智者随喜。<a id="a-5Z"></a>名为愚者所弃。<a id="a-5a"></a>名为声闻难知。<a id="a-5b"></a>名为非外道地。<a id="a-5c"></a>名为如来所摄。<a id="a-5d"></a>名为十力所知。<a id="a-5e"></a>名为诸天供养。<a id="a-5f"></a>名为梵王礼拜。<a id="a-5g"></a>名为帝释随后行。<a id="a-5h"></a>名为龙神曲躬。<a id="a-5i"></a>名为夜叉随喜。<a id="a-5j"></a>名为紧陀罗所赞。<a id="a-5k"></a>名为摩睺罗伽叹美。<a id="a-5l"></a>名为菩萨所修。<a id="a-5m"></a>名为智者所求。<a id="a-5n"></a>名为得无上道物。<a id="a-5o"></a>名为非财食施。<a id="a-5p"></a>名为除诸众生烦恼病药。<a id="a-5q"></a>名为智藏。<a id="a-5r"></a>名为无尽辩才。<a id="a-5s"></a>名为出生诸教。<a id="a-5t"></a>名为除诸痛苦。<a id="a-5u"></a>名为知三界。<a id="a-5v"></a>名为渡筏。<a id="a-5w"></a>名为渡四流船。<a id="a-5x"></a>名为出生名誉。<a id="a-5y"></a>名为赞显如来。<a id="a-5z"></a>名为如来利益。<a id="a-60"></a>名为光赞十力。<a id="a-61"></a>名为出生菩萨道德。<a id="a-62"></a>名为慈灭恚怒。<a id="a-63"></a>名为悲除恼害。<a id="a-64"></a>名为欢喜寂静于心。<a id="a-65"></a>名为舍所悲人。<a id="a-66"></a>名为稣息大乘人。<a id="a-67"></a>名为能师子吼。<a id="a-68"></a>名为佛道。<a id="a-69"></a>名为一切法印。<a id="a-6A"></a>名为引导一切智。<a id="a-6B"></a>名为菩萨游戏园苑名为散坏魔军。<a id="a-6C"></a>名为善逝衢术。<a id="a-6D"></a>名为成诸吉义。<a id="a-6E"></a>名为防捍仇敌。<a id="a-6F"></a>名为以法降怨。<a id="a-6G"></a>名为真实无畏。<a id="a-6H"></a>名为如实不妄求力。<a id="a-6I"></a>名为十八不共法根本。<a id="a-6J"></a>名为庄严法身。<a id="a-6K"></a>名为诸行威势。<a id="a-6L"></a>名为庄严佛慧。<a id="a-6M"></a>名为弃诸爱着。<a id="a-6N"></a>名为悦佛长子。<a id="a-6O"></a>名为满足佛智。<a id="a-6P"></a>名为非辟支佛地。<a id="a-6Q"></a>名为清净心。<a id="a-6R"></a>名为清净身。<a id="a-6S"></a>名为成就解脱。<a id="a-6T"></a>名为无诸杂欲。<a id="a-6U"></a>名为无诸杂恚。<a id="a-6V"></a>名为非愚痴地。<a id="a-6W"></a>名为阿含智。<a id="a-6X"></a>名为能起诸术。<a id="a-6Y"></a>名为除诸无明。<a id="a-6Z"></a>名为满足解脱。<a id="a-6a"></a>名为踊悦禅人。<a id="a-6b"></a>名为须见者眼。<a id="a-6c"></a>名为游戏神通。<a id="a-6d"></a>名为能现神足。<a id="a-6e"></a>名为闻持陀罗尼。<a id="a-6f"></a>名为念持不忘。<a id="a-6g"></a>名为诸佛所加。<a id="a-6h"></a>名为导师方便。<a id="a-6i"></a>名为微细难知无相应者。<a id="a-6j"></a>名为舍于文字。<a id="a-6k"></a>名为深知义智。<a id="a-6l"></a>名为知见智。<a id="a-6m"></a>名为分别智。<a id="a-6n"></a>名为不可言说智。<a id="a-6o"></a>名为能调非智。<a id="a-6p"></a>名为质直者智。<a id="a-6q"></a>名为少欲者智。<a id="a-6r"></a>名为摄持精进。<a id="a-6s"></a>名为能持不忘。<a id="a-6t"></a>名为能销诸苦。<a id="a-6u"></a>名为诸法无生。<a id="a-6v"></a>名为一言演说能知所有生灭诸趣。<a id="a-6w"></a>是名一切法体性平等无戏论三昧。<a id="a-6x"></a>说是法门时。<a id="a-6y"></a>会中有八十那由他人天得无生法忍。<a id="a-6z"></a>九十二那由他人天得随音声忍。<a id="a-70"></a>七十六那由他人天得于顺忍。<a id="a-71"></a>六万人天远尘离垢得法眼净。<a id="a-72"></a>一千比丘尽诸有漏心得解脱。<a id="a-73"></a>一百五十比丘尼尽诸有漏心得解脱。<a id="a-74"></a>五百优婆塞得阿那含果。<a id="a-75"></a>八百优婆夷得斯陀含果。<a id="a-76"></a>是时三千大千世界六种震动。<a id="a-77"></a>所谓。<a id="a-78"></a>动遍动等遍动。<a id="a-79"></a>踊遍踊等遍踊。<a id="a-7A"></a>起遍起等遍起。<a id="a-7B"></a>吼遍吼等遍吼。<a id="a-7C"></a>震遍震等遍震。<a id="a-7D"></a>觉遍觉等遍觉。<a id="a-7E"></a>东踊西没。<a id="a-7F"></a>西踊东没。<a id="a-7G"></a>南踊北没。<a id="a-7H"></a>北踊南没。<a id="a-7I"></a>中踊边没。<a id="a-7J"></a>边踊中没。<a id="a-7K"></a>以法力故忽然而起未曾有光。<a id="a-7L"></a>悉能晖照幽冥边远。<a id="a-7M"></a>乃至阿鼻地狱无不大明。<a id="a-7N"></a>是时世界铁围之间。<a id="a-7O"></a>黑闇众生更相瞻睹。<a id="a-7P"></a>咸各惊言。<a id="a-7Q"></a>何忽在此有斯人辈。<a id="a-7R"></a>尔时世尊。<a id="a-7S"></a>而说偈言。</p>
  <p id="a7T">我念往劫六亿佛　　本生皆在耆阇山</p>
  <p id="a7U">我于过去求道时　　从彼诸尊闻斯定</p>
  <p id="a7V">时彼六亿最后佛　　为世间亲作光明</p>
  <p id="a7W">号曰娑罗树王佛　　我从彼尊问是定</p>
  <p id="a7X">我时生在刹利种　　于诸王中最尊胜</p>
  <p id="a7Y">有子满于五百数　　具足一切诸伎能</p>
  <p id="a7Z">我时为彼无上尊　　建立伽蓝满一亿</p>
  <p id="a7a">纯用胜妙大栴檀　　糅以金银及众宝</p>
  <p id="a7b">我时为王人爱乐　　号曰毗沙谟达王</p>
  <p id="a7c">为佛广设诸供养　　满足万八百亿岁</p>
  <p id="a7d">彼时最胜两足尊　　号曰娑罗树王者</p>
  <p id="a7e">于其七亿六千年　　住寿世间弘道化</p>
  <p id="a7f">有八十亿诸声闻　　三明六通常在定</p>
  <p id="a7g">住于漏尽最后身　　如是圣众无讥毁</p>
  <p id="a7h">我备种种胜供具　　供养渡诸恶趣者</p>
  <p id="a7i">为欲利益诸人天　　是以求于此三昧</p>
  <p id="a7j">我与妻子俱出家　　持彼佛教无与比</p>
  <p id="a7k">于千四万亿岁中　　我常咨问是三昧</p>
  <p id="a7l">八万那由偈称赞　　异异偈颂八亿兆</p>
  <p id="a7m">彼佛以此为他说　　惟论此定之一品</p>
  <p id="a7n">头目手足并妻子　　种种珍宝及饮食</p>
  <p id="a7o">一切财货无不舍　　为求如是三昧故</p>
  <p id="a7p">念昔百亿诸如来　　复有恒河沙数佛</p>
  <p id="a7q">是等皆住耆阇山　　宣说如是胜寂定</p>
  <p id="a7r">皆同释迦一名号　　佛子同字罗睺罗</p>
  <p id="a7s">给侍同名为欢喜　　王城同号迦毗罗</p>
  <p id="a7t">最第一只世知者　　同名目连舍利弗</p>
  <p id="a7u">世界同名为娑婆　　彼佛俱出浊恶世</p>
  <p id="a7v">我以诸供奉人尊　　为欲行于菩提行</p>
  <p id="a7w">诸供养具皆奉上　　为欲诵持此定故</p>
  <p id="a7x">发修胜行得此定　　得斯定行无量种</p>
  <p id="a7y">安住一切德行者　　得是三昧则不难</p>
  <p id="a7z">不着诸味离躁扰　　不涉世俗无嫉妒</p>
  <p id="a80">安住大悲离嗔恚　　得是三昧则不难</p>
  <p id="a81">远俗不怖于世利　　邪命清净无烦恼</p>
  <p id="a82">于戒皎然无所畏　　得是三昧则不难</p>
  <p id="a83">勇猛精进常不息　　爱乐闲寂行头陀</p>
  <p id="a84">安住无我妙法忍　　得是三昧则不难</p>
  <p id="a85">善调伏心无戏论　　安住威仪诸行等</p>
  <p id="a86">乐行舍施无悭吝　　得是三昧则不难</p>
  <p id="a87">如来所有诸相好　　及以十八不共法</p>
  <p id="a88">力无畏等得不难　　以能受持此定故</p>
  <p id="a89">佛眼所见诸众生　　假使一时俱成佛</p>
  <p id="a8A">彼佛一一各寿命　　千万亿数难思劫</p>
  <p id="a8B">彼佛各有无量头　　犹如大海诸沙数</p>
  <p id="a8C">一头各有无量舌　　其数亦如大海沙</p>
  <p id="a8D">彼一一舌各称扬　　持定一偈之功德</p>
  <p id="a8E">说其少分不能尽　　何况书写及受持</p>
  <p id="a8F">若有顺定头陀德　　天修罗鬼所爱护</p>
  <p id="a8G">为诸王等常顺从　　受持难见寂定故</p>
  <p id="a8H">彼有无边无碍辩　　宣说无量百千经</p>
  <p id="a8I">于一切时常不断　　以持此经闻持藏</p>
  <p id="a8J">若欲得见弥陀佛　　及彼安乐世界等</p>
  <p id="a8K">后大怖畏恶世时　　应当闻持是三昧</p>
  <p id="a8L">我今于汝有付嘱　　我人中尊自劝汝</p>
  <p id="a8M">我涅槃后末世时　　应当闻持是三昧</p>
  <p id="a8N">十方所有一切佛　　过去世中及现在</p>
  <p id="a8O">彼佛皆学是三昧　　得到无为佛菩提</p>
  <p id="a8P">童子。<a id="a-8Q"></a>以是义故。<a id="a-8R"></a>若有菩萨摩诃萨欲于如来真实功德开示辩说。<a id="a-8S"></a>义味名号无有穷尽。<a id="a-8T"></a>一切所说为佛所记。<a id="a-8U"></a>汝今应当读诵受持。<a id="a-8V"></a>为他广说如是三昧。<a id="a-8W"></a>童子。<a id="a-8X"></a>何者如来实德名号。<a id="a-8Y"></a>若菩萨摩诃萨住阿兰若树下空闲静默独坐。<a id="a-8Z"></a>当如是学。<a id="a-8a"></a>谓如来应供正遍知明行足善逝世间解无上士调御丈夫天人师佛世尊。<a id="a-8b"></a>积集如来胜妙功德。<a id="a-8c"></a>修诸善根而不坏失。<a id="a-8d"></a>以大忍力得诸相花及随形好而自庄严。<a id="a-8e"></a>可爱色中最为增上。<a id="a-8f"></a>睹者无厌敬信爱乐。<a id="a-8g"></a>于诸智慧无能夺者。<a id="a-8h"></a>不可坏力化诸众生。<a id="a-8i"></a>为菩萨之父。<a id="a-8j"></a>为贤圣之王。<a id="a-8k"></a>为向涅槃导师。<a id="a-8l"></a>无边智慧无量辩才。<a id="a-8m"></a>梵音清雅言声辩畅。<a id="a-8n"></a>相好希奇有目瞻仰。<a id="a-8o"></a>随所观处欲舍不能。<a id="a-8p"></a>得无比身。<a id="a-8q"></a>不为欲染。<a id="a-8r"></a>不为色染。<a id="a-8s"></a>过无色界。<a id="a-8t"></a>远离诸苦弃舍诸法。<a id="a-8u"></a>解脱诸界非入相应。<a id="a-8v"></a>断除诸结尽诸渴爱。<a id="a-8w"></a>渡于四流满足智慧。<a id="a-8x"></a>安处涅槃住于实际。<a id="a-8y"></a>童子。<a id="a-8z"></a>此显如来真实功德。<a id="a-90"></a>是名菩萨摩诃萨住彼三昧。<a id="a-91"></a>能获如来真实功德。<a id="a-92"></a>开说名义无有穷尽。<a id="a-93"></a>一切所说诸佛所记。<a id="a-94"></a>尔时世尊。<a id="a-95"></a>而说偈言。</p>
  <p id="a96">于无量数千劫中　　不能说尽如来德</p>
  <p id="a97">久集一切妙善根　　为求如是胜定故</p>
  <p id="a98">庄严美女姝妙身　　最上希奇可乐色</p>
  <p id="a99">我本决施无悔心　　为求如是胜定故</p>
  <p id="a9A">舍所重财及僮仆　　摩尼大宝与金银</p>
  <p id="a9B">以胜上心而施彼　　为求如是三昧故</p>
  <p id="a9C">以摩尼宝珠璎珞　　天冠臂印及金绳</p>
  <p id="a9D">昔曾奉施诸尊师　　为求如是胜定故</p>
  <p id="a9E">诸妙香花无量果　　皆是犍陀婆师香</p>
  <p id="a9F">我以此花散佛塔　　增上淳至胜妙心</p>
  <p id="a9G">我以无量诸法施　　欢喜开导诸众生</p>
  <p id="a9H">于诸名闻及利养　　我初不起如是心</p>
  <p id="a9I">我本集于头陀德　　独在树下默无言</p>
  <p id="a9J">无量慈悲愍众生　　为求无上菩提果</p>
  <p id="a9K">共住同戒无违诤　　爱语常流润泽音</p>
  <p id="a9L">言词柔软人乐闻　　一切见之无厌舍</p>
  <p id="a9M">住于他舍离家悭　　无量亿生不嫉妒</p>
  <p id="a9N">欢喜常自行乞食　　于诸请召皆弃舍</p>
  <p id="a9O">若有多闻能受持　　于此三昧四句偈</p>
  <p id="a9P">如是便为供养我　　以胜上心而尊敬</p>
  <p id="a9Q">我昔行于种种施　　长夜于戒而不犯</p>
  <p id="a9R">以无量种供养佛　　为求如是寂定故</p>
  <p id="a9S">我于无量世界中　　满中摩尼而广施</p>
  <p id="a9T">闻是三昧持一偈　　此福过彼不可量</p>
  <p id="a9U">一切所有种种花　　及诸妙香甚希有</p>
  <p id="a9V">供养一切诸如来　　乐修善根无量劫</p>
  <p id="a9W">世间所有诸伎乐　　胜妙饮食及宝衣</p>
  <p id="a9X">无量劫中增上心　　常以供养诸十力</p>
  <p id="a9Y">若人兴于菩提愿　　当获无上大法王</p>
  <p id="a9Z">若人于此三昧经　　闻说一偈福过彼</p>
  <p id="a9a">于恒河中所有沙　　尔所劫数说其利</p>
  <p id="a9b">敷演彼德不能尽　　以持无量福定故</p>
  <p id="a9c">童子。<a id="a-9d"></a>以是义故。<a id="a-9e"></a>菩萨摩诃萨于是三昧。<a id="a-9f"></a>应当至心受持读诵。<a id="a-9g"></a>为他演说分别显示。<a id="a-9h"></a>广化众生修是三昧。<a id="a-9i"></a>尔时世尊。<a id="a-9j"></a>即说偈言。</p>
  <p id="a9k">于彼佛所闻如是　　无上胜妙之利益</p>
  <p id="a9l">是故我今为汝说　　诸佛所说胜三昧</p>
  <p id="a9m">七亿三千万佛所　　我于过去曾供养</p>
  <p id="a9n">彼诸一切如来等　　亦说如是修多罗</p>
  <p id="a9o">由此能入大悲心　　是故显说此三昧</p>
  <p id="a9p">若有习学多闻者　　得如来智则不难</p>
  <p id="a9q">若能于彼末世时　　世间导师灭度后</p>
  <p id="a9r">有诸毁法恶比丘　　于彼多闻不悕乐</p>
  <p id="a9s">虽说戒法而得活　　自于戒法不乐行</p>
  <p id="a9t">虽说禅定而得活　　自于禅定不乐行</p>
  <p id="a9u">虽说智慧而得活　　自于智慧不乐行</p>
  <p id="a9v">虽说解脱而得活　　自于解脱不乐行</p>
  <p id="a9w">虽说知见而得活　　自于知见不乐行</p>
  <p id="a9x">如人口说栴檀香　　于诸香中最为上</p>
  <p id="a9y">有人问彼说香者　　汝所说香自有不</p>
  <p id="a9z">答云我实不闻香　　但由说香而得活</p>
  <p id="aA0">于佛灭后末恶世　　有不应式诸比丘</p>
  <p id="aA1">虽说戒法而得活　　不能自行于戒法</p>
  <p id="aA2">于佛灭后末恶世　　有不应式诸比丘</p>
  <p id="aA3">虽说定法而得活　　不能自行于定法</p>
  <p id="aA4">于佛灭后末恶世　　有不应式诸比丘</p>
  <p id="aA5">虽说慧法而得活　　不能自行于慧法</p>
  <p id="aA6">于佛灭后末恶世　　有不应式诸比丘</p>
  <p id="aA7">虽说解脱而得活　　不能自行解脱法</p>
  <p id="aA8">于佛灭后末恶世　　有不应式诸比丘</p>
  <p id="aA9">虽说知见而得活　　不能自行知见法</p>
  <p id="aAA">譬如贫贱为他欺　　后时富贵人所敬</p>
  <p id="aAB">人天龙鬼鸠槃荼　　终不供养无定者</p>
  <p id="aAC">若得三昧微妙地　　智者便得广智藏</p>
  <p id="aAD">为彼人天之所敬　　能以上施施众生</p>
  <p id="aAE">我闻如是之利益　　最为胜上佛所演</p>
  <p id="aAF">亲属资财皆悉舍　　为欲闻说是三昧</p>
  <p id="aAG">月光童子心欢喜　　合掌向佛说是言</p>
  <p id="aAH">我于佛仙灭度后　　当护持此佛胜法</p>
  <p id="aAI">于自身命能弃舍　　及诸世间种种乐</p>
  <p id="aAJ">于后恶世怖畏时　　当护持是胜妙定</p>
  <p id="aAK">我见世间无量苦　　兴大悲心而欲拔</p>
  <p id="aAL">于彼复起大慈心　　而为说此胜三昧</p>
  <p id="aAM">众中五百人咸起　　亦愿护持是三昧</p>
  <p id="aAN">童子于彼为上首　　亦共持此胜三昧</p>
  <p id="aAO">尔时月光童子白佛言。<a id="a-AP"></a>世尊。<a id="a-AQ"></a>所言三昧何者是也。<a id="a-AR"></a>佛言。<a id="a-AS"></a>童子。<a id="a-AT"></a>谛听谛听。<a id="a-AU"></a>当为汝说。<a id="a-AV"></a>谓一能寂灭于心。<a id="a-AW"></a>二无所起。<a id="a-AX"></a>三无和合智。<a id="a-AY"></a>四弃舍重担。<a id="a-AZ"></a>五得如来智。<a id="a-Aa"></a>六成佛威力。<a id="a-Ab"></a>七治其欲着。<a id="a-Ac"></a>八灭除嗔恚。<a id="a-Ad"></a>九断离愚痴。<a id="a-Ae"></a>十住心相应。<a id="a-Af"></a>十一舍不住心。<a id="a-Ag"></a>十二乐欲善法。<a id="a-Ah"></a>十三欲夺有为。<a id="a-Ai"></a>十四安住正信。<a id="a-Aj"></a>十五夜常觉悟。<a id="a-Ak"></a>十六不舍禅定。<a id="a-Al"></a>十七增已生善。<a id="a-Am"></a>十八于生不乐。<a id="a-An"></a>十九不造诸业。<a id="a-Ao"></a>二十不计内入。<a id="a-Ap"></a>二十一不计外入。<a id="a-Aq"></a>二十二不赞自身。<a id="a-Ar"></a>二十三不毁他人。<a id="a-As"></a>二十四不在俗家。<a id="a-At"></a>二十五戒行淳熟。<a id="a-Au"></a>二十六无能轻欺。<a id="a-Av"></a>二十七有大福德。<a id="a-Aw"></a>二十八自知。<a id="a-Ax"></a>二十九不轻躁。<a id="a-Ay"></a>三十安住威仪。<a id="a-Az"></a>三十一舍粗恶言。<a id="a-B0"></a>三十二无怒恚心。<a id="a-B1"></a>三十三救护于彼。<a id="a-B2"></a>三十四护善知识。<a id="a-B3"></a>三十五护持密语。<a id="a-B4"></a>三十六于诸众生不起害心。<a id="a-B5"></a>三十七不恼持戒。<a id="a-B6"></a>三十八恒柔软语。<a id="a-B7"></a>三十九不依三界。<a id="a-B8"></a>四十于一切智而得顺忍。<a id="a-B9"></a>尔时世尊。<a id="a-BA"></a>而说偈言。</p>
  <p id="aBB">我已开于甘露门　　我已说诸法自性</p>
  <p id="aBC">我已示于生死过　　我已开显涅槃利</p>
  <p id="aBD">我已教离恶知识　　常当亲近善知识</p>
  <p id="aBE">离诸愦众住寂静　　常修慈心而不绝</p>
  <p id="aBF">于清净戒常护持　　欢喜乐于头陀行</p>
  <p id="aBG">若能常习于舍慧　　得是三昧则不难</p>
  <p id="aBH">此能得于寂灭地　　终不堕在声闻地</p>
  <p id="aBI">必当证于佛智慧　　克获诸佛无量德</p>
  <p id="aBJ">见诸众生有智器　　为说佛慧以示之</p>
  <p id="aBK">若能发求无上智　　得是三昧则不难</p>
  <p id="aBL">若为食起嫉妒心　　当观食已无有净</p>
  <p id="aBM">用功无量乃得成　　若深观此能得定</p>
  <p id="aBN">无物能将此定来　　必由净戒之所起</p>
  <p id="aBO">诸法体性常寂然　　凡夫无智不能会</p>
  <p id="aBP">若能心住于寂定　　是人一切常有佛</p>
  <p id="aBQ">人尊恒见诸众生　　常修如是寂灭定</p>
  <p id="aBR">念佛相好及德行　　能使诸根不乱动</p>
  <p id="aBS">心无迷惑与法合　　得闻得智如大海</p>
  <p id="aBT">智者住于此三昧　　摄念行于经行所</p>
  <p id="aBU">能见千亿诸如来　　亦值无量恒沙佛</p>
  <p id="aBV">若人心有迷惑者　　于佛法中取限量</p>
  <p id="aBW">于无量中无有量　　如来诸德不思议</p>
  <p id="aBX">一切世间无与比　　何况而能有过者</p>
  <p id="aBY">诸智诸德皆相应　　于此不疑定成佛</p>
  <p id="aBZ">得如来身紫金色　　一切端妙为世亲</p>
  <p id="aBa">缘于如是心安住　　乃名得定之菩萨</p>
  <p id="aBb">此缘佛相是有作　　能除一切有相想</p>
  <p id="aBc">然后安住于无相　　乃能达于诸法空</p>
  <p id="aBd">能得安住于法身　　知一切有而无有</p>
  <p id="aBe">无有之相修习已　　然后观佛非色身</p>
  <p id="aBf">我今为汝善说之　　彼彼趣于如是处</p>
  <p id="aBg">所谓觉知诸缘事　　无量思量常不断</p>
  <p id="aBh">若有能生如是心　　念佛相好及智慧</p>
  <p id="aBi">彼人能修如是念　　一心趣向无退转</p>
  <p id="aBj">若行若坐若经行　　于诸佛智无疑惑</p>
  <p id="aBk">得无疑已作是愿　　令我得佛三界尊</p>
  <p id="aBl">必当得见诸如来　　入佛法中能选择</p>
  <p id="aBm">于此三昧而起已　　稽首礼于十方佛</p>
  <p id="aBn">身口及意皆清净　　赞叹诸佛常不断</p>
  <p id="aBo">常修如是念佛相　　日夜恒见诸如来</p>
  <p id="aBp">若遇垂死最重疾　　痛恼逼迫极无聊</p>
  <p id="aBq">念佛三昧常不舍　　不令苦切夺此心</p>
  <p id="aBr">彼人自解是法故　　则知一切诸法空</p>
  <p id="aBs">以住如是诸教门　　于菩萨行不厌恶</p>
  <p id="aBt">得闻如是利益已　　求于如来无等智</p>
  <p id="aBu">于后不生追悔心　　最上菩提难得故</p>
  <p id="aBv">我今为汝无量说　　汝于此法若不行</p>
  <p id="aBw">如人虽持良妙药　　于自身病不能治</p>
  <p id="aBx">是故应当知选择　　所谓求于胜三昧</p>
  <p id="aBy">戒闻布施常修习　　得是三昧则不难</p>
 </body>
</html>