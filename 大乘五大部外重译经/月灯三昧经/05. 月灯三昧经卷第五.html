<!doctype html>
<html id="z3IBTnmPc" data-ver="482">
 <head>
  <meta charset="utf-8">
  <meta author="那连提黎耶舍">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">月灯三昧经卷第五</h1>
  <p id="a2">佛复告月光童子言。<a id="a-3"></a>若菩萨摩诃萨于此三昧经典。<a id="a-4"></a>受持读诵为他解说如说修行。<a id="a-5"></a>得四功德。<a id="a-6"></a>何者为四。<a id="a-7"></a>一者成就满足福德。<a id="a-8"></a>二者不为怨家所坏。<a id="a-9"></a>三者成就无边智慧。<a id="a-A"></a>四者成就无量辩才。<a id="a-B"></a>童子。<a id="a-C"></a>若有菩萨摩诃萨。<a id="a-D"></a>有能于此三昧经典。<a id="a-E"></a>受持读诵系念思惟广为人说。<a id="a-F"></a>获得如是四种功德。<a id="a-G"></a>尔时世尊。<a id="a-H"></a>而说偈言。</p>
  <p id="aI">福德成就恒满足　　于一切时常不断</p>
  <p id="aJ">受持如是三昧故　　得诸如来之境界</p>
  <p id="aK">勇健功德所守护　　于一切时常成就</p>
  <p id="aL">修行如是胜寂定　　必获无上胜菩提</p>
  <p id="aM">彼无一切诸怨敌　　常不为怨之所害</p>
  <p id="aN">智慧成就悉满足　　于一切时恒不断</p>
  <p id="aO">彼人成就无量智　　亦复具足无边慧</p>
  <p id="aP">无量无边胜辩才　　以持如是胜定故</p>
  <p id="aQ">成就满足福德聚　　亦成最妙菩萨行</p>
  <p id="aR">彼无一切诸怨敌　　以持寂灭胜定故</p>
  <p id="aS">彼智广大无有边　　亦成无边胜辩才</p>
  <p id="aT">其音美妙甚可乐　　以说如是胜定故</p>
  <p id="aU">善友智者所爱乐　　谓能宣说自义故</p>
  <p id="aV">诸人皆知是福藏　　宣说如是胜定故</p>
  <p id="aW">得胜利养妙衣服　　亦获胜妙上甘膳</p>
  <p id="aX">颜貌端正甚可爱　　以持如是寂定故</p>
  <p id="aY">多见诸佛世间亲　　以无等供供养佛</p>
  <p id="aZ">无有一切诸障难　　以持如是胜定故</p>
  <p id="aa">住于佛前而赞叹　　喜心说妙多百偈</p>
  <p id="ab">于其智慧而不损　　以说如是寂定故</p>
  <p id="ac">十力世尊在前坐　　相好庄严可爱身</p>
  <p id="ad">无垢鲜净如金山　　以修如是胜定故</p>
  <p id="ae">彼智曾无有损减　　多闻智慧亦丰足</p>
  <p id="af">成就最胜大法藏　　以说如是三昧故</p>
  <p id="ag">智慧广大无有量　　多百劫说而不尽</p>
  <p id="ah">闻于如是深寂定　　如佛所说安住故</p>
  <p id="ai">不生一切诸难处　　如是佛子恒为王</p>
  <p id="aj">如法治国常安隐　　以持如是胜定故</p>
  <p id="ak">无量无边亿劫数　　十力说彼功德利</p>
  <p id="al">说其少分不能尽　　犹如大海一渧水</p>
  <p id="am">是时童子甚欣悦　　忽然从坐整服起</p>
  <p id="an">合十爪掌面向佛　　生大欣喜而赞言</p>
  <p id="ao">世尊大雄甚奇特　　能为世亲作光明</p>
  <p id="ap">大牟尼尊说功德　　显示如是胜利益</p>
  <p id="aq">大圣世雄为我说　　愿垂怜愍救护故</p>
  <p id="ar">何人能于末代时　　听闻如是修多罗</p>
  <p id="as">迦陵频伽妙音声　　深远雷震悦乐声</p>
  <p id="at">具足无量胜智慧　　告月光童作是言</p>
  <p id="au">汝今谛听我当说　　无上最胜微妙行</p>
  <p id="av">若欲护持于法者　　听受如是三昧经</p>
  <p id="aw">虔心供养一切佛　　以清净心求佛智</p>
  <p id="ax">复应修习慈愍心　　听受如是修多罗</p>
  <p id="ay">成就头陀离过行　　修行寂静功德林</p>
  <p id="az">安住大胜上妙智　　听受如是三昧经</p>
  <p id="a10">行于恶行诸众生　　及以毁破禁戒者</p>
  <p id="a11">如是诸恶比丘辈　　不能闻是三昧经</p>
  <p id="a12">勇猛修行诸梵行　　其心无有诸秽浊</p>
  <p id="a13">常为诸佛所加护　　此经当入彼人手</p>
  <p id="a14">若人于诸无量佛　　给侍恭敬修供养</p>
  <p id="a15">是人当生末世中　　此经堕在彼人手</p>
  <p id="a16">若人在于过去世　　于外道中行恶行</p>
  <p id="a17">彼人闻是修多罗　　其心不喜起嫌恶</p>
  <p id="a18">于佛法中得出家　　不为涅槃求活命</p>
  <p id="a19">以悭嫉妒而自缠　　彼必诽谤佛经典</p>
  <p id="a1A">贪着他家起悭吝　　为魔波旬所加护</p>
  <p id="a1B">专求利养破禁戒　　于佛法中必不信</p>
  <p id="a1C">往昔不殖于善根　　未得智慧起高慢</p>
  <p id="a1D">依止我见愚凡夫　　亦于末世心无信</p>
  <p id="a1E">于其世间禅定中　　便谓已得果证想</p>
  <p id="a1F">自谓罗汉食他供　　彼必谤佛胜菩提</p>
  <p id="a1G">所有一切阎浮处　　毁坏一切佛塔庙</p>
  <p id="a1H">若有毁谤佛菩提　　其罪广大多于彼</p>
  <p id="a1I">若有杀害阿罗汉　　其罪无量无边际</p>
  <p id="a1J">若有诽谤修多罗　　其罪获报多于彼</p>
  <p id="a1K">谁能于此起勇猛　　在于末代恶世中</p>
  <p id="a1L">正戒正法毁坏时　　显说如是修多罗</p>
  <p id="a1M">童子悲号而起立　　叉手合掌发是言</p>
  <p id="a1N">我于今朝师子吼　　在于最胜法王前</p>
  <p id="a1O">我于如来灭度后　　在于末代恶世时</p>
  <p id="a1P">弃舍身命不吝惜　　广弘如是修多罗</p>
  <p id="a1Q">能忍愚夫语言道　　不实诽谤极损辱</p>
  <p id="a1R">骂詈轻毁及恐怖　　勇猛精进而忍受</p>
  <p id="a1S">除去一切诸恶业　　于过去世所造者</p>
  <p id="a1T">内怀不生于嗔怒　　必当安住佛法中</p>
  <p id="a1U">净妙阎浮金色手　　摩彼月光童子顶</p>
  <p id="a1V">如来发于和雅音　　月光童子大威德</p>
  <p id="a1W">我今正当加护汝　　在于末代后世时</p>
  <p id="a1X">不令汝有诸障难　　命难梵行诸障碍</p>
  <p id="a1Y">更有余者一时起　　持法比丘八百人</p>
  <p id="a1Z">自言我于末世中　　必当护持是经典</p>
  <p id="a1a">尔时多亿夜叉龙　　即时从坐而起立</p>
  <p id="a1b">更有余八那由他　　启请世尊如是言</p>
  <p id="a1c">我等于此比丘所　　谓向从坐而起者</p>
  <p id="a1d">在于恶世末代时　　我必拥护彼比丘</p>
  <p id="a1e">当说如是经典时　　以佛神力加护故</p>
  <p id="a1f">所有恒河沙数界　　无量佛刹悉震动</p>
  <p id="a1g">随其所动诸世界　　随界应化作多佛</p>
  <p id="a1h">悉是释迦所变化　　演说如是修多罗</p>
  <p id="a1i">一切所有诸佛刹　　不可思议亿众生</p>
  <p id="a1j">悉得听闻是胜法　　安住诸佛如来智</p>
  <p id="a1k">于此世界佛刹中　　数有九亿诸天众</p>
  <p id="a1l">一切悉发菩提心　　即于佛所散妙花</p>
  <p id="a1m">所有比丘比丘尼　　优波婆素优婆夷</p>
  <p id="a1n">其数七亿六千万　　悉得闻是修多罗</p>
  <p id="a1o">牟尼王尊授彼记　　必当见彼两足尊</p>
  <p id="a1p">其数犹如恒河沙　　皆得修习菩提行</p>
  <p id="a1q">供养恭敬彼诸佛　　为求如来智慧故</p>
  <p id="a1r">悉能于彼诸佛所　　得闻如是妙经典</p>
  <p id="a1s">过于八亿劫数中　　皆当得成如来尊</p>
  <p id="a1t">彼福德者于一劫　　度脱众生令安乐</p>
  <p id="a1u">于其弥勒如来所　　施设无上胜供养</p>
  <p id="a1v">善持彼佛真妙法　　悉得往生安养国</p>
  <p id="a1w">彼离垢秽如来尊　　其佛号曰阿弥陀</p>
  <p id="a1x">于彼广设胜供养　　为求无上菩提故</p>
  <p id="a1y">于其七十阿僧祇　　满足如是劫数中</p>
  <p id="a1z">不堕一切诸恶趣　　得闻如是胜经典</p>
  <p id="a20">若有于后未来世　　听闻如是修多罗</p>
  <p id="a21">闻已悲泣而泪落　　我已供养于彼人</p>
  <p id="a22">我今劝语汝一切　　我前所有现在者</p>
  <p id="a23">由此故得菩提道　　是以付嘱此经典</p>
  <p id="a24">是以童子。<a id="a-25"></a>菩萨摩诃萨若欲乐求如是三昧。<a id="a-26"></a>不可思议诸佛所说之法应善巧知。<a id="a-27"></a>于不思议佛法应当咨请。<a id="a-28"></a>应当深信不思议佛法。<a id="a-29"></a>应当善巧求于不思议佛法。<a id="a-2A"></a>闻不思议佛法。<a id="a-2B"></a>勿怀惊怖勿增怖畏勿恒怖畏。</p>
  <p id="a2C">尔时月光童子白佛言。<a id="a-2D"></a>世尊云何菩萨于不思议佛法应善巧知。<a id="a-2E"></a>云何于不思议佛法应求请问。<a id="a-2F"></a>云何于不思议佛法深信清净。<a id="a-2G"></a>云何闻不思议佛法。<a id="a-2H"></a>不生惊怖不增怖畏不恒怖畏。<a id="a-2I"></a>尔时有乾闼婆子。<a id="a-2J"></a>名曰般遮尸弃。<a id="a-2K"></a>共余乾闼婆子五百同类俱。<a id="a-2L"></a>持音乐种种乐器。<a id="a-2M"></a>随从佛后欲为供养佛。<a id="a-2N"></a>尔时般遮尸弃作如是念。<a id="a-2O"></a>如我于帝释憍尸迦及三十三天前所设供养。<a id="a-2P"></a>今以此歌咏乐音供养如来天中之天应供正遍知。<a id="a-2Q"></a>尔时般遮尸弃乾闼婆子。<a id="a-2R"></a>共余五百乾闼婆子。<a id="a-2S"></a>皆各同时击琉璃琴出妙歌音。<a id="a-2T"></a>尔时世尊作如是念。<a id="a-2U"></a>我以无作游戏神力。<a id="a-2V"></a>令彼月光童子于不思议佛法中得一心住。<a id="a-2W"></a>复令般遮尸弃乾闼婆子等乐器歌音令现殊妙。<a id="a-2X"></a>尔时以佛神力故。<a id="a-2Y"></a>令彼五百音乐善称和雅发无欲音发顺法音发应法音。<a id="a-2Z"></a>所谓应不思议佛法偈言。</p>
  <p id="a2a">于一毛道现多佛　　其数犹如恒河沙</p>
  <p id="a2b">佛刹国土亦复然　　彼佛刹体空无相</p>
  <p id="a2c">于一毛端现五趣　　所谓地狱诸畜生</p>
  <p id="a2d">及诸饿鬼天人等　　皆悉清凉无逼窄</p>
  <p id="a2e">彼毛道处现海池　　并诸河流及井泉</p>
  <p id="a2f">皆悉不逼复不窄　　是谓佛法不思议</p>
  <p id="a2g">彼一毛头现诸山　　斫迦婆罗及须弥</p>
  <p id="a2h">目真邻陀大目真　　是曰佛法不思议</p>
  <p id="a2i">彼一毛头现地狱　　燋热寒冰粪屎等</p>
  <p id="a2j">有诸众生生彼者　　受于无量极苦恼</p>
  <p id="a2k">彼一毛头现天宫　　妙宫广大十六旬</p>
  <p id="a2l">毛处诸天无量数　　具受诸天极快乐</p>
  <p id="a2m">彼毛头处佛出世　　其中佛法极炽盛</p>
  <p id="a2n">彼无智者莫能睹　　如是宿业行不净</p>
  <p id="a2o">毛头处闻佛涅槃　　或时复闻法灭尽</p>
  <p id="a2p">彼毛头处或复闻　　佛今现在演说法</p>
  <p id="a2q">或复有人于毛端　　谓己寿命无穷极</p>
  <p id="a2r">或复毛处闻短命　　生已即灭不久停</p>
  <p id="a2s">或复毛道作是想　　我得见佛设供养</p>
  <p id="a2t">佛亦不出不供养　　直自想心而欣喜</p>
  <p id="a2u">譬如有人于梦中　　耽着五欲受快乐</p>
  <p id="a2v">觉已不见其欲事　　但以梦故妄见此</p>
  <p id="a2w">所见所闻忆念法　　犹如梦想无真实</p>
  <p id="a2x">若有得此三昧者　　悉能了知如是法</p>
  <p id="a2y">于其世间恒受乐　　谓爱无爱不贪着</p>
  <p id="a2z">常能爱乐于山林　　恒受如此沙门乐</p>
  <p id="a30">若人无有诸取着　　远离一切诸我所</p>
  <p id="a31">游行世间犹犀牛　　如风行空无障碍</p>
  <p id="a32">修习于道起实智　　一切诸法空无我</p>
  <p id="a33">若有能修如是法　　彼人辩才无有边</p>
  <p id="a34">此人恒受于快乐　　其心不着于世间</p>
  <p id="a35">其心犹如空中风　　于爱不爱无所取</p>
  <p id="a36">于不爱者难共住　　于亲爱者难远离</p>
  <p id="a37">弃舍如此二种朋　　专求正法是人乐</p>
  <p id="a38">若有闻声贪爱起　　是人必起于嗔怒</p>
  <p id="a39">愚痴惛慢所缠缚　　以慢力故得苦恼</p>
  <p id="a3A">若有能住于平等　　善能谦下无高慢</p>
  <p id="a3B">爱与不爱善得脱　　彼能常住欣喜行</p>
  <p id="a3C">安住于戒善清净　　以无垢心乐禅定</p>
  <p id="a3D">恒常乐住山林中　　是人永离诸疑网</p>
  <p id="a3E">若人怀惑有颠倒　　愚痴恒乐于诸欲</p>
  <p id="a3F">犹如鹫鸟贪尸肉　　是人必自随魔力</p>
  <p id="a3G">说此偈时。<a id="a-3H"></a>月光童子。<a id="a-3I"></a>于不思议甚深佛法中。<a id="a-3J"></a>得一心安住。<a id="a-3K"></a>堪能演说修多罗。<a id="a-3L"></a>尔时般遮尸弃乾闼婆等。<a id="a-3M"></a>得随顺音声忍。<a id="a-3N"></a>无量无边众生。<a id="a-3O"></a>发阿耨多罗三藐三菩提心。<a id="a-3P"></a>无量众生。<a id="a-3Q"></a>于人天中得安乐利益。</p>
  <p id="a3R">尔时佛告月光童子言。<a id="a-3S"></a>菩萨摩诃萨于诸善根功德法利。<a id="a-3T"></a>应善决定。<a id="a-3U"></a>应不多事。<a id="a-3V"></a>应离恶知识。<a id="a-3W"></a>应依善知识。<a id="a-3X"></a>善知识所应常咨问。<a id="a-3Y"></a>乐闻于法无有厌足。<a id="a-3Z"></a>应当欣喜。<a id="a-3a"></a>常应求法常摄于法。<a id="a-3b"></a>应说正法。<a id="a-3c"></a>应善巧咨问菩萨。<a id="a-3d"></a>于菩萨所起于师想。<a id="a-3e"></a>于法师所应当尊重如己师想。<a id="a-3f"></a>童子。<a id="a-3g"></a>若有菩萨能受行此法。<a id="a-3h"></a>是人得不思议具足辩才。<a id="a-3i"></a>得信深入不可思议佛法之海。<a id="a-3j"></a>于不思议甚深佛法心得决定。<a id="a-3k"></a>于人天中能作照明。<a id="a-3l"></a>尔时世尊。<a id="a-3m"></a>而说偈言。</p>
  <p id="a3n">于过去世多亿劫　　不可称量不思议</p>
  <p id="a3o">尔时有佛两足尊　　号因陀罗幡幢王</p>
  <p id="a3p">彼时佛说此三昧　　谓无众生无寿命</p>
  <p id="a3q">犹如泡沫及炎电　　诸法亦如水中月</p>
  <p id="a3r">众生寿命不可得　　于此界没他世生</p>
  <p id="a3s">所作之业无失坏　　黑白业报亦不亡</p>
  <p id="a3t">因果相应胜法门　　微细难见佛境界</p>
  <p id="a3u">文字句义不可得　　是妙菩提佛所说</p>
  <p id="a3v">积聚总持大智慧　　亿那由经从定出</p>
  <p id="a3w">那由他佛所行道　　如此三昧佛所说</p>
  <p id="a3x">善能灭坏诸病患　　集众菩萨功德财</p>
  <p id="a3y">一切诸佛咸称赞　　亿那由天所供养</p>
  <p id="a3z">于诸凡夫说实语　　常远一切外道法</p>
  <p id="a40">诸佛所赞胜戒财　　如空中电难可执</p>
  <p id="a41">过去无量亿佛所　　智者修行于戒施</p>
  <p id="a42">久远远离恶知识　　得于无上父资财</p>
  <p id="a43">彼有比丘是法师　　修行梵行慧日子</p>
  <p id="a44">闻于此法而随顺　　发于最上菩提心</p>
  <p id="a45">彼因陀罗幡幢佛　　告彼法师比丘言</p>
  <p id="a46">比丘比丘第一难　　于彼菩提发心难</p>
  <p id="a47">护戒犹如摩尼珠　　习近善友顺菩提</p>
  <p id="a48">于恶知识恒远离　　速得无上菩提果</p>
  <p id="a49">往昔于此阎浮提　　二不放逸长者子</p>
  <p id="a4A">于佛法中而出家　　犹如犀牛依山林</p>
  <p id="a4B">得于四禅有神通　　善诸偈论无所畏</p>
  <p id="a4C">地及虚空相悉知　　于空中行如鸟飞</p>
  <p id="a4D">于寒林中安住时　　林花繁茂甚奇特</p>
  <p id="a4E">一切异鸟悉来归　　二长者子共语言</p>
  <p id="a4F">尔时有王出游猎　　闻其语音至其所</p>
  <p id="a4G">时王恭敬而听法　　于彼法师深爱敬</p>
  <p id="a4H">时王共相慰问言　　发是语已在前坐</p>
  <p id="a4I">时王具有多眷属　　从王行者满六亿</p>
  <p id="a4J">二中有一是法师　　见王告言善谛听</p>
  <p id="a4K">诸佛出世甚难值　　惟愿大王勿放逸</p>
  <p id="a4L">寿命迅速不久停　　如山瀑水激川流</p>
  <p id="a4M">为老病死所缠逼　　无有能救如己业</p>
  <p id="a4N">惟愿大王护正法　　建立诸佛十力法</p>
  <p id="a4O">于后恶世末代时　　应当住于如法朋</p>
  <p id="a4P">如是无量聪慧者　　以慈心故向王说</p>
  <p id="a4Q">王及六亿诸眷属　　咸发无上菩提心</p>
  <p id="a4R">时王闻是净法句　　调柔寂灭妙语言</p>
  <p id="a4S">善心踊跃而爱乐　　头面礼敬而辞去</p>
  <p id="a4T">时有无量余比丘　　为利养故入王宫</p>
  <p id="a4U">王知彼众行不端　　并于有德不恭敬</p>
  <p id="a4V">过去导师法已尽　　未来恶世增长时</p>
  <p id="a4W">德器之人甚鲜少　　多有无量放逸者</p>
  <p id="a4X">刚强悭慢诸比丘　　为求利养着诸见</p>
  <p id="a4Y">于佛法中不正解　　以诸非法向王说</p>
  <p id="a4Z">应当杀害彼法师　　本为王说空断者</p>
  <p id="a4a">劝王及我修空断　　都不示王真涅槃</p>
  <p id="a4b">于其业报悉散坏　　谄者说于阴空无</p>
  <p id="a4c">若能杀害彼法师　　必令大法得久住</p>
  <p id="a4d">尔时常有护王神　　是王过去善知识</p>
  <p id="a4e">长夜护王令离恶　　彼天告王如是言</p>
  <p id="a4f">愿王慎勿起是心　　恶知识言甚可畏</p>
  <p id="a4g">莫于聪慧法师所　　用恶人言兴杀害</p>
  <p id="a4h">大王可不忆念耶　　林间比丘所说者</p>
  <p id="a4i">于后末代恶世时　　王应安住如法朋</p>
  <p id="a4j">天为彼王说实语　　于诸佛法莫舍离</p>
  <p id="a4k">时王更有余恶弟　　在于边方镇国境</p>
  <p id="a4l">时恶比丘往教化　　令杀法师说空断</p>
  <p id="a4m">劝我昔来久修行　　不欲令我求涅槃</p>
  <p id="a4n">大王汝兄甚愚恶　　都自不欲令汝活</p>
  <p id="a4o">有二比丘为恶师　　以神通力游空行</p>
  <p id="a4p">以我知故来至此　　今悉具向大王说</p>
  <p id="a4q">汝可速杀二咒师　　必使及时勿后悔</p>
  <p id="a4r">王弟寻时被钾仗　　顺恶人言故往彼</p>
  <p id="a4s">并及一切诸军众　　诣彼林中比丘所</p>
  <p id="a4t">依林所有龙夜叉　　知彼王弟恶心来</p>
  <p id="a4u">雨沙砾石大可畏　　王及军众悉摧灭</p>
  <p id="a4v">今当观恶知识言　　摧灭如是大王众</p>
  <p id="a4w">于法师所起恚心　　于六十生堕阿鼻</p>
  <p id="a4x">时彼取着恶比丘　　劝化如是刹利王</p>
  <p id="a4y">于后满足十亿生　　受于无量地狱苦</p>
  <p id="a4z">彼天劝导彼王者　　及余拥护于法师</p>
  <p id="a50">见于恒河沙数佛　　觐佛供养及修行</p>
  <p id="a51">是王眷属满六亿　　皆共王去听法者</p>
  <p id="a52">其所发于道心者　　各别世界得成佛</p>
  <p id="a53">彼佛寿命多亿岁　　智慧无等不思议</p>
  <p id="a54">彼人悉修是三昧　　说已皆当般涅槃</p>
  <p id="a55">得闻如是胜妙智　　能集尸罗功德法</p>
  <p id="a56">勇猛精进不放逸　　常远一切恶知识</p>
  <p id="a57">童子。<a id="a-58"></a>菩萨摩诃萨应不着于身能弃于命。<a id="a-59"></a>何以故。<a id="a-5A"></a>童子。<a id="a-5B"></a>若着身者作不善法。<a id="a-5C"></a>是以菩萨应知色身及以法身。<a id="a-5D"></a>何以故。<a id="a-5E"></a>诸佛法身所摄非色身也。<a id="a-5F"></a>佛以法身显现非色身也。<a id="a-5G"></a>童子。<a id="a-5H"></a>是故菩萨摩诃萨欲行佛所行。<a id="a-5I"></a>欲求如来身。<a id="a-5J"></a>欲求如来智。<a id="a-5K"></a>欲知如来身。<a id="a-5L"></a>欲知如来智。<a id="a-5M"></a>于此三昧经典。<a id="a-5N"></a>应当受持读诵为他广说修习相应。<a id="a-5O"></a>童子。<a id="a-5P"></a>彼如来身无量福德之所出生。<a id="a-5Q"></a>如来说于一义。<a id="a-5R"></a>所谓诸法从因生故。<a id="a-5S"></a>是离诸相以甚深故。<a id="a-5T"></a>法无限量无分齐故。<a id="a-5U"></a>法无有相无相性故。<a id="a-5V"></a>法无有相离诸相故。<a id="a-5W"></a>法无动摇善安住故。<a id="a-5X"></a>法无有二惟一相故。<a id="a-5Y"></a>法不可见过眼境故。<a id="a-5Z"></a>法不可思过心地故。<a id="a-5a"></a>法无动转离戏论故。<a id="a-5b"></a>法不可说过音声故。<a id="a-5c"></a>法无居处离窟宅故。<a id="a-5d"></a>法无窟宅离言音故。<a id="a-5e"></a>法无所依过诸见故。<a id="a-5f"></a>法无诸漏过诸报故。<a id="a-5g"></a>以心坚固离诸欲故。<a id="a-5h"></a>以不坏心离诸嗔故。<a id="a-5i"></a>以坚正智过诸痴故。<a id="a-5j"></a>有所说说诸法空故。<a id="a-5k"></a>无有生断诸生故。<a id="a-5l"></a>以无常但言说故。<a id="a-5m"></a>出离声地寂灭于声故。<a id="a-5n"></a>有音声以思想故。<a id="a-5o"></a>同思想以和会故。<a id="a-5p"></a>以世俗第一义谛故。<a id="a-5q"></a>以清凉离热恼故。<a id="a-5r"></a>第一义谛以如实语故。<a id="a-5s"></a>无热恼以涅槃故。<a id="a-5t"></a>无有坏无能胜故。<a id="a-5u"></a>无取着灭戏论义故。<a id="a-5v"></a>无戏论离攀缘故。<a id="a-5w"></a>无有边际以说福故。<a id="a-5x"></a>无有微尘说微细故。<a id="a-5y"></a>次第大神通本业出生故。<a id="a-5z"></a>得自由自在力故。<a id="a-60"></a>无破坏以坚实故。<a id="a-61"></a>无有边际以名号无尽故。<a id="a-62"></a>广大说大悲本业故。<a id="a-63"></a>是为如来身。<a id="a-64"></a>尔时世尊。<a id="a-65"></a>而说偈言。</p>
  <p id="a66">若有欲见世间亲　　及知佛身云何耶</p>
  <p id="a67">于此三昧修习已　　即能知于如来身</p>
  <p id="a68">佛从福德所出生　　其身清净甚光曜</p>
  <p id="a69">其相平等如虚空　　种种差别不可得</p>
  <p id="a6A">诸佛菩提既如是　　其相状貌亦复然</p>
  <p id="a6B">其相状貌不可得　　如来身相亦如是</p>
  <p id="a6C">菩提相貌及以身　　诸佛世界亦复尔</p>
  <p id="a6D">诸力诸禅诸解脱　　如是悉同其一相</p>
  <p id="a6E">诸佛体性正如此　　如来世亲亦复然</p>
  <p id="a6F">无有能得见佛者　　肉眼何能见正觉</p>
  <p id="a6G">无量多人作是说　　我曾得见于诸佛</p>
  <p id="a6H">金色微妙无比身　　一切世间皆显照</p>
  <p id="a6I">诸佛如来之所加　　以其力能有神通</p>
  <p id="a6J">便能得见于彼身　　种种妙相自庄严</p>
  <p id="a6K">随广长相而能现　　世间无能见其相</p>
  <p id="a6L">若有能知身相者　　佛与世间无有别</p>
  <p id="a6M">若有能知其身量　　所谓一切诸如来</p>
  <p id="a6N">佛身无身无差异　　人与修罗亦复然</p>
  <p id="a6O">一切诸心悉空寂　　受诸异报相亦尔</p>
  <p id="a6P">名色相貌既如是　　清净具足有光明</p>
  <p id="a6Q">无有能知者　　修此寂灭定</p>
  <p id="a6R">惟有世间亲　　不思亿劫修</p>
  <p id="a6S">无量白净法　　从此三昧出</p>
  <p id="a6T">以定报力故　　他不见我身</p>
  <p id="a6U">若有如是心　　名色亦复然</p>
  <p id="a6V">心类各不同　　名色相亦尔</p>
  <p id="a6W">若以粗大想　　名色来随彼</p>
  <p id="a6X">名色若粗细　　悉从忆想起</p>
  <p id="a6Y">若人想微细　　名色亦如此</p>
  <p id="a6Z">名色若不着　　其心身光照</p>
  <p id="a6a">我念过去生　　七十阿僧祇</p>
  <p id="a6b">此三种恶想　　从本未曾起</p>
  <p id="a6c">以其无漏心　　不思议亿劫</p>
  <p id="a6d">利益众生故　　他不见我身</p>
  <p id="a6e">若有以此物　　心意得弃舍</p>
  <p id="a6f">是人于彼物　　更不共和合</p>
  <p id="a6g">我心得解脱　　一切种物中</p>
  <p id="a6h">能体知其性　　而起于智慧</p>
  <p id="a6i">于千亿佛刹　　我于中现化</p>
  <p id="a6j">为众生说法　　是故不可见</p>
  <p id="a6k">无相无状貌　　犹如于虚空</p>
  <p id="a6l">我身不可说　　语言道断故</p>
  <p id="a6m">法身大雄猛　　其身从法生</p>
  <p id="a6n">曾无有色身　　说之以为佛</p>
  <p id="a6o">若说于此身　　闻已生欣乐</p>
  <p id="a6p">彼诸魔波旬　　不能得其便</p>
  <p id="a6q">闻是深妙法　　而不生惊怖</p>
  <p id="a6r">不以活命故　　诽谤佛菩提</p>
  <p id="a6s">千亿修多罗　　如实智演说</p>
  <p id="a6t">为众生照明　　彼彼所至处</p>
  <p id="a6u">童子。<a id="a-6v"></a>是如来应正遍知。<a id="a-6w"></a>若欲知如来色身相业者。<a id="a-6x"></a>终不能知若青若青色若青相似若青相貌。<a id="a-6y"></a>若黄若黄色若黄相似若黄相貌。<a id="a-6z"></a>若赤若赤色若赤相似若赤相貌。<a id="a-70"></a>若白若白色若白相似若白相貌。<a id="a-71"></a>若红紫若红紫色若红紫相似若红紫相貌。<a id="a-72"></a>若颇梨若颇梨色若颇梨相似若颇梨相貌。<a id="a-73"></a>若火若火色若火相似若火相貌。<a id="a-74"></a>若金若金色若金相似若金相貌。<a id="a-75"></a>若电若电色若电相似若电相貌。<a id="a-76"></a>若苏若苏色若苏相似若苏相貌。<a id="a-77"></a>若毗琉璃若毗琉璃色若毗琉璃相似若毗琉璃相貌。<a id="a-78"></a>若天若天色若天相似若天相貌。<a id="a-79"></a>若梵若梵色若梵相似若梵相貌。<a id="a-7A"></a>童子。<a id="a-7B"></a>是为如来身。<a id="a-7C"></a>如来一切身相不可量。<a id="a-7D"></a>不可思议故亦不可说。<a id="a-7E"></a>所成就色身诸天世人莫能测量。<a id="a-7F"></a>如是长短广狭一切种。<a id="a-7G"></a>无有限齐不可思议如是等不可数。<a id="a-7H"></a>尔时世尊而说颂曰。</p>
  <p id="a7I">一切世界中　　所有诸微尘</p>
  <p id="a7J">并及泉池源　　大海所有水</p>
  <p id="a7K">设有巧算术　　无有知其边</p>
  <p id="a7L">亦不知尘数　　及与水渧者</p>
  <p id="a7M">如来之导师　　引斯譬喻已</p>
  <p id="a7N">其水渧无限　　微尘亦复然</p>
  <p id="a7O">我观一切生　　多于彼尘数</p>
  <p id="a7P">发心及起信　　于一时悉知</p>
  <p id="a7Q">若于我自身　　显现外皮色</p>
  <p id="a7R">诸众生信欲　　无有譬知者</p>
  <p id="a7S">若相及与业　　其色像如是</p>
  <p id="a7T">莫能知佛者　　我相正如是</p>
  <p id="a7U">佛远离于相　　显示于法身</p>
  <p id="a7V">甚深无限量　　是佛不思议</p>
  <p id="a7W">正觉不思议　　如来身亦然</p>
  <p id="a7X">是不思法身　　以显法身故</p>
  <p id="a7Y">心业不能知　　无能思此身</p>
  <p id="a7Z">及与其身相　　都无测量者</p>
  <p id="a7a">彼法无限量　　亿劫所修习</p>
  <p id="a7b">得此难思身　　发净大光明</p>
  <p id="a7c">众生无能取　　取之不可得</p>
  <p id="a7d">是故如来身　　难量不可思</p>
  <p id="a7e">于诸无量法　　而取于限量</p>
  <p id="a7f">无分别法中　　虽无有分别</p>
  <p id="a7g">于分别限量　　说于无分别</p>
  <p id="a7h">离念无分别　　是佛不思议</p>
  <p id="a7i">无限如虚空　　莫能度量者</p>
  <p id="a7j">佛身亦复尔　　犹如太虚空</p>
  <p id="a7k">若有诸佛子　　如实知我身</p>
  <p id="a7l">彼得成于佛　　世睹不思议</p>
 </body>
</html>