<!doctype html>
<html id="z3IBTtxRs" data-ver="84">
 <head>
  <meta charset="utf-8">
  <meta author="佛陀波利">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛顶尊胜陀罗尼经序 唐定觉寺沙门志静述</h1>
  <p id="a2">佛顶尊胜陀罗尼经者。<a id="a-3"></a>婆罗门僧佛陀波利。<a id="a-4"></a>仪凤元年从西国来至此汉土到五台山次。<a id="a-5"></a>遂五体投地向山顶礼曰。<a id="a-6"></a>如来灭后众圣潜灵。<a id="a-7"></a>唯有大士文殊师利。<a id="a-8"></a>于此山中汲引苍生教诸菩萨。<a id="a-9"></a>波利所恨生逢八难不睹圣容。<a id="a-A"></a>远涉流沙故来敬谒。<a id="a-B"></a>伏乞大慈大悲普覆令见尊仪。<a id="a-C"></a>言已悲泣雨泪向山顶礼。<a id="a-D"></a>礼已举首忽见一老人从山中出来。<a id="a-E"></a>遂作婆罗门语谓僧曰。<a id="a-F"></a>法师情存慕道追访圣踪。<a id="a-G"></a>不惮劬劳远寻遗迹。<a id="a-H"></a>然汉地众生多造罪业。<a id="a-I"></a>出家之辈亦多犯戒律。<a id="a-J"></a>唯有佛顶尊胜陀罗尼经。<a id="a-K"></a>能灭众生一切恶业。<a id="a-L"></a>未知法师颇将此经来不。<a id="a-M"></a>僧报言曰贫道直来礼谒不将经来。<a id="a-N"></a>老人言既不将经来空来何益。<a id="a-O"></a>纵见文殊亦何得识。<a id="a-P"></a>师可却向西国取此经将来流传汉土。<a id="a-Q"></a>即是遍奉众圣广利群生。<a id="a-R"></a>拯济幽冥报诸佛恩也。<a id="a-S"></a>师取经来至此。<a id="a-T"></a>弟子当示师文殊师利菩萨所在。<a id="a-U"></a>僧闻此语不胜喜跃。<a id="a-V"></a>遂裁抑悲泪至心敬礼。<a id="a-W"></a>举头之顷忽不见老人。<a id="a-X"></a>其僧惊愕倍更虔心。<a id="a-Y"></a>系念倾诚回还西国。<a id="a-Z"></a>取佛顶尊胜陀罗尼经。<a id="a-a"></a>至永淳二年回至西京。<a id="a-b"></a>具以上事闻奏大帝。<a id="a-c"></a>大帝遂将其本入内。<a id="a-d"></a>请日照三藏法师。<a id="a-e"></a>及敕司宾寺典客令杜行顗等。<a id="a-f"></a>共译此经。<a id="a-g"></a>敕施僧绢三十匹。<a id="a-h"></a>其经本禁在内不出。<a id="a-i"></a>其僧悲泣奏曰。<a id="a-j"></a>贫道捐躯委命远取经来。<a id="a-k"></a>情望普济群生救拔苦难。<a id="a-l"></a>不以财宝为念。<a id="a-m"></a>不以名利关怀。<a id="a-n"></a>请还经本流行。<a id="a-o"></a>庶望含灵同益。<a id="a-p"></a>帝遂留翻得之经。<a id="a-q"></a>还僧梵本。<a id="a-r"></a>其僧得梵本将向西明寺。<a id="a-s"></a>访得善解梵语汉僧顺贞。<a id="a-t"></a>奏共翻译。<a id="a-u"></a>帝随其请。<a id="a-v"></a>僧遂对诸大德共顺贞翻译讫。<a id="a-w"></a>僧将梵本遂向五台山。<a id="a-x"></a>入山于今不出。<a id="a-y"></a>今前后所翻两本并流行于代。<a id="a-z"></a>其中小小语有不同者幸勿怪焉。<a id="a-10"></a>至垂拱三年。<a id="a-11"></a>定觉寺主僧志静。<a id="a-12"></a>因停在神都魏国东寺。<a id="a-13"></a>亲见日照三藏。<a id="a-14"></a>法师问其逗留一如上说。<a id="a-15"></a>志静遂就三藏法师咨受神咒。<a id="a-16"></a>法师于是口宣梵音。<a id="a-17"></a>经二七日句句委授。<a id="a-18"></a>具足梵音一无差失。<a id="a-19"></a>仍更取旧翻梵本勘挍。<a id="a-1A"></a>所有脱错悉皆改定。<a id="a-1B"></a>其咒初注云最后别翻者是也。<a id="a-1C"></a>其咒句稍异于杜令所翻者。<a id="a-1D"></a>其新咒改定不错并注其音。<a id="a-1E"></a>讫后有学者幸详此焉。<a id="a-1F"></a>至永昌元年八月。<a id="a-1G"></a>于大敬爱寺见西明寺上座澄法师。<a id="a-1H"></a>问其逗留亦如前说。<a id="a-1I"></a>其翻经僧顺贞见在住西明寺。<a id="a-1J"></a>此经救拔幽显最不可思议。<a id="a-1K"></a>恐有学者不知故。<a id="a-1L"></a>具录委曲以传未悟。</p>
 </body>
</html>