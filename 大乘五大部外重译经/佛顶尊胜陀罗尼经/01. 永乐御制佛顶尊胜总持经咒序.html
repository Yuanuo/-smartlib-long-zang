<!doctype html>
<html id="z3IBTtvRr" data-ver="65">
 <head>
  <meta charset="utf-8">
  <meta author="佛陀波利">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">永乐御制佛顶尊胜总持经咒序</h1>
  <p id="a2">朕惟如来演大乘教。<a id="a-3"></a>开方便门。<a id="a-4"></a>千经万法。<a id="a-5"></a>无非为济度群生。<a id="a-6"></a>使不沦业报。<a id="a-7"></a>佛顶尊胜总持经咒者。<a id="a-8"></a>一切如来智印。<a id="a-9"></a>广大慈悲。<a id="a-A"></a>甚深希有。<a id="a-B"></a>普利昏迷。<a id="a-C"></a>实巨海之津梁。<a id="a-D"></a>幽暗之日月。<a id="a-E"></a>饥渴之饮食也。<a id="a-F"></a>世间善男子善女人一切众生。<a id="a-G"></a>能发菩提心持诵佩服者。<a id="a-H"></a>其福德种种无尽。<a id="a-I"></a>永脱诸恶苦趣。<a id="a-J"></a>从无始以来百千亿劫。<a id="a-K"></a>所积罪业悉皆消除。<a id="a-L"></a>若昼夜勤修不懈。<a id="a-M"></a>当得诸佛灌顶。<a id="a-N"></a>神天拥护。<a id="a-O"></a>福寿无量。<a id="a-P"></a>如是胜果。<a id="a-Q"></a>目睹其效。<a id="a-R"></a>诚实不虚。<a id="a-S"></a>朕君临天下。<a id="a-T"></a>闵斯民之执迷。<a id="a-U"></a>所作所为。<a id="a-V"></a>堕于恶趣。<a id="a-W"></a>而不知若斯谬戾。<a id="a-X"></a>诚为可矜。<a id="a-Y"></a>遂以是经咒。<a id="a-Z"></a>用俾河沙刹土。<a id="a-a"></a>一切有情。<a id="a-b"></a>均沾利益。<a id="a-c"></a>寿延福增。<a id="a-d"></a>同臻佛道。<a id="a-e"></a>又况佛有誓盟。<a id="a-f"></a>广济众生。<a id="a-g"></a>必先度忠孝。<a id="a-h"></a>凡忠臣孝子身生中国。<a id="a-i"></a>又逢治世。<a id="a-j"></a>受种种快乐。<a id="a-k"></a>皆由其事君事亲能尽其道。<a id="a-l"></a>又能敬礼三宝。<a id="a-m"></a>修积善因。<a id="a-n"></a>举足之顷。<a id="a-o"></a>即登觉路。<a id="a-p"></a>若夫为恶之徒。<a id="a-q"></a>昧于改悟。<a id="a-r"></a>所作所为。<a id="a-s"></a>日甚一日。<a id="a-t"></a>造业深重。<a id="a-u"></a>甘心堕落。<a id="a-v"></a>身如沐漆。<a id="a-w"></a>求洁实难。<a id="a-x"></a>陨坠幽扃。<a id="a-y"></a>何由出世。<a id="a-z"></a>苟能回心向善。<a id="a-10"></a>即此一路。<a id="a-11"></a>可超出劫尘也。<a id="a-12"></a>永乐九年六月　日。</p>
 </body>
</html>