<!doctype html>
<html id="z3IBTorQ1" data-ver="827">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">顺权方便经卷上</h1>
  <h2 id="a2">沙门法品第一</h2>
  <p id="a3">闻如是。<a id="a-4"></a>一时佛在王舍城灵鹫山中。<a id="a-5"></a>与大比丘众俱。<a id="a-6"></a>比丘五百。<a id="a-7"></a>菩萨八千。<a id="a-8"></a>一切大圣神通已达。<a id="a-9"></a>已逮总持辩才无碍。<a id="a-A"></a>获无所畏得不起忍。<a id="a-B"></a>奉无数佛殖众德本。<a id="a-C"></a>皆志大乘至不退转。<a id="a-D"></a>弘无盖哀救济十方。</p>
  <p id="aE">其名曰空无菩萨。<a id="a-F"></a>持土菩萨。<a id="a-G"></a>持人菩萨。<a id="a-H"></a>持祠身菩萨。<a id="a-I"></a>观意菩萨。<a id="a-J"></a>净意菩萨。<a id="a-K"></a>上意菩萨。<a id="a-L"></a>信乐意菩萨。<a id="a-M"></a>持意菩萨。<a id="a-N"></a>增念意菩萨。<a id="a-O"></a>喜见菩萨。<a id="a-P"></a>善见菩萨。<a id="a-Q"></a>可意见菩萨。<a id="a-R"></a>普利可见菩萨。<a id="a-S"></a>弥勒菩萨。<a id="a-T"></a>普及一切贤劫菩萨。<a id="a-U"></a>咸来集会悉共俱坐。<a id="a-V"></a>尔时世尊在王舍城开化一国。<a id="a-W"></a>国王大臣百官群僚。<a id="a-X"></a>长者梵志凡庶人民。<a id="a-Y"></a>佥共一心奉事供养。<a id="a-Z"></a>衣被饮食医药床卧。<a id="a-a"></a>一切所安莫不欣然。<a id="a-b"></a>于时贤者须菩提。<a id="a-c"></a>明旦着衣持钵。<a id="a-d"></a>欲行分卫未入城门。<a id="a-e"></a>行诣佛所稽首足下退住一面。<a id="a-f"></a>前白佛言。<a id="a-g"></a>唯然大圣。<a id="a-h"></a>我夜卧寐梦中见已。<a id="a-i"></a>坐佛树下而见如来。<a id="a-j"></a>稽首足下还住一面。<a id="a-k"></a>时佛以紫金色手摩我顶上。<a id="a-l"></a>颁宣斯言而告于我。<a id="a-m"></a>今日须菩提。<a id="a-n"></a>当得逮闻古昔已来所未闻法唯圣垂愍敢说此意。<a id="a-o"></a>是则何等先之瑞应。<a id="a-p"></a>佛告须菩提。<a id="a-q"></a>有法典名曰顺权方便。<a id="a-r"></a>诸族姓子及族姓女所宜奉行。<a id="a-s"></a>以斯比像先现瑞应。<a id="a-t"></a>仁当逮闻未曾有法。<a id="a-u"></a>时须菩提前白佛言。<a id="a-v"></a>我今欲入王舍大城因行分卫。<a id="a-w"></a>佛言。<a id="a-x"></a>从意顺时无违道节善哉行矣。</p>
  <p id="ay">时须菩提。<a id="a-z"></a>见佛听之。<a id="a-10"></a>入城分卫普行求食。<a id="a-11"></a>寻到诸家贵姓长者梵志。<a id="a-12"></a>因入其舍在门中庭默然而住。<a id="a-13"></a>时长者家有一女人。<a id="a-14"></a>普庄严身珠玑璎珞服栴檀香。<a id="a-15"></a>以紫金宝文饰其体。<a id="a-16"></a>端正姝好威发晃昱。<a id="a-17"></a>光泽第一净如莲华从其室出问须菩提。<a id="a-18"></a>贤者何缘住门中庭。<a id="a-19"></a>须菩提报曰。<a id="a-1A"></a>姊欲知之故来分卫。<a id="a-1B"></a>其女答曰。<a id="a-1C"></a>今须菩提。<a id="a-1D"></a>故复怀抱分卫想乎。<a id="a-1E"></a>断思食耶。<a id="a-1F"></a>须菩提答曰。<a id="a-1G"></a>姊欲知之食想已断。<a id="a-1H"></a>又有是身父母遗体。<a id="a-1I"></a>在胞胎中饮食养之。<a id="a-1J"></a>而至成长。<a id="a-1K"></a>习之来久不可离食。<a id="a-1L"></a>女又问曰。<a id="a-1M"></a>须菩提贤者。<a id="a-1N"></a>未断生死众行故。<a id="a-1O"></a>有终始愁戚悲泣不可意伤不造证乎。<a id="a-1P"></a>须菩提答曰。<a id="a-1Q"></a>已造证矣。<a id="a-1R"></a>身口心寂。<a id="a-1S"></a>又问。<a id="a-1T"></a>贤者为灭身乎。<a id="a-1U"></a>须菩提答曰。<a id="a-1V"></a>其灭度者无有身也。<a id="a-1W"></a>法无所除亦无道行。<a id="a-1X"></a>女又问曰。<a id="a-1Y"></a>若使诸法皆无灭除无所行者。<a id="a-1Z"></a>贤者须菩提云何舍身而分卫乎。<a id="a-1a"></a>安和成就也。<a id="a-1b"></a>须菩提答曰。<a id="a-1c"></a>其灭定者当普观之。<a id="a-1d"></a>休息兴立兴立显身亦复非造。<a id="a-1e"></a>女又问曰。<a id="a-1f"></a>其灭定者。<a id="a-1g"></a>所在定行则不灭度。<a id="a-1h"></a>答以灭定则无所生。<a id="a-1i"></a>亦无所灭。<a id="a-1j"></a>女又问曰。<a id="a-1k"></a>若无所生无所灭者。<a id="a-1l"></a>云何贤者。<a id="a-1m"></a>离身分卫不以安和。<a id="a-1n"></a>须菩提答曰。<a id="a-1o"></a>如来声闻行分卫时。<a id="a-1p"></a>为舍身耶。<a id="a-1q"></a>女又问曰。<a id="a-1r"></a>佛叹贤者于声闻中行空第一。<a id="a-1s"></a>空有处耶。<a id="a-1t"></a>须菩提答曰。<a id="a-1u"></a>然如姊来言。<a id="a-1v"></a>女又问曰。<a id="a-1w"></a>其所行空岂往反乎。<a id="a-1x"></a>须菩提答曰。<a id="a-1y"></a>其行空者无有往反。<a id="a-1z"></a>女又问曰。<a id="a-20"></a>假使空行无有往反。<a id="a-21"></a>贤者何故周旋行来而分卫乎。<a id="a-22"></a>须菩提答曰。<a id="a-23"></a>虽行分卫不贪养身。<a id="a-24"></a>欲以休息痛痒苦故而行分卫也。<a id="a-25"></a>女又问曰。<a id="a-26"></a>贤者复有痛痒怀恼众难厄乎。<a id="a-27"></a>须菩提答曰。<a id="a-28"></a>无痛痒不怀众难。<a id="a-29"></a>又欲休息饥虚痛痒。<a id="a-2A"></a>故行分卫。<a id="a-2B"></a>其女问曰。<a id="a-2C"></a>贤者今行不等空业。<a id="a-2D"></a>所以者何。<a id="a-2E"></a>其行空者不以痛痒而为苦患。<a id="a-2F"></a>一切三界无所有故。<a id="a-2G"></a>又行空者不猗身心。<a id="a-2H"></a>不生念身心。<a id="a-2I"></a>亦无所染无乐不乐。<a id="a-2J"></a>其行空者悉无诸法乃处闲居。<a id="a-2K"></a>女又问曰。<a id="a-2L"></a>贤者处在闲居行空第一。<a id="a-2M"></a>以何等故名曰空闲。<a id="a-2N"></a>须菩提答曰。<a id="a-2O"></a>所以曰空。<a id="a-2P"></a>不以因缘舍欲众尘。<a id="a-2Q"></a>乃曰闲居。<a id="a-2R"></a>女又问曰。<a id="a-2S"></a>其行空者舍贪欲乎。<a id="a-2T"></a>须菩提答曰。<a id="a-2U"></a>其行空者不舍贪欲耶。<a id="a-2V"></a>女又问曰。<a id="a-2W"></a>云何舍欲名曰行空。<a id="a-2X"></a>须菩提答曰所可说者是假言辞。<a id="a-2Y"></a>又问。<a id="a-2Z"></a>贤者行空岂有辞乎。<a id="a-2a"></a>而仁说之。<a id="a-2b"></a>须菩提答曰。<a id="a-2c"></a>假托辞耳。<a id="a-2d"></a>贤圣声闻本之言教也。<a id="a-2e"></a>女又问曰。<a id="a-2f"></a>咨嗟言辞心存言辞则堕颠倒。<a id="a-2g"></a>其堕颠倒则处诤讼。<a id="a-2h"></a>其处诤讼。<a id="a-2i"></a>则非沙门不应法义。<a id="a-2j"></a>须菩提问姊。<a id="a-2k"></a>何谓名曰沙门法义。<a id="a-2l"></a>其女答曰。<a id="a-2m"></a>无有言辞乃沙门法。<a id="a-2n"></a>若无言辞则无颠倒。<a id="a-2o"></a>无颠倒者则无诤讼。<a id="a-2p"></a>无诤讼者是沙门法。<a id="a-2q"></a>所致法者永离二行。<a id="a-2r"></a>乃谓一法谓沙门法。<a id="a-2s"></a>无想不想永寂众想。<a id="a-2t"></a>乃谓沙门。<a id="a-2u"></a>无为无散远离合散。<a id="a-2v"></a>超越邪迹入平等道。<a id="a-2w"></a>谓沙门法。<a id="a-2x"></a>无有境土离于分界无为灭度。<a id="a-2y"></a>谓沙门法。<a id="a-2z"></a>以知止足不贪道俗。<a id="a-30"></a>永无所著坥然无迹。<a id="a-31"></a>谓沙门法。<a id="a-32"></a>无著无缚亦无有脱等犹虚空。<a id="a-33"></a>谓沙门法。<a id="a-34"></a>亦无心念除心意识。<a id="a-35"></a>谓沙门法。<a id="a-36"></a>常知节限。<a id="a-37"></a>少欲少事无所悕望。<a id="a-38"></a>谓沙门法。<a id="a-39"></a>消去贪欲心无所慕。<a id="a-3A"></a>志若太山不可倾动。<a id="a-3B"></a>谓沙门法。<a id="a-3C"></a>弃舍欲乐心不虚渴不好三界。<a id="a-3D"></a>谓沙门法。<a id="a-3E"></a>皆离分界十方境土。<a id="a-3F"></a>越诸所作无所起立。<a id="a-3G"></a>谓沙门法。<a id="a-3H"></a>舍五阴魔及有形体。<a id="a-3I"></a>无有众难无有尘劳。<a id="a-3J"></a>谓沙门法。<a id="a-3K"></a>越度魔界贪欲所消。<a id="a-3L"></a>心无所生亦不驰逸。<a id="a-3M"></a>谓沙门法。<a id="a-3N"></a>以超死魔而无所著不怀妄想。<a id="a-3O"></a>谓沙门法。<a id="a-3P"></a>不慕天魔心无所思志等如地。<a id="a-3Q"></a>谓沙门法。<a id="a-3R"></a>不着吾我解一切空寂然淡泊。<a id="a-3S"></a>谓沙门法。<a id="a-3T"></a>心无所猗以无想行而不增损。<a id="a-3U"></a>谓沙门法。<a id="a-3V"></a>以舍妄想心无所愿不有取舍。<a id="a-3W"></a>谓沙门法。<a id="a-3X"></a>游在三界而无所行决众疑网。<a id="a-3Y"></a>谓沙门法。<a id="a-3Z"></a>消众入无无有诸衰阴盖永灭。<a id="a-3a"></a>谓沙门法。<a id="a-3b"></a>舍于调戏不存放逸降伏其心。<a id="a-3c"></a>谓沙门法。<a id="a-3d"></a>不抱嗔恚心不怀恨寂寞定意。<a id="a-3e"></a>谓沙门法。<a id="a-3f"></a>无有饥渴不存虚乏心无合会。<a id="a-3g"></a>谓沙门法。<a id="a-3h"></a>无有二行已舍二业而等同像。<a id="a-3i"></a>不高不卑不举不下。<a id="a-3j"></a>谓沙门法。<a id="a-3k"></a>以弃两事行无所著无所挂碍。<a id="a-3l"></a>谓沙门法。<a id="a-3m"></a>断除俗业却众阴蔽不贪四大。<a id="a-3n"></a>谓沙门法。<a id="a-3o"></a>分别五阴诸种本末无有诸入。<a id="a-3p"></a>谓沙门法。<a id="a-3q"></a>颁宣一切十方法界无有境土。<a id="a-3r"></a>谓沙门法。<a id="a-3s"></a>晓了诸入自然如化本无处所。<a id="a-3t"></a>谓沙门法。<a id="a-3u"></a>自然如空而畅无为不好有为。<a id="a-3v"></a>谓沙门法。<a id="a-3w"></a>永以弃去一切诸数无有取舍。<a id="a-3x"></a>谓沙门法。<a id="a-3y"></a>自于己利而知止足不有诤讼。<a id="a-3z"></a>谓沙门法。<a id="a-40"></a>和心一切显现众生等行忍辱。<a id="a-41"></a>谓沙门法。<a id="a-42"></a>无所亡失心不忘舍逮得解脱。<a id="a-43"></a>谓沙门法。<a id="a-44"></a>心已解脱而无所怙坦然寂寞。<a id="a-45"></a>谓沙门法。<a id="a-46"></a>犹若虚空不可譬喻等无有侣。<a id="a-47"></a>谓沙门法。<a id="a-48"></a>女说于是行沙门法时。<a id="a-49"></a>诸天子等集会门庭。<a id="a-4A"></a>四十天子远尘离垢得法眼净。<a id="a-4B"></a>五百天子举声叹曰。<a id="a-4C"></a>笃信微妙闻于上法至心和雅。<a id="a-4D"></a>悉发无上正真道意。</p>
  <p data-pb></p>
  <h2 id="a4E">见谛品第二</h2>
  <p id="a4F">尔时贤者须菩提。<a id="a-4G"></a>而口叹曰。<a id="a-4H"></a>至未曾有。<a id="a-4I"></a>是姊辩才慧明巍巍。<a id="a-4J"></a>所颁宣法音声和雅必佛威神。<a id="a-4K"></a>将是如来所化不疑。<a id="a-4L"></a>于时彼女知须菩提心念本末。<a id="a-4M"></a>报须菩提。<a id="a-4N"></a>如今贤者所识察之。<a id="a-4O"></a>其沙门法离于分界无有境土。<a id="a-4P"></a>无著无缚亦无所脱。<a id="a-4Q"></a>心自念言。<a id="a-4R"></a>必如来化诚如所云。<a id="a-4S"></a>今吾观身如来所化。<a id="a-4T"></a>现作女像悉了本无。<a id="a-4U"></a>所以者何。<a id="a-4V"></a>如来至真解畅本无。<a id="a-4W"></a>吾身本无等无有异。<a id="a-4X"></a>由是之故如来所化。<a id="a-4Y"></a>如如来色本无。<a id="a-4Z"></a>我色本无。<a id="a-4a"></a>无二亦复然矣。<a id="a-4b"></a>以是之故。<a id="a-4c"></a>如来所化痛痒行识皆为本无。<a id="a-4d"></a>五阴本同自然无际悉为本无。<a id="a-4e"></a>以是之故如来所化。<a id="a-4f"></a>如来本无。<a id="a-4g"></a>一切众生其元本无。<a id="a-4h"></a>诸圣本无吾身本无等无有异。<a id="a-4i"></a>以故名曰如来所化如来本无一切诸法亦复本无。<a id="a-4j"></a>一切道义亦复本无。<a id="a-4k"></a>身亦复本无身同然。<a id="a-4l"></a>以是之故如来所化。<a id="a-4m"></a>如来本无悉无所生无有处所。<a id="a-4n"></a>如来本无悉无所生亦无所灭。<a id="a-4o"></a>吾身本无不起不灭。<a id="a-4p"></a>以是之故如来所化。<a id="a-4q"></a>如来本空一切如幻。<a id="a-4r"></a>吾身本无本无同然。<a id="a-4s"></a>本空不起不灭。<a id="a-4t"></a>以是之故如来所化。<a id="a-4u"></a>如来所化一切本无。<a id="a-4v"></a>一切众生本无处所诸法本无。<a id="a-4w"></a>其本审谛真实本无。<a id="a-4x"></a>等无有异悉虚无形。<a id="a-4y"></a>又须菩提。<a id="a-4z"></a>举要言之。<a id="a-50"></a>一切诸法皆住本无。<a id="a-51"></a>吾以是故如来所化。<a id="a-52"></a>时须菩提问其女言。<a id="a-53"></a>云何今姊。<a id="a-54"></a>以佛圣威知我心念。<a id="a-55"></a>为以己明见之耶。<a id="a-56"></a>其女答曰。<a id="a-57"></a>今须菩提。<a id="a-58"></a>能知他人众生心所念乎。<a id="a-59"></a>声闻缘觉诸菩萨众。<a id="a-5A"></a>五通仙人外学异法。<a id="a-5B"></a>皆佛威神而有所知。<a id="a-5C"></a>所以者何。<a id="a-5D"></a>一切应时从佛受教。<a id="a-5E"></a>如今尊者须菩提。<a id="a-5F"></a>知于他人众生心念。<a id="a-5G"></a>以是之故。<a id="a-5H"></a>亦佛威神而能知之。<a id="a-5I"></a>犹如天下一切众生。<a id="a-5J"></a>因以日月大炬灯火。<a id="a-5K"></a>十方众焰诸有光明缘睹诸色。<a id="a-5L"></a>如是须菩提。<a id="a-5M"></a>诸佛弟子见众生心照以圣慧。<a id="a-5N"></a>消愚痴冥使逮道明。<a id="a-5O"></a>皆佛威神。<a id="a-5P"></a>于时贤者须菩提。<a id="a-5Q"></a>谓其女曰。<a id="a-5R"></a>唯为我说。<a id="a-5S"></a>今女为谁从何而来。<a id="a-5T"></a>乃有此辩。<a id="a-5U"></a>女答须菩提。<a id="a-5V"></a>假使有人问如来化。<a id="a-5W"></a>今汝为谁从何而来。<a id="a-5X"></a>于时化佛以何发遣。<a id="a-5Y"></a>须菩提答曰。<a id="a-5Z"></a>无所发遣。<a id="a-5a"></a>其女答曰。<a id="a-5b"></a>如是须菩提。<a id="a-5c"></a>其化自然解诸法相。<a id="a-5d"></a>一切如是亦无所知。<a id="a-5e"></a>女又问曰。<a id="a-5f"></a>今问仁者为有学业。<a id="a-5g"></a>为是凡夫是罗汉乎。<a id="a-5h"></a>若作是问以何答之。<a id="a-5i"></a>须菩提答曰。<a id="a-5j"></a>吾非学业亦非凡夫亦非罗汉。<a id="a-5k"></a>其女问曰。<a id="a-5l"></a>今须菩提以心相猗而答我耶。<a id="a-5m"></a>报曰如是。<a id="a-5n"></a>须菩提曰。<a id="a-5o"></a>女何报我。<a id="a-5p"></a>女曰。<a id="a-5q"></a>若深山中间所呼声乎。<a id="a-5r"></a>以用心意而相答耶。<a id="a-5s"></a>答曰不也。<a id="a-5t"></a>响因虚空而有其音。<a id="a-5u"></a>女曰。<a id="a-5v"></a>如须菩提岂可逮致乎。<a id="a-5w"></a>缘其法行得入道耶。<a id="a-5x"></a>因立证明。<a id="a-5y"></a>成就道德而可处当也。<a id="a-5z"></a>音声本无。<a id="a-60"></a>吾我言辞亦复如是。<a id="a-61"></a>悉亦本无。<a id="a-62"></a>时虚空中自然有音。<a id="a-63"></a>叹于此辞。<a id="a-64"></a>女说是言。<a id="a-65"></a>令须菩提遥闻虚空自然之音。<a id="a-66"></a>宣扬答曰。<a id="a-67"></a>向者仁言。<a id="a-68"></a>吾非学业亦非凡夫亦非罗汉。<a id="a-69"></a>行得执持何法。<a id="a-6A"></a>诸漏已尽至于等时。<a id="a-6B"></a>以致罗汉耶。<a id="a-6C"></a>须菩提答曰。<a id="a-6D"></a>若如来化行得处所。<a id="a-6E"></a>我执持行其宜若斯。<a id="a-6F"></a>其女答曰。<a id="a-6G"></a>仁须菩提非罗汉乎。<a id="a-6H"></a>诸漏不尽耶。<a id="a-6I"></a>佛叹仁者诸声闻中行空第一。<a id="a-6J"></a>须菩提答曰。<a id="a-6K"></a>吾非罗汉诸漏不尽。<a id="a-6L"></a>亦不行空不叹第一。<a id="a-6M"></a>女又问。<a id="a-6N"></a>贤者心乐堪任。<a id="a-6O"></a>云何自误而窃妄语。<a id="a-6P"></a>须菩提答曰。<a id="a-6Q"></a>假使我见智达诸法。<a id="a-6R"></a>已得罗汉众漏已尽。<a id="a-6S"></a>世尊叹咏行空第一。<a id="a-6T"></a>尔乃我堕妄语两舌。<a id="a-6U"></a>我不知法不睹所在。<a id="a-6V"></a>以是之故不为妄言。<a id="a-6W"></a>所言至诚。<a id="a-6X"></a>女又问曰。<a id="a-6Y"></a>仁者须菩提。<a id="a-6Z"></a>此诸天子。<a id="a-6a"></a>其见谛者来会门下听受经法。<a id="a-6b"></a>谓仁不实。<a id="a-6c"></a>须菩提答曰。<a id="a-6d"></a>其见谛者诸天世人莫能欺者。<a id="a-6e"></a>女又问曰。<a id="a-6f"></a>贤者若有所见为不至诚。<a id="a-6g"></a>须菩提问曰。<a id="a-6h"></a>其有所见为不谛乎。<a id="a-6i"></a>女曰。<a id="a-6j"></a>其睹诚谛不可见也。<a id="a-6k"></a>女又问曰。<a id="a-6l"></a>耆年须菩提。<a id="a-6m"></a>能见真谛乎。<a id="a-6n"></a>须菩提答曰。<a id="a-6o"></a>假如女言。<a id="a-6p"></a>我悉不见欺诈之业。<a id="a-6q"></a>况复睹见至诚谛耶。<a id="a-6r"></a>所以者何。<a id="a-6s"></a>一切皆空。<a id="a-6t"></a>于时须菩提谓其女曰。<a id="a-6u"></a>所言至诚为何谓耶。<a id="a-6v"></a>女答曰。<a id="a-6w"></a>唯须菩提所云至诚。<a id="a-6x"></a>于一切法悉无所生。<a id="a-6y"></a>其见诚者则睹颠倒。<a id="a-6z"></a>须菩提问女。<a id="a-70"></a>为谁说斯如是言教。<a id="a-71"></a>其女答曰。<a id="a-72"></a>唯须菩提。<a id="a-73"></a>处在颠倒不起尘劳不起见谛。<a id="a-74"></a>乃为真谛。<a id="a-75"></a>以睹在倒不见真谛。<a id="a-76"></a>时诸天子会在门下者。<a id="a-77"></a>睹其女身微妙之业。<a id="a-78"></a>则稽首女。<a id="a-79"></a>礼须菩提。<a id="a-7A"></a>口宣斯言。<a id="a-7B"></a>闻须菩提亲睹此女。<a id="a-7C"></a>听其辩才。<a id="a-7D"></a>各自叹曰。<a id="a-7E"></a>为得善利无极之庆。<a id="a-7F"></a>若闻是教笃信爱乐亦复难遇。<a id="a-7G"></a>况复好喜而奉行者。<a id="a-7H"></a>德不可量。</p>
  <p id="a7I">女复谓须菩提。<a id="a-7J"></a>犹如斯地无所不忍。<a id="a-7K"></a>净与不净香洁臭秽不以增损。<a id="a-7L"></a>若有行者修平等心。<a id="a-7M"></a>悉忍苦乐不以进退。<a id="a-7N"></a>犹如净水无所不洗净不净物不以憎爱。<a id="a-7O"></a>行者如是。<a id="a-7P"></a>心犹若水洗除众恶三垢之秽。<a id="a-7Q"></a>在于善恶不用增损。<a id="a-7R"></a>犹若火然。<a id="a-7S"></a>在所烧尽无所去就。<a id="a-7T"></a>行者如是消除祸福。<a id="a-7U"></a>若遭二难等无增损。<a id="a-7V"></a>犹若风起在所而飘不有爱恶。<a id="a-7W"></a>行者如是。<a id="a-7X"></a>若遇苦乐贤愚净秽不以增损。<a id="a-7Y"></a>犹若喻空靡所不忍。<a id="a-7Z"></a>空不念是忍与不忍。<a id="a-7a"></a>行者如是。<a id="a-7b"></a>心平如空无有增损。<a id="a-7c"></a>所值善恶不以喜怒。<a id="a-7d"></a>犹如桥船。<a id="a-7e"></a>一切众人王者小人贫富尊卑。<a id="a-7f"></a>皆由之度无所分别。<a id="a-7g"></a>行等心者亦复如是。<a id="a-7h"></a>志若桥船。<a id="a-7i"></a>无有嗔喜怨友无二。<a id="a-7j"></a>明智贤士忍于凡夫。<a id="a-7k"></a>圣慧坥然心不有二。<a id="a-7l"></a>所以者何。<a id="a-7m"></a>若须菩提。<a id="a-7n"></a>发起嗔恚厌恨之心。<a id="a-7o"></a>同于学士皆当忍之。<a id="a-7p"></a>不当怒报也。<a id="a-7q"></a>令不嗔恨。<a id="a-7r"></a>犹如火炽寻时灭之不当使盛。<a id="a-7s"></a>如是须菩提。<a id="a-7t"></a>若贪欲兴尘劳然炽。<a id="a-7u"></a>制伏其心令不驰逸。<a id="a-7v"></a>乃逮正定。</p>
  <p id="a7w">尔时贤者须菩提。<a id="a-7x"></a>问其女曰。<a id="a-7y"></a>汝何志求。<a id="a-7z"></a>而乃如是师子吼乎。<a id="a-80"></a>其女答曰。<a id="a-81"></a>若有志求未曾能畅师子吼也。<a id="a-82"></a>其无志求乃师子吼。<a id="a-83"></a>所以者何。<a id="a-84"></a>有所求者则堕颠倒。<a id="a-85"></a>以堕颠倒无师子吼。<a id="a-86"></a>有所志求便为贪身。<a id="a-87"></a>辄堕诸见无师子吼。<a id="a-88"></a>又贤者问。<a id="a-89"></a>女何志求而乃如是师子吼乎。<a id="a-8A"></a>贤者何求漏尽意解。<a id="a-8B"></a>须菩提答女。<a id="a-8C"></a>姊欲知之不用志求而致解脱。<a id="a-8D"></a>女又答曰。<a id="a-8E"></a>耆年本时无所志求。<a id="a-8F"></a>致得漏尽意解乎。<a id="a-8G"></a>吾亦如是逮无所逮。<a id="a-8H"></a>其法界者行无所获。<a id="a-8I"></a>须菩提曰。<a id="a-8J"></a>如今观女必志大乘终无疑也。<a id="a-8K"></a>以是之故大师子吼。<a id="a-8L"></a>举动进止言谈以类大乘之学。<a id="a-8M"></a>女又问曰。<a id="a-8N"></a>岂能识别大乘行迹举动进止。<a id="a-8O"></a>为何等类。<a id="a-8P"></a>须菩提答女曰。<a id="a-8Q"></a>声闻虽听不能颁宣大乘所睹。<a id="a-8R"></a>唯女堪任敷演大乘。<a id="a-8S"></a>所行深妙广为分别。<a id="a-8T"></a>女曰贤者。<a id="a-8U"></a>其大乘者无所挂碍慧无阴盖。<a id="a-8V"></a>其明无二此之谓也。<a id="a-8W"></a>犹日月前健行诸天。<a id="a-8X"></a>自恣无碍无能蔽者。<a id="a-8Y"></a>住于虚空而飘疾行。<a id="a-8Z"></a>所游天下周遍四域。<a id="a-8a"></a>照阎浮利众生蒙明。<a id="a-8b"></a>莫不被荷。<a id="a-8c"></a>大乘如是正士广学。<a id="a-8d"></a>无所挂碍无能蔽者。<a id="a-8e"></a>其心等住住无所住。<a id="a-8f"></a>其心奉行六度无极。<a id="a-8g"></a>显示十方一切法明。<a id="a-8h"></a>故曰大乘。<a id="a-8i"></a>犹转轮王所游行处辄居四域。<a id="a-8j"></a>菩萨大士至若干种。<a id="a-8k"></a>众生类中在众邪行等修慈心。<a id="a-8l"></a>其大正士如是。<a id="a-8m"></a>所至到处常能独步。<a id="a-8n"></a>沙门梵志诸天人民。<a id="a-8o"></a>郡国县邑州域大邦利益众生。<a id="a-8p"></a>菩萨常行四恩之业。<a id="a-8q"></a>救摄一切修若干敬。<a id="a-8r"></a>故曰大乘。<a id="a-8s"></a>诸天龙神揵沓和阿须轮迦留罗真陀罗摩休勒。<a id="a-8t"></a>释梵四天。<a id="a-8u"></a>明智贤圣正士聪达。<a id="a-8v"></a>以诸平等正行之无逮成真谛。<a id="a-8w"></a>所见奉敬。<a id="a-8x"></a>故曰大乘。<a id="a-8y"></a>其大乘者。<a id="a-8z"></a>唯须菩提。<a id="a-90"></a>而不可尽悉无所生。<a id="a-91"></a>不断佛教三宝之训。<a id="a-92"></a>咨受佛慧道法之业。<a id="a-93"></a>奉顺圣众。<a id="a-94"></a>以大慧明劝化众生。<a id="a-95"></a>善具弘妙无杂碎行。<a id="a-96"></a>所作真正解畅备悉六度无极。<a id="a-97"></a>以四恩行救摄危厄。<a id="a-98"></a>寂然庠序修八正道意止意断。<a id="a-99"></a>奉无极慈修无盖哀。<a id="a-9A"></a>坚住大道。<a id="a-9B"></a>于一切智永弃畏难降伏众魔舍诸闇昧。<a id="a-9C"></a>显智慧明富众德本诸行具足。<a id="a-9D"></a>诸天人民阿须伦所见归命。<a id="a-9E"></a>众魔外学莫不降伏。<a id="a-9F"></a>一切声闻诸缘觉等。<a id="a-9G"></a>莫能当者。<a id="a-9H"></a>化众不信令笃乐法。<a id="a-9I"></a>慈悲愍念诸怀嗔害。<a id="a-9J"></a>以布施摄悭贪。<a id="a-9K"></a>以持戒摄犯禁。<a id="a-9L"></a>以忍辱摄嗔恚。<a id="a-9M"></a>以精进摄懈怠。<a id="a-9N"></a>以一心摄乱意。<a id="a-9O"></a>以智慧摄愚痴。<a id="a-9P"></a>以财宝摄贫穷。<a id="a-9Q"></a>以安和摄苦患。<a id="a-9R"></a>以欢悦从明智。<a id="a-9S"></a>故曰大乘。</p>
  <p data-pb></p>
  <h2 id="a9T">分卫品第三</h2>
  <p id="a9U">于时贤者须菩提问其女曰。<a id="a-9V"></a>快叹大乘颁宣行业瑞应本末。<a id="a-9W"></a>其女答曰。<a id="a-9X"></a>正使我身一劫过劫咨嗟大乘。<a id="a-9Y"></a>不能究畅得其边崖如大乘业不可限量。<a id="a-9Z"></a>其德至淳功勋名称不可得计。<a id="a-9a"></a>又须菩提谓其女曰。<a id="a-9b"></a>姊问我言。<a id="a-9c"></a>贤者何故而行分卫。<a id="a-9d"></a>如来至真亦行分卫。<a id="a-9e"></a>从如来缘奉不违命。<a id="a-9f"></a>其女答曰。<a id="a-9g"></a>唯须菩提。<a id="a-9h"></a>能知诸佛善权方便。<a id="a-9i"></a>欲开化众故行分卫。<a id="a-9j"></a>须菩提问女。<a id="a-9k"></a>女亦堪任诸佛若干行随时之义。<a id="a-9l"></a>吾身不能唯说其意。<a id="a-9m"></a>修权方便行分卫乎。<a id="a-9n"></a>女复报曰。<a id="a-9o"></a>贤者复听。<a id="a-9p"></a>如来至真以二十事。<a id="a-9q"></a>观察法仪而行分卫。<a id="a-9r"></a>何谓二十。<a id="a-9s"></a>一曰现己身色形像微妙端正。<a id="a-9t"></a>二曰顺从如来分卫学法。<a id="a-9u"></a>三曰若有众生欲习严佛三十二相。<a id="a-9v"></a>四曰观如来身具足庄饰。<a id="a-9w"></a>五曰如法备悉身相种好。<a id="a-9x"></a>六曰令发无上正真道意。<a id="a-9y"></a>七曰念于如来而行分卫如法效之。<a id="a-9z"></a>八曰若如来入郡国县邑。<a id="a-A0"></a>郡国县邑普得安隐。<a id="a-A1"></a>九曰盲者得目悉睹诸色。<a id="a-A2"></a>十曰聋者得听别若干音。<a id="a-A3"></a>十一曰心乱迷惑者伏定其意。<a id="a-A4"></a>十二曰若裸形者得自然衣。<a id="a-A5"></a>十三曰饥得食粮。<a id="a-A6"></a>十四曰渴得水浆。<a id="a-A7"></a>十五曰病者得愈。<a id="a-A8"></a>十六曰无怒无痴。<a id="a-A9"></a>十七曰无贪无嫉。<a id="a-AA"></a>十八曰不恨不恚亦无自大。<a id="a-AB"></a>十九曰心不怀恼普愍众生。<a id="a-AC"></a>二十曰念无央数众生之类如身父母。<a id="a-AD"></a>是谓二十。<a id="a-AE"></a>若使如来入郡国县邑丘聚行分卫者。<a id="a-AF"></a>令诸众生有所见闻。<a id="a-AG"></a>发无上正真道心。<a id="a-AH"></a>又须菩提。<a id="a-AI"></a>世尊大哀。<a id="a-AJ"></a>来化众生无数众苦。<a id="a-AK"></a>悉至三界随时救护。<a id="a-AL"></a>如来现义因得自在故行分卫。<a id="a-AM"></a>唯须菩提。<a id="a-AN"></a>如来所入郡国县邑行分卫时。<a id="a-AO"></a>无数诸天龙神揵沓和何须伦迦留罗真陀罗摩休勒。<a id="a-AP"></a>释梵四王。<a id="a-AQ"></a>皆随侍之奉事供养。<a id="a-AR"></a>承佛威神皆发道心。<a id="a-AS"></a>又须菩提。<a id="a-AT"></a>诸天龙神释梵四王。<a id="a-AU"></a>供养如来见如来身。<a id="a-AV"></a>道明无边寂然庠序。<a id="a-AW"></a>心自念言。<a id="a-AX"></a>至未曾有。<a id="a-AY"></a>如来至真所宣正典我等咨受。<a id="a-AZ"></a>所奉经法爱乐自归。<a id="a-Aa"></a>如来至真发大道心。<a id="a-Ab"></a>以是之故而行分卫。<a id="a-Ac"></a>唯须菩提。<a id="a-Ad"></a>如来分卫无数众人。<a id="a-Ae"></a>慕官贪士好财志豪。<a id="a-Af"></a>求端正色欲多眷属。<a id="a-Ag"></a>见佛世尊舍转轮王出家为道。<a id="a-Ah"></a>心自念言。<a id="a-Ai"></a>睹佛大哀诣贫匮家而行分卫。<a id="a-Aj"></a>弃世荣禄发无上正真道意。<a id="a-Ak"></a>故行分卫。<a id="a-Al"></a>唯须菩提。<a id="a-Am"></a>诸大尊神天子梵天。<a id="a-An"></a>承佛威神观见如来。<a id="a-Ao"></a>心自念言。<a id="a-Ap"></a>如来常充未曾饥渴。<a id="a-Aq"></a>用愍众生故与眷属而行分卫。<a id="a-Ar"></a>我等慕乐夙夜精进成至正觉。<a id="a-As"></a>与眷属俱而行分卫。<a id="a-At"></a>作是念已发大道意。<a id="a-Au"></a>唯须菩提。<a id="a-Av"></a>若懈怠众懒惰不勤。<a id="a-Aw"></a>见于如来入郡国县邑州域大邦。<a id="a-Ax"></a>心中欢悦稽首自归。<a id="a-Ay"></a>发平等心慕最正觉。<a id="a-Az"></a>唯须菩提。<a id="a-B0"></a>见诸佛尊终不虚妄。<a id="a-B1"></a>众人睹闻其音响者。<a id="a-B2"></a>一发意顷以为道本。<a id="a-B3"></a>因是究竟得至灭度。<a id="a-B4"></a>以故如来而行分卫。<a id="a-B5"></a>唯须菩提。<a id="a-B6"></a>如来入郡国县邑。<a id="a-B7"></a>诸在系缚闭在牢狱而得解脱。<a id="a-B8"></a>众生若闻如来名号。<a id="a-B9"></a>承其圣旨自然得解。<a id="a-BA"></a>欲报慈恩发无上正真道意。<a id="a-BB"></a>以是之故而现分卫。<a id="a-BC"></a>唯须菩提。<a id="a-BD"></a>族姓子族姓女。<a id="a-BE"></a>若闻如来功勋之德。<a id="a-BF"></a>叹咏名称适承其号。<a id="a-BG"></a>奉上如来肴膳异味。<a id="a-BH"></a>衣被床卧及他异供。<a id="a-BI"></a>敬护父母兄弟姊妹。<a id="a-BJ"></a>夫妇子孙。<a id="a-BK"></a>若无因缘。<a id="a-BL"></a>不得故往奉见如来。<a id="a-BM"></a>以故如来入于郡国县邑而行分卫。<a id="a-BN"></a>心怀踊跃贡上供养。<a id="a-BO"></a>皆发无上正真道意。<a id="a-BP"></a>唯须菩提。<a id="a-BQ"></a>其四天王奉如来钵。<a id="a-BR"></a>若贫穷众少于财宝欲薄布施者。<a id="a-BS"></a>见如来钵自然而满。<a id="a-BT"></a>大财富者欲广施者。<a id="a-BU"></a>见如来钵空因供施佛。<a id="a-BV"></a>皆发无上正真道意。<a id="a-BW"></a>以故如来现行分卫。<a id="a-BX"></a>唯须菩提。<a id="a-BY"></a>假使如来取若干膳悉齐合著。<a id="a-BZ"></a>百千亿钵还着一钵。<a id="a-Ba"></a>不令杂错各如本故。<a id="a-Bb"></a>无数诸天龙神揵沓和阿须伦迦留罗真陀罗摩休勒。<a id="a-Bc"></a>睹于如来变化示现。<a id="a-Bd"></a>得未曾有善心生矣。<a id="a-Be"></a>皆发无上正真道意。<a id="a-Bf"></a>以是之故而行分卫。<a id="a-Bg"></a>唯须菩提。<a id="a-Bh"></a>如来身者金刚之数无量福会。<a id="a-Bi"></a>如来身者无有生藏及与熟藏。<a id="a-Bj"></a>亦无不净大小之便。<a id="a-Bk"></a>不用饥渴而行分卫现有所食。<a id="a-Bl"></a>不睹所入而见如来。<a id="a-Bm"></a>显明大慧真正之法皆发道意。<a id="a-Bn"></a>又须菩提。<a id="a-Bo"></a>若有众生施如来食。<a id="a-Bp"></a>多少粗细甘美不好。<a id="a-Bq"></a>所贡上膳在于如来。<a id="a-Br"></a>所种德本所立福祐。<a id="a-Bs"></a>不可限量无有边际。<a id="a-Bt"></a>况复广施受天人福。<a id="a-Bu"></a>众祐不尽至得灭度。<a id="a-Bv"></a>以是之故而行分卫。<a id="a-Bw"></a>又须菩提。<a id="a-Bx"></a>如来一定三昧正受。<a id="a-By"></a>无数神尊诸天子等。<a id="a-Bz"></a>众梵天王色行天子。<a id="a-C0"></a>见于如来而行分卫不舍三昧。<a id="a-C1"></a>心自念言。<a id="a-C2"></a>今佛愍哀众生之故而行乞食不用饥乏。<a id="a-C3"></a>诸天人民睹斯义利皆发道意。<a id="a-C4"></a>以故如来现行分卫。<a id="a-C5"></a>又须菩提。<a id="a-C6"></a>如来常怀贤圣自在而行分卫。<a id="a-C7"></a>无有贪嫉亦不饮食。<a id="a-C8"></a>为诸信者。<a id="a-C9"></a>颁宣经道。<a id="a-CA"></a>令出家学化族姓子女故行分卫。<a id="a-CB"></a>未曾饮食。<a id="a-CC"></a>其饥馑者不能自致至于道德。<a id="a-CD"></a>欲令此等所愿具足。<a id="a-CE"></a>故显分卫。<a id="a-CF"></a>又须菩提。<a id="a-CG"></a>如来执怀贤圣自行分卫。<a id="a-CH"></a>救诸不贤济众挂碍使无所著。<a id="a-CI"></a>令兴大道至无极慧。<a id="a-CJ"></a>又须菩提。<a id="a-CK"></a>如来愍念将来之世边地诸国。<a id="a-CL"></a>故行分卫。<a id="a-CM"></a>得无后世不信道法。<a id="a-CN"></a>长者梵志心自念言。<a id="a-CO"></a>此等圣师不行分卫。<a id="a-CP"></a>弟子何故横行乞食。<a id="a-CQ"></a>见诸比丘及比丘尼怀恚不喜。<a id="a-CR"></a>由是之故佛现分卫。<a id="a-CS"></a>心自念言。<a id="a-CT"></a>佛无上尊愍众分卫。<a id="a-CU"></a>弟子法之因供咨嗟。<a id="a-CV"></a>手自斟酌施与比丘。<a id="a-CW"></a>此等学士承佛至教而行分卫。<a id="a-CX"></a>见之欣然供养一切比丘比丘尼。<a id="a-CY"></a>以故如来而现分卫。<a id="a-CZ"></a>又须菩提。<a id="a-Ca"></a>诸王帝主太子长者。<a id="a-Cb"></a>梵志大臣百官诸子。<a id="a-Cc"></a>见于如来无上正真。<a id="a-Cd"></a>不乞食者。<a id="a-Ce"></a>若有众人信乐道法。<a id="a-Cf"></a>弃家行学而作沙门耻于分卫。<a id="a-Cg"></a>我等家门姓贵豪尊出为沙门。<a id="a-Ch"></a>反从庶民贫家下劣乞分卫乎。<a id="a-Ci"></a>以故如来现行分卫。<a id="a-Cj"></a>心自念言。<a id="a-Ck"></a>如来大德犹如虚空。<a id="a-Cl"></a>愍行分卫。<a id="a-Cm"></a>况我等乎。<a id="a-Cn"></a>念此不惭哀诸下劣乐行分卫。<a id="a-Co"></a>又须菩提。<a id="a-Cp"></a>如来普随世间习俗而劝化之。<a id="a-Cq"></a>因其劝乐各从众生。<a id="a-Cr"></a>应受化律而授道教。<a id="a-Cs"></a>如来各随而建立之。<a id="a-Ct"></a>缘其方便未曾饥虚。<a id="a-Cu"></a>无有众患饥渴之难。<a id="a-Cv"></a>不以羸劣。<a id="a-Cw"></a>无有悭嫉。<a id="a-Cx"></a>无有众恶。<a id="a-Cy"></a>决诸疑网。<a id="a-Cz"></a>如是须菩提。<a id="a-D0"></a>如来以此无量方便欲救众生。<a id="a-D1"></a>故行分卫。<a id="a-D2"></a>度众闇塞使见道明。<a id="a-D3"></a>女谓须菩提。<a id="a-D4"></a>贤者宁能以是随时方便用斯大哀。<a id="a-D5"></a>如此众祐。<a id="a-D6"></a>建修清净行分卫乎。<a id="a-D7"></a>须菩提答曰。<a id="a-D8"></a>姊我不堪任。<a id="a-D9"></a>犹如一切野狐狸兔众鹿小虫不能当任。<a id="a-DA"></a>师子兽王不能独步。<a id="a-DB"></a>而现其前师子吼也。<a id="a-DC"></a>如是一切声闻缘觉之乘。<a id="a-DD"></a>不任如来威神礼节善权方便。<a id="a-DE"></a>普安一切大慈大哀。<a id="a-DF"></a>女说此善权方便如来大哀时。<a id="a-DG"></a>其女父母长者。<a id="a-DH"></a>家中大小及余长者。<a id="a-DI"></a>来入舍中闻所说处。<a id="a-DJ"></a>二万八千人。<a id="a-DK"></a>皆发无上正真道意。</p>
 </body>
</html>