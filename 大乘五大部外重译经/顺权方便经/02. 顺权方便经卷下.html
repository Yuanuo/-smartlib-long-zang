<!doctype html>
<html id="z3IBTouQ2" data-ver="863">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">顺权方便经卷下</h1>
  <h2 id="a2">假号品第四</h2>
  <p id="a3">于是须菩提谓女言。<a id="a-4"></a>姊宁出门有夫婿乎。<a id="a-5"></a>其女答曰。<a id="a-6"></a>贤者唯听。<a id="a-7"></a>我夫非一。<a id="a-8"></a>所以者何。<a id="a-9"></a>假使众生好乐勤修放逸自恣。<a id="a-A"></a>亦能奉顺善权方便。<a id="a-B"></a>斯等众生皆我夫主。<a id="a-C"></a>须菩提问。<a id="a-D"></a>姊何谓好乐顺权方便。<a id="a-E"></a>其女答曰。<a id="a-F"></a>唯须菩提。<a id="a-G"></a>或有众生先以一切欲乐之乐而娱乐之。<a id="a-H"></a>然后乃劝化以大道。<a id="a-I"></a>若以众生因其爱欲而受律者。<a id="a-J"></a>辄授爱欲悦乐之事。<a id="a-K"></a>从是已去现其离别。<a id="a-L"></a>善权方便随时而化。<a id="a-M"></a>须菩提问。<a id="a-N"></a>姊如来从始以何好乐。<a id="a-O"></a>随其时宜不违法教。<a id="a-P"></a>须菩提谓女曰。<a id="a-Q"></a>如来至真未曾教人随爱欲也。<a id="a-R"></a>其女答曰。<a id="a-S"></a>贤者不闻乎。<a id="a-T"></a>如来法教。<a id="a-U"></a>若有比丘。<a id="a-V"></a>随心所好衣食床卧具。<a id="a-W"></a>病瘦医药。<a id="a-X"></a>慈心之种乞丐诸家。<a id="a-Y"></a>所到居业。<a id="a-Z"></a>与其同等志所慕乐。<a id="a-a"></a>和上教师追学务训因化入道。<a id="a-b"></a>须菩提报曰。<a id="a-c"></a>唯然如姊今者来言。<a id="a-d"></a>女曰。<a id="a-e"></a>以是之故。<a id="a-f"></a>贤者当了如来听之随其时宜不违所乐。<a id="a-g"></a>以斯善权而济度之。<a id="a-h"></a>须菩提问女。<a id="a-i"></a>众生之类以何善权乐随类教。<a id="a-j"></a>其女答曰。<a id="a-k"></a>可数三千世界所有星宿。<a id="a-l"></a>我所开化随欲所度众生之限。<a id="a-m"></a>使发无上正真道意不可称计。<a id="a-n"></a>须菩提问。<a id="a-o"></a>姊以何方便令人欢乐。<a id="a-p"></a>其女答曰。<a id="a-q"></a>或有众生乐于梵天。<a id="a-r"></a>我修梵行随无量禅。<a id="a-s"></a>欣然志安从乐授之。<a id="a-t"></a>然后乃化劝佛大道。<a id="a-u"></a>或慕帝释现天帝位甚可爱乐。<a id="a-v"></a>示斯自在无常之法。<a id="a-w"></a>因而劝化发大道意。<a id="a-x"></a>或有众生。<a id="a-y"></a>慕好诸天龙神揵沓和阿须伦迦留罗真陀罗摩睺勒。<a id="a-z"></a>我悉示之斯位所乐。<a id="a-10"></a>然后现变皆虚不实。<a id="a-11"></a>劝化各使发大道意。<a id="a-12"></a>或有慕乐转轮王位。<a id="a-13"></a>或有慕乐大臣百官州牧郡守令长四征公卿君子梵志工师细民。<a id="a-14"></a>或有好乐于色声香味细滑法。<a id="a-15"></a>或乐华香安息涂香衣服幡盖大幢。<a id="a-16"></a>或好金银明月真珠水精琉璃砗磲码瑙白玉珍琦。<a id="a-17"></a>如是所乐不可计量若干品业。<a id="a-18"></a>或有好乐鼓舞歌戏淫乐悲声若干种伎。<a id="a-19"></a>我则随意取令充饱各得所愿。<a id="a-1A"></a>然后尔乃劝发道意度脱众生。<a id="a-1B"></a>随上中下各使得所。<a id="a-1C"></a>须菩提问女曰。<a id="a-1D"></a>姊当知之。<a id="a-1E"></a>欲得求习于贤圣道则为阴盖。<a id="a-1F"></a>无所求法乃无所阂一人得入随受律化。<a id="a-1G"></a>离于因缘得未曾有所作甚难。<a id="a-1H"></a>菩萨大士所为无量。<a id="a-1I"></a>乃以是法造无上业。<a id="a-1J"></a>为众生故彼以斯法周化众生。<a id="a-1K"></a>得顺法律。<a id="a-1L"></a>我代欣庆。</p>
  <p id="a1M">时有二尊者子。<a id="a-1N"></a>俱来会彼门前中庭听所演法。<a id="a-1O"></a>见其女姊宣说宿本所可乐行。<a id="a-1P"></a>顺权方便所开化众。<a id="a-1Q"></a>劝于无上正真之道。<a id="a-1R"></a>时二童子谓尊者须菩提。<a id="a-1S"></a>仁者勿以己身之智度他人慧。<a id="a-1T"></a>于须菩提所趣云何。<a id="a-1U"></a>萤火之光宁能照己身掌乎。<a id="a-1V"></a>除其冥耶。<a id="a-1W"></a>须菩提答曰。<a id="a-1X"></a>族姓子。<a id="a-1Y"></a>其萤火光明不足名。<a id="a-1Z"></a>这可照掌耶。<a id="a-1a"></a>如是须菩提。<a id="a-1b"></a>学声闻乘族姓女族姓子。<a id="a-1c"></a>德薄智鲜。<a id="a-1d"></a>光耀功勋慧明乐。<a id="a-1e"></a>一思不远得致寂灭。<a id="a-1f"></a>犹如劫烧其恒河水泉源诸流宁能灭乎。<a id="a-1g"></a>须菩提曰。<a id="a-1h"></a>正使一切百千巨亿大海江河众水。<a id="a-1i"></a>不能消灭劫烧盛火。<a id="a-1j"></a>况复江水大河流乎。<a id="a-1k"></a>其女答曰。<a id="a-1l"></a>如是须菩提。<a id="a-1m"></a>诸菩萨众智慧光明不可限量。<a id="a-1n"></a>功德威耀而不可计。<a id="a-1o"></a>假使菩萨江河沙劫。<a id="a-1p"></a>以五所欲而自娱乐不可尽极。<a id="a-1q"></a>菩萨智慧光明功德。<a id="a-1r"></a>威耀回邈巍巍无量。<a id="a-1s"></a>犹如须菩提。<a id="a-1t"></a>贫匮之士得疾甚困。<a id="a-1u"></a>医来治之应病与药。<a id="a-1v"></a>从其轻重莫不除愈。<a id="a-1w"></a>其药易得薄德之士独自遭苦困而得安。<a id="a-1x"></a>所以者何。<a id="a-1y"></a>用财不丰。<a id="a-1z"></a>如是须菩提。<a id="a-20"></a>诸声闻乘行止之德少欲无贪。<a id="a-21"></a>处在闲居去于悭嫉。<a id="a-22"></a>所知甚少堕一切恼。<a id="a-23"></a>尔乃得致漏尽意解。<a id="a-24"></a>当作是观。<a id="a-25"></a>唯须菩提。<a id="a-26"></a>如贫匮士得见疗治困而得愈。<a id="a-27"></a>谓声闻乘之解脱也。<a id="a-28"></a>犹大国王顶有威相。<a id="a-29"></a>而得疾病医来疗之。<a id="a-2A"></a>以帝王药应病疗治。<a id="a-2B"></a>其药色妙香美。<a id="a-2C"></a>向面面愈项颐悉安。<a id="a-2D"></a>身无众患诸味具足。<a id="a-2E"></a>帝王财宝华香杂香抬香熏身。<a id="a-2F"></a>以众伎乐自然为鸣。<a id="a-2G"></a>帝王将无恐惧以用怀忧。<a id="a-2H"></a>答曰。<a id="a-2I"></a>不也。<a id="a-2J"></a>若干品药常服治病。<a id="a-2K"></a>以众伎乐而自娱乐。<a id="a-2L"></a>并娱一切至使疾病除愈永安。<a id="a-2M"></a>如是须菩提。<a id="a-2N"></a>或有菩萨以所娱乐善权方便。<a id="a-2O"></a>好于一切道法之乐。<a id="a-2P"></a>而自娱乐己心修行。<a id="a-2Q"></a>皆以一切普安道乘。<a id="a-2R"></a>逮至无上正真之道为最正觉。<a id="a-2S"></a>唯须菩提。<a id="a-2T"></a>以是之故如医疗治病。<a id="a-2U"></a>菩萨如是现智慧时而开化之。<a id="a-2V"></a>又须菩提。<a id="a-2W"></a>以五所欲用本无故而无所住。<a id="a-2X"></a>其在是忍能自晓了。<a id="a-2Y"></a>我何所造。<a id="a-2Z"></a>以五所乐无有福祚。<a id="a-2a"></a>横为功勋不可逮致悉无所有。<a id="a-2b"></a>斯一切智逮无所得亦无名勋。<a id="a-2c"></a>若斯忍者己身达想。<a id="a-2d"></a>何谓有道何谓无道。<a id="a-2e"></a>五阴空寂然亦空。<a id="a-2f"></a>以逮忍者则无所欲。<a id="a-2g"></a>患厌己欲悉无所乐无所求习乃曰志道。<a id="a-2h"></a>五阴犇逸不能定意是则无道。<a id="a-2i"></a>于是尊者须菩提。<a id="a-2j"></a>问二尊者子。<a id="a-2k"></a>今此女人与仁何亲。<a id="a-2l"></a>二尊者子俱共叉手。<a id="a-2m"></a>说斯颂曰。</p>
  <p id="a2n">是我之父母　　斯慈施弘安</p>
  <p id="a2o">此家室亲厚　　亦无上世尊</p>
  <p id="a2p">以是威德故　　而致诸功勋</p>
  <p id="a2q">如是合集行　　缘脱无数苦</p>
  <p id="a2r">颁宣此经法　　普具众行业</p>
  <p id="a2s">施吾道慧乐　　心行于空无</p>
  <p id="a2t">因敷演经法　　悉周遍精进</p>
  <p id="a2u">加我等法乐　　训诲于空行</p>
  <p id="a2v">弃舍于家居　　犹火烧骨体</p>
  <p id="a2w">以用斯方便　　损裂众结网</p>
  <p id="a2x">为蚖蛇所啮　　灭除众毒害</p>
  <p id="a2y">其贪欲如是　　恩爱之所伤</p>
  <p id="a2z">如人火所灾　　有来救火厄</p>
  <p id="a30">尘劳热若斯　　能脱淫欲难</p>
  <p id="a31">晓了诸法义　　而消大恐畏</p>
  <p id="a32">以断此诸难　　明智所解脱</p>
  <p id="a33">吾不慕贪欲　　以义解智慧</p>
  <p id="a34">诸义无有义　　所谓世间欲</p>
  <p id="a35">尔时贤者须菩提。<a id="a-36"></a>问其女曰。<a id="a-37"></a>姊以何所善权方便。<a id="a-38"></a>而不弃舍一切众生。<a id="a-39"></a>随时之宜悉开化之。<a id="a-3A"></a>又有仁者当晓此意。<a id="a-3B"></a>女人在世多慕欲乐。<a id="a-3C"></a>而不以厌踰于男子。<a id="a-3D"></a>女人情兴好于欲乐。<a id="a-3E"></a>以故菩萨行权方便而导引之。<a id="a-3F"></a>故现女像因教诲之。<a id="a-3G"></a>男子之身不可现入贵人淫女。<a id="a-3H"></a>须菩提问。<a id="a-3I"></a>今姊何故女人之像化众女人乎。<a id="a-3J"></a>于彼世时转女菩萨。<a id="a-3K"></a>现女人像须臾一时。<a id="a-3L"></a>由十二年现其像貌。<a id="a-3M"></a>为尊者子清净衣被着男子服。<a id="a-3N"></a>问须菩提。<a id="a-3O"></a>仁为凡夫学从致乎。<a id="a-3P"></a>须菩提答曰。<a id="a-3Q"></a>吾非学也。<a id="a-3R"></a>亦非凡夫。<a id="a-3S"></a>其女报曰。<a id="a-3T"></a>如是如是。<a id="a-3U"></a>唯须菩提。<a id="a-3V"></a>我无所持。<a id="a-3W"></a>时尊者子念须菩提。<a id="a-3X"></a>若斯成就深妙智慧菩萨之业。<a id="a-3Y"></a>修平等行。<a id="a-3Z"></a>以是相问。<a id="a-3a"></a>时族姓子。<a id="a-3b"></a>知须菩提心之所念。<a id="a-3c"></a>谓须菩提。<a id="a-3d"></a>我以斯问。<a id="a-3e"></a>唯须菩提。<a id="a-3f"></a>云何漏尽。<a id="a-3g"></a>分别部居意之所归。<a id="a-3h"></a>须菩提答曰。<a id="a-3i"></a>吾非漏尽。<a id="a-3j"></a>女又问曰。<a id="a-3k"></a>何谓其漏。<a id="a-3l"></a>不尽去来今现在过去已尽当来未至现在无住。<a id="a-3m"></a>诸未来尽不可得。<a id="a-3n"></a>是亦无尽。<a id="a-3o"></a>又现在者。<a id="a-3p"></a>已归于尽。<a id="a-3q"></a>而无所住。<a id="a-3r"></a>亦不可尽。</p>
  <p id="a3s">须菩提答曰。<a id="a-3t"></a>唯族姓子。<a id="a-3u"></a>我不堪任发遣诸问。<a id="a-3v"></a>日时且中余有少许食时欲到。<a id="a-3w"></a>今欲分卫将无失时。<a id="a-3x"></a>时族姓子有三昧。<a id="a-3y"></a>名普周佛土妙华。<a id="a-3z"></a>以是三昧而以正受。<a id="a-40"></a>其族姓子。<a id="a-41"></a>这三昧已。<a id="a-42"></a>遥见须菩提。<a id="a-43"></a>其身现在一切十方不可计限诸佛国土。<a id="a-44"></a>住于佛边而住侍焉。<a id="a-45"></a>在于彼土。<a id="a-46"></a>犹如日出照于天下。<a id="a-47"></a>或旦食时未至日中。<a id="a-48"></a>或过早食。<a id="a-49"></a>或不复久旦至食时造立日中。<a id="a-4A"></a>或挝揵[木*遲]时。<a id="a-4B"></a>或施坐饭食。<a id="a-4C"></a>或以住立现取钵洒。<a id="a-4D"></a>或在佛土游行分卫。<a id="a-4E"></a>这日中时。<a id="a-4F"></a>或现晡时。<a id="a-4G"></a>或在初夜。<a id="a-4H"></a>或以夜半。<a id="a-4I"></a>或已向晓。<a id="a-4J"></a>或有佛土无有日月。<a id="a-4K"></a>众生人物各有光明。<a id="a-4L"></a>所现功德巍巍如是。</p>
  <p id="a4M">于时族姓子。<a id="a-4N"></a>谓尊者须菩提。<a id="a-4O"></a>仁者何时当就食乎。<a id="a-4P"></a>且观今时日在何所。<a id="a-4Q"></a>须菩提答曰。<a id="a-4R"></a>族姓子。<a id="a-4S"></a>今不是时不应饭食。<a id="a-4T"></a>在余佛国亦不得时。<a id="a-4U"></a>时族姓子。<a id="a-4V"></a>即如其像三昧正受显示神足。<a id="a-4W"></a>使日还东如日早食。<a id="a-4X"></a>谓须菩提。<a id="a-4Y"></a>贤者且观。<a id="a-4Z"></a>其时极早。<a id="a-4a"></a>是故贤者。<a id="a-4b"></a>恣安所审坐自服食。<a id="a-4c"></a>须菩提答曰。<a id="a-4d"></a>今我属累问族姓子。<a id="a-4e"></a>名曰何等。<a id="a-4f"></a>唯须菩提。<a id="a-4g"></a>我之名号。<a id="a-4h"></a>又当启问于佛世尊。<a id="a-4i"></a>而见发遣。<a id="a-4j"></a>唯须菩提。<a id="a-4k"></a>一切诸名皆无有名。<a id="a-4l"></a>所以者何。<a id="a-4m"></a>一切诸名悉从思想不真虚伪。<a id="a-4n"></a>其所妄想亦悉不真无有名号。<a id="a-4o"></a>当作是说一切本无。<a id="a-4p"></a>须菩提曰。<a id="a-4q"></a>又族姓子。<a id="a-4r"></a>其一切智亦假号耳。<a id="a-4s"></a>因思想有而不真正。<a id="a-4t"></a>何谓一切智名号。<a id="a-4u"></a>因想而兴不真正也。<a id="a-4v"></a>所以者何。<a id="a-4w"></a>以一切智不可限量。<a id="a-4x"></a>亦假号耳。<a id="a-4y"></a>各各游行于诸佛国。<a id="a-4z"></a>又无本末。<a id="a-50"></a>须菩提问。<a id="a-51"></a>何谓族姓子一切智不可限量而假号耳。<a id="a-52"></a>其女答曰。<a id="a-53"></a>唯须菩提。<a id="a-54"></a>一切智光普照佛土。<a id="a-55"></a>何谓一切智摄取佛土。<a id="a-56"></a>何谓一切智摄取一切智。<a id="a-57"></a>何谓普智光明所照。<a id="a-58"></a>何谓消垢。<a id="a-59"></a>何谓普现诸义。<a id="a-5A"></a>何谓为上。<a id="a-5B"></a>何谓为大。<a id="a-5C"></a>何谓目见。<a id="a-5D"></a>何谓持难。<a id="a-5E"></a>何谓大舍。<a id="a-5F"></a>何谓须菩提佛土大施。<a id="a-5G"></a>何谓佛国名曰假号别诸相字。<a id="a-5H"></a>假使须菩提。<a id="a-5I"></a>其一切智不可限量假号者也。<a id="a-5J"></a>如是色像各各如是名号无量。<a id="a-5K"></a>如其名色无量难限。<a id="a-5L"></a>痛想行识不可限量。<a id="a-5M"></a>阴种诸入意止意断。<a id="a-5N"></a>神足根力觉意八道亦不可量。<a id="a-5O"></a>皆假号耳。<a id="a-5P"></a>一切道品诸法如是。<a id="a-5Q"></a>诸佛国土各各不可限量。<a id="a-5R"></a>悉假号矣。<a id="a-5S"></a>何所真号。<a id="a-5T"></a>以是之故。<a id="a-5U"></a>唯须菩提。<a id="a-5V"></a>当作是观。<a id="a-5W"></a>一切诸名皆无有名。<a id="a-5X"></a>因其思想悉非真正。<a id="a-5Y"></a>若宣名号亦由思想。<a id="a-5Z"></a>而有是辞皆悉本无。</p>
  <p id="a5a">尔时须菩提问族姓子。<a id="a-5b"></a>仁者善利加益一切。<a id="a-5c"></a>罗阅只长者梵志。<a id="a-5d"></a>致如是比。<a id="a-5e"></a>众祐居士皆蒙济度。<a id="a-5f"></a>又须菩提尊者知之。<a id="a-5g"></a>所谓众祐为何谓也。<a id="a-5h"></a>须菩提曰。<a id="a-5i"></a>如我今者当敷演之。<a id="a-5j"></a>其有奉戒遵真正法心定不乱。<a id="a-5k"></a>是则名曰世之众祐。<a id="a-5l"></a>答曰。<a id="a-5m"></a>唯须菩提。<a id="a-5n"></a>斯等则非真正众祐。<a id="a-5o"></a>如仁所云。<a id="a-5p"></a>若于众生兴大悲哀。<a id="a-5q"></a>众生人物悉不可得。<a id="a-5r"></a>斯等乃是世之众祐。<a id="a-5s"></a>常以一定不断三宝佛法圣众。<a id="a-5t"></a>乃曰众祐。<a id="a-5u"></a>若能消除一切众生尘劳之厄。<a id="a-5v"></a>悉解众结。<a id="a-5w"></a>乃曰众祐。<a id="a-5x"></a>其慧无量智不可尽。<a id="a-5y"></a>乃曰众祐。<a id="a-5z"></a>功德无穷辩才无底法藏无极。<a id="a-60"></a>乃曰众祐。<a id="a-61"></a>其等凡夫贤圣之党无有二心。<a id="a-62"></a>乃曰众祐。<a id="a-63"></a>又曰。<a id="a-64"></a>须菩提。<a id="a-65"></a>众生这睹慧见清净三垢忽化。<a id="a-66"></a>乃曰众祐。</p>
  <p id="a67">尔时诸天常侍卫须菩提者。<a id="a-68"></a>欢喜恒随而奉事之。<a id="a-69"></a>归其威神。<a id="a-6A"></a>彼时得闻众祐训诲。<a id="a-6B"></a>至心和雅悉发无上正真道意。<a id="a-6C"></a>是诸天众这发心已。<a id="a-6D"></a>稽首自归礼须菩提足。<a id="a-6E"></a>责己悔过。<a id="a-6F"></a>惟愿仁者。<a id="a-6G"></a>我等遇时。<a id="a-6H"></a>族姓子问诸天子。<a id="a-6I"></a>今诸天子。<a id="a-6J"></a>何故忏悔归须菩提。<a id="a-6K"></a>诸天子曰。<a id="a-6L"></a>族姓子。<a id="a-6M"></a>我之身侍卫须菩提。<a id="a-6N"></a>已来十二年。<a id="a-6O"></a>未曾得闻如是像法众祐地说。<a id="a-6P"></a>今这得闻。<a id="a-6Q"></a>至心和雅发无上正真道意。<a id="a-6R"></a>以是之故。<a id="a-6S"></a>我自心念。<a id="a-6T"></a>所在土地逮得听服如是像经。<a id="a-6U"></a>亦当承斯众祐之地闻清净行。<a id="a-6V"></a>以是摄护诸菩萨业咸归道法。<a id="a-6W"></a>于是须菩提。<a id="a-6X"></a>劝化诸天所发道心。<a id="a-6Y"></a>谓诸天曰。<a id="a-6Z"></a>诸天于今为获善利心入妙法。<a id="a-6a"></a>我亦颁宣当何所作。<a id="a-6b"></a>以自危害违失道心。<a id="a-6c"></a>于一切智无器可受。<a id="a-6d"></a>佛法雅训诸天当了。<a id="a-6e"></a>设今我心不至解脱。<a id="a-6f"></a>必当发兴无上正真道意。<a id="a-6g"></a>今已败种无所加。<a id="a-6h"></a>设又诸天当习追慕如是比像。<a id="a-6i"></a>诸善亲友稽首归命如诸正士。<a id="a-6j"></a>承听古来未曾有法。<a id="a-6k"></a>已得闻法寻辄奉行无所违失。<a id="a-6l"></a>时族姓子谓诸天言。<a id="a-6m"></a>无上正真之道。<a id="a-6n"></a>甚难甚难不可取。<a id="a-6o"></a>尔所被德铠。<a id="a-6p"></a>得逮深远玄妙之法。<a id="a-6q"></a>又族姓子。<a id="a-6r"></a>诸佛世尊本乐道慧。<a id="a-6s"></a>将复造立而奉行是无上正真因应解脱。<a id="a-6t"></a>又问天曰。<a id="a-6u"></a>何谓奉行。<a id="a-6v"></a>天曰。<a id="a-6w"></a>等心众生而济度之。<a id="a-6x"></a>弃于一切众盖重担悉令解脱。<a id="a-6y"></a>普使众生不遭苦乐。<a id="a-6z"></a>是族姓子所谓奉行。<a id="a-70"></a>又问天曰。<a id="a-71"></a>等心众生非人想乎。<a id="a-72"></a>众生无尘及狱系缚亦无解脱。<a id="a-73"></a>不猗五阴即弃重担。<a id="a-74"></a>其诸本德而无妄想。<a id="a-75"></a>开化众生无彼我想。<a id="a-76"></a>虽遭苦乐不以增损。<a id="a-77"></a>时诸天人为族姓子所见劝发。<a id="a-78"></a>即时逮得柔顺法忍。</p>
  <p id="a79">于是诸天散众杂花。<a id="a-7A"></a>供养族姓子两门中庭。<a id="a-7B"></a>时须菩提问诸天人。<a id="a-7C"></a>亦当忍我如吾志性。<a id="a-7D"></a>或能不逮所宣不及。<a id="a-7E"></a>劝诸天人行声闻法。<a id="a-7F"></a>诸天人曰唯须菩提。<a id="a-7G"></a>向所颁宣何悔过。<a id="a-7H"></a>以为摄受何众生性演说劣言。<a id="a-7I"></a>所以者何。<a id="a-7J"></a>唯须菩提。<a id="a-7K"></a>今复殊胜以无所闻。<a id="a-7L"></a>慕求缘觉听声闻业。<a id="a-7M"></a>犹如有人志怀妙愿。<a id="a-7N"></a>心在饥渴服食甘味不兴杂毒。<a id="a-7O"></a>如是须菩提。<a id="a-7P"></a>闻殊妙义。<a id="a-7Q"></a>斯菩萨法玄邈若兹。<a id="a-7R"></a>其声闻学不利佛道。<a id="a-7S"></a>若如杂毒不闻缘觉。<a id="a-7T"></a>又族姓子犹如向者。<a id="a-7U"></a>今此女人端正姝好色像第一。<a id="a-7V"></a>人这见之无不坦然。<a id="a-7W"></a>时彼女人谓须菩提。<a id="a-7X"></a>贤者所归礼习乞丐。<a id="a-7Y"></a>莫余分卫我当相施。<a id="a-7Z"></a>时彼女人自入其舍出百味食。<a id="a-7a"></a>谓须菩提。<a id="a-7b"></a>贤者受斯分卫供具。<a id="a-7c"></a>勿以怀欲。<a id="a-7d"></a>亦莫离欲。<a id="a-7e"></a>乃应服食。<a id="a-7f"></a>勿怀怒痴亦勿与俱。<a id="a-7g"></a>勿杂尘劳亦莫与俱。<a id="a-7h"></a>假使贤者须菩提。<a id="a-7i"></a>不断苦习。<a id="a-7j"></a>不造尽证惟道之行。<a id="a-7k"></a>乃受分卫。<a id="a-7l"></a>亦不奉行四意止四意断四神足五根五力七觉意八正道行。<a id="a-7m"></a>乃受分卫若不以明亦非无明而造立证。<a id="a-7n"></a>行色名识六入习更痛爱取有生老病死无大苦患。<a id="a-7o"></a>合与不合无有识着漏尽意解。<a id="a-7p"></a>若干名色无有形像。<a id="a-7q"></a>以度三界超越六情。<a id="a-7r"></a>晓了空行志存脱门。<a id="a-7s"></a>习无所生而无妄想。<a id="a-7t"></a>不得痛痒而所志愿。<a id="a-7u"></a>证于脱门以畅本无。<a id="a-7v"></a>不逮爱欲不念所受。<a id="a-7w"></a>亦无所生已无所生。<a id="a-7x"></a>了诸所生分别有无。<a id="a-7y"></a>老病无言晓十二品。<a id="a-7z"></a>如是应受分卫之业。<a id="a-80"></a>若使贤者不随凡夫。<a id="a-81"></a>无贤圣俱等法不断。<a id="a-82"></a>乃应受食。<a id="a-83"></a>若不有生亦无终没行空之业。<a id="a-84"></a>等于贪淫嗔恚愚痴亦等于空。<a id="a-85"></a>乃应受食。<a id="a-86"></a>若以贤者不越凡地不处贤圣。<a id="a-87"></a>若无光炎亦不闇昧。<a id="a-88"></a>不度所生不得生死不至灭度。<a id="a-89"></a>言不诚信亦无虚妄。<a id="a-8A"></a>乃应受食。<a id="a-8B"></a>于诸所尽而无所尽。<a id="a-8C"></a>不合不散。<a id="a-8D"></a>于阴诸种衰入不动。<a id="a-8E"></a>以无所著行寂禅思。<a id="a-8F"></a>常于众生心不怀害。<a id="a-8G"></a>游一切法而无所缚。<a id="a-8H"></a>乃应受食。<a id="a-8I"></a>所以本时出家已得。<a id="a-8J"></a>成就如法等施出家学业。<a id="a-8K"></a>亦以斯等得至灭度。<a id="a-8L"></a>乃应受食。<a id="a-8M"></a>若须菩提。<a id="a-8N"></a>行空无义无欲之业顺从空矣。<a id="a-8O"></a>不勤行空甚宜众祐。<a id="a-8P"></a>乃应受食。<a id="a-8Q"></a>若以兴发众祐之想。<a id="a-8R"></a>辄随欺诈不从大圣。<a id="a-8S"></a>若使贤者不毕众祐亦不耗损。<a id="a-8T"></a>奉行法义无有进退。<a id="a-8U"></a>乃应受食。</p>
  <p id="a8V">尔时须菩提。<a id="a-8W"></a>申其右臂稽首为礼。<a id="a-8X"></a>宣传此言。<a id="a-8Y"></a>如今者姊所言至诚。<a id="a-8Z"></a>当奉行斯。<a id="a-8a"></a>如女所言。<a id="a-8b"></a>为我身演平等之辞。<a id="a-8c"></a>这说是已便受分卫。<a id="a-8d"></a>时女以食施须菩提。<a id="a-8e"></a>颁宣斯教。<a id="a-8f"></a>谓须菩提。<a id="a-8g"></a>唯且贤者。<a id="a-8h"></a>众祐难致。<a id="a-8i"></a>乃能遵是受等分卫。<a id="a-8j"></a>又此世人多有自大弃斯平等。<a id="a-8k"></a>缘是之故。<a id="a-8l"></a>故堕地狱不以清净。<a id="a-8m"></a>心怀笃信而受分卫。<a id="a-8n"></a>时诸天人问其女曰。<a id="a-8o"></a>从何因缘解一切法而心奉行。<a id="a-8p"></a>其女答曰。<a id="a-8q"></a>于诸天意所趣云何。<a id="a-8r"></a>能知我身是男子乎。<a id="a-8s"></a>为何所行耶。<a id="a-8t"></a>以是缘故从其本因。<a id="a-8u"></a>天答曰。<a id="a-8v"></a>不敏也。<a id="a-8w"></a>其女答曰。<a id="a-8x"></a>如是诸天。<a id="a-8y"></a>常遵修行如幻之业。<a id="a-8z"></a>斯身所畅何所我行。<a id="a-90"></a>犹若呼响。<a id="a-91"></a>又诸天人随诸众生。<a id="a-92"></a>若有虚实演是言教。<a id="a-93"></a>是一切法悉为平等。<a id="a-94"></a>所以者何。<a id="a-95"></a>一切言辞众诸名号。<a id="a-96"></a>本无所有自然出辞。<a id="a-97"></a>说是行分卫章句教时。<a id="a-98"></a>彼诸天众百千天人。<a id="a-99"></a>远尘离垢诸法法眼净。<a id="a-9A"></a>其时女姊谢贤者须菩提。<a id="a-9B"></a>仁者往诣饭讫已当到佛所。<a id="a-9C"></a>我等亦行至彼听经。<a id="a-9D"></a>是须菩提受供膳已。<a id="a-9E"></a>出罗阅只城。<a id="a-9F"></a>心怀闻法忻然大悦志不驰越。<a id="a-9G"></a>而自念言。<a id="a-9H"></a>我分卫食当着何所。<a id="a-9I"></a>令此笃信不堕罪难。<a id="a-9J"></a>时有菩萨名施众与法。<a id="a-9K"></a>知贤者须菩提心念本末。<a id="a-9L"></a>往到其所。<a id="a-9M"></a>稽首须菩提足下。<a id="a-9N"></a>因前问之。<a id="a-9O"></a>唯须菩提。<a id="a-9P"></a>以是供具而见惠施。<a id="a-9Q"></a>以用笃信不成诤讼。<a id="a-9R"></a>须菩提曰。<a id="a-9S"></a>仁族姓子建立何戒。<a id="a-9T"></a>答曰。<a id="a-9U"></a>一切诸法悉无。<a id="a-9V"></a>所受戒皆。<a id="a-9W"></a>不可得亦无犯禁。<a id="a-9X"></a>又须菩提。<a id="a-9Y"></a>我好杀生。<a id="a-9Z"></a>不喜布施。<a id="a-9a"></a>习于邪淫。<a id="a-9b"></a>常行妄语。<a id="a-9c"></a>又犯两舌。<a id="a-9d"></a>颁宣恶口。<a id="a-9e"></a>乐于绮语。<a id="a-9f"></a>恒怀嗔恚。<a id="a-9g"></a>志存贪嫉。<a id="a-9h"></a>常堕邪见。<a id="a-9i"></a>所以者何。<a id="a-9j"></a>有所行者皆为犯法。<a id="a-9k"></a>悉无所行乃应平等。<a id="a-9l"></a>时须菩提心自念言。<a id="a-9m"></a>听如今者族姓子。<a id="a-9n"></a>所宣言辞之教。<a id="a-9o"></a>是不退转菩萨不疑。<a id="a-9p"></a>我宁可从问其所说。<a id="a-9q"></a>时须菩提问族姓子。<a id="a-9r"></a>便以供膳而相惠与。<a id="a-9s"></a>口自宣言。<a id="a-9t"></a>唯然正士。<a id="a-9u"></a>不以是食信施之膳。<a id="a-9v"></a>归恶趣乎。<a id="a-9w"></a>时须菩提与食已后坐。<a id="a-9x"></a>寂然宴处晡时而起。<a id="a-9y"></a>往诣佛所稽首足下。<a id="a-9z"></a>所可问法具以启佛。<a id="a-A0"></a>与其女姊诸所诀意。<a id="a-A1"></a>世尊告须菩提。<a id="a-A2"></a>卿具解者。<a id="a-A3"></a>礼于菩萨。<a id="a-A4"></a>须菩提白佛。<a id="a-A5"></a>心本不敏。<a id="a-A6"></a>佛言。<a id="a-A7"></a>有菩萨名曰转女。<a id="a-A8"></a>即以此宜顺权方便开化众生。<a id="a-A9"></a>正使摩竭国中诸有大车。<a id="a-AA"></a>各各得受百千斛。<a id="a-AB"></a>满中芥子是尚可数知其多少。<a id="a-AC"></a>因以劝乐顺权方便。<a id="a-AD"></a>在忍世界开化众生。<a id="a-AE"></a>转女人身。<a id="a-AF"></a>使发无上正真道不可称计。<a id="a-AG"></a>令生天上及在人间。<a id="a-AH"></a>不可限极也。</p>
  <p id="aAI">时彼女姊与五百女人俱诣佛所。<a id="a-AJ"></a>眷属围绕出罗阅大城。<a id="a-AK"></a>到耆阇崛山。<a id="a-AL"></a>往至佛所。<a id="a-AM"></a>佛遥见女人来。<a id="a-AN"></a>谓贤者须菩提。<a id="a-AO"></a>汝宁见乎五百女人俱来。<a id="a-AP"></a>须菩提白佛。<a id="a-AQ"></a>见之世尊。<a id="a-AR"></a>佛言。<a id="a-AS"></a>是五百女人眷属围绕行诣佛所。<a id="a-AT"></a>时贤者须菩提从坐起。<a id="a-AU"></a>往迎其女叉手礼之。<a id="a-AV"></a>女前礼佛足右绕三匝却住一面。<a id="a-AW"></a>时舍利弗问须菩提。<a id="a-AX"></a>仁者为获何贤圣法。<a id="a-AY"></a>而以身立非贤圣义。<a id="a-AZ"></a>反迎女人行礼自归。<a id="a-Aa"></a>于时女人谓舍利弗。<a id="a-Ab"></a>于贤者意所趣云何。<a id="a-Ac"></a>何世圣贤谁非圣贤。<a id="a-Ad"></a>而以如是兴发若斯无义之辞。<a id="a-Ae"></a>舍利弗曰。<a id="a-Af"></a>姊复知之。<a id="a-Ag"></a>世之圣贤不圣贤乎。<a id="a-Ah"></a>其女答曰。<a id="a-Ai"></a>我悉了之圣与不圣。<a id="a-Aj"></a>舍利弗曰。<a id="a-Ak"></a>何谓也。<a id="a-Al"></a>其女答曰。<a id="a-Am"></a>唯舍利弗。<a id="a-An"></a>其不断除圣贤训教。<a id="a-Ao"></a>其不违失佛法圣众。<a id="a-Ap"></a>是谓贤圣。<a id="a-Aq"></a>仁和慈心。<a id="a-Ar"></a>其非贤圣修行解脱。<a id="a-As"></a>是谓贤圣。</p>
  <p id="aAt">又舍利弗。<a id="a-Au"></a>若有女人众宝严身。<a id="a-Av"></a>着净被服珍琦饰体。<a id="a-Aw"></a>以香熏之。<a id="a-Ax"></a>杂香涂之。<a id="a-Ay"></a>习是诸服以用五乐。<a id="a-Az"></a>而自娱乐而不违舍一切智心。<a id="a-B0"></a>斯极贤圣。<a id="a-B1"></a>过声闻八维务禅八寂之门。<a id="a-B2"></a>胜诸罗汉常住寂静。<a id="a-B3"></a>故舍利弗。<a id="a-B4"></a>为仁引喻当解是义。<a id="a-B5"></a>若以水精着琉璃器。<a id="a-B6"></a>复以明月珠着瓦木器。<a id="a-B7"></a>何所胜乎。<a id="a-B8"></a>舍利弗答曰。<a id="a-B9"></a>以明月珠着瓦木器。<a id="a-BA"></a>胜以水精着琉璃器。<a id="a-BB"></a>其女答曰。<a id="a-BC"></a>如是如是。<a id="a-BD"></a>唯舍利弗。<a id="a-BE"></a>若有女人五乐自娱。<a id="a-BF"></a>用一切宝庄严其身。<a id="a-BG"></a>心立一切智。<a id="a-BH"></a>极为圣贤。<a id="a-BI"></a>踰乎罗汉八维务禅住于寂静也。<a id="a-BJ"></a>舍利弗问女。<a id="a-BK"></a>姊岂不志立大乘。<a id="a-BL"></a>其女答曰。<a id="a-BM"></a>其大乘者无所住立亦不退还。<a id="a-BN"></a>又问假使大乘无所住立亦不退还。<a id="a-BO"></a>云何学乎。<a id="a-BP"></a>其女答曰。<a id="a-BQ"></a>唯舍利弗。<a id="a-BR"></a>其求大乘不尽无明乃志求道。<a id="a-BS"></a>所以者何。<a id="a-BT"></a>大乘平等。<a id="a-BU"></a>其无尽者无明无尽及老病死。<a id="a-BV"></a>法无所生亦无所灭。<a id="a-BW"></a>其有生者必归灭尽。<a id="a-BX"></a>其无所生则不灭尽。<a id="a-BY"></a>唯舍利弗。<a id="a-BZ"></a>如是了者十二缘起无所复灭。<a id="a-Ba"></a>时舍利弗问女曰。<a id="a-Bb"></a>诸天上世人皆应为姊稽首作礼。<a id="a-Bc"></a>何况于今须菩提耶。</p>
  <p id="aBd">时舍利弗前问佛言。<a id="a-Be"></a>从今已往人不可相。<a id="a-Bf"></a>所以者何。<a id="a-Bg"></a>今是女人以是庄严璎珞其身。<a id="a-Bh"></a>辩才圣达巍巍如是。<a id="a-Bi"></a>其女答曰。<a id="a-Bj"></a>唯舍利弗。<a id="a-Bk"></a>非是庄严璎珞文饰之辩才也。<a id="a-Bl"></a>又问何所。<a id="a-Bm"></a>辩才女答曰。<a id="a-Bn"></a>菩萨有八庄严璎珞。<a id="a-Bo"></a>以是璎珞庄严其身。<a id="a-Bp"></a>心净如空。<a id="a-Bq"></a>菩萨由是成无挂碍正真辩才。<a id="a-Br"></a>何谓为八。<a id="a-Bs"></a>修开士行不舍道心。<a id="a-Bt"></a>菩萨庄严。<a id="a-Bu"></a>志怀大乘不存小节建立庄严。<a id="a-Bv"></a>等心众生无害庄严。<a id="a-Bw"></a>精进博闻无厌庄严。<a id="a-Bx"></a>如所闻法辄能奉行。<a id="a-By"></a>乃是菩萨身所庄严。<a id="a-Bz"></a>决深妙法了诸缘起。<a id="a-C0"></a>庄严其身晓众生根。<a id="a-C1"></a>菩萨庄严佛所建立。<a id="a-C2"></a>菩萨庄严菩萨开化。<a id="a-C3"></a>此则庄严行权方便。<a id="a-C4"></a>是舍利弗。<a id="a-C5"></a>菩萨所行八事庄严。<a id="a-C6"></a>菩萨住是逮得辩才无所挂碍。<a id="a-C7"></a>开化一切五趣闇蔽。</p>
  <p id="aC8">时舍利弗前白佛言。<a id="a-C9"></a>今此女人于何佛土没来生此国。<a id="a-CA"></a>于时其女化一女人端正姝妙住。<a id="a-CB"></a>舍利弗前问。<a id="a-CC"></a>舍利弗吾故问仁。<a id="a-CD"></a>今此女人于何所土没而至此土。<a id="a-CE"></a>舍利弗曰。<a id="a-CF"></a>今是现女为化像耳。<a id="a-CG"></a>其化自然斯化现者无没无生。<a id="a-CH"></a>其女答曰。<a id="a-CI"></a>如是舍利弗。<a id="a-CJ"></a>一切诸法。<a id="a-CK"></a>化自然相。<a id="a-CL"></a>如来因是成最正觉。<a id="a-CM"></a>若解诸法一切如化自然相者。<a id="a-CN"></a>则无有生亦无终没。<a id="a-CO"></a>斯等高士慧犹虚空。<a id="a-CP"></a>不应问彼所从来生若以终没。<a id="a-CQ"></a>彼时世尊告舍利弗。<a id="a-CR"></a>斯则菩萨名曰转女。<a id="a-CS"></a>从阿閦佛所妙乐世界没来生此。<a id="a-CT"></a>欲以开化一切众生。<a id="a-CU"></a>顺权方便现女人身。<a id="a-CV"></a>是转女菩萨。<a id="a-CW"></a>前后劝导无央数不可计限众生之类。<a id="a-CX"></a>使发无上正真道意。<a id="a-CY"></a>时转女菩萨以女人像。<a id="a-CZ"></a>进前诣佛所稽首足下。<a id="a-Ca"></a>口宣此言。<a id="a-Cb"></a>唯然世尊。<a id="a-Cc"></a>礼佛足已不授我决不从地起。<a id="a-Cd"></a>当于将来逮无上正真之道。<a id="a-Ce"></a>使没女身化成男子。<a id="a-Cf"></a>及五百女礼佛足下。<a id="a-Cg"></a>各自叹曰。<a id="a-Ch"></a>再反稽首。<a id="a-Ci"></a>唯然世尊。<a id="a-Cj"></a>不见授决终不从起。<a id="a-Ck"></a>使没女像得成男子。<a id="a-Cl"></a>当逮无上正真道也。<a id="a-Cm"></a>尔时世尊便则忻笑。<a id="a-Cn"></a>诸佛本法自然瑞应。<a id="a-Co"></a>无央数色从佛口出。<a id="a-Cp"></a>青黄白黑红紫之色。<a id="a-Cq"></a>周照十方无量佛土。<a id="a-Cr"></a>还绕三匝从顶上入。<a id="a-Cs"></a>于时阿难即从坐起。<a id="a-Ct"></a>偏袒右臂右膝着地。<a id="a-Cu"></a>叉手白佛言。<a id="a-Cv"></a>何因缘笑。<a id="a-Cw"></a>既笑当有意。<a id="a-Cx"></a>佛告阿难。<a id="a-Cy"></a>汝宁见此。<a id="a-Cz"></a>转女菩萨与五百众。<a id="a-D0"></a>稽首佛足患厌女像不阿难白佛。<a id="a-D1"></a>唯然见之。<a id="a-D2"></a>佛言。<a id="a-D3"></a>此转女菩萨。<a id="a-D4"></a>已越诸劫数逮无上正真之道。<a id="a-D5"></a>成最正觉。<a id="a-D6"></a>号曰光明重王。<a id="a-D7"></a>当以成佛道。<a id="a-D8"></a>五百女人变为男子。<a id="a-D9"></a>成五百菩萨。<a id="a-DA"></a>常与五百菩萨众。<a id="a-DB"></a>俱逮得总持辩才无碍。<a id="a-DC"></a>以若干变璎珞严身。<a id="a-DD"></a>亦当效斯转女菩萨。<a id="a-DE"></a>化严饰身开化度众。<a id="a-DF"></a>亦当法效光明重王如来。<a id="a-DG"></a>光明重王如来。<a id="a-DH"></a>皆当受决当逮无上正真之道。<a id="a-DI"></a>光明重王如来佛土。<a id="a-DJ"></a>丰炽太平五谷极贱。<a id="a-DK"></a>安隐快乐人民滋茂天人充备。<a id="a-DL"></a>居宅宫殿饮食自然。<a id="a-DM"></a>化生犹兜术天。<a id="a-DN"></a>其佛国土无女人名。<a id="a-DO"></a>况复有形乎。<a id="a-DP"></a>诸菩萨众皆当化生。<a id="a-DQ"></a>七宝莲华自然而坐。<a id="a-DR"></a>净修梵行。<a id="a-DS"></a>以是八法。<a id="a-DT"></a>庄严其身。<a id="a-DU"></a>时转女菩萨及五百女人。<a id="a-DV"></a>闻佛授决。<a id="a-DW"></a>因得如是自然欣喜。<a id="a-DX"></a>踊在虚空去地七仞。<a id="a-DY"></a>自然其年如十二童子。<a id="a-DZ"></a>无有女像莫不见者。<a id="a-Da"></a>从虚空下稽首佛足。<a id="a-Db"></a>时佛以手悉摩其头。<a id="a-Dc"></a>应时皆逮普明三昧。</p>
  <p id="aDd">尔时世尊告贤者阿难。<a id="a-De"></a>受是经典持讽诵读为他人说。<a id="a-Df"></a>阿难曰诺。<a id="a-Dg"></a>请受宣传。<a id="a-Dh"></a>又是经法名为何等。<a id="a-Di"></a>云何奉号。<a id="a-Dj"></a>佛言。<a id="a-Dk"></a>名曰顺权方便品转女菩萨所问授决。<a id="a-Dl"></a>当奉持之。<a id="a-Dm"></a>阿难复曰。<a id="a-Dn"></a>唯诺受命。<a id="a-Do"></a>佛说如是。<a id="a-Dp"></a>贤者阿难。<a id="a-Dq"></a>转女菩萨五百之众。<a id="a-Dr"></a>一切众会诸天人民。<a id="a-Ds"></a>揵沓和阿须轮。<a id="a-Dt"></a>闻佛所说莫不欢喜。<a id="a-Du"></a>作礼而去。</p>
 </body>
</html>