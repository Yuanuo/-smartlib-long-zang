<!doctype html>
<html id="z3IBTefLp" data-ver="88">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">三藏圣教序</h1>
  <h2 id="a2">唐武则天制</h2>
  <p id="a3">盖闻。<a id="a-4"></a>大乘奥典。<a id="a-5"></a>光秘赜于琼编。<a id="a-6"></a>三藏玄枢。<a id="a-7"></a>着灵文于宝偈。<a id="a-8"></a>斯乃牢笼系象。<a id="a-9"></a>演畅幽深。<a id="a-A"></a>虽第一义空。<a id="a-B"></a>名言之路双绝。<a id="a-C"></a>诸法无相。<a id="a-D"></a>听说之理兼忘。<a id="a-E"></a>然则。<a id="a-F"></a>发启善根。<a id="a-G"></a>寔资开导。<a id="a-H"></a>弘宣妙旨。<a id="a-I"></a>终寄显扬。<a id="a-J"></a>至若鹿野初开。<a id="a-K"></a>俨尊容于常住。<a id="a-L"></a>龙宫载辟。<a id="a-M"></a>缄舍利于将来。<a id="a-N"></a>所以地涌全身。<a id="a-O"></a>为证说经之兆。<a id="a-P"></a>空悬宝殿。<a id="a-Q"></a>爰标阐法之征。<a id="a-R"></a>八万四千。<a id="a-S"></a>分布阎浮之境。<a id="a-T"></a>三十六亿。<a id="a-U"></a>庄严平等之居。<a id="a-V"></a>敷演一音。<a id="a-W"></a>则随类而解。<a id="a-X"></a>广陈三句。<a id="a-Y"></a>则劫寿难穷。<a id="a-Z"></a>自夜掩周星。<a id="a-a"></a>宵通汉梦。<a id="a-b"></a>玉毫流彩。<a id="a-c"></a>式彰东渐之风。<a id="a-d"></a>金口传芳。<a id="a-e"></a>遂睹后秦之译。<a id="a-f"></a>修多祇夜之秘躅。<a id="a-g"></a>因缘譬喻之要宗。<a id="a-h"></a>授记之与本生。<a id="a-i"></a>方广之与论议。<a id="a-j"></a>虽立名差别。<a id="a-k"></a>而究理不殊。<a id="a-l"></a>同归实相之源。<a id="a-m"></a>并凑涅槃之会。<a id="a-n"></a>朕幼崇释教。<a id="a-o"></a>夙暮归依。<a id="a-p"></a>思欲运六道于慈舟。<a id="a-q"></a>迥超苦海。<a id="a-r"></a>驱四生于彼岸。<a id="a-s"></a>永离盖缠。<a id="a-t"></a>穷贝牒之遗文。<a id="a-u"></a>集峰台之秘箓。<a id="a-v"></a>今于大福先寺翻译院。<a id="a-w"></a>所更译三藏所言。<a id="a-x"></a>入定不定印经者。<a id="a-y"></a>此明退不退之心。<a id="a-z"></a>前二后三。<a id="a-10"></a>虽有迟速。<a id="a-11"></a>如来设教。<a id="a-12"></a>同趣菩提。<a id="a-13"></a>既显神咒之功。<a id="a-14"></a>庄严最上。<a id="a-15"></a>爰述下生之记。<a id="a-16"></a>说法度人。<a id="a-17"></a>三藏法师义净等。<a id="a-18"></a>并缁俗之纲维。<a id="a-19"></a>绀坊之龙象。<a id="a-1A"></a>德包初地。<a id="a-1B"></a>道辚弥天。<a id="a-1C"></a>光我绍隆之基。<a id="a-1D"></a>更峻住持之业。<a id="a-1E"></a>以久视元年岁次庚子五月五日。<a id="a-1F"></a>缮写毕功。<a id="a-1G"></a>重开甘露之门。<a id="a-1H"></a>方布大云之荫。<a id="a-1I"></a>所冀芥城数极。<a id="a-1J"></a>鸟笔犹传。<a id="a-1K"></a>拂石年穷。<a id="a-1L"></a>树经无泯。<a id="a-1M"></a>弘济覃于百亿。<a id="a-1N"></a>迁拔被于恒沙。<a id="a-1O"></a>部帙条流。<a id="a-1P"></a>列之于左。</p>
 </body>
</html>