<!doctype html>
<html id="z3IBTehLq" data-ver="758">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">入定不定印经</h1>
  <p id="a2">如是我闻。<a id="a-3"></a>一时薄伽梵。<a id="a-4"></a>在王舍城鹫峰山中。<a id="a-5"></a>与大苾刍众千二百五十人俱。<a id="a-6"></a>菩萨摩诃萨六十亿百千那庾多。<a id="a-7"></a>其名曰妙吉祥菩萨。<a id="a-8"></a>观自在菩萨。<a id="a-9"></a>大势至菩萨。<a id="a-A"></a>药王菩萨。<a id="a-B"></a>药上菩萨。<a id="a-C"></a>集雷音王菩萨。<a id="a-D"></a>如是等菩萨摩诃萨。<a id="a-E"></a>而为上首。<a id="a-F"></a>一切皆得寂静决择三摩地。<a id="a-G"></a>健行三摩地。<a id="a-H"></a>甚深不动海潮三摩地。<a id="a-I"></a>成就灌顶陀罗尼。<a id="a-J"></a>成就无边诸佛色身陀罗尼。<a id="a-K"></a>尔时妙吉祥菩萨白佛言。<a id="a-L"></a>世尊。<a id="a-M"></a>惟愿世尊。<a id="a-N"></a>为诸菩萨演说入定不定印法门。<a id="a-O"></a>我等入此法印故。<a id="a-P"></a>便能解了。<a id="a-Q"></a>此是不定菩萨。<a id="a-R"></a>求无上正等正觉。<a id="a-S"></a>于无上智道而有退转。<a id="a-T"></a>此是决定菩萨。<a id="a-U"></a>求无上正等正觉。<a id="a-V"></a>于无上智道而不退转。<a id="a-W"></a>尔时世尊告妙吉祥童子言。<a id="a-X"></a>妙吉祥。<a id="a-Y"></a>当知菩萨有五种行。<a id="a-Z"></a>何等为五。<a id="a-a"></a>所谓羊车行。<a id="a-b"></a>象车行。<a id="a-c"></a>日月神力行。<a id="a-d"></a>声闻神力行。<a id="a-e"></a>如来神力行。<a id="a-f"></a>妙吉祥。<a id="a-g"></a>是为菩萨五种行。<a id="a-h"></a>妙吉祥。<a id="a-i"></a>初二菩萨于无上正等正觉。<a id="a-j"></a>是不决定。<a id="a-k"></a>后三菩萨于无上正等正觉。<a id="a-l"></a>是得决定。<a id="a-m"></a>妙吉祥菩萨白佛言。<a id="a-n"></a>世尊。<a id="a-o"></a>云何二不定菩萨为求无上正等正觉于无上智道而有退转。<a id="a-p"></a>云何三决定菩萨为求无上正等正觉于无上智道而不退转。<a id="a-q"></a>佛告妙吉祥。<a id="a-r"></a>所谓羊车行象车行。<a id="a-s"></a>此二菩萨为求无上正等正觉于无上智道而有退转。<a id="a-t"></a>日月神力行。<a id="a-u"></a>声闻神力行。<a id="a-v"></a>如来神力行。<a id="a-w"></a>此三菩萨为求无上正等正觉于无上智道而不退转。<a id="a-x"></a>妙吉祥。<a id="a-y"></a>云何羊车行菩萨。<a id="a-z"></a>譬如有人为大事因缘故。<a id="a-10"></a>重事因缘故。<a id="a-11"></a>欲过五佛刹微尘数世界彼自思惟。<a id="a-12"></a>我今当乘何乘而能越过如是世界。<a id="a-13"></a>便作是念。<a id="a-14"></a>当乘羊车过彼世界。<a id="a-15"></a>妙吉祥。<a id="a-16"></a>是人即乘羊车随路而去。<a id="a-17"></a>久受劳苦行百踰缮那。<a id="a-18"></a>忽遇大风吹。<a id="a-19"></a>令却退八十踰缮那。<a id="a-1A"></a>妙吉祥。<a id="a-1B"></a>于汝意云何。<a id="a-1C"></a>是人乘彼羊车。<a id="a-1D"></a>或一劫或百劫。<a id="a-1E"></a>或千劫或亿劫。<a id="a-1F"></a>或不可说不可说劫。<a id="a-1G"></a>而能超越一世界耶。<a id="a-1H"></a>妙吉祥言。<a id="a-1I"></a>不也世尊。<a id="a-1J"></a>是人乘彼羊车。<a id="a-1K"></a>或一劫或百劫。<a id="a-1L"></a>或千劫或亿劫。<a id="a-1M"></a>或不可说不可说劫。<a id="a-1N"></a>而能超越一世界者。<a id="a-1O"></a>无有是处。<a id="a-1P"></a>佛言。<a id="a-1Q"></a>如是如是。<a id="a-1R"></a>妙吉祥。<a id="a-1S"></a>若善男子善女人。<a id="a-1T"></a>发心希求无上正等正觉。<a id="a-1U"></a>便与声闻同共住止。<a id="a-1V"></a>承事亲近狎习谈论。<a id="a-1W"></a>若在园林及于寺中同经行处。<a id="a-1X"></a>读诵思惟声闻乘教解释其义。<a id="a-1Y"></a>或复教他读诵思惟声闻乘教解释其义。<a id="a-1Z"></a>由此受持声闻乘教植善根故。<a id="a-1a"></a>智慧微劣退无上智道。<a id="a-1b"></a>虽先修习菩提之心慧根慧眼。<a id="a-1c"></a>然由受持声闻乘教植善根故。<a id="a-1d"></a>令其根钝即便退失无上智道。<a id="a-1e"></a>妙吉祥。<a id="a-1f"></a>譬如有人患目闇闭欲令开故经月医疗。<a id="a-1g"></a>其目便愈。<a id="a-1h"></a>时有怨家。<a id="a-1i"></a>即以一掬荜茇细末。<a id="a-1j"></a>置其眼中遂还闇闭。<a id="a-1k"></a>如是如是。<a id="a-1l"></a>妙吉祥。<a id="a-1m"></a>彼菩萨虽先修习菩提之心慧根慧眼。<a id="a-1n"></a>然由受持声闻乘教植善根故。<a id="a-1o"></a>令其根钝。<a id="a-1p"></a>即便退失无上智道。<a id="a-1q"></a>妙吉祥。<a id="a-1r"></a>如是名为羊车行菩萨。<a id="a-1s"></a>妙吉祥。<a id="a-1t"></a>云何象车行菩萨。<a id="a-1u"></a>譬如有人为大事因缘故。<a id="a-1v"></a>重事因缘故。<a id="a-1w"></a>欲过如前微尘世界。<a id="a-1x"></a>彼自思惟。<a id="a-1y"></a>我今当乘何乘而能越过如是世界。<a id="a-1z"></a>便作是念。<a id="a-20"></a>我当乘彼八支具足上妙象车过彼世界。<a id="a-21"></a>妙吉祥。<a id="a-22"></a>是人即乘象车随路而去。<a id="a-23"></a>经于百年行二千踰缮那。<a id="a-24"></a>忽遇大风吹。<a id="a-25"></a>令却退千踰缮那。<a id="a-26"></a>妙吉祥。<a id="a-27"></a>于汝意云何。<a id="a-28"></a>是人乘彼象车。<a id="a-29"></a>或一劫或百劫。<a id="a-2A"></a>或千劫或千亿劫。<a id="a-2B"></a>或不可说不可说劫。<a id="a-2C"></a>而能超越一世界耶。<a id="a-2D"></a>妙吉祥言。<a id="a-2E"></a>不也世尊。<a id="a-2F"></a>是人乘彼象车。<a id="a-2G"></a>或一劫或百劫。<a id="a-2H"></a>或千劫或千亿劫。<a id="a-2I"></a>或不可说不可说劫。<a id="a-2J"></a>而能超越一世界者。<a id="a-2K"></a>无有是处。<a id="a-2L"></a>如是如是。<a id="a-2M"></a>妙吉祥。<a id="a-2N"></a>若善男子善女人。<a id="a-2O"></a>发心希求无上正等正觉。<a id="a-2P"></a>便与声闻同共住止。<a id="a-2Q"></a>承事亲近狎习谈论。<a id="a-2R"></a>共为受用。<a id="a-2S"></a>若在园林及于寺中同经行处。<a id="a-2T"></a>读诵思惟声闻乘教解释其义。<a id="a-2U"></a>或复教他读诵思惟声闻乘教解释其义。<a id="a-2V"></a>由此受持声闻乘教植善根故。<a id="a-2W"></a>智慧微劣退无上智道。<a id="a-2X"></a>虽先修习菩提之心慧根慧眼。<a id="a-2Y"></a>然由受持声闻乘教植善根故。<a id="a-2Z"></a>令其根钝。<a id="a-2a"></a>即便退失无上智道。<a id="a-2b"></a>妙吉祥。<a id="a-2c"></a>譬如大木长百千踰缮那。<a id="a-2d"></a>堕大海中随波流泛。<a id="a-2e"></a>有诸空居众多药叉。<a id="a-2f"></a>于大海中牵之令住。<a id="a-2g"></a>复以纵广五千踰缮那。<a id="a-2h"></a>铁砧系之令住。<a id="a-2i"></a>妙吉祥。<a id="a-2j"></a>于汝意云何。<a id="a-2k"></a>此之大木能越大海。<a id="a-2l"></a>与诸有情作利益耶。<a id="a-2m"></a>妙吉祥言。<a id="a-2n"></a>不也世尊。<a id="a-2o"></a>佛言。<a id="a-2p"></a>如是如是。<a id="a-2q"></a>妙吉祥。<a id="a-2r"></a>彼菩萨虽复修习菩提之心受持大乘植诸善本。<a id="a-2s"></a>然由修习声闻法故。<a id="a-2t"></a>于一切智海牵之令退。<a id="a-2u"></a>不能进趣一切智海。<a id="a-2v"></a>于生死海中不能救济一切有情。<a id="a-2w"></a>妙吉祥。<a id="a-2x"></a>如是名为象车行菩萨。<a id="a-2y"></a>妙吉祥。<a id="a-2z"></a>云何日月神力行菩萨。<a id="a-30"></a>譬如有人为大事因缘故重事因缘故。<a id="a-31"></a>欲过如前微尘数世界。<a id="a-32"></a>彼自思惟。<a id="a-33"></a>我今当作何神通力而能超越如是世界。<a id="a-34"></a>便作是念。<a id="a-35"></a>我当作彼日月神力过彼世界。<a id="a-36"></a>妙吉祥。<a id="a-37"></a>是人即便作日月神力随路而去。<a id="a-38"></a>妙吉祥。<a id="a-39"></a>于汝意云何。<a id="a-3A"></a>是人能越彼世界耶。<a id="a-3B"></a>妙吉祥菩萨白佛言。<a id="a-3C"></a>世尊。<a id="a-3D"></a>是人能越如是世界。<a id="a-3E"></a>而于长路多历勤苦。<a id="a-3F"></a>佛言。<a id="a-3G"></a>如是妙吉祥。<a id="a-3H"></a>若善男子善女人。<a id="a-3I"></a>发心希求无上正等正觉。<a id="a-3J"></a>不与声闻同共住止。<a id="a-3K"></a>承事亲近狎习谈论。<a id="a-3L"></a>亦不共彼受用衣食。<a id="a-3M"></a>不在园林及于寺中同经行处。<a id="a-3N"></a>读诵思惟声闻乘教乃至一颂。<a id="a-3O"></a>亦不教他读诵思惟声闻乘教。<a id="a-3P"></a>常惟读诵大乘。<a id="a-3Q"></a>演说大乘。<a id="a-3R"></a>妙吉祥。<a id="a-3S"></a>如是名为日月神力行菩萨。<a id="a-3T"></a>妙吉祥。<a id="a-3U"></a>云何声闻神力行菩萨。<a id="a-3V"></a>譬如有人为大事因缘故。<a id="a-3W"></a>重事因缘故。<a id="a-3X"></a>欲过如前微尘数世界。<a id="a-3Y"></a>彼自思惟。<a id="a-3Z"></a>我今当作何神通力而能超越如是世界。<a id="a-3a"></a>便作是念。<a id="a-3b"></a>我当作彼声闻神力过彼世界。<a id="a-3c"></a>即以声闻神力过彼世界。<a id="a-3d"></a>妙吉祥。<a id="a-3e"></a>于汝意云何。<a id="a-3f"></a>是人能越彼世界耶。<a id="a-3g"></a>妙吉祥菩萨白佛言。<a id="a-3h"></a>世尊。<a id="a-3i"></a>是人能越如是世界。<a id="a-3j"></a>佛言。<a id="a-3k"></a>如是如是。<a id="a-3l"></a>妙吉祥。<a id="a-3m"></a>若善男子善女人。<a id="a-3n"></a>发心希求无上正等正觉。<a id="a-3o"></a>不与声闻同共住止。<a id="a-3p"></a>承事亲近狎习谈论。<a id="a-3q"></a>亦不共彼受用衣食。<a id="a-3r"></a>不在园林及于寺中同经行处。<a id="a-3s"></a>读诵思惟声闻乘教乃至一颂。<a id="a-3t"></a>亦不教他读诵思惟声闻乘教。<a id="a-3u"></a>常惟读诵演说大乘。<a id="a-3v"></a>于深信大乘读诵大乘摄受大乘者生恭敬心。<a id="a-3w"></a>亲奉归向而共住止。<a id="a-3x"></a>承事亲近狎习谈论。<a id="a-3y"></a>常求大乘受持读诵。<a id="a-3z"></a>复以种种香华涂香末香灯明华鬘。<a id="a-40"></a>敬心供养常惟读诵大乘经典。<a id="a-41"></a>以欢喜心为人演说。<a id="a-42"></a>于未学菩萨心生恭敬。<a id="a-43"></a>含笑先言。<a id="a-44"></a>语不粗犷。<a id="a-45"></a>所说柔软令人乐闻。<a id="a-46"></a>假使遭遇失命因缘。<a id="a-47"></a>亦不舍离大乘之心。<a id="a-48"></a>若有菩萨。<a id="a-49"></a>发趣大乘。<a id="a-4A"></a>读诵大乘。<a id="a-4B"></a>摄受大乘。<a id="a-4C"></a>常于此人起增上心而为供养。<a id="a-4D"></a>亦不与他共为诤竞。<a id="a-4E"></a>于未曾闻大乘经典常乐希求。<a id="a-4F"></a>于说法者起恭敬心生大师想。<a id="a-4G"></a>于未学菩萨亦生敬心。<a id="a-4H"></a>于他过咎若实不实不应诃责。<a id="a-4I"></a>亦不好求他人过失。<a id="a-4J"></a>常乐修行慈悲喜舍。<a id="a-4K"></a>妙吉祥。<a id="a-4L"></a>如是名为声。<a id="a-4M"></a>闻神力行菩萨。<a id="a-4N"></a>妙吉祥。<a id="a-4O"></a>云何如来神力行菩萨。<a id="a-4P"></a>譬如有人为大事因缘故。<a id="a-4Q"></a>重事因缘故。<a id="a-4R"></a>欲过如前微尘数世界。<a id="a-4S"></a>彼自思惟。<a id="a-4T"></a>我今当作何神通力而能疾过如是世界。<a id="a-4U"></a>便作是念。<a id="a-4V"></a>我当作彼如来神力越彼世界。<a id="a-4W"></a>即以如来神力超彼世界。<a id="a-4X"></a>妙吉祥。<a id="a-4Y"></a>于汝意云何。<a id="a-4Z"></a>是人能越彼世界耶。<a id="a-4a"></a>妙吉祥菩萨白佛言。<a id="a-4b"></a>世尊。<a id="a-4c"></a>是人速能超彼世界。<a id="a-4d"></a>佛言。<a id="a-4e"></a>如是如是。<a id="a-4f"></a>妙吉祥。<a id="a-4g"></a>若善男子善女人。<a id="a-4h"></a>发心希求无上正等正觉。<a id="a-4i"></a>不与声闻同共住止。<a id="a-4j"></a>承事亲近狎习谈论。<a id="a-4k"></a>亦不共彼受用衣食。<a id="a-4l"></a>不在园林及于寺中同经行处。<a id="a-4m"></a>读诵思惟声闻乘教乃至一颂。<a id="a-4n"></a>亦不教他读诵思惟声闻乘教。<a id="a-4o"></a>常惟读诵大乘。<a id="a-4p"></a>演说大乘。<a id="a-4q"></a>于身语心常令清净。<a id="a-4r"></a>于戒善法亦常安住。<a id="a-4s"></a>亦能令他净身语心安住戒法。<a id="a-4t"></a>若有菩萨。<a id="a-4u"></a>发趣大乘。<a id="a-4v"></a>读诵大乘。<a id="a-4w"></a>摄受大乘。<a id="a-4x"></a>常于此人恭敬归向。<a id="a-4y"></a>承事亲近狎习谈论。<a id="a-4z"></a>所有衣食共为受用。<a id="a-50"></a>与彼菩萨而共同住同经行处。<a id="a-51"></a>常求大乘。<a id="a-52"></a>摄取大乘。<a id="a-53"></a>受持大乘。<a id="a-54"></a>以种种香华涂香末香灯明华鬘。<a id="a-55"></a>敬心供养。<a id="a-56"></a>常惟读诵大乘经典。<a id="a-57"></a>以欢喜心演说大乘。<a id="a-58"></a>于未学菩萨不起慢心。<a id="a-59"></a>于余菩萨亦令安住。<a id="a-5A"></a>含笑先言。<a id="a-5B"></a>语不粗犷。<a id="a-5C"></a>所说柔软令人乐闻。<a id="a-5D"></a>于他亦尔。<a id="a-5E"></a>假使遭遇失命因缘。<a id="a-5F"></a>亦不舍离大乘之心。<a id="a-5G"></a>若有菩萨。<a id="a-5H"></a>发趣大乘。<a id="a-5I"></a>读诵大乘。<a id="a-5J"></a>摄受大乘。<a id="a-5K"></a>以增上心欢喜亲奉。<a id="a-5L"></a>亦教于他恭敬供养。<a id="a-5M"></a>亦不与他共为诤竞。<a id="a-5N"></a>于未曾闻大乘经典常乐希求。<a id="a-5O"></a>于说法者起恭敬心生大师想。<a id="a-5P"></a>于未学菩萨不生慢心。<a id="a-5Q"></a>于他过咎若实不实不应诃责。<a id="a-5R"></a>亦不好求他人过失。<a id="a-5S"></a>既自行已复教余人如是修学。<a id="a-5T"></a>妙吉祥。<a id="a-5U"></a>如是菩萨自观有情失菩萨业者教令得业。<a id="a-5V"></a>亦能令他教诸有情失菩萨业者教令得业。<a id="a-5W"></a>自观有情失菩萨道者教令得道。<a id="a-5X"></a>亦能令他观诸有情失菩萨道者教令得道。<a id="a-5Y"></a>自观有情失菩萨行者教令得行。<a id="a-5Z"></a>亦能令他观诸有情失菩萨行者教令得行。<a id="a-5a"></a>自观有情失菩萨因者教令得因。<a id="a-5b"></a>亦能令他观诸有情失菩萨因者教令得因。<a id="a-5c"></a>自观有情失菩萨善巧者令得善巧。<a id="a-5d"></a>亦能令他观诸有情失菩萨善巧者令得善巧。<a id="a-5e"></a>自观有情失菩萨事者教令得事。<a id="a-5f"></a>亦能令他观诸有情失菩萨事者教令得事。<a id="a-5g"></a>自观有情失菩萨加行力者令得加行。<a id="a-5h"></a>亦能令他观诸有情失菩萨加行力者令得加行。<a id="a-5i"></a>自观有情失菩萨行依止处者令得依处。<a id="a-5j"></a>亦能令他观诸有情失菩萨行依止处者令得依处。<a id="a-5k"></a>自观有情失慈悲喜舍者令得慈悲喜舍。<a id="a-5l"></a>亦能令他观诸有情失慈悲喜舍者令得慈悲喜舍。<a id="a-5m"></a>自观有情失平等行者令得平等行。<a id="a-5n"></a>亦能令他观诸有情失平等行者令得平等行。<a id="a-5o"></a>自观有情不信三宝者令信三宝。<a id="a-5p"></a>亦能令他观诸有情不信三宝者令信三宝。<a id="a-5q"></a>自观有情失善法欲者令得善法欲。<a id="a-5r"></a>亦能令他观诸有情失善法欲者令得善法欲。<a id="a-5s"></a>自观有情被系缚囚执者令得解脱。<a id="a-5t"></a>亦能令他观诸有情被系缚囚执者令得解脱。<a id="a-5u"></a>自观有情有病苦者施以医药。<a id="a-5v"></a>亦能令他观诸有情有病苦者施以医药。<a id="a-5w"></a>自观有情失于佛所植善根者令得善根。<a id="a-5x"></a>亦能令他观诸有情失善根者令得善根。<a id="a-5y"></a>自观有情无依怙者为作归趣。<a id="a-5z"></a>亦能令他观诸有情无依怙者为作归趣。<a id="a-60"></a>自观有情久睡眠者令得觉悟。<a id="a-61"></a>亦能令他观诸有情久睡眠者令得觉悟。<a id="a-62"></a>自观有情生下贱者令生胜处。<a id="a-63"></a>亦能令他观诸有情生下贱者令生胜处。<a id="a-64"></a>自观有情失菩提心者令得菩提心。<a id="a-65"></a>亦能令他观诸有情失菩提心者令得菩提心。<a id="a-66"></a>自观有情失法足者令得法足。<a id="a-67"></a>亦能令他观诸有情失法足者令得法足。<a id="a-68"></a>自观有情失福智资粮者令得资粮。<a id="a-69"></a>亦能令他观诸有情失福智资粮者令得资粮。<a id="a-6A"></a>自观有情失大乘信者令入正信。<a id="a-6B"></a>亦能令他观诸有情失大乘信者令得正信。<a id="a-6C"></a>自观有情失戒护者令住戒护。<a id="a-6D"></a>亦能令他观诸有情失戒护者令住戒护。<a id="a-6E"></a>自观有情失法随法者令其得法。<a id="a-6F"></a>亦能令他观诸有情失法随法者令得其法。<a id="a-6G"></a>自观有情失和忍者令得和忍。<a id="a-6H"></a>亦能令他观诸有情失和忍者令得和忍。<a id="a-6I"></a>自观有情失止观者令住止观。<a id="a-6J"></a>亦能令他观诸有情失止观者令得止观。<a id="a-6K"></a>自观有情失菩萨精进者令住精进。<a id="a-6L"></a>亦能令他观诸有情失菩萨精进者令得精进。<a id="a-6M"></a>自观有情失布施调顺知足者令得施等。<a id="a-6N"></a>亦能令他观诸有情失施等者令得施等。<a id="a-6O"></a>自观有情失念慧持行者令得念等。<a id="a-6P"></a>亦能令他观诸有情失念等者令得念等。<a id="a-6Q"></a>自观有情失趣彼岸道者令趣彼岸道。<a id="a-6R"></a>亦能令他观诸有情失趣彼岸道者令趣彼岸道。<a id="a-6S"></a>自观有情不生佛家者令生佛家。<a id="a-6T"></a>亦能令他观诸有情不生佛家者令生佛家。<a id="a-6U"></a>自观有情失善友者令得善友。<a id="a-6V"></a>亦能令他观诸有情失善友者令得善友。<a id="a-6W"></a>自观有情失利有情心者令得利有情心。<a id="a-6X"></a>亦能令他观诸有情失利有情心者令得利有情心。<a id="a-6Y"></a>自观有情失依法者令得依法。<a id="a-6Z"></a>亦能令他观诸有情失依法者令得依法。<a id="a-6a"></a>自观有情失依智者令得依智。<a id="a-6b"></a>亦能令他观诸有情失依智者令得依智。<a id="a-6c"></a>自观有情失依义者令得依义。<a id="a-6d"></a>亦能令他观诸有情失依义者令得依义。<a id="a-6e"></a>自观有情失依了义经者令得依了义经。<a id="a-6f"></a>亦能令他观诸有情失依了义经者令得依了义经。<a id="a-6g"></a>自观有情失四正勤者令得四正勤。<a id="a-6h"></a>亦能令他观诸有情失四正勤者令得四正勤。<a id="a-6i"></a>自观有情失实语法语利益语调伏语者。<a id="a-6j"></a>令住实语法语利益语调伏语。<a id="a-6k"></a>亦能令他观诸有情失实语法语利益语调伏语者。<a id="a-6l"></a>令住实语法语利益语调伏语。<a id="a-6m"></a>自观有情见贫贱者令得富贵。<a id="a-6n"></a>亦能令他观诸有情见贫贱者令得富贵。<a id="a-6o"></a>菩萨摩诃萨。<a id="a-6p"></a>于诸有情起大慈心悉令周遍。<a id="a-6q"></a>作如是念。<a id="a-6r"></a>彼诸有情无依无怙。<a id="a-6s"></a>无归无趣。<a id="a-6t"></a>无洲无渚。<a id="a-6u"></a>无舍宅。<a id="a-6v"></a>无救护者。<a id="a-6w"></a>我于何时能为有情作救护耶。<a id="a-6x"></a>妙吉祥。<a id="a-6y"></a>譬如少壮妙翅鸟王有大势力随意飞上妙高山顶。<a id="a-6z"></a>如来神力行菩萨亦复如是。<a id="a-70"></a>具大善根勇疾之力。<a id="a-71"></a>随意能趣佛会中生。<a id="a-72"></a>能与恶趣有情而作救护。<a id="a-73"></a>妙吉祥。<a id="a-74"></a>如是名为如来神力行菩萨。<a id="a-75"></a>妙吉祥。<a id="a-76"></a>若善男子善女人。<a id="a-77"></a>于日日中以天妙衣天百味食。<a id="a-78"></a>供养十方一切世界微尘数诸佛。<a id="a-79"></a>复满恒河沙数世界如意宝珠而用布施。<a id="a-7A"></a>乃至恒河沙劫。<a id="a-7B"></a>如是供养。<a id="a-7C"></a>若复有人教一有情得预流果。<a id="a-7D"></a>其福胜彼无量无数。<a id="a-7E"></a>妙吉祥。<a id="a-7F"></a>若善男子善女人。<a id="a-7G"></a>教彼十方一切世界微尘数有情得预流果。<a id="a-7H"></a>若复有人教一有情得一来果。<a id="a-7I"></a>其福胜彼无量无数。<a id="a-7J"></a>妙吉祥。<a id="a-7K"></a>若善男子善女人。<a id="a-7L"></a>教彼十方一切世界微尘数有情得一来果。<a id="a-7M"></a>若复有人教一有情得不还果。<a id="a-7N"></a>其福胜彼无量无数。<a id="a-7O"></a>妙吉祥。<a id="a-7P"></a>若善男子善女人。<a id="a-7Q"></a>教彼十方一切世界微尘数有情得不还果。<a id="a-7R"></a>若复有人教一有情得阿罗汉果。<a id="a-7S"></a>其福胜彼无量无数。<a id="a-7T"></a>妙吉祥。<a id="a-7U"></a>若善男子善女人。<a id="a-7V"></a>教彼十方一切世界微尘数有情得阿罗汉果。<a id="a-7W"></a>若复有人教一有情证独觉果。<a id="a-7X"></a>其福胜彼无量无数。<a id="a-7Y"></a>妙吉祥。<a id="a-7Z"></a>若善男子善女人。<a id="a-7a"></a>教彼十方一切世界微尘数有情得独觉果。<a id="a-7b"></a>若复有人教一羊车行菩萨令其安住菩提之心。<a id="a-7c"></a>其福胜彼无量无数。<a id="a-7d"></a>妙吉祥。<a id="a-7e"></a>若善男子善女人。<a id="a-7f"></a>教彼十方一切世界微尘数有情得羊车行菩提之心。<a id="a-7g"></a>若复有人教一有情得象车行菩提之心。<a id="a-7h"></a>其福胜彼无量无数。<a id="a-7i"></a>妙吉祥。<a id="a-7j"></a>若善男子善女人。<a id="a-7k"></a>教彼十方一切世界微尘数有情得象车行菩提之心。<a id="a-7l"></a>若复有人教一有情得日月神力行菩提之心。<a id="a-7m"></a>其福胜彼无量无数。<a id="a-7n"></a>妙吉祥。<a id="a-7o"></a>若善男子善女人。<a id="a-7p"></a>教彼十方一切世界微尘数有情得日月神力行菩提之心。<a id="a-7q"></a>若复有人教一有情得声闻神力行菩提之心。<a id="a-7r"></a>其福胜彼无量无数。<a id="a-7s"></a>妙吉祥。<a id="a-7t"></a>若善男子善女人。<a id="a-7u"></a>教彼十方一切世界微尘数有情得声闻神力行菩提之心。<a id="a-7v"></a>若复有人教一有情得如来神力行菩提之心。<a id="a-7w"></a>其福胜彼无量无数。<a id="a-7x"></a>妙吉祥。<a id="a-7y"></a>若善男子善女人。<a id="a-7z"></a>于日日中以天妙衣天百味食。<a id="a-80"></a>供养十方一切世界微尘数有情。<a id="a-81"></a>乃至恒河沙劫如是供养。<a id="a-82"></a>若复有人以一饮食施一近事归依三宝受五学处于佛教法生正信者。<a id="a-83"></a>其福胜彼无量无数。<a id="a-84"></a>妙吉祥。<a id="a-85"></a>若善男子善女人。<a id="a-86"></a>以天妙衣天百味食。<a id="a-87"></a>供养十方一切世界微尘数近事。<a id="a-88"></a>乃至恒河沙劫如是供养。<a id="a-89"></a>若复有人以一饮食施第八人。<a id="a-8A"></a>其福胜彼无量无数。<a id="a-8B"></a>妙吉祥。<a id="a-8C"></a>若善男子善女人。<a id="a-8D"></a>以天妙衣天百味食。<a id="a-8E"></a>供养十方一切世界微尘数第八人。<a id="a-8F"></a>乃至恒河沙劫如是供养。<a id="a-8G"></a>若复有人以一饮食施一预流果。<a id="a-8H"></a>其福胜彼无量无数。<a id="a-8I"></a>妙吉祥。<a id="a-8J"></a>若善男子善女人。<a id="a-8K"></a>以天妙衣天百味食。<a id="a-8L"></a>供养十方一切世界微尘数预流果。<a id="a-8M"></a>乃至恒河沙劫如是供养。<a id="a-8N"></a>若复有人以一饮食施一一来果。<a id="a-8O"></a>其福胜彼无量无数。<a id="a-8P"></a>妙吉祥。<a id="a-8Q"></a>若善男子善女人。<a id="a-8R"></a>以天妙衣天百味食。<a id="a-8S"></a>供养十方一切世界微尘数一来果。<a id="a-8T"></a>乃至恒河沙劫如是供养。<a id="a-8U"></a>若复有人以一饮食施一不还果。<a id="a-8V"></a>其福胜彼无量无数。<a id="a-8W"></a>妙吉祥。<a id="a-8X"></a>若善男子善女人。<a id="a-8Y"></a>以天妙衣天百味食。<a id="a-8Z"></a>供养十方一切世界微尘数不还果。<a id="a-8a"></a>乃至恒河沙劫如是供养。<a id="a-8b"></a>若复有人以一饮食施一阿罗汉果。<a id="a-8c"></a>其福胜彼无量无数。<a id="a-8d"></a>妙吉祥。<a id="a-8e"></a>若善男子善女人。<a id="a-8f"></a>以天妙衣天百味食供养十方一切世界微尘数阿罗汉果。<a id="a-8g"></a>乃至恒河沙劫如是供养。<a id="a-8h"></a>若复有人以一饮食施一独觉。<a id="a-8i"></a>其福胜彼无量无数。<a id="a-8j"></a>妙吉祥。<a id="a-8k"></a>若善男子善女人。<a id="a-8l"></a>以天妙衣天百味食。<a id="a-8m"></a>供养十方一切世界微尘数独觉。<a id="a-8n"></a>乃至恒河沙劫如是供养。<a id="a-8o"></a>若复有人以一饮食施一羊车行菩萨。<a id="a-8p"></a>其福胜彼无量无数。<a id="a-8q"></a>何以故。<a id="a-8r"></a>妙吉祥。<a id="a-8s"></a>是菩萨摩诃萨。<a id="a-8t"></a>随于何时。<a id="a-8u"></a>随以何事。<a id="a-8v"></a>发菩提心。<a id="a-8w"></a>即于尔时无一不善而不舍弃。<a id="a-8x"></a>无一佛法而不生长。<a id="a-8y"></a>妙吉祥。<a id="a-8z"></a>由是菩萨具足如是不可思议胜功德故。<a id="a-90"></a>妙吉祥。<a id="a-91"></a>譬如迦陵频伽鸟王在卵[穀-禾+卵]中虽自未开已能胜彼一切群鸟。<a id="a-92"></a>由有深妙美音声故。<a id="a-93"></a>如是如是。<a id="a-94"></a>妙吉祥。<a id="a-95"></a>菩萨初发菩提之心处无明[穀-禾+卵]。<a id="a-96"></a>虽业烦恼闇翳覆障。<a id="a-97"></a>然能胜彼声闻独觉。<a id="a-98"></a>由有回向善根行愿妙音声故。<a id="a-99"></a>妙吉祥。<a id="a-9A"></a>若善男子善女人。<a id="a-9B"></a>以天妙衣天百味食。<a id="a-9C"></a>供养十方一切世界微尘数羊车行菩萨。<a id="a-9D"></a>乃至恒河沙劫如是供养。<a id="a-9E"></a>若复有人以一饮食施一象车行菩萨。<a id="a-9F"></a>其福胜彼无量无数。<a id="a-9G"></a>妙吉祥。<a id="a-9H"></a>若善男子善女人。<a id="a-9I"></a>以天妙衣天百味食。<a id="a-9J"></a>供养十方一切世界微尘数象车行菩萨乃至恒河沙劫如是供养。<a id="a-9K"></a>若复有人以一饮食施一日月神力行菩萨。<a id="a-9L"></a>其福胜彼无量无数。<a id="a-9M"></a>妙吉祥。<a id="a-9N"></a>若善男子善女人。<a id="a-9O"></a>以天妙衣天百味食。<a id="a-9P"></a>供养十方一切世界微尘数日月神力行菩萨。<a id="a-9Q"></a>乃至恒河沙劫如是供养。<a id="a-9R"></a>若复有人以一饮食施一声闻神力行菩萨。<a id="a-9S"></a>其福胜彼无量无数。<a id="a-9T"></a>妙吉祥。<a id="a-9U"></a>若善男子善女人。<a id="a-9V"></a>以天妙衣天百味食。<a id="a-9W"></a>供养十方一切世界微尘数声闻神力行菩萨。<a id="a-9X"></a>乃至恒河沙劫如是供养。<a id="a-9Y"></a>若复有人以一饮食施一如来神力行菩萨。<a id="a-9Z"></a>其福胜彼无量无数。<a id="a-9a"></a>妙吉祥若善男子善女人。<a id="a-9b"></a>以天妙衣天百味食。<a id="a-9c"></a>供养十方一切世界微尘数如来神力行菩萨。<a id="a-9d"></a>乃至恒河沙劫如是供养。<a id="a-9e"></a>若复有人闻此法门深心信受。<a id="a-9f"></a>其福胜彼无量无数。<a id="a-9g"></a>妙吉祥。<a id="a-9h"></a>若善男子善女人。<a id="a-9i"></a>造立十方一切世界微尘数寺。<a id="a-9j"></a>供养三千大千世界微尘数独觉。<a id="a-9k"></a>其僧房舍皆以阎浮檀金之所成就。<a id="a-9l"></a>以电灯末尼宝而为庄校。<a id="a-9m"></a>一切光宝以为阶陛。<a id="a-9n"></a>末尼真珠众宝璎珞以为严饰。<a id="a-9o"></a>幢盖缯幡处处悬列。<a id="a-9p"></a>如意珠王宝网铃铎以为其帐。<a id="a-9q"></a>龙护栴檀以为香泥用涂其地。<a id="a-9r"></a>曼陀罗华。<a id="a-9s"></a>摩诃曼陀罗华。<a id="a-9t"></a>曼殊沙华。<a id="a-9u"></a>摩诃曼殊沙华。<a id="a-9v"></a>苏末那华。<a id="a-9w"></a>嗢钵罗华。<a id="a-9x"></a>拘物头华。<a id="a-9y"></a>分陀利华。<a id="a-9z"></a>婆利沙华。<a id="a-A0"></a>咀罗尼华。<a id="a-A1"></a>瞿咀罗尼华。<a id="a-A2"></a>跋罗华。<a id="a-A3"></a>苏健地华。<a id="a-A4"></a>如是等诸上妙华而为散布。<a id="a-A5"></a>以天妙衣天百味食而供养之。<a id="a-A6"></a>乃至恒河沙劫如是供养。<a id="a-A7"></a>若复有人得闻佛名。<a id="a-A8"></a>若一切智名。<a id="a-A9"></a>若世间主名。<a id="a-AA"></a>若观形像乃至经卷所有画像。<a id="a-AB"></a>其福胜彼无量无数。<a id="a-AC"></a>何况有人合十指爪而为恭敬。<a id="a-AD"></a>其福胜彼无量无数。<a id="a-AE"></a>况复以诸灯明香华。<a id="a-AF"></a>乃至赞佛一相功德。<a id="a-AG"></a>其福转胜。<a id="a-AH"></a>于当来世受大富乐。<a id="a-AI"></a>乃至到于一切智智。<a id="a-AJ"></a>妙吉祥。<a id="a-AK"></a>如一滴水投大海中。<a id="a-AL"></a>乃至劫火起时终不中尽。<a id="a-AM"></a>妙吉祥。<a id="a-AN"></a>菩萨亦尔。<a id="a-AO"></a>以少善根回向成佛。<a id="a-AP"></a>乃至一切智火生时终不中尽。<a id="a-AQ"></a>妙吉祥。<a id="a-AR"></a>譬如月轮能胜众星。<a id="a-AS"></a>光明圆满广大高胜。<a id="a-AT"></a>菩萨亦尔。<a id="a-AU"></a>以少善根回向成佛。<a id="a-AV"></a>而能胜彼声闻独觉。<a id="a-AW"></a>由其善根广大高胜。<a id="a-AX"></a>妙吉祥。<a id="a-AY"></a>如来应正等觉有如是等不可思议功德。<a id="a-AZ"></a>妙吉祥。<a id="a-Aa"></a>若善男子善女人。<a id="a-Ab"></a>以天妙衣天百味食。<a id="a-Ac"></a>供养十方一切世界微尘数声闻独觉及诸菩萨。<a id="a-Ad"></a>乃至恒河沙劫如是供养。<a id="a-Ae"></a>若复有人能于此经心生信受。<a id="a-Af"></a>其福胜彼无量无数。<a id="a-Ag"></a>何况有人书写为人演说。<a id="a-Ah"></a>其福最胜。<a id="a-Ai"></a>何以故。<a id="a-Aj"></a>是成佛因故。<a id="a-Ak"></a>妙吉祥。<a id="a-Al"></a>若有男子女人。<a id="a-Am"></a>以嗔恶心侵夺无量声闻独觉饮食衣服。<a id="a-An"></a>若复有人以嗔恶心侵夺信乐大乘菩萨乃至少许饮食衣服。<a id="a-Ao"></a>或一日中令其不食。<a id="a-Ap"></a>其罪重彼无量无数。<a id="a-Aq"></a>何以故。<a id="a-Ar"></a>一切三世声闻独觉。<a id="a-As"></a>于无数劫修行施戒忍辱精进禅定智慧。<a id="a-At"></a>皆为自身断除烦恼。<a id="a-Au"></a>菩萨不尔。<a id="a-Av"></a>乃至毫厘施傍生时。<a id="a-Aw"></a>皆为三宝不断绝故。<a id="a-Ax"></a>妙吉祥。<a id="a-Ay"></a>假使有人以嗔恶心毁坏无量无边无数独觉戒定智慧解脱知见。<a id="a-Az"></a>假使有人以嗔恶心于一信乐大乘菩萨损坏戒支及所学事令不成就。<a id="a-B0"></a>其罪重彼无量无数。<a id="a-B1"></a>何以故。<a id="a-B2"></a>一切三世声闻独觉。<a id="a-B3"></a>于无数劫。<a id="a-B4"></a>所有戒定智慧解脱解脱知见。<a id="a-B5"></a>皆为自身断除烦恼。<a id="a-B6"></a>菩萨不尔。<a id="a-B7"></a>乃至一日修戒定慧解脱解脱知见。<a id="a-B8"></a>皆为有情断除烦恼。<a id="a-B9"></a>妙吉祥。<a id="a-BA"></a>假使有人以嗔恶心系缚十方一切有情置牢狱中。<a id="a-BB"></a>若复有人以嗔恶心于菩萨所不欲眼视背之而去。<a id="a-BC"></a>其罪重彼无量无数。<a id="a-BD"></a>妙吉祥。<a id="a-BE"></a>假使有人以嗔恶心挑出十方一切世界有情眼目。<a id="a-BF"></a>若复有人以嗔恶心于菩萨所不欲眼视背之而去。<a id="a-BG"></a>其罪重彼无量无数。<a id="a-BH"></a>妙吉祥。<a id="a-BI"></a>假使十方一切有情皆被挑目。<a id="a-BJ"></a>复有余人于复有情起大慈心令眼平复所得功德。<a id="a-BK"></a>若复有人以清净心而往瞻视大乘菩萨。<a id="a-BL"></a>其福胜彼无量无数。<a id="a-BM"></a>妙吉祥。<a id="a-BN"></a>假使有人能令十方所有狱囚皆得解脱。<a id="a-BO"></a>受转轮圣王天帝释乐。<a id="a-BP"></a>若复有人以清净心瞻视赞叹大乘菩萨。<a id="a-BQ"></a>其福胜彼无量无数。<a id="a-BR"></a>妙吉祥。<a id="a-BS"></a>假使有人能令十方一切有情证独觉果所得功德。<a id="a-BT"></a>若复有人教一信乐大乘菩萨。<a id="a-BU"></a>曾于佛所种一善根令得增长。<a id="a-BV"></a>其福胜彼无量无数。<a id="a-BW"></a>妙吉祥。<a id="a-BX"></a>若有深信大乘菩萨于十方世界一切有情皆令安住菩提之心所得功德。<a id="a-BY"></a>若复有人以大乘法乃至一颂教示于他。<a id="a-BZ"></a>其福胜彼无量无数。<a id="a-Ba"></a>妙吉祥。<a id="a-Bb"></a>假使有人以十方世界微尘数独觉。<a id="a-Bc"></a>置于地狱饿鬼傍生。<a id="a-Bd"></a>若复有人于一初发菩提心者而作障碍。<a id="a-Be"></a>其罪重彼无量无数。<a id="a-Bf"></a>妙吉祥。<a id="a-Bg"></a>假使有人于十方世界一切有情发菩提心者而作障碍。<a id="a-Bh"></a>若复有人于一深信大乘菩萨菩提之心而作障碍。<a id="a-Bi"></a>其罪重彼无量无数。<a id="a-Bj"></a>妙吉祥。<a id="a-Bk"></a>假使十方一切有情。<a id="a-Bl"></a>皆堕地狱饿鬼傍生。<a id="a-Bm"></a>琰摩王界。<a id="a-Bn"></a>设复有人救济令出。<a id="a-Bo"></a>复教安住菩提之心所得功德。<a id="a-Bp"></a>若复有人令一有情于大乘中深生信解。<a id="a-Bq"></a>其福胜彼无量无数。<a id="a-Br"></a>妙吉祥。<a id="a-Bs"></a>假使有人于十方世界满中独觉而生轻慢。<a id="a-Bt"></a>若复有人于一初始发心菩萨生轻慢心。<a id="a-Bu"></a>其罪重彼无量无数。<a id="a-Bv"></a>妙吉祥。<a id="a-Bw"></a>假使有人于十方世界微尘数。<a id="a-Bx"></a>独觉断绝利养。<a id="a-By"></a>于十方界彰其恶名。<a id="a-Bz"></a>若复有人于一深信大乘菩萨断绝利养彰其恶名。<a id="a-C0"></a>其罪重彼无量无数。<a id="a-C1"></a>妙吉祥。<a id="a-C2"></a>若善男子善女人。<a id="a-C3"></a>于一深信大乘菩萨。<a id="a-C4"></a>为求正法故乃至施一水瓶。<a id="a-C5"></a>由此福业当得无量转轮圣王胜妙果报。<a id="a-C6"></a>何况施与受持读诵深生信解菩萨摩诃萨。<a id="a-C7"></a>尔时世尊说此经已。<a id="a-C8"></a>妙吉祥童子。<a id="a-C9"></a>及诸菩萨摩诃萨。<a id="a-CA"></a>诸声闻众。<a id="a-CB"></a>天龙药叉健闼婆阿苏罗揭路荼人非人等。<a id="a-CC"></a>皆大欢喜。<a id="a-CD"></a>信受奉行。</p>
 </body>
</html>