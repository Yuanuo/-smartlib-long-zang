<!doctype html>
<html id="z3IBTqfQX" data-ver="218">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">次明坛场画像法式。</h1>
  <p id="a2">佛告阿难陀。<a id="a-3"></a>若有男子女人。<a id="a-4"></a>情所祈愿或为大雨或为大旱。<a id="a-5"></a>灾横兵戈众病疫疟。<a id="a-6"></a>凡是一切不如意事。<a id="a-7"></a>欲读诵此大孔雀咒王冀求消灭者。<a id="a-8"></a>应如是作法。<a id="a-9"></a>可于静处平治地已。<a id="a-A"></a>作小坛场可高四五指方三四肘。<a id="a-B"></a>或时更大。<a id="a-C"></a>应取未堕地黄牛粪净涂坛上。<a id="a-D"></a>于此坛中安佛形像面向西出。<a id="a-E"></a>于像左边置大孔雀王像。<a id="a-F"></a>或塑或画庄饰如法。<a id="a-G"></a>或以孔雀尾三四茎竖于净塼跗上。<a id="a-H"></a>亦以牛粪涂拭。<a id="a-I"></a>此之三事有一皆得。<a id="a-J"></a>以白遏迦华(此方所无可以梨奈花等替之)或白羯罗毗罗华(岭南有北地无可以白杏柰华或蜀葵华等替之)或以尸利沙树华(即夜合树是也)或频蠡树叶(此方亦无可以枣桑荷叶替之)散布坛上。<a id="a-K"></a>先于佛前随其所有。<a id="a-L"></a>设诸饮食种种供养。</p>
  <p id="aM">次于大孔雀王菩萨前。<a id="a-N"></a>安蜜水沙糖水牛乳及酪饼饭一盘。<a id="a-O"></a>尽心奉献已。<a id="a-P"></a>手执香鑢烧安悉香。<a id="a-Q"></a>东面供养如前启请。<a id="a-R"></a>佛及圣众四天王众。<a id="a-S"></a>一一称名至心请召。<a id="a-T"></a>来拥护我某甲并诸眷属。<a id="a-U"></a>皆得安隐寿命百年。</p>
  <p id="aV">次于坛东面。<a id="a-W"></a>安沙糖饼及乳粥沙糖水饼饭一盘。<a id="a-X"></a>供养持国天王健达婆等神。</p>
  <p id="aY">次于坛南面。<a id="a-Z"></a>安油麻粥并司杜水一瓶饼饭一盘。<a id="a-a"></a>供养增长天王俱槃茶等神。</p>
  <p id="ab">次于坛西面安乳粥并乳一瓶饼饭一盘。<a id="a-c"></a>供养广目天王诸龙等神。</p>
  <p id="ad">次于坛北面。<a id="a-e"></a>安酪和饭并司杜水一瓶饼饭一盘。<a id="a-f"></a>供养毗沙门天王药叉等神。<a id="a-g"></a>然更随时布诸花果。<a id="a-h"></a>烧沉水香苏合香熏陆香普为供养。<a id="a-i"></a>其疫病人安佛右边西面而坐。<a id="a-j"></a>咒师东面。<a id="a-k"></a>可将孔雀羽一二茎。<a id="a-l"></a>或以茅草拂病者身。<a id="a-m"></a>诵前心咒二十一遍。<a id="a-n"></a>称病者名日别三时为供养已。<a id="a-o"></a>所有供食置于水中。<a id="a-p"></a>或埋于地勿令得食亦勿足蹈。<a id="a-q"></a>所有坛场以泥薄拭。<a id="a-r"></a>或以牛粪涂地。<a id="a-s"></a>此是孔雀王咒寻常供养法式。<a id="a-t"></a>凡有所求皆可依法作此坛场。<a id="a-u"></a>若贫无者随其现有而设供养。</p>
  <p id="av">次明画像法。<a id="a-w"></a>取新白氎。<a id="a-x"></a>彩色和以木胶不用皮胶。<a id="a-y"></a>置新盏中。<a id="a-z"></a>其画像人当于晨朝。<a id="a-10"></a>清净澡浴着新衣受八戒。<a id="a-11"></a>然后执作佛像。<a id="a-12"></a>应作金色。<a id="a-13"></a>着桃华色袈裟。<a id="a-14"></a>坐金师子座。<a id="a-15"></a>左边画摩诃摩瑜利天神。<a id="a-16"></a>赤白色着白色裙帔白綖络髆。<a id="a-17"></a>身有四臂诸庄严具皆以金作。<a id="a-18"></a>于莲华上立或于金座上立。<a id="a-19"></a>右边一手持柚子。<a id="a-1A"></a>一手执莲华。<a id="a-1B"></a>左边一手持吉祥果(大如苽蒌黄赤色此方所无)一手执孔雀尾三茎。<a id="a-1C"></a>佛菩萨中间画金色孔雀王像。<a id="a-1D"></a>于宝装莲华上立。<a id="a-1E"></a>胭前以牛黄画作万字。<a id="a-1F"></a>于佛边画圣者阿难陀胡跪合掌。<a id="a-1G"></a>于此中间画金刚手神王。<a id="a-1H"></a>右手执白拂左手把金刚叉。<a id="a-1I"></a>于佛四边画种种华果供养。<a id="a-1J"></a>东边画毗提诃洲形如半月于中。<a id="a-1K"></a>画持国健达婆天王以众。<a id="a-1L"></a>健达婆神而共围绕。<a id="a-1M"></a>于佛南边画赡部洲其形如车北广南狭。<a id="a-1N"></a>于中画俱槃茶增长天王。<a id="a-1O"></a>以众俱槃茶神而共围绕。<a id="a-1P"></a>于佛西边画瞿陀尼洲形如满月。<a id="a-1Q"></a>于中画广目龙天王。<a id="a-1R"></a>以诸龙众而共围绕。<a id="a-1S"></a>于佛北边画北俱卢洲其形正方。<a id="a-1T"></a>于中画多闻药叉天王。<a id="a-1U"></a>以诸药叉神而共围绕。<a id="a-1V"></a>既画像已于坛中安置。<a id="a-1W"></a>同前面向西出。<a id="a-1X"></a>可取白月一日于画像前广设供养。<a id="a-1Y"></a>应诵心咒或诵经中余咒。<a id="a-1Z"></a>次令清净童女捼綖。<a id="a-1a"></a>于画像前诵咒结之作一百八结。<a id="a-1b"></a>其咒人系自肘后。<a id="a-1c"></a>是护身法于伴助人同斯护法。<a id="a-1d"></a>若欲作法时皆须修习预前方便。<a id="a-1e"></a>应诵此咒满一万遍或十万遍。</p>
  <p id="a1f">南谟薄伽跋帝　阿末丽毗末丽悉地(亭夜反)</p>
  <p id="a1g">我某甲并诸眷属。<a id="a-1h"></a>至十五日于画像前。<a id="a-1i"></a>取黄牛粪更作四肘方坛。<a id="a-1j"></a>于其坛上以白粳米布作四洲形势。<a id="a-1k"></a>各于其处施设如前所陈供养。<a id="a-1l"></a>又于东方持国天王烧白胶香。<a id="a-1m"></a>南方烧紫廿芥子以盐相和。<a id="a-1n"></a>西方烧苏和安悉香。<a id="a-1o"></a>北方烧熏陆香。<a id="a-1p"></a>如前供养于佛及摩诃摩瑜利天神前。<a id="a-1q"></a>烧众名香。<a id="a-1r"></a>及以种种饮食种种花果广陈供养。<a id="a-1s"></a>复以金银铜锡及铁。<a id="a-1t"></a>打作五丸如酸枣核。<a id="a-1u"></a>安在七重菩提叶上(若无以桑叶替之)安在像前。<a id="a-1v"></a>次于坛前穿地作火炉。<a id="a-1w"></a>方一肘深一尺于中然火令着。<a id="a-1x"></a>次以乌昙跋罗木钵罗奢木(此方所无宜以桑枣木替之亦得)及牛膝草茎。<a id="a-1y"></a>三中随一截长五寸。<a id="a-1z"></a>破之粗如指许。<a id="a-20"></a>须八百片每诵咒。<a id="a-21"></a>咒之一遍投于火中。<a id="a-22"></a>并苏芥子。<a id="a-23"></a>若于其方有尸婆鸣叫者(是野干鸣)如前所说随方供养之物而陈设之。<a id="a-24"></a>及诸同伴皆不应恐怖。<a id="a-25"></a>此则是其咒成就相若无好相事不成者取叶上五丸咒八百遍。<a id="a-26"></a>即得随愿事皆成就。<a id="a-27"></a>自取金丸置于口中。<a id="a-28"></a>同伴人随情与一。<a id="a-29"></a>皆不须咽随处举之。<a id="a-2A"></a>若更有余人可于供养食中。<a id="a-2B"></a>取如酸枣许令各食之。<a id="a-2C"></a>除一切病所求随愿更有别法应往置死尸处。<a id="a-2D"></a>或向四衢道中。<a id="a-2E"></a>作前坛法勿安画像。<a id="a-2F"></a>但置四方天神共相拥护。<a id="a-2G"></a>饮食供养香花等物。<a id="a-2H"></a>并烧炉火及以咒綖法。<a id="a-2I"></a>若得成所作随意。<a id="a-2J"></a>夜见好梦梦见好车及上妙牛象。<a id="a-2K"></a>或见高山果树。<a id="a-2L"></a>或目身升上及胜堂殿。<a id="a-2M"></a>并见父母及余贵人。<a id="a-2N"></a>自着上衣遇善知识。<a id="a-2O"></a>或见少女及童男童女。<a id="a-2P"></a>具妙庄严得上床褥。<a id="a-2Q"></a>种种花果吉祥之事。<a id="a-2R"></a>或见天神报其实语。<a id="a-2S"></a>或见乳酪种种苗稼生肉鲜鱼。<a id="a-2T"></a>或见好马及孔雀等。<a id="a-2U"></a>此即皆是吉祥之相。<a id="a-2V"></a>若异此者即非善瑞。<a id="a-2W"></a>谓若梦见驴骡骆驼。<a id="a-2X"></a>猿猴猪犬蛇蝎猫鼠。<a id="a-2Y"></a>鸱枭雕鹫露形无依。<a id="a-2Z"></a>及恶盘器干樵空舍。<a id="a-2a"></a>停尸林薮江河涸竭。<a id="a-2b"></a>毗那也迦(是为障碍神头如象头身如人体西方俗人皆多供养)此等皆是不吉利相。<a id="a-2c"></a>凡于于一切作咒法时。<a id="a-2d"></a>应作如前拥护之法。<a id="a-2e"></a>若于一切恐怖之处。<a id="a-2f"></a>或于一切病苦之时。<a id="a-2g"></a>如前作法所有疫病。<a id="a-2h"></a>灾厄枉死皆得消散。<a id="a-2i"></a>若小儿病或被鬼持。<a id="a-2j"></a>以孔雀尾拂拭咒之即得离苦。<a id="a-2k"></a>或以咒索系持皆蒙除愈。<a id="a-2l"></a>若作其余坛场咒法。<a id="a-2m"></a>事未成就由作如是孔雀王法。<a id="a-2n"></a>所余诸事亦皆成办。<a id="a-2o"></a>如世尊说。<a id="a-2p"></a>假令人造五逆重罪。<a id="a-2q"></a>若能七度作此坛法事亦得成。<a id="a-2r"></a>或令心定能除众病此据本意。<a id="a-2s"></a>有净信心事皆得成非不信者。<a id="a-2t"></a>阿难陀更有心咒汝当受持。<a id="a-2u"></a>咒曰。</p>
  <p id="a2v">南谟佛陀也　南谟达摩也　南谟僧伽也　南谟金光明孔雀王　南谟摩诃摩瑜利明咒王　怛侄他　頞智(贞励)　伐智侘(他革)计闼喇侘计恶羯死莫羯死　一里弭丽只丽　户嚧腊薜　莫诃户嚧[口*臘]薜　步登笈谜　底冥只西　莫诃鸯揭西莎诃。</p>
  <p id="a2w">阿难陀此摩诃摩瑜利心咒。<a id="a-2x"></a>是一切诸佛之所宣说此是略法。<a id="a-2y"></a>若欲受持读诵者。<a id="a-2z"></a>皆作如前坛场法式。<a id="a-30"></a>有所愿者皆得成就。<a id="a-31"></a>若事不遂心者。<a id="a-32"></a>更多诵心咒为上供养。<a id="a-33"></a>于画像前诵咒坐睡。<a id="a-34"></a>如其梦见丈夫来者。<a id="a-35"></a>即是诵咒有验。<a id="a-36"></a>若见女人来者即是所求。<a id="a-37"></a>天神哀愍感应有此差别。<a id="a-38"></a>若有信心欲常受持求拥护者。<a id="a-39"></a>应当画此摩诃摩瑜利菩萨天神。<a id="a-3A"></a>如前形像前安孔雀。<a id="a-3B"></a>置在室中清净之处常为供养。<a id="a-3C"></a>一切恐怖一切病苦不如意事悉皆消殄。<a id="a-3D"></a>若欲受持求成就者。<a id="a-3E"></a>当于白月一日起手作坛法不得在夏内法即不成。<a id="a-3F"></a>凡诵咒时可于初夜。<a id="a-3G"></a>澡浴清净着鲜洁衣。<a id="a-3H"></a>于十方面烧香普熏。<a id="a-3I"></a>诵前经中咒或诵心咒。<a id="a-3J"></a>满七遍已作如是语。<a id="a-3K"></a>愿薄伽伐底哀愍我故。<a id="a-3L"></a>来受香花及诸饮食。<a id="a-3M"></a>所求愿者为我成办。<a id="a-3N"></a>如前所说所有天龙八部及诸神等可界称名。<a id="a-3O"></a>亦愿来此受我香花所有饮食成我事业。<a id="a-3P"></a>供养了时烧香咒愿。<a id="a-3Q"></a>诸来天神并眷属等。<a id="a-3R"></a>皆愿欢喜各还本处。<a id="a-3S"></a>供养之物同前屏弃。<a id="a-3T"></a>在心常念成就无疑。<a id="a-3U"></a>时尊者阿难陀合掌顶受。</p>
  <p id="a3V">次明坛场画像法式竟。</p>
 </body>
</html>