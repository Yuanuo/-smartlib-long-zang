<!DOCTYPE html>
<html>
<head>
  <meta charset="utf-8"/>
  <meta name="author" content="僧佑/其他"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>不退转法轮经卷第一</title>
</head>
<body>
  <h1 class="head">不退转法轮经卷第一</h1>
  <h2>序品第一</h2>
  <p>如是我闻。一时佛在舍卫国祇树给孤独园。与大比丘僧千二百五十人俱。及诸菩萨摩诃萨众无量无边阿僧祇数。尔时世尊于中夜后入广大光明照三昧。是时文殊师利法王子。于中夜后入大光明照三昧。弥勒菩萨。于中夜后亦入遍炬三昧。是时世尊从三昧起。与舍利弗于中夜后共出其房。到文殊师利法王子所住之处。时尊者舍利弗。见文殊师利法王子房及世尊房左右。皆悉满中池水。其池水中亦有无量种种莲华遍布水上。而诸莲华各放光明。普照只洹及舍卫国。乃至三千大千世界皆悉照明。大闻法音遍于十方一切世界。其中菩萨互共咨请发问论议。时尊者舍利弗既入室已。见文殊师利寂然禅定在前而立。尊者舍利弗。即便弹指謦咳出声。尔时世尊及舍利弗等。见文殊师利法王子神通变化。各见其身在大海中。是时舍利弗。在文殊师利室中不能得出。欲踊虚空亦不能去。而不自知从何处来。况复能以神通而去。是时尊者舍利弗。结加趺坐。忽然而见文殊师利在其目前正身端坐。文殊师利神通力故。不离本处令舍利弗见。文殊师利。过恒河沙有世界。名阿鞞跋致论议音声。彼中有佛。号善住光华开敷。现在于世。有无量亿千菩萨围绕。见彼佛身于诸毛孔皆出莲华。其一一华光明遍照三千大千世界。华有千叶。皆以绀琉璃为茎。马瑙为须。众宝为台。其华台上。见诸菩萨结加趺坐。彼诸菩萨。皆住阿鞞跋致当得阿耨多罗三藐三菩提。于诸陀罗尼门成就大忍。以三十二相而自庄严。身色如真金微妙第一。尔时善住光华开敷佛。脐中出大莲华。其色众多华叶无量。亦以绀琉璃为茎。金刚为叶。因陀琉璃为须。龙坚旃檀王为台。世间尘水所不能染。舍利弗。见此华台空无所有。文殊师利入中而坐。与莲华台俱上至有顶。文殊师利绕佛三匝。一心合掌顶礼佛足。于莲华台中结加趺坐正念向佛。是时善住光华开敷如来问文殊师利言。汝从何方而来到此。文殊师利白佛言。世尊。我从娑婆世界故到此土。彼佛国中有二菩萨。一名善音。二名善声。是二菩萨摩诃萨。皆已住阿鞞跋致地。决定当得阿耨多罗三藐三菩提。俱从莲华台中而出。更整衣服右膝著地。一心合掌各白佛言。世尊。娑婆世界去此几何。尔时善住光华开敷佛答二菩萨言。娑婆世界。去此佛刹恒河沙世界之外。文殊师利从彼而来。是时善音善声菩萨俱白佛言。世尊。于彼世界。佛号何等。今欲知之。尔时善住光华开敷佛。即便答言。娑婆世界。有佛如来多陀阿伽度阿罗呵三藐三佛陀。号释迦牟尼。今现在世。是二菩萨复更问言。释迦牟尼佛为说何法。彼佛答言。说三乘法。而彼菩萨复白佛言。云何名为三乘。佛言。所谓声闻乘辟支佛乘佛乘。释迦牟尼佛常作如是说三乘法。时彼菩萨复白佛言。世尊。诸佛说法何故不同。佛言。一切诸佛有所说法悉皆同等。彼诸菩萨复白佛言。云何同等。佛言。不退法轮。一切诸佛皆悉等说。时彼菩萨复白佛言。世尊。何以故。释迦牟尼佛说三乘法。佛言。娑婆世界众生心多下劣。若说一乘则不能解。是故释迦牟尼佛。以善方便为诸众生出五浊世。分别说三引导众生令入一乘。时二菩萨白佛言。世尊。释迦牟尼佛说法为最甚难。佛言。释迦牟尼佛说法实为甚难。善音善声菩萨白佛言。世尊。我等今者快得善利。不生如是下劣恶国。尔时佛答二菩萨言。莫作是语。当疾舍离。善音善声菩萨复白佛言。世尊。以何因缘令舍是语。彼恶世中说此法难。以是故。我等今者不生喜乐。佛言。于此世界二十亿那由他劫修诸善根。不如娑婆世界于一食顷。与诸般若波罗蜜相应。令一众生归依三宝受持五戒。远离声闻辟支佛心。使发无上菩提道意甚难。于彼二十亿那由他者。况复有能劝人出家赞叹功德。广为说法令出三界。作如是教逮得己利。修集善法入诸禅定。何以故。此诸众生。多为烦恼之所浊乱。是二菩萨复白佛言。世尊。云何于彼世界。诸众生等。多为烦恼而浊乱耶。佛言。若我尽寿更为汝等。说娑婆世界众生浊乱。贪欲嗔恚愚痴。无量诸恶不善诸法。犹不可尽。惟佛能知业报善恶。尔时善音善声彼菩萨等。俱共叹言。是真释迦牟尼佛。是真释师子。是真释仙。作如是等三种赞叹。善哉说法。善知心念。亦为广说诸不善法贪欲嗔恚愚痴邪见无量诸恶。巧说善趣及向声闻辟支佛道。皆归于佛。成就佛智第一清净。发菩提心。随顺解脱。入佛智慧。为诸众生。成熟善根。心无所染。彼诸菩萨。皆悉共取七宝莲华若干种色。有百千万亿叶。如金刚宝藏。天绀琉璃为须。龙坚栴檀为台。众宝为茎。不著尘水。眼识所知。其华微妙。于虚空中而自回转。不可执持。犹如影幻从业报生。亦从解脱诸三昧生。于虚空中取已。遥散娑婆世界释迦牟尼佛上。持诸华鬘华盖悉是众宝。亦有宝云宝盖及杂彩缯盖末香涂香无量种色。供养释迦牟尼佛已。五体投地向佛作礼。皆作是言。南无释迦牟尼佛。此娑婆世界菩萨摩诃萨。庄严大乘。精进无懈。修诸功德。悉能护持过去未来现在诸佛一切正法。为欲拔济苦恼众生。作大照明住于一乘。我等欲往见释迦牟尼佛。及娑婆世界诸大菩萨摩诃萨众。以大庄严而自庄严。为绍佛种使不断绝。善住光华开敷如来。闻诸菩萨作是语已。观察其心。复重为说诸佛功德。示教利喜。告诸菩萨言。汝当随学释迦牟尼佛本所行道。于一切众生发大慈心生利益心。于诸深法莫生惊怖及诸诽谤。而起无相具足善根不求果报。如是菩萨摩诃萨。皆悉当往释迦牟尼佛国。以本愿力俱生于彼。护持正法随顺诸佛本所修学。汝可往见。彼二菩萨作如是言。我当乘佛神力。及过去未来诸佛之力而诣于彼。善住光华开敷如来告善音善声菩萨等。汝今当共文殊师利诣娑婆世界。亦语文殊师利。与二菩萨俱共到彼。时二菩萨语文殊师利言。我等欲见释迦牟尼佛及诸菩萨一切大众。当依汝神力得见彼佛。文殊师利语二菩萨言。善男子。汝等应当先礼彼佛。亦应亲近供养恭敬无数诸佛。悉为利益十方世界一切众生。为欲增长佛菩提故。亦为成就佛智慧故。彼二菩萨即如其教作如是言。我等亦当随逐供养诸佛如来。亲近礼拜尊重赞叹。当学文殊师利。为欲利益一切众生。尔时文殊师利。便礼善住光华开敷如来。绕佛三匝恭敬尊重。与诸菩萨并舍利弗俱诣于彼到已听法。受佛教敕谛观如来。散华供养末香涂香缯盖幢旛清净第一。悉为过去诸佛神力之所护持。念慧坚固。悉遍供养佛法僧宝。为一切众生得解脱故。如大力士屈伸臂顷。于彼东方恒河沙佛前忽然而见。于诸佛所。即便劝请广说清净不退转法轮。是诸佛国无有女人。亦无二乘声闻辟支佛名。亦如善住光华开敷佛国等无有异。诸世界中纯大菩萨以为庄严。是诸菩萨毛孔脐中皆出莲华。莲华台中皆有菩萨。一一莲华台上皆有文殊师利。悉作如是神通变化。供养诸佛。南西北方四维上下。乃至十方世界。悉有文殊师利。说不退转法轮。皆有二菩萨。从华台中而出问佛。彼娑婆世界云何名为说三乘法。皆悉欲随文殊师利。见释迦牟尼佛。尔时文殊师利法王子。于十方世界。安慰诸菩萨等。我当共汝俱往至彼娑婆世界。到阎浮提。天将欲明。是时阿难。天既未晓。门龠孔中而见光明。即起出外。便见大光遍照只洹。净水澄洁湛然盈满。渊明镜彻无诸尘垢。林树精舍悉皆不现。阿难见已。即作是言。今何因缘忽有是相。寻念此瑞必说大法。尔时阿难入其水中。足不沉没水不著身。心意欢喜。即往佛所绕佛住处。有十千莲华闻大音乐。见诸莲华皆出光明。其光遍照只洹精舍。及舍卫国阎浮提内。三千大千世界。悉皆大明如昼光照。阿难踊跃发大欢喜。右膝著地恭敬合掌一心向佛。尔时明相便已显现。日欲出时见十千莲华。中有一莲华。于只洹林最胜特出。尊者阿难发心念言。今日世尊必应说法。我当敷座以待如来。见有如是说法相故。即便为佛敷师子座。于一瞬顷刹那中间佛坐已定。尔时大地六种震动。乃至十方恒沙世界。亦复如是六返震动。三千大千世界遍布天华。拘物头华。分陀利华。优钵罗华。诸果华树自然而出。时诸比丘皆悉欲出。见其大水而心惊怖。都不敢出。见只洹林僧房。池水悉已盈满清净无垢。一切树木及诸僧房。堂舍园苑亦皆不现。惟见光明无不遍照。诸比丘等俱作是言。今此瑞相必说大法。尔时世尊从禅定起安详而坐。十方世界一切诸佛。放大光明若干宝网。百千万亿无数种色。眼识所识不可执捉。文殊师利共十方恒河沙等诸佛世界大菩萨等。为欲利益无量众生。于一一诸佛多陀阿伽度阿罗呵三藐三佛陀。皆悉礼拜供养恭敬尊重赞叹。与如是等诸菩萨摩诃萨俱。神通变化不可思议。欲令众生使信佛法教化利益。随其所应皆得闻见。方便为说悉令解悟。尔时文殊师利知释迦牟尼佛坐已。一切大地六返震动。有诸菩萨从地踊出。一阿僧祇百阿僧祇。乃至百千万亿那由他数阿僧祇等悉来集会。俱共绕佛至百千匝。复持无数莲华若干种色。其叶无量不可思议而散佛上。能令众生一心专念发趣胜慧。所散之华遍覆三千大千世界。龙坚旃檀种种诸香。持戒忍辱精进禅定智慧方便神通波罗蜜。皆是无想助道之香。并诸旃檀众杂妙香。悉为十方诸佛神通之所护持。以用供养释迦牟尼佛。尔时文殊师利为欲供养诸如来故。与众菩萨庄严妙塔。持诸摩尼八楞宝珠。及众宝树缯盖幢幡。以杂宝网罗覆其上。亦以摩尼造作僧房。门屏户牖种种严饰。池泉流渠及诸大河。优钵罗华。拘物头华。分陀利华。众宝莲华而覆水上。八功德水亦常盈满。异类众鸟皆悉游集。诸天宝树随念皆现。救度众生使得解脱。为修佛智发菩提心。皆是文殊师利不可思议神通变化。乘佛神力及誓愿力。亦是释迦牟尼佛本行愿力。文殊师利作是变化。为欲成就调伏众生。心不思议见不思议。发大庄严入圣境界。尔时文殊师利并诸菩萨摩诃萨众。庄严一切如意华树至于佛前。是诸菩萨若欲坐时。文殊师利先现其相。于刹那顷。无相莲华从毛孔出。茎若干种无量百千杂色。其叶无数不可思议。金刚宝藏以为光网。天绀琉璃以为其须。龙坚栴檀以为其台。有诸菩萨而在其中结加趺坐。尔时释迦牟尼佛放脐中光。普照六道幽闇之处。亿千种光皆如阿提目多伽色。种种无数光明细软。如莲华藏清净香洁。周遍十方通达无碍。莲华台中出妙楼阁。佛所护持与法界等。如寂灭乐解脱之色。空无相无愿无作无为无生无灭。与三世等。悉入空界过于眼境。文殊师利。在楼阁上正身端坐。心不动摇念佛境界。自证空法得金刚三昧。善学释迦牟尼佛法。决定成就无缘三昧。深入佛慧。文殊师利并诸菩萨摩诃萨。于十方世界作佛事已。心乐正法常勤修集。亦于过去诸佛法中。久种善根。皆是文殊师利之所摄持。志行菩提心无退没。犹如师子处无畏座。佛告阿难。汝语只洹诸比丘众。及舍卫国诸比丘尼。如来世尊。今欲说法。令舍卫国优婆塞优婆夷等。信乐三宝善根纯熟。悉皆来集一时听法。尔时尊者阿难。从其僧房及经行处。皆即告言。佛欲说法。时有比丘已来集者。复有比丘住在房中。各言已见说法光相。而我等辈不能得往。阿难复问。何故不来。诸比丘言。今见只洹大水盈满无诸树木。惟见光明未敢便去。尔时阿难即往佛所。白言。世尊。诸比丘不能得来。何以故。见只洹中大水悉满清净无垢。亦复不见精舍树木。以是义故皆不得来。佛告阿难。彼诸比丘。于无水中而生水想。无色中生于色想。无受想行识中生受想行识想。无声闻辟支佛作声闻辟支佛想。阿难。汝今更往唤诸比丘。从其僧房及经行处悉来听法。尔时阿难即承佛教到舍卫国。敕诸比丘并比丘尼优婆塞优婆夷等。世尊今者为欲说法。令使我唤。宜速往听。诸比丘比丘尼优婆塞优婆夷。皆悉来集至于佛前。佛告目连。汝今当从三千大千世界诸菩萨摩诃萨等发大庄严。比丘比丘尼优婆塞优婆夷。皆趣大乘。天龙夜叉乾闼婆阿修罗伽楼罗紧那罗摩睺罗伽人非人等。亦皆集会而来听法。所未闻者皆悉得闻。天人阿修罗皆来听法。已于过去无量诸佛宿殖善根发趣大乘。求大乘者成最胜乘。亦名清净第一之乘。菩萨摩诃萨发大庄严而自庄严。修此乘者。普告令知悉来集会。目连白佛言。唯然世尊。如壮力士屈伸臂顷。遍至三千大千世界。于诸菩萨大庄严所。诸比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。以佛神力及誓愿力皆悉闻知。即还佛所。白言。世尊。我悉告已。尔时四众一切云集。纵广千由旬。高五千由旬。满中天人心乐闻法。文殊师利白佛言。世尊。四众已集。是时诸天遍满虚空。皆悉合掌而白佛言。今此大众皆悉惊惧。如来威德不敢辄坐。惟愿世尊。赐听令坐。尔时如来。即现瑞相。于刹那顷。有阎浮提金莲华百千万亿叶。从地踊出。光色照耀犹如火藏。以天琉璃为须。赤真珠为台。七宝为茎。一切大众。皆各自知坐如来前。比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。皆面向佛瞻仰世尊。尔时文殊师利菩萨最为上首。诸菩萨摩诃萨。皆以三十二相而自严身。色如真金。勇猛精进威德炽盛。尔时诸菩萨摩诃萨文殊师利等。皆从华台起合掌向佛。劝请世尊一心念佛。尔时文殊师利白佛言。世尊。四众皆集寂然已定。一切诸天遍满虚空。惟愿世尊。广说清净不退法轮。是时比丘比丘尼优婆塞优婆夷。无量百千诸天。有信行法行者并诸八辈。有须陀洹想。斯陀含想。阿那含想。阿罗汉想。声闻想。辟支佛想。佛想。各作是想。愿佛演说安慰其心。何因缘故。说信行法行乃至八辈须陀洹斯陀含阿那含阿罗汉。何以故。作如是说。世尊默然。尔时尊者舍利弗白佛言。世尊。我于夜后分天欲明时。从坐而起出其住处。即向文殊师利房。到已前入其舍。见如来室。有十千莲华周匝踊出。天鼓自鸣闻歌咏声。见只洹林及舍卫国三千大千世界光明普照。今何因缘而现此瑞。舍利弗作是语已。佛即告言。为说法故先现斯瑞。是时文殊师利请问如来。为说何法先现此瑞。尔时阿难复白佛言。世尊。我于夜后天欲明时。于户牖中光从而入。见已即从坐起便出其房。见只洹林满中净水无垢无浊。不见树木精舍僧房惟见大光。何因何缘先现此瑞。尔时世尊告阿难言。如来为说清净法轮。亦是文殊师利神力劝请瑞相。尔时世尊为文殊师利。即说偈言。</p>
  <p>此乘清净　　成得佛智　　文殊妙辩</p>
  <p>发问斯义　　一乘无垢　　得佛上智</p>
  <p>文殊为显　　故作斯问　　乘无分别</p>
  <p>离诸戏论　　文殊为显　　故作斯问</p>
  <p>本无有来　　亦复无去　　犹如涅槃</p>
  <p>文殊所问　　实无得果　　亦无所说</p>
  <p>但以方便　　引导众生　　远离音声</p>
  <p>声即一相　　文殊为显　　故作斯问</p>
  <p>寻声求声　　无声可取　　声名字空</p>
  <p>文殊所问　　是声如风　　无所依止</p>
  <p>声即解脱　　文殊所问　　阿难谛听</p>
  <p>文殊所问　　方便菩提　　皆无所有</p>
  <p>佛及菩提　　有声无实　　亦无方所</p>
  <p>诸法皆然　　菩提无色　　因缘无生</p>
  <p>无有去来　　是诸佛说　　无为无相</p>
  <p>如空无见　　菩提无说　　文殊所问</p>
  <p>去来今佛　　一切皆然　　智无方所</p>
  <p>无闻无见　　性相如是　　显现法界</p>
  <p>但以假名　　开示真实　　修清净施</p>
  <p>持戒无缺　　忍辱坚固　　志求菩提</p>
  <p>精进无懈　　修禅摄意　　智慧清净</p>
  <p>以求菩提　　佛善方便　　度诸神通</p>
  <p>无依众生　　为说菩提　　分别三乘</p>
  <p>四果差别　　以如实智　　随应救世</p>
  <p>现五浊刹　　为诸下劣　　于一乘道</p>
  <p>惊疑不信　　故说四果　　开示罗汉</p>
  <p>从声闻门　　入佛教门　　说数无数</p>
  <p>因缘差别　　现见四谛　　证诸法相</p>
  <p>声闻罗汉　　缘觉辟支　　同得无生</p>
  <p>是为菩萨　　行空无相　　无愿三昧</p>
  <p>入解脱门　　安住涅槃　　去来今际</p>
  <p>心无所著　　能开十方　　无生无为</p>
  <p>如是深法　　阿难文殊　　方便发问</p>
  <p>无相慧力　　乘一乘道　　知法无相</p>
  <p>是故问佛　　今说诸果　　三世平等</p>
  <p>知空无相　　诸声寂灭　　无佛菩提</p>
  <p>无数恒沙　　诸佛世界　　来求菩提</p>
  <p>文殊召集　　闻彼诸佛　　菩萨所行</p>
  <p>欲说三乘　　集娑婆界　　文殊发问</p>
  <p>为决疑惑　　乘果分别　　请说菩提</p>
  <p>以佛神力　　及誓愿力　　故说三乘</p>
  <p>度苦众生　　令勤修习　　文殊声辩</p>
  <p>愿救世说　　菩萨所行　　亿千诸天</p>
  <p>供养救世　　生果想者　　安慰彼疑</p>
  <p>如是比丘　　及比丘尼　　清信男女</p>
  <p>作最胜相　　文殊所问　　为慰疑惑</p>
  <p>是诸菩萨　　为法故来</p>
  <h2>信行品第二</h2>
  <p>尔时世尊说是偈已。阿难白佛言。如来今为文殊师利转不退法轮作如是问。佛言。如是如是。阿难复白佛言。世尊。如来今转不退法轮耶。佛言。如是如是。阿难。如来实转不退转法轮。阿难复白佛言。如来云何方便。说于信行法行如是八辈。须陀洹斯陀含阿那含。阿罗汉。声闻。辟支佛。是诸人等。如来皆为显示菩萨法耶。何故复言。为下劣众生出五浊世。不解大乘。如来自在成就方便。见诸众生大心者少多怀下劣。是故世尊。知其根性开示佛法方便济度。以无量善法教化众生。令灭诸苦得尽生死。离诸衰恼令住正证无为涅槃。乃至使得一切种智。尔时世尊告阿难言。菩萨摩诃萨。为无量无边众生。令生信解佛之知见。及无数诸佛所知之法。无色乃至受想行识。无染无著是名信行。复次阿难。菩萨摩诃萨能信如来一切法空作如是解。亦复名为菩萨信行。菩萨摩诃萨信佛智慧心生欣乐。云何智慧。都不见法。以不见故名为信行。复次阿难。菩萨摩诃萨不染五欲不舍信心。是名菩萨信行。菩萨摩诃萨复作是念。以不思议法施诸众生犹如如相。能信如是不思议法施者。是名菩萨信行。菩萨摩诃萨以欢喜故。能舍己身而不厌足。于一切处不生嫉恚。所作之施皆悉回向。作是回向已而亦不取菩提之想。以不坏故。是名菩萨信行。复次阿难。菩萨摩诃萨以清净信正念向佛。心无垢秽亦信无垢。诸法平等。无有众生寿命我人。无阴界入。亦自不著寿命处所。是名信行解脱。教化众生令信佛法。以调伏心回向菩提。亦不见心相。能知六界阴入平等悉同法界。以无分别故。则知法界无有异相。是名信施。一切无常。一切行苦。一切行空。一切行无我。于是法中得智慧力。信施信圣戒不戏论戒。得禅定力信寂灭界。是名信施菩萨。虽教化众生常信寂灭。然不取于众生之相。观诸众生同于寂灭。善知一切众生无相。悉同法界非见非不见。何以故。法界即是一切众生心界。是名菩萨摩诃萨信行。复次阿难。菩萨摩诃萨。观一切众生无有真实。无住无灭性相本空。是故不见一切众生无依止处。观一切众生同涅槃界。何以故。一切众生悉入空界。菩萨能令如是无量众生皆生信解。是名菩萨摩诃萨信行。尔时世尊。欲重宣此义。而说偈言。</p>
  <p>多信众生　　见无数佛　　不著色相</p>
  <p>是名信行　　信一切法　　开示空相</p>
  <p>成就解脱　　是名信行　　常信正法</p>
  <p>欣乐求佛　　何时当得　　不思议智</p>
  <p>观察五欲　　无可信者　　逮得信力</p>
  <p>是名信行　　如是之信　　最为善哉</p>
  <p>当修法施　　供养大仙　　不思议施</p>
  <p>故得信辩　　无下劣想　　是名信行</p>
  <p>悉舍一切　　所爱之身　　而无舍想</p>
  <p>是名信行　　能施一切　　不怀嫉妒</p>
  <p>舍菩提想　　是名信行　　信心清净</p>
  <p>无诸浊秽　　亦无寿命　　是名信行</p>
  <p>虽修行施　　不求果报　　得深信力</p>
  <p>是名信行　　弃舍六入　　不念果报</p>
  <p>善解六界　　是名信行　　己自调伏</p>
  <p>亦调伏他　　令信佛法　　是名信行</p>
  <p>得是信已　　回向菩提　　而无心相</p>
  <p>是名信行　　知于六界　　悉同法界</p>
  <p>虽说法界　　不得界相　　诸行无常</p>
  <p>苦空非我　　亦不取著　　是名信行</p>
  <p>能信圣戒　　无诸戏论　　成就禅定</p>
  <p>是名信行　　信诸众生　　同寂灭相</p>
  <p>知无相已　　是名信行　　不著众生</p>
  <p>同入法界　　是众生界　　即不思议</p>
  <p>以信生信　　是名为信　　菩萨无畏</p>
  <p>是名信行　　众生决定　　无所有想</p>
  <p>体性如空　　无处无证　　众生涅槃</p>
  <p>是二俱空　　于彼生信　　是名信行</p>
  <p>菩萨无畏　　信诸众生　　不取名字</p>
  <p>从信而生　　能如是信　　常念不失</p>
  <p>阿难忆持　　显示分别　　如是诸法</p>
  <p>无量无数　　佛所证觉　　菩萨显现</p>
  <p>复次阿难。如来多陀阿伽度。如是深义具足信力则为广说。是名菩萨摩诃萨信行。尔时世尊。见诸众生信力坚固。复重颂曰。</p>
  <p>一切闻者　　心皆欢喜　　是诸佛子</p>
  <p>所说功德　　菩萨显现　　不可思议</p>
  <p>诸佛菩提　　不信者信　　不染假名</p>
  <p>亦无心数　　不著十方　　名最胜信</p>
  <p>菩萨显说　　常修信法　　不取于空</p>
  <p>显示寂灭　　救世所说　　如是解脱</p>
  <p>色相亦然　　如说修行　　菩萨显说</p>
  <p>智者能信　　佛不思议　　无量忆念</p>
  <p>菩萨所信　　虚空无边　　佛智无量</p>
  <p>号名丈夫　　志求无著　　不为贪欲</p>
  <p>造作不善　　而舍乐法　　是名菩萨</p>
  <p>能行法施　　菩萨之信　　善誓所印</p>
  <p class="l-js-5c">法施不思议　　信施而饮食</p>
  <p class="l-js-5c">摩尼金象马　　车乘奴婢等</p>
  <p class="l-js-5c">妻子诸男女　　舍所有国土</p>
  <p class="l-js-5c">手足支节等　　头目及髓脑</p>
  <p class="l-js-5c">眼耳与鼻口　　菩萨之胜信</p>
  <p class="l-js-5c">舍身无染著　　亦不念行施</p>
  <p class="l-js-5c">我本修法施　　以求于佛智</p>
  <p class="l-js-5c">舍身无染著　　一切施欢喜</p>
  <p class="l-js-5c">恒与善知识　　弃舍危脆身</p>
  <p class="l-js-5c">于诸众生中　　信心常清净</p>
  <p class="l-js-5c">闻法信诸佛　　是名为菩萨</p>
  <p class="l-js-5c">知眼耳鼻舌　　身根皆无常</p>
  <p class="l-js-5c">不坚如聚沫　　深信而舍身</p>
  <p class="l-js-5c">为无依众生　　建立于四摄</p>
  <p class="l-js-5c">慈心于一切　　信佛无量智</p>
  <p class="l-js-5c">见造恶众生　　为发无上心</p>
  <p class="l-js-5c">深信于菩提　　不取诸心相</p>
  <p class="l-js-5c">众生不求道　　愚惑于六界</p>
  <p class="l-js-5c">谓一切真实　　无界说界相</p>
  <p class="l-js-5c">见流转众生　　愚痴著诸边</p>
  <p class="l-js-5c">菩萨信我无　　诸行皆无常</p>
  <p class="l-js-5c">见诸破戒者　　信戒不思议</p>
  <p class="l-js-5c">净戒立禅定　　菩萨住摄心</p>
  <p class="l-js-5c">若见懈怠者　　求佛精进力</p>
  <p class="l-js-5c">调伏诸三昧　　总持正法智</p>
  <p class="l-js-5c">愚痴著寿命　　观阴无寿者</p>
  <p class="l-js-5c">众生性寂灭　　诸法相亦然</p>
  <p class="l-js-5c">信阴无来去　　善恶业不断</p>
  <p class="l-js-5c">因净不净业　　不离于生死</p>
  <p class="l-js-5c">众生同法界　　法界即生死</p>
  <p class="l-js-5c">是名不思议　　菩萨无畏信</p>
  <p class="l-js-5c">胜信不思议　　精勤修法智</p>
  <p class="l-js-5c">不为于少智　　名为净信说</p>
  <p class="l-js-5c">同信诸众生　　常住无所有</p>
  <p class="l-js-5c">于空无有著　　一切法不住</p>
  <p class="l-js-5c">众生空亦空　　同于涅槃界</p>
  <p class="l-js-5c">说法常无相　　令众生信解</p>
  <p class="l-js-5c">一切法性空　　平等观众生</p>
  <p class="l-js-5c">三有中胜智　　得如是信持</p>
  <p class="l-js-5c">亦名最上信　　好乐无畏法</p>
  <p class="l-js-5c">佛法中智人　　自信劝他信</p>
  <p class="l-js-5c">如是展转教　　增长诸功德</p>
  <p class="l-js-5c">净心无染著　　利益之福田</p>
  <p class="l-js-5c">欣乐调伏施　　净戒及忍辱</p>
  <p class="l-js-5c">精进禅定等　　智慧为开导</p>
  <p class="l-js-5c">方便现净智　　令众得胜乐</p>
  <p class="l-js-5c">命终离恶趣　　菩萨智最胜</p>
  <p class="l-js-5c">神通化众生　　世界六种动</p>
  <p class="l-js-5c">光明悉普照　　菩萨之妙智</p>
  <p class="l-js-5c">无相师子吼　　东西南北等</p>
  <p class="l-js-5c">四维及上下　　皆出于法音</p>
  <p class="l-js-5c">誓于佛不疑　　教他亦令然</p>
  <p class="l-js-5c">以是因缘故　　显现无量相</p>
  <p class="l-js-5c">住于此智者　　惟佛能证智</p>
  <p>阿难。是名如来多陀阿伽度阿罗呵三藐三佛陀为诸菩萨如是方便演说信行。</p>
  <p>阿难言。云何如来复为诸菩萨说于法行。佛语阿难。汝今当知。菩萨摩诃萨不住佛法而能显示不离法界究竟不思议界。受持诸法心无下劣。虽说诸法。而于法相无所取著。无念无住。总持诸法如实相性。不取于法不舍非法。非乐于法非不乐法。虽能如是而离诸法相。以善调伏心常安乐。善说诸法而无扰乱。于诸法相不离于身亦不住身。是身前际等法界。如虚空无来无去。同真际如如相。是佛所说菩萨证知清净无垢。观一切法空无见无取。何以故。无故离故不著故不见诸法。无所执持无有诤论。显现法界无言无说。体性本空心行处灭。是心不可得。亦不可思议。但示寂灭无缘境界。护持诸法。无所依止。何以故。一切法无体无相故。是菩萨法一相无相。不可称誉无果说法。若为他说法相名字一切章句。皆已自证。成就此法名为种性菩萨摩诃萨。得是种性已。于诸法中。无来无去。无取无舍。持一切法。无动无坏。以不坏故。是名法行。成就法故。便见一切诸法无相。得法利故。亦名法行。尔时世尊。而说偈言。</p>
  <p>法无退转　　诸佛亦尔　　若能持者</p>
  <p>是名法行　　显示佛法　　无形无相</p>
  <p>甚深无染　　是名法行　　不离诸界</p>
  <p>即不思议　　到于法界　　是名法行</p>
  <p>护持诸智　　如佛显示　　心无瑕秽</p>
  <p>是名法行　　转不退轮　　名为无相</p>
  <p>而不取著　　是名法行　　无取无住</p>
  <p>受持法智　　如是持者　　是名法行</p>
  <p>心常好乐　　求法无厌　　远离懈怠</p>
  <p>是名法行　　闻法受持　　无漏无依</p>
  <p>善住安乐　　是名法行　　若说法者</p>
  <p>不念不著　　无相受持　　是名法行</p>
  <p>善身善住　　住无处所　　是身非身</p>
  <p>名知身相　　无前后际　　等于法性</p>
  <p>无去无来　　名知身相　　亦如诸佛</p>
  <p>显示菩萨　　得是法已　　是名法行</p>
  <p>空界性相　　一切无著　　能如是持</p>
  <p>是名法行　　又于诸法　　空无所见</p>
  <p>若无所见　　则无障碍　　显示无相</p>
  <p>无有诤论　　无言无说　　亦无所有</p>
  <p>离诸心相　　而无所得　　若心无得</p>
  <p>名不思议　　无来无去　　非不显现</p>
  <p>无缘无说　　名不思议　　若持是法</p>
  <p>不可依止　　名无所有　　是名持法</p>
  <p>如是法者　　菩萨所说　　无合无散</p>
  <p>显示无作　　名为行处　　是种性处</p>
  <p>得如是利　　名为行处　　从是种性</p>
  <p>无可讥呵　　得如是界　　是名持法</p>
  <p>见法无减　　虽行无去　　来而不来</p>
  <p>不见有法　　若来若去　　诸法亦尔</p>
  <p>如是持法　　亦无动摇　　不增不减</p>
  <p>是无作法　　若无增减　　是名持法</p>
  <p>法相如如　　无缘无说　　得此法者</p>
  <p>是名持法　　是故阿难　　显示菩萨</p>
  <p>得深法利　　是名持法　　是故阿难</p>
  <p>显示持法　　为不信者　　而说是法</p>
  <p>如是分别　　为菩萨说　　皆以方便</p>
  <p>开示佛法</p>
  <p>如是阿难。如来正觉。为诸菩萨摩诃萨说斯方便显示持法。</p>
  <p>佛告阿难。云何如来。为诸菩萨摩诃萨说八正道法。云何菩萨摩诃萨。离于八邪向八解脱。出过凡夫。修八正道。而无到处。远离诸边。住于中道。越凡夫地。安住菩提。亦不住菩提相。离诸邪见。修于正见。不取身相。亦复不住菩提之相。佛身无为。离于诸数。修佛相者。则得众生一相无相。出离众生生死阴界。安住无为毕竟空舍。见一切法无生无住。何以故。诸法性相皆无住故。远离世间及出世间。住寂灭处。不染世间。不著出世间。若法非法。有为无为。皆悉远离。舍于断常。住平等相。知过去未来现在心数无有异相。亦不得菩提心相。何以故。一切诸心皆平等故。身相亦尔。是故不为毒火刀箭之所伤害。何以故。已离一切烦恼毒故。常生净国离诸恶趣。虽住诸趣而证菩提。常住安隐亦无依止。以如是义。一切刀兵不能加害。何以故。见寂灭菩提空无住处。以无住故一切毒箭皆不能害。是名无缚。乘于疾乘亦不住乘。是名无缚。何以故。无所得故。是故刀箭不害其身。知诸法空求不可得。一切毒害所不能侵。何以故。行普之慈遍覆一切故。行菩提慈不得诸众生故。行空之慈诸法寂灭故。行无热慈远离诸烦恼故。行如是慈能令刀兵皆不害身。欲色无色界亦悉平等。知一切界一切法性同于菩提等无异相。若能如是心无思虑。亦无调戏寂灭清净。菩萨摩诃萨。知一切法如呼声响。离一切相。尽同法界。无归无趣。善解一切音声语言。无示无说离音声相。不自高己离于我想。过于一切言说音声而无过相。是故悉知一切法寂灭。亦不得一切法相。出过诸法心无所归。于诸言音亦不染著。尔时世尊。而说偈言。</p>
  <p>离于八邪　　而修八正　　九次八解</p>
  <p>是名八辈　　出过凡夫　　不住菩提</p>
  <p>法中之雄　　是名八辈　　出过凡夫</p>
  <p>不住菩提　　离菩提相　　是名八辈</p>
  <p>舍诸邪见　　修行正见　　既到道已</p>
  <p>是名八辈　　过诸身相　　不住菩提</p>
  <p>离证佛身　　是名八辈　　离众生想</p>
  <p>常修佛想　　度禅定想　　是名八辈</p>
  <p>离众生窟　　入涅槃城　　诸法无住</p>
  <p>是名八辈　　出于世间　　开示圣道</p>
  <p>会寂灭界　　是名八辈　　离诸世间</p>
  <p>说佛法相　　心无所证　　是名八辈</p>
  <p>无有有际　　亦无无际　　远离有无</p>
  <p>是名八辈　　寂灭无为　　舍于断常</p>
  <p>深入平等　　是名八辈　　不取过去</p>
  <p>及未来心　　现在亦尔　　是名八辈</p>
  <p>说有初心　　而发菩提　　心相自空</p>
  <p>何名菩提　　无到无出　　亦无菩提</p>
  <p>毒火刀箭　　所不能害　　断于诸趣</p>
  <p>永离依止　　无来无去　　而无所害</p>
  <p>无向菩提　　显说音声　　自证如实</p>
  <p>不由他教　　不得是趣　　及诸非趣</p>
  <p>声念念灭　　大乘速显　　常说安隐</p>
  <p>第一空法　　若能速证　　是名无缚</p>
  <p>疾乘是法　　菩萨所记　　心无弃舍</p>
  <p>是名无缚　　刀兵恶趣　　所不侵逼</p>
  <p>身得无畏　　毒不能害　　菩萨行慈</p>
  <p>普遍一切　　离于诤讼　　是名无缚</p>
  <p>不取身相　　善分别身　　到菩提道</p>
  <p>弃舍恶趣　　除其愚痴　　神通自在</p>
  <p>得明菩提　　是名八辈　　知欲色界</p>
  <p>及与无色　　三界同相　　是名八辈</p>
  <p>诸界平等　　离恼菩提　　妄想无智</p>
  <p>所不能染　　出一切相　　无所讥嫌</p>
  <p>若有所说　　皆趣法界　　说无所趣</p>
  <p>同于法界　　心住法忍　　是名八辈</p>
  <p>若欲修行　　住寂灭法　　不自称己</p>
  <p>而为他说　　出过声相　　度无声相</p>
  <p>不著音声　　是名八辈　　因声解脱</p>
  <p>知法无相　　亦无住处　　无趣无出</p>
  <p>阿难当知　　如是八辈　　于诸说中</p>
  <p>最为第一</p>
  <p>尔时世尊告阿难言。汝今当知。如来等正觉为诸菩萨摩诃萨方便说示如是八辈。</p>
  <p>阿难言。云何如来世尊。为诸菩萨摩诃萨说须陀洹。佛言。须陀洹者。所为得入圣道流。名不思议佛法。若菩萨摩诃萨。能如是修不见道及所修道。度一切相。流注佛法非色非生。于一切法无著。一切法无处。一切法无缘。一切法无住。一切法无所有。一切法不成就。菩萨摩诃萨。若到是道得坚精进坚势力坚智坚慧不生懈怠。安住寂灭乘如实道。救护众生最胜无上。不取是道亦复不住。修如是道求一切法。而无所得不没不动。无住想无道想无世间想无佛想。悉皆平等无诸盖障。智行境界无所挂碍。于一切法及诸邪见住平等相。开佛知见示深法门。分别身见出过我想。是名须陀洹。不取佛道究竟无碍。乐求佛道不著有戒。亦不取佛戒。非戒取戒。非取相戒。三结已离不住三界。如佛所学修行圣道。离一切想不取于缘。无诸障碍入于佛道。心得寂灭。不著寿命我人等见。诸根清净。远离烦恼。为修菩提而行于施。悉舍一切。救苦众生。使度四流令立涅槃。尽诸有相显示无相。若见四众不生怖畏。志求寂灭净菩提道。已离怖畏无有死畏。何以故。现证寂灭离诸尘垢。善住佛道知去来趣亦无去来。而善分别众生之想。心无戏论究竟佛道。是名菩萨摩诃萨须陀洹相。</p>
</body></html>