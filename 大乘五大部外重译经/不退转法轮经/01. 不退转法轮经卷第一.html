<!doctype html>
<html id="z3IBThsNO" data-ver="1149">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="大乘五大部外重译经">
  <meta period="unknown">
 </head>
 <body>
  <h1 id="a1">不退转法轮经卷第一</h1>
  <h2 id="a2">序品第一</h2>
  <p id="a3">如是我闻。<a id="a-4"></a>一时佛在舍卫国祇树给孤独园。<a id="a-5"></a>与大比丘僧千二百五十人俱。<a id="a-6"></a>及诸菩萨摩诃萨众无量无边阿僧祇数。<a id="a-7"></a>尔时世尊于中夜后入广大光明照三昧。<a id="a-8"></a>是时文殊师利法王子。<a id="a-9"></a>于中夜后入大光明照三昧。<a id="a-A"></a>弥勒菩萨。<a id="a-B"></a>于中夜后亦入遍炬三昧。<a id="a-C"></a>是时世尊从三昧起。<a id="a-D"></a>与舍利弗于中夜后共出其房。<a id="a-E"></a>到文殊师利法王子所住之处。<a id="a-F"></a>时尊者舍利弗。<a id="a-G"></a>见文殊师利法王子房及世尊房左右。<a id="a-H"></a>皆悉满中池水。<a id="a-I"></a>其池水中亦有无量种种莲华遍布水上。<a id="a-J"></a>而诸莲华各放光明。<a id="a-K"></a>普照祇洹及舍卫国。<a id="a-L"></a>乃至三千大千世界皆悉照明。<a id="a-M"></a>大闻法音遍于十方一切世界。<a id="a-N"></a>其中菩萨互共咨请发问论议。<a id="a-O"></a>时尊者舍利弗既入室已。<a id="a-P"></a>见文殊师利寂然禅定在前而立。<a id="a-Q"></a>尊者舍利弗。<a id="a-R"></a>即便弹指謦咳出声。<a id="a-S"></a>尔时世尊及舍利弗等。<a id="a-T"></a>见文殊师利法王子神通变化。<a id="a-U"></a>各见其身在大海中。<a id="a-V"></a>是时舍利弗。<a id="a-W"></a>在文殊师利室中不能得出。<a id="a-X"></a>欲踊虚空亦不能去。<a id="a-Y"></a>而不自知从何处来。<a id="a-Z"></a>况复能以神通而去。<a id="a-a"></a>是时尊者舍利弗。<a id="a-b"></a>结加趺坐。<a id="a-c"></a>忽然而见文殊师利在其目前正身端坐。<a id="a-d"></a>文殊师利神通力故。<a id="a-e"></a>不离本处令舍利弗见。<a id="a-f"></a>文殊师利。<a id="a-g"></a>过恒河沙有世界。<a id="a-h"></a>名阿鞞跋致论议音声。<a id="a-i"></a>彼中有佛。<a id="a-j"></a>号善住光华开敷。<a id="a-k"></a>现在于世。<a id="a-l"></a>有无量亿千菩萨围绕。<a id="a-m"></a>见彼佛身于诸毛孔皆出莲华。<a id="a-n"></a>其一一华光明遍照三千大千世界。<a id="a-o"></a>华有千叶。<a id="a-p"></a>皆以绀琉璃为茎。<a id="a-q"></a>马瑙为须。<a id="a-r"></a>众宝为台。<a id="a-s"></a>其华台上。<a id="a-t"></a>见诸菩萨结加趺坐。<a id="a-u"></a>彼诸菩萨。<a id="a-v"></a>皆住阿鞞跋致当得阿耨多罗三藐三菩提。<a id="a-w"></a>于诸陀罗尼门成就大忍。<a id="a-x"></a>以三十二相而自庄严。<a id="a-y"></a>身色如真金微妙第一。<a id="a-z"></a>尔时善住光华开敷佛。<a id="a-10"></a>脐中出大莲华。<a id="a-11"></a>其色众多华叶无量。<a id="a-12"></a>亦以绀琉璃为茎。<a id="a-13"></a>金刚为叶。<a id="a-14"></a>因陀琉璃为须。<a id="a-15"></a>龙坚旃檀王为台。<a id="a-16"></a>世间尘水所不能染。<a id="a-17"></a>舍利弗。<a id="a-18"></a>见此华台空无所有。<a id="a-19"></a>文殊师利入中而坐。<a id="a-1A"></a>与莲华台俱上至有顶。<a id="a-1B"></a>文殊师利绕佛三匝。<a id="a-1C"></a>一心合掌顶礼佛足。<a id="a-1D"></a>于莲华台中结加趺坐正念向佛。<a id="a-1E"></a>是时善住光华开敷如来问文殊师利言。<a id="a-1F"></a>汝从何方而来到此。<a id="a-1G"></a>文殊师利白佛言。<a id="a-1H"></a>世尊。<a id="a-1I"></a>我从娑婆世界故到此土。<a id="a-1J"></a>彼佛国中有二菩萨。<a id="a-1K"></a>一名善音。<a id="a-1L"></a>二名善声。<a id="a-1M"></a>是二菩萨摩诃萨。<a id="a-1N"></a>皆已住阿鞞跋致地。<a id="a-1O"></a>决定当得阿耨多罗三藐三菩提。<a id="a-1P"></a>俱从莲华台中而出。<a id="a-1Q"></a>更整衣服右膝着地。<a id="a-1R"></a>一心合掌各白佛言。<a id="a-1S"></a>世尊。<a id="a-1T"></a>娑婆世界去此几何。<a id="a-1U"></a>尔时善住光华开敷佛答二菩萨言。<a id="a-1V"></a>娑婆世界。<a id="a-1W"></a>去此佛刹恒河沙世界之外。<a id="a-1X"></a>文殊师利从彼而来。<a id="a-1Y"></a>是时善音善声菩萨俱白佛言。<a id="a-1Z"></a>世尊。<a id="a-1a"></a>于彼世界。<a id="a-1b"></a>佛号何等。<a id="a-1c"></a>今欲知之。<a id="a-1d"></a>尔时善住光华开敷佛。<a id="a-1e"></a>即便答言。<a id="a-1f"></a>娑婆世界。<a id="a-1g"></a>有佛如来多陀阿伽度阿罗呵三藐三佛陀。<a id="a-1h"></a>号释迦牟尼。<a id="a-1i"></a>今现在世。<a id="a-1j"></a>是二菩萨复更问言。<a id="a-1k"></a>释迦牟尼佛为说何法。<a id="a-1l"></a>彼佛答言。<a id="a-1m"></a>说三乘法。<a id="a-1n"></a>而彼菩萨复白佛言。<a id="a-1o"></a>云何名为三乘。<a id="a-1p"></a>佛言。<a id="a-1q"></a>所谓声闻乘辟支佛乘佛乘。<a id="a-1r"></a>释迦牟尼佛常作如是说三乘法。<a id="a-1s"></a>时彼菩萨复白佛言。<a id="a-1t"></a>世尊。<a id="a-1u"></a>诸佛说法何故不同。<a id="a-1v"></a>佛言。<a id="a-1w"></a>一切诸佛有所说法悉皆同等。<a id="a-1x"></a>彼诸菩萨复白佛言。<a id="a-1y"></a>云何同等。<a id="a-1z"></a>佛言。<a id="a-20"></a>不退法轮。<a id="a-21"></a>一切诸佛皆悉等说。<a id="a-22"></a>时彼菩萨复白佛言。<a id="a-23"></a>世尊。<a id="a-24"></a>何以故。<a id="a-25"></a>释迦牟尼佛说三乘法。<a id="a-26"></a>佛言。<a id="a-27"></a>娑婆世界众生心多下劣。<a id="a-28"></a>若说一乘则不能解。<a id="a-29"></a>是故释迦牟尼佛。<a id="a-2A"></a>以善方便为诸众生出五浊世。<a id="a-2B"></a>分别说三引导众生令入一乘。<a id="a-2C"></a>时二菩萨白佛言。<a id="a-2D"></a>世尊。<a id="a-2E"></a>释迦牟尼佛说法为最甚难。<a id="a-2F"></a>佛言。<a id="a-2G"></a>释迦牟尼佛说法实为甚难。<a id="a-2H"></a>善音善声菩萨白佛言。<a id="a-2I"></a>世尊。<a id="a-2J"></a>我等今者快得善利。<a id="a-2K"></a>不生如是下劣恶国。<a id="a-2L"></a>尔时佛答二菩萨言。<a id="a-2M"></a>莫作是语。<a id="a-2N"></a>当疾舍离。<a id="a-2O"></a>善音善声菩萨复白佛言。<a id="a-2P"></a>世尊。<a id="a-2Q"></a>以何因缘令舍是语。<a id="a-2R"></a>彼恶世中说此法难。<a id="a-2S"></a>以是故。<a id="a-2T"></a>我等今者不生喜乐。<a id="a-2U"></a>佛言。<a id="a-2V"></a>于此世界二十亿那由他劫修诸善根。<a id="a-2W"></a>不如娑婆世界于一食顷。<a id="a-2X"></a>与诸般若波罗蜜相应。<a id="a-2Y"></a>令一众生归依三宝受持五戒。<a id="a-2Z"></a>远离声闻辟支佛心。<a id="a-2a"></a>使发无上菩提道意甚难。<a id="a-2b"></a>于彼二十亿那由他者。<a id="a-2c"></a>况复有能劝人出家赞叹功德。<a id="a-2d"></a>广为说法令出三界。<a id="a-2e"></a>作如是教逮得己利。<a id="a-2f"></a>修集善法入诸禅定。<a id="a-2g"></a>何以故。<a id="a-2h"></a>此诸众生。<a id="a-2i"></a>多为烦恼之所浊乱。<a id="a-2j"></a>是二菩萨复白佛言。<a id="a-2k"></a>世尊。<a id="a-2l"></a>云何于彼世界。<a id="a-2m"></a>诸众生等。<a id="a-2n"></a>多为烦恼而浊乱耶。<a id="a-2o"></a>佛言。<a id="a-2p"></a>若我尽寿更为汝等。<a id="a-2q"></a>说娑婆世界众生浊乱。<a id="a-2r"></a>贪欲嗔恚愚痴。<a id="a-2s"></a>无量诸恶不善诸法。<a id="a-2t"></a>犹不可尽。<a id="a-2u"></a>惟佛能知业报善恶。<a id="a-2v"></a>尔时善音善声彼菩萨等。<a id="a-2w"></a>俱共叹言。<a id="a-2x"></a>是真释迦牟尼佛。<a id="a-2y"></a>是真释师子。<a id="a-2z"></a>是真释仙。<a id="a-30"></a>作如是等三种赞叹。<a id="a-31"></a>善哉说法。<a id="a-32"></a>善知心念。<a id="a-33"></a>亦为广说诸不善法贪欲嗔恚愚痴邪见无量诸恶。<a id="a-34"></a>巧说善趣及向声闻辟支佛道。<a id="a-35"></a>皆归于佛。<a id="a-36"></a>成就佛智第一清净。<a id="a-37"></a>发菩提心。<a id="a-38"></a>随顺解脱。<a id="a-39"></a>入佛智慧。<a id="a-3A"></a>为诸众生。<a id="a-3B"></a>成熟善根。<a id="a-3C"></a>心无所染。<a id="a-3D"></a>彼诸菩萨。<a id="a-3E"></a>皆悉共取七宝莲华若干种色。<a id="a-3F"></a>有百千万亿叶。<a id="a-3G"></a>如金刚宝藏。<a id="a-3H"></a>天绀琉璃为须。<a id="a-3I"></a>龙坚栴檀为台。<a id="a-3J"></a>众宝为茎。<a id="a-3K"></a>不着尘水。<a id="a-3L"></a>眼识所知。<a id="a-3M"></a>其华微妙。<a id="a-3N"></a>于虚空中而自回转。<a id="a-3O"></a>不可执持。<a id="a-3P"></a>犹如影幻从业报生。<a id="a-3Q"></a>亦从解脱诸三昧生。<a id="a-3R"></a>于虚空中取已。<a id="a-3S"></a>遥散娑婆世界释迦牟尼佛上。<a id="a-3T"></a>持诸华鬘华盖悉是众宝。<a id="a-3U"></a>亦有宝云宝盖及杂彩缯盖末香涂香无量种色。<a id="a-3V"></a>供养释迦牟尼佛已。<a id="a-3W"></a>五体投地向佛作礼。<a id="a-3X"></a>皆作是言。<a id="a-3Y"></a>南无释迦牟尼佛。<a id="a-3Z"></a>此娑婆世界菩萨摩诃萨。<a id="a-3a"></a>庄严大乘。<a id="a-3b"></a>精进无懈。<a id="a-3c"></a>修诸功德。<a id="a-3d"></a>悉能护持过去未来现在诸佛一切正法。<a id="a-3e"></a>为欲拔济苦恼众生。<a id="a-3f"></a>作大照明住于一乘。<a id="a-3g"></a>我等欲往见释迦牟尼佛。<a id="a-3h"></a>及娑婆世界诸大菩萨摩诃萨众。<a id="a-3i"></a>以大庄严而自庄严。<a id="a-3j"></a>为绍佛种使不断绝。<a id="a-3k"></a>善住光华开敷如来。<a id="a-3l"></a>闻诸菩萨作是语已。<a id="a-3m"></a>观察其心。<a id="a-3n"></a>复重为说诸佛功德。<a id="a-3o"></a>示教利喜。<a id="a-3p"></a>告诸菩萨言。<a id="a-3q"></a>汝当随学释迦牟尼佛本所行道。<a id="a-3r"></a>于一切众生发大慈心生利益心。<a id="a-3s"></a>于诸深法莫生惊怖及诸诽谤。<a id="a-3t"></a>而起无相具足善根不求果报。<a id="a-3u"></a>如是菩萨摩诃萨。<a id="a-3v"></a>皆悉当往释迦牟尼佛国。<a id="a-3w"></a>以本愿力俱生于彼。<a id="a-3x"></a>护持正法随顺诸佛本所修学。<a id="a-3y"></a>汝可往见。<a id="a-3z"></a>彼二菩萨作如是言。<a id="a-40"></a>我当乘佛神力。<a id="a-41"></a>及过去未来诸佛之力而诣于彼。<a id="a-42"></a>善住光华开敷如来告善音善声菩萨等。<a id="a-43"></a>汝今当共文殊师利诣娑婆世界。<a id="a-44"></a>亦语文殊师利。<a id="a-45"></a>与二菩萨俱共到彼。<a id="a-46"></a>时二菩萨语文殊师利言。<a id="a-47"></a>我等欲见释迦牟尼佛及诸菩萨一切大众。<a id="a-48"></a>当依汝神力得见彼佛。<a id="a-49"></a>文殊师利语二菩萨言。<a id="a-4A"></a>善男子。<a id="a-4B"></a>汝等应当先礼彼佛。<a id="a-4C"></a>亦应亲近供养恭敬无数诸佛。<a id="a-4D"></a>悉为利益十方世界一切众生。<a id="a-4E"></a>为欲增长佛菩提故。<a id="a-4F"></a>亦为成就佛智慧故。<a id="a-4G"></a>彼二菩萨即如其教作如是言。<a id="a-4H"></a>我等亦当随逐供养诸佛如来。<a id="a-4I"></a>亲近礼拜尊重赞叹。<a id="a-4J"></a>当学文殊师利。<a id="a-4K"></a>为欲利益一切众生。<a id="a-4L"></a>尔时文殊师利。<a id="a-4M"></a>便礼善住光华开敷如来。<a id="a-4N"></a>绕佛三匝恭敬尊重。<a id="a-4O"></a>与诸菩萨并舍利弗俱诣于彼到已听法。<a id="a-4P"></a>受佛教敕谛观如来。<a id="a-4Q"></a>散华供养末香涂香缯盖幢旛清净第一。<a id="a-4R"></a>悉为过去诸佛神力之所护持。<a id="a-4S"></a>念慧坚固。<a id="a-4T"></a>悉遍供养佛法僧宝。<a id="a-4U"></a>为一切众生得解脱故。<a id="a-4V"></a>如大力士屈伸臂顷。<a id="a-4W"></a>于彼东方恒河沙佛前忽然而见。<a id="a-4X"></a>于诸佛所。<a id="a-4Y"></a>即便劝请广说清净不退转法轮。<a id="a-4Z"></a>是诸佛国无有女人。<a id="a-4a"></a>亦无二乘声闻辟支佛名。<a id="a-4b"></a>亦如善住光华开敷佛国等无有异。<a id="a-4c"></a>诸世界中纯大菩萨以为庄严。<a id="a-4d"></a>是诸菩萨毛孔脐中皆出莲华。<a id="a-4e"></a>莲华台中皆有菩萨。<a id="a-4f"></a>一一莲华台上皆有文殊师利。<a id="a-4g"></a>悉作如是神通变化。<a id="a-4h"></a>供养诸佛。<a id="a-4i"></a>南西北方四维上下。<a id="a-4j"></a>乃至十方世界。<a id="a-4k"></a>悉有文殊师利。<a id="a-4l"></a>说不退转法轮。<a id="a-4m"></a>皆有二菩萨。<a id="a-4n"></a>从华台中而出问佛。<a id="a-4o"></a>彼娑婆世界云何名为说三乘法。<a id="a-4p"></a>皆悉欲随文殊师利。<a id="a-4q"></a>见释迦牟尼佛。<a id="a-4r"></a>尔时文殊师利法王子。<a id="a-4s"></a>于十方世界。<a id="a-4t"></a>安慰诸菩萨等。<a id="a-4u"></a>我当共汝俱往至彼娑婆世界。<a id="a-4v"></a>到阎浮提。<a id="a-4w"></a>天将欲明。<a id="a-4x"></a>是时阿难。<a id="a-4y"></a>天既未晓。<a id="a-4z"></a>门籥孔中而见光明。<a id="a-50"></a>即起出外。<a id="a-51"></a>便见大光遍照祇洹。<a id="a-52"></a>净水澄洁湛然盈满。<a id="a-53"></a>渊明镜彻无诸尘垢。<a id="a-54"></a>林树精舍悉皆不现。<a id="a-55"></a>阿难见已。<a id="a-56"></a>即作是言。<a id="a-57"></a>今何因缘忽有是相。<a id="a-58"></a>寻念此瑞必说大法。<a id="a-59"></a>尔时阿难入其水中。<a id="a-5A"></a>足不沉没水不着身。<a id="a-5B"></a>心意欢喜。<a id="a-5C"></a>即往佛所绕佛住处。<a id="a-5D"></a>有十千莲华闻大音乐。<a id="a-5E"></a>见诸莲华皆出光明。<a id="a-5F"></a>其光遍照祇洹精舍。<a id="a-5G"></a>及舍卫国阎浮提内。<a id="a-5H"></a>三千大千世界。<a id="a-5I"></a>悉皆大明如昼光照。<a id="a-5J"></a>阿难踊跃发大欢喜。<a id="a-5K"></a>右膝着地恭敬合掌一心向佛。<a id="a-5L"></a>尔时明相便已显现。<a id="a-5M"></a>日欲出时见十千莲华。<a id="a-5N"></a>中有一莲华。<a id="a-5O"></a>于祇洹林最胜特出。<a id="a-5P"></a>尊者阿难发心念言。<a id="a-5Q"></a>今日世尊必应说法。<a id="a-5R"></a>我当敷座以待如来。<a id="a-5S"></a>见有如是说法相故。<a id="a-5T"></a>即便为佛敷师子座。<a id="a-5U"></a>于一瞬顷刹那中间佛坐已定。<a id="a-5V"></a>尔时大地六种震动。<a id="a-5W"></a>乃至十方恒沙世界。<a id="a-5X"></a>亦复如是六返震动。<a id="a-5Y"></a>三千大千世界遍布天华。<a id="a-5Z"></a>拘物头华。<a id="a-5a"></a>分陀利华。<a id="a-5b"></a>优钵罗华。<a id="a-5c"></a>诸果华树自然而出。<a id="a-5d"></a>时诸比丘皆悉欲出。<a id="a-5e"></a>见其大水而心惊怖。<a id="a-5f"></a>都不敢出。<a id="a-5g"></a>见祇洹林僧房。<a id="a-5h"></a>池水悉已盈满清净无垢。<a id="a-5i"></a>一切树木及诸僧房。<a id="a-5j"></a>堂舍园苑亦皆不现。<a id="a-5k"></a>惟见光明无不遍照。<a id="a-5l"></a>诸比丘等俱作是言。<a id="a-5m"></a>今此瑞相必说大法。<a id="a-5n"></a>尔时世尊从禅定起安详而坐。<a id="a-5o"></a>十方世界一切诸佛。<a id="a-5p"></a>放大光明若干宝网。<a id="a-5q"></a>百千万亿无数种色。<a id="a-5r"></a>眼识所识不可执捉。<a id="a-5s"></a>文殊师利共十方恒河沙等诸佛世界大菩萨等。<a id="a-5t"></a>为欲利益无量众生。<a id="a-5u"></a>于一一诸佛多陀阿伽度阿罗呵三藐三佛陀。<a id="a-5v"></a>皆悉礼拜供养恭敬尊重赞叹。<a id="a-5w"></a>与如是等诸菩萨摩诃萨俱。<a id="a-5x"></a>神通变化不可思议。<a id="a-5y"></a>欲令众生使信佛法教化利益。<a id="a-5z"></a>随其所应皆得闻见。<a id="a-60"></a>方便为说悉令解悟。<a id="a-61"></a>尔时文殊师利知释迦牟尼佛坐已。<a id="a-62"></a>一切大地六返震动。<a id="a-63"></a>有诸菩萨从地踊出。<a id="a-64"></a>一阿僧祇百阿僧祇。<a id="a-65"></a>乃至百千万亿那由他数阿僧祇等悉来集会。<a id="a-66"></a>俱共绕佛至百千匝。<a id="a-67"></a>复持无数莲华若干种色。<a id="a-68"></a>其叶无量不可思议而散佛上。<a id="a-69"></a>能令众生一心专念发趣胜慧。<a id="a-6A"></a>所散之华遍覆三千大千世界。<a id="a-6B"></a>龙坚旃檀种种诸香。<a id="a-6C"></a>持戒忍辱精进禅定智慧方便神通波罗蜜。<a id="a-6D"></a>皆是无想助道之香。<a id="a-6E"></a>并诸旃檀众杂妙香。<a id="a-6F"></a>悉为十方诸佛神通之所护持。<a id="a-6G"></a>以用供养释迦牟尼佛。<a id="a-6H"></a>尔时文殊师利为欲供养诸如来故。<a id="a-6I"></a>与众菩萨庄严妙塔。<a id="a-6J"></a>持诸摩尼八楞宝珠。<a id="a-6K"></a>及众宝树缯盖幢幡。<a id="a-6L"></a>以杂宝网罗覆其上。<a id="a-6M"></a>亦以摩尼造作僧房。<a id="a-6N"></a>门屏户牖种种严饰。<a id="a-6O"></a>池泉流渠及诸大河。<a id="a-6P"></a>优钵罗华。<a id="a-6Q"></a>拘物头华。<a id="a-6R"></a>分陀利华。<a id="a-6S"></a>众宝莲华而覆水上。<a id="a-6T"></a>八功德水亦常盈满。<a id="a-6U"></a>异类众鸟皆悉游集。<a id="a-6V"></a>诸天宝树随念皆现。<a id="a-6W"></a>救度众生使得解脱。<a id="a-6X"></a>为修佛智发菩提心。<a id="a-6Y"></a>皆是文殊师利不可思议神通变化。<a id="a-6Z"></a>乘佛神力及誓愿力。<a id="a-6a"></a>亦是释迦牟尼佛本行愿力。<a id="a-6b"></a>文殊师利作是变化。<a id="a-6c"></a>为欲成就调伏众生。<a id="a-6d"></a>心不思议见不思议。<a id="a-6e"></a>发大庄严入圣境界。<a id="a-6f"></a>尔时文殊师利并诸菩萨摩诃萨众。<a id="a-6g"></a>庄严一切如意华树至于佛前。<a id="a-6h"></a>是诸菩萨若欲坐时。<a id="a-6i"></a>文殊师利先现其相。<a id="a-6j"></a>于刹那顷。<a id="a-6k"></a>无相莲华从毛孔出。<a id="a-6l"></a>茎若干种无量百千杂色。<a id="a-6m"></a>其叶无数不可思议。<a id="a-6n"></a>金刚宝藏以为光网。<a id="a-6o"></a>天绀琉璃以为其须。<a id="a-6p"></a>龙坚栴檀以为其台。<a id="a-6q"></a>有诸菩萨而在其中结加趺坐。<a id="a-6r"></a>尔时释迦牟尼佛放脐中光。<a id="a-6s"></a>普照六道幽闇之处。<a id="a-6t"></a>亿千种光皆如阿提目多伽色。<a id="a-6u"></a>种种无数光明细软。<a id="a-6v"></a>如莲华藏清净香洁。<a id="a-6w"></a>周遍十方通达无碍。<a id="a-6x"></a>莲华台中出妙楼阁。<a id="a-6y"></a>佛所护持与法界等。<a id="a-6z"></a>如寂灭乐解脱之色。<a id="a-70"></a>空无相无愿无作无为无生无灭。<a id="a-71"></a>与三世等。<a id="a-72"></a>悉入空界过于眼境。<a id="a-73"></a>文殊师利。<a id="a-74"></a>在楼阁上正身端坐。<a id="a-75"></a>心不动摇念佛境界。<a id="a-76"></a>自证空法得金刚三昧。<a id="a-77"></a>善学释迦牟尼佛法。<a id="a-78"></a>决定成就无缘三昧。<a id="a-79"></a>深入佛慧。<a id="a-7A"></a>文殊师利并诸菩萨摩诃萨。<a id="a-7B"></a>于十方世界作佛事已。<a id="a-7C"></a>心乐正法常勤修集。<a id="a-7D"></a>亦于过去诸佛法中。<a id="a-7E"></a>久种善根。<a id="a-7F"></a>皆是文殊师利之所摄持。<a id="a-7G"></a>志行菩提心无退没。<a id="a-7H"></a>犹如师子处无畏座。<a id="a-7I"></a>佛告阿难。<a id="a-7J"></a>汝语祇洹诸比丘众。<a id="a-7K"></a>及舍卫国诸比丘尼。<a id="a-7L"></a>如来世尊。<a id="a-7M"></a>今欲说法。<a id="a-7N"></a>令舍卫国优婆塞优婆夷等。<a id="a-7O"></a>信乐三宝善根纯熟。<a id="a-7P"></a>悉皆来集一时听法。<a id="a-7Q"></a>尔时尊者阿难。<a id="a-7R"></a>从其僧房及经行处。<a id="a-7S"></a>皆即告言。<a id="a-7T"></a>佛欲说法。<a id="a-7U"></a>时有比丘已来集者。<a id="a-7V"></a>复有比丘住在房中。<a id="a-7W"></a>各言已见说法光相。<a id="a-7X"></a>而我等辈不能得往。<a id="a-7Y"></a>阿难复问。<a id="a-7Z"></a>何故不来。<a id="a-7a"></a>诸比丘言。<a id="a-7b"></a>今见祇洹大水盈满无诸树木。<a id="a-7c"></a>惟见光明未敢便去。<a id="a-7d"></a>尔时阿难即往佛所。<a id="a-7e"></a>白言。<a id="a-7f"></a>世尊。<a id="a-7g"></a>诸比丘不能得来。<a id="a-7h"></a>何以故。<a id="a-7i"></a>见祇洹中大水悉满清净无垢。<a id="a-7j"></a>亦复不见精舍树木。<a id="a-7k"></a>以是义故皆不得来。<a id="a-7l"></a>佛告阿难。<a id="a-7m"></a>彼诸比丘。<a id="a-7n"></a>于无水中而生水想。<a id="a-7o"></a>无色中生于色想。<a id="a-7p"></a>无受想行识中生受想行识想。<a id="a-7q"></a>无声闻辟支佛作声闻辟支佛想。<a id="a-7r"></a>阿难。<a id="a-7s"></a>汝今更往唤诸比丘。<a id="a-7t"></a>从其僧房及经行处悉来听法。<a id="a-7u"></a>尔时阿难即承佛教到舍卫国。<a id="a-7v"></a>敕诸比丘并比丘尼优婆塞优婆夷等。<a id="a-7w"></a>世尊今者为欲说法。<a id="a-7x"></a>令使我唤。<a id="a-7y"></a>宜速往听。<a id="a-7z"></a>诸比丘比丘尼优婆塞优婆夷。<a id="a-80"></a>皆悉来集至于佛前。<a id="a-81"></a>佛告目连。<a id="a-82"></a>汝今当从三千大千世界诸菩萨摩诃萨等发大庄严。<a id="a-83"></a>比丘比丘尼优婆塞优婆夷。<a id="a-84"></a>皆趣大乘。<a id="a-85"></a>天龙夜叉乾闼婆阿修罗伽楼罗紧那罗摩睺罗伽人非人等。<a id="a-86"></a>亦皆集会而来听法。<a id="a-87"></a>所未闻者皆悉得闻。<a id="a-88"></a>天人阿修罗皆来听法。<a id="a-89"></a>已于过去无量诸佛宿殖善根发趣大乘。<a id="a-8A"></a>求大乘者成最胜乘。<a id="a-8B"></a>亦名清净第一之乘。<a id="a-8C"></a>菩萨摩诃萨发大庄严而自庄严。<a id="a-8D"></a>修此乘者。<a id="a-8E"></a>普告令知悉来集会。<a id="a-8F"></a>目连白佛言。<a id="a-8G"></a>唯然世尊。<a id="a-8H"></a>如壮力士屈伸臂顷。<a id="a-8I"></a>遍至三千大千世界。<a id="a-8J"></a>于诸菩萨大庄严所。<a id="a-8K"></a>诸比丘比丘尼优婆塞优婆夷。<a id="a-8L"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-8M"></a>以佛神力及誓愿力皆悉闻知。<a id="a-8N"></a>即还佛所。<a id="a-8O"></a>白言。<a id="a-8P"></a>世尊。<a id="a-8Q"></a>我悉告已。<a id="a-8R"></a>尔时四众一切云集。<a id="a-8S"></a>纵广千由旬。<a id="a-8T"></a>高五千由旬。<a id="a-8U"></a>满中天人心乐闻法。<a id="a-8V"></a>文殊师利白佛言。<a id="a-8W"></a>世尊。<a id="a-8X"></a>四众已集。<a id="a-8Y"></a>是时诸天遍满虚空。<a id="a-8Z"></a>皆悉合掌而白佛言。<a id="a-8a"></a>今此大众皆悉惊惧。<a id="a-8b"></a>如来威德不敢辄坐。<a id="a-8c"></a>惟愿世尊。<a id="a-8d"></a>赐听令坐。<a id="a-8e"></a>尔时如来。<a id="a-8f"></a>即现瑞相。<a id="a-8g"></a>于刹那顷。<a id="a-8h"></a>有阎浮提金莲华百千万亿叶。<a id="a-8i"></a>从地踊出。<a id="a-8j"></a>光色照耀犹如火藏。<a id="a-8k"></a>以天琉璃为须。<a id="a-8l"></a>赤真珠为台。<a id="a-8m"></a>七宝为茎。<a id="a-8n"></a>一切大众。<a id="a-8o"></a>皆各自知坐如来前。<a id="a-8p"></a>比丘比丘尼优婆塞优婆夷。<a id="a-8q"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-8r"></a>皆面向佛瞻仰世尊。<a id="a-8s"></a>尔时文殊师利菩萨最为上首。<a id="a-8t"></a>诸菩萨摩诃萨。<a id="a-8u"></a>皆以三十二相而自严身。<a id="a-8v"></a>色如真金。<a id="a-8w"></a>勇猛精进威德炽盛。<a id="a-8x"></a>尔时诸菩萨摩诃萨文殊师利等。<a id="a-8y"></a>皆从华台起合掌向佛。<a id="a-8z"></a>劝请世尊一心念佛。<a id="a-90"></a>尔时文殊师利白佛言。<a id="a-91"></a>世尊。<a id="a-92"></a>四众皆集寂然已定。<a id="a-93"></a>一切诸天遍满虚空。<a id="a-94"></a>惟愿世尊。<a id="a-95"></a>广说清净不退法轮。<a id="a-96"></a>是时比丘比丘尼优婆塞优婆夷。<a id="a-97"></a>无量百千诸天。<a id="a-98"></a>有信行法行者并诸八辈。<a id="a-99"></a>有须陀洹想。<a id="a-9A"></a>斯陀含想。<a id="a-9B"></a>阿那含想。<a id="a-9C"></a>阿罗汉想。<a id="a-9D"></a>声闻想。<a id="a-9E"></a>辟支佛想。<a id="a-9F"></a>佛想。<a id="a-9G"></a>各作是想。<a id="a-9H"></a>愿佛演说安慰其心。<a id="a-9I"></a>何因缘故。<a id="a-9J"></a>说信行法行乃至八辈须陀洹斯陀含阿那含阿罗汉。<a id="a-9K"></a>何以故。<a id="a-9L"></a>作如是说。<a id="a-9M"></a>世尊默然。<a id="a-9N"></a>尔时尊者舍利弗白佛言。<a id="a-9O"></a>世尊。<a id="a-9P"></a>我于夜后分天欲明时。<a id="a-9Q"></a>从坐而起出其住处。<a id="a-9R"></a>即向文殊师利房。<a id="a-9S"></a>到已前入其舍。<a id="a-9T"></a>见如来室。<a id="a-9U"></a>有十千莲华周匝踊出。<a id="a-9V"></a>天鼓自鸣闻歌咏声。<a id="a-9W"></a>见祇洹林及舍卫国三千大千世界光明普照。<a id="a-9X"></a>今何因缘而现此瑞。<a id="a-9Y"></a>舍利弗作是语已。<a id="a-9Z"></a>佛即告言。<a id="a-9a"></a>为说法故先现斯瑞。<a id="a-9b"></a>是时文殊师利请问如来。<a id="a-9c"></a>为说何法先现此瑞。<a id="a-9d"></a>尔时阿难复白佛言。<a id="a-9e"></a>世尊。<a id="a-9f"></a>我于夜后天欲明时。<a id="a-9g"></a>于户牖中光从而入。<a id="a-9h"></a>见已即从坐起便出其房。<a id="a-9i"></a>见祇洹林满中净水无垢无浊。<a id="a-9j"></a>不见树木精舍僧房惟见大光。<a id="a-9k"></a>何因何缘先现此瑞。<a id="a-9l"></a>尔时世尊告阿难言。<a id="a-9m"></a>如来为说清净法轮。<a id="a-9n"></a>亦是文殊师利神力劝请瑞相。<a id="a-9o"></a>尔时世尊为文殊师利。<a id="a-9p"></a>即说偈言。</p>
  <p id="a9q">此乘清净　　成得佛智　　文殊妙辩</p>
  <p id="a9r">发问斯义　　一乘无垢　　得佛上智</p>
  <p id="a9s">文殊为显　　故作斯问　　乘无分别</p>
  <p id="a9t">离诸戏论　　文殊为显　　故作斯问</p>
  <p id="a9u">本无有来　　亦复无去　　犹如涅槃</p>
  <p id="a9v">文殊所问　　实无得果　　亦无所说</p>
  <p id="a9w">但以方便　　引导众生　　远离音声</p>
  <p id="a9x">声即一相　　文殊为显　　故作斯问</p>
  <p id="a9y">寻声求声　　无声可取　　声名字空</p>
  <p id="a9z">文殊所问　　是声如风　　无所依止</p>
  <p id="aA0">声即解脱　　文殊所问　　阿难谛听</p>
  <p id="aA1">文殊所问　　方便菩提　　皆无所有</p>
  <p id="aA2">佛及菩提　　有声无实　　亦无方所</p>
  <p id="aA3">诸法皆然　　菩提无色　　因缘无生</p>
  <p id="aA4">无有去来　　是诸佛说　　无为无相</p>
  <p id="aA5">如空无见　　菩提无说　　文殊所问</p>
  <p id="aA6">去来今佛　　一切皆然　　智无方所</p>
  <p id="aA7">无闻无见　　性相如是　　显现法界</p>
  <p id="aA8">但以假名　　开示真实　　修清净施</p>
  <p id="aA9">持戒无缺　　忍辱坚固　　志求菩提</p>
  <p id="aAA">精进无懈　　修禅摄意　　智慧清净</p>
  <p id="aAB">以求菩提　　佛善方便　　度诸神通</p>
  <p id="aAC">无依众生　　为说菩提　　分别三乘</p>
  <p id="aAD">四果差别　　以如实智　　随应救世</p>
  <p id="aAE">现五浊刹　　为诸下劣　　于一乘道</p>
  <p id="aAF">惊疑不信　　故说四果　　开示罗汉</p>
  <p id="aAG">从声闻门　　入佛教门　　说数无数</p>
  <p id="aAH">因缘差别　　现见四谛　　证诸法相</p>
  <p id="aAI">声闻罗汉　　缘觉辟支　　同得无生</p>
  <p id="aAJ">是为菩萨　　行空无相　　无愿三昧</p>
  <p id="aAK">入解脱门　　安住涅槃　　去来今际</p>
  <p id="aAL">心无所著　　能开十方　　无生无为</p>
  <p id="aAM">如是深法　　阿难文殊　　方便发问</p>
  <p id="aAN">无相慧力　　乘一乘道　　知法无相</p>
  <p id="aAO">是故问佛　　今说诸果　　三世平等</p>
  <p id="aAP">知空无相　　诸声寂灭　　无佛菩提</p>
  <p id="aAQ">无数恒沙　　诸佛世界　　来求菩提</p>
  <p id="aAR">文殊召集　　闻彼诸佛　　菩萨所行</p>
  <p id="aAS">欲说三乘　　集娑婆界　　文殊发问</p>
  <p id="aAT">为决疑惑　　乘果分别　　请说菩提</p>
  <p id="aAU">以佛神力　　及誓愿力　　故说三乘</p>
  <p id="aAV">度苦众生　　令勤修习　　文殊声辩</p>
  <p id="aAW">愿救世说　　菩萨所行　　亿千诸天</p>
  <p id="aAX">供养救世　　生果想者　　安慰彼疑</p>
  <p id="aAY">如是比丘　　及比丘尼　　清信男女</p>
  <p id="aAZ">作最胜相　　文殊所问　　为慰疑惑</p>
  <p id="aAa">是诸菩萨　　为法故来</p>
  <p data-pb></p>
  <h2 id="aAb">信行品第二</h2>
  <p id="aAc">尔时世尊说是偈已。<a id="a-Ad"></a>阿难白佛言。<a id="a-Ae"></a>如来今为文殊师利转不退法轮作如是问。<a id="a-Af"></a>佛言。<a id="a-Ag"></a>如是如是。<a id="a-Ah"></a>阿难复白佛言。<a id="a-Ai"></a>世尊。<a id="a-Aj"></a>如来今转不退法轮耶。<a id="a-Ak"></a>佛言。<a id="a-Al"></a>如是如是。<a id="a-Am"></a>阿难。<a id="a-An"></a>如来实转不退转法轮。<a id="a-Ao"></a>阿难复白佛言。<a id="a-Ap"></a>如来云何方便。<a id="a-Aq"></a>说于信行法行如是八辈。<a id="a-Ar"></a>须陀洹斯陀含阿那含。<a id="a-As"></a>阿罗汉。<a id="a-At"></a>声闻。<a id="a-Au"></a>辟支佛。<a id="a-Av"></a>是诸人等。<a id="a-Aw"></a>如来皆为显示菩萨法耶。<a id="a-Ax"></a>何故复言。<a id="a-Ay"></a>为下劣众生出五浊世。<a id="a-Az"></a>不解大乘。<a id="a-B0"></a>如来自在成就方便。<a id="a-B1"></a>见诸众生大心者少多怀下劣。<a id="a-B2"></a>是故世尊。<a id="a-B3"></a>知其根性开示佛法方便济度。<a id="a-B4"></a>以无量善法教化众生。<a id="a-B5"></a>令灭诸苦得尽生死。<a id="a-B6"></a>离诸衰恼令住正证无为涅槃。<a id="a-B7"></a>乃至使得一切种智。<a id="a-B8"></a>尔时世尊告阿难言。<a id="a-B9"></a>菩萨摩诃萨。<a id="a-BA"></a>为无量无边众生。<a id="a-BB"></a>令生信解佛之知见。<a id="a-BC"></a>及无数诸佛所知之法。<a id="a-BD"></a>无色乃至受想行识。<a id="a-BE"></a>无染无著是名信行。<a id="a-BF"></a>复次阿难。<a id="a-BG"></a>菩萨摩诃萨能信如来一切法空作如是解。<a id="a-BH"></a>亦复名为菩萨信行。<a id="a-BI"></a>菩萨摩诃萨信佛智慧心生欣乐。<a id="a-BJ"></a>云何智慧。<a id="a-BK"></a>都不见法。<a id="a-BL"></a>以不见故名为信行。<a id="a-BM"></a>复次阿难。<a id="a-BN"></a>菩萨摩诃萨不染五欲不舍信心。<a id="a-BO"></a>是名菩萨信行。<a id="a-BP"></a>菩萨摩诃萨复作是念。<a id="a-BQ"></a>以不思议法施诸众生犹如如相。<a id="a-BR"></a>能信如是不思议法施者。<a id="a-BS"></a>是名菩萨信行。<a id="a-BT"></a>菩萨摩诃萨以欢喜故。<a id="a-BU"></a>能舍己身而不厌足。<a id="a-BV"></a>于一切处不生嫉恚。<a id="a-BW"></a>所作之施皆悉回向。<a id="a-BX"></a>作是回向已而亦不取菩提之想。<a id="a-BY"></a>以不坏故。<a id="a-BZ"></a>是名菩萨信行。<a id="a-Ba"></a>复次阿难。<a id="a-Bb"></a>菩萨摩诃萨以清净信正念向佛。<a id="a-Bc"></a>心无垢秽亦信无垢。<a id="a-Bd"></a>诸法平等。<a id="a-Be"></a>无有众生寿命我人。<a id="a-Bf"></a>无阴界入。<a id="a-Bg"></a>亦自不着寿命处所。<a id="a-Bh"></a>是名信行解脱。<a id="a-Bi"></a>教化众生令信佛法。<a id="a-Bj"></a>以调伏心回向菩提。<a id="a-Bk"></a>亦不见心相。<a id="a-Bl"></a>能知六界阴入平等悉同法界。<a id="a-Bm"></a>以无分别故。<a id="a-Bn"></a>则知法界无有异相。<a id="a-Bo"></a>是名信施。<a id="a-Bp"></a>一切无常。<a id="a-Bq"></a>一切行苦。<a id="a-Br"></a>一切行空。<a id="a-Bs"></a>一切行无我。<a id="a-Bt"></a>于是法中得智慧力。<a id="a-Bu"></a>信施信圣戒不戏论戒。<a id="a-Bv"></a>得禅定力信寂灭界。<a id="a-Bw"></a>是名信施菩萨。<a id="a-Bx"></a>虽教化众生常信寂灭。<a id="a-By"></a>然不取于众生之相。<a id="a-Bz"></a>观诸众生同于寂灭。<a id="a-C0"></a>善知一切众生无相。<a id="a-C1"></a>悉同法界非见非不见。<a id="a-C2"></a>何以故。<a id="a-C3"></a>法界即是一切众生心界。<a id="a-C4"></a>是名菩萨摩诃萨信行。<a id="a-C5"></a>复次阿难。<a id="a-C6"></a>菩萨摩诃萨。<a id="a-C7"></a>观一切众生无有真实。<a id="a-C8"></a>无住无灭性相本空。<a id="a-C9"></a>是故不见一切众生无依止处。<a id="a-CA"></a>观一切众生同涅槃界。<a id="a-CB"></a>何以故。<a id="a-CC"></a>一切众生悉入空界。<a id="a-CD"></a>菩萨能令如是无量众生皆生信解。<a id="a-CE"></a>是名菩萨摩诃萨信行。<a id="a-CF"></a>尔时世尊。<a id="a-CG"></a>欲重宣此义。<a id="a-CH"></a>而说偈言。</p>
  <p id="aCI">多信众生　　见无数佛　　不着色相</p>
  <p id="aCJ">是名信行　　信一切法　　开示空相</p>
  <p id="aCK">成就解脱　　是名信行　　常信正法</p>
  <p id="aCL">欣乐求佛　　何时当得　　不思议智</p>
  <p id="aCM">观察五欲　　无可信者　　逮得信力</p>
  <p id="aCN">是名信行　　如是之信　　最为善哉</p>
  <p id="aCO">当修法施　　供养大仙　　不思议施</p>
  <p id="aCP">故得信辩　　无下劣想　　是名信行</p>
  <p id="aCQ">悉舍一切　　所爱之身　　而无舍想</p>
  <p id="aCR">是名信行　　能施一切　　不怀嫉妒</p>
  <p id="aCS">舍菩提想　　是名信行　　信心清净</p>
  <p id="aCT">无诸浊秽　　亦无寿命　　是名信行</p>
  <p id="aCU">虽修行施　　不求果报　　得深信力</p>
  <p id="aCV">是名信行　　弃舍六入　　不念果报</p>
  <p id="aCW">善解六界　　是名信行　　己自调伏</p>
  <p id="aCX">亦调伏他　　令信佛法　　是名信行</p>
  <p id="aCY">得是信已　　回向菩提　　而无心相</p>
  <p id="aCZ">是名信行　　知于六界　　悉同法界</p>
  <p id="aCa">虽说法界　　不得界相　　诸行无常</p>
  <p id="aCb">苦空非我　　亦不取着　　是名信行</p>
  <p id="aCc">能信圣戒　　无诸戏论　　成就禅定</p>
  <p id="aCd">是名信行　　信诸众生　　同寂灭相</p>
  <p id="aCe">知无相已　　是名信行　　不着众生</p>
  <p id="aCf">同入法界　　是众生界　　即不思议</p>
  <p id="aCg">以信生信　　是名为信　　菩萨无畏</p>
  <p id="aCh">是名信行　　众生决定　　无所有想</p>
  <p id="aCi">体性如空　　无处无证　　众生涅槃</p>
  <p id="aCj">是二俱空　　于彼生信　　是名信行</p>
  <p id="aCk">菩萨无畏　　信诸众生　　不取名字</p>
  <p id="aCl">从信而生　　能如是信　　常念不失</p>
  <p id="aCm">阿难忆持　　显示分别　　如是诸法</p>
  <p id="aCn">无量无数　　佛所证觉　　菩萨显现</p>
  <p id="aCo">复次阿难。<a id="a-Cp"></a>如来多陀阿伽度。<a id="a-Cq"></a>如是深义具足信力则为广说。<a id="a-Cr"></a>是名菩萨摩诃萨信行。<a id="a-Cs"></a>尔时世尊。<a id="a-Ct"></a>见诸众生信力坚固。<a id="a-Cu"></a>复重颂曰。</p>
  <p id="aCv">一切闻者　　心皆欢喜　　是诸佛子</p>
  <p id="aCw">所说功德　　菩萨显现　　不可思议</p>
  <p id="aCx">诸佛菩提　　不信者信　　不染假名</p>
  <p id="aCy">亦无心数　　不着十方　　名最胜信</p>
  <p id="aCz">菩萨显说　　常修信法　　不取于空</p>
  <p id="aD0">显示寂灭　　救世所说　　如是解脱</p>
  <p id="aD1">色相亦然　　如说修行　　菩萨显说</p>
  <p id="aD2">智者能信　　佛不思议　　无量忆念</p>
  <p id="aD3">菩萨所信　　虚空无边　　佛智无量</p>
  <p id="aD4">号名丈夫　　志求无著　　不为贪欲</p>
  <p id="aD5">造作不善　　而舍乐法　　是名菩萨</p>
  <p id="aD6">能行法施　　菩萨之信　　善誓所印</p>
  <p id="aD7">法施不思议　　信施而饮食</p>
  <p id="aD8">摩尼金象马　　车乘奴婢等</p>
  <p id="aD9">妻子诸男女　　舍所有国土</p>
  <p id="aDA">手足支节等　　头目及髓脑</p>
  <p id="aDB">眼耳与鼻口　　菩萨之胜信</p>
  <p id="aDC">舍身无染着　　亦不念行施</p>
  <p id="aDD">我本修法施　　以求于佛智</p>
  <p id="aDE">舍身无染着　　一切施欢喜</p>
  <p id="aDF">恒与善知识　　弃舍危脆身</p>
  <p id="aDG">于诸众生中　　信心常清净</p>
  <p id="aDH">闻法信诸佛　　是名为菩萨</p>
  <p id="aDI">知眼耳鼻舌　　身根皆无常</p>
  <p id="aDJ">不坚如聚沫　　深信而舍身</p>
  <p id="aDK">为无依众生　　建立于四摄</p>
  <p id="aDL">慈心于一切　　信佛无量智</p>
  <p id="aDM">见造恶众生　　为发无上心</p>
  <p id="aDN">深信于菩提　　不取诸心相</p>
  <p id="aDO">众生不求道　　愚惑于六界</p>
  <p id="aDP">谓一切真实　　无界说界相</p>
  <p id="aDQ">见流转众生　　愚痴着诸边</p>
  <p id="aDR">菩萨信我无　　诸行皆无常</p>
  <p id="aDS">见诸破戒者　　信戒不思议</p>
  <p id="aDT">净戒立禅定　　菩萨住摄心</p>
  <p id="aDU">若见懈怠者　　求佛精进力</p>
  <p id="aDV">调伏诸三昧　　总持正法智</p>
  <p id="aDW">愚痴着寿命　　观阴无寿者</p>
  <p id="aDX">众生性寂灭　　诸法相亦然</p>
  <p id="aDY">信阴无来去　　善恶业不断</p>
  <p id="aDZ">因净不净业　　不离于生死</p>
  <p id="aDa">众生同法界　　法界即生死</p>
  <p id="aDb">是名不思议　　菩萨无畏信</p>
  <p id="aDc">胜信不思议　　精勤修法智</p>
  <p id="aDd">不为于少智　　名为净信说</p>
  <p id="aDe">同信诸众生　　常住无所有</p>
  <p id="aDf">于空无有着　　一切法不住</p>
  <p id="aDg">众生空亦空　　同于涅槃界</p>
  <p id="aDh">说法常无相　　令众生信解</p>
  <p id="aDi">一切法性空　　平等观众生</p>
  <p id="aDj">三有中胜智　　得如是信持</p>
  <p id="aDk">亦名最上信　　好乐无畏法</p>
  <p id="aDl">佛法中智人　　自信劝他信</p>
  <p id="aDm">如是展转教　　增长诸功德</p>
  <p id="aDn">净心无染着　　利益之福田</p>
  <p id="aDo">欣乐调伏施　　净戒及忍辱</p>
  <p id="aDp">精进禅定等　　智慧为开导</p>
  <p id="aDq">方便现净智　　令众得胜乐</p>
  <p id="aDr">命终离恶趣　　菩萨智最胜</p>
  <p id="aDs">神通化众生　　世界六种动</p>
  <p id="aDt">光明悉普照　　菩萨之妙智</p>
  <p id="aDu">无相师子吼　　东西南北等</p>
  <p id="aDv">四维及上下　　皆出于法音</p>
  <p id="aDw">誓于佛不疑　　教他亦令然</p>
  <p id="aDx">以是因缘故　　显现无量相</p>
  <p id="aDy">住于此智者　　惟佛能证智</p>
  <p id="aDz">阿难。<a id="a-E0"></a>是名如来多陀阿伽度阿罗呵三藐三佛陀为诸菩萨如是方便演说信行。</p>
  <p id="aE1">阿难言。<a id="a-E2"></a>云何如来复为诸菩萨说于法行。<a id="a-E3"></a>佛语阿难。<a id="a-E4"></a>汝今当知。<a id="a-E5"></a>菩萨摩诃萨不住佛法而能显示不离法界究竟不思议界。<a id="a-E6"></a>受持诸法心无下劣。<a id="a-E7"></a>虽说诸法。<a id="a-E8"></a>而于法相无所取着。<a id="a-E9"></a>无念无住。<a id="a-EA"></a>总持诸法如实相性。<a id="a-EB"></a>不取于法不舍非法。<a id="a-EC"></a>非乐于法非不乐法。<a id="a-ED"></a>虽能如是而离诸法相。<a id="a-EE"></a>以善调伏心常安乐。<a id="a-EF"></a>善说诸法而无扰乱。<a id="a-EG"></a>于诸法相不离于身亦不住身。<a id="a-EH"></a>是身前际等法界。<a id="a-EI"></a>如虚空无来无去。<a id="a-EJ"></a>同真际如如相。<a id="a-EK"></a>是佛所说菩萨证知清净无垢。<a id="a-EL"></a>观一切法空无见无取。<a id="a-EM"></a>何以故。<a id="a-EN"></a>无故离故不着故不见诸法。<a id="a-EO"></a>无所执持无有诤论。<a id="a-EP"></a>显现法界无言无说。<a id="a-EQ"></a>体性本空心行处灭。<a id="a-ER"></a>是心不可得。<a id="a-ES"></a>亦不可思议。<a id="a-ET"></a>但示寂灭无缘境界。<a id="a-EU"></a>护持诸法。<a id="a-EV"></a>无所依止。<a id="a-EW"></a>何以故。<a id="a-EX"></a>一切法无体无相故。<a id="a-EY"></a>是菩萨法一相无相。<a id="a-EZ"></a>不可称誉无果说法。<a id="a-Ea"></a>若为他说法相名字一切章句。<a id="a-Eb"></a>皆已自证。<a id="a-Ec"></a>成就此法名为种性菩萨摩诃萨。<a id="a-Ed"></a>得是种性已。<a id="a-Ee"></a>于诸法中。<a id="a-Ef"></a>无来无去。<a id="a-Eg"></a>无取无舍。<a id="a-Eh"></a>持一切法。<a id="a-Ei"></a>无动无坏。<a id="a-Ej"></a>以不坏故。<a id="a-Ek"></a>是名法行。<a id="a-El"></a>成就法故。<a id="a-Em"></a>便见一切诸法无相。<a id="a-En"></a>得法利故。<a id="a-Eo"></a>亦名法行。<a id="a-Ep"></a>尔时世尊。<a id="a-Eq"></a>而说偈言。</p>
  <p id="aEr">法无退转　　诸佛亦尔　　若能持者</p>
  <p id="aEs">是名法行　　显示佛法　　无形无相</p>
  <p id="aEt">甚深无染　　是名法行　　不离诸界</p>
  <p id="aEu">即不思议　　到于法界　　是名法行</p>
  <p id="aEv">护持诸智　　如佛显示　　心无瑕秽</p>
  <p id="aEw">是名法行　　转不退轮　　名为无相</p>
  <p id="aEx">而不取着　　是名法行　　无取无住</p>
  <p id="aEy">受持法智　　如是持者　　是名法行</p>
  <p id="aEz">心常好乐　　求法无厌　　远离懈怠</p>
  <p id="aF0">是名法行　　闻法受持　　无漏无依</p>
  <p id="aF1">善住安乐　　是名法行　　若说法者</p>
  <p id="aF2">不念不着　　无相受持　　是名法行</p>
  <p id="aF3">善身善住　　住无处所　　是身非身</p>
  <p id="aF4">名知身相　　无前后际　　等于法性</p>
  <p id="aF5">无去无来　　名知身相　　亦如诸佛</p>
  <p id="aF6">显示菩萨　　得是法已　　是名法行</p>
  <p id="aF7">空界性相　　一切无著　　能如是持</p>
  <p id="aF8">是名法行　　又于诸法　　空无所见</p>
  <p id="aF9">若无所见　　则无障碍　　显示无相</p>
  <p id="aFA">无有诤论　　无言无说　　亦无所有</p>
  <p id="aFB">离诸心相　　而无所得　　若心无得</p>
  <p id="aFC">名不思议　　无来无去　　非不显现</p>
  <p id="aFD">无缘无说　　名不思议　　若持是法</p>
  <p id="aFE">不可依止　　名无所有　　是名持法</p>
  <p id="aFF">如是法者　　菩萨所说　　无合无散</p>
  <p id="aFG">显示无作　　名为行处　　是种性处</p>
  <p id="aFH">得如是利　　名为行处　　从是种性</p>
  <p id="aFI">无可讥呵　　得如是界　　是名持法</p>
  <p id="aFJ">见法无减　　虽行无去　　来而不来</p>
  <p id="aFK">不见有法　　若来若去　　诸法亦尔</p>
  <p id="aFL">如是持法　　亦无动摇　　不增不减</p>
  <p id="aFM">是无作法　　若无增减　　是名持法</p>
  <p id="aFN">法相如如　　无缘无说　　得此法者</p>
  <p id="aFO">是名持法　　是故阿难　　显示菩萨</p>
  <p id="aFP">得深法利　　是名持法　　是故阿难</p>
  <p id="aFQ">显示持法　　为不信者　　而说是法</p>
  <p id="aFR">如是分别　　为菩萨说　　皆以方便</p>
  <p id="aFS">开示佛法</p>
  <p id="aFT">如是阿难。<a id="a-FU"></a>如来正觉。<a id="a-FV"></a>为诸菩萨摩诃萨说斯方便显示持法。</p>
  <p id="aFW">佛告阿难。<a id="a-FX"></a>云何如来。<a id="a-FY"></a>为诸菩萨摩诃萨说八正道法。<a id="a-FZ"></a>云何菩萨摩诃萨。<a id="a-Fa"></a>离于八邪向八解脱。<a id="a-Fb"></a>出过凡夫。<a id="a-Fc"></a>修八正道。<a id="a-Fd"></a>而无到处。<a id="a-Fe"></a>远离诸边。<a id="a-Ff"></a>住于中道。<a id="a-Fg"></a>越凡夫地。<a id="a-Fh"></a>安住菩提。<a id="a-Fi"></a>亦不住菩提相。<a id="a-Fj"></a>离诸邪见。<a id="a-Fk"></a>修于正见。<a id="a-Fl"></a>不取身相。<a id="a-Fm"></a>亦复不住菩提之相。<a id="a-Fn"></a>佛身无为。<a id="a-Fo"></a>离于诸数。<a id="a-Fp"></a>修佛相者。<a id="a-Fq"></a>则得众生一相无相。<a id="a-Fr"></a>出离众生生死阴界。<a id="a-Fs"></a>安住无为毕竟空舍。<a id="a-Ft"></a>见一切法无生无住。<a id="a-Fu"></a>何以故。<a id="a-Fv"></a>诸法性相皆无住故。<a id="a-Fw"></a>远离世间及出世间。<a id="a-Fx"></a>住寂灭处。<a id="a-Fy"></a>不染世间。<a id="a-Fz"></a>不着出世间。<a id="a-G0"></a>若法非法。<a id="a-G1"></a>有为无为。<a id="a-G2"></a>皆悉远离。<a id="a-G3"></a>舍于断常。<a id="a-G4"></a>住平等相。<a id="a-G5"></a>知过去未来现在心数无有异相。<a id="a-G6"></a>亦不得菩提心相。<a id="a-G7"></a>何以故。<a id="a-G8"></a>一切诸心皆平等故。<a id="a-G9"></a>身相亦尔。<a id="a-GA"></a>是故不为毒火刀箭之所伤害。<a id="a-GB"></a>何以故。<a id="a-GC"></a>已离一切烦恼毒故。<a id="a-GD"></a>常生净国离诸恶趣。<a id="a-GE"></a>虽住诸趣而证菩提。<a id="a-GF"></a>常住安隐亦无依止。<a id="a-GG"></a>以如是义。<a id="a-GH"></a>一切刀兵不能加害。<a id="a-GI"></a>何以故。<a id="a-GJ"></a>见寂灭菩提空无住处。<a id="a-GK"></a>以无住故一切毒箭皆不能害。<a id="a-GL"></a>是名无缚。<a id="a-GM"></a>乘于疾乘亦不住乘。<a id="a-GN"></a>是名无缚。<a id="a-GO"></a>何以故。<a id="a-GP"></a>无所得故。<a id="a-GQ"></a>是故刀箭不害其身。<a id="a-GR"></a>知诸法空求不可得。<a id="a-GS"></a>一切毒害所不能侵。<a id="a-GT"></a>何以故。<a id="a-GU"></a>行普之慈遍覆一切故。<a id="a-GV"></a>行菩提慈不得诸众生故。<a id="a-GW"></a>行空之慈诸法寂灭故。<a id="a-GX"></a>行无热慈远离诸烦恼故。<a id="a-GY"></a>行如是慈能令刀兵皆不害身。<a id="a-GZ"></a>欲色无色界亦悉平等。<a id="a-Ga"></a>知一切界一切法性同于菩提等无异相。<a id="a-Gb"></a>若能如是心无思虑。<a id="a-Gc"></a>亦无调戏寂灭清净。<a id="a-Gd"></a>菩萨摩诃萨。<a id="a-Ge"></a>知一切法如呼声响。<a id="a-Gf"></a>离一切相。<a id="a-Gg"></a>尽同法界。<a id="a-Gh"></a>无归无趣。<a id="a-Gi"></a>善解一切音声语言。<a id="a-Gj"></a>无示无说离音声相。<a id="a-Gk"></a>不自高己离于我想。<a id="a-Gl"></a>过于一切言说音声而无过相。<a id="a-Gm"></a>是故悉知一切法寂灭。<a id="a-Gn"></a>亦不得一切法相。<a id="a-Go"></a>出过诸法心无所归。<a id="a-Gp"></a>于诸言音亦不染着。<a id="a-Gq"></a>尔时世尊。<a id="a-Gr"></a>而说偈言。</p>
  <p id="aGs">离于八邪　　而修八正　　九次八解</p>
  <p id="aGt">是名八辈　　出过凡夫　　不住菩提</p>
  <p id="aGu">法中之雄　　是名八辈　　出过凡夫</p>
  <p id="aGv">不住菩提　　离菩提相　　是名八辈</p>
  <p id="aGw">舍诸邪见　　修行正见　　既到道已</p>
  <p id="aGx">是名八辈　　过诸身相　　不住菩提</p>
  <p id="aGy">离证佛身　　是名八辈　　离众生想</p>
  <p id="aGz">常修佛想　　度禅定想　　是名八辈</p>
  <p id="aH0">离众生窟　　入涅槃城　　诸法无住</p>
  <p id="aH1">是名八辈　　出于世间　　开示圣道</p>
  <p id="aH2">会寂灭界　　是名八辈　　离诸世间</p>
  <p id="aH3">说佛法相　　心无所证　　是名八辈</p>
  <p id="aH4">无有有际　　亦无无际　　远离有无</p>
  <p id="aH5">是名八辈　　寂灭无为　　舍于断常</p>
  <p id="aH6">深入平等　　是名八辈　　不取过去</p>
  <p id="aH7">及未来心　　现在亦尔　　是名八辈</p>
  <p id="aH8">说有初心　　而发菩提　　心相自空</p>
  <p id="aH9">何名菩提　　无到无出　　亦无菩提</p>
  <p id="aHA">毒火刀箭　　所不能害　　断于诸趣</p>
  <p id="aHB">永离依止　　无来无去　　而无所害</p>
  <p id="aHC">无向菩提　　显说音声　　自证如实</p>
  <p id="aHD">不由他教　　不得是趣　　及诸非趣</p>
  <p id="aHE">声念念灭　　大乘速显　　常说安隐</p>
  <p id="aHF">第一空法　　若能速证　　是名无缚</p>
  <p id="aHG">疾乘是法　　菩萨所记　　心无弃舍</p>
  <p id="aHH">是名无缚　　刀兵恶趣　　所不侵逼</p>
  <p id="aHI">身得无畏　　毒不能害　　菩萨行慈</p>
  <p id="aHJ">普遍一切　　离于诤讼　　是名无缚</p>
  <p id="aHK">不取身相　　善分别身　　到菩提道</p>
  <p id="aHL">弃舍恶趣　　除其愚痴　　神通自在</p>
  <p id="aHM">得明菩提　　是名八辈　　知欲色界</p>
  <p id="aHN">及与无色　　三界同相　　是名八辈</p>
  <p id="aHO">诸界平等　　离恼菩提　　妄想无智</p>
  <p id="aHP">所不能染　　出一切相　　无所讥嫌</p>
  <p id="aHQ">若有所说　　皆趣法界　　说无所趣</p>
  <p id="aHR">同于法界　　心住法忍　　是名八辈</p>
  <p id="aHS">若欲修行　　住寂灭法　　不自称己</p>
  <p id="aHT">而为他说　　出过声相　　度无声相</p>
  <p id="aHU">不着音声　　是名八辈　　因声解脱</p>
  <p id="aHV">知法无相　　亦无住处　　无趣无出</p>
  <p id="aHW">阿难当知　　如是八辈　　于诸说中</p>
  <p id="aHX">最为第一</p>
  <p id="aHY">尔时世尊告阿难言。<a id="a-HZ"></a>汝今当知。<a id="a-Ha"></a>如来等正觉为诸菩萨摩诃萨方便说示如是八辈。</p>
  <p id="aHb">阿难言。<a id="a-Hc"></a>云何如来世尊。<a id="a-Hd"></a>为诸菩萨摩诃萨说须陀洹。<a id="a-He"></a>佛言。<a id="a-Hf"></a>须陀洹者。<a id="a-Hg"></a>所为得入圣道流。<a id="a-Hh"></a>名不思议佛法。<a id="a-Hi"></a>若菩萨摩诃萨。<a id="a-Hj"></a>能如是修不见道及所修道。<a id="a-Hk"></a>度一切相。<a id="a-Hl"></a>流注佛法非色非生。<a id="a-Hm"></a>于一切法无著。<a id="a-Hn"></a>一切法无处。<a id="a-Ho"></a>一切法无缘。<a id="a-Hp"></a>一切法无住。<a id="a-Hq"></a>一切法无所有。<a id="a-Hr"></a>一切法不成就。<a id="a-Hs"></a>菩萨摩诃萨。<a id="a-Ht"></a>若到是道得坚精进坚势力坚智坚慧不生懈怠。<a id="a-Hu"></a>安住寂灭乘如实道。<a id="a-Hv"></a>救护众生最胜无上。<a id="a-Hw"></a>不取是道亦复不住。<a id="a-Hx"></a>修如是道求一切法。<a id="a-Hy"></a>而无所得不没不动。<a id="a-Hz"></a>无住想无道想无世间想无佛想。<a id="a-I0"></a>悉皆平等无诸盖障。<a id="a-I1"></a>智行境界无所挂碍。<a id="a-I2"></a>于一切法及诸邪见住平等相。<a id="a-I3"></a>开佛知见示深法门。<a id="a-I4"></a>分别身见出过我想。<a id="a-I5"></a>是名须陀洹。<a id="a-I6"></a>不取佛道究竟无碍。<a id="a-I7"></a>乐求佛道不著有戒。<a id="a-I8"></a>亦不取佛戒。<a id="a-I9"></a>非戒取戒。<a id="a-IA"></a>非取相戒。<a id="a-IB"></a>三结已离不住三界。<a id="a-IC"></a>如佛所学修行圣道。<a id="a-ID"></a>离一切想不取于缘。<a id="a-IE"></a>无诸障碍入于佛道。<a id="a-IF"></a>心得寂灭。<a id="a-IG"></a>不着寿命我人等见。<a id="a-IH"></a>诸根清净。<a id="a-II"></a>远离烦恼。<a id="a-IJ"></a>为修菩提而行于施。<a id="a-IK"></a>悉舍一切。<a id="a-IL"></a>救苦众生。<a id="a-IM"></a>使度四流令立涅槃。<a id="a-IN"></a>尽诸有相显示无相。<a id="a-IO"></a>若见四众不生怖畏。<a id="a-IP"></a>志求寂灭净菩提道。<a id="a-IQ"></a>已离怖畏无有死畏。<a id="a-IR"></a>何以故。<a id="a-IS"></a>现证寂灭离诸尘垢。<a id="a-IT"></a>善住佛道知去来趣亦无去来。<a id="a-IU"></a>而善分别众生之想。<a id="a-IV"></a>心无戏论究竟佛道。<a id="a-IW"></a>是名菩萨摩诃萨须陀洹相。</p>
 </body>
</html>