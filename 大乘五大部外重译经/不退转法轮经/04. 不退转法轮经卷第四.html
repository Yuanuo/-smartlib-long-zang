<!doctype html>
<html id="z3IBTi1NR" data-ver="809">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="大乘五大部外重译经">
  <meta period="unknown">
 </head>
 <body>
  <h1 id="a1">不退转法轮经卷第四</h1>
  <h2 id="a2">现见品第八</h2>
  <p id="a3">尔时阿难白佛言。<a id="a-4"></a>世尊。<a id="a-5"></a>若闻是法。<a id="a-6"></a>次第信解不生疑惑。<a id="a-7"></a>如是族姓男女。<a id="a-8"></a>得成就几所福。<a id="a-9"></a>佛告阿难。<a id="a-A"></a>若族姓男女。<a id="a-B"></a>住阿耨多罗三藐三菩提。<a id="a-C"></a>复以阎浮提满中七宝供养者。<a id="a-D"></a>是人功德。<a id="a-E"></a>不如得闻此经次第句义信解不疑其福甚多。<a id="a-F"></a>置阎浮提满中七宝供养诸佛。<a id="a-G"></a>假设恒河沙世界满中珍宝供养诸佛。<a id="a-H"></a>复有善男子善女人。<a id="a-I"></a>得闻是经次第句义。<a id="a-J"></a>信解不疑心亦不悔。<a id="a-K"></a>是人功德复倍于彼。<a id="a-L"></a>尔时世尊。<a id="a-M"></a>而说偈言。</p>
  <p id="aN">假使三千界　　满中诸珍宝</p>
  <p id="aO">供养于如来　　救度于世间</p>
  <p id="aP">若佛说此经　　有能谛听者</p>
  <p id="aQ">智慧得解脱　　其福倍过彼</p>
  <p id="aR">譬如恒河沙　　于此诸世界</p>
  <p id="aS">七宝悉充满　　尽施一切智</p>
  <p id="aT">于佛之所说　　信受是经典</p>
  <p id="aU">是为解脱智　　其福亦倍彼</p>
  <p id="aV">尔时阿难白佛言。<a id="a-W"></a>世尊。<a id="a-X"></a>若有族姓男女。<a id="a-Y"></a>信解是经受持读诵复为人说。<a id="a-Z"></a>得几所福。<a id="a-a"></a>佛告阿难。<a id="a-b"></a>如是族姓男女。<a id="a-c"></a>住无上道。<a id="a-d"></a>于百劫中修行布施。<a id="a-e"></a>供养如来。<a id="a-f"></a>远离此经。<a id="a-g"></a>百劫持戒百劫忍辱精进禅定智慧。<a id="a-h"></a>复于百劫得五神通。<a id="a-i"></a>修世间智具足戒身。<a id="a-j"></a>若有远离此经典者。<a id="a-k"></a>是则不名尊重供养于诸如来。<a id="a-l"></a>若有善男子善女人。<a id="a-m"></a>信解是经。<a id="a-n"></a>受持读诵复为他说。<a id="a-o"></a>其所得福倍多于上。<a id="a-p"></a>尔时世尊。<a id="a-q"></a>而说偈言。</p>
  <p id="ar">假使满百劫　　一切诸肴膳</p>
  <p id="as">供养救世者　　不名尊重供</p>
  <p id="at">若欲供养者　　当受持是经</p>
  <p id="au">舍除福报想　　修行法供养</p>
  <p id="av">如是供养者　　是名真供养</p>
  <p id="aw">以法为供养　　如来法身故</p>
  <p id="ax">假使满百劫　　以衣服供养</p>
  <p id="ay">救世之世尊　　多诸衣服施</p>
  <p id="az">不名为供养　　有能持经者</p>
  <p id="a10">是名真供养　　最上之第一</p>
  <p id="a11">假使满百劫　　常散诸天华</p>
  <p id="a12">奉上诸世尊　　不名为供养</p>
  <p id="a13">若作第一供　　救世能度者</p>
  <p id="a14">应受持此经　　能除果报相</p>
  <p id="a15">若造七宝塔　　为救世建立</p>
  <p id="a16">一切如须弥　　不名供养佛</p>
  <p id="a17">此为最大供　　众供养中上</p>
  <p id="a18">能持此经者　　不见我身相</p>
  <p id="a19">假使满百劫　　修持于禁戒</p>
  <p id="a1A">而不持此经　　不名为最胜</p>
  <p id="a1B">听经而持戒　　于戒为最上</p>
  <p id="a1C">亦于持经中　　而无持经想</p>
  <p id="a1D">不名为犯戒　　亦不为破戒</p>
  <p id="a1E">能学此经者　　如我之所说</p>
  <p id="a1F">若能学此经　　亦善学菩提</p>
  <p id="a1G">虽同学菩提　　而实无所学</p>
  <p id="a1H">能如是持戒　　此经所显示</p>
  <p id="a1I">于戒得具足　　是名持戒者</p>
  <p id="a1J">假设满百劫　　有人修忍辱</p>
  <p id="a1K">挝骂不还报　　一切皆能忍</p>
  <p id="a1L">乃至截手足　　而不起异想</p>
  <p id="a1M">亦不生怨嫌　　一切无所念</p>
  <p id="a1N">能行是忍者　　具足满百劫</p>
  <p id="a1O">虽修如意忍　　而心不为胜</p>
  <p id="a1P">是忍最第一　　亦名为善修</p>
  <p id="a1Q">若复闻此经　　信解而受持</p>
  <p id="a1R">是名最胜忍　　第一无有上</p>
  <p id="a1S">若于此经中　　闻已能信解</p>
  <p id="a1T">欲求于无碍　　无上佛智者</p>
  <p id="a1U">当受持此经　　则能速具得</p>
  <p id="a1V">假使满百劫　　精进常不坐</p>
  <p id="a1W">经行已过时　　除去于睡眠</p>
  <p id="a1X">智者修是经　　应为人演说</p>
  <p id="a1Y">则得无所畏　　是名胜精进</p>
  <p id="a1Z">假设满百劫　　而得五神通</p>
  <p id="a1a">若不闻此经　　不名胜神通</p>
  <p id="a1b">若能持此经　　是名胜神通</p>
  <p id="a1c">神通中最上　　知义而不着</p>
  <p id="a1d">假设满百劫　　常作明智人</p>
  <p id="a1e">成就世间智　　决了于世间</p>
  <p id="a1f">若不学此经　　不名为智者</p>
  <p id="a1g">若能持此经　　乃名为勇健</p>
  <p id="a1h">若能如是知　　是名为智者</p>
  <p id="a1i">受持此经典　　闻则能信解</p>
  <p id="a1j">显示于此经　　智者所行处</p>
  <p id="a1k">若能持此经　　应加勤精进</p>
  <p id="a1l">尔时阿难。<a id="a-1m"></a>复说偈言。</p>
  <p id="a1n">行满百由旬　　或至千由旬</p>
  <p id="a1o">当诣于智者　　有是经法处</p>
  <p id="a1p">常应到彼所　　为听是经故</p>
  <p id="a1q">听已而信解　　其心恒随顺</p>
  <p id="a1r">假满世界火　　百千亿由旬</p>
  <p id="a1s">若有此经处　　智者宜疾听</p>
  <p id="a1t">若求圣禅定　　诸禅中最上</p>
  <p id="a1u">当说如是经　　为灭诸结使</p>
  <p id="a1v">若有欲舍去　　乐着于世间</p>
  <p id="a1w">为显示此经　　如佛之所说</p>
  <p id="a1x">若欲见诸佛　　阿閦为最上</p>
  <p id="a1y">于诸受持中　　此经为第一</p>
  <p id="a1z">欲得一切乐　　修诸菩萨行</p>
  <p id="a20">应当说此经　　速到安乐处</p>
  <p id="a21">欲见三佛陀　　安养难思议</p>
  <p id="a22">应为演此经　　如佛之所说</p>
  <p id="a23">尔时佛告阿难。<a id="a-24"></a>善哉善哉。<a id="a-25"></a>说是经时。<a id="a-26"></a>族姓男女。<a id="a-27"></a>若得闻者。<a id="a-28"></a>心不散乱。<a id="a-29"></a>读诵此经。<a id="a-2A"></a>远离一切诸亲近处。<a id="a-2B"></a>亦悉灭除一切想识。<a id="a-2C"></a>若欲见佛即便得见。<a id="a-2D"></a>临寿终时。<a id="a-2E"></a>则能面见百千诸佛。<a id="a-2F"></a>何以故。<a id="a-2G"></a>如是族姓子等。<a id="a-2H"></a>为一切诸佛之所护念。<a id="a-2I"></a>说是经已。<a id="a-2J"></a>复能受持读诵信解。<a id="a-2K"></a>亦为他人分别演说。</p>
  <p data-pb></p>
  <h2 id="a2L">安养国品第九</h2>
  <p id="a2M">尔时比丘比丘尼。<a id="a-2N"></a>优婆塞优婆夷。<a id="a-2O"></a>四众之中。<a id="a-2P"></a>时有童女。<a id="a-2Q"></a>名曰师子。<a id="a-2R"></a>与五百童女俱。<a id="a-2S"></a>白佛言。<a id="a-2T"></a>世尊。<a id="a-2U"></a>若有女人读诵此经。<a id="a-2V"></a>复能为他分别解说。<a id="a-2W"></a>得几所福。<a id="a-2X"></a>佛告师子童女。<a id="a-2Y"></a>若有女人住阿耨多罗三藐三菩提。<a id="a-2Z"></a>受持读诵如是经典为人能说。<a id="a-2a"></a>当知此等是最后女身。<a id="a-2b"></a>更不复受。<a id="a-2c"></a>何以故。<a id="a-2d"></a>已能受持读诵此经为他说故。<a id="a-2e"></a>而心无乱。<a id="a-2f"></a>一切结使皆得除灭。<a id="a-2g"></a>若有女人应起结使。<a id="a-2h"></a>亦令不起。<a id="a-2i"></a>师子白佛言。<a id="a-2j"></a>世尊。<a id="a-2k"></a>云何是女人相。<a id="a-2l"></a>能生烦恼。<a id="a-2m"></a>佛言。<a id="a-2n"></a>师子。<a id="a-2o"></a>若有女人。<a id="a-2p"></a>见他端正女人及诸璎珞摩尼等宝而自庄严。<a id="a-2q"></a>受于快乐见是事已。<a id="a-2r"></a>便生染着不解观察。<a id="a-2s"></a>譬如画瓶但饰其外。<a id="a-2t"></a>凡愚臭秽亦复如是。<a id="a-2u"></a>不净所熏屎尿充满不知观察。<a id="a-2v"></a>如是等相便生乐着。<a id="a-2w"></a>而起染心。<a id="a-2x"></a>以是因缘常受女身。<a id="a-2y"></a>复告师子言。<a id="a-2z"></a>一切女人多生嫉妒欺诳妄语。<a id="a-30"></a>心口俱异。<a id="a-31"></a>或对面语。<a id="a-32"></a>为乞丐故。<a id="a-33"></a>往至比丘所而不为法。<a id="a-34"></a>生嗔恚心及睡调心。<a id="a-35"></a>但为愦闹。<a id="a-36"></a>亲近俗事。<a id="a-37"></a>而于此经作不利益。<a id="a-38"></a>不肯听受不说不诵。<a id="a-39"></a>昼夜常起诸烦恼心。<a id="a-3A"></a>远离解脱。<a id="a-3B"></a>有如是等心故。<a id="a-3C"></a>受女身不得远离。<a id="a-3D"></a>是故师子。<a id="a-3E"></a>一切女人皆悉应作如是观察。<a id="a-3F"></a>我当云何断诸结使不令复有。<a id="a-3G"></a>如是女人无利益事。<a id="a-3H"></a>当听是经。<a id="a-3I"></a>受持读诵。<a id="a-3J"></a>亦为他说。<a id="a-3K"></a>何以故。<a id="a-3L"></a>得闻是经分别次第。<a id="a-3M"></a>必能离于一切结使。<a id="a-3N"></a>时师子言。<a id="a-3O"></a>若有女人。<a id="a-3P"></a>读诵此经为他解说。<a id="a-3Q"></a>求舍女身当可得不。<a id="a-3R"></a>佛言。<a id="a-3S"></a>师子。<a id="a-3T"></a>若有女人受持读诵此经典者。<a id="a-3U"></a>是最后女身更不复受。<a id="a-3V"></a>除其方便神通变化现受女者。<a id="a-3W"></a>师子。<a id="a-3X"></a>譬如有人然大火聚。<a id="a-3Y"></a>而自投之。<a id="a-3Z"></a>既投火已。<a id="a-3a"></a>复作是言。<a id="a-3b"></a>莫烧我身。<a id="a-3c"></a>亦使我身莫作异色。<a id="a-3d"></a>师子。<a id="a-3e"></a>于汝意云何。<a id="a-3f"></a>是人虽作此语。<a id="a-3g"></a>得如所言不。<a id="a-3h"></a>师子答言。<a id="a-3i"></a>不也。<a id="a-3j"></a>世尊。<a id="a-3k"></a>何以故。<a id="a-3l"></a>是大火聚性能烧物灭除身色。<a id="a-3m"></a>佛言。<a id="a-3n"></a>师子。<a id="a-3o"></a>此经亦复如是。<a id="a-3p"></a>能烧一切结使行薪。<a id="a-3q"></a>若欲舍女身相。<a id="a-3r"></a>即得离欲。<a id="a-3s"></a>成就佛法。<a id="a-3t"></a>欲见无量无数阿僧祇诸佛得无碍辩。<a id="a-3u"></a>欲发慈心一切众生者。<a id="a-3v"></a>亦当受持读诵书写此经。<a id="a-3w"></a>是时师子及五百童女白佛言。<a id="a-3x"></a>世尊。<a id="a-3y"></a>我从定光佛所。<a id="a-3z"></a>得闻是经受持读诵。<a id="a-40"></a>我今复为无量众生重说显示。<a id="a-41"></a>尔时阿难白佛言。<a id="a-42"></a>世尊。<a id="a-43"></a>今此师子及五百童女。<a id="a-44"></a>何故不转女身。<a id="a-45"></a>佛告阿难。<a id="a-46"></a>汝今谓是师子及五百童女是实女耶。<a id="a-47"></a>阿难言。<a id="a-48"></a>如是世尊。<a id="a-49"></a>佛答阿难。<a id="a-4A"></a>莫作是语。<a id="a-4B"></a>何以故。<a id="a-4C"></a>如此师子及五百童女。<a id="a-4D"></a>皆示现为女身非真实也。<a id="a-4E"></a>何以故。<a id="a-4F"></a>但为未来众生示现变化。<a id="a-4G"></a>怜愍一切诸女人故。<a id="a-4H"></a>现为女像。<a id="a-4I"></a>厌离女身。<a id="a-4J"></a>何以故。<a id="a-4K"></a>若作男形。<a id="a-4L"></a>则不能入一切处故。<a id="a-4M"></a>阿难。<a id="a-4N"></a>此师子等亦非男非女。<a id="a-4O"></a>何以故。<a id="a-4P"></a>一切诸法皆非男非女。<a id="a-4Q"></a>出过一切法。<a id="a-4R"></a>无相可得。<a id="a-4S"></a>是真照明。<a id="a-4T"></a>阿难。<a id="a-4U"></a>是师子等随顺世法故受女身。<a id="a-4V"></a>为化诸女随已修学。<a id="a-4W"></a>尔时有五百比丘尼。<a id="a-4X"></a>从坐而起。<a id="a-4Y"></a>头面礼足白佛言。<a id="a-4Z"></a>世尊。<a id="a-4a"></a>我等从今以往。<a id="a-4b"></a>当受持读诵书写此经。<a id="a-4c"></a>为他解说。<a id="a-4d"></a>何以故。<a id="a-4e"></a>我等受此女身无所利益。<a id="a-4f"></a>宜速厌离。<a id="a-4g"></a>自从今日若未解者当令得解。<a id="a-4h"></a>若未闻者当令得闻。<a id="a-4i"></a>初中后夜除其睡眠系念思惟。<a id="a-4j"></a>佛言。<a id="a-4k"></a>诸比丘尼。<a id="a-4l"></a>善哉善哉。<a id="a-4m"></a>汝等发大庄严以自庄严。<a id="a-4n"></a>兴大精进。<a id="a-4o"></a>勇猛第一皆悉厌离乐舍女身。<a id="a-4p"></a>为欲利益一切佛法。<a id="a-4q"></a>受持此经。<a id="a-4r"></a>书写读诵。<a id="a-4s"></a>为他演说。<a id="a-4t"></a>汝等皆是最后受于女身。<a id="a-4u"></a>诸比丘尼闻是语已。<a id="a-4v"></a>踊跃欢喜。<a id="a-4w"></a>皆脱上服以供养佛。<a id="a-4x"></a>作是施已。<a id="a-4y"></a>而说偈言。</p>
  <p id="a4z">我等蒙安慰　　为得男子身</p>
  <p id="a50">如来无二言　　人中最上说</p>
  <p id="a51">尔时四部众中。<a id="a-52"></a>有五百长者夫人。<a id="a-53"></a>从坐而起整其衣服右膝着地长跪叉手。<a id="a-54"></a>白佛言。<a id="a-55"></a>世尊。<a id="a-56"></a>我等亦从今日受持读诵书写解说。<a id="a-57"></a>但是女身为他所制不得自在。<a id="a-58"></a>怀妊十月。<a id="a-59"></a>云何当得免斯苦耶。<a id="a-5A"></a>何以故。<a id="a-5B"></a>若处深宫为王拘摄。<a id="a-5C"></a>或为父母儿婿禁制。<a id="a-5D"></a>从今已往。<a id="a-5E"></a>当勤精进专行修习。<a id="a-5F"></a>乃至终身受持正法。<a id="a-5G"></a>于是世尊。<a id="a-5H"></a>赞叹五百长者夫人。<a id="a-5I"></a>善哉善哉。<a id="a-5J"></a>如汝所说。<a id="a-5K"></a>汝等从今永舍女身。<a id="a-5L"></a>不复继属承事他人。<a id="a-5M"></a>亦无怀妊十月等苦。<a id="a-5N"></a>离于淫欲及诸胞胎。<a id="a-5O"></a>世世常生净佛国土。<a id="a-5P"></a>尔时阿难白佛言。<a id="a-5Q"></a>世尊。<a id="a-5R"></a>如是诸姊。<a id="a-5S"></a>得离女身生何净土。<a id="a-5T"></a>佛言。<a id="a-5U"></a>此诸姊等。<a id="a-5V"></a>当生宝藏莲华光世界。<a id="a-5W"></a>阿难白佛言。<a id="a-5X"></a>世尊。<a id="a-5Y"></a>如彼世界。<a id="a-5Z"></a>佛号何等。<a id="a-5a"></a>佛言。<a id="a-5b"></a>于彼世界有佛。<a id="a-5c"></a>号一切宝如意王光明如来至真等正觉。<a id="a-5d"></a>今现为彼。<a id="a-5e"></a>为诸众生。<a id="a-5f"></a>种种说法。<a id="a-5g"></a>如是族姓女等。<a id="a-5h"></a>悉生彼国。<a id="a-5i"></a>于彼佛所。<a id="a-5j"></a>得闻此经。<a id="a-5k"></a>尔时长者夫人。<a id="a-5l"></a>闻佛说已。<a id="a-5m"></a>欢喜踊跃。<a id="a-5n"></a>即解璎珞价直百千。<a id="a-5o"></a>以奉散佛。<a id="a-5p"></a>如是供养。<a id="a-5q"></a>供养已即说偈言。</p>
  <p id="a5r">我等蒙安慰　　舍离于女身</p>
  <p id="a5s">如来无二言　　所说皆真实</p>
  <p id="a5t">女身为最恶　　当愿速舍离</p>
  <p id="a5u">凡愚之所迷　　不知真实相</p>
  <p id="a5v">胎生女最恶　　愿更不复受</p>
  <p id="a5w">得离女胎已　　菩提为无上</p>
  <p id="a5x">尔时诸长者夫人。<a id="a-5y"></a>瞻仰如来目不暂舍。<a id="a-5z"></a>释提桓因以天曼陀罗华散于佛上。<a id="a-60"></a>我等亦当受持此经。<a id="a-61"></a>佛言。<a id="a-62"></a>憍尸迦。<a id="a-63"></a>汝若与阿修罗战时。<a id="a-64"></a>常使得胜。<a id="a-65"></a>不令退散。<a id="a-66"></a>尔时文殊师利法王子。<a id="a-67"></a>与百千亿众生。<a id="a-68"></a>皆悉发于善根因缘。<a id="a-69"></a>文殊师利白佛言。<a id="a-6A"></a>世尊。<a id="a-6B"></a>如来未发菩提心时。<a id="a-6C"></a>我已转此不退法轮。<a id="a-6D"></a>佛言。<a id="a-6E"></a>文殊师利。<a id="a-6F"></a>十方无量亿诸菩萨等。<a id="a-6G"></a>皆发大胜光明犹如日轮。<a id="a-6H"></a>如是大地亦皆六返震动。<a id="a-6I"></a>诸天雨华盈没于膝。<a id="a-6J"></a>尔时阿难白佛言。<a id="a-6K"></a>世尊。<a id="a-6L"></a>以何因缘。<a id="a-6M"></a>大地六返振动。<a id="a-6N"></a>诸天雨华。<a id="a-6O"></a>佛言。<a id="a-6P"></a>是无量百千亿天。<a id="a-6Q"></a>闻文殊师利所说。<a id="a-6R"></a>心生欢喜。<a id="a-6S"></a>故雨此华。<a id="a-6T"></a>而作是言。<a id="a-6U"></a>我等皆当受持书写读诵此经。<a id="a-6V"></a>亦愿当得如文殊师利说如是法得闻经已。<a id="a-6W"></a>心生欢喜。<a id="a-6X"></a>大地一切普皆振动。<a id="a-6Y"></a>诸天雨华。<a id="a-6Z"></a>尔时阿难白佛言。<a id="a-6a"></a>世尊。<a id="a-6b"></a>是经能成诸大功德。<a id="a-6c"></a>是经甚深最为希有。<a id="a-6d"></a>若有众生。<a id="a-6e"></a>得闻是经一经耳者。<a id="a-6f"></a>当知是人不从小功德来。<a id="a-6g"></a>佛言如是。<a id="a-6h"></a>阿难当知。<a id="a-6i"></a>是族姓男女皆已供养过去诸佛。<a id="a-6j"></a>是故今于此会得闻是经心生信解。<a id="a-6k"></a>乃能受持读诵解说。<a id="a-6l"></a>有此经处即是一切天人中塔。<a id="a-6m"></a>利益无量其福不虚。<a id="a-6n"></a>若是经卷所住之处。<a id="a-6o"></a>及能受持乃至书写者。<a id="a-6p"></a>皆应供养如世尊想。<a id="a-6q"></a>闻是经者命终皆得不堕恶道。<a id="a-6r"></a>降伏众魔建立法幢。<a id="a-6s"></a>常然法炬照诸幽冥。<a id="a-6t"></a>能吹法螺到菩提树。<a id="a-6u"></a>击大法鼓开阐法门。<a id="a-6v"></a>雨大法雨。<a id="a-6w"></a>有求法者皆悉满足。<a id="a-6x"></a>显示法界。<a id="a-6y"></a>尽开过去诸佛伏藏。<a id="a-6z"></a>知一切法。<a id="a-70"></a>除色受想行识想。<a id="a-71"></a>远离眼耳鼻舌身意想。<a id="a-72"></a>离一切法想乃至佛想。<a id="a-73"></a>若闻是经。<a id="a-74"></a>信解受持读诵之者。<a id="a-75"></a>是真佛子。<a id="a-76"></a>皆从法生。<a id="a-77"></a>阿难。<a id="a-78"></a>若有善男子等。<a id="a-79"></a>若欲食法味。<a id="a-7A"></a>坐于道场菩提树下。<a id="a-7B"></a>如我不异。<a id="a-7C"></a>皆当受持诵读此经。<a id="a-7D"></a>为他人说。<a id="a-7E"></a>乃至手持经卷。<a id="a-7F"></a>恭敬供养。<a id="a-7G"></a>阿难白佛言。<a id="a-7H"></a>世尊。<a id="a-7I"></a>于末劫中。<a id="a-7J"></a>当有人能受持读诵。<a id="a-7K"></a>手持此经恭敬供养不。<a id="a-7L"></a>佛言。<a id="a-7M"></a>若今闻经明信解了。<a id="a-7N"></a>于将来世。<a id="a-7O"></a>亦能受持读诵为他解说。<a id="a-7P"></a>手持此经礼拜供养。<a id="a-7Q"></a>若有沙门婆罗门天人及阿修罗。<a id="a-7R"></a>今闻此经。<a id="a-7S"></a>于未来世更不闻者。<a id="a-7T"></a>无有是处。<a id="a-7U"></a>何以故。<a id="a-7V"></a>以今闻法因缘力故。<a id="a-7W"></a>若于后世亦得闻法。<a id="a-7X"></a>必能信解。<a id="a-7Y"></a>譬如长者多诸男女。<a id="a-7Z"></a>其家大富财宝无量。<a id="a-7a"></a>金银琉璃珊瑚虎珀车磲马瑙真珠珂贝。<a id="a-7b"></a>奴婢僮仆象马车乘。<a id="a-7c"></a>有如是等一切财宝。<a id="a-7d"></a>置之于后游行他方。<a id="a-7e"></a>还至本处得此宝不。<a id="a-7f"></a>阿难言得。<a id="a-7g"></a>何以故。<a id="a-7h"></a>此诸财宝本属已故。<a id="a-7i"></a>佛言。<a id="a-7j"></a>阿难。<a id="a-7k"></a>如是法宝。<a id="a-7l"></a>今得闻者。<a id="a-7m"></a>即是己法。<a id="a-7n"></a>后还复闻。<a id="a-7o"></a>我今亦以佛眼。<a id="a-7p"></a>见现在世受持读诵此经典者。<a id="a-7q"></a>后则还得如今无异。<a id="a-7r"></a>若未来世有诸众生。<a id="a-7s"></a>受持此经者皆以佛眼观察。<a id="a-7t"></a>如今所见等无有异。<a id="a-7u"></a>若有诽谤此经典者。<a id="a-7v"></a>我以佛眼明见此人。<a id="a-7w"></a>亦如今日。<a id="a-7x"></a>阿难白佛言。<a id="a-7y"></a>世尊。<a id="a-7z"></a>若人不信不解诽谤是经。<a id="a-80"></a>当趣何所。<a id="a-81"></a>佛言。<a id="a-82"></a>止止阿难。<a id="a-83"></a>莫作是问。<a id="a-84"></a>阿难白佛言。<a id="a-85"></a>世尊。<a id="a-86"></a>唯愿说之。<a id="a-87"></a>当使未来众生有不信者闻斯果报。<a id="a-88"></a>则便恐怖令生信解。<a id="a-89"></a>佛言。<a id="a-8A"></a>若是诽谤不信果报所受苦痛。<a id="a-8B"></a>与五逆业其罪同等。<a id="a-8C"></a>若以利刀杀害众生。<a id="a-8D"></a>满三千大千世界。<a id="a-8E"></a>于意云何。<a id="a-8F"></a>是人罪报当趣何所。<a id="a-8G"></a>阿难言。<a id="a-8H"></a>是人业报当趣恶道。<a id="a-8I"></a>佛言。<a id="a-8J"></a>阿难。<a id="a-8K"></a>汝今应当作如是知。<a id="a-8L"></a>若恒河沙诸佛入涅槃后。<a id="a-8M"></a>为供养舍利造作塔庙。<a id="a-8N"></a>有人恶心焚烧毁坏。<a id="a-8O"></a>于意云何。<a id="a-8P"></a>是人当得几所罪报。<a id="a-8Q"></a>阿难言。<a id="a-8R"></a>如是人等受报甚苦。<a id="a-8S"></a>则不可说亦不可闻。<a id="a-8T"></a>若诽谤此经说其过恶。<a id="a-8U"></a>所得罪报亦复如是不可得闻。<a id="a-8V"></a>何以故。<a id="a-8W"></a>是人毁坏过去未来现在诸佛一切法眼故。<a id="a-8X"></a>佛言。<a id="a-8Y"></a>若见有人受持读诵此经典者。<a id="a-8Z"></a>而起诽谤轻笑毁訾。<a id="a-8a"></a>教他不信。<a id="a-8b"></a>令使是人。<a id="a-8c"></a>不得读诵如法受持。<a id="a-8d"></a>当知是人其罪甚重复多于彼。<a id="a-8e"></a>阿难言。<a id="a-8f"></a>若满三千大千世界众生。<a id="a-8g"></a>具足十善住菩提道。<a id="a-8h"></a>若有坏如是等人眼者。<a id="a-8i"></a>得几所罪。<a id="a-8j"></a>佛言。<a id="a-8k"></a>是人当于无量阿僧祇劫。<a id="a-8l"></a>所受诸身则常生盲。<a id="a-8m"></a>于地狱中受苦无间。<a id="a-8n"></a>常挑其目。<a id="a-8o"></a>佛言。<a id="a-8p"></a>若有一人于此经中而生诽谤心不信者。<a id="a-8q"></a>我说是人罪亦如彼。<a id="a-8r"></a>阿难言。<a id="a-8s"></a>若有菩萨住于菩提。<a id="a-8t"></a>信解此经受持不疑。<a id="a-8u"></a>当趣何所。<a id="a-8v"></a>佛言。<a id="a-8w"></a>是名随顺供养诸佛等无有异。<a id="a-8x"></a>阿难言。<a id="a-8y"></a>若复有人不信是经而自诽谤。<a id="a-8z"></a>亦教他人令生诽谤。<a id="a-90"></a>如此人者。<a id="a-91"></a>当受何身受何等苦。<a id="a-92"></a>佛言。<a id="a-93"></a>止止阿难。<a id="a-94"></a>莫作是问。<a id="a-95"></a>阿难言。<a id="a-96"></a>惟愿世尊。<a id="a-97"></a>时为解说。<a id="a-98"></a>令此四众。<a id="a-99"></a>若有疑惑生不信者。<a id="a-9A"></a>闻佛说已。<a id="a-9B"></a>当自悔过得生信心。<a id="a-9C"></a>佛言。<a id="a-9D"></a>若复有人。<a id="a-9E"></a>不信是经向他诽谤。<a id="a-9F"></a>当得十千由旬身。<a id="a-9G"></a>受如是大形获无量苦。<a id="a-9H"></a>阿难言。<a id="a-9I"></a>是人不慎舌故。<a id="a-9J"></a>复有何相。<a id="a-9K"></a>佛言。<a id="a-9L"></a>此人罪报。<a id="a-9M"></a>其舌纵广一千由旬。<a id="a-9N"></a>以五百亿大热铁犁。<a id="a-9O"></a>而耕其舌。<a id="a-9P"></a>复以五百亿大热铁丸。<a id="a-9Q"></a>雨其舌上。<a id="a-9R"></a>何以故。<a id="a-9S"></a>不慎恶业诽谤过故。<a id="a-9T"></a>受如是苦。<a id="a-9U"></a>尔时四众闻是语已身毛皆竖。<a id="a-9V"></a>悲泣盈目自投于地。<a id="a-9W"></a>皆共同声唱如是言。<a id="a-9X"></a>世尊。<a id="a-9Y"></a>若族姓男女。<a id="a-9Z"></a>如是诽谤当获斯罪。<a id="a-9a"></a>是故我今代其忏悔使灭众罪。<a id="a-9b"></a>不受如是大恶果报。<a id="a-9c"></a>今于佛前及余十方无量佛前。<a id="a-9d"></a>我等愚冥不自知过。<a id="a-9e"></a>唯有佛眼实见实证。<a id="a-9f"></a>皆悉忏悔。<a id="a-9g"></a>自今以后不敢重作。<a id="a-9h"></a>犹如婴儿无所识知。<a id="a-9i"></a>不能晓了分别善根。<a id="a-9j"></a>我今至诚深自咎责。<a id="a-9k"></a>惟愿世尊。<a id="a-9l"></a>当垂怜愍受我忏悔。<a id="a-9m"></a>佛言。<a id="a-9n"></a>善哉善哉。<a id="a-9o"></a>是时四众各言。<a id="a-9p"></a>我今诚心自归。<a id="a-9q"></a>所有诸罪悉皆忏悔不敢覆藏。<a id="a-9r"></a>佛言。<a id="a-9s"></a>汝等如是至心忏悔。<a id="a-9t"></a>一切善法无不增长。<a id="a-9u"></a>尔时阿难白佛言。<a id="a-9v"></a>世尊。<a id="a-9w"></a>今此众中有生疑者。<a id="a-9x"></a>恶业罪障亦如是耶。<a id="a-9y"></a>佛时答言。<a id="a-9z"></a>于此众中若生疑者。<a id="a-A0"></a>可即忏悔。<a id="a-A1"></a>所有余罪受报轻微。<a id="a-A2"></a>阿难言。<a id="a-A3"></a>云何受罪轻微。<a id="a-A4"></a>佛言。<a id="a-A5"></a>是人临命终时。<a id="a-A6"></a>诸毛孔中皆悉受苦。<a id="a-A7"></a>喻如泥犁等无有异。<a id="a-A8"></a>何以故。<a id="a-A9"></a>能信如来所说言教。<a id="a-AA"></a>及信无量阿僧祇佛。<a id="a-AB"></a>亦自悔过。<a id="a-AC"></a>阿难。<a id="a-AD"></a>是族姓男女则不舍过去未来现在一切佛眼。<a id="a-AE"></a>若彼欲见无量阿僧祇佛。<a id="a-AF"></a>及见无量金刚叶莲华光明遍照殊胜妙相。<a id="a-AG"></a>尔时释提桓因现长者身。<a id="a-AH"></a>以种种华散诸四众。<a id="a-AI"></a>唱如是言。<a id="a-AJ"></a>当以此华供养于佛。<a id="a-AK"></a>乃至供养如是经典。<a id="a-AL"></a>尔时四众即取诸华以散佛上变成华盖。<a id="a-AM"></a>而白佛言。<a id="a-AN"></a>世尊。<a id="a-AO"></a>以何因缘现是瑞相。<a id="a-AP"></a>今于佛前有是莲华。<a id="a-AQ"></a>及无量恒河沙一切佛前。<a id="a-AR"></a>亦复皆有如是等华。<a id="a-AS"></a>佛言。<a id="a-AT"></a>为说是经功德威力故现此瑞。<a id="a-AU"></a>如是相者当知皆是神力所持。<a id="a-AV"></a>尔时阿难白佛言。<a id="a-AW"></a>世尊。<a id="a-AX"></a>佛威神力乃至如是护持法耶。<a id="a-AY"></a>佛言。<a id="a-AZ"></a>阿难。<a id="a-Aa"></a>实我神力护持是法。<a id="a-Ab"></a>乃至恒河沙诸佛亦皆护持。<a id="a-Ac"></a>尔时阿难白佛言。<a id="a-Ad"></a>世尊。<a id="a-Ae"></a>此经当何名。<a id="a-Af"></a>斯经云何受持。<a id="a-Ag"></a>佛言。<a id="a-Ah"></a>是经名为无著果无有种种诸杂恶报。<a id="a-Ai"></a>如是受持。<a id="a-Aj"></a>信行法行八辈须陀洹斯陀含阿那含阿罗汉辟支佛解是假名无有真实。<a id="a-Ak"></a>如是受持。<a id="a-Al"></a>名为舍魔。<a id="a-Am"></a>如是受持。<a id="a-An"></a>亦名六波罗蜜。<a id="a-Ao"></a>如是受持。<a id="a-Ap"></a>何以故。<a id="a-Aq"></a>阿难。<a id="a-Ar"></a>若有如是信解受持读诵书写此经为他人说。<a id="a-As"></a>当知是善男子善女人。<a id="a-At"></a>即是具足六波罗蜜。<a id="a-Au"></a>阿难言。<a id="a-Av"></a>云何受持读诵书写此经为他人说。<a id="a-Aw"></a>即得具足六波罗蜜。<a id="a-Ax"></a>佛言。<a id="a-Ay"></a>若善男子善女人等。<a id="a-Az"></a>有能信解此经典者。<a id="a-B0"></a>即具足檀波罗蜜。<a id="a-B1"></a>于此法中心不犯戒。<a id="a-B2"></a>是名具足尸波罗蜜。<a id="a-B3"></a>若读是经心忍不退。<a id="a-B4"></a>是名具足羼提波罗蜜。<a id="a-B5"></a>能于此经心不退没。<a id="a-B6"></a>是名具足毗离耶波罗蜜。<a id="a-B7"></a>信乐此经心不散乱。<a id="a-B8"></a>是名具足禅波罗蜜。<a id="a-B9"></a>谛了此经无分别相。<a id="a-BA"></a>是名具足般若波罗蜜。<a id="a-BB"></a>是故此经。<a id="a-BC"></a>与六波罗蜜相应。<a id="a-BD"></a>亦名一切诸佛所说不退法轮广博严净。<a id="a-BE"></a>阿难言。<a id="a-BF"></a>是经名字不可得闻。<a id="a-BG"></a>何况得见。<a id="a-BH"></a>初中后善具足受持。<a id="a-BI"></a>佛言。<a id="a-BJ"></a>如是如是。<a id="a-BK"></a>实如汝说。<a id="a-BL"></a>阿难言。<a id="a-BM"></a>得闻此经。<a id="a-BN"></a>是人生死余几所耶。<a id="a-BO"></a>佛言。<a id="a-BP"></a>若人得闻不退法轮广博严净方等经名。<a id="a-BQ"></a>此人生死余则千劫。<a id="a-BR"></a>阿难言。<a id="a-BS"></a>若闻此经名字。<a id="a-BT"></a>信解能受发菩提心。<a id="a-BU"></a>是人功德当住何地。<a id="a-BV"></a>佛言。<a id="a-BW"></a>若有得闻是经名者则受阿耨多罗三藐三菩提记。<a id="a-BX"></a>得不退转地。<a id="a-BY"></a>尔时四众前。<a id="a-BZ"></a>皆有莲华座若干种色。<a id="a-Ba"></a>复有百千万亿种叶。<a id="a-Bb"></a>时诸四众踊跃欢喜。<a id="a-Bc"></a>各取此华以奉散佛。<a id="a-Bd"></a>而作是言。<a id="a-Be"></a>我等皆当为人广说如是经典。<a id="a-Bf"></a>分别显示使不断绝。<a id="a-Bg"></a>尔时世尊熙怡微笑。<a id="a-Bh"></a>作天伎乐。<a id="a-Bi"></a>香风时来其气芬馥。<a id="a-Bj"></a>多有诸天于虚空中。<a id="a-Bk"></a>亦作无量种种天乐。<a id="a-Bl"></a>雨诸天香细末栴檀沉水胶香。<a id="a-Bm"></a>阎浮檀金末及诸银末。<a id="a-Bn"></a>摩尼宝网罗覆其上。<a id="a-Bo"></a>及五种色曼陀罗华。<a id="a-Bp"></a>摩诃曼陀罗华。<a id="a-Bq"></a>曼殊沙华。<a id="a-Br"></a>摩诃曼殊沙华。<a id="a-Bs"></a>迦迦罗华。<a id="a-Bt"></a>摩诃迦迦罗华。<a id="a-Bu"></a>一切优钵罗华。<a id="a-Bv"></a>拘物头华。<a id="a-Bw"></a>芬陀利华。<a id="a-Bx"></a>及香璎珞涂香末香。<a id="a-By"></a>一切诸天所有供养。<a id="a-Bz"></a>遍满虚空。<a id="a-C0"></a>地上人民。<a id="a-C1"></a>亦整衣服散华供养。<a id="a-C2"></a>复有诸余众生。<a id="a-C3"></a>皆以臂脚宝环手钏。<a id="a-C4"></a>解颈诸璎无量宝冠。<a id="a-C5"></a>以上奉佛。<a id="a-C6"></a>复有诸余众生。<a id="a-C7"></a>以其金银散于佛上。<a id="a-C8"></a>复有诸余众生心皆欢喜。<a id="a-C9"></a>出大音声唱言。<a id="a-CA"></a>善哉善哉。<a id="a-CB"></a>及诸象马出和雅音。<a id="a-CC"></a>虚空诸鸟随类音声以用供养。<a id="a-CD"></a>地狱众生皆得暂乐。<a id="a-CE"></a>畜生众生更相爱念。<a id="a-CF"></a>如父母想。<a id="a-CG"></a>阎罗王界一切众生。<a id="a-CH"></a>亦暂受乐。<a id="a-CI"></a>饿鬼众生。<a id="a-CJ"></a>皆悉得除饥渴苦恼。<a id="a-CK"></a>尔时天龙夜叉乾闼婆阿修罗迦楼罗紧那罗摩睺罗伽人非人等。<a id="a-CL"></a>各受快乐。<a id="a-CM"></a>更相慈愍犹如父子。<a id="a-CN"></a>尔时阿难白佛言。<a id="a-CO"></a>世尊。<a id="a-CP"></a>如来今者。<a id="a-CQ"></a>以何因缘而微笑耶。<a id="a-CR"></a>尔时佛告阿难。<a id="a-CS"></a>一切四众比丘比丘尼优婆塞优婆夷。<a id="a-CT"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-CU"></a>若于今世后世闻此经者。<a id="a-CV"></a>皆得不退转于阿耨多罗三藐三菩提。<a id="a-CW"></a>能为他人广说是经无所损灭。<a id="a-CX"></a>亦如我今分别解说等无有异。<a id="a-CY"></a>阿难。<a id="a-CZ"></a>闻此经已心生信解。<a id="a-Ca"></a>即是佛种。<a id="a-Cb"></a>何况受持读诵修行。<a id="a-Cc"></a>当知是人去一切种智则为不远。<a id="a-Cd"></a>当得一切智自然智。<a id="a-Ce"></a>是故此经名不退转法轮之印。<a id="a-Cf"></a>能为诸菩萨等作大利益。<a id="a-Cg"></a>亦为一切众生。<a id="a-Ch"></a>发于无上道心因缘。<a id="a-Ci"></a>能发心已。<a id="a-Cj"></a>便于此经具足成就阿难。<a id="a-Ck"></a>如来以一切智示诸众生。<a id="a-Cl"></a>若复有人。<a id="a-Cm"></a>虽离佛智。<a id="a-Cn"></a>但闻此经。<a id="a-Co"></a>即得自然智及佛智利。<a id="a-Cp"></a>亦即受记。<a id="a-Cq"></a>是故此经名为不退转法轮广博严净。<a id="a-Cr"></a>亦名成就具足善根庄严方便为作利益行大乘者。<a id="a-Cs"></a>阿难当知。<a id="a-Ct"></a>尔时如来广说是经。<a id="a-Cu"></a>无量菩萨皆得成就无生法忍。<a id="a-Cv"></a>无量无边阿僧祇等亿数众生。<a id="a-Cw"></a>皆悉得住不退转于阿耨多罗三藐三菩提。<a id="a-Cx"></a>佛说经已。<a id="a-Cy"></a>文殊师利舍利弗阿难等。<a id="a-Cz"></a>及诸四众比丘比丘尼优婆塞优婆夷。<a id="a-D0"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-D1"></a>皆大欢喜顶受奉行。<a id="a-D2"></a>作礼而去。</p>
 </body>
</html>