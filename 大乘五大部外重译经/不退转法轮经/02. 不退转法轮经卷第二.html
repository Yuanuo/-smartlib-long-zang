<!DOCTYPE html>
<html>
<head>
  <meta charset="utf-8"/>
  <meta name="author" content="僧佑/其他"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>不退转法轮经卷第二</title>
</head>
<body>
  <h1 class="head">不退转法轮经卷第二</h1>
  <h2>声闻辟支佛品第三</h2>
  <p>尔时世尊。即说偈言。</p>
  <p>说于四道　　佛难思议　　若有住者</p>
  <p>不退菩提　　犹如虚空　　无所依止</p>
  <p>无住无缘　　离于取著　　是名为道</p>
  <p>得坚固意　　乘如是乘　　无上救世</p>
  <p>不住彼此　　不处中流　　不著佛道</p>
  <p>名须陀洹　　一切世间　　及佛余法</p>
  <p>究竟彼岸　　名须陀洹　　灭诸盖障</p>
  <p>显示佛道　　尽一切相　　名须陀洹</p>
  <p>不高己身　　而起佛法　　开示知见</p>
  <p>入于佛慧　　先起我想　　颠倒众恶</p>
  <p>如是知已　　不著佛道　　本疑于佛</p>
  <p>为得不得　　究竟无著　　不取道想</p>
  <p>不起戒取　　善住佛戒　　常修正勤</p>
  <p>不取戒想　　断于三结　　不著三界</p>
  <p>行于佛道　　知众生想　　虽修菩提</p>
  <p>而不取想　　心行寂灭　　清净佛道</p>
  <p>欢喜布施　　远离颦蹙　　住于正命</p>
  <p>心无戏论　　悉舍一切　　济苦众生</p>
  <p>得无上施　　名须陀洹　　断数数生</p>
  <p>无相无著　　远离恐怖　　出世间畏</p>
  <p>法及非法　　一切皆舍　　不著诸阴</p>
  <p>名世间明　　安处四众　　而无所畏</p>
  <p>显示寂灭　　净修佛法　　无众生想</p>
  <p>亦非实想　　是名无染　　分别怖畏</p>
  <p>离一切畏　　亦无死畏　　处于寂灭</p>
  <p>离垢安隐　　已过恶趣　　是故不畏</p>
  <p>善说诸道　　无漏无相　　菩萨之法</p>
  <p>示须陀洹　　为诸下劣　　故作是说</p>
  <p>以巧方便　　显示佛法　　为放逸者</p>
  <p>故显此法　　救世世尊　　多方便说</p>
  <p>随其本行　　而示佛道　　阿难当知</p>
  <p>是须陀洹　　为小智者　　说如是事</p>
  <p>不解方便　　愚痴狭劣　　不识甚深</p>
  <p>而生诤论　　以百千法　　示须陀洹</p>
  <p>须陀洹者　　显菩提法</p>
  <p>如是阿难。如来等正觉。为诸菩萨摩诃萨以善方便说须陀洹。</p>
  <p>阿难言。云何名如来等正觉为菩萨摩诃萨说斯陀含。阿难当知。菩萨摩诃萨。随顺于智。佛智不可思议。修无量因。亦不取因相及菩提智。能断一切惑而求佛智慧。赞叹金刚三昧出过一切诸禅定上。灭一切结烦恼暗障。悉见于佛。得一切佛法平等正观。以无量因求无所得。如佛证法不动众生。亦不动于众生之界而取法界。无量众生。于旷劫中多所乏少。不能成就菩提之道。引诸众生到不退转。志求于佛。根力觉道禅定解脱名无色定。我今当以如是等法。开示众生令得解悟而求佛道。欲坐道场求如实智。通达佛眼不思议眼。为欲利益一切众生求于佛眼。如是智慧为最为上。悉知诸法甚深之相。而自于智无所分别。安立众生住于诸法中。使知一切法不住。为得是法而来集会。名斯陀含。来已见众生界及不思议界通达无碍。不取境界亦无得无到。云何当有成就众生。不见成就众生故。于一切法及众生界。非见非不见。而知众生。流注法界。明了法界。同于菩提。解于法界。及众生界。无量佛道。无得无分别。同于道智。近无等智。离垢清净。得无所得。证无所证。是名真智。菩萨摩诃萨求如是智名斯陀含。尔时世尊。而说偈言。</p>
  <p class="l-js-5c">随顺此智者　　是名不思议</p>
  <p class="l-js-5c">为求佛慧故　　故名斯陀含</p>
  <p class="l-js-5c">无量因缘说　　成就菩提道</p>
  <p class="l-js-5c">修行是法故　　我常往来求</p>
  <p class="l-js-5c">不动三昧相　　灭除烦恼结</p>
  <p class="l-js-5c">是故专修习　　成就而不退</p>
  <p class="l-js-5c">亦知法非法　　通达无碍相</p>
  <p class="l-js-5c">住诸法实际　　修于斯陀含</p>
  <p class="l-js-5c">随顺佛所说　　如闻而修行</p>
  <p class="l-js-5c">为得此法故　　我常往来求</p>
  <p class="l-js-5c">法界未曾有　　不动于众生</p>
  <p class="l-js-5c">是名斯陀含　　寂灭去来相</p>
  <p class="l-js-5c">众生无智慧　　愚痴甚苦恼</p>
  <p class="l-js-5c">为欲安立故　　而求佛智慧</p>
  <p class="l-js-5c">根力觉道等　　禅定及解脱</p>
  <p class="l-js-5c">勤修三昧相　　而求佛智慧</p>
  <p class="l-js-5c">究竟菩提道　　诸佛之所行</p>
  <p class="l-js-5c">是名斯陀含　　发行而常求</p>
  <p class="l-js-5c">若得如是法　　佛眼难思议</p>
  <p class="l-js-5c">是名斯陀含　　恒求于佛眼</p>
  <p class="l-js-5c">如佛所应求　　为救护依止</p>
  <p class="l-js-5c">我今所求者　　一切智最上</p>
  <p class="l-js-5c">是智之所知　　诸法相真实</p>
  <p class="l-js-5c">于智无染著　　是智为最上</p>
  <p class="l-js-5c">是智之所知　　诸法相真实</p>
  <p class="l-js-5c">心常无所染　　恒求如是法</p>
  <p class="l-js-5c">利安诸众生　　一切智中上</p>
  <p class="l-js-5c">是名斯陀含　　往来之所求</p>
  <p class="l-js-5c">谛观于法界　　众生不思议</p>
  <p class="l-js-5c">是名斯陀含　　为求众生界</p>
  <p class="l-js-5c">知众生界已　　不著于众生</p>
  <p class="l-js-5c">是名斯陀含　　而求无所得</p>
  <p class="l-js-5c">若不得众生　　一切法无相</p>
  <p class="l-js-5c">能作如是知　　开导诸众生</p>
  <p class="l-js-5c">虽观一切法　　不见观察相</p>
  <p class="l-js-5c">执心无乱意　　而求诸佛法</p>
  <p class="l-js-5c">如是清净智　　远离一切垢</p>
  <p class="l-js-5c">不得是智相　　是名为求道</p>
  <p class="l-js-5c">开示诸众生　　菩萨所不讥</p>
  <p class="l-js-5c">是名究竟智　　为得彼故来</p>
  <p class="l-js-5c">阿难汝当知　　为说斯陀含</p>
  <p class="l-js-5c">少智诸众生　　妄相著是非</p>
  <p class="l-js-5c">阿难汝当知　　为说斯陀含</p>
  <p class="l-js-5c">使精勤众生　　令作如是解</p>
  <p class="l-js-5c">常善修多闻　　决定甚深法</p>
  <p class="l-js-5c">逮得真实义　　速成于菩提</p>
  <p>阿难。是名如来等正觉为诸菩萨摩诃萨方便说斯陀含。阿难言。云何名如来等正觉为诸菩萨摩诃萨说阿那含。佛告阿难。菩萨摩诃萨出过一切世间之相。究竟佛行心无行处。虽知去来。而常不取去来之相。知一切法无依住亦不来还。何以故。不见诸法有去无去。出过凡夫除凡夫想。不著佛想逮无住法。何以故。究竟一切寂灭法界。亦不得佛与凡夫差别之相。远离恶道除其贪欲。不著众味离于四食。开示知见。不取一切六十二见。不见有相。不著无相。悉离有无。于诸盖障作涅槃相。无转无不转除恶道垢。摧伏众魔远离愚痴。拔无明箭竭无明种。害无明怨照除贪嗔。断诸结使开示诸有。拔爱欲箭除诸憍慢。晓了阴相究竟明处。常乐佛乘不思议乘。到于一切诸法实相。菩萨摩诃萨若能如是出于淤泥。离于系著得本愿藏。亦得过去未来诸佛之藏。悉于一切伏藏中上。亦为过去诸佛之所建立。而心平等不高不下。得如是乘。于诸众生。为最为胜第一无上。菩萨摩诃萨究竟佛乘。于一切法悉得无相。菩萨摩诃萨于诸法中断于疑网证不还果。复次阿难。菩萨摩诃萨以四弘誓摄取一切众生。安立一切众生。悉入佛乘住菩提道。云何安住菩提。所谓众生相。如实觉悟住众生界。何以故。善知空界不思议界离众生想。何以故。是贤圣界即众生界。不思议界即是空相。亦无众生离诸结使。犹如虚空无形相。实无所有。无染无著。知一切众生。悉皆平等不出不没。究竟菩提离众生相。犹如空界无所觉了。何以故。无法可得。如是无得。即是一切法相及众生相。心所觉了即非觉了。何以故。无法可得。如是无得即是无证。是故名为得阿那含。一切众生。一切诸法。佛法僧等。出如是相。名阿那含。尔时世尊。即说偈言。</p>
  <p>不复还来　　灭凡夫法　　舍世间行</p>
  <p>名阿那含　　知无去来　　无住无依</p>
  <p>无有处所　　是故不来　　舍于凡夫</p>
  <p>为佛救护　　更不复来　　名阿那含</p>
  <p>法无有去　　亦无来相　　无来无去</p>
  <p>名阿那含　　断诸贪欲　　不著四食</p>
  <p>不退道场　　名阿那含　　除灭一切</p>
  <p>六十二见　　而无所去　　名阿那含</p>
  <p>离一切有　　心无常相　　解了如实</p>
  <p>是故不来　　涅槃寂灭　　离诸烦恼</p>
  <p>灭去来相　　是故不来　　断诸恶趣</p>
  <p>离一切垢　　证于涅槃　　是故不来</p>
  <p>摧伏怨敌　　诸魔军将　　超出假名</p>
  <p>是故不来　　拔无明箭　　害一切爱</p>
  <p>弃舍喜欲　　是故不来　　灭诸结使</p>
  <p>开示阴相　　得决定智　　名阿那含</p>
  <p>拔忧恼刺　　破憍慢山　　善解五阴</p>
  <p>名阿那含　　究竟照明　　庄严佛乘</p>
  <p>出欲淤泥　　名阿那含　　悉知伏藏</p>
  <p>诸伏藏上　　佛所安置　　是故不来</p>
  <p>安住最胜　　佛乘无上　　断除诸结</p>
  <p>名阿那含　　以四弘誓　　建立菩提</p>
  <p>住菩提已　　是故不来　　知诸空界</p>
  <p>难可思议　　除灭诸想　　是故不来</p>
  <p>于诸众生　　及法界相　　而无所得</p>
  <p>是故不来　　心无所取　　不随于相</p>
  <p>安住菩提　　名阿那含　　众生界空</p>
  <p>不可思议　　知如是法　　是故不来</p>
  <p>如是阿难　　显示那含　　诸无碍相</p>
  <p>安立佛法</p>
  <p>阿难当知。如来等正觉。为诸菩萨摩诃萨。随宜方便说阿那含。佛告阿难。我今复说菩萨摩诃萨阿罗汉。灭一切行。修佛所行。舍诸有为。而能成熟一切众生。亦断一切众生苦恼。是名阿罗汉。不得众生相。亦不得苦恼相。是名阿罗汉。灭诸取著。住于无相。知诸法空。离一切相。悉无所有。除诸众生一切妄想颠倒痴惑。了达空法不可思议。是阿罗汉得不思议菩提。成就如是法故名阿罗汉。如过去诸佛所应说法。未来现在一切诸佛亦如是说。无有戏论具足清白。演说真实菩提之法名阿罗汉。安立众生住菩提道。无所取著名阿罗汉。应行诸波罗蜜慈。得佛大慈满足众生。无相之慈亦能安立一切众生。如是修慈无所分别。不取众生及以慈相名阿罗汉。为一切众生说法。而于诸法都无所取。若能如是名阿罗汉。分别显示根力觉道。于诸众生无染无著名阿罗汉。善知一切众生心行。发起菩提。能如是者名阿罗汉。演说一切有为诸行。而不取著名阿罗汉。亦为诸余一切众生。说无著行无取行。作如是说名阿罗汉。游诸佛国心无去相悉到佛所。以无相智如佛而见名阿罗汉。若能如是成就佛国具足诸功德。亦名不思议平等无垢清净福田。空行福田。阿鞞跋致福田。第一清净无女人相福田。离诸结使贪欲福田。如佛证知能尽一切盖障福田。摧伏诸魔尘劳福田。悉制外道邪见福田。一切福田。庄严福田。离于一切怖畏福田。无诤福田。寂灭福田。神通福田。最胜福田。无窟宅福田。无尽福田。具足菩萨所行福田。得佛自在最上福田。佛所护持福田。变化福田。以是法印印诸众生令得安隐巧说福田。一切璎珞庄严佛界决定涅槃寂灭福田。亦于一切福田中。成就如是福田。能知一切法不生不灭。名阿罗汉。除诸染著。见来嗔者而心不恼。名阿罗汉。于一切法不取其相。名阿罗汉。灭除习智修最上智。而能速证名阿罗汉。以是威仪建立菩提。菩提势力名阿罗汉。如是菩提亦名不思议。不思议者亦名不动。如是不动。能令无数亿种众生。安立菩提。无所取著。皆住平等。同于坏相。无所有相。知一切法。皆入菩提。住无所住阿罗汉。如是知已。能为众生说如斯法而不染著。虽有言说亦无说相。度诸众生。亦复不取诸众生想。断常二边于身不动。不断烦恼而离憍慢。于一切法无生寂灭无行。不坏色相不坏受想行识诸凡夫法相。而心不动。以求解脱安住佛法。亦非安住须陀洹果相解脱。斯陀含阿那含阿罗汉果相解脱。妄见一切起诸颠倒取佛智慧解脱。妄见取菩提心解脱。妄见修菩提施解脱。妄见修菩提戒解脱。妄见恼害忍辱解脱。妄见懈怠精进解脱。妄见乱想禅定解脱。妄见愚痴智慧解脱。妄见声闻凡夫解脱。妄见父母妻子男女眷属。如是等一切解脱。妄见贪嗜诸欲无量苦恼。而生亲爱起于染著。是结使法是恼害处。于此法中生二种相。为除妄想度脱众生。名阿罗汉。为除利养贪求妄想及在家出家想。于诸鄙贱及最胜法皆悉平等。而亦不见此凡夫法彼是佛法。为断如是妄想颠倒说解脱法。若欲严净佛国教化成就如是众生。是名涅槃。如是众生不名涅槃。如是众生生于诸有。如是众生不生诸有。如是众生行于菩提。如是众生不行菩提。如是众生毁破禁戒。如是众生受持禁戒。如是众生名有智慧。如是众生名无智慧。若有众生。起于二心而生妄想。为除如是众生妄想。非福田非不福田。如是众生勤行精进。如是众生不勤精进。是愚痴法。是智人法。是女人法。是男子法。是圣法。是非圣法。起于二想。为除如是二心妄想故。菩萨住于不退菩提亦非不退菩提。有受菩提记亦非受菩提记。有近菩提座非近菩提座。有如是二心起虚妄想。如是菩提逮得菩提。菩萨不得菩提真实解脱。以要言之。著一切法皆是妄想。是故阿难。阿罗汉为断一切众生妄想。使得解脱故能如是说无相法。是名菩萨摩诃萨阿罗汉。尔时世尊。而说偈言。</p>
  <p>除一切行　　离生死行　　出于世间</p>
  <p>名阿罗汉　　灭烦恼结　　度脱一切</p>
  <p>诸苦众生　　名阿罗汉　　不得众生</p>
  <p>及诸结使　　于法无利　　名阿罗汉</p>
  <p>灭除妄想　　住无妄想　　知诸法空</p>
  <p>名阿罗汉　　知空最胜　　而得无相</p>
  <p>尽一切相　　名阿罗汉　　灭诸众生</p>
  <p>一切恶相　　弃一切相　　名阿罗汉</p>
  <p>除诸边际　　得无想法　　而自证知</p>
  <p>名阿罗汉　　为得菩提　　难可思议</p>
  <p>发胜精进　　名阿罗汉　　若说于法</p>
  <p>无毁无浊　　安立菩提　　名阿罗汉</p>
  <p>为净福田　　令众得乐　　不得众生</p>
  <p>名阿罗汉　　若说诸法　　一切无取</p>
  <p>无法非法　　名阿罗汉　　觉道根力</p>
  <p>为众显示　　得第一果　　名阿罗汉</p>
  <p>善知众生　　净于菩提　　为说是相</p>
  <p>名阿罗汉　　世间所说　　一切诸行</p>
  <p>于行无著　　名阿罗汉　　勇猛世尊</p>
  <p>难思福田　　随佛住处　　为人演说</p>
  <p>若欲见佛　　无见不见　　如佛所见</p>
  <p>名阿罗汉　　是应福田　　圣贤福田</p>
  <p>无上精进　　名阿罗汉　　远离染欲</p>
  <p>于嗔不嗔　　亦说菩提　　名阿罗汉</p>
  <p>知一切法　　寂灭无相　　是故菩提</p>
  <p>名阿罗汉　　不动一相　　诸众生界</p>
  <p>令无数亿　　安住菩提　　众生菩提</p>
  <p>悉住无相　　知彼平等　　名阿罗汉</p>
  <p>得无等等　　同一切法　　而知无相</p>
  <p>平等菩提　　能如是解　　说名罗汉</p>
  <p>知如实法　　清净无浊　　为众说法</p>
  <p>而无所说　　度无量众　　亦无动摇</p>
  <p>不得众生　　断常诸边　　而众皆见</p>
  <p>度脱苦恼　　究竟诸法　　无生无灭</p>
  <p>而已方便　　度脱众生　　不坏于色</p>
  <p>受想行识　　亦复如是　　即名解脱</p>
  <p>于诸凡夫　　而无动相　　建立佛法</p>
  <p>安住解脱　　能令众生　　不念果报</p>
  <p>佛解脱相　　为人说法　　妄取菩提</p>
  <p>修行布施　　持戒忍辱　　为除妄想</p>
  <p>懈怠懒惰　　取相精进　　除解脱相</p>
  <p>罗汉所说　　生禅定想　　愚无智慧</p>
  <p>为令解脱　　说阿罗汉　　此无相法</p>
  <p>能除虚妄　　如是说法　　名阿罗汉</p>
  <p>众生虚妄　　取声闻想　　无解脱相</p>
  <p>罗汉说法　　父母妻子　　愚痴取著</p>
  <p>则非菩提　　染著生死　　兄弟姊妹</p>
  <p>妄生亲爱　　寂灭解脱　　名阿罗汉</p>
  <p>造诸行业　　贪著亲爱　　见即生恋</p>
  <p>本是我亲　　更相染著　　互共亲爱</p>
  <p>不识离别　　令魔自在　　不离世间</p>
  <p>为最极恶　　如是过患　　罗汉所说</p>
  <p>于诸结使　　皆悉觉悟　　二俱虚妄</p>
  <p>罗汉所说　　为利多人　　行无戏论</p>
  <p>如是解脱　　罗汉所说　　在家出家</p>
  <p>多生妄想　　凡愚取著　　罗汉解脱</p>
  <p>见家系缚　　广显正法　　凡愚妄想</p>
  <p>罗汉解脱　　弃舍凡夫　　无利佛法</p>
  <p>舍利无利　　名阿罗汉　　见有高下</p>
  <p>若干等种　　众生取想　　罗汉解脱</p>
  <p>成就取相　　多所修习　　如是著相</p>
  <p>善能解脱　　得佛福田　　究竟真实</p>
  <p>妄取是田　　罗汉解脱　　无灭非灭</p>
  <p>亦物非物　　虽修菩提　　不得菩提</p>
  <p>持戒毁戒　　有智无智　　众生愚痴</p>
  <p>起于二想　　人多取著　　有若干种</p>
  <p>解脱此想　　罗汉所说　　作福田想</p>
  <p>非福田想　　无智凡愚　　作种种想</p>
  <p>于诸女人　　及与男子　　圣非圣法</p>
  <p>作二种心　　如是众生　　凡愚无智</p>
  <p>取著二想　　罗汉解脱　　退不退法</p>
  <p>有记无记　　近坐菩提　　不取菩提</p>
  <p>得菩提已　　毕竟寂灭　　永离生死</p>
  <p>取涅槃想　　断众生缚　　灭一切相</p>
  <p>是故罗汉　　为名解脱　　菩萨法尔</p>
  <p>现为罗汉　　不起法忍　　即罗汉智</p>
  <p>如是罗汉　　菩萨不讥　　心常住于</p>
  <p>最上菩提</p>
  <p>尔时世尊告阿难言。汝今当知。是名如来等正觉为诸菩萨摩诃萨方便说阿罗汉。阿难言。云何如来等正觉复为诸菩萨摩诃萨说名声闻。佛言。阿难。菩萨能使无量阿僧祇众生。以佛法声令一切闻。故名声闻。亦令得闻不可思议声。闻不可思议声已。而于菩提无有戏论。以清净声令彼得闻。亦名声闻。又使得闻唯涅槃乐更无余乐。闻如是声亦名声闻。又使得闻根力觉道禅定解脱。诸三昧等念处正勤证于无余。如是之法令无数众皆悉得闻亦名声闻。是身苦空无我。而诸阴相皆不可得。凡夫愚痴。分别此身妄起取著。闻如是声亦名声闻。又得眼界虚伪不实。乃至佛眼皆同眼界不可思议。能令众生如实而见。于一切法无成就相名成就眼。如是法相使众生闻名为声闻。如呼声响令众生闻名为声闻。不应于声而妄取著。无有声相亦无所得。闻如是声名为声闻。不应于香而取香相亦无所得。譬如有人梦中闻香实无有香。于无香中妄起香想。但是颠倒自生分别。而取香相凡愚信受。闻如是声名为声闻。舌入相空犹如肉段不能知味。亦如聚沫不可为喻。过于喻故非味非具。分别味相实无所得。如是味界及不思议界平等无二。离心无念亦无思惟实无心想。闻如是声名为声闻。已所知法皆令他闻名为声闻。若闻于身分别身相。身相体性本空非生非不生。是名菩提。令无量众得闻是声名为声闻。心性无体实无所有。皆如幻化非生非灭。能令众生皆悉得闻名为声闻。佛告阿难。声闻法施不可思议。得证是道名不思议。以是不思议法施能生菩提。何以故。种子相似生故。无果为果。非财施所得。从闻信解名为声闻。财施微小法施为上。如是法施不嫉于他。亦无施相不著是施。譬如幻化无分别。不生愿求不取施想无愿求故。阿难当知。如是施者成就菩提。从闻信解名为声闻。尽一切相离诸结使。出过声闻一切僧上。发大音声演说佛法。何以故。得具足声出过一切诸音声故。出是声已令闻佛法。知诸声相非一非异成就正信。说法无二亦非不二。闻如是法名为声闻。尔时世尊。而说偈言。</p>
  <p class="l-js-5c">无量众生闻　　佛法不思议</p>
  <p class="l-js-5c">菩萨广大辩　　是名为声闻</p>
  <p class="l-js-5c">闻已信菩提　　无浊无戏论</p>
  <p class="l-js-5c">令一切悉闻　　是名为声闻</p>
  <p class="l-js-5c">闻于涅槃乐　　是乐最第一</p>
  <p class="l-js-5c">普令闻寂灭　　是名为声闻</p>
  <p class="l-js-5c">诸力及觉道　　念处与根等</p>
  <p class="l-js-5c">速得于究竟　　是名为声闻</p>
  <p class="l-js-5c">闻此身苦空　　无有坚实相</p>
  <p class="l-js-5c">贪恚痴所侵　　是故分别身</p>
  <p class="l-js-5c">亦闻于眼入　　非实而见实</p>
  <p class="l-js-5c">众生多愚痴　　凡夫盲无智</p>
  <p class="l-js-5c">若得于佛眼　　正见不思议</p>
  <p class="l-js-5c">逮得如是眼　　无复诸愚痴</p>
  <p class="l-js-5c">诸法无成就　　一切众生闻</p>
  <p class="l-js-5c">以如是因缘　　亦名为声闻</p>
  <p class="l-js-5c">一切诸法相　　犹如呼声响</p>
  <p class="l-js-5c">此中无闻者　　亦无有说者</p>
  <p class="l-js-5c">令无数众闻　　是名为声闻</p>
  <p class="l-js-5c">此中无所闻　　无有染著者</p>
  <p class="l-js-5c">譬如人梦中　　虽闻多种香</p>
  <p class="l-js-5c">无一成就者　　如是知香体</p>
  <p class="l-js-5c">远离一切垢　　亦无闻香者</p>
  <p class="l-js-5c">菩萨之解脱　　多颠倒众生</p>
  <p class="l-js-5c">闻舌犹肉段　　不能得知味</p>
  <p class="l-js-5c">肉段若知味　　亦应知平等</p>
  <p class="l-js-5c">分别如是相　　贪味为最恶</p>
  <p class="l-js-5c">此界难思议　　是名知于味</p>
  <p class="l-js-5c">决定知味已　　菩萨无所著</p>
  <p class="l-js-5c">令众闻决定　　是名为声闻</p>
  <p class="l-js-5c">观身分别相　　本性空无生</p>
  <p class="l-js-5c">若知于真实　　无生无能生</p>
  <p class="l-js-5c">菩提如是相　　亦无生能生</p>
  <p class="l-js-5c">普令众生闻　　是名为声闻</p>
  <p class="l-js-5c">意亦如是知　　体性无所有</p>
  <p class="l-js-5c">空无体性故　　能令一切闻</p>
  <p class="l-js-5c">如物法无生　　无灭亦无二</p>
  <p class="l-js-5c">无相无所见　　是名为声闻</p>
  <p class="l-js-5c">咸使闻其施　　法施不思议</p>
  <p class="l-js-5c">修行趣道场　　成就于菩提</p>
  <p class="l-js-5c">譬如种种子　　各得相似果</p>
  <p class="l-js-5c">修施不思议　　证道亦复然</p>
  <p class="l-js-5c">悉施诸财物　　法施为最胜</p>
  <p class="l-js-5c">舍心无贪嫉　　是名菩提道</p>
  <p class="l-js-5c">心常不取著　　虽施无依怙</p>
  <p class="l-js-5c">若能如是施　　速证于菩提</p>
  <p class="l-js-5c">能离一切相　　悉舍诸结使</p>
  <p class="l-js-5c">无有诸染著　　是名为声闻</p>
  <p class="l-js-5c">其声甚微妙　　于诸声最上</p>
  <p class="l-js-5c">此声令远闻　　佛法不思议</p>
  <p class="l-js-5c">能令一切知　　诸声无所依</p>
  <p class="l-js-5c">非一亦非异　　是名为声闻</p>
  <p class="l-js-5c">欲令一切闻　　诸佛之所说</p>
  <p class="l-js-5c">随所闻法音　　皆发于菩提</p>
  <p class="l-js-5c">闻诸福田中　　佛福田最胜</p>
  <p class="l-js-5c">随佛所住处　　亲近救世尊</p>
  <p class="l-js-5c">使闻三千界　　安住于虚空</p>
  <p class="l-js-5c">众生亦复尔　　皆同涅槃相</p>
  <p class="l-js-5c">所说四大界　　分别为众生</p>
  <p class="l-js-5c">犹如虚空相　　等于不思议</p>
  <p class="l-js-5c">诸界如是相　　亦无有能知</p>
  <p class="l-js-5c">是中无生死　　无恼无涅槃</p>
  <p class="l-js-5c">诸法无真实　　众生亦皆然</p>
  <p class="l-js-5c">是名寂灭界　　云何见生者</p>
  <p class="l-js-5c">为无量众生　　昼夜常闻知</p>
  <p class="l-js-5c">不著己名利　　但为众生说</p>
  <p class="l-js-5c">当知是声闻　　欲令一切闻</p>
  <p class="l-js-5c">实非声闻法　　但现为声闻</p>
  <p class="l-js-5c">世雄假名说　　说法中最上</p>
  <p class="l-js-5c">是故知众生　　一切皆如相</p>
  <p class="l-js-5c">是名为声闻　　无漏除结缚</p>
  <p class="l-js-5c">解脱一切结　　而为众生说</p>
  <p class="l-js-5c">显示离诸缚　　清净无调戏</p>
  <p class="l-js-5c">见已为人说　　佛法皆亦然</p>
  <p class="l-js-5c">不久当得见　　如佛所说法</p>
  <p class="l-js-5c">菩萨所修行　　于法无染著</p>
  <p class="l-js-5c">是名为声闻　　无缚而清净</p>
  <p class="l-js-5c">亦使一切闻　　如闻而修行</p>
  <p class="l-js-5c">阿难汝当知　　我以方便说</p>
  <p class="l-js-5c">如是知声闻　　菩萨无所依</p>
  <p>阿难当知。是名如来等正觉为诸菩萨摩诃萨方便说名声闻。阿难言。云何如来等正觉。复为诸菩萨摩诃萨说辟支佛法。佛言。阿难。菩萨现见一切法。云何现见。所谓知诸法无诤皆是假名。不坏法性而能见法证法。是名辟支佛。佛不思议。于一切法及诸众生。同涅槃相等无差别。无形无相清净寂灭。实际众生际涅槃际。犹如影幻无分齐无所有。于此诸际亦无际相。非言非说无所依止亦无所说。何以故。如我空无生无灭知众生际。则知法际生死际即是佛际。知如是际。是名辟支佛。现知于色。色者则名色阴。色阴尽已。但有言说。无我我所。何以故。如说色阴。但有言说。是空无生无灭。言无言相。云何以言说。说是色阴。亦现见受想行识。乃至说是识阴。知假名识阴等。但有言说。言说皆空无生无灭非实非虚。言说尚无。何况阴相。如是五阴。从假名起。是名辟支佛。何以故。因于名字言说为色。色但假名。无因非因。说名为因。是阴因缘不可说相。一切诸法无依无缘。如是觉知名辟支佛。尔时世尊。而说偈言。</p>
  <p class="l-js-5c">现见一切法　　皆悉知无诤</p>
  <p class="l-js-5c">不生亦不坏　　无有浊乱相</p>
  <p class="l-js-5c">现见一切法　　本性皆空寂</p>
  <p class="l-js-5c">体相如是者　　则无有决定</p>
  <p class="l-js-5c">现见究竟处　　一切法亦然</p>
  <p class="l-js-5c">是名为正智　　缘觉不思议</p>
  <p class="l-js-5c">众生及涅槃　　前际不可得</p>
  <p class="l-js-5c">是际无有生　　佛亦难思议</p>
  <p class="l-js-5c">如众生涅槃　　无生无出处</p>
  <p class="l-js-5c">若法无生相　　是名为涅槃</p>
  <p class="l-js-5c">众生与涅槃　　皆如水中影</p>
  <p class="l-js-5c">有像无众生　　是名为涅槃</p>
  <p class="l-js-5c">众生与涅槃　　一切假名说</p>
  <p class="l-js-5c">无生亦无灭　　但有假名字</p>
  <p class="l-js-5c">如是言说相　　知无有众生</p>
  <p class="l-js-5c">是义应当知　　众生即涅槃</p>
  <p class="l-js-5c">一切言说空　　无心亦无法</p>
  <p class="l-js-5c">以言说非言　　决定无知者</p>
  <p class="l-js-5c">非言际无依　　言说亦无住</p>
  <p class="l-js-5c">如是言说相　　众生不思议</p>
  <p class="l-js-5c">众生及涅槃　　实际非实际</p>
  <p class="l-js-5c">出离得安隐　　永趣寂灭宅</p>
  <p class="l-js-5c">一切众生际　　犹如于影响</p>
  <p class="l-js-5c">无因亦无缘　　实际不思议</p>
  <p class="l-js-5c">一切诸法本　　但以假名说</p>
  <p class="l-js-5c">是际无所有　　不得名字相</p>
  <p class="l-js-5c">实际无言说　　亦无能知者</p>
  <p class="l-js-5c">以空无实际　　众生不思议</p>
  <p class="l-js-5c">实际无言说　　言说无所成</p>
  <p class="l-js-5c">真实相如如　　众生亦无际</p>
  <p class="l-js-5c">言说相自空　　非以言故知</p>
  <p class="l-js-5c">如汝之所说　　众生莫能思</p>
  <p class="l-js-5c">如是实际相　　非思议能知</p>
  <p class="l-js-5c">是名正觉说　　辟支难思议</p>
  <p class="l-js-5c">现见于色阴　　但有假名字</p>
  <p class="l-js-5c">如是阴相性　　常离于言说</p>
  <p class="l-js-5c">无有真实相　　乃名为出世</p>
  <p class="l-js-5c">如是知诸阴　　本性无住处</p>
  <p class="l-js-5c">是色无所有　　假名以为阴</p>
  <p class="l-js-5c">但有空名字　　不生亦不灭</p>
  <p class="l-js-5c">言说及诸法　　无有决定处</p>
  <p class="l-js-5c">若无有言说　　是名说色阴</p>
  <p class="l-js-5c">现见于痛阴　　想行亦如是</p>
  <p class="l-js-5c">乃至识阴等　　但有假言说</p>
  <p class="l-js-5c">见阴不可说　　离于一切相</p>
  <p class="l-js-5c">本性无所有　　不生亦不住</p>
  <p class="l-js-5c">如所说真实　　远离一切法</p>
  <p class="l-js-5c">如是知诸相　　体性无住处</p>
  <p class="l-js-5c">假名之所说　　说阴等亦空</p>
  <p class="l-js-5c">知言说空已　　无生亦无灭</p>
  <p class="l-js-5c">言说及诸法　　无有决定处</p>
  <p class="l-js-5c">若无有言说　　是名为识阴</p>
  <p class="l-js-5c">是阴离言说　　不可得限量</p>
  <p class="l-js-5c">无生无灭相　　亦无所依处</p>
  <p class="l-js-5c">解脱诸烦恼　　非业非果报</p>
  <p class="l-js-5c">非觉亦非阴　　非言非涅槃</p>
  <p class="l-js-5c">是想无决定　　亦无有智慧</p>
  <p class="l-js-5c">内外不可得　　无懈怠精勤</p>
  <p class="l-js-5c">无调戏疑惑　　亦无有成就</p>
  <p class="l-js-5c">不惊不怖畏　　无有一切色</p>
  <p class="l-js-5c">亦不见于空　　无相亦复然</p>
  <p class="l-js-5c">无有一异相　　非缚亦非解</p>
  <p class="l-js-5c">一切诸言音　　是声无所入</p>
  <p class="l-js-5c">是名为律陀　　非言所能及</p>
  <p class="l-js-5c">究竟于现见　　而说无尽法</p>
  <p class="l-js-5c">得是三昧已　　不著于言说</p>
  <p class="l-js-5c">此智若现见　　等说阿律陀</p>
  <p class="l-js-5c">律陀同诸法　　默然而演说</p>
  <p class="l-js-5c">于此现见倒　　不从他因缘</p>
  <p class="l-js-5c">是名为正觉　　缘觉不思议</p>
  <h2>释二乘相品第四</h2>
  <p>阿难如是。菩萨摩诃萨。现知明无明。知行无行。知识知识相。知名色知名色相。知六入知六入相。知触知触相。知受知受相。知爱知爱相。知取知取相。知有知有相。知生知生相。知老死知老死相。修集现见名辟支佛。尔时世尊。而说偈言。</p>
  <p>现见无明　　而无所知　　亦无成就</p>
  <p>如水中影　　明亦不动　　不著于法</p>
  <p>若不著法　　是名明相　　无明如空</p>
  <p>一切法相　　到于现见　　是名缘觉</p>
  <p>若说诸行　　非内非外　　亦非从佛</p>
  <p>而起于行　　是行假名　　决定非有</p>
  <p>无生无灭　　犹如虚空　　到此现见</p>
  <p>菩萨无畏　　是名正觉　　缘觉难思</p>
  <p>知一切法　　皆如幻化　　明如幻已</p>
  <p>是名现见　　不如实知　　是识行处</p>
  <p>是想分别　　知识法空　　识智非智</p>
  <p>一切不著　　若知于法　　识如幻想</p>
  <p>名色因缘　　皆有为相　　无决定体</p>
  <p>亦无成就　　离于六入　　说六入相</p>
  <p>言说音声　　体性皆空　　触无因缘</p>
  <p>从六入生　　分别是触　　如幻皆空</p>
  <p>是触无体　　从妄想生　　触无真实</p>
  <p>亦无住处　　现见于触　　知无触相</p>
  <p>成就厌离　　名辟支佛　　若证于受</p>
  <p>不坚如泡　　性相皆空　　究竟无实</p>
  <p>断于爱结　　得无爱法　　得尽诸欲</p>
  <p>是名缘觉　　分别于取　　空无所有</p>
  <p>如热时炎　　无有成就　　无有作想</p>
  <p>生想亦尔　　知生体性　　空寂无有</p>
  <p>得离于老　　亦不畏死　　无所成就</p>
  <p>不受后有　　现见此法　　无所依止</p>
  <p>以缘觉声　　实修菩萨</p>
  <p>阿难汝今当知。是如来等正觉为诸菩萨摩诃萨方便说辟支佛。尔时阿难。即从坐起。整其衣服。合掌向佛。而说偈言。</p>
  <p class="l-js-5c">涅槃非涅槃　　救度于世间</p>
  <p class="l-js-5c">犹如空中结　　以空而自解</p>
  <p class="l-js-5c">若能如是说　　亦名有所说</p>
  <p class="l-js-5c">世尊善方便　　而说无著法</p>
  <p>尔时阿难说是偈已白佛言。世尊。一切世间愚痴所蔽而自欺诳。不解如来作假名说。信行法行八辈等法。须陀洹斯陀含阿那含阿罗汉声闻缘觉。尔时佛告阿难。汝于过去佛不忘假名植诸善根。以善解假名故。不为愚闇之所劫夺。何以故。假名诸法。如幻如水中影如热时焰如呼声响。如是假名。阿难汝今当知。不为诸恶之所侵害。具足庄严而自庄严。能知诸法假名因缘。无所忘失成就精进。而亦不取精进之相。无有忘失。得最胜智亦不取智相。尔时世尊。即说偈言。</p>
  <p class="l-js-5c">愚痴诸众生　　懈怠少智者</p>
  <p class="l-js-5c">则不知假名　　应当勤精进</p>
  <p class="l-js-5c">能解于假名　　如实知诸阴</p>
  <p class="l-js-5c">救度于世间　　令得真实智</p>
  <p class="l-js-5c">知假名空已　　便即菩提觉</p>
  <p class="l-js-5c">亦不得菩提　　是名说菩提</p>
  <p class="l-js-5c">假名即空相　　空不能知空</p>
  <p class="l-js-5c">空但有音声　　离一切诤论</p>
  <p class="l-js-5c">显示如是义　　于空无所取</p>
  <p class="l-js-5c">亦无可证处　　云何有得者</p>
  <p>是名为空空</p>
  <p>如是阿难当知。空法甚深无量。不生放逸亦无所失。是名说辟支佛具足行地。尔时众中有五百亿比丘皆得信行。从座而起在世尊前。俱说偈言。</p>
  <p class="l-js-5c">离疑得正智　　救世无上主</p>
  <p>世尊说假名　　信行住菩提。</p>
  <p>尔时众中。复有五百亿法行比丘。闻说偈已。从座而起。整其衣服。俱说偈言。</p>
  <p class="l-js-5c">我等除疑惑　　菩提之照明</p>
  <p class="l-js-5c">如来说假法　　法行住菩提</p>
  <p>尔时众中。复有十亿八辈比丘。闻说偈已。从座而起。住于佛前。俱说偈言。</p>
  <p class="l-js-5c">我先离疑悔　　久修于八辈</p>
  <p class="l-js-5c">如来说假名　　八辈住菩提</p>
  <p>尔时众中。复有十亿须陀洹。闻说偈已。从座而起。住于佛前。俱说偈言。</p>
  <p class="l-js-5c">我今蒙照明　　救世之圣主</p>
  <p class="l-js-5c">知佛所说法　　开示于假名</p>
  <p>尔时众中。复有二百五万斯陀含比丘。闻说偈已。从座而起。住于佛前。俱说偈言。</p>
  <p class="l-js-5c">我先有取著　　而得斯陀含</p>
  <p class="l-js-5c">今离诸妄想　　寂静无戏论</p>
  <p>尔时众中。复有十亿阿那含。闻说偈已。从座而起。住于佛前。俱说偈言。</p>
  <p class="l-js-5c">救世无上尊　　令我离戏论</p>
  <p class="l-js-5c">拔离果想已　　照明菩提道</p>
  <p>尔时众中。复有三十五亿比丘。皆住四禅得阿罗汉。闻说偈已。从座而起。住于佛前。俱说偈言。</p>
  <p class="l-js-5c">我今得离垢　　自证于无余</p>
  <p class="l-js-5c">诸乘入一乘　　如幻无决定</p>
  <p>尔时众中。复有二万比丘。闻说偈已。从座而起。住于佛前。俱说偈言。</p>
  <p class="l-js-5c">我本著妄说　　世尊说假名</p>
  <p>自谓为声闻　　住于假名法。</p>
  <p>尔时众中。复有五千比丘。住辟支佛乘。闻是偈已。从座而起。住于佛前。俱说偈言。</p>
  <p class="l-js-5c">我今得现见　　为缘觉菩提</p>
  <p class="l-js-5c">如来说假名　　缘觉不思议</p>
  <p>尔时众中。复有百万比丘尼。取须陀洹斯陀含阿那含阿罗汉果想。闻说偈已。从座而起。住于佛前。俱说偈言。</p>
  <p class="l-js-5c">愿于女身相　　皆入平等法</p>
  <p class="l-js-5c">世尊无异说　　照明为最上</p>
  <p>尔时众中。复有八百亿万优婆塞优婆夷。皆作须陀洹斯陀含阿那含阿罗汉果想。闻说偈已。从座而起。住于佛前。而说偈言。</p>
  <p class="l-js-5c">我今心无垢　　净如毗琉璃</p>
  <p class="l-js-5c">今始名出家　　得住于佛法</p>
  <p>尔时虚空中。有六十亿那由他诸天。以天曼陀罗华而散佛上。于如来前。俱说偈言。</p>
  <p class="l-js-5c">我先取乘想　　贪著于诸果</p>
  <p class="l-js-5c">我今悉舍离　　始觉菩提道</p>
</body></html>