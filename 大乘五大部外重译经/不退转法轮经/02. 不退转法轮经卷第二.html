<!doctype html>
<html id="z3IBThwNP" data-ver="989">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="大乘五大部外重译经">
  <meta period="unknown">
 </head>
 <body>
  <h1 id="a1">不退转法轮经卷第二</h1>
  <h2 id="a2">声闻辟支佛品第三</h2>
  <p id="a3">尔时世尊。<a id="a-4"></a>即说偈言。</p>
  <p id="a5">说于四道　　佛难思议　　若有住者</p>
  <p id="a6">不退菩提　　犹如虚空　　无所依止</p>
  <p id="a7">无住无缘　　离于取着　　是名为道</p>
  <p id="a8">得坚固意　　乘如是乘　　无上救世</p>
  <p id="a9">不住彼此　　不处中流　　不着佛道</p>
  <p id="aA">名须陀洹　　一切世间　　及佛余法</p>
  <p id="aB">究竟彼岸　　名须陀洹　　灭诸盖障</p>
  <p id="aC">显示佛道　　尽一切相　　名须陀洹</p>
  <p id="aD">不高己身　　而起佛法　　开示知见</p>
  <p id="aE">入于佛慧　　先起我想　　颠倒众恶</p>
  <p id="aF">如是知已　　不着佛道　　本疑于佛</p>
  <p id="aG">为得不得　　究竟无著　　不取道想</p>
  <p id="aH">不起戒取　　善住佛戒　　常修正勤</p>
  <p id="aI">不取戒想　　断于三结　　不着三界</p>
  <p id="aJ">行于佛道　　知众生想　　虽修菩提</p>
  <p id="aK">而不取想　　心行寂灭　　清净佛道</p>
  <p id="aL">欢喜布施　　远离颦蹙　　住于正命</p>
  <p id="aM">心无戏论　　悉舍一切　　济苦众生</p>
  <p id="aN">得无上施　　名须陀洹　　断数数生</p>
  <p id="aO">无相无著　　远离恐怖　　出世间畏</p>
  <p id="aP">法及非法　　一切皆舍　　不着诸阴</p>
  <p id="aQ">名世间明　　安处四众　　而无所畏</p>
  <p id="aR">显示寂灭　　净修佛法　　无众生想</p>
  <p id="aS">亦非实想　　是名无染　　分别怖畏</p>
  <p id="aT">离一切畏　　亦无死畏　　处于寂灭</p>
  <p id="aU">离垢安隐　　已过恶趣　　是故不畏</p>
  <p id="aV">善说诸道　　无漏无相　　菩萨之法</p>
  <p id="aW">示须陀洹　　为诸下劣　　故作是说</p>
  <p id="aX">以巧方便　　显示佛法　　为放逸者</p>
  <p id="aY">故显此法　　救世世尊　　多方便说</p>
  <p id="aZ">随其本行　　而示佛道　　阿难当知</p>
  <p id="aa">是须陀洹　　为小智者　　说如是事</p>
  <p id="ab">不解方便　　愚痴狭劣　　不识甚深</p>
  <p id="ac">而生诤论　　以百千法　　示须陀洹</p>
  <p id="ad">须陀洹者　　显菩提法</p>
  <p id="ae">如是阿难。<a id="a-f"></a>如来等正觉。<a id="a-g"></a>为诸菩萨摩诃萨以善方便说须陀洹。</p>
  <p id="ah">阿难言。<a id="a-i"></a>云何名如来等正觉为菩萨摩诃萨说斯陀含。<a id="a-j"></a>阿难当知。<a id="a-k"></a>菩萨摩诃萨。<a id="a-l"></a>随顺于智。<a id="a-m"></a>佛智不可思议。<a id="a-n"></a>修无量因。<a id="a-o"></a>亦不取因相及菩提智。<a id="a-p"></a>能断一切惑而求佛智慧。<a id="a-q"></a>赞叹金刚三昧出过一切诸禅定上。<a id="a-r"></a>灭一切结烦恼暗障。<a id="a-s"></a>悉见于佛。<a id="a-t"></a>得一切佛法平等正观。<a id="a-u"></a>以无量因求无所得。<a id="a-v"></a>如佛证法不动众生。<a id="a-w"></a>亦不动于众生之界而取法界。<a id="a-x"></a>无量众生。<a id="a-y"></a>于旷劫中多所乏少。<a id="a-z"></a>不能成就菩提之道。<a id="a-10"></a>引诸众生到不退转。<a id="a-11"></a>志求于佛。<a id="a-12"></a>根力觉道禅定解脱名无色定。<a id="a-13"></a>我今当以如是等法。<a id="a-14"></a>开示众生令得解悟而求佛道。<a id="a-15"></a>欲坐道场求如实智。<a id="a-16"></a>通达佛眼不思议眼。<a id="a-17"></a>为欲利益一切众生求于佛眼。<a id="a-18"></a>如是智慧为最为上。<a id="a-19"></a>悉知诸法甚深之相。<a id="a-1A"></a>而自于智无所分别。<a id="a-1B"></a>安立众生住于诸法中。<a id="a-1C"></a>使知一切法不住。<a id="a-1D"></a>为得是法而来集会。<a id="a-1E"></a>名斯陀含。<a id="a-1F"></a>来已见众生界及不思议界通达无碍。<a id="a-1G"></a>不取境界亦无得无到。<a id="a-1H"></a>云何当有成就众生。<a id="a-1I"></a>不见成就众生故。<a id="a-1J"></a>于一切法及众生界。<a id="a-1K"></a>非见非不见。<a id="a-1L"></a>而知众生。<a id="a-1M"></a>流注法界。<a id="a-1N"></a>明了法界。<a id="a-1O"></a>同于菩提。<a id="a-1P"></a>解于法界。<a id="a-1Q"></a>及众生界。<a id="a-1R"></a>无量佛道。<a id="a-1S"></a>无得无分别。<a id="a-1T"></a>同于道智。<a id="a-1U"></a>近无等智。<a id="a-1V"></a>离垢清净。<a id="a-1W"></a>得无所得。<a id="a-1X"></a>证无所证。<a id="a-1Y"></a>是名真智。<a id="a-1Z"></a>菩萨摩诃萨求如是智名斯陀含。<a id="a-1a"></a>尔时世尊。<a id="a-1b"></a>而说偈言。</p>
  <p id="a1c">随顺此智者　　是名不思议</p>
  <p id="a1d">为求佛慧故　　故名斯陀含</p>
  <p id="a1e">无量因缘说　　成就菩提道</p>
  <p id="a1f">修行是法故　　我常往来求</p>
  <p id="a1g">不动三昧相　　灭除烦恼结</p>
  <p id="a1h">是故专修习　　成就而不退</p>
  <p id="a1i">亦知法非法　　通达无碍相</p>
  <p id="a1j">住诸法实际　　修于斯陀含</p>
  <p id="a1k">随顺佛所说　　如闻而修行</p>
  <p id="a1l">为得此法故　　我常往来求</p>
  <p id="a1m">法界未曾有　　不动于众生</p>
  <p id="a1n">是名斯陀含　　寂灭去来相</p>
  <p id="a1o">众生无智慧　　愚痴甚苦恼</p>
  <p id="a1p">为欲安立故　　而求佛智慧</p>
  <p id="a1q">根力觉道等　　禅定及解脱</p>
  <p id="a1r">勤修三昧相　　而求佛智慧</p>
  <p id="a1s">究竟菩提道　　诸佛之所行</p>
  <p id="a1t">是名斯陀含　　发行而常求</p>
  <p id="a1u">若得如是法　　佛眼难思议</p>
  <p id="a1v">是名斯陀含　　恒求于佛眼</p>
  <p id="a1w">如佛所应求　　为救护依止</p>
  <p id="a1x">我今所求者　　一切智最上</p>
  <p id="a1y">是智之所知　　诸法相真实</p>
  <p id="a1z">于智无染着　　是智为最上</p>
  <p id="a20">是智之所知　　诸法相真实</p>
  <p id="a21">心常无所染　　恒求如是法</p>
  <p id="a22">利安诸众生　　一切智中上</p>
  <p id="a23">是名斯陀含　　往来之所求</p>
  <p id="a24">谛观于法界　　众生不思议</p>
  <p id="a25">是名斯陀含　　为求众生界</p>
  <p id="a26">知众生界已　　不着于众生</p>
  <p id="a27">是名斯陀含　　而求无所得</p>
  <p id="a28">若不得众生　　一切法无相</p>
  <p id="a29">能作如是知　　开导诸众生</p>
  <p id="a2A">虽观一切法　　不见观察相</p>
  <p id="a2B">执心无乱意　　而求诸佛法</p>
  <p id="a2C">如是清净智　　远离一切垢</p>
  <p id="a2D">不得是智相　　是名为求道</p>
  <p id="a2E">开示诸众生　　菩萨所不讥</p>
  <p id="a2F">是名究竟智　　为得彼故来</p>
  <p id="a2G">阿难汝当知　　为说斯陀含</p>
  <p id="a2H">少智诸众生　　妄相着是非</p>
  <p id="a2I">阿难汝当知　　为说斯陀含</p>
  <p id="a2J">使精勤众生　　令作如是解</p>
  <p id="a2K">常善修多闻　　决定甚深法</p>
  <p id="a2L">逮得真实义　　速成于菩提</p>
  <p id="a2M">阿难。<a id="a-2N"></a>是名如来等正觉为诸菩萨摩诃萨方便说斯陀含。<a id="a-2O"></a>阿难言。<a id="a-2P"></a>云何名如来等正觉为诸菩萨摩诃萨说阿那含。<a id="a-2Q"></a>佛告阿难。<a id="a-2R"></a>菩萨摩诃萨出过一切世间之相。<a id="a-2S"></a>究竟佛行心无行处。<a id="a-2T"></a>虽知去来。<a id="a-2U"></a>而常不取去来之相。<a id="a-2V"></a>知一切法无依住亦不来还。<a id="a-2W"></a>何以故。<a id="a-2X"></a>不见诸法有去无去。<a id="a-2Y"></a>出过凡夫除凡夫想。<a id="a-2Z"></a>不着佛想逮无住法。<a id="a-2a"></a>何以故。<a id="a-2b"></a>究竟一切寂灭法界。<a id="a-2c"></a>亦不得佛与凡夫差别之相。<a id="a-2d"></a>远离恶道除其贪欲。<a id="a-2e"></a>不着众味离于四食。<a id="a-2f"></a>开示知见。<a id="a-2g"></a>不取一切六十二见。<a id="a-2h"></a>不见有相。<a id="a-2i"></a>不着无相。<a id="a-2j"></a>悉离有无。<a id="a-2k"></a>于诸盖障作涅槃相。<a id="a-2l"></a>无转无不转除恶道垢。<a id="a-2m"></a>摧伏众魔远离愚痴。<a id="a-2n"></a>拔无明箭竭无明种。<a id="a-2o"></a>害无明怨照除贪嗔。<a id="a-2p"></a>断诸结使开示诸有。<a id="a-2q"></a>拔爱欲箭除诸憍慢。<a id="a-2r"></a>晓了阴相究竟明处。<a id="a-2s"></a>常乐佛乘不思议乘。<a id="a-2t"></a>到于一切诸法实相。<a id="a-2u"></a>菩萨摩诃萨若能如是出于淤泥。<a id="a-2v"></a>离于系着得本愿藏。<a id="a-2w"></a>亦得过去未来诸佛之藏。<a id="a-2x"></a>悉于一切伏藏中上。<a id="a-2y"></a>亦为过去诸佛之所建立。<a id="a-2z"></a>而心平等不高不下。<a id="a-30"></a>得如是乘。<a id="a-31"></a>于诸众生。<a id="a-32"></a>为最为胜第一无上。<a id="a-33"></a>菩萨摩诃萨究竟佛乘。<a id="a-34"></a>于一切法悉得无相。<a id="a-35"></a>菩萨摩诃萨于诸法中断于疑网证不还果。<a id="a-36"></a>复次阿难。<a id="a-37"></a>菩萨摩诃萨以四弘誓摄取一切众生。<a id="a-38"></a>安立一切众生。<a id="a-39"></a>悉入佛乘住菩提道。<a id="a-3A"></a>云何安住菩提。<a id="a-3B"></a>所谓众生相。<a id="a-3C"></a>如实觉悟住众生界。<a id="a-3D"></a>何以故。<a id="a-3E"></a>善知空界不思议界离众生想。<a id="a-3F"></a>何以故。<a id="a-3G"></a>是贤圣界即众生界。<a id="a-3H"></a>不思议界即是空相。<a id="a-3I"></a>亦无众生离诸结使。<a id="a-3J"></a>犹如虚空无形相。<a id="a-3K"></a>实无所有。<a id="a-3L"></a>无染无著。<a id="a-3M"></a>知一切众生。<a id="a-3N"></a>悉皆平等不出不没。<a id="a-3O"></a>究竟菩提离众生相。<a id="a-3P"></a>犹如空界无所觉了。<a id="a-3Q"></a>何以故。<a id="a-3R"></a>无法可得。<a id="a-3S"></a>如是无得。<a id="a-3T"></a>即是一切法相及众生相。<a id="a-3U"></a>心所觉了即非觉了。<a id="a-3V"></a>何以故。<a id="a-3W"></a>无法可得。<a id="a-3X"></a>如是无得即是无证。<a id="a-3Y"></a>是故名为得阿那含。<a id="a-3Z"></a>一切众生。<a id="a-3a"></a>一切诸法。<a id="a-3b"></a>佛法僧等。<a id="a-3c"></a>出如是相。<a id="a-3d"></a>名阿那含。<a id="a-3e"></a>尔时世尊。<a id="a-3f"></a>即说偈言。</p>
  <p id="a3g">不复还来　　灭凡夫法　　舍世间行</p>
  <p id="a3h">名阿那含　　知无去来　　无住无依</p>
  <p id="a3i">无有处所　　是故不来　　舍于凡夫</p>
  <p id="a3j">为佛救护　　更不复来　　名阿那含</p>
  <p id="a3k">法无有去　　亦无来相　　无来无去</p>
  <p id="a3l">名阿那含　　断诸贪欲　　不着四食</p>
  <p id="a3m">不退道场　　名阿那含　　除灭一切</p>
  <p id="a3n">六十二见　　而无所去　　名阿那含</p>
  <p id="a3o">离一切有　　心无常相　　解了如实</p>
  <p id="a3p">是故不来　　涅槃寂灭　　离诸烦恼</p>
  <p id="a3q">灭去来相　　是故不来　　断诸恶趣</p>
  <p id="a3r">离一切垢　　证于涅槃　　是故不来</p>
  <p id="a3s">摧伏怨敌　　诸魔军将　　超出假名</p>
  <p id="a3t">是故不来　　拔无明箭　　害一切爱</p>
  <p id="a3u">弃舍喜欲　　是故不来　　灭诸结使</p>
  <p id="a3v">开示阴相　　得决定智　　名阿那含</p>
  <p id="a3w">拔忧恼刺　　破憍慢山　　善解五阴</p>
  <p id="a3x">名阿那含　　究竟照明　　庄严佛乘</p>
  <p id="a3y">出欲淤泥　　名阿那含　　悉知伏藏</p>
  <p id="a3z">诸伏藏上　　佛所安置　　是故不来</p>
  <p id="a40">安住最胜　　佛乘无上　　断除诸结</p>
  <p id="a41">名阿那含　　以四弘誓　　建立菩提</p>
  <p id="a42">住菩提已　　是故不来　　知诸空界</p>
  <p id="a43">难可思议　　除灭诸想　　是故不来</p>
  <p id="a44">于诸众生　　及法界相　　而无所得</p>
  <p id="a45">是故不来　　心无所取　　不随于相</p>
  <p id="a46">安住菩提　　名阿那含　　众生界空</p>
  <p id="a47">不可思议　　知如是法　　是故不来</p>
  <p id="a48">如是阿难　　显示那含　　诸无碍相</p>
  <p id="a49">安立佛法</p>
  <p id="a4A">阿难当知。<a id="a-4B"></a>如来等正觉。<a id="a-4C"></a>为诸菩萨摩诃萨。<a id="a-4D"></a>随宜方便说阿那含。<a id="a-4E"></a>佛告阿难。<a id="a-4F"></a>我今复说菩萨摩诃萨阿罗汉。<a id="a-4G"></a>灭一切行。<a id="a-4H"></a>修佛所行。<a id="a-4I"></a>舍诸有为。<a id="a-4J"></a>而能成熟一切众生。<a id="a-4K"></a>亦断一切众生苦恼。<a id="a-4L"></a>是名阿罗汉。<a id="a-4M"></a>不得众生相。<a id="a-4N"></a>亦不得苦恼相。<a id="a-4O"></a>是名阿罗汉。<a id="a-4P"></a>灭诸取着。<a id="a-4Q"></a>住于无相。<a id="a-4R"></a>知诸法空。<a id="a-4S"></a>离一切相。<a id="a-4T"></a>悉无所有。<a id="a-4U"></a>除诸众生一切妄想颠倒痴惑。<a id="a-4V"></a>了达空法不可思议。<a id="a-4W"></a>是阿罗汉得不思议菩提。<a id="a-4X"></a>成就如是法故名阿罗汉。<a id="a-4Y"></a>如过去诸佛所应说法。<a id="a-4Z"></a>未来现在一切诸佛亦如是说。<a id="a-4a"></a>无有戏论具足清白。<a id="a-4b"></a>演说真实菩提之法名阿罗汉。<a id="a-4c"></a>安立众生住菩提道。<a id="a-4d"></a>无所取著名阿罗汉。<a id="a-4e"></a>应行诸波罗蜜慈。<a id="a-4f"></a>得佛大慈满足众生。<a id="a-4g"></a>无相之慈亦能安立一切众生。<a id="a-4h"></a>如是修慈无所分别。<a id="a-4i"></a>不取众生及以慈相名阿罗汉。<a id="a-4j"></a>为一切众生说法。<a id="a-4k"></a>而于诸法都无所取。<a id="a-4l"></a>若能如是名阿罗汉。<a id="a-4m"></a>分别显示根力觉道。<a id="a-4n"></a>于诸众生无染无著名阿罗汉。<a id="a-4o"></a>善知一切众生心行。<a id="a-4p"></a>发起菩提。<a id="a-4q"></a>能如是者名阿罗汉。<a id="a-4r"></a>演说一切有为诸行。<a id="a-4s"></a>而不取著名阿罗汉。<a id="a-4t"></a>亦为诸余一切众生。<a id="a-4u"></a>说无著行无取行。<a id="a-4v"></a>作如是说名阿罗汉。<a id="a-4w"></a>游诸佛国心无去相悉到佛所。<a id="a-4x"></a>以无相智如佛而见名阿罗汉。<a id="a-4y"></a>若能如是成就佛国具足诸功德。<a id="a-4z"></a>亦名不思议平等无垢清净福田。<a id="a-50"></a>空行福田。<a id="a-51"></a>阿鞞跋致福田。<a id="a-52"></a>第一清净无女人相福田。<a id="a-53"></a>离诸结使贪欲福田。<a id="a-54"></a>如佛证知能尽一切盖障福田。<a id="a-55"></a>摧伏诸魔尘劳福田。<a id="a-56"></a>悉制外道邪见福田。<a id="a-57"></a>一切福田。<a id="a-58"></a>庄严福田。<a id="a-59"></a>离于一切怖畏福田。<a id="a-5A"></a>无诤福田。<a id="a-5B"></a>寂灭福田。<a id="a-5C"></a>神通福田。<a id="a-5D"></a>最胜福田。<a id="a-5E"></a>无窟宅福田。<a id="a-5F"></a>无尽福田。<a id="a-5G"></a>具足菩萨所行福田。<a id="a-5H"></a>得佛自在最上福田。<a id="a-5I"></a>佛所护持福田。<a id="a-5J"></a>变化福田。<a id="a-5K"></a>以是法印印诸众生令得安隐巧说福田。<a id="a-5L"></a>一切璎珞庄严佛界决定涅槃寂灭福田。<a id="a-5M"></a>亦于一切福田中。<a id="a-5N"></a>成就如是福田。<a id="a-5O"></a>能知一切法不生不灭。<a id="a-5P"></a>名阿罗汉。<a id="a-5Q"></a>除诸染着。<a id="a-5R"></a>见来嗔者而心不恼。<a id="a-5S"></a>名阿罗汉。<a id="a-5T"></a>于一切法不取其相。<a id="a-5U"></a>名阿罗汉。<a id="a-5V"></a>灭除习智修最上智。<a id="a-5W"></a>而能速证名阿罗汉。<a id="a-5X"></a>以是威仪建立菩提。<a id="a-5Y"></a>菩提势力名阿罗汉。<a id="a-5Z"></a>如是菩提亦名不思议。<a id="a-5a"></a>不思议者亦名不动。<a id="a-5b"></a>如是不动。<a id="a-5c"></a>能令无数亿种众生。<a id="a-5d"></a>安立菩提。<a id="a-5e"></a>无所取着。<a id="a-5f"></a>皆住平等。<a id="a-5g"></a>同于坏相。<a id="a-5h"></a>无所有相。<a id="a-5i"></a>知一切法。<a id="a-5j"></a>皆入菩提。<a id="a-5k"></a>住无所住阿罗汉。<a id="a-5l"></a>如是知已。<a id="a-5m"></a>能为众生说如斯法而不染着。<a id="a-5n"></a>虽有言说亦无说相。<a id="a-5o"></a>度诸众生。<a id="a-5p"></a>亦复不取诸众生想。<a id="a-5q"></a>断常二边于身不动。<a id="a-5r"></a>不断烦恼而离憍慢。<a id="a-5s"></a>于一切法无生寂灭无行。<a id="a-5t"></a>不坏色相不坏受想行识诸凡夫法相。<a id="a-5u"></a>而心不动。<a id="a-5v"></a>以求解脱安住佛法。<a id="a-5w"></a>亦非安住须陀洹果相解脱。<a id="a-5x"></a>斯陀含阿那含阿罗汉果相解脱。<a id="a-5y"></a>妄见一切起诸颠倒取佛智慧解脱。<a id="a-5z"></a>妄见取菩提心解脱。<a id="a-60"></a>妄见修菩提施解脱。<a id="a-61"></a>妄见修菩提戒解脱。<a id="a-62"></a>妄见恼害忍辱解脱。<a id="a-63"></a>妄见懈怠精进解脱。<a id="a-64"></a>妄见乱想禅定解脱。<a id="a-65"></a>妄见愚痴智慧解脱。<a id="a-66"></a>妄见声闻凡夫解脱。<a id="a-67"></a>妄见父母妻子男女眷属。<a id="a-68"></a>如是等一切解脱。<a id="a-69"></a>妄见贪嗜诸欲无量苦恼。<a id="a-6A"></a>而生亲爱起于染着。<a id="a-6B"></a>是结使法是恼害处。<a id="a-6C"></a>于此法中生二种相。<a id="a-6D"></a>为除妄想度脱众生。<a id="a-6E"></a>名阿罗汉。<a id="a-6F"></a>为除利养贪求妄想及在家出家想。<a id="a-6G"></a>于诸鄙贱及最胜法皆悉平等。<a id="a-6H"></a>而亦不见此凡夫法彼是佛法。<a id="a-6I"></a>为断如是妄想颠倒说解脱法。<a id="a-6J"></a>若欲严净佛国教化成就如是众生。<a id="a-6K"></a>是名涅槃。<a id="a-6L"></a>如是众生不名涅槃。<a id="a-6M"></a>如是众生生于诸有。<a id="a-6N"></a>如是众生不生诸有。<a id="a-6O"></a>如是众生行于菩提。<a id="a-6P"></a>如是众生不行菩提。<a id="a-6Q"></a>如是众生毁破禁戒。<a id="a-6R"></a>如是众生受持禁戒。<a id="a-6S"></a>如是众生名有智慧。<a id="a-6T"></a>如是众生名无智慧。<a id="a-6U"></a>若有众生。<a id="a-6V"></a>起于二心而生妄想。<a id="a-6W"></a>为除如是众生妄想。<a id="a-6X"></a>非福田非不福田。<a id="a-6Y"></a>如是众生勤行精进。<a id="a-6Z"></a>如是众生不勤精进。<a id="a-6a"></a>是愚痴法。<a id="a-6b"></a>是智人法。<a id="a-6c"></a>是女人法。<a id="a-6d"></a>是男子法。<a id="a-6e"></a>是圣法。<a id="a-6f"></a>是非圣法。<a id="a-6g"></a>起于二想。<a id="a-6h"></a>为除如是二心妄想故。<a id="a-6i"></a>菩萨住于不退菩提亦非不退菩提。<a id="a-6j"></a>有受菩提记亦非受菩提记。<a id="a-6k"></a>有近菩提座非近菩提座。<a id="a-6l"></a>有如是二心起虚妄想。<a id="a-6m"></a>如是菩提逮得菩提。<a id="a-6n"></a>菩萨不得菩提真实解脱。<a id="a-6o"></a>以要言之。<a id="a-6p"></a>着一切法皆是妄想。<a id="a-6q"></a>是故阿难。<a id="a-6r"></a>阿罗汉为断一切众生妄想。<a id="a-6s"></a>使得解脱故能如是说无相法。<a id="a-6t"></a>是名菩萨摩诃萨阿罗汉。<a id="a-6u"></a>尔时世尊。<a id="a-6v"></a>而说偈言。</p>
  <p id="a6w">除一切行　　离生死行　　出于世间</p>
  <p id="a6x">名阿罗汉　　灭烦恼结　　度脱一切</p>
  <p id="a6y">诸苦众生　　名阿罗汉　　不得众生</p>
  <p id="a6z">及诸结使　　于法无利　　名阿罗汉</p>
  <p id="a70">灭除妄想　　住无妄想　　知诸法空</p>
  <p id="a71">名阿罗汉　　知空最胜　　而得无相</p>
  <p id="a72">尽一切相　　名阿罗汉　　灭诸众生</p>
  <p id="a73">一切恶相　　弃一切相　　名阿罗汉</p>
  <p id="a74">除诸边际　　得无想法　　而自证知</p>
  <p id="a75">名阿罗汉　　为得菩提　　难可思议</p>
  <p id="a76">发胜精进　　名阿罗汉　　若说于法</p>
  <p id="a77">无毁无浊　　安立菩提　　名阿罗汉</p>
  <p id="a78">为净福田　　令众得乐　　不得众生</p>
  <p id="a79">名阿罗汉　　若说诸法　　一切无取</p>
  <p id="a7A">无法非法　　名阿罗汉　　觉道根力</p>
  <p id="a7B">为众显示　　得第一果　　名阿罗汉</p>
  <p id="a7C">善知众生　　净于菩提　　为说是相</p>
  <p id="a7D">名阿罗汉　　世间所说　　一切诸行</p>
  <p id="a7E">于行无著　　名阿罗汉　　勇猛世尊</p>
  <p id="a7F">难思福田　　随佛住处　　为人演说</p>
  <p id="a7G">若欲见佛　　无见不见　　如佛所见</p>
  <p id="a7H">名阿罗汉　　是应福田　　圣贤福田</p>
  <p id="a7I">无上精进　　名阿罗汉　　远离染欲</p>
  <p id="a7J">于嗔不嗔　　亦说菩提　　名阿罗汉</p>
  <p id="a7K">知一切法　　寂灭无相　　是故菩提</p>
  <p id="a7L">名阿罗汉　　不动一相　　诸众生界</p>
  <p id="a7M">令无数亿　　安住菩提　　众生菩提</p>
  <p id="a7N">悉住无相　　知彼平等　　名阿罗汉</p>
  <p id="a7O">得无等等　　同一切法　　而知无相</p>
  <p id="a7P">平等菩提　　能如是解　　说名罗汉</p>
  <p id="a7Q">知如实法　　清净无浊　　为众说法</p>
  <p id="a7R">而无所说　　度无量众　　亦无动摇</p>
  <p id="a7S">不得众生　　断常诸边　　而众皆见</p>
  <p id="a7T">度脱苦恼　　究竟诸法　　无生无灭</p>
  <p id="a7U">而已方便　　度脱众生　　不坏于色</p>
  <p id="a7V">受想行识　　亦复如是　　即名解脱</p>
  <p id="a7W">于诸凡夫　　而无动相　　建立佛法</p>
  <p id="a7X">安住解脱　　能令众生　　不念果报</p>
  <p id="a7Y">佛解脱相　　为人说法　　妄取菩提</p>
  <p id="a7Z">修行布施　　持戒忍辱　　为除妄想</p>
  <p id="a7a">懈怠懒惰　　取相精进　　除解脱相</p>
  <p id="a7b">罗汉所说　　生禅定想　　愚无智慧</p>
  <p id="a7c">为令解脱　　说阿罗汉　　此无相法</p>
  <p id="a7d">能除虚妄　　如是说法　　名阿罗汉</p>
  <p id="a7e">众生虚妄　　取声闻想　　无解脱相</p>
  <p id="a7f">罗汉说法　　父母妻子　　愚痴取着</p>
  <p id="a7g">则非菩提　　染着生死　　兄弟姊妹</p>
  <p id="a7h">妄生亲爱　　寂灭解脱　　名阿罗汉</p>
  <p id="a7i">造诸行业　　贪着亲爱　　见即生恋</p>
  <p id="a7j">本是我亲　　更相染着　　互共亲爱</p>
  <p id="a7k">不识离别　　令魔自在　　不离世间</p>
  <p id="a7l">为最极恶　　如是过患　　罗汉所说</p>
  <p id="a7m">于诸结使　　皆悉觉悟　　二俱虚妄</p>
  <p id="a7n">罗汉所说　　为利多人　　行无戏论</p>
  <p id="a7o">如是解脱　　罗汉所说　　在家出家</p>
  <p id="a7p">多生妄想　　凡愚取着　　罗汉解脱</p>
  <p id="a7q">见家系缚　　广显正法　　凡愚妄想</p>
  <p id="a7r">罗汉解脱　　弃舍凡夫　　无利佛法</p>
  <p id="a7s">舍利无利　　名阿罗汉　　见有高下</p>
  <p id="a7t">若干等种　　众生取想　　罗汉解脱</p>
  <p id="a7u">成就取相　　多所修习　　如是着相</p>
  <p id="a7v">善能解脱　　得佛福田　　究竟真实</p>
  <p id="a7w">妄取是田　　罗汉解脱　　无灭非灭</p>
  <p id="a7x">亦物非物　　虽修菩提　　不得菩提</p>
  <p id="a7y">持戒毁戒　　有智无智　　众生愚痴</p>
  <p id="a7z">起于二想　　人多取着　　有若干种</p>
  <p id="a80">解脱此想　　罗汉所说　　作福田想</p>
  <p id="a81">非福田想　　无智凡愚　　作种种想</p>
  <p id="a82">于诸女人　　及与男子　　圣非圣法</p>
  <p id="a83">作二种心　　如是众生　　凡愚无智</p>
  <p id="a84">取着二想　　罗汉解脱　　退不退法</p>
  <p id="a85">有记无记　　近坐菩提　　不取菩提</p>
  <p id="a86">得菩提已　　毕竟寂灭　　永离生死</p>
  <p id="a87">取涅槃想　　断众生缚　　灭一切相</p>
  <p id="a88">是故罗汉　　为名解脱　　菩萨法尔</p>
  <p id="a89">现为罗汉　　不起法忍　　即罗汉智</p>
  <p id="a8A">如是罗汉　　菩萨不讥　　心常住于</p>
  <p id="a8B">最上菩提</p>
  <p id="a8C">尔时世尊告阿难言。<a id="a-8D"></a>汝今当知。<a id="a-8E"></a>是名如来等正觉为诸菩萨摩诃萨方便说阿罗汉。<a id="a-8F"></a>阿难言。<a id="a-8G"></a>云何如来等正觉复为诸菩萨摩诃萨说名声闻。<a id="a-8H"></a>佛言。<a id="a-8I"></a>阿难。<a id="a-8J"></a>菩萨能使无量阿僧祇众生。<a id="a-8K"></a>以佛法声令一切闻。<a id="a-8L"></a>故名声闻。<a id="a-8M"></a>亦令得闻不可思议声。<a id="a-8N"></a>闻不可思议声已。<a id="a-8O"></a>而于菩提无有戏论。<a id="a-8P"></a>以清净声令彼得闻。<a id="a-8Q"></a>亦名声闻。<a id="a-8R"></a>又使得闻唯涅槃乐更无余乐。<a id="a-8S"></a>闻如是声亦名声闻。<a id="a-8T"></a>又使得闻根力觉道禅定解脱。<a id="a-8U"></a>诸三昧等念处正勤证于无余。<a id="a-8V"></a>如是之法令无数众皆悉得闻亦名声闻。<a id="a-8W"></a>是身苦空无我。<a id="a-8X"></a>而诸阴相皆不可得。<a id="a-8Y"></a>凡夫愚痴。<a id="a-8Z"></a>分别此身妄起取着。<a id="a-8a"></a>闻如是声亦名声闻。<a id="a-8b"></a>又得眼界虚伪不实。<a id="a-8c"></a>乃至佛眼皆同眼界不可思议。<a id="a-8d"></a>能令众生如实而见。<a id="a-8e"></a>于一切法无成就相名成就眼。<a id="a-8f"></a>如是法相使众生闻名为声闻。<a id="a-8g"></a>如呼声响令众生闻名为声闻。<a id="a-8h"></a>不应于声而妄取着。<a id="a-8i"></a>无有声相亦无所得。<a id="a-8j"></a>闻如是声名为声闻。<a id="a-8k"></a>不应于香而取香相亦无所得。<a id="a-8l"></a>譬如有人梦中闻香实无有香。<a id="a-8m"></a>于无香中妄起香想。<a id="a-8n"></a>但是颠倒自生分别。<a id="a-8o"></a>而取香相凡愚信受。<a id="a-8p"></a>闻如是声名为声闻。<a id="a-8q"></a>舌入相空犹如肉段不能知味。<a id="a-8r"></a>亦如聚沫不可为喻。<a id="a-8s"></a>过于喻故非味非具。<a id="a-8t"></a>分别味相实无所得。<a id="a-8u"></a>如是味界及不思议界平等无二。<a id="a-8v"></a>离心无念亦无思惟实无心想。<a id="a-8w"></a>闻如是声名为声闻。<a id="a-8x"></a>已所知法皆令他闻名为声闻。<a id="a-8y"></a>若闻于身分别身相。<a id="a-8z"></a>身相体性本空非生非不生。<a id="a-90"></a>是名菩提。<a id="a-91"></a>令无量众得闻是声名为声闻。<a id="a-92"></a>心性无体实无所有。<a id="a-93"></a>皆如幻化非生非灭。<a id="a-94"></a>能令众生皆悉得闻名为声闻。<a id="a-95"></a>佛告阿难。<a id="a-96"></a>声闻法施不可思议。<a id="a-97"></a>得证是道名不思议。<a id="a-98"></a>以是不思议法施能生菩提。<a id="a-99"></a>何以故。<a id="a-9A"></a>种子相似生故。<a id="a-9B"></a>无果为果。<a id="a-9C"></a>非财施所得。<a id="a-9D"></a>从闻信解名为声闻。<a id="a-9E"></a>财施微小法施为上。<a id="a-9F"></a>如是法施不嫉于他。<a id="a-9G"></a>亦无施相不着是施。<a id="a-9H"></a>譬如幻化无分别。<a id="a-9I"></a>不生愿求不取施想无愿求故。<a id="a-9J"></a>阿难当知。<a id="a-9K"></a>如是施者成就菩提。<a id="a-9L"></a>从闻信解名为声闻。<a id="a-9M"></a>尽一切相离诸结使。<a id="a-9N"></a>出过声闻一切僧上。<a id="a-9O"></a>发大音声演说佛法。<a id="a-9P"></a>何以故。<a id="a-9Q"></a>得具足声出过一切诸音声故。<a id="a-9R"></a>出是声已令闻佛法。<a id="a-9S"></a>知诸声相非一非异成就正信。<a id="a-9T"></a>说法无二亦非不二。<a id="a-9U"></a>闻如是法名为声闻。<a id="a-9V"></a>尔时世尊。<a id="a-9W"></a>而说偈言。</p>
  <p id="a9X">无量众生闻　　佛法不思议</p>
  <p id="a9Y">菩萨广大辩　　是名为声闻</p>
  <p id="a9Z">闻已信菩提　　无浊无戏论</p>
  <p id="a9a">令一切悉闻　　是名为声闻</p>
  <p id="a9b">闻于涅槃乐　　是乐最第一</p>
  <p id="a9c">普令闻寂灭　　是名为声闻</p>
  <p id="a9d">诸力及觉道　　念处与根等</p>
  <p id="a9e">速得于究竟　　是名为声闻</p>
  <p id="a9f">闻此身苦空　　无有坚实相</p>
  <p id="a9g">贪恚痴所侵　　是故分别身</p>
  <p id="a9h">亦闻于眼入　　非实而见实</p>
  <p id="a9i">众生多愚痴　　凡夫盲无智</p>
  <p id="a9j">若得于佛眼　　正见不思议</p>
  <p id="a9k">逮得如是眼　　无复诸愚痴</p>
  <p id="a9l">诸法无成就　　一切众生闻</p>
  <p id="a9m">以如是因缘　　亦名为声闻</p>
  <p id="a9n">一切诸法相　　犹如呼声响</p>
  <p id="a9o">此中无闻者　　亦无有说者</p>
  <p id="a9p">令无数众闻　　是名为声闻</p>
  <p id="a9q">此中无所闻　　无有染著者</p>
  <p id="a9r">譬如人梦中　　虽闻多种香</p>
  <p id="a9s">无一成就者　　如是知香体</p>
  <p id="a9t">远离一切垢　　亦无闻香者</p>
  <p id="a9u">菩萨之解脱　　多颠倒众生</p>
  <p id="a9v">闻舌犹肉段　　不能得知味</p>
  <p id="a9w">肉段若知味　　亦应知平等</p>
  <p id="a9x">分别如是相　　贪味为最恶</p>
  <p id="a9y">此界难思议　　是名知于味</p>
  <p id="a9z">决定知味已　　菩萨无所著</p>
  <p id="aA0">令众闻决定　　是名为声闻</p>
  <p id="aA1">观身分别相　　本性空无生</p>
  <p id="aA2">若知于真实　　无生无能生</p>
  <p id="aA3">菩提如是相　　亦无生能生</p>
  <p id="aA4">普令众生闻　　是名为声闻</p>
  <p id="aA5">意亦如是知　　体性无所有</p>
  <p id="aA6">空无体性故　　能令一切闻</p>
  <p id="aA7">如物法无生　　无灭亦无二</p>
  <p id="aA8">无相无所见　　是名为声闻</p>
  <p id="aA9">咸使闻其施　　法施不思议</p>
  <p id="aAA">修行趣道场　　成就于菩提</p>
  <p id="aAB">譬如种种子　　各得相似果</p>
  <p id="aAC">修施不思议　　证道亦复然</p>
  <p id="aAD">悉施诸财物　　法施为最胜</p>
  <p id="aAE">舍心无贪嫉　　是名菩提道</p>
  <p id="aAF">心常不取着　　虽施无依怙</p>
  <p id="aAG">若能如是施　　速证于菩提</p>
  <p id="aAH">能离一切相　　悉舍诸结使</p>
  <p id="aAI">无有诸染着　　是名为声闻</p>
  <p id="aAJ">其声甚微妙　　于诸声最上</p>
  <p id="aAK">此声令远闻　　佛法不思议</p>
  <p id="aAL">能令一切知　　诸声无所依</p>
  <p id="aAM">非一亦非异　　是名为声闻</p>
  <p id="aAN">欲令一切闻　　诸佛之所说</p>
  <p id="aAO">随所闻法音　　皆发于菩提</p>
  <p id="aAP">闻诸福田中　　佛福田最胜</p>
  <p id="aAQ">随佛所住处　　亲近救世尊</p>
  <p id="aAR">使闻三千界　　安住于虚空</p>
  <p id="aAS">众生亦复尔　　皆同涅槃相</p>
  <p id="aAT">所说四大界　　分别为众生</p>
  <p id="aAU">犹如虚空相　　等于不思议</p>
  <p id="aAV">诸界如是相　　亦无有能知</p>
  <p id="aAW">是中无生死　　无恼无涅槃</p>
  <p id="aAX">诸法无真实　　众生亦皆然</p>
  <p id="aAY">是名寂灭界　　云何见生者</p>
  <p id="aAZ">为无量众生　　昼夜常闻知</p>
  <p id="aAa">不着己名利　　但为众生说</p>
  <p id="aAb">当知是声闻　　欲令一切闻</p>
  <p id="aAc">实非声闻法　　但现为声闻</p>
  <p id="aAd">世雄假名说　　说法中最上</p>
  <p id="aAe">是故知众生　　一切皆如相</p>
  <p id="aAf">是名为声闻　　无漏除结缚</p>
  <p id="aAg">解脱一切结　　而为众生说</p>
  <p id="aAh">显示离诸缚　　清净无调戏</p>
  <p id="aAi">见已为人说　　佛法皆亦然</p>
  <p id="aAj">不久当得见　　如佛所说法</p>
  <p id="aAk">菩萨所修行　　于法无染着</p>
  <p id="aAl">是名为声闻　　无缚而清净</p>
  <p id="aAm">亦使一切闻　　如闻而修行</p>
  <p id="aAn">阿难汝当知　　我以方便说</p>
  <p id="aAo">如是知声闻　　菩萨无所依</p>
  <p id="aAp">阿难当知。<a id="a-Aq"></a>是名如来等正觉为诸菩萨摩诃萨方便说名声闻。<a id="a-Ar"></a>阿难言。<a id="a-As"></a>云何如来等正觉。<a id="a-At"></a>复为诸菩萨摩诃萨说辟支佛法。<a id="a-Au"></a>佛言。<a id="a-Av"></a>阿难。<a id="a-Aw"></a>菩萨现见一切法。<a id="a-Ax"></a>云何现见。<a id="a-Ay"></a>所谓知诸法无诤皆是假名。<a id="a-Az"></a>不坏法性而能见法证法。<a id="a-B0"></a>是名辟支佛。<a id="a-B1"></a>佛不思议。<a id="a-B2"></a>于一切法及诸众生。<a id="a-B3"></a>同涅槃相等无差别。<a id="a-B4"></a>无形无相清净寂灭。<a id="a-B5"></a>实际众生际涅槃际。<a id="a-B6"></a>犹如影幻无分齐无所有。<a id="a-B7"></a>于此诸际亦无际相。<a id="a-B8"></a>非言非说无所依止亦无所说。<a id="a-B9"></a>何以故。<a id="a-BA"></a>如我空无生无灭知众生际。<a id="a-BB"></a>则知法际生死际即是佛际。<a id="a-BC"></a>知如是际。<a id="a-BD"></a>是名辟支佛。<a id="a-BE"></a>现知于色。<a id="a-BF"></a>色者则名色阴。<a id="a-BG"></a>色阴尽已。<a id="a-BH"></a>但有言说。<a id="a-BI"></a>无我我所。<a id="a-BJ"></a>何以故。<a id="a-BK"></a>如说色阴。<a id="a-BL"></a>但有言说。<a id="a-BM"></a>是空无生无灭。<a id="a-BN"></a>言无言相。<a id="a-BO"></a>云何以言说。<a id="a-BP"></a>说是色阴。<a id="a-BQ"></a>亦现见受想行识。<a id="a-BR"></a>乃至说是识阴。<a id="a-BS"></a>知假名识阴等。<a id="a-BT"></a>但有言说。<a id="a-BU"></a>言说皆空无生无灭非实非虚。<a id="a-BV"></a>言说尚无。<a id="a-BW"></a>何况阴相。<a id="a-BX"></a>如是五阴。<a id="a-BY"></a>从假名起。<a id="a-BZ"></a>是名辟支佛。<a id="a-Ba"></a>何以故。<a id="a-Bb"></a>因于名字言说为色。<a id="a-Bc"></a>色但假名。<a id="a-Bd"></a>无因非因。<a id="a-Be"></a>说名为因。<a id="a-Bf"></a>是阴因缘不可说相。<a id="a-Bg"></a>一切诸法无依无缘。<a id="a-Bh"></a>如是觉知名辟支佛。<a id="a-Bi"></a>尔时世尊。<a id="a-Bj"></a>而说偈言。</p>
  <p id="aBk">现见一切法　　皆悉知无诤</p>
  <p id="aBl">不生亦不坏　　无有浊乱相</p>
  <p id="aBm">现见一切法　　本性皆空寂</p>
  <p id="aBn">体相如是者　　则无有决定</p>
  <p id="aBo">现见究竟处　　一切法亦然</p>
  <p id="aBp">是名为正智　　缘觉不思议</p>
  <p id="aBq">众生及涅槃　　前际不可得</p>
  <p id="aBr">是际无有生　　佛亦难思议</p>
  <p id="aBs">如众生涅槃　　无生无出处</p>
  <p id="aBt">若法无生相　　是名为涅槃</p>
  <p id="aBu">众生与涅槃　　皆如水中影</p>
  <p id="aBv">有像无众生　　是名为涅槃</p>
  <p id="aBw">众生与涅槃　　一切假名说</p>
  <p id="aBx">无生亦无灭　　但有假名字</p>
  <p id="aBy">如是言说相　　知无有众生</p>
  <p id="aBz">是义应当知　　众生即涅槃</p>
  <p id="aC0">一切言说空　　无心亦无法</p>
  <p id="aC1">以言说非言　　决定无知者</p>
  <p id="aC2">非言际无依　　言说亦无住</p>
  <p id="aC3">如是言说相　　众生不思议</p>
  <p id="aC4">众生及涅槃　　实际非实际</p>
  <p id="aC5">出离得安隐　　永趣寂灭宅</p>
  <p id="aC6">一切众生际　　犹如于影响</p>
  <p id="aC7">无因亦无缘　　实际不思议</p>
  <p id="aC8">一切诸法本　　但以假名说</p>
  <p id="aC9">是际无所有　　不得名字相</p>
  <p id="aCA">实际无言说　　亦无能知者</p>
  <p id="aCB">以空无实际　　众生不思议</p>
  <p id="aCC">实际无言说　　言说无所成</p>
  <p id="aCD">真实相如如　　众生亦无际</p>
  <p id="aCE">言说相自空　　非以言故知</p>
  <p id="aCF">如汝之所说　　众生莫能思</p>
  <p id="aCG">如是实际相　　非思议能知</p>
  <p id="aCH">是名正觉说　　辟支难思议</p>
  <p id="aCI">现见于色阴　　但有假名字</p>
  <p id="aCJ">如是阴相性　　常离于言说</p>
  <p id="aCK">无有真实相　　乃名为出世</p>
  <p id="aCL">如是知诸阴　　本性无住处</p>
  <p id="aCM">是色无所有　　假名以为阴</p>
  <p id="aCN">但有空名字　　不生亦不灭</p>
  <p id="aCO">言说及诸法　　无有决定处</p>
  <p id="aCP">若无有言说　　是名说色阴</p>
  <p id="aCQ">现见于痛阴　　想行亦如是</p>
  <p id="aCR">乃至识阴等　　但有假言说</p>
  <p id="aCS">见阴不可说　　离于一切相</p>
  <p id="aCT">本性无所有　　不生亦不住</p>
  <p id="aCU">如所说真实　　远离一切法</p>
  <p id="aCV">如是知诸相　　体性无住处</p>
  <p id="aCW">假名之所说　　说阴等亦空</p>
  <p id="aCX">知言说空已　　无生亦无灭</p>
  <p id="aCY">言说及诸法　　无有决定处</p>
  <p id="aCZ">若无有言说　　是名为识阴</p>
  <p id="aCa">是阴离言说　　不可得限量</p>
  <p id="aCb">无生无灭相　　亦无所依处</p>
  <p id="aCc">解脱诸烦恼　　非业非果报</p>
  <p id="aCd">非觉亦非阴　　非言非涅槃</p>
  <p id="aCe">是想无决定　　亦无有智慧</p>
  <p id="aCf">内外不可得　　无懈怠精勤</p>
  <p id="aCg">无调戏疑惑　　亦无有成就</p>
  <p id="aCh">不惊不怖畏　　无有一切色</p>
  <p id="aCi">亦不见于空　　无相亦复然</p>
  <p id="aCj">无有一异相　　非缚亦非解</p>
  <p id="aCk">一切诸言音　　是声无所入</p>
  <p id="aCl">是名为律陀　　非言所能及</p>
  <p id="aCm">究竟于现见　　而说无尽法</p>
  <p id="aCn">得是三昧已　　不着于言说</p>
  <p id="aCo">此智若现见　　等说阿律陀</p>
  <p id="aCp">律陀同诸法　　默然而演说</p>
  <p id="aCq">于此现见倒　　不从他因缘</p>
  <p id="aCr">是名为正觉　　缘觉不思议</p>
  <p data-pb></p>
  <h2 id="aCs">释二乘相品第四</h2>
  <p id="aCt">阿难如是。<a id="a-Cu"></a>菩萨摩诃萨。<a id="a-Cv"></a>现知明无明。<a id="a-Cw"></a>知行无行。<a id="a-Cx"></a>知识知识相。<a id="a-Cy"></a>知名色知名色相。<a id="a-Cz"></a>知六入知六入相。<a id="a-D0"></a>知触知触相。<a id="a-D1"></a>知受知受相。<a id="a-D2"></a>知爱知爱相。<a id="a-D3"></a>知取知取相。<a id="a-D4"></a>知有知有相。<a id="a-D5"></a>知生知生相。<a id="a-D6"></a>知老死知老死相。<a id="a-D7"></a>修集现见名辟支佛。<a id="a-D8"></a>尔时世尊。<a id="a-D9"></a>而说偈言。</p>
  <p id="aDA">现见无明　　而无所知　　亦无成就</p>
  <p id="aDB">如水中影　　明亦不动　　不着于法</p>
  <p id="aDC">若不着法　　是名明相　　无明如空</p>
  <p id="aDD">一切法相　　到于现见　　是名缘觉</p>
  <p id="aDE">若说诸行　　非内非外　　亦非从佛</p>
  <p id="aDF">而起于行　　是行假名　　决定非有</p>
  <p id="aDG">无生无灭　　犹如虚空　　到此现见</p>
  <p id="aDH">菩萨无畏　　是名正觉　　缘觉难思</p>
  <p id="aDI">知一切法　　皆如幻化　　明如幻已</p>
  <p id="aDJ">是名现见　　不如实知　　是识行处</p>
  <p id="aDK">是想分别　　知识法空　　识智非智</p>
  <p id="aDL">一切不着　　若知于法　　识如幻想</p>
  <p id="aDM">名色因缘　　皆有为相　　无决定体</p>
  <p id="aDN">亦无成就　　离于六入　　说六入相</p>
  <p id="aDO">言说音声　　体性皆空　　触无因缘</p>
  <p id="aDP">从六入生　　分别是触　　如幻皆空</p>
  <p id="aDQ">是触无体　　从妄想生　　触无真实</p>
  <p id="aDR">亦无住处　　现见于触　　知无触相</p>
  <p id="aDS">成就厌离　　名辟支佛　　若证于受</p>
  <p id="aDT">不坚如泡　　性相皆空　　究竟无实</p>
  <p id="aDU">断于爱结　　得无爱法　　得尽诸欲</p>
  <p id="aDV">是名缘觉　　分别于取　　空无所有</p>
  <p id="aDW">如热时炎　　无有成就　　无有作想</p>
  <p id="aDX">生想亦尔　　知生体性　　空寂无有</p>
  <p id="aDY">得离于老　　亦不畏死　　无所成就</p>
  <p id="aDZ">不受后有　　现见此法　　无所依止</p>
  <p id="aDa">以缘觉声　　实修菩萨</p>
  <p id="aDb">阿难汝今当知。<a id="a-Dc"></a>是如来等正觉为诸菩萨摩诃萨方便说辟支佛。<a id="a-Dd"></a>尔时阿难。<a id="a-De"></a>即从坐起。<a id="a-Df"></a>整其衣服。<a id="a-Dg"></a>合掌向佛。<a id="a-Dh"></a>而说偈言。</p>
  <p id="aDi">涅槃非涅槃　　救度于世间</p>
  <p id="aDj">犹如空中结　　以空而自解</p>
  <p id="aDk">若能如是说　　亦名有所说</p>
  <p id="aDl">世尊善方便　　而说无著法</p>
  <p id="aDm">尔时阿难说是偈已白佛言。<a id="a-Dn"></a>世尊。<a id="a-Do"></a>一切世间愚痴所蔽而自欺诳。<a id="a-Dp"></a>不解如来作假名说。<a id="a-Dq"></a>信行法行八辈等法。<a id="a-Dr"></a>须陀洹斯陀含阿那含阿罗汉声闻缘觉。<a id="a-Ds"></a>尔时佛告阿难。<a id="a-Dt"></a>汝于过去佛不忘假名植诸善根。<a id="a-Du"></a>以善解假名故。<a id="a-Dv"></a>不为愚闇之所劫夺。<a id="a-Dw"></a>何以故。<a id="a-Dx"></a>假名诸法。<a id="a-Dy"></a>如幻如水中影如热时焰如呼声响。<a id="a-Dz"></a>如是假名。<a id="a-E0"></a>阿难汝今当知。<a id="a-E1"></a>不为诸恶之所侵害。<a id="a-E2"></a>具足庄严而自庄严。<a id="a-E3"></a>能知诸法假名因缘。<a id="a-E4"></a>无所忘失成就精进。<a id="a-E5"></a>而亦不取精进之相。<a id="a-E6"></a>无有忘失。<a id="a-E7"></a>得最胜智亦不取智相。<a id="a-E8"></a>尔时世尊。<a id="a-E9"></a>即说偈言。</p>
  <p id="aEA">愚痴诸众生　　懈怠少智者</p>
  <p id="aEB">则不知假名　　应当勤精进</p>
  <p id="aEC">能解于假名　　如实知诸阴</p>
  <p id="aED">救度于世间　　令得真实智</p>
  <p id="aEE">知假名空已　　便即菩提觉</p>
  <p id="aEF">亦不得菩提　　是名说菩提</p>
  <p id="aEG">假名即空相　　空不能知空</p>
  <p id="aEH">空但有音声　　离一切诤论</p>
  <p id="aEI">显示如是义　　于空无所取</p>
  <p id="aEJ">亦无可证处　　云何有得者</p>
  <p id="aEK">是名为空空</p>
  <p id="aEL">如是阿难当知。<a id="a-EM"></a>空法甚深无量。<a id="a-EN"></a>不生放逸亦无所失。<a id="a-EO"></a>是名说辟支佛具足行地。<a id="a-EP"></a>尔时众中有五百亿比丘皆得信行。<a id="a-EQ"></a>从座而起在世尊前。<a id="a-ER"></a>俱说偈言。</p>
  <p id="aES">离疑得正智　　救世无上主</p>
  <p id="aET">世尊说假名　　信行住菩提。</p>
  <p id="aEU">尔时众中。<a id="a-EV"></a>复有五百亿法行比丘。<a id="a-EW"></a>闻说偈已。<a id="a-EX"></a>从座而起。<a id="a-EY"></a>整其衣服。<a id="a-EZ"></a>俱说偈言。</p>
  <p id="aEa">我等除疑惑　　菩提之照明</p>
  <p id="aEb">如来说假法　　法行住菩提</p>
  <p id="aEc">尔时众中。<a id="a-Ed"></a>复有十亿八辈比丘。<a id="a-Ee"></a>闻说偈已。<a id="a-Ef"></a>从座而起。<a id="a-Eg"></a>住于佛前。<a id="a-Eh"></a>俱说偈言。</p>
  <p id="aEi">我先离疑悔　　久修于八辈</p>
  <p id="aEj">如来说假名　　八辈住菩提</p>
  <p id="aEk">尔时众中。<a id="a-El"></a>复有十亿须陀洹。<a id="a-Em"></a>闻说偈已。<a id="a-En"></a>从座而起。<a id="a-Eo"></a>住于佛前。<a id="a-Ep"></a>俱说偈言。</p>
  <p id="aEq">我今蒙照明　　救世之圣主</p>
  <p id="aEr">知佛所说法　　开示于假名</p>
  <p id="aEs">尔时众中。<a id="a-Et"></a>复有二百五万斯陀含比丘。<a id="a-Eu"></a>闻说偈已。<a id="a-Ev"></a>从座而起。<a id="a-Ew"></a>住于佛前。<a id="a-Ex"></a>俱说偈言。</p>
  <p id="aEy">我先有取着　　而得斯陀含</p>
  <p id="aEz">今离诸妄想　　寂静无戏论</p>
  <p id="aF0">尔时众中。<a id="a-F1"></a>复有十亿阿那含。<a id="a-F2"></a>闻说偈已。<a id="a-F3"></a>从座而起。<a id="a-F4"></a>住于佛前。<a id="a-F5"></a>俱说偈言。</p>
  <p id="aF6">救世无上尊　　令我离戏论</p>
  <p id="aF7">拔离果想已　　照明菩提道</p>
  <p id="aF8">尔时众中。<a id="a-F9"></a>复有三十五亿比丘。<a id="a-FA"></a>皆住四禅得阿罗汉。<a id="a-FB"></a>闻说偈已。<a id="a-FC"></a>从座而起。<a id="a-FD"></a>住于佛前。<a id="a-FE"></a>俱说偈言。</p>
  <p id="aFF">我今得离垢　　自证于无余</p>
  <p id="aFG">诸乘入一乘　　如幻无决定</p>
  <p id="aFH">尔时众中。<a id="a-FI"></a>复有二万比丘。<a id="a-FJ"></a>闻说偈已。<a id="a-FK"></a>从座而起。<a id="a-FL"></a>住于佛前。<a id="a-FM"></a>俱说偈言。</p>
  <p id="aFN">我本着妄说　　世尊说假名</p>
  <p id="aFO">自谓为声闻　　住于假名法。</p>
  <p id="aFP">尔时众中。<a id="a-FQ"></a>复有五千比丘。<a id="a-FR"></a>住辟支佛乘。<a id="a-FS"></a>闻是偈已。<a id="a-FT"></a>从座而起。<a id="a-FU"></a>住于佛前。<a id="a-FV"></a>俱说偈言。</p>
  <p id="aFW">我今得现见　　为缘觉菩提</p>
  <p id="aFX">如来说假名　　缘觉不思议</p>
  <p id="aFY">尔时众中。<a id="a-FZ"></a>复有百万比丘尼。<a id="a-Fa"></a>取须陀洹斯陀含阿那含阿罗汉果想。<a id="a-Fb"></a>闻说偈已。<a id="a-Fc"></a>从座而起。<a id="a-Fd"></a>住于佛前。<a id="a-Fe"></a>俱说偈言。</p>
  <p id="aFf">愿于女身相　　皆入平等法</p>
  <p id="aFg">世尊无异说　　照明为最上</p>
  <p id="aFh">尔时众中。<a id="a-Fi"></a>复有八百亿万优婆塞优婆夷。<a id="a-Fj"></a>皆作须陀洹斯陀含阿那含阿罗汉果想。<a id="a-Fk"></a>闻说偈已。<a id="a-Fl"></a>从座而起。<a id="a-Fm"></a>住于佛前。<a id="a-Fn"></a>而说偈言。</p>
  <p id="aFo">我今心无垢　　净如毗琉璃</p>
  <p id="aFp">今始名出家　　得住于佛法</p>
  <p id="aFq">尔时虚空中。<a id="a-Fr"></a>有六十亿那由他诸天。<a id="a-Fs"></a>以天曼陀罗华而散佛上。<a id="a-Ft"></a>于如来前。<a id="a-Fu"></a>俱说偈言。</p>
  <p id="aFv">我先取乘想　　贪着于诸果</p>
  <p id="aFw">我今悉舍离　　始觉菩提道</p>
 </body>
</html>