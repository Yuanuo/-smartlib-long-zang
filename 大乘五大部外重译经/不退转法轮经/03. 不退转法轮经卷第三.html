<!DOCTYPE html>
<html>
<head>
  <meta charset="utf-8"/>
  <meta name="author" content="僧佑/其他"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>不退转法轮经卷第三</title>
</head>
<body>
  <h1 class="head">不退转法轮经卷第三</h1>
  <h2>除想品第五</h2>
  <p>尔时众中。复有无量百千阿罗汉。舍利弗。大目揵连。须菩提。阿那律。阿[少/兔]楼驮。劫宾那。憍梵波提。而为上首。从座而起整其衣服。住世尊前曲躬恭敬。白佛言。世尊。我今发真实愿。离于妄想摧伏众魔。具足五逆具足五欲。具足邪见离于正见。断于无量众生命者。我今当令悉成菩提入无余涅槃。尔时世尊默然而住。无量百千在会大众皆生疑惑。何故尔耶。而今我等尽皆盲冥无所觉知。诸阿罗汉尚作是说。何况凡夫。各坐一处而不动摇。一切坐者不能得起。若有立者亦不能坐。皆言何故作如是说。尔时阿难。即为大众百千万亿众生故。以佛神力令自知心亦知他心。问文殊师利言。如是大众百千亿等。闻诸罗汉作是说已皆生疑惑。唯愿文殊。为我分别说其因缘。尔时如来默然而住。文殊师利告阿难言。是不退转地菩萨。见诸大德因缘故作如是说。阿难言。文殊师利。不退转地是菩提耶。文殊师利答言。如是如是。不退转地是诸大德菩提。阿难问言。诸尊者何故作如是说。尔时文殊师利语阿难言。无明为母。从行生爱究竟灭尽悉除怨害。倒想为父。离于颠倒除灭欲爱。作阿罗汉坚固不坏。尽凡夫想及以僧想。坏是想故能修一切无坏法想。乃至不取如来之想。习学无生究竟永离。尊者阿难。诸大德作如是说。我今云何具足五逆。何以故。无来去想。是故名为具足五逆。又阿难言。何者为五欲。是诸比丘。知于五欲。如梦如幻如水上泡如呼声响。如是智慧具足。云何具足智慧不增不减。云何五欲亦不增不减。何以故。如是五欲究竟无体无相。如实知已。即五欲相得证智慧。是故名为具足五欲。以是义故。诸大德作如是说。我今具足五欲。阿难。何者是具足邪见离于正见。于一切法而皆取著。是名邪见。邪见者是虚妄想。一切诸法非依非无依。犹如虚空无归无依。何以故。一切法无实可得。应如是知。一切法皆悉平等。除其等想。是名正见。何以故。如是等想。即是恶想。以是义故。诸大德比丘。不见等想。亦不见恶想。何以故。尽一切想。名佛菩提。逮菩提已。而亦不见少法可得。阿难。以是因缘。大德比丘作如是说。离于正见具足邪见。阿难。何以故。是诸比丘言。我今实断百千众生命。诸大德出是语时。百千万亿诸天。闻如是说。皆即得解诸法。如梦如幻如水中影如呼声响。得如是解已。便断众生丈夫寿命及人等想。亦即得解脱无有种。于菩提善根一切诸法。皆无起无作无所修习。闻说假名深信无疑。及优婆塞优婆夷等。皆悉除断众生丈夫寿命及人等想。除是想已。便得不复数数受生。何以故。断除众生丈夫寿命人及饿鬼想。有是想故数受生死。离是想已。即得究竟自证无生。以是因缘。诸大德。如是方便善说假名。言断无量众生之命。是故说言具足得佛菩提。我今于无余涅槃而般涅槃。得佛相好。以是教化无量百千万亿众生。灭诸结使如佛所证。何以故。令诸众生皆发阿耨多罗三藐三菩提心。得无生忍已令得菩提。亦不舍烦恼。不近佛法。从意生烦恼尽灭无余。以是因缘。诸大德皆言。我今得到菩提。阿难。是故今者名为无生。何以故。如是善男子善女人。发阿耨多罗三藐三菩提心。照明诸法。发菩提心已。亦无所得。离菩提相及一切法相。于无余涅槃入般涅槃。阿难。如是族姓男女乘菩萨乘。不以见日而生昼想。凡夫愚人若见日时便作日想。则非智者。何以故。阿难。若日有体非虚妄者。则可积聚。以虚妄故。亦无过去未来。夜亦如是。若日作日想。夜作夜想。则是凡愚妄想所见。阿难。是菩萨乘。修行阿耨多罗三藐三菩提。有善知识。不应昼生昼想夜生夜想。何以故。离一切想。能住菩提如来之道。尔时文殊师利。而说偈言。</p>
  <p class="l-js-5c">无明以为母　　从行之所生</p>
  <p class="l-js-5c">若断其根本　　是名为除害</p>
  <p class="l-js-5c">喜爱诸倒想　　是说名为父</p>
  <p class="l-js-5c">若能如实知　　究竟无所有</p>
  <p class="l-js-5c">知彼悉虚妄　　则断诸根本</p>
  <p class="l-js-5c">无缘亦无住　　是说名除害</p>
  <p class="l-js-5c">若说诸罗汉　　凡夫不思议</p>
  <p class="l-js-5c">如实不坏相　　是灭名究竟</p>
  <p class="l-js-5c">我本著僧想　　如实知是已</p>
  <p class="l-js-5c">诸法皆无坏　　亦令一切闻</p>
  <p class="l-js-5c">先取于如来　　是名为虚妄</p>
  <p class="l-js-5c">知彼无异想　　平等同一空</p>
  <p class="l-js-5c">拔断其根本　　是名无生智</p>
  <p class="l-js-5c">若能如是说　　显现禅定力</p>
  <p class="l-js-5c">若说具诸欲　　如是五名字</p>
  <p class="l-js-5c">能离如是想　　犹如于幻梦</p>
  <p class="l-js-5c">不增亦不减　　是名具五欲</p>
  <p class="l-js-5c">在于救世前　　彼作如是说</p>
  <p class="l-js-5c">知欲本性空　　犹如梦化相</p>
  <p class="l-js-5c">毕竟无有生　　具足如实智</p>
  <p class="l-js-5c">知诸邪见过　　虚妄生分别</p>
  <p class="l-js-5c">以此究竟智　　一切皆具足</p>
  <p class="l-js-5c">虚妄无取著　　离于和合相</p>
  <p class="l-js-5c">如是善知已　　无相无所有</p>
  <p class="l-js-5c">同智一切过　　邪见正见等</p>
  <p class="l-js-5c">逮得真实法　　邪正相俱灭</p>
  <p class="l-js-5c">众生生死想　　愚痴妄分别</p>
  <p class="l-js-5c">若不得众生　　则无有生死</p>
  <p class="l-js-5c">众生多方便　　舍离于命想</p>
  <p class="l-js-5c">远离是想已　　知命想最恶</p>
  <p class="l-js-5c">若离众生想　　分别寿命等</p>
  <p class="l-js-5c">断多众生命　　是彼之所说</p>
  <p class="l-js-5c">舍离于死想　　愚痴所分别</p>
  <p class="l-js-5c">究竟得无生　　是名为实法</p>
  <p class="l-js-5c">灭除诸结使　　得证于无相</p>
  <p class="l-js-5c">菩提无有色　　无灭亦无果</p>
  <p class="l-js-5c">魔怨不能障　　自觉于菩提</p>
  <p class="l-js-5c">诸法无诤论　　无生性寂灭</p>
  <p>尔时文殊师利说是偈已。如是无量百千众生除诸疑悔。离疑悔已心生欢喜得法照明。各脱上服供养文殊师利。作如是言。能令我等皆得此法悉作是说。亦令众生心证诸法。皆得如彼文殊师利所解实相。尔时阿难白佛言。世尊。云何如是百千万亿众生皆生疑悔。何故如来不自为说令断疑悔。于是佛告阿难言。如是百千万亿众生。皆从文殊师利发菩提心。于文殊师利而得调伏。阿难复言。皆得阿耨多罗三藐三菩提耶。佛言如是。阿难。一切众生皆不退转于阿耨多罗三藐三菩提。何以故。皆由文殊师利善知识故。阿难言。如是等诸比丘。信行法行须陀洹斯陀含阿那含阿罗汉声闻辟支佛想尽。不退转于阿耨多罗三藐三菩提耶。佛言。有难信者。少智下劣者。懈怠懒惰少精进者。贪嗜饮食近于五欲。乐处愦闹心不远离。忘失正念无智慧者。心无正定常惊乱者。增上慢者。取著增上慢者。贪著己身乐于寿命不观无常。多诸贪嫉愚痴无智。毁破禁戒心生恼害。于佛法中起于疑惑。见无智者。近恶知识远离善知识。亦不恭敬善知识。不学般若波罗蜜。不修陀罗尼诸经之王。常起妄见。著妄见已得于恶师贪乐衣钵。于和上阿阇梨无恭敬心。亦不乐亲近。于初中后夜心生懈怠。两舌难信好喜妄语。恶口贪嫉亲近邪见。习邪见已常修邪观不好学戒。心无惭愧无所顾畏。亲近愚痴乐行外道。不信空无相无愿无生无灭。于一切法不生信心。阿难。如是人等难可解悟。</p>
  <p>尔时世尊默然而住。是时阿难承佛神力。问文殊师利言。如来何故默然而住。文殊师利答言。于末法中。后未来世多有众生。在于彼世成就如是心。不信法不能解了。是故如来默然而住。阿难言。复有众生能信如是法不。文殊师利答言。亦有众生少能信者。阿难。少有众生能识于宝。多有众生不识是宝。阿难。少有众生能生信解。如是说法城邑聚落。多有众生弃舍不信。何以故。是彼众生宿世因缘。本作谤法罪业障故。阿难言。唯愿文殊。当令是诸众生信解所说。文殊师利言。汝当问佛。佛自为汝分别解说。尔时阿难白佛言。惟愿世尊。时为我说。族姓男女少信解者。彼得闻已生大欢喜。尔时世尊遍观四方面门出舌。普覆三千大千世界。从其舌根出大光明。遍照东方恒河沙等诸佛世界。如是南西北方四维上下。各于十方恒河沙世界。尔时四众。以佛神力亦见东方恒河沙世界诸佛同说此法。亦皆遥闻不增不减。如是次第十方世界亦复如是。于是世界诸佛说法如此。大众皆悉见闻。得见闻已。亦皆一心劝请。世尊。惟愿哀愍。重为我等分别演说。使见无量无边不可称数诸佛所说。不增不减不可思议诸佛正法。唯愿世尊。时为说之。还摄舌相。佛告阿难。颇有作妄语人能得如是舌相不耶。阿难言。不也世尊。若有实语柔软语诸有智者。善能调顺利益语。慈悲喜舍如是等。乃至一切智人。得是舌相。惟愿世尊。为族姓男女有少信者分别解说。亦为怜愍不解者说。当使此辈心生悔恨。尔时佛告阿难。四众已集正身端坐。天龙夜叉乾闼婆阿修罗紧那罗迦楼罗摩睺罗伽人非人等。诸来在坐能听法者。皆不退转于阿耨多罗三藐三菩提心。各于此地而说正法。不增不减如今所说。尔时四众。及天龙夜叉乾闼婆阿修罗迦楼罗紧那罗摩睺罗伽人非人等。心生欢喜。皆脱上服以奉于佛。或散华香。或散华鬘。或以金鬘。或以银鬘。或以琉璃鬘。或以玻璃鬘。或以马瑙鬘。或以毗卢旃鬘。或以曼陀罗华。摩诃曼陀罗华。曼殊沙华。摩诃曼殊沙华。或以所作之华而散佛上。或以天优钵罗华。拘物头华。芬陀利华。以散佛上。于虚空中。天乐自鸣。龙雨真珠。诸妇女等。以身璎珞。各脱上服以供养佛。整其衣服右膝著地。合掌向佛皆共同音。白佛言。世尊。如来无二。尔时佛告阿难。如是如是。如彼所说。如来无二永尽愚痴。如来世尊无有吝惜。无一切过。已离过故。离于诸欲。一切尘垢清净无染。憍慢贪嫉悉断无余。智慧具足觉悟正法。到于彼岸。犹如大梵得大自在。威仪具足究竟诸行。得四具足。天龙夜叉乾闼婆阿修罗迦楼罗紧那罗摩睺罗伽人非人等。而不取著有为无为。不染生死。从佛世尊得正解脱。得具足见无阙失见具足亲近。阿难言。云何如来。得具足见无阙失见。具足闻佛具足见佛具足亲近。佛告阿难。汝不知耶。阿难言。我实不知。佛言。汝今谛听。当为汝说。阿难言。唯然世尊。愿为解说。阿难。汝今闻我释迦牟尼佛。已闻当闻。如是等。皆得不退于阿耨多罗三藐三菩提。何以故。一切法身若有所说。其见闻者皆悉利益。阿难。若以一华供养如来。及般涅槃后。为佛舍利起塔供养。亦得不退于阿耨多罗三藐三菩提。阿难。乃至畜生。得闻佛名。亦得阿耨多罗三藐三菩提耶。佛言。阿难。复有人闻释迦牟尼佛音声。称其名号。皆是阿耨多罗三藐三菩提种子。若善男子善女人。闻释迦牟尼佛名号。如其所说皆实不虚。阿难。譬如尼拘陀树。若一若二若三若四。乃至五十百千无量等众。止息其下皆蒙覆荫。阿难。于汝意云何。尼拘陀子为大小耶。阿难言。尼拘树子最为甚小。佛告阿难。如是尼拘陀树。以水雨粪土人功因缘。积其日月渐渐长大。阿难言。如是世尊。佛告阿难。以尼拘树子本甚微小。以水土日月因缘故。渐渐长大。如是阿难。得闻释迦牟尼佛名。善根种子终不败坏。不退于阿耨多罗三藐三菩提。亦复如是。何以故。无相种子于一切不住。是故不坏。以不坏故。如是种子不可毁坏。亦不取相。是故于一切法不坏。阿难白佛言。世尊。为是如来本愿之力。为是诸佛法应尔耶。佛即答言。以本愿力故。若有众生闻我名者。皆得不退于阿耨多罗三藐三菩提。一切诸佛法亦如是。何以故。一切佛法皆平等故。阿难言。一切佛法平等有何利益。佛言。能令众生虽不闻法以发愿力故亦使得同闻法利益。尔时阿难白佛言。世尊。如来成就未曾有法故。能大利益诸菩萨摩诃萨等。佛言。如是如是。阿难。我今虽为众生作大利益。若闻法者。无不得住利益福田。我于过去供养诸佛。不惜身命。一切皆舍。离诸贪嫉。勤修精进。诸根清净。于一切法。不取不著。无所依止。是故阿难。我成菩提能大利益一切众生。</p>
  <h2>降魔品第六</h2>
  <p>尔时阿难白佛言。世尊。说是不退转法轮。能令恶魔使不扰乱。何以故。佛言。是文殊师利神通之力。能使波旬不令得闻。文殊师利发真实誓。能令恶魔闻空中声。释迦牟尼佛转不退法轮。尔时波旬。身毛皆竖心生惊怖。作如是言。见此世界皆非世界。忧愁涕泣身变朽老。如百岁人发白面皱。是时魔王。形体肤发亦皆俱老。尔时魔王。将四种兵魔及魔天。皆诣佛所。亦如如来初成道时。严治器仗而来向佛。各见己身皆悉朽老。如百岁人形体挛曲。持杖而行到于佛前。时四种兵及虚空诸天。皆闻释迦牟尼佛转不退法轮。而此四兵皆不能进。即住一面心生惊疑。悉不能得随魔王意。尔时魔王。独至佛所无有伴党。而白佛言。世尊。我今衰老愿赐手力。本所有国皆非我有。如来大悲怜愍一切。宁不与我一人以为手力。于是佛告波旬。我观众生界分甚多。譬如恒沙无有量数。日日成佛得般涅槃。若一劫若过一劫。不能令彼众生界减。尔时魔王白佛言。世尊。众生界分虽多无量。我无一人可为手力。或当倾危谁见扶侍。惟愿如来慈哀慰喻。令得还宫并诸眷属。于是佛告波旬。颠倒众生诸不信者皆属于汝。是汝手力。是卿等侣。尔时波旬甚大喜悦作如是言。我今当令一切众生不起信心皆生疑惑。堕疑惑者悉是我力。尔时波旬白佛言。唯愿世尊。重见慰喻令我欢喜。如佛言曰。若得闻佛称其名号。皆得不退于阿耨多罗三藐三菩提。唯愿如来。默然莫作是说。若有闻者是诸众生。当勤精进修于菩提。唯愿世尊。如是慰喻。尔时佛告波旬。勿生愁恼。欢喜而去。我今当令无一众生发菩提心。亦无众生而能动于众生界者。乃至无一众生于色动。及受想行识动。乃至无一众生于身见疑戒取等动。亦无众生于过去未来现在想动。无有众生于杀盗淫妄语两舌恶口绮语贪欲嗔恚邪见等动。乃至不见众生于诸邪有而能动者。我亦不见众生修行布施持戒忍辱精进禅定智慧。不见众生。于众生想。寿命想。父母想。兄弟想。妻子男女想。昼夜想。一月想。半月想。岁数想。劫想。施想。戒想。忍辱想。精进想。禅定想。智慧想。力无畏想。五根想。七觉意想。八正道想。佛想。法想。僧想。菩提想。无碍想。一切法不动想。无有众生于此诸想而能动者。波旬勿生忧恼。欢喜而去。尔时波旬闻是语已。离诸忧恼。便大欢喜。即于此处还复壮年。并以天华而散佛上。绕佛三匝。于世尊前。而说偈言。</p>
  <p class="l-js-5c">我今心欢喜　　救世三佛陀</p>
  <p class="l-js-5c">佛所说无异　　真实不虚妄</p>
  <p>尔时波旬说是偈已。欢喜而去。还于本宫五欲自娱。更不复起扰乱之心。魔去不久。尔时大地六种震动。阿难白佛言。世尊。今此大地。以何因缘六种震动。非魔力耶。佛言。是我神力为遣魔故。令此大地六种震动。尔时有六十四百千众生。得无生法忍。是故大地六种震动。阿难白佛言。世尊。颇有众生起疑惑不。佛言。复有十亿众生。心生疑惑。我等今者。无谬闻乎。各皆迷乱。不识四方。从何而来。以痴冥故。悉不相见。尔时阿难白佛言。唯愿世尊。当疾哀愍为彼众生作大照明令离疑惑。如来所说假名法相。若不可知悉堕地狱。阿难白佛言。世尊。如来何故令此魔王心得少恼欢喜而去。都无一人住于菩提。亦无众生能动众生界。于色受想行识亦无能动。乃至身见一切取相六十二见。过去未来现在种种相动者。亦无众生于杀盗淫妄语恶口两舌绮语贪嗔恚邪见等动者。何故如来作如是慰喻魔王波旬言。无众生修行布施持戒忍辱精进禅智。乃至无众生寿命父母兄弟妻子男女昼夜等想。亦无一月半月岁数时节诸劫之想。如来何故作如是说。慰喻波旬少恼而去。亦无众生于菩提心想动。于根力无畏想动。根觉意道想动。无佛想法想僧想菩提想无碍想动。菩萨想动。如来何故慰喻波旬少恼而去。复言。当使无一众生同于法想。世尊何故作如是说。唯愿如来。为此等众作大照明。当使未来一切众生得蒙照明。得照明已。当令此法次第相续使不断坏。若有众生。深心信解受持是法者。当为是人演其因缘。如来何故作如是说。尔时世尊即为无数百千众生除诸疑惑。重说偈言。</p>
  <p class="l-js-5c">菩提无住处　　亦无能住者</p>
  <p class="l-js-5c">以是因缘故　　说无住菩提</p>
  <p class="l-js-5c">菩提及众生　　非一亦非异</p>
  <p class="l-js-5c">以是因缘故　　说无住菩提</p>
  <p class="l-js-5c">众生本不动　　其界亦复然</p>
  <p class="l-js-5c">是法无成就　　究竟无所得</p>
  <p class="l-js-5c">众生体相空　　其界难思议</p>
  <p class="l-js-5c">无有能动者　　惟一切智知</p>
  <p class="l-js-5c">如所说诸阴　　众生无动相</p>
  <p class="l-js-5c">阴即是众生　　无二无住相</p>
  <p class="l-js-5c">阴以空为体　　性相即不动</p>
  <p class="l-js-5c">若无相可取　　云何有动者</p>
  <p class="l-js-5c">是故知诸阴　　亦无有动相</p>
  <p class="l-js-5c">言说永寂灭　　无相亦无体</p>
  <p class="l-js-5c">身即是阴相　　阴即名行处</p>
  <p class="l-js-5c">非行处而行　　说阴名为空</p>
  <p class="l-js-5c">所说空界者　　不生亦不起</p>
  <p class="l-js-5c">如是同于阴　　是名不可动</p>
  <p class="l-js-5c">身见相无体　　亦无法可得</p>
  <p class="l-js-5c">不得故无动　　我今如是说</p>
  <p class="l-js-5c">不取众生相　　究竟无所住</p>
  <p class="l-js-5c">亦无有心相　　形处不可得</p>
  <p class="l-js-5c">若说于诸见　　现示六十二</p>
  <p class="l-js-5c">如是众生等　　亦如水中像</p>
  <p class="l-js-5c">诸见同水像　　六十二亦然</p>
  <p class="l-js-5c">无我无所有　　其性不可动</p>
  <p class="l-js-5c">过去及未来　　现在亦复尔</p>
  <p class="l-js-5c">无相无所有　　皆如炎水像</p>
  <p class="l-js-5c">是名为无我　　不得众生想</p>
  <p class="l-js-5c">众生不可动　　亦无能动者</p>
  <p class="l-js-5c">譬如杀生者　　处生死旷野</p>
  <p class="l-js-5c">亦住于寂灭　　是名为不动</p>
  <p class="l-js-5c">欲令众生动　　众生不可得</p>
  <p class="l-js-5c">实无有众生　　是名说不动</p>
  <p class="l-js-5c">菩提无有断　　亦无有能度</p>
  <p class="l-js-5c">是故当勤修　　不得于动者</p>
  <p class="l-js-5c">法施不思议　　度过去众生</p>
  <p class="l-js-5c">应当勤修习　　是名不可动</p>
  <p class="l-js-5c">度脱于邪欲　　亦不得邪想</p>
  <p class="l-js-5c">应当勤修习　　是名不可动</p>
  <p class="l-js-5c">妄语诸众生　　为令得解脱</p>
  <p class="l-js-5c">当发大精进　　如彼不动相</p>
  <p class="l-js-5c">恶口及两舌　　绮语亦复然</p>
  <p class="l-js-5c">如是平等相　　如焰无所有</p>
  <p class="l-js-5c">诸法皆如是　　亦无依止处</p>
  <p class="l-js-5c">犹如呼声响　　善知寂灭相</p>
  <p class="l-js-5c">过去诸无明　　著我故生忧</p>
  <p class="l-js-5c">若证于无我　　是名为不动</p>
  <p class="l-js-5c">能知烦恼害　　体性本无相</p>
  <p class="l-js-5c">无相即菩提　　是名为不动</p>
  <p class="l-js-5c">深证诸邪见　　得修于正智</p>
  <p class="l-js-5c">离邪见丛林　　是名为不动</p>
  <p class="l-js-5c">若心得无欲　　现受宝女抱</p>
  <p class="l-js-5c">乃至诸童女　　智者所远离</p>
  <p class="l-js-5c">以邪相持戒　　而不舍正法</p>
  <p class="l-js-5c">智者无心意　　惟求于圣道</p>
  <p class="l-js-5c">是名修法忍　　显示于外道</p>
  <p class="l-js-5c">无心而行忍　　亦不近涅槃</p>
  <p class="l-js-5c">外道自显异　　五热为精进</p>
  <p class="l-js-5c">非智所修学　　苦行非菩提</p>
  <p class="l-js-5c">外道所说定　　取相为行处</p>
  <p class="l-js-5c">非佛所赞叹　　亦不令他学</p>
  <p class="l-js-5c">菩萨无所畏　　能摄诸众生</p>
  <p class="l-js-5c">以是因缘说　　取相所不动</p>
  <p class="l-js-5c">非取著所摄　　能生菩提心</p>
  <p class="l-js-5c">菩提不取相　　是故不能动</p>
  <p class="l-js-5c">父母兄弟等　　姊妹及妻子</p>
  <p class="l-js-5c">譬如于幻化　　是故不能动</p>
  <p class="l-js-5c">一切取相法　　皆悉无所有</p>
  <p class="l-js-5c">若住无所有　　是故不能动</p>
  <p class="l-js-5c">若有昼夜想　　一月及半月</p>
  <p class="l-js-5c">如是一切想　　如炎水中像</p>
  <p class="l-js-5c">布施及持戒　　修忍辱精进</p>
  <p class="l-js-5c">皆起于取著　　是相则为动</p>
  <p class="l-js-5c">菩萨大势力　　禅定修智慧</p>
  <p class="l-js-5c">若有无畏想　　一切想非想</p>
  <p class="l-js-5c">觉意及正道　　本有菩提想</p>
  <p class="l-js-5c">愚痴之所起　　智者则远离</p>
  <p class="l-js-5c">佛及众法想　　乃至有僧想</p>
  <p class="l-js-5c">如是种种想　　皆说为动想</p>
  <p class="l-js-5c">菩提名无想　　种智即菩提</p>
  <p class="l-js-5c">远离如是想　　菩提难思议</p>
  <p class="l-js-5c">是故作是说　　来者如水像</p>
  <p class="l-js-5c">若动彼想已　　则不远菩提</p>
  <p class="l-js-5c">菩提与众生　　一切法如如</p>
  <p class="l-js-5c">故我如是说　　不知恶魔心</p>
  <p>佛次第说遣魔偈已。十亿众生断除疑惑得法照明。于一切法得无生忍。得是忍已。十亿众生。住于佛前。而说偈言。</p>
  <p class="l-js-5c">佛道难思议　　最胜之第一</p>
  <p class="l-js-5c">故号为世尊　　除疑蒙安慰</p>
  <p class="l-js-5c">一切皆照明　　安住于佛道</p>
  <p class="l-js-5c">神光遍十方　　见无数亿佛</p>
  <p class="l-js-5c">见佛得闻法　　色相庄严身</p>
  <p class="l-js-5c">除秽得净智　　救世能度者</p>
  <p class="l-js-5c">于亿福田中　　佛福田最胜</p>
  <p class="l-js-5c">随佛所住处　　无上救世尊</p>
  <p>尔时十亿众生。闻说偈已。皆以盛服。供养于佛。及供养法。作如是言。当令一切众生。悉闻是法。皆共来集。尔时阿难白佛言。世尊。转是遣魔法轮。诸族姓男女得闻是已。皆悉解脱信受无疑得几所福。佛言。阿难。若族姓男女。日初出时。亲近供养恭敬尊重赞叹百佛。于中时亲近供养百佛。乃至晡时供养百佛。于初夜时供养百佛。于中夜时供养百佛。于后夜时供养百佛。以众妙乐具最上衣服。于二万岁供养于佛。日常六时尊重赞叹。行住坐卧修行供养。初不暂息。阿难。于汝意云何。得福多不。阿难言。得福甚多。不可以譬喻知其限数。佛言。阿难。若族姓男女。得闻如是遣魔章句。其义次第闻已。复能信解不生疑惑。是人功德倍多于彼。</p>
  <h2>除魔品第七</h2>
  <p>佛告。善男子。复有三菩萨摩诃萨。从东方来住大乘道。持曼陀罗华百千万叶。如日初出。阿难见已。一切众会亦皆同见。生未曾有想。尔时阿难白佛言。世尊。是三族姓子从何处来。佛言。从东方过恒河沙须弥莲华世界。有佛名云上功德如来。今现在彼。此中有三善男子。初闻法时于彼国来。尔时三菩萨住世尊前。以曼陀莲华散于佛上。散已作如是言。我于此法深生信解。无有疑惑。何以故。如来世尊。已于此法得无疑滞。是故我今亦无疑滞。尔时是三菩萨其第一者白佛言。世尊。若有人说如来我即如来。于此法中都无疑惑。第二菩萨复白佛言。世尊。若有人称说世尊我即世尊。亦于此法悉无疑惑。第三菩萨白佛言。世尊。若有人称说阿罗诃三藐三佛陀。我即阿罗诃三藐三佛陀。亦于此法悉无疑惑。尔时大众无量百千亿众生。悉皆战动心不喜乐。我从昔来。初不闻说于一世界而有二佛。云何今者。是三大士各称为佛。于世尊前互相指言。唯佛如来天人中尊。于一切法皆得自在。明达三世悉无挂碍。是三菩萨何故今日俱作是说。尔时阿难白佛言。世尊。是三菩萨名字何等。能于佛前作师子吼。佛时答言。其第一者。名乐欲如来声正住。第二者。名乐欲世尊声正住。第三者。名乐欲佛声正住。阿难。以是因缘故。此三大士作如是说。阿难白佛言。世尊。如是百千万亿众生。心皆惊骇。以此事故。是诸菩萨更作是说。复有闻者。心不惊疑增长净善。譬如年少好自严饰。形体净洁。加复洗浴。香油涂身。以赤栴檀香汁洒体。复倍香洁。其身光泽。若闻此法信受不疑。亦复如是。阿难白佛言。世尊。云何菩萨作如是说。佛言。此三菩萨。善解假名。故作是说。阿难言。如是如是。此菩萨等。善说假名。惟愿世尊。重为我说。亦令大众蒙法照明。尔时世尊。便为如是百千万亿众生。解其疑悔决定善根。即于尔时。而说偈言。</p>
  <p class="l-js-5c">若能见过去　　未来亦复然</p>
  <p class="l-js-5c">如实知诸法　　是名为如来</p>
  <p class="l-js-5c">现在亦如是　　去来悉同等</p>
  <p class="l-js-5c">非一亦非异　　究竟寂灭相</p>
  <p class="l-js-5c">譬如过去佛　　行施不思议</p>
  <p class="l-js-5c">彼施亦如是　　是故说假名</p>
  <p class="l-js-5c">譬如过去佛　　住无碍菩提</p>
  <p class="l-js-5c">彼住亦复尔　　是名为如来</p>
  <p class="l-js-5c">一切法不住　　菩提亦寂灭</p>
  <p class="l-js-5c">不得菩提相　　是名为如来</p>
  <p class="l-js-5c">若说过去戒　　未来亦如是</p>
  <p class="l-js-5c">现在皆同等　　是名为如来</p>
  <p class="l-js-5c">过去世行忍　　菩萨截手足</p>
  <p class="l-js-5c">彼忍亦如是　　是名住于忍</p>
  <p class="l-js-5c">若发大精进　　本求于菩提</p>
  <p class="l-js-5c">得是精进已　　是名为如来</p>
  <p class="l-js-5c">一切法平等　　获彼如实证</p>
  <p class="l-js-5c">亦不取我相　　是名为如来</p>
  <p class="l-js-5c">不取于诸法　　一切悉平等</p>
  <p class="l-js-5c">知彼平等已　　无相无所有</p>
  <p class="l-js-5c">如是等三昧　　不取诸法相</p>
  <p class="l-js-5c">安住于禅定　　是名为如来</p>
  <p class="l-js-5c">一切法性相　　及所说诸法</p>
  <p class="l-js-5c">知其性相已　　如实无所有</p>
  <p class="l-js-5c">当知诸法空　　智慧非福田</p>
  <p class="l-js-5c">知彼非智已　　得到智彼岸</p>
  <p class="l-js-5c">若到于彼岸　　智慧不思议</p>
  <p class="l-js-5c">而不得此智　　到寂灭彼岸</p>
  <p class="l-js-5c">如相非到智　　无有此彼岸</p>
  <p class="l-js-5c">不得如是智　　是名为如来</p>
  <p class="l-js-5c">菩提非如得　　凡愚所不思</p>
  <p class="l-js-5c">一切法无碍　　是名为如来</p>
  <p class="l-js-5c">若得于无碍　　而到大智处</p>
  <p class="l-js-5c">一切法无利　　证无碍菩提</p>
  <p class="l-js-5c">如本所修道　　救世者济度</p>
  <p class="l-js-5c">得彼无依道　　能知于体相</p>
  <p class="l-js-5c">如是修习已　　获于最胜道</p>
  <p class="l-js-5c">调伏此道已　　知一切皆空</p>
  <p class="l-js-5c">知其初中后　　皆与诸法同</p>
  <p class="l-js-5c">此法平等已　　是名为如来</p>
  <p class="l-js-5c">道若如菩提　　是名住菩提</p>
  <p class="l-js-5c">犹如虚空相　　是名为如来</p>
  <p class="l-js-5c">如是说法已　　如悉平等相</p>
  <p class="l-js-5c">若于此无疑　　是名住菩提</p>
  <p class="l-js-5c">阿难知假名　　言说为如来</p>
  <p class="l-js-5c">言说亦如是　　智者所行处</p>
  <p class="l-js-5c">菩萨无所畏　　明智不退转</p>
  <p class="l-js-5c">一切所行处　　作如是显说</p>
  <p class="l-js-5c">阿难是次第　　如来之所说</p>
  <p class="l-js-5c">为诸菩萨等　　令得于无碍</p>
  <p>尔时阿难。作如是言。而说偈言。</p>
  <p class="l-js-5c">以何因缘故　　能知诸法相</p>
  <p class="l-js-5c">是菩萨无碍　　亦名为世尊</p>
  <p>世尊答曰。</p>
  <p class="l-js-5c">于百千万亿　　无量无数劫</p>
  <p class="l-js-5c">尔乃成菩提　　佛道难思议</p>
  <p class="l-js-5c">成就菩提已　　为众生住世</p>
  <p class="l-js-5c">处处实无生　　是名为世尊</p>
  <p class="l-js-5c">久超轮回趣　　不受于生死</p>
  <p class="l-js-5c">救度众生故　　是名为世尊</p>
  <p class="l-js-5c">不处轮回趣　　亦不入生死</p>
  <p class="l-js-5c">云何拔众苦　　号世无上尊</p>
  <p class="l-js-5c">不念于诸法　　亦不怀危脆</p>
  <p class="l-js-5c">不得众生相　　能度诸苦恼</p>
  <p class="l-js-5c">无生死轮转　　亦不住生死</p>
  <p class="l-js-5c">令众如是住　　是名为世尊</p>
  <p class="l-js-5c">得诸法无畏　　于佛亦复然</p>
  <p class="l-js-5c">无量无有际　　说法若干种</p>
  <p class="l-js-5c">诸法究竟空　　佛法之体性</p>
  <p class="l-js-5c">如是成就已　　而不见诸法</p>
  <p class="l-js-5c">若能专修行　　空空之体性</p>
  <p class="l-js-5c">心得于无畏　　是名知空法</p>
  <p class="l-js-5c">如实知诸法　　一切皆妄想</p>
  <p class="l-js-5c">显现无所畏　　如是实法相</p>
  <p class="l-js-5c">已过怖畏处　　亦离于净居</p>
  <p class="l-js-5c">无恐亦无畏　　超度诸恶道</p>
  <p class="l-js-5c">勉济亿众生　　生死之大畏</p>
  <p class="l-js-5c">不得于生死　　而能度众生</p>
  <p class="l-js-5c">安置于众生　　寂灭涅槃岸</p>
  <p class="l-js-5c">亦无众生相　　是名为世尊</p>
  <p class="l-js-5c">诸法犹虚空　　显示现众生</p>
  <p class="l-js-5c">于彼亦无畏　　是名为世尊</p>
  <p class="l-js-5c">一切法平等　　显现若干种</p>
  <p class="l-js-5c">菩提无分别　　不得菩提相</p>
  <p class="l-js-5c">众生如是学　　得成于菩提</p>
  <p class="l-js-5c">如说如修行　　则无恐怖想</p>
  <p class="l-js-5c">分别菩提想　　犹如众生想</p>
  <p class="l-js-5c">超过一切想　　是名为世尊</p>
  <p class="l-js-5c">灭除一切想　　菩萨则无垢</p>
  <p class="l-js-5c">不得名字相　　是名为世尊</p>
  <p class="l-js-5c">能知一切法　　同于尽灭离</p>
  <p class="l-js-5c">过去不可得　　是名为世尊</p>
  <p class="l-js-5c">不重名字故　　是以不求名</p>
  <p class="l-js-5c">离著名字者　　而为广说法</p>
  <p class="l-js-5c">菩提离名字　　如彼之所住</p>
  <p class="l-js-5c">众生重名字　　远离于菩提</p>
  <p class="l-js-5c">名如呼声响　　分别则多种</p>
  <p class="l-js-5c">声亦无分别　　而恃空名称</p>
  <p class="l-js-5c">不著一切声　　名亦无所依</p>
  <p class="l-js-5c">菩提无戏论　　是名为世尊</p>
  <p class="l-js-5c">如是等诸法　　世尊之所说</p>
  <p class="l-js-5c">非菩萨所得　　是名为世尊</p>
  <p class="l-js-5c">若解于修道　　无有能知者</p>
  <p class="l-js-5c">安住于菩提　　除碍名无漏</p>
  <p class="l-js-5c">阿难是假名　　但以言语说</p>
  <p class="l-js-5c">是以我今称　　自号为世尊</p>
  <p>阿难复说偈言。</p>
  <p class="l-js-5c">以何因缘故　　菩萨作是说</p>
  <p class="l-js-5c">复以何因缘　　自号称为佛</p>
  <p>佛答言。</p>
  <p class="l-js-5c">阿难是佛子　　一切法无碍</p>
  <p class="l-js-5c">觉悟无碍法　　自号称为佛</p>
  <p class="l-js-5c">佛知烦恼过　　不使得自在</p>
  <p class="l-js-5c">已离于结使　　自号称为佛</p>
  <p class="l-js-5c">但以空为佛　　亦无有身相</p>
  <p class="l-js-5c">此中无真实　　云何身可得</p>
  <p class="l-js-5c">不坚生坚想　　凡愚计为身</p>
  <p class="l-js-5c">如实觉悟已　　自号称为佛</p>
  <p class="l-js-5c">觉愚痴无智　　体性无所有</p>
  <p class="l-js-5c">明智之所得　　自号称为佛</p>
  <p class="l-js-5c">本有过去想　　觉已得无想</p>
  <p class="l-js-5c">知想及无想　　不令想自在</p>
  <p class="l-js-5c">觉了于色阴　　本自无生住</p>
  <p class="l-js-5c">凡愚妄分别　　非色非成就</p>
  <p class="l-js-5c">觉知无根本　　本来无有性</p>
  <p class="l-js-5c">是故无所受　　一切法无依</p>
  <p class="l-js-5c">想如热时焰　　因缘无所有</p>
  <p class="l-js-5c">是故灭除想　　一切法亦然</p>
  <p class="l-js-5c">不得是身行　　身相不坚固</p>
  <p class="l-js-5c">若知身行空　　是故不著身</p>
  <p class="l-js-5c">是身及行相　　皆悉如芭蕉</p>
  <p class="l-js-5c">如是觉真实　　自号称为佛</p>
  <p class="l-js-5c">求识真实相　　不在于身内</p>
  <p class="l-js-5c">亦复不在外　　云何有生处</p>
  <p class="l-js-5c">是识若无生　　一切法亦然</p>
  <p class="l-js-5c">悉无其处所　　有为不可得</p>
  <p class="l-js-5c">如是知识已　　毕竟无所有</p>
  <p class="l-js-5c">体性犹如幻　　亦无有生者</p>
  <p class="l-js-5c">若不能见识　　众生亦复然</p>
  <p class="l-js-5c">实无有众生　　云何能知识</p>
  <p class="l-js-5c">是识无有实　　诸法毕竟空</p>
  <p class="l-js-5c">法及于众生　　一切无成就</p>
  <p class="l-js-5c">一切法无相　　彼已决定觉</p>
  <p class="l-js-5c">寂灭无戏论　　自号称为佛</p>
  <p class="l-js-5c">证知于佛法　　正觉之所住</p>
  <p class="l-js-5c">一切法皆无　　自号称为佛</p>
  <p class="l-js-5c">如来犹菩提　　正觉之所住</p>
  <p class="l-js-5c">佛及菩提相　　究竟不可得</p>
  <p class="l-js-5c">若生于心处　　亦如住菩提</p>
  <p class="l-js-5c">心同菩提已　　佛犹如幻化</p>
  <p class="l-js-5c">阿难是假名　　但以言语说</p>
  <p class="l-js-5c">以如名为佛　　我是救世者</p>
  <p class="l-js-5c">如是相似生　　同佛音声说</p>
  <p class="l-js-5c">若得此法音　　安住于菩提</p>
  <p class="l-js-5c">不著于菩提　　当作如是知</p>
  <p class="l-js-5c">不应起疑意　　一切法无求</p>
  <p class="l-js-5c">于诸法无疑　　众生中最上</p>
  <p class="l-js-5c">如是相似法　　当知真实相</p>
  <p>作如是说。如来世尊佛等三号。于是百千亿数众生白佛言。世尊。我等实蒙光明得除疑悔。菩萨摩诃萨。能作如是种种假名。说为如来世尊及佛。我今如是知已如是解已。于一切法逮得忍力。如来世尊。作大利益。犹如父母。以佛神力及智慧手。挽出我等。令不迷乱而无所扰。犹如一切不动。世尊。譬如虚空无能动者。如是世尊。于一切法心不动。亦复如是。何以故。一切诸法皆同虚空。如佛觉了无有动相。尔时百千亿大众绕佛三匝。去佛不远却坐一面。说是如来世尊佛名品时。常照净根菩萨。从坐而起。更整衣服。偏袒右肩右膝著地。持种种华散于佛上。各以偈颂。赞叹世尊。</p>
  <p class="l-js-5c">众生贪著果　　悉令得解脱</p>
  <p class="l-js-5c">成就离果想　　故我礼智者</p>
  <p class="l-js-5c">能说于诸果　　令知平等想</p>
  <p class="l-js-5c">正觉证平等　　归命礼最上</p>
  <p class="l-js-5c">众生多贪著　　行处种种果</p>
  <p class="l-js-5c">佛以解脱故　　我今礼智者</p>
  <p class="l-js-5c">显现于诸法　　安住平等处</p>
  <p class="l-js-5c">得觉平等已　　敬礼牟尼尊</p>
  <p class="l-js-5c">众生多系缚　　种种诸果报</p>
  <p class="l-js-5c">佛悉令解脱　　归命礼最上</p>
  <p class="l-js-5c">成就寂灭道　　不住种种果</p>
  <p class="l-js-5c">善知假名相　　顶礼世智者</p>
  <p>尔时照明净根菩萨摩诃萨。说是偈已。绕佛三匝。去佛不远。瞻仰尊颜目不暂舍。是时莲华胜藏菩萨摩诃萨。从坐而起。整其衣服。偏袒右肩。右膝著地。以种种华而散佛上。复以偈颂。赞叹于佛。</p>
  <p class="l-js-5c">众生多取想　　能令悉除灭</p>
  <p class="l-js-5c">离畏得欢喜　　敬礼牟尼尊</p>
  <p class="l-js-5c">寂灭离诸有　　无畏而说法</p>
  <p class="l-js-5c">是名世雄猛　　敬礼牟尼尊</p>
  <p class="l-js-5c">知有本空寂　　其体不可得</p>
  <p class="l-js-5c">诸有中最妙　　敬礼牟尼尊</p>
  <p class="l-js-5c">永离于三有　　灭除诸结使</p>
  <p class="l-js-5c">离畏得无畏　　敬礼牟尼尊</p>
  <p class="l-js-5c">无畏亦无惧　　施中得最上</p>
  <p class="l-js-5c">出过一切施　　敬礼牟尼尊</p>
  <p class="l-js-5c">离畏得无畏　　拔除忧毒箭</p>
  <p class="l-js-5c">解脱于诸法　　敬礼牟尼尊</p>
  <p>尔时莲华功德藏菩萨。说如是偈赞世尊已。而白佛言。若有众生。于后末世得闻是经。心不惊畏。我当礼敬。尔时离垢意菩萨。于世尊前。复说偈言。</p>
  <p class="l-js-5c">常应散众华　　智者所修行</p>
  <p class="l-js-5c">得闻是经已　　当令得解脱</p>
  <p>尔时离垢意菩萨摩诃萨。于世尊前。复说偈曰。</p>
  <p class="l-js-5c">佛法甚深广　　显说如是经</p>
  <p class="l-js-5c">当有少众生　　信受不疑惑</p>
  <p class="l-js-5c">贪著于我见　　于身取身想</p>
  <p class="l-js-5c">不信于此经　　是名无智者</p>
  <p>尔时莲华眼菩萨摩诃萨。于世尊前。复说偈言。</p>
  <p class="l-js-5c">实为诸众生　　开示眼目导</p>
  <p class="l-js-5c">如是之经法　　唯善者不疑</p>
  <p>尔时不思议解脱菩萨摩诃萨。于世尊前。复说偈言。</p>
  <p class="l-js-5c">世号人中尊　　众生不思议</p>
  <p class="l-js-5c">说如是等经　　闻则无疑悔</p>
  <p>尔时常忆念菩萨摩诃萨。于世尊前。复说偈言。</p>
  <p class="l-js-5c">若不忆念者　　数数生死中</p>
  <p class="l-js-5c">不著于诸法　　修行则无疑</p>
  <p>尔时宝衣解脱菩萨摩诃萨。于世尊前。复说偈言。</p>
  <p class="l-js-5c">多衣满一亿　　净洁而细致</p>
  <p class="l-js-5c">初摩而缠覆　　修行则无疑</p>
  <p>尔时施食菩萨摩诃萨。于世尊前。复说偈言。</p>
  <p class="l-js-5c">所设众饮食　　具足诸肴膳</p>
  <p class="l-js-5c">日日应常施　　修行无有疑</p>
  <p>尔时悲行菩萨摩诃萨。于世尊前。复说偈言。</p>
  <p class="l-js-5c">应悲诸众生　　数数而号哭</p>
  <p class="l-js-5c">此经甚深妙　　厌恶不修学</p>
  <p class="l-js-5c">若从地狱来　　则乐处地狱</p>
  <p class="l-js-5c">虽似修功德　　须臾寻生疑</p>
  <p class="l-js-5c">亲近恶知识　　不信甚深法</p>
  <p class="l-js-5c">愚痴网自蔽　　如是生疑惑</p>
  <p class="l-js-5c">诸有破戒者　　恶心见其过</p>
  <p class="l-js-5c">闻经不信受　　诽谤于此行</p>
  <p class="l-js-5c">懈怠少精进　　不住于菩提</p>
  <p class="l-js-5c">无智心下劣　　不解如是行</p>
  <p class="l-js-5c">众生多乐著　　我见心自在</p>
  <p>常处于三界　　无能修行者　。</p>
  <p class="l-js-5c">愚痴起恶心　　无智染诸欲</p>
  <p class="l-js-5c">乐处于愦闹　　作是诽谤行</p>
  <p class="l-js-5c">愚痴少智人　　饕餮嗜饮食</p>
  <p class="l-js-5c">不修清净法　　故作诽谤行</p>
  <p class="l-js-5c">众生多贪著　　偏执取妄想</p>
  <p class="l-js-5c">不识于假名　　唯救世能度</p>
  <p>尔时能远离解脱菩萨摩诃萨。于世尊前。而说偈言。</p>
  <p class="l-js-5c">远离诸众生　　如弃于粪秽</p>
  <p class="l-js-5c">虚伪犹泥钱　　解脱著果想</p>
  <p class="l-js-5c">譬如坏死尸　　其恶甚可厌</p>
  <p class="l-js-5c">若谤如是行　　应疾速远离</p>
  <p class="l-js-5c">如贼劫村落　　处于旷崄路</p>
  <p class="l-js-5c">闻者悉远避　　愿莫值是恶</p>
  <p class="l-js-5c">若见坏烂者　　厌恶如贼害</p>
  <p class="l-js-5c">有诽谤此经　　如是恶莫见</p>
  <p>尔时阿难白佛言。世尊。如是菩萨摩诃萨。甚为希有。其意明了。为是自定力耶。为是佛神力乎。佛言。皆是乘佛神力能作是说。亦是此经功德威力。逮得无碍。何以故。如是族姓子。以于六十亿佛所。从于佛口常闻此法不增不减。亦如从我得闻不异。是故亿念过去一切诸禅定力及佛神力。阿难言。如是如是。信如所说。此诸菩萨。现可证知。</p>
</body></html>