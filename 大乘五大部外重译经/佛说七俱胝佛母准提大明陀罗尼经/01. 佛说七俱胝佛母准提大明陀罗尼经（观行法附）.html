<!doctype html>
<html id="z3IBTtoRp" data-ver="378">
 <head>
  <meta charset="utf-8">
  <meta author="金刚智">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">佛说七俱胝佛母准提大明陀罗尼经（观行法附）</h1>
  <p id="a2">如是我闻：<a id="a-3"></a>一时，<a id="a-4"></a>薄伽梵在名称大城祇树给孤独园。<a id="a-5"></a>尔时，<a id="a-6"></a>世尊思惟观察，<a id="a-7"></a>愍念未来诸众生故，<a id="a-8"></a>说过去七俱胝准提如来等佛母准提陀罗尼，<a id="a-9"></a>乃至我今同说。<a id="a-A"></a>即说大明曰：</p>
  <p id="aB">“娜么飒哆南(一)　三藐三勃驮俱胝南(二)　怛侄他(三)　唵(四)　折隶(五)　主隶(六)　准提(七)　莎嚩(二合)诃(八)</p>
  <p id="aC">“若有苾刍、<a id="a-D"></a>苾刍尼、<a id="a-E"></a>邬波索迦、<a id="a-F"></a>邬波斯迦，<a id="a-G"></a>受持读诵此陀罗尼满九十万遍，<a id="a-H"></a>无量劫来五无间等一切诸罪悉灭无余，<a id="a-I"></a>所在生处皆得值遇诸佛菩萨，<a id="a-J"></a>所有资具随意充足，<a id="a-K"></a>无量百生常得出家。<a id="a-L"></a>若是在家菩萨，<a id="a-M"></a>修持戒行坚固不退，<a id="a-N"></a>速得成就无上菩提。<a id="a-O"></a>恒生天上，<a id="a-P"></a>常为诸天之所爱敬，<a id="a-Q"></a>亦常守护。<a id="a-R"></a>若下生人间，<a id="a-S"></a>当为帝王家子，<a id="a-T"></a>或贵族家生。<a id="a-U"></a>其家无有灾横病苦之所恼害，<a id="a-V"></a>不堕三恶道趣，<a id="a-W"></a>诸有所作无不谐偶，<a id="a-X"></a>所出言教人皆信受。</p>
  <p id="aY">“诵此陀罗尼满十万遍者，<a id="a-Z"></a>得见声闻、<a id="a-a"></a>缘觉、<a id="a-b"></a>菩萨、<a id="a-c"></a>诸佛。<a id="a-d"></a>若有重罪不得见者，<a id="a-e"></a>更诵满十万遍，<a id="a-f"></a>即境界中吐出黑饭，<a id="a-g"></a>或见升于宫殿，<a id="a-h"></a>或登白山及上树，<a id="a-i"></a>或见大池旋水，<a id="a-j"></a>或腾空自在，<a id="a-k"></a>或见天女与妙言辞，<a id="a-l"></a>或见大集会中听说妙法，<a id="a-m"></a>或见拔发自身剃头，<a id="a-n"></a>或吃酪饭、<a id="a-o"></a>饮白甘露，<a id="a-p"></a>或渡大海，<a id="a-q"></a>或浮大河，<a id="a-r"></a>或升师子座，<a id="a-s"></a>或见菩提树，<a id="a-t"></a>或上船，<a id="a-u"></a>或见沙门，<a id="a-v"></a>或著白衣、<a id="a-w"></a>黄衣以衣笼覆头，<a id="a-x"></a>或见日月，<a id="a-y"></a>或见童男女，<a id="a-z"></a>或见自身上有乳树，<a id="a-10"></a>或升华果树，<a id="a-11"></a>或见黑丈夫口中吐出火焰怖走而去，<a id="a-12"></a>或见恶马水牛状似相斗退失而走，<a id="a-13"></a>或见自食乳粥，<a id="a-14"></a>或见有香气白华，<a id="a-15"></a>若见如上相者即知罪灭。<a id="a-16"></a>若有五逆罪业重，<a id="a-17"></a>不得见如上相者，<a id="a-18"></a>应当更诵满七十万遍，<a id="a-19"></a>决定得见如前相貌。</p>
  <p id="a1A">“复次，<a id="a-1B"></a>我今说此陀罗尼功德所作之事。<a id="a-1C"></a>若于佛像前，<a id="a-1D"></a>或于塔前若清净处，<a id="a-1E"></a>以瞿摩夷塗地，<a id="a-1F"></a>而作四肘方曼茶罗。<a id="a-1G"></a>复以香华、<a id="a-1H"></a>幡盖、<a id="a-1I"></a>饮食、<a id="a-1J"></a>灯明、<a id="a-1K"></a>烛火，<a id="a-1L"></a>随力所办依法供养。<a id="a-1M"></a>若欲求愿，<a id="a-1N"></a>先须念诵，<a id="a-1O"></a>加持香水散于八方上下结界。<a id="a-1P"></a>既结界已，<a id="a-1Q"></a>于曼茶罗四角及其中央，<a id="a-1R"></a>皆各置一香水之瓶。<a id="a-1S"></a>行者于西面向东方，<a id="a-1T"></a>胡跪念诵一千八十遍，<a id="a-1U"></a>其香水瓶即便自转，<a id="a-1V"></a>随意东西任以高下。<a id="a-1W"></a>或以净瓦钵烧香熏之，<a id="a-1X"></a>内外塗香，<a id="a-1Y"></a>盛满香水并好香华置曼茶罗中，<a id="a-1Z"></a>依前瓶法而作念诵，<a id="a-1a"></a>其钵则转与瓶无异。<a id="a-1b"></a>若欲得知一切成就、<a id="a-1c"></a>不成就事，<a id="a-1d"></a>即烧香发愿启白圣者，<a id="a-1e"></a>愿决疑心。<a id="a-1f"></a>若右转即知成就，<a id="a-1g"></a>左即不成就。</p>
  <p id="a1h">“又取好华念诵一百八遍，<a id="a-1i"></a>遣一童子洗浴清净著新净衣，<a id="a-1j"></a>以香末塗手，<a id="a-1k"></a>捧华掩面。<a id="a-1l"></a>复以自手更取别华，<a id="a-1m"></a>念诵一遍一掷童子身上，<a id="a-1n"></a>童子即闷，<a id="a-1o"></a>善恶皆说，<a id="a-1p"></a>随意舞笑，<a id="a-1q"></a>起坐来去。</p>
  <p id="a1r">“或于净洁镜面，<a id="a-1s"></a>以好华念诵一百八遍，<a id="a-1t"></a>散置镜上，<a id="a-1u"></a>使者即现镜中。<a id="a-1v"></a>复以前法更取好华散镜面上，<a id="a-1w"></a>即有善恶相自现镜中。<a id="a-1x"></a>或以朱砂，<a id="a-1y"></a>或以香油，<a id="a-1z"></a>塗大母指甲(其香油以稣摩那华浸胡麻油中)，<a id="a-20"></a>念诵一百八遍，<a id="a-21"></a>即现天神及僧、<a id="a-22"></a>菩萨、<a id="a-23"></a>佛等形像。<a id="a-24"></a>若心有所疑三世中事，<a id="a-25"></a>一一请问皆知善不善，<a id="a-26"></a>即大母指上皆自现。</p>
  <p id="a27">“若人卒得恶病，<a id="a-28"></a>以石榴枝、<a id="a-29"></a>白茅香草等，<a id="a-2A"></a>念诵鞭拂之即愈。<a id="a-2B"></a>或以茅草置酥中，<a id="a-2C"></a>念诵七遍，<a id="a-2D"></a>掷著火中烧之，<a id="a-2E"></a>令烟熏病人即除愈。<a id="a-2F"></a>或取童女所槎之线，<a id="a-2G"></a>念诵一遍作一结，<a id="a-2H"></a>如是满二十一结，<a id="a-2I"></a>与病人小男女等项上系著，<a id="a-2J"></a>恶魔鬼魅等病皆得除瘥。<a id="a-2K"></a>或以白芥子置酥中，<a id="a-2L"></a>取芥子少许，<a id="a-2M"></a>念诵一遍一掷火中，<a id="a-2N"></a>如是二十一度，<a id="a-2O"></a>病即除愈。<a id="a-2P"></a>又以瞿摩夷塗地作曼茶罗，<a id="a-2Q"></a>以炭画地作彼形，<a id="a-2R"></a>石榴等杖鞭之，<a id="a-2S"></a>彼鬼啼泣求自走去，<a id="a-2T"></a>不敢更来。<a id="a-2U"></a>或以铜宾铁木等作金刚杵，<a id="a-2V"></a>置病人边念诵，<a id="a-2W"></a>以杖打亦即奔走。</p>
  <p id="a2X">“复有一法，<a id="a-2Y"></a>若有人被鬼所著，<a id="a-2Z"></a>复身在远处不能自来，<a id="a-2a"></a>或行者不能自去，<a id="a-2b"></a>应取杨枝念诵一百八遍，<a id="a-2c"></a>遣人将去彼云：<a id="a-2d"></a>‘汝住汝去，<a id="a-2e"></a>某乙遣将此杖鞭汝。<a id="a-2f"></a>汝若不去，<a id="a-2g"></a>损汝无疑。<a id="a-2h"></a>’若不去，<a id="a-2i"></a>鞭之即去。</p>
  <p id="a2j">“复有一法，<a id="a-2k"></a>若在路夜行念诵不阙，<a id="a-2l"></a>无有贼盗及虎、<a id="a-2m"></a>狼、<a id="a-2n"></a>恶魅、<a id="a-2o"></a>鬼等怖畏难处。<a id="a-2p"></a>持心念诵并作护身，<a id="a-2q"></a>彼等诸难即皆自灭，<a id="a-2r"></a>或发菩提心，<a id="a-2s"></a>或生怖畏，<a id="a-2t"></a>或有言说心求免离，<a id="a-2u"></a>若被执缚，<a id="a-2v"></a>即自解脱。</p>
  <p id="a2w">“若欲渡江河大海，<a id="a-2x"></a>水中所有龙鼋等畏，<a id="a-2y"></a>念诵亦如前法，<a id="a-2z"></a>即得不怖。</p>
  <p id="a30">“或被蛇咬，<a id="a-31"></a>即遣彼人围绕念诵人数匝，<a id="a-32"></a>即愈。</p>
  <p id="a33">“或患丁疮、<a id="a-34"></a>痈节、<a id="a-35"></a>癣漏，<a id="a-36"></a>取熏陆香、<a id="a-37"></a>净土、<a id="a-38"></a>水相和，<a id="a-39"></a>念诵二十一遍，<a id="a-3A"></a>塗上即愈。</p>
  <p id="a3B">“或复国土水旱不调，<a id="a-3C"></a>牛马畜等疫毒流行，<a id="a-3D"></a>应以油、<a id="a-3E"></a>麻、<a id="a-3F"></a>大麦、<a id="a-3G"></a>粳米、<a id="a-3H"></a>粟豆、<a id="a-3I"></a>酥蜜、<a id="a-3J"></a>乳酪、<a id="a-3K"></a>白乳、<a id="a-3L"></a>木诸杂香等，<a id="a-3M"></a>皆置一边烧香发愿，<a id="a-3N"></a>为一切众生除去灾难。<a id="a-3O"></a>即作手契护身想念，<a id="a-3P"></a>取前诸物念诵加持，<a id="a-3Q"></a>掷著火中烧之。<a id="a-3R"></a>如是七日，<a id="a-3S"></a>日别三时作法，<a id="a-3T"></a>时别一千八十遍，<a id="a-3U"></a>即得满愿一切安乐，<a id="a-3V"></a>一切三宝悉皆护助，<a id="a-3W"></a>亦能成就一切大愿。</p>
  <p id="a3X">“若欲降伏诸大鬼神见即心伏，<a id="a-3Y"></a>取舍利骨七粒，<a id="a-3Z"></a>于白琉璃碗中盛著，<a id="a-3a"></a>取醍醐半升亦盛著碗中。<a id="a-3b"></a>于白月十五日夜，<a id="a-3c"></a>香台前及窣堵波塔前，<a id="a-3d"></a>泥一二肘方曼茶罗，<a id="a-3e"></a>置碗于中，<a id="a-3f"></a>取好华供养。<a id="a-3g"></a>西面著一香炉烧安悉息香，<a id="a-3h"></a>馺馺念诵，<a id="a-3i"></a>其碗中舍利当放光，<a id="a-3j"></a>或生出舍利。<a id="a-3k"></a>时行者持香炉发愿礼拜，<a id="a-3l"></a>即出取舍利，<a id="a-3m"></a>尽饮取醍醐。<a id="a-3n"></a>其舍利盛一琉璃瓶中，<a id="a-3o"></a>以五色彩囊盛之头戴，<a id="a-3p"></a>即无量俱胝佛常逐行者，<a id="a-3q"></a>诸鬼神等自然降伏。<a id="a-3r"></a>作法时，<a id="a-3s"></a>一日一夜不食。</p>
  <p id="a3t">“若求富饶，<a id="a-3u"></a>以粳米、<a id="a-3v"></a>油、<a id="a-3w"></a>麻置酥酪中，<a id="a-3x"></a>手把少许发愿念诵，<a id="a-3y"></a>七遍掷著火中烧之，<a id="a-3z"></a>随力七日乃至七七日，<a id="a-40"></a>即如其愿。</p>
  <p id="a41">“若求子，<a id="a-42"></a>于桦皮叶上书此陀罗尼，<a id="a-43"></a>并画童子，<a id="a-44"></a>以紫彩裹之，<a id="a-45"></a>念诵一千八十遍，<a id="a-46"></a>安著髻中即孕。</p>
  <p id="a47">“若欲他敬念者，<a id="a-48"></a>称彼前人名字，<a id="a-49"></a>念诵本部一千八十遍，<a id="a-4A"></a>即得敬念。</p>
  <p id="a4B">“若夫不乐妇，<a id="a-4C"></a>取净瓶盛满香水，<a id="a-4D"></a>别置净处，<a id="a-4E"></a>以瞿摩夷塗作曼茶罗，<a id="a-4F"></a>念诵一百八遍。<a id="a-4G"></a>如是七瓶皆作此法，<a id="a-4H"></a>于净处以香华为道场，<a id="a-4I"></a>取瓶内香水洗浴，<a id="a-4J"></a>夫即爱乐亦得有孕。<a id="a-4K"></a>妇不乐夫，<a id="a-4L"></a>亦如前法。</p>
  <p id="a4M">“若欲降伏舍睹嚧，<a id="a-4N"></a>取一劫波罗，<a id="a-4O"></a>香汤净洗浴，<a id="a-4P"></a>取黄丹和酥，<a id="a-4Q"></a>塗著劫波罗上。<a id="a-4R"></a>使遍塗一小曼茶罗置中，<a id="a-4S"></a>燃五盏酥灯，<a id="a-4T"></a>布于四角并中心。<a id="a-4U"></a>称前那摩，<a id="a-4V"></a>念诵一称一诵，<a id="a-4W"></a>加持白芥子。<a id="a-4X"></a>曼茶罗上著一盏乳，<a id="a-4Y"></a>供养此劫波罗一夜。<a id="a-4Z"></a>一易云，<a id="a-4a"></a>为我取彼质多来，<a id="a-4b"></a>彼即质多褥佉，<a id="a-4c"></a>欲母驮。<a id="a-4d"></a>彼舍睹嚧即伏。<a id="a-4e"></a>实莫令尽，<a id="a-4f"></a>即累劫障道。</p>
  <p id="a4g">“若欲求聪明，<a id="a-4h"></a>取石菖蒲、<a id="a-4i"></a>牛黄各半两，<a id="a-4j"></a>捣作末，<a id="a-4k"></a>以酥和于佛前作曼茶罗，<a id="a-4l"></a>念诵五千遍服之，<a id="a-4m"></a>即得聪明。</p>
  <p id="a4n">“若欲得见一切鬼神，<a id="a-4o"></a>取牛黄念诵，<a id="a-4p"></a>令烟火出，<a id="a-4q"></a>即塗目并服之，<a id="a-4r"></a>即见。</p>
  <p id="a4s">“复有一法，<a id="a-4t"></a>于大海边或河渚间沙潬之上，<a id="a-4u"></a>以塔形像印，<a id="a-4v"></a>印沙滩上。<a id="a-4w"></a>为塔形像念诵一遍，<a id="a-4x"></a>印成一塔。<a id="a-4y"></a>如是数满六十万遍，<a id="a-4z"></a>即得睹见圣者观自在菩萨之像，<a id="a-50"></a>或见多罗菩萨、<a id="a-51"></a>金刚藏菩萨。<a id="a-52"></a>随其心愿皆得满足，<a id="a-53"></a>或见授与仙神妙药，<a id="a-54"></a>或见授与菩提之记，<a id="a-55"></a>或现前问来，<a id="a-56"></a>随其乞愿皆得菩萨等位。</p>
  <p id="a57">“复有一法，<a id="a-58"></a>右绕菩提树像，<a id="a-59"></a>行道念诵满一百万遍，<a id="a-5A"></a>即见佛、<a id="a-5B"></a>菩萨、<a id="a-5C"></a>罗汉为其说法，<a id="a-5D"></a>意欲随菩萨即得随从，<a id="a-5E"></a>所求如愿，<a id="a-5F"></a>乃至现身成大咒仙，<a id="a-5G"></a>即得往诣十方净土，<a id="a-5H"></a>历事诸佛得闻妙法。</p>
  <p id="a5I">“复有一法，<a id="a-5J"></a>若乞食时常持此陀罗尼，<a id="a-5K"></a>不为恶人、<a id="a-5L"></a>恶狗等类之所侵害，<a id="a-5M"></a>乞食易得。</p>
  <p id="a5N">“复有一法，<a id="a-5O"></a>若在塔前，<a id="a-5P"></a>或佛像前，<a id="a-5Q"></a>或舍利塔前，<a id="a-5R"></a>诵持此陀罗尼三十万遍。<a id="a-5S"></a>复于白月一日至十五日，<a id="a-5T"></a>设大供养，<a id="a-5U"></a>一日一夜不食。<a id="a-5V"></a>正念诵时，<a id="a-5W"></a>得见金刚藏菩萨，<a id="a-5X"></a>即将是人往自宫中。</p>
  <p id="a5Y">“复有一法，<a id="a-5Z"></a>若有王难，<a id="a-5a"></a>被系闭枷锁禁其身者，<a id="a-5b"></a>诵此陀罗尼，<a id="a-5c"></a>即得解脱。</p>
  <p id="a5d">“复有一法，<a id="a-5e"></a>若于转法轮塔前，<a id="a-5f"></a>或佛生处塔前，<a id="a-5g"></a>或佛从忉利天下宝阶塔前，<a id="a-5h"></a>或舍利塔前，<a id="a-5i"></a>于如是等诸塔之前，<a id="a-5j"></a>念诵右绕满七七日，<a id="a-5k"></a>即见阿钵罗是多菩萨及呵利底菩萨。<a id="a-5l"></a>随其所愿皆悉满足，<a id="a-5m"></a>若须仙药即便授与，<a id="a-5n"></a>复为说法示菩提道。</p>
  <p id="a5o">“若有诵此陀罗尼者，<a id="a-5p"></a>乃至未坐道场，<a id="a-5q"></a>一切菩萨为其胜友。<a id="a-5r"></a>又此准提大明陀罗尼，<a id="a-5s"></a>诸佛菩萨所说，<a id="a-5t"></a>为利益一切众生无边菩提道场故。<a id="a-5u"></a>若有薄福众生，<a id="a-5v"></a>无有少善根者，<a id="a-5w"></a>无有根器之者，<a id="a-5x"></a>无有菩提分者，<a id="a-5y"></a>是人若得闻此准提大明陀罗尼，<a id="a-5z"></a>若读一遍即得菩提分根器芽生，<a id="a-60"></a>何况诵持常不懈废！<a id="a-61"></a>由此善根速成佛种，<a id="a-62"></a>无量功德皆悉成就，<a id="a-63"></a>无量众生远离尘垢，<a id="a-64"></a>决定成就阿耨菩提。<a id="a-65"></a>”</p>
 </body>
</html>