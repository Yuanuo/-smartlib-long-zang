<!DOCTYPE html>
<html>
<head>
  <meta charset="utf-8"/>
  <meta name="author" content="金刚智/唐"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>佛说七俱胝佛母准提大明陀罗尼经（观行法附）</title>
</head>
<body>
  <h1 class="head">佛说七俱胝佛母准提大明陀罗尼经（观行法附）</h1>
  <p>如是我闻：一时，薄伽梵在名称大城祇树给孤独园。尔时，世尊思惟观察，愍念未来诸众生故，说过去七俱胝准提如来等佛母准提陀罗尼，乃至我今同说。即说大明曰：</p>
  <p>“娜么飒哆南(一)　三藐三勃驮俱胝南(二)　怛侄他(三)　唵(四)　折隶(五)　主隶(六)　准提(七)　莎嚩(二合)诃(八)</p>
  <p>“若有苾刍、苾刍尼、邬波索迦、邬波斯迦，受持读诵此陀罗尼满九十万遍，无量劫来五无间等一切诸罪悉灭无余，所在生处皆得值遇诸佛菩萨，所有资具随意充足，无量百生常得出家。若是在家菩萨，修持戒行坚固不退，速得成就无上菩提。恒生天上，常为诸天之所爱敬，亦常守护。若下生人间，当为帝王家子，或贵族家生。其家无有灾横病苦之所恼害，不堕三恶道趣，诸有所作无不谐偶，所出言教人皆信受。</p>
  <p>“诵此陀罗尼满十万遍者，得见声闻、缘觉、菩萨、诸佛。若有重罪不得见者，更诵满十万遍，即境界中吐出黑饭，或见升于宫殿，或登白山及上树，或见大池旋水，或腾空自在，或见天女与妙言辞，或见大集会中听说妙法，或见拔发自身剃头，或吃酪饭、饮白甘露，或渡大海，或浮大河，或升师子座，或见菩提树，或上船，或见沙门，或著白衣、黄衣以衣笼覆头，或见日月，或见童男女，或见自身上有乳树，或升华果树，或见黑丈夫口中吐出火焰怖走而去，或见恶马水牛状似相斗退失而走，或见自食乳粥，或见有香气白华，若见如上相者即知罪灭。若有五逆罪业重，不得见如上相者，应当更诵满七十万遍，决定得见如前相貌。</p>
  <p>“复次，我今说此陀罗尼功德所作之事。若于佛像前，或于塔前若清净处，以瞿摩夷涂地，而作四肘方曼茶罗。复以香华、幡盖、饮食、灯明、烛火，随力所办依法供养。若欲求愿，先须念诵，加持香水散于八方上下结界。既结界已，于曼茶罗四角及其中央，皆各置一香水之瓶。行者于西面向东方，胡跪念诵一千八十遍，其香水瓶即便自转，随意东西任以高下。或以净瓦钵烧香熏之，内外涂香，盛满香水并好香华置曼茶罗中，依前瓶法而作念诵，其钵则转与瓶无异。若欲得知一切成就、不成就事，即烧香发愿启白圣者，愿决疑心。若右转即知成就，左即不成就。</p>
  <p>“又取好华念诵一百八遍，遣一童子洗浴清净著新净衣，以香末涂手，捧华掩面。复以自手更取别华，念诵一遍一掷童子身上，童子即闷，善恶皆说，随意舞笑，起坐来去。</p>
  <p>“或于净洁镜面，以好华念诵一百八遍，散置镜上，使者即现镜中。复以前法更取好华散镜面上，即有善恶相自现镜中。或以朱砂，或以香油，涂大母指甲(其香油以稣摩那华浸胡麻油中)，念诵一百八遍，即现天神及僧、菩萨、佛等形像。若心有所疑三世中事，一一请问皆知善不善，即大母指上皆自现。</p>
  <p>“若人卒得恶病，以石榴枝、白茅香草等，念诵鞭拂之即愈。或以茅草置酥中，念诵七遍，掷著火中烧之，令烟熏病人即除愈。或取童女所槎之线，念诵一遍作一结，如是满二十一结，与病人小男女等项上系著，恶魔鬼魅等病皆得除瘥。或以白芥子置酥中，取芥子少许，念诵一遍一掷火中，如是二十一度，病即除愈。又以瞿摩夷涂地作曼茶罗，以炭画地作彼形，石榴等杖鞭之，彼鬼啼泣求自走去，不敢更来。或以铜宾铁木等作金刚杵，置病人边念诵，以杖打亦即奔走。</p>
  <p>“复有一法，若有人被鬼所著，复身在远处不能自来，或行者不能自去，应取杨枝念诵一百八遍，遣人将去彼云：‘汝住汝去，某乙遣将此杖鞭汝。汝若不去，损汝无疑。’若不去，鞭之即去。</p>
  <p>“复有一法，若在路夜行念诵不阙，无有贼盗及虎、狼、恶魅、鬼等怖畏难处。持心念诵并作护身，彼等诸难即皆自灭，或发菩提心，或生怖畏，或有言说心求免离，若被执缚，即自解脱。</p>
  <p>“若欲渡江河大海，水中所有龙鼋等畏，念诵亦如前法，即得不怖。</p>
  <p>“或被蛇咬，即遣彼人围绕念诵人数匝，即愈。</p>
  <p>“或患丁疮、痈节、癣漏，取熏陆香、净土、水相和，念诵二十一遍，涂上即愈。</p>
  <p>“或复国土水旱不调，牛马畜等疫毒流行，应以油、麻、大麦、粳米、粟豆、酥蜜、乳酪、白乳、木诸杂香等，皆置一边烧香发愿，为一切众生除去灾难。即作手契护身想念，取前诸物念诵加持，掷著火中烧之。如是七日，日别三时作法，时别一千八十遍，即得满愿一切安乐，一切三宝悉皆护助，亦能成就一切大愿。</p>
  <p>“若欲降伏诸大鬼神见即心伏，取舍利骨七粒，于白琉璃碗中盛著，取醍醐半升亦盛著碗中。于白月十五日夜，香台前及窣堵波塔前，泥一二肘方曼茶罗，置碗于中，取好华供养。西面著一香炉烧安悉息香，馺馺念诵，其碗中舍利当放光，或生出舍利。时行者持香炉发愿礼拜，即出取舍利，尽饮取醍醐。其舍利盛一琉璃瓶中，以五色彩囊盛之头戴，即无量俱胝佛常逐行者，诸鬼神等自然降伏。作法时，一日一夜不食。</p>
  <p>“若求富饶，以粳米、油麻置酥酪中，手把少许发愿念诵，七遍掷著火中烧之，随力七日乃至七七日，即如其愿。</p>
  <p>“若求子，于桦皮叶上书此陀罗尼，并画童子，以紫彩裹之，念诵一千八十遍，安著髻中即孕。</p>
  <p>“若欲他敬念者，称彼前人名字，念诵本部一千八十遍，即得敬念。</p>
  <p>“若夫不乐妇，取净瓶盛满香水，别置净处，以瞿摩夷涂作曼茶罗，念诵一百八遍。如是七瓶皆作此法，于净处以香华为道场，取瓶内香水洗浴，夫即爱乐亦得有孕。妇不乐夫，亦如前法。</p>
  <p>“若欲降伏舍睹嚧，取一劫波罗，香汤净洗浴，取黄丹和酥，涂著劫波罗上。使遍涂一小曼茶罗置中，燃五盏酥灯，布于四角并中心。称前那摩，念诵一称一诵，加持白芥子。曼茶罗上著一盏乳，供养此劫波罗一夜。一易云，为我取彼质多来，彼即质多褥佉，欲母驮。彼舍睹嚧即伏。实莫令尽，即累劫障道。</p>
  <p>“若欲求聪明，取石菖蒲、牛黄各半两，捣作末，以酥和于佛前作曼茶罗，念诵五千遍服之，即得聪明。</p>
  <p>“若欲得见一切鬼神，取牛黄念诵，令烟火出，即涂目并服之，即见。</p>
  <p>“复有一法，于大海边或河渚间沙潬之上，以塔形像印，印沙滩上。为塔形像念诵一遍，印成一塔。如是数满六十万遍，即得睹见圣者观自在菩萨之像，或见多罗菩萨、金刚藏菩萨。随其心愿皆得满足，或见授与仙神妙药，或见授与菩提之记，或现前问来，随其乞愿皆得菩萨等位。</p>
  <p>“复有一法，右绕菩提树像，行道念诵满一百万遍，即见佛、菩萨、罗汉为其说法，意欲随菩萨即得随从，所求如愿，乃至现身成大咒仙，即得往诣十方净土，历事诸佛得闻妙法。</p>
  <p>“复有一法，若乞食时常持此陀罗尼，不为恶人、恶狗等类之所侵害，乞食易得。</p>
  <p>“复有一法，若在塔前，或佛像前，或舍利塔前，诵持此陀罗尼三十万遍。复于白月一日至十五日，设大供养，一日一夜不食。正念诵时，得见金刚藏菩萨，即将是人往自宫中。</p>
  <p>“复有一法，若有王难，被系闭枷锁禁其身者，诵此陀罗尼，即得解脱。</p>
  <p>“复有一法，若于转法轮塔前，或佛生处塔前，或佛从忉利天下宝阶塔前，或舍利塔前，于如是等诸塔之前，念诵右绕满七七日，即见阿钵罗是多菩萨及呵利底菩萨。随其所愿皆悉满足，若须仙药即便授与，复为说法示菩提道。</p>
  <p>“若有诵此陀罗尼者，乃至未坐道场，一切菩萨为其胜友。又此准提大明陀罗尼，诸佛菩萨所说，为利益一切众生无边菩提道场故。若有薄福众生，无有少善根者，无有根器之者，无有菩提分者，是人若得闻此准提大明陀罗尼，若读一遍即得菩提分根器芽生，何况诵持常不懈废！由此善根速成佛种，无量功德皆悉成就，无量众生远离尘垢，决定成就阿耨菩提。”</p>
</body></html>