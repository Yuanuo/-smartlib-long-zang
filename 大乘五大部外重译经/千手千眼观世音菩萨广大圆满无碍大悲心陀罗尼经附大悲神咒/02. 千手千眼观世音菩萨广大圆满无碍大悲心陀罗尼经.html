<!doctype html>
<html id="z3IBTtVRj" data-ver="1221">
 <head>
  <meta charset="utf-8">
  <meta author="伽梵达摩">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">千手千眼观世音菩萨广大圆满无碍大悲心陀罗尼经</h1>
  <p id="a2"></p>
  <p id="a3">如是我闻：<a id="a-4"></a>一时，<a id="a-5"></a>释迦牟尼佛在补陀落迦山观世音宫殿宝庄严道场中，<a id="a-6"></a>坐宝师子座。<a id="a-7"></a>其座纯以无量杂摩尼宝而用庄严，<a id="a-8"></a>百宝幢旛周匝悬列。<a id="a-9"></a>尔时，<a id="a-A"></a>如来于彼座上，<a id="a-B"></a>将欲演说总持陀罗尼故，<a id="a-C"></a>与无央数菩萨摩诃萨俱。<a id="a-D"></a>其名曰：<a id="a-E"></a>总持王菩萨、<a id="a-F"></a>宝王菩萨、<a id="a-G"></a>药王菩萨、<a id="a-H"></a>药上菩萨、<a id="a-I"></a>观世音菩萨、<a id="a-J"></a>大势至菩萨、<a id="a-K"></a>华严菩萨、<a id="a-L"></a>大庄严菩萨、<a id="a-M"></a>宝藏菩萨、<a id="a-N"></a>德藏菩萨、<a id="a-O"></a>金刚藏菩萨、<a id="a-P"></a>虚空藏菩萨、<a id="a-Q"></a>弥勒菩萨、<a id="a-R"></a>普贤菩萨、<a id="a-S"></a>文殊师利菩萨。<a id="a-T"></a>如是等菩萨摩诃萨，<a id="a-U"></a>皆是灌顶大法王子。<a id="a-V"></a>又与无量无数大声闻僧，<a id="a-W"></a>皆行阿罗汉，<a id="a-X"></a>十地摩诃迦葉而为上首。<a id="a-Y"></a>又与无量梵摩罗天，<a id="a-Z"></a>善吒梵摩而为上首。<a id="a-a"></a>又与无量欲界诸天子俱，<a id="a-b"></a>瞿婆伽天子而为上首。<a id="a-c"></a>又与无量护世四王俱，<a id="a-d"></a>提头赖吒而为上首。<a id="a-e"></a>又与无量天、<a id="a-f"></a>龙、<a id="a-g"></a>夜叉、<a id="a-h"></a>乾闼婆、<a id="a-i"></a>阿修罗、<a id="a-j"></a>迦楼罗、<a id="a-k"></a>紧那罗、<a id="a-l"></a>摩睺罗伽、<a id="a-m"></a>人非人等俱，<a id="a-n"></a>天德大龙王而为上首。<a id="a-o"></a>又与无量欲界诸天女俱，<a id="a-p"></a>童目天女而为上首。<a id="a-q"></a>又与无量虚空神，<a id="a-r"></a>江海神、<a id="a-s"></a>泉源神、<a id="a-t"></a>河沼神、<a id="a-u"></a>药草神、<a id="a-v"></a>树林神、<a id="a-w"></a>舍宅神、<a id="a-x"></a>水神、<a id="a-y"></a>火神、<a id="a-z"></a>地神、<a id="a-10"></a>风神、<a id="a-11"></a>土神、<a id="a-12"></a>山神、<a id="a-13"></a>石神、<a id="a-14"></a>宫殿等神，<a id="a-15"></a>皆来集会。</p>
  <p id="a16">时观世音菩萨，<a id="a-17"></a>于大会中密放神通，<a id="a-18"></a>光明照曜十方刹土，<a id="a-19"></a>及此三千大千世界，<a id="a-1A"></a>皆作金色。<a id="a-1B"></a>天宫、<a id="a-1C"></a>龙宫、<a id="a-1D"></a>诸尊神宫皆悉震动，<a id="a-1E"></a>江河大海、<a id="a-1F"></a>铁围山、<a id="a-1G"></a>须弥山、<a id="a-1H"></a>土山、<a id="a-1I"></a>黑山亦皆大动。<a id="a-1J"></a>日月珠火、<a id="a-1K"></a>星宿之光皆悉不现。<a id="a-1L"></a>于是总持王菩萨，<a id="a-1M"></a>见此希有之相，<a id="a-1N"></a>怪未曾有，<a id="a-1O"></a>即从座起，<a id="a-1P"></a>叉手合掌，<a id="a-1Q"></a>以偈问佛：<a id="a-1R"></a>“如此神通之相，<a id="a-1S"></a>是谁所放？<a id="a-1T"></a>”以偈问曰：</p>
  <p id="a1U">“谁于今日成正觉，<a id="a-1V"></a>　普放如是大光明，</p>
  <p id="a1W">十方刹土皆金色，<a id="a-1X"></a>　三千世界亦复然？</p>
  <p id="a1Y">谁于今日得自在，<a id="a-1Z"></a>　演放希有大神力，</p>
  <p id="a1a">无边佛国皆震动，<a id="a-1b"></a>　龙神宫殿悉不安？</p>
  <p id="a1c">今此大众咸有疑，<a id="a-1d"></a>　不测因缘是谁力，</p>
  <p id="a1e">为佛菩萨大声闻，<a id="a-1f"></a>　为梵魔天诸释等？</p>
  <p id="a1g">唯愿世尊大慈悲，<a id="a-1h"></a>　说此神通所由以！<a id="a-1i"></a>”</p>
  <p id="a1j">佛告总持王菩萨言：<a id="a-1k"></a>“善男子，<a id="a-1l"></a>汝等当知，<a id="a-1m"></a>今此会中有一菩萨摩诃萨，<a id="a-1n"></a>名曰观世音自在，<a id="a-1o"></a>从无量劫来成就大慈大悲，<a id="a-1p"></a>善能修习无量陀罗尼门，<a id="a-1q"></a>为欲安乐诸众生故，<a id="a-1r"></a>密放如是大神通力。<a id="a-1s"></a>”</p>
  <p id="a1t">佛说是语已，<a id="a-1u"></a>尔时观世音菩萨，<a id="a-1v"></a>从座而起，<a id="a-1w"></a>整理衣服，<a id="a-1x"></a>向佛合掌，<a id="a-1y"></a>白佛言：<a id="a-1z"></a>“世尊，<a id="a-20"></a>我有大悲心陀罗尼咒，<a id="a-21"></a>今当欲说。<a id="a-22"></a>为诸众生得安乐故，<a id="a-23"></a>除一切病故，<a id="a-24"></a>得寿命故，<a id="a-25"></a>得富饶故，<a id="a-26"></a>灭除一切恶业重罪故，<a id="a-27"></a>离障难故，<a id="a-28"></a>增长一切白法诸功德故，<a id="a-29"></a>成就一切诸善根故，<a id="a-2A"></a>远离一切诸怖畏故，<a id="a-2B"></a>速能满足一切诸希求故。<a id="a-2C"></a>惟愿世尊，<a id="a-2D"></a>慈哀听许。<a id="a-2E"></a>”</p>
  <p id="a2F">佛言：<a id="a-2G"></a>“善男子，<a id="a-2H"></a>汝大慈悲安乐众生欲说神咒，<a id="a-2I"></a>今正是时，<a id="a-2J"></a>宜应速说。<a id="a-2K"></a>如来随喜，<a id="a-2L"></a>诸佛亦然。<a id="a-2M"></a>”</p>
  <p id="a2N">观世音菩萨重白佛言：<a id="a-2O"></a>“世尊，<a id="a-2P"></a>我念过去无量亿劫，<a id="a-2Q"></a>有佛出世，<a id="a-2R"></a>名曰千光王静住如来。<a id="a-2S"></a>彼佛世尊怜念我故，<a id="a-2T"></a>及为一切诸众生故，<a id="a-2U"></a>说此广大圆满无碍大悲心陀罗尼，<a id="a-2V"></a>以金色手摩我顶上，<a id="a-2W"></a>作如是言：<a id="a-2X"></a>‘善男子，<a id="a-2Y"></a>汝当持此心咒，<a id="a-2Z"></a>普为未来恶世一切众生作大利乐。<a id="a-2a"></a>’我于是时始住初地，<a id="a-2b"></a>一闻此咒故超第八地。<a id="a-2c"></a>我时心欢喜故，<a id="a-2d"></a>即发誓言：<a id="a-2e"></a>‘若我当来堪能利益安乐一切众生者，<a id="a-2f"></a>令我即时身生千手千眼具足。<a id="a-2g"></a>’发是愿已，<a id="a-2h"></a>应时身上千手千眼悉皆具足，<a id="a-2i"></a>十方大地六种震动，<a id="a-2j"></a>十方千佛悉放光明照触我身，<a id="a-2k"></a>及照十方无边世界。<a id="a-2l"></a>从是已后，<a id="a-2m"></a>复于无量佛所无量会中重更得闻，<a id="a-2n"></a>亲承受持是陀罗尼，<a id="a-2o"></a>复生欢喜踊跃无量，<a id="a-2p"></a>便得超越无数亿劫微细生死。<a id="a-2q"></a>从是已来，<a id="a-2r"></a>常所诵持，<a id="a-2s"></a>未曾废忘。<a id="a-2t"></a>由持此咒故，<a id="a-2u"></a>所生之处恒在佛前，<a id="a-2v"></a>莲华化生不受胎藏之身。<a id="a-2w"></a>若有比丘、<a id="a-2x"></a>比丘尼、<a id="a-2y"></a>优婆塞、<a id="a-2z"></a>优婆夷、<a id="a-30"></a>童男、<a id="a-31"></a>童女欲诵持者，<a id="a-32"></a>于诸众生起慈悲心，<a id="a-33"></a>先当从我发如是愿：</p>
  <p id="a34">“南无大悲观世音，<a id="a-35"></a>　愿我速知一切法；</p>
  <p id="a36">南无大悲观世音，<a id="a-37"></a>　愿我早得智慧眼。</p>
  <p id="a38">南无大悲观世音，<a id="a-39"></a>　愿我速度一切众；</p>
  <p id="a3A">南无大悲观世音，<a id="a-3B"></a>　愿我早得善方便。</p>
  <p id="a3C">南无大悲观世音，<a id="a-3D"></a>　愿我速乘般若船；</p>
  <p id="a3E">南无大悲观世音，<a id="a-3F"></a>　愿我早得越苦海。</p>
  <p id="a3G">南无大悲观世音，<a id="a-3H"></a>　愿我速得戒定道；</p>
  <p id="a3I">南无大悲观世音，<a id="a-3J"></a>　愿我早登涅槃山。</p>
  <p id="a3K">南无大悲观世音，<a id="a-3L"></a>　愿我速会无为舍；</p>
  <p id="a3M">南无大悲观世音，<a id="a-3N"></a>　愿我早同法性身。</p>
  <p id="a3O">“我若向刀山，<a id="a-3P"></a>　刀山自摧折；</p>
  <p id="a3Q">我若向火汤，<a id="a-3R"></a>　火汤自消灭；</p>
  <p id="a3S">我若向地狱，<a id="a-3T"></a>　地狱自枯竭；</p>
  <p id="a3U">我若向饿鬼，<a id="a-3V"></a>　饿鬼自饱满；</p>
  <p id="a3W">我若向修罗，<a id="a-3X"></a>　恶心自调伏；</p>
  <p id="a3Y">我若向畜生，<a id="a-3Z"></a>　自得大智慧。</p>
  <p id="a3a">“发是愿已，<a id="a-3b"></a>至心称念我之名字，<a id="a-3c"></a>亦应专念我本师阿弥陀如来，<a id="a-3d"></a>然后即当诵此陀罗尼神咒，<a id="a-3e"></a>一宿诵满五遍，<a id="a-3f"></a>除灭身中百千万亿劫生死重罪。<a id="a-3g"></a>”</p>
  <p id="a3h">观世音菩萨复白佛言：<a id="a-3i"></a>“世尊，<a id="a-3j"></a>若诸人天诵持大悲章句者，<a id="a-3k"></a>临命终时，<a id="a-3l"></a>十方诸佛皆来授手，<a id="a-3m"></a>欲生何等佛上，<a id="a-3n"></a>随愿皆得往生。<a id="a-3o"></a>”</p>
  <p id="a3p">复白佛言：<a id="a-3q"></a>“世尊，<a id="a-3r"></a>若诸众生，<a id="a-3s"></a>诵持大悲神咒，<a id="a-3t"></a>堕三恶道者，<a id="a-3u"></a>我誓不成正觉。<a id="a-3v"></a>诵持大悲神咒者，<a id="a-3w"></a>若不生诸佛国者，<a id="a-3x"></a>我誓不成正觉。<a id="a-3y"></a>诵持大悲神咒者，<a id="a-3z"></a>若不得无量三昧辩才者，<a id="a-40"></a>我誓不成正觉。<a id="a-41"></a>诵持大悲神咒者，<a id="a-42"></a>于现在生中一切所求若不果遂者，<a id="a-43"></a>不得为大悲心陀罗尼也。<a id="a-44"></a>唯除不善，<a id="a-45"></a>除不至诚。</p>
  <p id="a46">“若诸女人厌贱女身欲成男子身，<a id="a-47"></a>诵持大悲陀罗尼章句，<a id="a-48"></a>若不转女身成男子身者，<a id="a-49"></a>我誓不成正觉。<a id="a-4A"></a>生少疑心者，<a id="a-4B"></a>必不果遂也。</p>
  <p id="a4C">“若诸众生侵损常住饮食财物，<a id="a-4D"></a>千佛出世不通忏悔，<a id="a-4E"></a>纵忏亦不除灭，<a id="a-4F"></a>今诵大悲神咒即得除灭。<a id="a-4G"></a>若侵损食用常住饮食财物，<a id="a-4H"></a>要对十方师忏谢，<a id="a-4I"></a>然始除灭。<a id="a-4J"></a>今诵大悲陀罗尼时，<a id="a-4K"></a>十方师即来为作证明，<a id="a-4L"></a>一切罪障悉皆消灭。<a id="a-4M"></a>一切十恶五逆、<a id="a-4N"></a>谤人谤法、<a id="a-4O"></a>破斋破戒、<a id="a-4P"></a>破塔坏寺、<a id="a-4Q"></a>偷僧祇物、<a id="a-4R"></a>污净梵行，<a id="a-4S"></a>如是等一切恶业重罪悉皆灭尽。<a id="a-4T"></a>唯除一事，<a id="a-4U"></a>于咒生疑者，<a id="a-4V"></a>乃至小罪轻业亦不得灭，<a id="a-4W"></a>何况重罪！<a id="a-4X"></a>虽不即灭重罪，<a id="a-4Y"></a>犹能远作菩提之因。<a id="a-4Z"></a>”</p>
  <p id="a4a">复白佛言：<a id="a-4b"></a>“世尊，<a id="a-4c"></a>若诸人天诵持大悲心咒者，<a id="a-4d"></a>得十五种善生，<a id="a-4e"></a>不受十五种恶死也。<a id="a-4f"></a>其恶死者：<a id="a-4g"></a>一者、<a id="a-4h"></a>不令其饥饿困苦死，<a id="a-4i"></a>二者、<a id="a-4j"></a>不为枷禁杖楚死，<a id="a-4k"></a>三者、<a id="a-4l"></a>不为怨家仇对死，<a id="a-4m"></a>四者、<a id="a-4n"></a>不为军阵相杀死，<a id="a-4o"></a>五者、<a id="a-4p"></a>不为豺狼恶兽残害死，<a id="a-4q"></a>六者、<a id="a-4r"></a>不为毒蛇蚖蝎所中死，<a id="a-4s"></a>七者、<a id="a-4t"></a>不为水火焚漂死，<a id="a-4u"></a>八者、<a id="a-4v"></a>不为毒药所中死，<a id="a-4w"></a>九者、<a id="a-4x"></a>不为蛊毒害死，<a id="a-4y"></a>十者、<a id="a-4z"></a>不为狂乱失念死，<a id="a-50"></a>十一者、<a id="a-51"></a>不为山树崖岸坠落死，<a id="a-52"></a>十二者、<a id="a-53"></a>不为恶人厌魅死，<a id="a-54"></a>十三者、<a id="a-55"></a>不为邪神恶鬼得便死，<a id="a-56"></a>十四者、<a id="a-57"></a>不为恶病缠身死，<a id="a-58"></a>十五者、<a id="a-59"></a>不为非分自害死。<a id="a-5A"></a>诵持大悲神咒者，<a id="a-5B"></a>不被如是十五种恶死也。</p>
  <p id="a5C">“得十五种善生者：<a id="a-5D"></a>一者、<a id="a-5E"></a>所生之处常逢善王，<a id="a-5F"></a>二者、<a id="a-5G"></a>常生善国，<a id="a-5H"></a>三者、<a id="a-5I"></a>常值好时，<a id="a-5J"></a>四者、<a id="a-5K"></a>常逢善友，<a id="a-5L"></a>五者、<a id="a-5M"></a>身根常得具足，<a id="a-5N"></a>六者、<a id="a-5O"></a>道心纯熟，<a id="a-5P"></a>七者、<a id="a-5Q"></a>不犯禁戒，<a id="a-5R"></a>八者、<a id="a-5S"></a>所有眷属恩义和顺，<a id="a-5T"></a>九者、<a id="a-5U"></a>资具财食常得丰足，<a id="a-5V"></a>十者、<a id="a-5W"></a>恒得他人恭敬扶接，<a id="a-5X"></a>十一者、<a id="a-5Y"></a>所有财宝无他劫夺，<a id="a-5Z"></a>十二者、<a id="a-5a"></a>意欲所求皆悉称遂，<a id="a-5b"></a>十三者、<a id="a-5c"></a>龙天善神恒常拥卫，<a id="a-5d"></a>十四者、<a id="a-5e"></a>所生之处见佛闻法，<a id="a-5f"></a>十五者、<a id="a-5g"></a>所闻正法悟甚深义。<a id="a-5h"></a>若有诵持大悲心陀罗尼者，<a id="a-5i"></a>得如是等十五种善生也。<a id="a-5j"></a>一切天人应常诵持，<a id="a-5k"></a>勿生懈怠。<a id="a-5l"></a>”</p>
  <p id="a5m">观世音菩萨说是语已，<a id="a-5n"></a>于众会前合掌正住，<a id="a-5o"></a>于诸众生起大悲心，<a id="a-5p"></a>开颜含笑，<a id="a-5q"></a>即说如是广大圆满无碍大悲心大陀罗尼神妙章句陀罗尼曰：</p>
  <p id="a5r">“南无喝啰怛那哆啰夜㖿(一)南无阿唎㖿(二)婆卢羯帝烁钵啰㖿(三)菩提萨跢婆㖿(四)摩诃萨跢婆㖿(五)摩诃迦卢尼迦㖿(六)唵(上声七)萨皤啰罚曳(八)数怛那怛写(九)南无悉吉利埵伊蒙阿唎㖿(十)婆卢吉帝室佛啰㘄驮婆(十一)南无那啰谨墀(十二)醯唎摩诃皤哆沙咩(羊鸣音十三)萨婆阿他豆输朋(十四)阿逝孕(十五)萨婆萨哆那摩婆伽(十六)摩罚特豆(十七)怛侄他(十八)唵阿婆卢醯(十九)卢迦帝(二十)迦罗帝(二十一)夷醯唎(二十二)摩诃菩提萨埵(二十三)萨婆萨婆(二十四)摩罗摩罗(二十五)摩醯摩醯唎驮孕(二十六)俱卢俱卢羯懞(二十七)度卢度卢罚阇耶帝(二十八)摩诃罚阇耶帝(二十九)陀罗陀罗(三十)地利尼(三十一)室佛啰耶(三十二)遮罗遮罗(三十三)摩摩罚摩啰(三十四)穆帝囇(三十五)伊醯移醯(三十六)室那室那(三十七)阿啰嘇佛啰舍利(三十八)罚沙罚嘇(三十九)佛罗舍耶(四十)呼嚧呼嚧摩啰(四十一)呼嚧呼嚧醯利(四十二)娑啰娑啰(四十三)悉利悉利(四十四)苏嚧苏嚧(四十五)菩提夜菩提夜(四十六)菩驮夜菩驮夜(四十七)弥帝利夜(四十八)那啰谨墀(四十九)地唎瑟尼那(五十)波夜摩那(五十一)娑婆诃(五十二)悉陀夜(五十三)娑婆诃(五十四)摩诃悉陀夜(五十五)娑婆诃(五十六)悉陀喻艺(五十七)室皤啰耶(五十八)娑婆诃(五十九)那啰谨墀(六十)娑婆诃(六十一)摩啰那啰(六十二)娑婆诃(六十三)悉啰僧阿穆佉耶(六十四)娑婆诃(六十五)娑婆摩诃阿悉陀夜(六十六)娑婆诃(六十七)者吉啰阿悉陀夜(六十八)娑婆诃(六十九)波陀摩羯悉哆夜(七十)娑婆诃(七十一)那啰谨墀皤伽啰㖿(七十二)娑婆诃(七十三)摩婆利胜羯啰夜(七十四)娑婆诃(七十五)南无喝啰怛那哆啰夜耶(七十六)南无阿唎㖿(七十七)婆嚧吉帝(七十八)烁皤啰夜(七十九)娑婆诃(八十)唵悉殿都曼哆啰钵驮耶(八十一)娑婆诃(八十二)。<a id="a-5s"></a>”</p>
  <p id="a5t">观世音菩萨说此咒已，<a id="a-5u"></a>大地六变震动，<a id="a-5v"></a>天雨宝华缤纷而下，<a id="a-5w"></a>十方诸佛悉皆欢喜，<a id="a-5x"></a>天魔外道恐怖毛竖。<a id="a-5y"></a>一切众会皆获果证，<a id="a-5z"></a>或得须陀洹果，<a id="a-60"></a>或得斯陀含果，<a id="a-61"></a>或得阿那含果，<a id="a-62"></a>或得阿罗汉果者，<a id="a-63"></a>或得一地、<a id="a-64"></a>二地、<a id="a-65"></a>三地、<a id="a-66"></a>四地、<a id="a-67"></a>五地乃至十地者。<a id="a-68"></a>无量众生发菩提心。</p>
  <p id="a69">尔时，<a id="a-6A"></a>大梵天王从座而起，<a id="a-6B"></a>整理衣服，<a id="a-6C"></a>合掌恭敬，<a id="a-6D"></a>白观世音菩萨言：<a id="a-6E"></a>“善哉！<a id="a-6F"></a>大士，<a id="a-6G"></a>我从昔来经无量佛会，<a id="a-6H"></a>闻种种法种种陀罗尼，<a id="a-6I"></a>未曾闻说如此无碍大悲心大悲陀罗尼神妙章句。<a id="a-6J"></a>唯愿大士，<a id="a-6K"></a>为我说此陀罗尼形貌状相，<a id="a-6L"></a>我等大众愿乐欲闻。<a id="a-6M"></a>”</p>
  <p id="a6N">观世音菩萨告梵王言：<a id="a-6O"></a>“汝为方便利益一切众生故，<a id="a-6P"></a>作如是问。<a id="a-6Q"></a>汝今善听，<a id="a-6R"></a>吾为汝等略说少耳。<a id="a-6S"></a>”</p>
  <p id="a6T">观世音菩萨言：<a id="a-6U"></a>“大慈悲心是，<a id="a-6V"></a>平等心是，<a id="a-6W"></a>无为心是，<a id="a-6X"></a>无染著心是，<a id="a-6Y"></a>空观心是，<a id="a-6Z"></a>恭敬心是，<a id="a-6a"></a>卑下心是，<a id="a-6b"></a>无杂乱心、<a id="a-6c"></a>无见取心是，<a id="a-6d"></a>无上菩提心是。<a id="a-6e"></a>当知如是等心，<a id="a-6f"></a>即是陀罗尼相貌，<a id="a-6g"></a>汝当依此而修行之。<a id="a-6h"></a>”</p>
  <p id="a6i">大梵王言：<a id="a-6j"></a>“我等大众今始识此陀罗尼相貌，<a id="a-6k"></a>从今受持，<a id="a-6l"></a>不敢忘失。<a id="a-6m"></a>”</p>
  <p id="a6n">观世音言：<a id="a-6o"></a>“若善男子、<a id="a-6p"></a>善女人，<a id="a-6q"></a>诵持此神咒者，<a id="a-6r"></a>发广大菩提心，<a id="a-6s"></a>誓度一切众生，<a id="a-6t"></a>身持斋戒，<a id="a-6u"></a>于诸众生起平等心，<a id="a-6v"></a>常诵此咒莫令断绝。<a id="a-6w"></a>住于净室，<a id="a-6x"></a>澡浴清净，<a id="a-6y"></a>著净衣服，<a id="a-6z"></a>悬旛、<a id="a-70"></a>然灯、<a id="a-71"></a>香华、<a id="a-72"></a>百味饮食以用供养，<a id="a-73"></a>制心一处更莫异缘，<a id="a-74"></a>如法诵持。<a id="a-75"></a>是时，<a id="a-76"></a>当有日光菩萨、<a id="a-77"></a>月光菩萨，<a id="a-78"></a>与无量神仙，<a id="a-79"></a>来为作证，<a id="a-7A"></a>益其效验。<a id="a-7B"></a>我时当以千眼照见，<a id="a-7C"></a>千手护持。<a id="a-7D"></a>从是以往，<a id="a-7E"></a>所有世间经书悉能受持，<a id="a-7F"></a>一切外道法术、<a id="a-7G"></a>韦陀典籍亦能通达。<a id="a-7H"></a>诵持此神咒者，<a id="a-7I"></a>世间八万四千种病，<a id="a-7J"></a>悉皆治之，<a id="a-7K"></a>无不差者。<a id="a-7L"></a>亦能使令一切鬼神，<a id="a-7M"></a>降诸天魔，<a id="a-7N"></a>制诸外道。<a id="a-7O"></a>若在山野诵经坐禅，<a id="a-7P"></a>有诸山精杂魅、<a id="a-7Q"></a>魍魉鬼神，<a id="a-7R"></a>横相恼乱心不安定者，<a id="a-7S"></a>诵此咒一遍，<a id="a-7T"></a>是诸鬼神悉皆被缚也。<a id="a-7U"></a>若能如法诵持，<a id="a-7V"></a>于诸众生起慈悲心者，<a id="a-7W"></a>我时当敕一切善神、<a id="a-7X"></a>龙王、<a id="a-7Y"></a>金刚密迹，<a id="a-7Z"></a>常随卫护不离其侧，<a id="a-7a"></a>如护眼睛，<a id="a-7b"></a>如护已命。<a id="a-7c"></a>”说偈敕曰：</p>
  <p id="a7d">“我遣密迹金刚士，<a id="a-7e"></a>　乌刍君荼鸯俱尸，</p>
  <p id="a7f">八部力士赏迦罗，<a id="a-7g"></a>　常当拥护受持者。</p>
  <p id="a7h">我遣摩醯那罗延，<a id="a-7i"></a>　金刚罗陀迦毗罗，</p>
  <p id="a7j">常当拥护受持者。<a id="a-7k"></a>　我遣婆馺娑楼罗，</p>
  <p id="a7l">满善车钵真陀罗，<a id="a-7m"></a>　常当拥护受持者。</p>
  <p id="a7n">我遣萨遮摩和罗，<a id="a-7o"></a>　鸠阑单吒半只罗，</p>
  <p id="a7p">常当拥护受持者。<a id="a-7q"></a>　我遣毕婆伽罗王，</p>
  <p id="a7r">应德毗多萨和罗，<a id="a-7s"></a>　常当拥护受持者。</p>
  <p id="a7t">我遣梵摩三钵罗，<a id="a-7u"></a>　五部净居炎摩罗，</p>
  <p id="a7v">常当拥护受持者。<a id="a-7w"></a>　我遣释王三十三，</p>
  <p id="a7x">大辩功德婆怛那，<a id="a-7y"></a>　常当拥护受持者。</p>
  <p id="a7z">我遣提头赖吒王，<a id="a-80"></a>　神母女等大力众，</p>
  <p id="a81">常当拥护受持者。<a id="a-82"></a>　我遣毗楼勒叉王，</p>
  <p id="a83">毗楼博叉毗沙门，<a id="a-84"></a>　常当拥护受持者。</p>
  <p id="a85">我遣金色孔雀王，<a id="a-86"></a>　二十八部大仙众，</p>
  <p id="a87">常当拥护受持者。<a id="a-88"></a>　我遣摩尼跋陀罗，</p>
  <p id="a89">散支大将弗罗婆，<a id="a-8A"></a>　常当拥护受持者。</p>
  <p id="a8B">我遣难陀跋难陀，<a id="a-8C"></a>　婆伽罗龙伊钵罗，</p>
  <p id="a8D">常当拥护受持者。<a id="a-8E"></a>　我遣修罗乾闼婆，</p>
  <p id="a8F">迦楼紧那摩睺罗，<a id="a-8G"></a>　常当拥护受持者。</p>
  <p id="a8H">我遣水火雷电神，<a id="a-8I"></a>　鸠槃荼王毗舍阇，</p>
  <p id="a8J">常当拥护受持者。</p>
  <p id="a8K">“是诸善神及神龙王、<a id="a-8L"></a>神母女等，<a id="a-8M"></a>各有五百眷属，<a id="a-8N"></a>大力夜叉常随拥护。<a id="a-8O"></a>诵持大悲神咒者，<a id="a-8P"></a>其人若在空山旷野独宿孤眠，<a id="a-8Q"></a>是诸善神番代宿卫辟除灾障。<a id="a-8R"></a>若在深山迷失道路，<a id="a-8S"></a>诵此咒故，<a id="a-8T"></a>善神龙王化作善人，<a id="a-8U"></a>示其正道。<a id="a-8V"></a>若在山林旷野乏少水火，<a id="a-8W"></a>龙王护故，<a id="a-8X"></a>化出水火。<a id="a-8Y"></a>”</p>
  <p id="a8Z">观世音菩萨复为诵持者，<a id="a-8a"></a>说消除灾祸清凉之偈：</p>
  <p id="a8b">“若行旷野山泽中，<a id="a-8c"></a>　逢值虎狼诸恶兽，</p>
  <p id="a8d">蛇蚖精魅魍魉鬼，<a id="a-8e"></a>　闻诵此咒莫能害。</p>
  <p id="a8f">若行江湖沧海间，<a id="a-8g"></a>　毒龙蛟龙摩竭兽，</p>
  <p id="a8h">夜叉罗刹鱼鼋鳖，<a id="a-8i"></a>　闻诵此咒自藏隐。</p>
  <p id="a8j">若逢军阵贼围绕，<a id="a-8k"></a>　或被恶人夺财宝，</p>
  <p id="a8l">至诚称诵大悲咒，<a id="a-8m"></a>　彼起慈心复道归。</p>
  <p id="a8n">若为王官收录身，<a id="a-8o"></a>　囹圄禁闭杻枷锁，</p>
  <p id="a8p">至诚称诵大悲咒，<a id="a-8q"></a>　官自开恩释放还。</p>
  <p id="a8r">若入野道蛊毒家，<a id="a-8s"></a>　饮食有药欲相害，</p>
  <p id="a8t">至诚称诵大悲咒，<a id="a-8u"></a>　毒药变成甘露浆。</p>
  <p id="a8v">女人临难生产时，<a id="a-8w"></a>　邪魔遮障苦难忍，</p>
  <p id="a8x">至诚称诵大悲咒，<a id="a-8y"></a>　鬼神退散安乐生。</p>
  <p id="a8z">恶龙疫鬼行毒气，<a id="a-90"></a>　热病侵陵命欲终，</p>
  <p id="a91">至心称诵大悲咒，<a id="a-92"></a>　疫病消除寿命长。</p>
  <p id="a93">龙鬼流行诸毒肿，<a id="a-94"></a>　痈疮脓血痛叵堪，</p>
  <p id="a95">至心称诵大悲咒，<a id="a-96"></a>　三唾毒肿随口消。</p>
  <p id="a97">众生浊恶起不善，<a id="a-98"></a>　厌魅咒诅结怨仇，</p>
  <p id="a99">至心称诵大悲咒，<a id="a-9A"></a>　厌魅还著于本人。</p>
  <p id="a9B">恶生浊乱法灭时，<a id="a-9C"></a>　淫欲火盛心迷倒，</p>
  <p id="a9D">弃背妻婿外贪染，<a id="a-9E"></a>　昼夜邪思无暂停，</p>
  <p id="a9F">若能称诵大悲咒，<a id="a-9G"></a>　淫欲火灭邪心除。</p>
  <p id="a9H">我若广赞咒功力，<a id="a-9I"></a>　一劫称扬无尽期。<a id="a-9J"></a>”</p>
  <p id="a9K">尔时，<a id="a-9L"></a>观世音菩萨告梵天言：<a id="a-9M"></a>“诵此咒五遍，<a id="a-9N"></a>取五色线作索。<a id="a-9O"></a>咒二十一遍结，<a id="a-9P"></a>作二十一结系项。<a id="a-9Q"></a>此陀罗尼，<a id="a-9R"></a>是过去九十九亿恒河沙诸佛所说。<a id="a-9S"></a>彼等诸佛，<a id="a-9T"></a>为诸行人修行六度未满足者，<a id="a-9U"></a>速令满足故；<a id="a-9V"></a>未发菩提心者，<a id="a-9W"></a>速令发心故；<a id="a-9X"></a>若声闻人未证果者，<a id="a-9Y"></a>速令证故；<a id="a-9Z"></a>若三千大千世界内，<a id="a-9a"></a>诸神仙人未发无上菩提心者，<a id="a-9b"></a>令速发心故；<a id="a-9c"></a>若诸众生未得大乘信根者，<a id="a-9d"></a>以此陀罗尼威神力故，<a id="a-9e"></a>令其大乘种子法芽增长；<a id="a-9f"></a>以我方便慈悲力故，<a id="a-9g"></a>令其所须，<a id="a-9h"></a>皆得成办。<a id="a-9i"></a>又三千大千世界，<a id="a-9j"></a>幽隐闇处三塗众生，<a id="a-9k"></a>闻我此咒，<a id="a-9l"></a>皆得离苦。<a id="a-9m"></a>有诸菩萨未阶初住者速令得故，<a id="a-9n"></a>乃至令得十住地故，<a id="a-9o"></a>又令得到佛地故，<a id="a-9p"></a>自然成就三十二相、<a id="a-9q"></a>八十随形好。<a id="a-9r"></a>若声闻人闻此陀罗尼一经耳者，<a id="a-9s"></a>修行书写此陀罗尼者，<a id="a-9t"></a>以质直心如法而住者，<a id="a-9u"></a>四沙门果，<a id="a-9v"></a>不求自得。<a id="a-9w"></a>若三千大千世界内，<a id="a-9x"></a>山河石壁、<a id="a-9y"></a>四大海水，<a id="a-9z"></a>能令涌沸。<a id="a-A0"></a>须弥山及铁围山，<a id="a-A1"></a>能令摇动，<a id="a-A2"></a>又令碎如微尘。<a id="a-A3"></a>其中众生，<a id="a-A4"></a>悉令发无上菩提心。</p>
  <p id="aA5">“若诸众生现世求愿者，<a id="a-A6"></a>于三七日净持斋戒，<a id="a-A7"></a>诵此陀罗尼，<a id="a-A8"></a>必果所愿。<a id="a-A9"></a>从生死际至生死际，<a id="a-AA"></a>一切恶业并皆灭尽。<a id="a-AB"></a>三千大千世界内，<a id="a-AC"></a>一切诸佛、<a id="a-AD"></a>菩萨、<a id="a-AE"></a>梵、<a id="a-AF"></a>释、<a id="a-AG"></a>四天王、<a id="a-AH"></a>神仙、<a id="a-AI"></a>龙王悉皆证知。<a id="a-AJ"></a>若诸人天诵持此陀罗尼者，<a id="a-AK"></a>其人若在江河大海中沐浴，<a id="a-AL"></a>其中众生得此人浴身之水沾著其身，<a id="a-AM"></a>一切恶业重罪悉皆消灭，<a id="a-AN"></a>即得转生他方净土，<a id="a-AO"></a>莲华化生，<a id="a-AP"></a>不受胎身、<a id="a-AQ"></a>湿卵之身，<a id="a-AR"></a>何况受持读诵者！<a id="a-AS"></a>若诵持者行于道路，<a id="a-AT"></a>大风时来吹此人身毛发衣服，<a id="a-AU"></a>余风下过诸类众生，<a id="a-AV"></a>得其人飃身风吹著身者，<a id="a-AW"></a>一切重罪恶业并皆灭尽，<a id="a-AX"></a>更不受三恶道报，<a id="a-AY"></a>常生佛前。<a id="a-AZ"></a>当知受持者，<a id="a-Aa"></a>福德果报不可思议。</p>
  <p id="aAb">“诵持此陀罗尼者，<a id="a-Ac"></a>口中所出言音若善若恶，<a id="a-Ad"></a>一切天魔外道、<a id="a-Ae"></a>天龙鬼神闻者，<a id="a-Af"></a>皆是清净法音，<a id="a-Ag"></a>皆于其人起恭敬心，<a id="a-Ah"></a>尊重如佛。<a id="a-Ai"></a>诵持此陀罗尼者，<a id="a-Aj"></a>当知其人即是佛身藏，<a id="a-Ak"></a>九十九亿恒河沙诸佛所爱惜故。<a id="a-Al"></a>当知其人即是光明藏，<a id="a-Am"></a>一切如来光明照故。<a id="a-An"></a>当知其人是慈悲藏，<a id="a-Ao"></a>恒以陀罗尼救众生故。<a id="a-Ap"></a>当知其人是妙法藏，<a id="a-Aq"></a>普摄一切诸陀罗尼门故。<a id="a-Ar"></a>当知其人是禅定藏，<a id="a-As"></a>百千三昧常现前故。<a id="a-At"></a>当知其人是虚空藏，<a id="a-Au"></a>常以空慧观众生故。<a id="a-Av"></a>当知其人是无畏藏，<a id="a-Aw"></a>龙天善神常护持故。<a id="a-Ax"></a>当知其人是妙语藏，<a id="a-Ay"></a>口中陀罗尼音无断绝故。<a id="a-Az"></a>当知其人是常住藏，<a id="a-B0"></a>三灾恶劫不能坏故。<a id="a-B1"></a>当知其人是解脱藏，<a id="a-B2"></a>天魔外道不能稽留故。<a id="a-B3"></a>当知其人是药王藏，<a id="a-B4"></a>常以陀罗尼疗众生病故。<a id="a-B5"></a>当知其人是神通藏，<a id="a-B6"></a>游诸佛国得自在故。<a id="a-B7"></a>其人功德赞不可尽。</p>
  <p id="aB8">“善男子，<a id="a-B9"></a>若复有人，<a id="a-BA"></a>厌世间苦，<a id="a-BB"></a>求长生乐者，<a id="a-BC"></a>在闲净处清净结界，<a id="a-BD"></a>咒衣著，<a id="a-BE"></a>若水、<a id="a-BF"></a>若食、<a id="a-BG"></a>若香、<a id="a-BH"></a>若药皆咒一百八遍，<a id="a-BI"></a>服必得长命。<a id="a-BJ"></a>若能如法结界，<a id="a-BK"></a>依法受持，<a id="a-BL"></a>一切成就。<a id="a-BM"></a>其结界法者，<a id="a-BN"></a>取刀咒二十一遍，<a id="a-BO"></a>划地为界。<a id="a-BP"></a>或取净水咒二十一遍，<a id="a-BQ"></a>散著四方为界。<a id="a-BR"></a>或取白芥子咒二十一遍，<a id="a-BS"></a>掷著四方为界。<a id="a-BT"></a>或以想到处为界，<a id="a-BU"></a>或取净灰咒二十一遍为界。<a id="a-BV"></a>或咒五色线二十一遍，<a id="a-BW"></a>围绕四边为界，<a id="a-BX"></a>皆得。<a id="a-BY"></a>若能如法受持，<a id="a-BZ"></a>自然克果。<a id="a-Ba"></a>若闻此陀罗尼名字者，<a id="a-Bb"></a>尚灭无量劫生死重罪，<a id="a-Bc"></a>何况诵持者！<a id="a-Bd"></a>若得此神咒诵者，<a id="a-Be"></a>当知其人已曾供养无量诸佛，<a id="a-Bf"></a>广种善根。<a id="a-Bg"></a>若能为诸众生拔其苦难，<a id="a-Bh"></a>如法诵持者，<a id="a-Bi"></a>当知其人即是具大悲者，<a id="a-Bj"></a>成佛不久。<a id="a-Bk"></a>所见众生皆悉为诵，<a id="a-Bl"></a>令彼耳闻与作菩提因，<a id="a-Bm"></a>是人功德无量无边赞不可尽。<a id="a-Bn"></a>若能精诚用心，<a id="a-Bo"></a>身持斋戒，<a id="a-Bp"></a>为一切众生忏悔先业之罪，<a id="a-Bq"></a>亦自忏谢无量劫来种种恶业，<a id="a-Br"></a>口中馺馺诵此陀罗尼声声不绝者，<a id="a-Bs"></a>四沙门果，<a id="a-Bt"></a>此生即证。<a id="a-Bu"></a>其利根有慧观方便者，<a id="a-Bv"></a>十地果位，<a id="a-Bw"></a>克获不难。<a id="a-Bx"></a>何况世间小小福报，<a id="a-By"></a>所有求愿无不果遂者也！<a id="a-Bz"></a>若欲使鬼者，<a id="a-C0"></a>取野髑髅净洗，<a id="a-C1"></a>于千眼像前设坛场，<a id="a-C2"></a>以种种香华饮食祭之，<a id="a-C3"></a>日日如是七日，<a id="a-C4"></a>必来现身，<a id="a-C5"></a>随人使令。<a id="a-C6"></a>若欲使四天王者，<a id="a-C7"></a>咒檀香烧之。<a id="a-C8"></a>由此菩萨大悲愿力深重故，<a id="a-C9"></a>亦为此陀罗尼威神广大故。<a id="a-CA"></a>”</p>
  <p id="aCB">佛告阿难：<a id="a-CC"></a>“若有国土灾难起时，<a id="a-CD"></a>是土国王若以正法治国，<a id="a-CE"></a>宽纵人物，<a id="a-CF"></a>不枉众生，<a id="a-CG"></a>赦诸有过，<a id="a-CH"></a>七日七夜身心精进，<a id="a-CI"></a>诵持如是大悲心陀罗尼神咒，<a id="a-CJ"></a>令彼国土一切灾难悉皆除灭，<a id="a-CK"></a>五谷丰登，<a id="a-CL"></a>万姓安乐。<a id="a-CM"></a>又若为于他国怨敌，<a id="a-CN"></a>数来侵扰，<a id="a-CO"></a>百姓不安，<a id="a-CP"></a>大臣谋叛，<a id="a-CQ"></a>疫气流行，<a id="a-CR"></a>水旱不调，<a id="a-CS"></a>日月失度。<a id="a-CT"></a>如是种种灾难起时，<a id="a-CU"></a>当造千眼大悲心像面向西方，<a id="a-CV"></a>以种种香华、<a id="a-CW"></a>幢旛、<a id="a-CX"></a>宝盖或百味饮食至心供养。<a id="a-CY"></a>其王又能七日七夜身心精进，<a id="a-CZ"></a>诵持如是陀罗尼神妙章句，<a id="a-Ca"></a>外国怨敌即自降伏，<a id="a-Cb"></a>各还政治不相扰恼，<a id="a-Cc"></a>国土通同，<a id="a-Cd"></a>慈心相向，<a id="a-Ce"></a>王子百官皆行忠赤，<a id="a-Cf"></a>妃后婇女孝敬向王，<a id="a-Cg"></a>诸龙鬼神拥护其国，<a id="a-Ch"></a>雨泽顺时，<a id="a-Ci"></a>果实丰饶，<a id="a-Cj"></a>人民欢乐。<a id="a-Ck"></a>又若家内遇大恶病，<a id="a-Cl"></a>百怪竞起，<a id="a-Cm"></a>鬼神邪魔耗乱其家，<a id="a-Cn"></a>恶人横造口舌以相谋害，<a id="a-Co"></a>室家大小内外不和者，<a id="a-Cp"></a>当向千眼大悲像前设其坛场，<a id="a-Cq"></a>至心念观世音菩萨，<a id="a-Cr"></a>诵此陀罗尼满其千遍，<a id="a-Cs"></a>如上恶事悉皆消灭，<a id="a-Ct"></a>永得安隐。<a id="a-Cu"></a>”</p>
  <p id="aCv">阿难白佛言：<a id="a-Cw"></a>“世尊，<a id="a-Cx"></a>此咒名何？<a id="a-Cy"></a>云何受持？<a id="a-Cz"></a>”</p>
  <p id="aD0">佛告阿难：<a id="a-D1"></a>“如是神咒有种种名：<a id="a-D2"></a>一名广大圆满，<a id="a-D3"></a>一名无碍大悲，<a id="a-D4"></a>一名救苦陀罗尼，<a id="a-D5"></a>一名延寿陀罗尼，<a id="a-D6"></a>一名灭恶趣陀罗尼，<a id="a-D7"></a>一名破恶业障陀罗尼，<a id="a-D8"></a>一名满愿陀罗尼，<a id="a-D9"></a>一名随心自在陀罗尼，<a id="a-DA"></a>一名速超上地陀罗尼，<a id="a-DB"></a>如是受持。<a id="a-DC"></a>”</p>
  <p id="aDD">阿难白佛言：<a id="a-DE"></a>“世尊，<a id="a-DF"></a>此菩萨摩诃萨名字何等，<a id="a-DG"></a>善能宣说如是陀罗尼？<a id="a-DH"></a>”</p>
  <p id="aDI">佛言：<a id="a-DJ"></a>“此菩萨名观世音自在，<a id="a-DK"></a>亦名捻索，<a id="a-DL"></a>亦名千光眼。<a id="a-DM"></a>善男子，<a id="a-DN"></a>此观世音菩萨，<a id="a-DO"></a>不可思议威神之力，<a id="a-DP"></a>已于过去无量劫中，<a id="a-DQ"></a>已作佛竟，<a id="a-DR"></a>号正法明如来。<a id="a-DS"></a>大悲愿力，<a id="a-DT"></a>为欲发起一切菩萨，<a id="a-DU"></a>安乐成熟诸众生故，<a id="a-DV"></a>现作菩萨。<a id="a-DW"></a>汝等大众、<a id="a-DX"></a>诸菩萨摩诃萨、<a id="a-DY"></a>梵释龙神，<a id="a-DZ"></a>皆应恭敬，<a id="a-Da"></a>莫生轻慢。<a id="a-Db"></a>一切人天常须供养专称名号，<a id="a-Dc"></a>得无量福，<a id="a-Dd"></a>灭无量罪，<a id="a-De"></a>命终往生阿弥陀佛国。<a id="a-Df"></a>”</p>
  <p id="aDg">佛告阿难：<a id="a-Dh"></a>“此观世音菩萨所说神咒，<a id="a-Di"></a>真实不虚。<a id="a-Dj"></a>若欲请此菩萨来，<a id="a-Dk"></a>咒拙具罗香三七遍烧，<a id="a-Dl"></a>菩萨即来(拙具罗香安息香也)。</p>
  <p id="aDm">“若有猫儿所著者，<a id="a-Dn"></a>取弭哩吒那(死猫儿头骨也)烧作灰，<a id="a-Do"></a>和净土泥，<a id="a-Dp"></a>捻作猫儿形，<a id="a-Dq"></a>于千眼像前，<a id="a-Dr"></a>咒镔铁刀子一百八遍，<a id="a-Ds"></a>段段割之亦一百八段，<a id="a-Dt"></a>遍遍一咒一称彼名，<a id="a-Du"></a>即永差不著。</p>
  <p id="aDv">“若为蛊毒所害者，<a id="a-Dw"></a>取药劫布罗(龙脑香也)和拙具罗香各等分，<a id="a-Dx"></a>以井华水一升，<a id="a-Dy"></a>和煎取一升，<a id="a-Dz"></a>于千眼像前，<a id="a-E0"></a>咒一百八遍，<a id="a-E1"></a>服即差。</p>
  <p id="aE2">“若为恶蛇蝎所螫者，<a id="a-E3"></a>取干姜末，<a id="a-E4"></a>咒一七遍，<a id="a-E5"></a>著疮中，<a id="a-E6"></a>立即除差。</p>
  <p id="aE7">“若为恶怨横相谋书者，<a id="a-E8"></a>取净土、<a id="a-E9"></a>或面、<a id="a-EA"></a>或蜡捻作本形，<a id="a-EB"></a>于千眼像前，<a id="a-EC"></a>咒镔铁刀一百八遍，<a id="a-ED"></a>一咒一截一称彼名，<a id="a-EE"></a>烧尽一百八段，<a id="a-EF"></a>彼即欢喜，<a id="a-EG"></a>终身厚重相爱敬。</p>
  <p id="aEH">“若有患眼睛坏者，<a id="a-EI"></a>若青盲眼暗者，<a id="a-EJ"></a>若白晕赤膜无光明者，<a id="a-EK"></a>取诃梨勒果、<a id="a-EL"></a>庵摩勒果、<a id="a-EM"></a>鞞醯勒果三种各一颗，<a id="a-EN"></a>捣破细研。<a id="a-EO"></a>当研时，<a id="a-EP"></a>唯须护净，<a id="a-EQ"></a>莫使新产妇人及猪狗见。<a id="a-ER"></a>口中念佛，<a id="a-ES"></a>以白蜜若人乳汁，<a id="a-ET"></a>和封眼中。<a id="a-EU"></a>著其人乳，<a id="a-EV"></a>要须男孩子母乳，<a id="a-EW"></a>女母乳不成。<a id="a-EX"></a>其药和竟，<a id="a-EY"></a>还须千眼像前，<a id="a-EZ"></a>咒一千八遍。<a id="a-Ea"></a>著眼中满七日，<a id="a-Eb"></a>在深室慎风，<a id="a-Ec"></a>眼睛还生。<a id="a-Ed"></a>青盲白晕者，<a id="a-Ee"></a>光奇盛也。</p>
  <p id="aEf">“若患疟病著者，<a id="a-Eg"></a>取虎、<a id="a-Eh"></a>豹、<a id="a-Ei"></a>豺狼皮，<a id="a-Ej"></a>咒三七遍，<a id="a-Ek"></a>披著身上即差。<a id="a-El"></a>师子皮最上。</p>
  <p id="aEm">“若被蛇螫，<a id="a-En"></a>取被螫人结[月+寧]，<a id="a-Eo"></a>咒三七遍，<a id="a-Ep"></a>著疮中即差。</p>
  <p id="aEq">“若患恶疟入心闷绝欲死者，<a id="a-Er"></a>取桃胶一颗，<a id="a-Es"></a>大小亦如桃颗，<a id="a-Et"></a>清水一升和煎，<a id="a-Eu"></a>取半升咒七遍，<a id="a-Ev"></a>顿服尽即差。<a id="a-Ew"></a>其药莫使妇人煎。</p>
  <p id="aEx">“若患传尸鬼气伏尸连病者，<a id="a-Ey"></a>取拙具罗香，<a id="a-Ez"></a>咒三七遍，<a id="a-F0"></a>烧熏鼻孔中。<a id="a-F1"></a>又取七丸如免粪，<a id="a-F2"></a>咒三七遍，<a id="a-F3"></a>吞即差。<a id="a-F4"></a>慎酒、<a id="a-F5"></a>肉、<a id="a-F6"></a>五辛及恶骂。</p>
  <p id="aF7">“若取摩那屎罗(雄黄是也)和白芥子印成盐，<a id="a-F8"></a>咒三七遍，<a id="a-F9"></a>于病儿床下烧。<a id="a-FA"></a>其作病儿，<a id="a-FB"></a>即魔掣迸走，<a id="a-FC"></a>不敢住也。</p>
  <p id="aFD">“若患耳聋者，<a id="a-FE"></a>咒胡麻油，<a id="a-FF"></a>著耳中即差。</p>
  <p id="aFG">“若患一边偏风、<a id="a-FH"></a>耳鼻不通、<a id="a-FI"></a>手脚不随者，<a id="a-FJ"></a>取胡麻油煎青木香，<a id="a-FK"></a>咒三七遍，<a id="a-FL"></a>摩拭身上，<a id="a-FM"></a>永得除差。<a id="a-FN"></a>又方取纯牛酥，<a id="a-FO"></a>咒三七遍，<a id="a-FP"></a>摩亦差。</p>
  <p id="aFQ">“若患难产者，<a id="a-FR"></a>取胡麻油，<a id="a-FS"></a>咒三七遍，<a id="a-FT"></a>摩产妇脐中及玉门中，<a id="a-FU"></a>即易生。</p>
  <p id="aFV">“若妇人怀妊，<a id="a-FW"></a>子死腹中，<a id="a-FX"></a>取阿波末利伽草(牛膝草也)一大两，<a id="a-FY"></a>清水二升和煎取一升，<a id="a-FZ"></a>咒三七遍，<a id="a-Fa"></a>服即出，<a id="a-Fb"></a>一无苦痛。<a id="a-Fc"></a>胎衣不出者，<a id="a-Fd"></a>亦服此药即差。</p>
  <p id="aFe">“若卒患心痛不可忍者，<a id="a-Ff"></a>名遁尸疰，<a id="a-Fg"></a>取君柱鲁香(薰陆香)乳头成者一颗，<a id="a-Fh"></a>咒三七遍，<a id="a-Fi"></a>口中嚼咽不限多少，<a id="a-Fj"></a>令变吐即差。<a id="a-Fk"></a>慎五辛酒肉。</p>
  <p id="aFl">“若被火烧疮，<a id="a-Fm"></a>取热瞿摩夷(乌牛屎也)，<a id="a-Fn"></a>咒三七遍，<a id="a-Fo"></a>涂疮上即差。</p>
  <p id="aFp">“若患蛔虫咬心，<a id="a-Fq"></a>取骨鲁末遮(白马尿也)半升，<a id="a-Fr"></a>咒三七遍，<a id="a-Fs"></a>服即差。<a id="a-Ft"></a>重者一升。<a id="a-Fu"></a>虫如綟索出来。</p>
  <p id="aFv">“若患丁疮者，<a id="a-Fw"></a>取凌锁叶捣取汁，<a id="a-Fx"></a>咒三七遍，<a id="a-Fy"></a>沥著疮上，<a id="a-Fz"></a>即拔根出立差。</p>
  <p id="aG0">“若患蝇螫眼中，<a id="a-G1"></a>骨鲁怛佉(新驴屎也)滤取汁，<a id="a-G2"></a>咒三七遍，<a id="a-G3"></a>夜卧著眼中即差。</p>
  <p id="aG4">“若患腹中痛，<a id="a-G5"></a>和井华水和印成盐三七颗，<a id="a-G6"></a>咒三七遍，<a id="a-G7"></a>服半升即差。</p>
  <p id="aG8">“若患赤眼者，<a id="a-G9"></a>及眼中有努肉及有翳者，<a id="a-GA"></a>取奢奢弥叶(苟杞叶也)捣滤取汁，<a id="a-GB"></a>咒三七遍，<a id="a-GC"></a>浸青钱一宿，<a id="a-GD"></a>更咒七遍，<a id="a-GE"></a>著眼中即差。</p>
  <p id="aGF">“若患畏夜不安恐怖出入惊怕者，<a id="a-GG"></a>取白线作索，<a id="a-GH"></a>咒三七遍，<a id="a-GI"></a>作二十一结系项，<a id="a-GJ"></a>恐怖即除。<a id="a-GK"></a>非但除怖，<a id="a-GL"></a>亦得灭罪。</p>
  <p id="aGM">“若家内横起灾难者，<a id="a-GN"></a>取石榴枝寸截一千八段，<a id="a-GO"></a>两头涂酥酪蜜，<a id="a-GP"></a>一咒一烧尽千八遍，<a id="a-GQ"></a>一切灾难悉皆除灭。<a id="a-GR"></a>要在佛前作之。</p>
  <p id="aGS">“若取白菖蒲，<a id="a-GT"></a>咒三七遍，<a id="a-GU"></a>系著右臂上，<a id="a-GV"></a>一切斗处论义处，<a id="a-GW"></a>皆得胜他。</p>
  <p id="aGX">“若取奢奢弥叶枝柯寸截，<a id="a-GY"></a>两头涂真牛酥、<a id="a-GZ"></a>白蜜牛酥，<a id="a-Ga"></a>一咒一烧尽一千八段。<a id="a-Gb"></a>日别三时，<a id="a-Gc"></a>时别一千八遍，<a id="a-Gd"></a>满七日，<a id="a-Ge"></a>咒师自悟通智也。</p>
  <p id="aGf">“若欲降伏大力鬼神者，<a id="a-Gg"></a>取阿唎瑟迦柴(木患子也)，<a id="a-Gh"></a>咒七七遍。<a id="a-Gi"></a>火中烧，<a id="a-Gj"></a>还须涂酥酪蜜。<a id="a-Gk"></a>要须于大悲心像前作之。</p>
  <p id="aGl">“若取胡嚧遮那(牛黄是也)一大两，<a id="a-Gm"></a>著琉璃瓶中，<a id="a-Gn"></a>置大悲心像前，<a id="a-Go"></a>咒一百八遍，<a id="a-Gp"></a>涂身点额，<a id="a-Gq"></a>一切天龙鬼神、<a id="a-Gr"></a>人及非人皆悉欢喜也。</p>
  <p id="aGs">“若有身被枷锁者，<a id="a-Gt"></a>取白鸽粪，<a id="a-Gu"></a>咒一百八遍，<a id="a-Gv"></a>涂于手上用摩枷锁，<a id="a-Gw"></a>枷锁自脱也。</p>
  <p id="aGx">“若有夫妇不和状如水火者，<a id="a-Gy"></a>取鸳鸯尾，<a id="a-Gz"></a>于大悲心像前，<a id="a-H0"></a>咒一千八遍，<a id="a-H1"></a>带彼即终身欢喜相爱敬。</p>
  <p id="aH2">“若有被虫食田苗及五果子者，<a id="a-H3"></a>取净灰、<a id="a-H4"></a>净沙或净水，<a id="a-H5"></a>咒三七遍，<a id="a-H6"></a>散田苗四边，<a id="a-H7"></a>虫即退散也。<a id="a-H8"></a>果树兼咒水洒者树上，<a id="a-H9"></a>虫不敢食果也。<a id="a-HA"></a>”</p>
  <p id="aHB">佛告阿难：<a id="a-HC"></a>“若为富饶种种珍宝资具者，<a id="a-HD"></a>当于如意珠手。</p>
  <p id="aHE">“若为种种不安求安隐者，<a id="a-HF"></a>当于罥索手。</p>
  <p id="aHG">“若为腹中诸病，<a id="a-HH"></a>当于宝钵手。</p>
  <p id="aHI">“若为降伏一切魍魉鬼神者，<a id="a-HJ"></a>当于宝剑手。</p>
  <p id="aHK">“若为降伏一切天魔神者，<a id="a-HL"></a>当于跋折罗手。</p>
  <p id="aHM">“若为摧伏一切怨敌者，<a id="a-HN"></a>当于金刚杵手。</p>
  <p id="aHO">“若为一切处怖畏不安者，<a id="a-HP"></a>当于施无畏手。</p>
  <p id="aHQ">“若为眼闇无光明者，<a id="a-HR"></a>当于日精摩尼手。</p>
  <p id="aHS">“若为热毒病求清凉者，<a id="a-HT"></a>当于月精摩尼手。</p>
  <p id="aHU">“若为荣官益职者，<a id="a-HV"></a>当于宝弓手。</p>
  <p id="aHW">“若为诸善朋友早相逢者，<a id="a-HX"></a>当于宝箭手。</p>
  <p id="aHY">“若为身上种种病者，<a id="a-HZ"></a>当于杨枝手。</p>
  <p id="aHa">“若为除身上恶障难者，<a id="a-Hb"></a>当于白拂手。</p>
  <p id="aHc">“若为一切善和眷属者，<a id="a-Hd"></a>当于胡瓶手。</p>
  <p id="aHe">“若为辟除一切虎狼豺豹诸恶兽者，<a id="a-Hf"></a>当于旁牌手。</p>
  <p id="aHg">“若为一切时处好离官难者，<a id="a-Hh"></a>当于斧钺手。</p>
  <p id="aHi">“若为男女仆使者，<a id="a-Hj"></a>当于玉环手。</p>
  <p id="aHk">“若为种种功德者，<a id="a-Hl"></a>当于白莲华手。</p>
  <p id="aHm">“若为欲得往生十方净土者，<a id="a-Hn"></a>当于青莲华手。</p>
  <p id="aHo">“若为大智慧者，<a id="a-Hp"></a>当于宝镜手。</p>
  <p id="aHq">“若为面见十方一切诸佛者，<a id="a-Hr"></a>当于紫莲华手。</p>
  <p id="aHs">“若为地中伏藏者，<a id="a-Ht"></a>当于宝箧手。</p>
  <p id="aHu">“若为仙道者，<a id="a-Hv"></a>当于五色云手。</p>
  <p id="aHw">“若为生梵天者，<a id="a-Hx"></a>当于军迟手。</p>
  <p id="aHy">“若为往生诸天宫者，<a id="a-Hz"></a>当于红莲华手。</p>
  <p id="aI0">“若为辟除他方逆贼者，<a id="a-I1"></a>当于宝戟手。</p>
  <p id="aI2">“若为召呼一切诸天善神者，<a id="a-I3"></a>当于宝螺手。</p>
  <p id="aI4">“若为使令一切鬼神者，<a id="a-I5"></a>当于髑髅杖手。</p>
  <p id="aI6">“若为十方诸佛速来授手者，<a id="a-I7"></a>当于数珠手。</p>
  <p id="aI8">“若为成就一切上妙梵音声者，<a id="a-I9"></a>当于宝铎手。</p>
  <p id="aIA">“若为口业辞辩巧妙者，<a id="a-IB"></a>当于宝印手。</p>
  <p id="aIC">“若为善神龙王常来拥护者，<a id="a-ID"></a>当于俱尸铁钩手。</p>
  <p id="aIE">“若为慈悲覆护一切众生者，<a id="a-IF"></a>当于锡杖手。</p>
  <p id="aIG">“若为一切众生常相恭敬爱念者，<a id="a-IH"></a>当于合掌手。</p>
  <p id="aII">“若为生生之众不离诸佛边者，<a id="a-IJ"></a>当于化佛手。</p>
  <p id="aIK">“若为生生世世常在佛宫殿中，<a id="a-IL"></a>不处胎藏中受身者，<a id="a-IM"></a>当于化宫殿手。</p>
  <p id="aIN">“若为多闻广学者，<a id="a-IO"></a>当于宝经手。</p>
  <p id="aIP">“若为从今身至佛身菩提心常不退转者，<a id="a-IQ"></a>当于不退金轮手。</p>
  <p id="aIR">“若为十方诸佛速来摩顶授记者，<a id="a-IS"></a>当于顶上化佛手。</p>
  <p id="aIT">“若为果蓏诸谷稼者，<a id="a-IU"></a>当于蒲萄手。</p>
  <p id="aIV">“如是可求之法有其千条，<a id="a-IW"></a>今粗略说少耳。<a id="a-IX"></a>”</p>
  <p id="aIY">日光菩萨为受持大悲心陀罗尼者，<a id="a-IZ"></a>说大神咒而拥护之：</p>
  <p id="aIa">“南无勃陀瞿(上声)那(上声)迷(一)南无达摩莫诃低(二)南无僧伽多夜泥(三)底(丁以切)哩部毕萨(僧没切)咄(登没切)檐纳摩。</p>
  <p id="aIb">“诵此咒灭一切罪，<a id="a-Ic"></a>亦能辟魔及除天灾。<a id="a-Id"></a>若诵一遍，<a id="a-Ie"></a>礼佛一拜，<a id="a-If"></a>如是日别三时诵咒礼佛，<a id="a-Ig"></a>未来之世所受身处，<a id="a-Ih"></a>当得一一相貌端正可喜果报。<a id="a-Ii"></a>”</p>
  <p id="aIj">月光菩萨亦复为诸行人，<a id="a-Ik"></a>说陀罗尼咒而拥护之：</p>
  <p id="aIl">“深低帝屠苏吒(一)阿若蜜帝乌都吒(二)深耆吒(三)波赖帝(四)耶弥若吒乌都吒(五)拘罗帝吒耆摩吒(六)沙婆诃。</p>
  <p id="aIm">“诵此咒五遍，<a id="a-In"></a>取五色线作咒索，<a id="a-Io"></a>痛处系。<a id="a-Ip"></a>此咒乃是过去四十恒河沙诸佛所说，<a id="a-Iq"></a>我今亦说，<a id="a-Ir"></a>为诸行人作拥护故，<a id="a-Is"></a>除一切障难故，<a id="a-It"></a>除一切恶病痛故，<a id="a-Iu"></a>成就一切诸善法故，<a id="a-Iv"></a>远离一切诸怖畏故。<a id="a-Iw"></a>”</p>
  <p id="aIx">佛告阿难：<a id="a-Iy"></a>“汝当深心清净受持此陀罗尼，<a id="a-Iz"></a>广宣流布于阎浮提，<a id="a-J0"></a>莫令断绝。<a id="a-J1"></a>此陀罗尼，<a id="a-J2"></a>能大利益三界众生。<a id="a-J3"></a>一切患苦萦身者，<a id="a-J4"></a>以此陀罗尼治之，<a id="a-J5"></a>无有不差者。<a id="a-J6"></a>此大神咒，<a id="a-J7"></a>咒干枯树尚得生枝柯华果，<a id="a-J8"></a>何况有情有识众生，<a id="a-J9"></a>身有病患，<a id="a-JA"></a>治之不差者，<a id="a-JB"></a>必无是处！<a id="a-JC"></a>善男子，<a id="a-JD"></a>此陀罗尼威神之力，<a id="a-JE"></a>不可思议，<a id="a-JF"></a>不可思议，<a id="a-JG"></a>叹莫能尽。<a id="a-JH"></a>若不过去久远已来广种善根，<a id="a-JI"></a>乃至名字不可得闻，<a id="a-JJ"></a>何况得见！<a id="a-JK"></a>汝等大众、<a id="a-JL"></a>天人龙神，<a id="a-JM"></a>闻我赞叹皆应随喜。<a id="a-JN"></a>若有谤此咒者，<a id="a-JO"></a>即为谤彼九十九亿恒河沙诸佛。<a id="a-JP"></a>若于此陀罗尼生疑不信者，<a id="a-JQ"></a>当知其人永失大利，<a id="a-JR"></a>百千万劫常沦恶趣无有出期，<a id="a-JS"></a>常不见佛、<a id="a-JT"></a>不闻法、<a id="a-JU"></a>不睹僧。<a id="a-JV"></a>”</p>
  <p id="aJW">一切众会菩萨摩诃萨，<a id="a-JX"></a>金刚密迹、<a id="a-JY"></a>梵、<a id="a-JZ"></a>释、<a id="a-Ja"></a>四天、<a id="a-Jb"></a>龙、<a id="a-Jc"></a>鬼、<a id="a-Jd"></a>神，<a id="a-Je"></a>闻佛如来赞叹此陀罗尼，<a id="a-Jf"></a>皆悉欢喜，<a id="a-Jg"></a>奉教修行。</p>
 </body>
</html>