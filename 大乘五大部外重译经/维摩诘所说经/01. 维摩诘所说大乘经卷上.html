<!doctype html>
<html id="z3IBTgUMk" data-ver="2021">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">维摩诘所说大乘经卷上</h1>
  <h2 id="a2">佛国品第一</h2>
  <p id="a3">如是我闻：<a id="a-4"></a>一时，<a id="a-5"></a>佛在毗耶离菴罗树园，<a id="a-6"></a>与大比丘众八千人俱。<a id="a-7"></a>皆阿罗汉，<a id="a-8"></a>诸漏已尽，<a id="a-9"></a>无复烦恼得真自在，<a id="a-A"></a>心善解脱，<a id="a-B"></a>慧善解脱，<a id="a-C"></a>如调慧马亦如大龙，<a id="a-D"></a>已作所作，<a id="a-E"></a>已办所办，<a id="a-F"></a>弃诸重担，<a id="a-G"></a>逮得己利，<a id="a-H"></a>尽诸有结，<a id="a-I"></a>正知解脱，<a id="a-J"></a>至心自在。</p>
  <p id="aK">菩萨三万二千，<a id="a-L"></a>众所知识，<a id="a-M"></a>大智本行皆悉成就，<a id="a-N"></a>诸佛威神之所建立；<a id="a-O"></a>为护法城，<a id="a-P"></a>受持正法；<a id="a-Q"></a>能师子吼，<a id="a-R"></a>名闻十方；<a id="a-S"></a>众人不请，<a id="a-T"></a>友而安之；<a id="a-U"></a>绍隆三宝，<a id="a-V"></a>能使不绝；<a id="a-W"></a>降伏魔怨，<a id="a-X"></a>制诸外道；<a id="a-Y"></a>悉已清净，<a id="a-Z"></a>永离盖缠；<a id="a-a"></a>心常安住无碍解脱，<a id="a-b"></a>念定总持，<a id="a-c"></a>辩才不断；<a id="a-d"></a>布施、<a id="a-e"></a>持戒、<a id="a-f"></a>忍辱、<a id="a-g"></a>精进、<a id="a-h"></a>禅定、<a id="a-i"></a>智慧、<a id="a-j"></a>方便、<a id="a-k"></a>愿力、<a id="a-l"></a>明智，<a id="a-m"></a>无不具足；<a id="a-n"></a>逮无所得，<a id="a-o"></a>不起法忍，<a id="a-p"></a>已能随顺转不退轮；<a id="a-q"></a>善解法相，<a id="a-r"></a>知众生根，<a id="a-s"></a>盖诸大众得无所畏；<a id="a-t"></a>功德智慧以修其心；<a id="a-u"></a>相好严身色像第一，<a id="a-v"></a>舍诸世间所有饰好；<a id="a-w"></a>名称高远，<a id="a-x"></a>逾于须弥；<a id="a-y"></a>深信坚固，<a id="a-z"></a>犹若金刚，<a id="a-10"></a>于佛法僧信心不退；<a id="a-11"></a>法宝普照而雨甘露，<a id="a-12"></a>于众言音微妙第一；<a id="a-13"></a>深入缘起，<a id="a-14"></a>断诸邪见、<a id="a-15"></a>有无二边，<a id="a-16"></a>无复余习；<a id="a-17"></a>演法无畏犹师子吼，<a id="a-18"></a>其所讲说乃如雷震；<a id="a-19"></a>无有量，<a id="a-1A"></a>已过量，<a id="a-1B"></a>集众法宝如海导师；<a id="a-1C"></a>了达诸法解脱深妙之义，<a id="a-1D"></a>善知众生往来所趣及心所行；<a id="a-1E"></a>近无等等佛自在慧、<a id="a-1F"></a>十力、<a id="a-1G"></a>无畏、<a id="a-1H"></a>十八不共；<a id="a-1I"></a>关闭一切诸恶趣门，<a id="a-1J"></a>而生五道以现其身；<a id="a-1K"></a>为大医王，<a id="a-1L"></a>善疗一切众生烦恼众病，<a id="a-1M"></a>应病与药，<a id="a-1N"></a>令得服行；<a id="a-1O"></a>无量功德皆成就，<a id="a-1P"></a>无量佛土皆严净；<a id="a-1Q"></a>其见闻者无不蒙益，<a id="a-1R"></a>诸有所作亦不唐捐。<a id="a-1S"></a>如是无量百千那由他劫不能尽述，<a id="a-1T"></a>浩瀚功德皆悉具足。<a id="a-1U"></a>其名曰：<a id="a-1V"></a>等观菩萨、<a id="a-1W"></a>不等观菩萨、<a id="a-1X"></a>等不等观菩萨、<a id="a-1Y"></a>定自在王菩萨、<a id="a-1Z"></a>法自在王菩萨、<a id="a-1a"></a>法相菩萨、<a id="a-1b"></a>光相菩萨、<a id="a-1c"></a>光严菩萨、<a id="a-1d"></a>大严菩萨、<a id="a-1e"></a>宝积菩萨、<a id="a-1f"></a>辩积菩萨、<a id="a-1g"></a>宝手菩萨、<a id="a-1h"></a>宝印手菩萨、<a id="a-1i"></a>常举手菩萨、<a id="a-1j"></a>常下手菩萨、<a id="a-1k"></a>常惨菩萨、<a id="a-1l"></a>喜根菩萨、<a id="a-1m"></a>喜王菩萨、<a id="a-1n"></a>辩音菩萨、<a id="a-1o"></a>虚空藏菩萨、<a id="a-1p"></a>执宝炬菩萨、<a id="a-1q"></a>宝勇菩萨、<a id="a-1r"></a>宝见菩萨、<a id="a-1s"></a>帝网菩萨、<a id="a-1t"></a>明网菩萨、<a id="a-1u"></a>无缘观菩萨、<a id="a-1v"></a>慧积菩萨、<a id="a-1w"></a>宝胜菩萨、<a id="a-1x"></a>天王菩萨、<a id="a-1y"></a>坏魔菩萨、<a id="a-1z"></a>电德菩萨、<a id="a-20"></a>自在王菩萨、<a id="a-21"></a>功德相严菩萨、<a id="a-22"></a>师子吼菩萨、<a id="a-23"></a>雷音菩萨、<a id="a-24"></a>山相击音菩萨、<a id="a-25"></a>香象菩萨、<a id="a-26"></a>白香象菩萨、<a id="a-27"></a>常精进菩萨、<a id="a-28"></a>不休息菩萨、<a id="a-29"></a>妙生菩萨、<a id="a-2A"></a>华严菩萨、<a id="a-2B"></a>观世音菩萨、<a id="a-2C"></a>得大势菩萨、<a id="a-2D"></a>梵网菩萨、<a id="a-2E"></a>宝杖菩萨、<a id="a-2F"></a>无胜菩萨、<a id="a-2G"></a>严土菩萨、<a id="a-2H"></a>金髻菩萨、<a id="a-2I"></a>珠髻菩萨、<a id="a-2J"></a>妙胜慧菩萨、<a id="a-2K"></a>宝德藏菩萨、<a id="a-2L"></a>宝严菩萨、<a id="a-2M"></a>广愿菩萨、<a id="a-2N"></a>宝雄菩萨、<a id="a-2O"></a>华德藏菩萨、<a id="a-2P"></a>弥勒菩萨、<a id="a-2Q"></a>文殊师利法王子菩萨，<a id="a-2R"></a>如是等三万二千人。</p>
  <p id="a2S">复有万梵天王尸弃等，<a id="a-2T"></a>从余四天下，<a id="a-2U"></a>来诣佛所，<a id="a-2V"></a>顶礼恭敬而为听法。<a id="a-2W"></a>复有万二千天帝，<a id="a-2X"></a>亦从余四天下，<a id="a-2Y"></a>来在会坐。<a id="a-2Z"></a>并余大威力诸天、<a id="a-2a"></a>龙、<a id="a-2b"></a>神、<a id="a-2c"></a>夜叉、<a id="a-2d"></a>乾闼婆、<a id="a-2e"></a>阿修罗、<a id="a-2f"></a>迦楼罗、<a id="a-2g"></a>紧那罗、<a id="a-2h"></a>摩睺罗伽等，<a id="a-2i"></a>悉来会坐。<a id="a-2j"></a>诸比丘、<a id="a-2k"></a>比丘尼、<a id="a-2l"></a>优婆塞、<a id="a-2m"></a>优婆夷，<a id="a-2n"></a>俱来会坐。</p>
  <p id="a2o">彼时，<a id="a-2p"></a>佛与无量百千之众，<a id="a-2q"></a>恭敬围绕而为说法，<a id="a-2r"></a>譬如须弥山王显于大海，<a id="a-2s"></a>安处众宝师子之座，<a id="a-2t"></a>蔽于一切诸来大众。</p>
  <p id="a2u">尔时，<a id="a-2v"></a>毗耶离城有长者子，<a id="a-2w"></a>名曰宝积，<a id="a-2x"></a>与五百长者子，<a id="a-2y"></a>俱持七宝盖，<a id="a-2z"></a>造菴罗园，<a id="a-30"></a>来诣佛所，<a id="a-31"></a>头面礼足，<a id="a-32"></a>右绕七匝，<a id="a-33"></a>各以其盖共供养佛。<a id="a-34"></a>佛之威神，<a id="a-35"></a>令诸宝盖合成一盖，<a id="a-36"></a>遍覆三千大千世界，<a id="a-37"></a>而此世界广长之相悉于中现。<a id="a-38"></a>又此三千大千世界，<a id="a-39"></a>诸须弥山、<a id="a-3A"></a>雪山、<a id="a-3B"></a>目真邻陀山、<a id="a-3C"></a>摩诃目真邻陀山、<a id="a-3D"></a>香山、<a id="a-3E"></a>宝山、<a id="a-3F"></a>金山、<a id="a-3G"></a>黑山、<a id="a-3H"></a>铁围山、<a id="a-3I"></a>大铁围山，<a id="a-3J"></a>大海江河、<a id="a-3K"></a>川流泉源，<a id="a-3L"></a>及日月星辰、<a id="a-3M"></a>天宫、<a id="a-3N"></a>龙宫、<a id="a-3O"></a>夜叉、<a id="a-3P"></a>乾闼婆、<a id="a-3Q"></a>阿修罗、<a id="a-3R"></a>迦楼罗、<a id="a-3S"></a>紧那罗、<a id="a-3T"></a>摩睺罗伽，<a id="a-3U"></a>诸宫、<a id="a-3V"></a>四天王宫、<a id="a-3W"></a>帝王宫殿，<a id="a-3X"></a>以及城邑聚落，<a id="a-3Y"></a>悉现于宝盖中。<a id="a-3Z"></a>又十方诸佛、<a id="a-3a"></a>诸佛说法，<a id="a-3b"></a>亦现于宝盖中。</p>
  <p id="a3c">尔时，<a id="a-3d"></a>一切大众睹佛神力，<a id="a-3e"></a>叹未曾有，<a id="a-3f"></a>合掌礼佛，<a id="a-3g"></a>瞻仰尊颜，<a id="a-3h"></a>目不暂舍。<a id="a-3i"></a>长者子宝积，<a id="a-3j"></a>即于佛前，<a id="a-3k"></a>合掌顶礼，<a id="a-3l"></a>右膝著地，<a id="a-3m"></a>以偈颂曰：</p>
  <p id="a3n">“目净修广如青莲，<a id="a-3o"></a> 心净已度诸禅定，</p>
  <p id="a3p">久积净业称无量，<a id="a-3q"></a> 导众以寂故稽首。</p>
  <p id="a3r">既见大圣以神变，<a id="a-3s"></a> 普现十方无量土，</p>
  <p id="a3t">其中诸佛演说法，<a id="a-3u"></a> 于是一切悉见闻。</p>
  <p id="a3v">法王法力超群生，<a id="a-3w"></a> 常以法财施一切，</p>
  <p id="a3x">能善分别诸法相，<a id="a-3y"></a> 于第一义而不动，</p>
  <p id="a3z">已于诸法得自在，<a id="a-40"></a> 是故稽首此法王。</p>
  <p id="a41">说法不有亦不无，<a id="a-42"></a> 以因缘故诸法生，</p>
  <p id="a43">无我无造无受者，<a id="a-44"></a> 善恶之业亦不亡。</p>
  <p id="a45">始在佛树力降魔，<a id="a-46"></a> 得甘露灭觉道成，</p>
  <p id="a47">已无心意无受行，<a id="a-48"></a> 而悉摧伏诸外道。</p>
  <p id="a49">三转法轮于大千，<a id="a-4A"></a> 其轮本来常清净，</p>
  <p id="a4B">天人得道此为证，<a id="a-4C"></a> 三宝于是现世间。</p>
  <p id="a4D">以斯妙法济群生，<a id="a-4E"></a> 一受不退常寂然，</p>
  <p id="a4F">度老病死大医王，<a id="a-4G"></a> 当礼法海德无边。</p>
  <p id="a4H">毁誉不动如须弥，<a id="a-4I"></a> 于善不善等以慈，</p>
  <p id="a4J">心行平等如虚空，<a id="a-4K"></a> 孰闻人宝不敬承。</p>
  <p id="a4L">今奉世尊此微盖，<a id="a-4M"></a> 于中现我三千界，</p>
  <p id="a4N">诸天龙神所居宫，<a id="a-4O"></a> 乾闼婆等及夜叉，</p>
  <p id="a4P">悉见世间诸所有，<a id="a-4Q"></a> 十力哀现是变化，</p>
  <p id="a4R">众睹希有皆叹佛，<a id="a-4S"></a> 今我稽首三界尊。</p>
  <p id="a4T">大圣法王众所归，<a id="a-4U"></a> 净心观佛靡不欣，</p>
  <p id="a4V">各见世尊在其前，<a id="a-4W"></a> 斯则神力不共法。</p>
  <p id="a4X">佛以一音演说法，<a id="a-4Y"></a> 众生随类各得解，</p>
  <p id="a4Z">皆谓世尊同其语，<a id="a-4a"></a> 斯则神力不共法。</p>
  <p id="a4b">佛以一音演说法，<a id="a-4c"></a> 众生各各随所解，</p>
  <p id="a4d">普得受行获其利，<a id="a-4e"></a> 斯则神力不共法。</p>
  <p id="a4f">佛以一音演说法，<a id="a-4g"></a> 或有恐畏或欢喜，</p>
  <p id="a4h">或生厌离或断疑，<a id="a-4i"></a> 斯则神力不共法。</p>
  <p id="a4j">稽首十力大精进，<a id="a-4k"></a> 稽首已得无所畏，</p>
  <p id="a4l">稽首住于不共法，<a id="a-4m"></a> 稽首一切大导师，</p>
  <p id="a4n">稽首能断众结缚，<a id="a-4o"></a> 稽首已到于彼岸，</p>
  <p id="a4p">稽首能度诸世间，<a id="a-4q"></a> 稽首永离生死道。</p>
  <p id="a4r">悉知众生来去相，<a id="a-4s"></a> 善于诸法得解脱，</p>
  <p id="a4t">不著世间如莲华，<a id="a-4u"></a> 常善入于空寂行，</p>
  <p id="a4v">达诸法相无挂碍，<a id="a-4w"></a> 稽首如空无所依，</p>
  <p id="a4x">净除一切染著因，<a id="a-4y"></a> 不可思议胜功德。<a id="a-4z"></a>”</p>
  <p id="a50">尔时，<a id="a-51"></a>长者子宝积说此偈已，<a id="a-52"></a>白佛言：<a id="a-53"></a>“世尊，<a id="a-54"></a>是五百长者子，<a id="a-55"></a>皆已发阿耨多罗三藐三菩提心，<a id="a-56"></a>愿闻得佛国土清净，<a id="a-57"></a>唯愿世尊说诸菩萨净土之行。<a id="a-58"></a>”</p>
  <p id="a59">佛言：<a id="a-5A"></a>“善哉！<a id="a-5B"></a>宝积，<a id="a-5C"></a>乃能为诸菩萨问于如来净土之行。<a id="a-5D"></a>谛听！<a id="a-5E"></a>谛听！<a id="a-5F"></a>善思念之，<a id="a-5G"></a>当为汝说净土之行。<a id="a-5H"></a>”于是宝积及五百长者子，<a id="a-5I"></a>受教而听。</p>
  <p id="a5J">佛言：<a id="a-5K"></a>“宝积，<a id="a-5L"></a>众生之类是菩萨佛土。<a id="a-5M"></a>所以者何？<a id="a-5N"></a>菩萨随所化众生而取佛土，<a id="a-5O"></a>随所调伏众生而取佛土，<a id="a-5P"></a>随诸众生应以何国入佛智慧而取佛土，<a id="a-5Q"></a>随诸众生应以何国起菩萨根而取佛土。<a id="a-5R"></a>所以者何？<a id="a-5S"></a>菩萨取于净国，<a id="a-5T"></a>皆为饶益诸众生故。<a id="a-5U"></a>譬如有人，<a id="a-5V"></a>欲于虚空庄严量度，<a id="a-5W"></a>终不能成；<a id="a-5X"></a>若欲庄严量度佛国者，<a id="a-5Y"></a>亦复如是，<a id="a-5Z"></a>不能成就。<a id="a-5a"></a>惟有菩萨达诸法性本无犹如虚空，<a id="a-5b"></a>如是饶益众生，<a id="a-5c"></a>即能成就严净国土。</p>
  <p id="a5d">“宝积当知，<a id="a-5e"></a>直心是菩萨净土，<a id="a-5f"></a>菩萨成佛时，<a id="a-5g"></a>不谄众生来生其国。<a id="a-5h"></a>深心是菩萨净土，<a id="a-5i"></a>菩萨成佛时，<a id="a-5j"></a>具足功德众生来生其国。<a id="a-5k"></a>善行是菩萨净土，<a id="a-5l"></a>菩萨成佛时，<a id="a-5m"></a>修善行众生来生其国。<a id="a-5n"></a>大乘心是菩萨净土，<a id="a-5o"></a>菩萨成佛时，<a id="a-5p"></a>大乘众生来生其国。<a id="a-5q"></a>布施是菩萨净土，<a id="a-5r"></a>菩萨成佛时，<a id="a-5s"></a>一切能舍众生来生其国。<a id="a-5t"></a>持戒是菩萨净土，<a id="a-5u"></a>菩萨成佛时，<a id="a-5v"></a>行十善道满愿众生来生其国。<a id="a-5w"></a>忍辱是菩萨净土，<a id="a-5x"></a>菩萨成佛时，<a id="a-5y"></a>具三十二相庄严之因、<a id="a-5z"></a>正直安忍众生来生其国。<a id="a-60"></a>精进是菩萨净土，<a id="a-61"></a>菩萨成佛时，<a id="a-62"></a>勤修一切功德众生来生其国。<a id="a-63"></a>禅定是菩萨净土，<a id="a-64"></a>菩萨成佛时，<a id="a-65"></a>摄心不乱众生来生其国。<a id="a-66"></a>智慧是菩萨净土，<a id="a-67"></a>菩萨成佛时，<a id="a-68"></a>正定众生来生其国。<a id="a-69"></a>四无量心是菩萨净土，<a id="a-6A"></a>菩萨成佛时，<a id="a-6B"></a>成就慈悲喜舍众生来生其国。<a id="a-6C"></a>四摄法是菩萨净土，<a id="a-6D"></a>菩萨成佛时，<a id="a-6E"></a>解脱所摄众生来生其国。<a id="a-6F"></a>方便是菩萨净土，<a id="a-6G"></a>菩萨成佛时，<a id="a-6H"></a>于一切法方便无碍众生来生其国。<a id="a-6I"></a>三十七道品是菩萨净土，<a id="a-6J"></a>菩萨成佛时，<a id="a-6K"></a>念、<a id="a-6L"></a>处、<a id="a-6M"></a>正勤、<a id="a-6N"></a>神足、<a id="a-6O"></a>根、<a id="a-6P"></a>力、<a id="a-6Q"></a>觉、<a id="a-6R"></a>道众生来生其国。<a id="a-6S"></a>回向心是菩萨净土，<a id="a-6T"></a>菩萨成佛时，<a id="a-6U"></a>得一切具足功德国土。<a id="a-6V"></a>说除八难是菩萨净土，<a id="a-6W"></a>菩萨成佛时，<a id="a-6X"></a>国土无有三恶、<a id="a-6Y"></a>八难。<a id="a-6Z"></a>自守戒行、<a id="a-6a"></a>不讥彼阙是菩萨净土，<a id="a-6b"></a>菩萨成佛时，<a id="a-6c"></a>国土无有犯禁之名。<a id="a-6d"></a>十善是菩萨净土，<a id="a-6e"></a>菩萨成佛时，<a id="a-6f"></a>命不中夭、<a id="a-6g"></a>大富、<a id="a-6h"></a>梵行、<a id="a-6i"></a>所言诚谛、<a id="a-6j"></a>常以软语、<a id="a-6k"></a>眷属不离、<a id="a-6l"></a>善和诤讼、<a id="a-6m"></a>言必饶益、<a id="a-6n"></a>不嫉、<a id="a-6o"></a>不恚、<a id="a-6p"></a>正见众生来生其国。</p>
  <p id="a6q">“如是，<a id="a-6r"></a>宝积，<a id="a-6s"></a>菩萨随大乘心则能直心，<a id="a-6t"></a>随其直心则能发行，<a id="a-6u"></a>随其发行则得深心，<a id="a-6v"></a>随其深心则意调伏，<a id="a-6w"></a>随意调伏则如说行，<a id="a-6x"></a>随如说行则能回向，<a id="a-6y"></a>随其回向则有方便，<a id="a-6z"></a>随其方便则成就众生，<a id="a-70"></a>随成就众生则佛土净，<a id="a-71"></a>随佛土净则说法净，<a id="a-72"></a>随说法净则智慧净，<a id="a-73"></a>随智慧净则其心净，<a id="a-74"></a>随其心净则一切功德净。<a id="a-75"></a>是故，<a id="a-76"></a>宝积，<a id="a-77"></a>若菩萨欲得净土，<a id="a-78"></a>当净其心；<a id="a-79"></a>随其心净，<a id="a-7A"></a>则佛土净。<a id="a-7B"></a>”</p>
  <p id="a7C">尔时，<a id="a-7D"></a>舍利弗承佛威神作是念：<a id="a-7E"></a>“若菩萨心净则佛土净者，<a id="a-7F"></a>我世尊本为菩萨时意岂不净？<a id="a-7G"></a>而是佛土不净若此。<a id="a-7H"></a>”</p>
  <p id="a7I">佛知其念，<a id="a-7J"></a>即告之言：<a id="a-7K"></a>“于意云何？<a id="a-7L"></a>日月岂不净耶？<a id="a-7M"></a>而盲者不见。<a id="a-7N"></a>”</p>
  <p id="a7O">对曰：<a id="a-7P"></a>“不也，<a id="a-7Q"></a>世尊。<a id="a-7R"></a>是盲者过，<a id="a-7S"></a>非日月咎。<a id="a-7T"></a>”</p>
  <p id="a7U">“舍利弗，<a id="a-7V"></a>众生罪故，<a id="a-7W"></a>不见如来佛土严净，<a id="a-7X"></a>非如来咎。<a id="a-7Y"></a>舍利弗，<a id="a-7Z"></a>我此土净，<a id="a-7a"></a>而汝不见。<a id="a-7b"></a>”</p>
  <p id="a7c">尔时，<a id="a-7d"></a>螺髻梵王语舍利弗：<a id="a-7e"></a>“勿作是意，<a id="a-7f"></a>谓此佛土以为不净。<a id="a-7g"></a>所以者何？<a id="a-7h"></a>我见释迦牟尼佛土清净，<a id="a-7i"></a>譬如自在天宫。<a id="a-7j"></a>”</p>
  <p id="a7k">舍利弗言：<a id="a-7l"></a>“我见此土，<a id="a-7m"></a>丘陵、<a id="a-7n"></a>坑坎、<a id="a-7o"></a>荆棘、<a id="a-7p"></a>沙砾、<a id="a-7q"></a>土石诸山，<a id="a-7r"></a>秽恶充满。<a id="a-7s"></a>”</p>
  <p id="a7t">螺髻梵王言：<a id="a-7u"></a>“仁者心有高下，<a id="a-7v"></a>不依佛慧，<a id="a-7w"></a>故见此土为不净耳！<a id="a-7x"></a>舍利弗，<a id="a-7y"></a>菩萨于一切众生悉皆平等，<a id="a-7z"></a>深心清净，<a id="a-80"></a>依佛智慧则能见此佛土清净。<a id="a-81"></a>”</p>
  <p id="a82">于是佛以足指按地，<a id="a-83"></a>即时三千大千世界，<a id="a-84"></a>若干百千珍宝严饰，<a id="a-85"></a>譬如宝庄严佛无量功德宝庄严土。<a id="a-86"></a>一切大众叹未曾有，<a id="a-87"></a>而皆自见坐宝莲华。</p>
  <p id="a88">佛告舍利弗：<a id="a-89"></a>“汝且观是佛土严净！<a id="a-8A"></a>”</p>
  <p id="a8B">舍利弗言：<a id="a-8C"></a>“唯然！<a id="a-8D"></a>世尊。<a id="a-8E"></a>本所不见，<a id="a-8F"></a>本所不闻，<a id="a-8G"></a>今佛国土严净悉现。<a id="a-8H"></a>”</p>
  <p id="a8I">佛语舍利弗：<a id="a-8J"></a>“我佛国土常净若此，<a id="a-8K"></a>为欲度斯下劣人故，<a id="a-8L"></a>示是众恶不净土耳！<a id="a-8M"></a>譬如诸天共宝器食，<a id="a-8N"></a>随其福德饭色有异。<a id="a-8O"></a>如是，<a id="a-8P"></a>舍利弗，<a id="a-8Q"></a>随众生所修清净心量，<a id="a-8R"></a>见佛国功德庄严各异。<a id="a-8S"></a>”</p>
  <p id="a8T">当佛现此国土严净之时，<a id="a-8U"></a>宝积所将五百长者子皆得无生法忍，<a id="a-8V"></a>八万四千人皆发阿耨多罗三藐三菩提心。<a id="a-8W"></a>佛摄神足，<a id="a-8X"></a>于是世界还复如故。<a id="a-8Y"></a>求声闻乘者三万二千诸天及人，<a id="a-8Z"></a>知有为法皆悉无常，<a id="a-8a"></a>远尘离垢，<a id="a-8b"></a>得法眼净。<a id="a-8c"></a>八千比丘不受诸法，<a id="a-8d"></a>漏尽意解。</p>
  <p data-pb></p>
  <h2 id="a8e">方便品第二</h2>
  <p id="a8f">尔时，<a id="a-8g"></a>毗耶离大城中，<a id="a-8h"></a>有长者名维摩诘，<a id="a-8i"></a>已曾供养无量诸佛，<a id="a-8j"></a>深殖善本；<a id="a-8k"></a>得无生忍，<a id="a-8l"></a>辩才无碍，<a id="a-8m"></a>游戏神通，<a id="a-8n"></a>逮诸总持，<a id="a-8o"></a>获无所畏；<a id="a-8p"></a>降魔劳怨，<a id="a-8q"></a>入深法门；<a id="a-8r"></a>善于智度，<a id="a-8s"></a>通达方便；<a id="a-8t"></a>大愿成就，<a id="a-8u"></a>明了众生心之所趣，<a id="a-8v"></a>又能分别诸根利钝；<a id="a-8w"></a>久于佛道，<a id="a-8x"></a>心已纯淑决定大乘；<a id="a-8y"></a>诸有所作，<a id="a-8z"></a>能善思量住佛威仪；<a id="a-90"></a>心大如海，<a id="a-91"></a>诸佛咨嗟，<a id="a-92"></a>弟子、<a id="a-93"></a>释、<a id="a-94"></a>梵、<a id="a-95"></a>世主所敬。<a id="a-96"></a>欲度人故，<a id="a-97"></a>以善方便居毗耶离，<a id="a-98"></a>资财无量摄诸贫民，<a id="a-99"></a>奉戒清净摄诸毁禁，<a id="a-9A"></a>以忍调行摄诸恚怒，<a id="a-9B"></a>以大精进摄诸懈怠，<a id="a-9C"></a>一心禅寂摄诸乱意，<a id="a-9D"></a>以决定慧摄诸无智。<a id="a-9E"></a>虽为白衣，<a id="a-9F"></a>奉持沙门清净律行；<a id="a-9G"></a>虽处居家，<a id="a-9H"></a>不著三界；<a id="a-9I"></a>示有妻子，<a id="a-9J"></a>常修梵行；<a id="a-9K"></a>现有眷属，<a id="a-9L"></a>常乐远离；<a id="a-9M"></a>虽服宝饰，<a id="a-9N"></a>而以相好严身；<a id="a-9O"></a>虽复饮食，<a id="a-9P"></a>而以禅悦为味。<a id="a-9Q"></a>若至博弈戏处，<a id="a-9R"></a>辄以度人；<a id="a-9S"></a>受诸异道，<a id="a-9T"></a>不毁正信；<a id="a-9U"></a>虽明世典，<a id="a-9V"></a>常乐佛法；<a id="a-9W"></a>一切见敬，<a id="a-9X"></a>为供养中最；<a id="a-9Y"></a>执持正法，<a id="a-9Z"></a>摄诸长幼；<a id="a-9a"></a>一切治生谐偶，<a id="a-9b"></a>虽获俗利，<a id="a-9c"></a>不以喜悦；<a id="a-9d"></a>游诸四衢饶益众生；<a id="a-9e"></a>入治正法救护一切；<a id="a-9f"></a>入讲论处导以大乘；<a id="a-9g"></a>入诸学堂诱开童蒙；<a id="a-9h"></a>入诸淫舍示欲之过；<a id="a-9i"></a>入诸酒肆能立其志。<a id="a-9j"></a>若在长者，<a id="a-9k"></a>长者中尊，<a id="a-9l"></a>为说胜法。<a id="a-9m"></a>若在居士，<a id="a-9n"></a>居士中尊，<a id="a-9o"></a>断其贪著。<a id="a-9p"></a>若在刹利，<a id="a-9q"></a>刹利中尊，<a id="a-9r"></a>教以忍辱。<a id="a-9s"></a>若在婆罗门，<a id="a-9t"></a>婆罗门中尊，<a id="a-9u"></a>除其我慢。<a id="a-9v"></a>若在大臣，<a id="a-9w"></a>大臣中尊，<a id="a-9x"></a>教以正法。<a id="a-9y"></a>若在王子，<a id="a-9z"></a>王子中尊，<a id="a-A0"></a>示以忠孝。<a id="a-A1"></a>若在内官，<a id="a-A2"></a>内官中尊，<a id="a-A3"></a>化正宫女。<a id="a-A4"></a>若在庶民，<a id="a-A5"></a>庶民中尊，<a id="a-A6"></a>令兴福力。<a id="a-A7"></a>若在梵天，<a id="a-A8"></a>梵天中尊，<a id="a-A9"></a>诲以胜慧。<a id="a-AA"></a>若在帝释，<a id="a-AB"></a>帝释中尊，<a id="a-AC"></a>示现无常。<a id="a-AD"></a>若在护世，<a id="a-AE"></a>护世中尊，<a id="a-AF"></a>护诸众生。</p>
  <p id="aAG">长者维摩诘，<a id="a-AH"></a>以如是等无量方便，<a id="a-AI"></a>饶益众生。<a id="a-AJ"></a>其以方便现身有疾，<a id="a-AK"></a>以其疾故，<a id="a-AL"></a>国王、<a id="a-AM"></a>大臣、<a id="a-AN"></a>长者、<a id="a-AO"></a>居士、<a id="a-AP"></a>婆罗门等，<a id="a-AQ"></a>及诸王子并余官属无数千人，<a id="a-AR"></a>皆往问疾。<a id="a-AS"></a>其往者，<a id="a-AT"></a>维摩诘因以四大违和身体，<a id="a-AU"></a>广为说法：<a id="a-AV"></a>“诸仁者，<a id="a-AW"></a>是身无常、<a id="a-AX"></a>无强、<a id="a-AY"></a>无力、<a id="a-AZ"></a>无坚，<a id="a-Aa"></a>速朽之法，<a id="a-Ab"></a>不可信也！<a id="a-Ac"></a>为苦为恼，<a id="a-Ad"></a>众病所集。</p>
  <p id="aAe">“诸仁者，<a id="a-Af"></a>如此身，<a id="a-Ag"></a>明智者所不怙。<a id="a-Ah"></a>是身如聚沫，<a id="a-Ai"></a>不可撮摩。<a id="a-Aj"></a>是身如泡，<a id="a-Ak"></a>不得久立。<a id="a-Al"></a>是身如焰，<a id="a-Am"></a>从渴爱生。<a id="a-An"></a>是身如芭蕉，<a id="a-Ao"></a>中无有坚。<a id="a-Ap"></a>是身如汲水轮，<a id="a-Aq"></a>筋骨虚妄联络。<a id="a-Ar"></a>是身如幻，<a id="a-As"></a>从颠倒起。<a id="a-At"></a>是身如梦，<a id="a-Au"></a>为虚妄见。<a id="a-Av"></a>是身如影，<a id="a-Aw"></a>从业缘现。<a id="a-Ax"></a>是身如响，<a id="a-Ay"></a>属诸因缘。<a id="a-Az"></a>是身如浮云，<a id="a-B0"></a>须臾变灭。<a id="a-B1"></a>是身如电，<a id="a-B2"></a>念念不住。<a id="a-B3"></a>是身无主为如地，<a id="a-B4"></a>是身无我为如火，<a id="a-B5"></a>是身无寿为如风，<a id="a-B6"></a>是身无人为如水；<a id="a-B7"></a>是身不实，<a id="a-B8"></a>四大为家。<a id="a-B9"></a>是身为空，<a id="a-BA"></a>离我、<a id="a-BB"></a>我所。<a id="a-BC"></a>是身无知，<a id="a-BD"></a>如草木瓦砾。<a id="a-BE"></a>是身无作，<a id="a-BF"></a>风力所转。<a id="a-BG"></a>是身不净，<a id="a-BH"></a>秽恶充满。<a id="a-BI"></a>是身为虚伪，<a id="a-BJ"></a>虽假以澡浴衣食，<a id="a-BK"></a>必归磨灭。<a id="a-BL"></a>是身如灾，<a id="a-BM"></a>具四百四病所集。<a id="a-BN"></a>是身如丘井，<a id="a-BO"></a>为老所逼。<a id="a-BP"></a>是身无定，<a id="a-BQ"></a>为要当死。<a id="a-BR"></a>是身如毒蛇、<a id="a-BS"></a>如怨贼、<a id="a-BT"></a>如空聚，<a id="a-BU"></a>阴、<a id="a-BV"></a>界、<a id="a-BW"></a>诸入所共合成。</p>
  <p id="aBX">“诸仁者，<a id="a-BY"></a>此可患厌，<a id="a-BZ"></a>当乐佛身。<a id="a-Ba"></a>所以者何？<a id="a-Bb"></a>佛身者，<a id="a-Bc"></a>即法身也。<a id="a-Bd"></a>从无量功德智慧生，<a id="a-Be"></a>从布施、<a id="a-Bf"></a>戒、<a id="a-Bg"></a>定、<a id="a-Bh"></a>慧、<a id="a-Bi"></a>解脱、<a id="a-Bj"></a>解脱知见生，<a id="a-Bk"></a>从慈、<a id="a-Bl"></a>悲、<a id="a-Bm"></a>喜、<a id="a-Bn"></a>舍生，<a id="a-Bo"></a>从布施、<a id="a-Bp"></a>持戒善业、<a id="a-Bq"></a>忍辱、<a id="a-Br"></a>柔和、<a id="a-Bs"></a>勤行、<a id="a-Bt"></a>精进、<a id="a-Bu"></a>禅定、<a id="a-Bv"></a>解脱等修三昧、<a id="a-Bw"></a>多闻、<a id="a-Bx"></a>智慧诸波罗蜜生，<a id="a-By"></a>从方便生，<a id="a-Bz"></a>从六通生，<a id="a-C0"></a>从三明生，<a id="a-C1"></a>从三十七道品生，<a id="a-C2"></a>从止观生，<a id="a-C3"></a>从十力、<a id="a-C4"></a>四无所畏、<a id="a-C5"></a>十八不共法生，<a id="a-C6"></a>从断一切不善法、<a id="a-C7"></a>集一切善法生，<a id="a-C8"></a>从真实生，<a id="a-C9"></a>从不放逸生，<a id="a-CA"></a>从如是无量清净法生如来身。</p>
  <p id="aCB">“诸仁者，<a id="a-CC"></a>欲得佛身，<a id="a-CD"></a>断一切众生病者，<a id="a-CE"></a>当发阿耨多罗三藐三菩提心。<a id="a-CF"></a>”</p>
  <p id="aCG">如是长者维摩诘，<a id="a-CH"></a>为诸问疾者如应说法，<a id="a-CI"></a>令无数千人皆发阿耨多罗三藐三菩提心。</p>
  <p data-pb></p>
  <h2 id="aCJ">弟子品第三</h2>
  <p id="aCK">尔时，<a id="a-CL"></a>长者维摩诘自念寝疾于床：<a id="a-CM"></a>“世尊大慈，<a id="a-CN"></a>宁不垂愍遣人慰问耶？<a id="a-CO"></a>”</p>
  <p id="aCP">佛知其意，<a id="a-CQ"></a>即告舍利弗：<a id="a-CR"></a>“汝行诣维摩诘问疾！<a id="a-CS"></a>”</p>
  <p id="aCT">舍利弗白佛言：<a id="a-CU"></a>“世尊，<a id="a-CV"></a>我不堪任诣彼问疾。<a id="a-CW"></a>所以者何？<a id="a-CX"></a>忆念我昔，<a id="a-CY"></a>曾于林中，<a id="a-CZ"></a>宴坐树下。<a id="a-Ca"></a>时维摩诘来谓我言：<a id="a-Cb"></a>‘唯！<a id="a-Cc"></a>舍利弗，<a id="a-Cd"></a>不必是坐为宴坐也。<a id="a-Ce"></a>夫宴坐者，<a id="a-Cf"></a>不于三界现身意，<a id="a-Cg"></a>是为宴坐；<a id="a-Ch"></a>不起灭定而现诸威仪，<a id="a-Ci"></a>是为宴坐；<a id="a-Cj"></a>不舍道法而现凡夫事，<a id="a-Ck"></a>是为宴坐；<a id="a-Cl"></a>心不住内亦不在外，<a id="a-Cm"></a>是为宴坐；<a id="a-Cn"></a>于诸见不动而修行三十七品，<a id="a-Co"></a>是为宴坐；<a id="a-Cp"></a>不断烦恼而入涅槃，<a id="a-Cq"></a>是为宴坐。<a id="a-Cr"></a>若能如是坐者，<a id="a-Cs"></a>佛所印可。<a id="a-Ct"></a>’时我，<a id="a-Cu"></a>世尊，<a id="a-Cv"></a>闻说是语，<a id="a-Cw"></a>默然而止，<a id="a-Cx"></a>不能加报。<a id="a-Cy"></a>故我不任诣彼问疾。<a id="a-Cz"></a>”</p>
  <p id="aD0">佛告大目揵连：<a id="a-D1"></a>“汝行诣维摩诘问疾！<a id="a-D2"></a>”</p>
  <p id="aD3">目连白佛言：<a id="a-D4"></a>“世尊，<a id="a-D5"></a>我不堪任诣彼问疾。<a id="a-D6"></a>所以者何？<a id="a-D7"></a>忆念我昔，<a id="a-D8"></a>入毗耶离大城，<a id="a-D9"></a>于里巷中，<a id="a-DA"></a>为诸居士说法。<a id="a-DB"></a>时维摩诘来谓我言：<a id="a-DC"></a>‘唯！<a id="a-DD"></a>大目连，<a id="a-DE"></a>为白衣居士说法，<a id="a-DF"></a>不当如仁者所说。<a id="a-DG"></a>夫说法者，<a id="a-DH"></a>当如法说：<a id="a-DI"></a>法无众生，<a id="a-DJ"></a>离众生垢故；<a id="a-DK"></a>法无有我，<a id="a-DL"></a>离我垢故；<a id="a-DM"></a>法无寿命，<a id="a-DN"></a>离生死故；<a id="a-DO"></a>法无有人，<a id="a-DP"></a>前后际断故；<a id="a-DQ"></a>法常寂然，<a id="a-DR"></a>灭诸相故；<a id="a-DS"></a>法离于相，<a id="a-DT"></a>无所缘故；<a id="a-DU"></a>法无名字，<a id="a-DV"></a>言语断故；<a id="a-DW"></a>法无有说，<a id="a-DX"></a>离觉观故；<a id="a-DY"></a>法无形相，<a id="a-DZ"></a>如虚空故；<a id="a-Da"></a>法无戏论，<a id="a-Db"></a>毕竟空故；<a id="a-Dc"></a>法无我所，<a id="a-Dd"></a>离我所故；<a id="a-De"></a>法无分别，<a id="a-Df"></a>离诸识故；<a id="a-Dg"></a>法无有比，<a id="a-Dh"></a>无相待故；<a id="a-Di"></a>法不属因，<a id="a-Dj"></a>不在缘故；<a id="a-Dk"></a>法同法性，<a id="a-Dl"></a>入诸法故；<a id="a-Dm"></a>法随于如，<a id="a-Dn"></a>无所随故；<a id="a-Do"></a>法住实际，<a id="a-Dp"></a>诸边不动故；<a id="a-Dq"></a>法无动摇，<a id="a-Dr"></a>不依六尘故；<a id="a-Ds"></a>法无去来，<a id="a-Dt"></a>常不住故；<a id="a-Du"></a>法顺空，<a id="a-Dv"></a>随无相，<a id="a-Dw"></a>应无作；<a id="a-Dx"></a>法离好丑；<a id="a-Dy"></a>法无增损；<a id="a-Dz"></a>法无生灭；<a id="a-E0"></a>法无所归；<a id="a-E1"></a>法过眼、<a id="a-E2"></a>耳、<a id="a-E3"></a>鼻、<a id="a-E4"></a>舌、<a id="a-E5"></a>身、<a id="a-E6"></a>心；<a id="a-E7"></a>法无高下；<a id="a-E8"></a>法常住不动；<a id="a-E9"></a>法离一切观行。<a id="a-EA"></a>唯！<a id="a-EB"></a>大目连，<a id="a-EC"></a>法相如是，<a id="a-ED"></a>岂可说乎？<a id="a-EE"></a>夫说法者，<a id="a-EF"></a>无说无示；<a id="a-EG"></a>其听法者，<a id="a-EH"></a>无闻无得。<a id="a-EI"></a>譬如幻士，<a id="a-EJ"></a>为幻人说法，<a id="a-EK"></a>当建是意而为说法。<a id="a-EL"></a>当了众生根有利钝；<a id="a-EM"></a>善于知见，<a id="a-EN"></a>无所挂碍，<a id="a-EO"></a>以大悲心，<a id="a-EP"></a>赞于大乘，<a id="a-EQ"></a>念报佛恩，<a id="a-ER"></a>不断三宝，<a id="a-ES"></a>然后说法。<a id="a-ET"></a>’维摩诘说是法时，<a id="a-EU"></a>八百居士发阿耨多罗三藐三菩提心。<a id="a-EV"></a>我无此辩，<a id="a-EW"></a>是故不任诣彼问疾。<a id="a-EX"></a>”</p>
  <p id="aEY">佛告大迦葉：<a id="a-EZ"></a>“汝行诣维摩诘问疾！<a id="a-Ea"></a>”</p>
  <p id="aEb">迦葉白佛言：<a id="a-Ec"></a>“世尊，<a id="a-Ed"></a>我不堪任诣彼问疾。<a id="a-Ee"></a>所以者何？<a id="a-Ef"></a>忆念我昔，<a id="a-Eg"></a>于贫里而行乞。<a id="a-Eh"></a>时维摩诘来谓我言：<a id="a-Ei"></a>‘唯！<a id="a-Ej"></a>大迦葉，<a id="a-Ek"></a>有慈悲心而不能普，<a id="a-El"></a>舍豪富，<a id="a-Em"></a>从贫乞。<a id="a-En"></a>迦葉，<a id="a-Eo"></a>住平等法，<a id="a-Ep"></a>应次行乞食。<a id="a-Eq"></a>为不食故，<a id="a-Er"></a>应行乞食；<a id="a-Es"></a>为坏和合相故，<a id="a-Et"></a>应取抟食；<a id="a-Eu"></a>为不受故，<a id="a-Ev"></a>应受彼食。<a id="a-Ew"></a>以空聚想入于聚落，<a id="a-Ex"></a>所见色与盲等，<a id="a-Ey"></a>所闻声与响等，<a id="a-Ez"></a>所嗅香与风等，<a id="a-F0"></a>所食味不分别，<a id="a-F1"></a>受诸触如智证。<a id="a-F2"></a>知诸法如幻相，<a id="a-F3"></a>无自性、<a id="a-F4"></a>无他性，<a id="a-F5"></a>本自不然，<a id="a-F6"></a>今则无灭。<a id="a-F7"></a>迦葉，<a id="a-F8"></a>若能不舍八邪入八解脱，<a id="a-F9"></a>以邪相入正法，<a id="a-FA"></a>以一食施一切，<a id="a-FB"></a>供养诸佛及众贤圣，<a id="a-FC"></a>然后可食。<a id="a-FD"></a>如是食者，<a id="a-FE"></a>非有烦恼，<a id="a-FF"></a>非离烦恼；<a id="a-FG"></a>非入定意，<a id="a-FH"></a>非起定意；<a id="a-FI"></a>非住世间，<a id="a-FJ"></a>非住涅槃。<a id="a-FK"></a>其有施者，<a id="a-FL"></a>无大福，<a id="a-FM"></a>无小福；<a id="a-FN"></a>不为益，<a id="a-FO"></a>不为损。<a id="a-FP"></a>是为正入佛道，<a id="a-FQ"></a>不依声闻。<a id="a-FR"></a>迦葉，<a id="a-FS"></a>若如是食，<a id="a-FT"></a>为不空食人之施也。<a id="a-FU"></a>’时我，<a id="a-FV"></a>世尊，<a id="a-FW"></a>闻说是语，<a id="a-FX"></a>得未曾有，<a id="a-FY"></a>即于一切菩萨深起敬心。<a id="a-FZ"></a>复作是念：<a id="a-Fa"></a>‘斯有家名，<a id="a-Fb"></a>辩才智慧乃能如是，<a id="a-Fc"></a>其谁不发阿耨多罗三藐三菩提心？<a id="a-Fd"></a>’我从是来，<a id="a-Fe"></a>不复劝人以声闻、<a id="a-Ff"></a>辟支佛行。<a id="a-Fg"></a>是故不任诣彼问疾。<a id="a-Fh"></a>”</p>
  <p id="aFi">佛告须菩提：<a id="a-Fj"></a>“汝行诣维摩诘问疾！<a id="a-Fk"></a>”</p>
  <p id="aFl">须菩提白佛言：<a id="a-Fm"></a>“世尊，<a id="a-Fn"></a>我不堪任诣彼问疾。<a id="a-Fo"></a>所以者何？<a id="a-Fp"></a>忆念我昔，<a id="a-Fq"></a>入其舍，<a id="a-Fr"></a>从乞食。<a id="a-Fs"></a>时维摩诘取我钵，<a id="a-Ft"></a>盛满饭，<a id="a-Fu"></a>谓我言：<a id="a-Fv"></a>‘唯！<a id="a-Fw"></a>须菩提，<a id="a-Fx"></a>若能于食等者，<a id="a-Fy"></a>诸佛性亦等；<a id="a-Fz"></a>诸佛性等者，<a id="a-G0"></a>于食亦等；<a id="a-G1"></a>如是行乞，<a id="a-G2"></a>乃可取食。<a id="a-G3"></a>若须菩提不断婬、<a id="a-G4"></a>怒、<a id="a-G5"></a>痴，<a id="a-G6"></a>亦不与俱；<a id="a-G7"></a>不坏于身，<a id="a-G8"></a>而随一相；<a id="a-G9"></a>不灭痴爱，<a id="a-GA"></a>起于明脱；<a id="a-GB"></a>以五逆相而得解脱，<a id="a-GC"></a>亦不解不缚；<a id="a-GD"></a>不见四谛，<a id="a-GE"></a>非不见谛；<a id="a-GF"></a>非得果，<a id="a-GG"></a>非不得果；<a id="a-GH"></a>非凡夫，<a id="a-GI"></a>非离凡夫法；<a id="a-GJ"></a>非圣人，<a id="a-GK"></a>非不圣人；<a id="a-GL"></a>虽成就一切法，<a id="a-GM"></a>而离诸法相，<a id="a-GN"></a>乃可取食。<a id="a-GO"></a>若须菩提不见佛、<a id="a-GP"></a>不闻法、<a id="a-GQ"></a>不敬僧，<a id="a-GR"></a>彼外道六师，<a id="a-GS"></a>富兰那迦葉、<a id="a-GT"></a>末伽梨拘赊梨子、<a id="a-GU"></a>删阇夜毗罗胝子、<a id="a-GV"></a>阿耆多翅舍钦婆罗、<a id="a-GW"></a>迦罗鸠驮迦旃延、<a id="a-GX"></a>尼犍陀若提子等是汝之师，<a id="a-GY"></a>因其出家，<a id="a-GZ"></a>彼师所堕，<a id="a-Ga"></a>汝亦随堕，<a id="a-Gb"></a>乃可取食。<a id="a-Gc"></a>若须菩提入诸邪见，<a id="a-Gd"></a>不到彼岸；<a id="a-Ge"></a>住于八难，<a id="a-Gf"></a>不得无难；<a id="a-Gg"></a>同于烦恼，<a id="a-Gh"></a>离清净法；<a id="a-Gi"></a>汝得无诤三昧，<a id="a-Gj"></a>一切众生亦得是定；<a id="a-Gk"></a>其施汝者，<a id="a-Gl"></a>不名福田；<a id="a-Gm"></a>供养汝者，<a id="a-Gn"></a>堕三恶道；<a id="a-Go"></a>为与众魔共一手，<a id="a-Gp"></a>作诸劳侣；<a id="a-Gq"></a>汝与众魔及诸尘劳等无有异，<a id="a-Gr"></a>于一切众生而有怨心，<a id="a-Gs"></a>谤诸佛、<a id="a-Gt"></a>毁于法，<a id="a-Gu"></a>不入众数，<a id="a-Gv"></a>终不得灭度。<a id="a-Gw"></a>汝若如是，<a id="a-Gx"></a>乃可取食。<a id="a-Gy"></a>’时我，<a id="a-Gz"></a>世尊，<a id="a-H0"></a>闻此茫然，<a id="a-H1"></a>不识是何言，<a id="a-H2"></a>不知以何答，<a id="a-H3"></a>便置钵欲出其舍。<a id="a-H4"></a>维摩诘言：<a id="a-H5"></a>‘唯！<a id="a-H6"></a>须菩提，<a id="a-H7"></a>取钵勿惧。<a id="a-H8"></a>于意云何？<a id="a-H9"></a>如来所作化人，<a id="a-HA"></a>若以是事诘，<a id="a-HB"></a>宁有惧不？<a id="a-HC"></a>’我言：<a id="a-HD"></a>‘不也！<a id="a-HE"></a>’维摩诘言：<a id="a-HF"></a>‘一切诸法如幻化相，<a id="a-HG"></a>汝今不应有所惧也。<a id="a-HH"></a>所以者何？<a id="a-HI"></a>一切言说不离是相，<a id="a-HJ"></a>至于智者不著文字，<a id="a-HK"></a>故无所惧。<a id="a-HL"></a>何以故？<a id="a-HM"></a>文字性离，<a id="a-HN"></a>无有文字，<a id="a-HO"></a>是则解脱；<a id="a-HP"></a>解脱相者，<a id="a-HQ"></a>则诸法也。<a id="a-HR"></a>’维摩诘说是法时，<a id="a-HS"></a>二百天子得法眼净，<a id="a-HT"></a>五百天子皆获法忍，<a id="a-HU"></a>故我不任诣彼问疾。<a id="a-HV"></a>”</p>
  <p id="aHW">佛告富楼那弥多罗尼子：<a id="a-HX"></a>“汝行诣维摩诘问疾！<a id="a-HY"></a>”</p>
  <p id="aHZ">富楼那白佛言：<a id="a-Ha"></a>“世尊，<a id="a-Hb"></a>我不堪任诣彼问疾。<a id="a-Hc"></a>所以者何？<a id="a-Hd"></a>忆念我昔，<a id="a-He"></a>于大林中在一树下，<a id="a-Hf"></a>为诸新学比丘说法。<a id="a-Hg"></a>时维摩诘来谓我言：<a id="a-Hh"></a>‘唯！<a id="a-Hi"></a>富楼那，<a id="a-Hj"></a>先当入定，<a id="a-Hk"></a>观此人心，<a id="a-Hl"></a>然后说法，<a id="a-Hm"></a>无以秽食置于宝器。<a id="a-Hn"></a>当知是比丘心之所念，<a id="a-Ho"></a>无以琉璃同彼水精。<a id="a-Hp"></a>汝不能知众生根源，<a id="a-Hq"></a>无得发起以小乘法。<a id="a-Hr"></a>彼自无疮，<a id="a-Hs"></a>勿伤之也。<a id="a-Ht"></a>欲行大道，<a id="a-Hu"></a>莫示小径；<a id="a-Hv"></a>无以大海，<a id="a-Hw"></a>内于牛迹；<a id="a-Hx"></a>无以日光，<a id="a-Hy"></a>等彼萤火；<a id="a-Hz"></a>无以须弥，<a id="a-I0"></a>内于芥子；<a id="a-I1"></a>无以狮吼，<a id="a-I2"></a>诲之狐鸣。<a id="a-I3"></a>富楼那，<a id="a-I4"></a>此比丘久发大乘心，<a id="a-I5"></a>中忘此意，<a id="a-I6"></a>如何以小乘法而教导之？<a id="a-I7"></a>我观小乘智慧微浅，<a id="a-I8"></a>犹如盲人，<a id="a-I9"></a>不能分别一切众生根之利钝。<a id="a-IA"></a>’时维摩诘即入三昧，<a id="a-IB"></a>令此比丘自识宿命，<a id="a-IC"></a>曾于五百佛所殖众德本，<a id="a-ID"></a>回向阿耨多罗三藐三菩提，<a id="a-IE"></a>即时豁然，<a id="a-IF"></a>还得本心。<a id="a-IG"></a>于是诸比丘稽首礼维摩诘足，<a id="a-IH"></a>时维摩诘因为说法，<a id="a-II"></a>于阿耨多罗三藐三菩提不复退转。<a id="a-IJ"></a>我念声闻，<a id="a-IK"></a>不观人根，<a id="a-IL"></a>不应说法。<a id="a-IM"></a>所以者何？<a id="a-IN"></a>声闻不能如如来安住法性常处清净，<a id="a-IO"></a>亦复不能分别众生根器利钝故，<a id="a-IP"></a>是故不任诣彼问疾。<a id="a-IQ"></a>”</p>
  <p id="aIR">佛告摩诃迦旃延：<a id="a-IS"></a>“汝行诣维摩诘问疾！<a id="a-IT"></a>”</p>
  <p id="aIU">迦旃延白佛言：<a id="a-IV"></a>“世尊，<a id="a-IW"></a>我不堪任诣彼问疾。<a id="a-IX"></a>所以者何？<a id="a-IY"></a>忆念昔者，<a id="a-IZ"></a>佛为诸比丘略说法要，<a id="a-Ia"></a>我即于后敷演其义，<a id="a-Ib"></a>谓无常义、<a id="a-Ic"></a>苦义、<a id="a-Id"></a>空义、<a id="a-Ie"></a>无我义、<a id="a-If"></a>寂灭义。<a id="a-Ig"></a>时维摩诘来谓我言：<a id="a-Ih"></a>‘唯！<a id="a-Ii"></a>迦旃延，<a id="a-Ij"></a>无以生灭心行，<a id="a-Ik"></a>说实相法。<a id="a-Il"></a>迦旃延，<a id="a-Im"></a>诸法毕竟三世不生不灭，<a id="a-In"></a>是无常义；<a id="a-Io"></a>五受阴洞达空无所起，<a id="a-Ip"></a>是苦义；<a id="a-Iq"></a>诸法究竟无所有，<a id="a-Ir"></a>是空义；<a id="a-Is"></a>于我、<a id="a-It"></a>无我而不二，<a id="a-Iu"></a>是无我义；<a id="a-Iv"></a>法本不然，<a id="a-Iw"></a>自他俱空，<a id="a-Ix"></a>今则无灭，<a id="a-Iy"></a>是寂灭义。<a id="a-Iz"></a>’说是法时，<a id="a-J0"></a>彼诸比丘心得解脱。<a id="a-J1"></a>故我不任诣彼问疾。<a id="a-J2"></a>”</p>
  <p id="aJ3">佛告阿那律：<a id="a-J4"></a>“汝行诣维摩诘问疾！<a id="a-J5"></a>”</p>
  <p id="aJ6">阿那律白佛言：<a id="a-J7"></a>“世尊，<a id="a-J8"></a>我不堪任诣彼问疾。<a id="a-J9"></a>所以者何？<a id="a-JA"></a>忆念我昔，<a id="a-JB"></a>于一处经行，<a id="a-JC"></a>时有梵王名曰严净，<a id="a-JD"></a>与万梵俱，<a id="a-JE"></a>放净光明，<a id="a-JF"></a>来诣我所，<a id="a-JG"></a>稽首作礼，<a id="a-JH"></a>问我言：<a id="a-JI"></a>‘几何，<a id="a-JJ"></a>阿那律，<a id="a-JK"></a>天眼所见？<a id="a-JL"></a>’我即答言：<a id="a-JM"></a>‘仁者，<a id="a-JN"></a>吾见此释迦牟尼佛土，<a id="a-JO"></a>三千大千世界，<a id="a-JP"></a>如观掌中菴摩勒果。<a id="a-JQ"></a>’时维摩诘来谓我言：<a id="a-JR"></a>‘唯！<a id="a-JS"></a>阿那律，<a id="a-JT"></a>天眼所见，<a id="a-JU"></a>为作相耶？<a id="a-JV"></a>无作相耶？<a id="a-JW"></a>假使作相，<a id="a-JX"></a>则与外道五通等；<a id="a-JY"></a>若无作相，<a id="a-JZ"></a>即是无为，<a id="a-Ja"></a>不应有见。<a id="a-Jb"></a>’世尊，<a id="a-Jc"></a>我时默然。<a id="a-Jd"></a>彼诸梵闻其言，<a id="a-Je"></a>得未曾有，<a id="a-Jf"></a>即为作礼而问曰：<a id="a-Jg"></a>‘世孰有真天眼者？<a id="a-Jh"></a>’维摩诘言：<a id="a-Ji"></a>‘有佛世尊，<a id="a-Jj"></a>得真天眼，<a id="a-Jk"></a>常在三昧，<a id="a-Jl"></a>悉见诸佛国，<a id="a-Jm"></a>不以二相。<a id="a-Jn"></a>’于是严净梵王，<a id="a-Jo"></a>及其眷属五百梵天，<a id="a-Jp"></a>皆发阿耨多罗三藐三菩提心，<a id="a-Jq"></a>礼维摩诘足已，<a id="a-Jr"></a>忽然不现。<a id="a-Js"></a>故我不任诣彼问疾。<a id="a-Jt"></a>”</p>
  <p id="aJu">佛告优波离：<a id="a-Jv"></a>“汝行诣维摩诘问疾！<a id="a-Jw"></a>”</p>
  <p id="aJx">优波离白佛言：<a id="a-Jy"></a>“世尊，<a id="a-Jz"></a>我不堪任诣彼问疾。<a id="a-K0"></a>所以者何？<a id="a-K1"></a>忆念昔者，<a id="a-K2"></a>有二比丘犯律行，<a id="a-K3"></a>以为耻，<a id="a-K4"></a>不敢问佛，<a id="a-K5"></a>来问我言：<a id="a-K6"></a>‘唯！<a id="a-K7"></a>优波离，<a id="a-K8"></a>我等犯律，<a id="a-K9"></a>诚以为耻，<a id="a-KA"></a>不敢问佛，<a id="a-KB"></a>愿解疑悔，<a id="a-KC"></a>得免斯咎。<a id="a-KD"></a>’我即为其如法解说。<a id="a-KE"></a>时维摩诘来谓我言：<a id="a-KF"></a>‘唯！<a id="a-KG"></a>优波离，<a id="a-KH"></a>无重增此二比丘罪，<a id="a-KI"></a>当直除灭，<a id="a-KJ"></a>勿扰其心。<a id="a-KK"></a>所以者何？<a id="a-KL"></a>彼罪性不在内、<a id="a-KM"></a>不在外、<a id="a-KN"></a>不在中间；<a id="a-KO"></a>如佛所说，<a id="a-KP"></a>心垢故众生垢，<a id="a-KQ"></a>心净故众生净。<a id="a-KR"></a>心亦不在内、<a id="a-KS"></a>不在外、<a id="a-KT"></a>不在中间；<a id="a-KU"></a>如其心然，<a id="a-KV"></a>罪垢亦然，<a id="a-KW"></a>诸法亦然，<a id="a-KX"></a>不出于如。<a id="a-KY"></a>如优波离，<a id="a-KZ"></a>以心相得解脱时，<a id="a-Ka"></a>宁有垢不？<a id="a-Kb"></a>’我言：<a id="a-Kc"></a>‘不也。<a id="a-Kd"></a>’维摩诘言：<a id="a-Ke"></a>‘一切众生，<a id="a-Kf"></a>心相无垢，<a id="a-Kg"></a>亦复如是。<a id="a-Kh"></a>唯！<a id="a-Ki"></a>优波离，<a id="a-Kj"></a>妄想是垢，<a id="a-Kk"></a>无妄想是净；<a id="a-Kl"></a>颠倒是垢，<a id="a-Km"></a>无颠倒是净；<a id="a-Kn"></a>取我是垢，<a id="a-Ko"></a>不取我是净。<a id="a-Kp"></a>优波离，<a id="a-Kq"></a>一切法生灭不住，<a id="a-Kr"></a>如幻、<a id="a-Ks"></a>如电；<a id="a-Kt"></a>诸法不相待，<a id="a-Ku"></a>乃至一念不住；<a id="a-Kv"></a>诸法皆妄见，<a id="a-Kw"></a>如梦、<a id="a-Kx"></a>如焰、<a id="a-Ky"></a>如水中月、<a id="a-Kz"></a>如镜中像，<a id="a-L0"></a>以妄想。<a id="a-L1"></a>知此者，<a id="a-L2"></a>是名奉律；<a id="a-L3"></a>其知此者，<a id="a-L4"></a>是名善解。<a id="a-L5"></a>’于是二比丘言：<a id="a-L6"></a>‘上智哉！<a id="a-L7"></a>是优波离所不能及，<a id="a-L8"></a>持律之上而不能说。<a id="a-L9"></a>’我答言：<a id="a-LA"></a>‘尔辈勿泛视维摩诘也！<a id="a-LB"></a>何以故？<a id="a-LC"></a>自舍如来，<a id="a-LD"></a>未有声闻及菩萨能制其乐说之辩，<a id="a-LE"></a>其智慧明达为若此也。<a id="a-LF"></a>’时二比丘疑悔即除，<a id="a-LG"></a>发阿耨多罗三藐三菩提心，<a id="a-LH"></a>作是愿言：<a id="a-LI"></a>‘令一切众生皆得是辩。<a id="a-LJ"></a>’故我不任诣彼问疾。<a id="a-LK"></a>”</p>
  <p id="aLL">佛告罗睺罗：<a id="a-LM"></a>“汝行诣维摩诘问疾！<a id="a-LN"></a>”</p>
  <p id="aLO">罗睺罗白佛言：<a id="a-LP"></a>“世尊，<a id="a-LQ"></a>我不堪任诣彼问疾。<a id="a-LR"></a>所以者何？<a id="a-LS"></a>忆念昔时，<a id="a-LT"></a>离匝毗耶氏诸长者子来诣我所，<a id="a-LU"></a>稽首作礼，<a id="a-LV"></a>问我言：<a id="a-LW"></a>‘唯！<a id="a-LX"></a>罗睺罗，<a id="a-LY"></a>汝佛之子，<a id="a-LZ"></a>舍转轮王位出家为道。<a id="a-La"></a>其出家者，<a id="a-Lb"></a>有何等利？<a id="a-Lc"></a>’我即如法为说出家功德之利。<a id="a-Ld"></a>时维摩诘来谓我言：<a id="a-Le"></a>‘唯！<a id="a-Lf"></a>罗睺罗，<a id="a-Lg"></a>不应说出家功德之利。<a id="a-Lh"></a>所以者何？<a id="a-Li"></a>无利、<a id="a-Lj"></a>无功德，<a id="a-Lk"></a>是为出家。<a id="a-Ll"></a>有为法者，<a id="a-Lm"></a>可说有利、<a id="a-Ln"></a>有功德。<a id="a-Lo"></a>夫出家者，<a id="a-Lp"></a>为无为法；<a id="a-Lq"></a>无为法中，<a id="a-Lr"></a>无利、<a id="a-Ls"></a>无功德。<a id="a-Lt"></a>罗睺罗，<a id="a-Lu"></a>夫出家者，<a id="a-Lv"></a>无彼无此，<a id="a-Lw"></a>亦无中间；<a id="a-Lx"></a>离六十二见，<a id="a-Ly"></a>处于涅槃，<a id="a-Lz"></a>智者所受，<a id="a-M0"></a>圣所行处；<a id="a-M1"></a>降伏众魔，<a id="a-M2"></a>度五道，<a id="a-M3"></a>净五眼，<a id="a-M4"></a>得五力，<a id="a-M5"></a>立五根；<a id="a-M6"></a>不恼于彼，<a id="a-M7"></a>离众杂恶，<a id="a-M8"></a>摧诸外道，<a id="a-M9"></a>超越假名；<a id="a-MA"></a>出淤泥，<a id="a-MB"></a>无系著，<a id="a-MC"></a>无我所，<a id="a-MD"></a>无所受，<a id="a-ME"></a>无扰乱，<a id="a-MF"></a>内怀喜，<a id="a-MG"></a>护彼意，<a id="a-MH"></a>随禅定，<a id="a-MI"></a>离众过。<a id="a-MJ"></a>若能如是，<a id="a-MK"></a>是真出家。<a id="a-ML"></a>’于是维摩诘语诸长者子：<a id="a-MM"></a>‘汝等于正法中，<a id="a-MN"></a>宜共出家。<a id="a-MO"></a>所以者何？<a id="a-MP"></a>无难难逢，<a id="a-MQ"></a>人身难得，<a id="a-MR"></a>佛世难值！<a id="a-MS"></a>’诸长者子言：<a id="a-MT"></a>‘居士，<a id="a-MU"></a>我闻佛言：<a id="a-MV"></a>父母不听，<a id="a-MW"></a>不得出家。<a id="a-MX"></a>’维摩诘言：<a id="a-MY"></a>‘然！<a id="a-MZ"></a>汝等便发阿耨多罗三藐三菩提心，<a id="a-Ma"></a>是即出家，<a id="a-Mb"></a>是即具足。<a id="a-Mc"></a>’尔时，<a id="a-Md"></a>三十二长者子，<a id="a-Me"></a>皆发阿耨多罗三藐三菩提心。<a id="a-Mf"></a>故我不任诣彼问疾。<a id="a-Mg"></a>”</p>
  <p id="aMh">佛告阿难：<a id="a-Mi"></a>“汝行诣维摩诘问疾！<a id="a-Mj"></a>”</p>
  <p id="aMk">阿难白佛言：<a id="a-Ml"></a>“世尊，<a id="a-Mm"></a>我不堪任诣彼问疾。<a id="a-Mn"></a>所以者何？<a id="a-Mo"></a>忆念昔时，<a id="a-Mp"></a>世尊身小有疾，<a id="a-Mq"></a>当用牛乳，<a id="a-Mr"></a>我即持钵，<a id="a-Ms"></a>诣大婆罗门家门下立。<a id="a-Mt"></a>时维摩诘来谓我言：<a id="a-Mu"></a>‘唯！<a id="a-Mv"></a>阿难，<a id="a-Mw"></a>何为晨朝持钵住此？<a id="a-Mx"></a>’我言：<a id="a-My"></a>‘居士，<a id="a-Mz"></a>世尊身小有疾，<a id="a-N0"></a>当用牛乳，<a id="a-N1"></a>故来至此。<a id="a-N2"></a>’维摩诘言：<a id="a-N3"></a>‘止！<a id="a-N4"></a>止！<a id="a-N5"></a>阿难，<a id="a-N6"></a>莫作是语。<a id="a-N7"></a>如来身者，<a id="a-N8"></a>金刚之体，<a id="a-N9"></a>诸恶已断，<a id="a-NA"></a>众善普会，<a id="a-NB"></a>当有何疾？<a id="a-NC"></a>当有何恼？<a id="a-ND"></a>默往，<a id="a-NE"></a>阿难，<a id="a-NF"></a>勿谤如来！<a id="a-NG"></a>莫使异人闻此粗言！<a id="a-NH"></a>无令大威德诸天，<a id="a-NI"></a>及他方净土诸来菩萨，<a id="a-NJ"></a>得闻斯语！<a id="a-NK"></a>阿难，<a id="a-NL"></a>转轮圣王以少福故，<a id="a-NM"></a>尚得无病，<a id="a-NN"></a>岂况如来无量福会普胜者哉？<a id="a-NO"></a>行矣！<a id="a-NP"></a>阿难，<a id="a-NQ"></a>勿使我等受斯耻也。<a id="a-NR"></a>四种外道梵志若闻此语，<a id="a-NS"></a>当作是念：<a id="a-NT"></a>“何名为师？<a id="a-NU"></a>自疾不能救，<a id="a-NV"></a>而能救诸疾人？<a id="a-NW"></a>”可密速去，<a id="a-NX"></a>勿使人闻。<a id="a-NY"></a>当知，<a id="a-NZ"></a>阿难，<a id="a-Na"></a>诸如来身，<a id="a-Nb"></a>即是法身，<a id="a-Nc"></a>非依食身，<a id="a-Nd"></a>非思欲身。<a id="a-Ne"></a>佛为世尊，<a id="a-Nf"></a>过于三界；<a id="a-Ng"></a>佛身无漏，<a id="a-Nh"></a>诸漏已尽；<a id="a-Ni"></a>佛身无为，<a id="a-Nj"></a>不堕诸数。<a id="a-Nk"></a>如此之身，<a id="a-Nl"></a>当有何疾？<a id="a-Nm"></a>’时我，<a id="a-Nn"></a>世尊，<a id="a-No"></a>实怀惭愧，<a id="a-Np"></a>得无近佛而谬听耶？<a id="a-Nq"></a>即闻空中声曰：<a id="a-Nr"></a>‘阿难，<a id="a-Ns"></a>如居士言，<a id="a-Nt"></a>但为佛出五浊恶世，<a id="a-Nu"></a>现行斯法，<a id="a-Nv"></a>度脱众生。<a id="a-Nw"></a>行矣！<a id="a-Nx"></a>阿难，<a id="a-Ny"></a>取乳勿惭。<a id="a-Nz"></a>’世尊，<a id="a-O0"></a>维摩诘智慧辩才为若此也。<a id="a-O1"></a>是故不任诣彼问疾。<a id="a-O2"></a>”</p>
  <p id="aO3">如是五百大弟子，<a id="a-O4"></a>各各向佛说其本缘，<a id="a-O5"></a>称述维摩诘所言，<a id="a-O6"></a>皆曰：<a id="a-O7"></a>“不任诣彼问疾。<a id="a-O8"></a>”</p>
  <p data-pb></p>
  <h2 id="aO9">菩萨品第四</h2>
  <p id="aOA">于是佛告弥勒菩萨：<a id="a-OB"></a>“汝行诣维摩诘问疾！<a id="a-OC"></a>”</p>
  <p id="aOD">弥勒白佛言：<a id="a-OE"></a>“世尊，<a id="a-OF"></a>我不堪任诣彼问疾。<a id="a-OG"></a>所以者何？<a id="a-OH"></a>忆念我昔，<a id="a-OI"></a>为兜率天王及其眷属，<a id="a-OJ"></a>说不退转地之行。<a id="a-OK"></a>时维摩诘来谓我言：<a id="a-OL"></a>‘弥勒，<a id="a-OM"></a>世尊授仁者记，<a id="a-ON"></a>一生当得阿耨多罗三藐三菩提，<a id="a-OO"></a>为用何生得受记乎？<a id="a-OP"></a>过去耶？<a id="a-OQ"></a>未来耶？<a id="a-OR"></a>现在耶？<a id="a-OS"></a>若过去生，<a id="a-OT"></a>过去生已灭；<a id="a-OU"></a>若未来生，<a id="a-OV"></a>未来生未至；<a id="a-OW"></a>若现在生，<a id="a-OX"></a>现在生无住。<a id="a-OY"></a>如佛所说：<a id="a-OZ"></a>比丘，<a id="a-Oa"></a>汝今即时亦生、<a id="a-Ob"></a>亦老、<a id="a-Oc"></a>亦变、<a id="a-Od"></a>亦灭、<a id="a-Oe"></a>亦遊。<a id="a-Of"></a>若以无生得受记者，<a id="a-Og"></a>无生即是正位，<a id="a-Oh"></a>于正位中，<a id="a-Oi"></a>亦无受记，<a id="a-Oj"></a>亦无得阿耨多罗三藐三菩提，<a id="a-Ok"></a>云何弥勒受一生记乎？<a id="a-Ol"></a>为从如生得受记耶？<a id="a-Om"></a>为从如灭得受记耶？<a id="a-On"></a>若以如生得受记者，<a id="a-Oo"></a>如无有生；<a id="a-Op"></a>若以如灭得受记者，<a id="a-Oq"></a>如无有灭。<a id="a-Or"></a>一切众生皆如也，<a id="a-Os"></a>一切法亦如也，<a id="a-Ot"></a>众圣贤亦如也，<a id="a-Ou"></a>至于弥勒亦如也。<a id="a-Ov"></a>若弥勒得受记者，<a id="a-Ow"></a>一切众生亦应受记。<a id="a-Ox"></a>所以者何？<a id="a-Oy"></a>夫如者，<a id="a-Oz"></a>不二不异。<a id="a-P0"></a>若弥勒得阿耨多罗三藐三菩提者，<a id="a-P1"></a>一切众生皆亦应得。<a id="a-P2"></a>所以者何？<a id="a-P3"></a>一切众生，<a id="a-P4"></a>即菩提相。<a id="a-P5"></a>若弥勒得灭度者，<a id="a-P6"></a>一切众生亦当灭度。<a id="a-P7"></a>所以者何？<a id="a-P8"></a>诸佛本来寂灭，<a id="a-P9"></a>不复更灭，<a id="a-PA"></a>为度一切众生故现涅槃相。<a id="a-PB"></a>是故，<a id="a-PC"></a>弥勒，<a id="a-PD"></a>无以此法误诱诸天子。<a id="a-PE"></a>实无发阿耨多罗三藐三菩提心者，<a id="a-PF"></a>亦无退者。<a id="a-PG"></a>弥勒，<a id="a-PH"></a>当令此诸天子，<a id="a-PI"></a>舍于执著分别菩提之见。<a id="a-PJ"></a>所以者何？<a id="a-PK"></a>菩提者，<a id="a-PL"></a>不可以身得，<a id="a-PM"></a>不可以心得。<a id="a-PN"></a>寂灭是菩提，<a id="a-PO"></a>灭诸相故；<a id="a-PP"></a>不观是菩提，<a id="a-PQ"></a>离诸缘故；<a id="a-PR"></a>不行是菩提，<a id="a-PS"></a>无忆念故；<a id="a-PT"></a>断是菩提，<a id="a-PU"></a>舍诸见故；<a id="a-PV"></a>离是菩提，<a id="a-PW"></a>离诸妄想故；<a id="a-PX"></a>障是菩提，<a id="a-PY"></a>障诸愿故；<a id="a-PZ"></a>不入是菩提，<a id="a-Pa"></a>无贪著故；<a id="a-Pb"></a>顺是菩提，<a id="a-Pc"></a>顺于如故；<a id="a-Pd"></a>住是菩提，<a id="a-Pe"></a>住法性故；<a id="a-Pf"></a>至是菩提，<a id="a-Pg"></a>至实际故；<a id="a-Ph"></a>不二是菩提，<a id="a-Pi"></a>离意法故；<a id="a-Pj"></a>等是菩提，<a id="a-Pk"></a>等虚空故；<a id="a-Pl"></a>无为是菩提，<a id="a-Pm"></a>无生住灭故；<a id="a-Pn"></a>知是菩提，<a id="a-Po"></a>了众生心行故；<a id="a-Pp"></a>不会是菩提，<a id="a-Pq"></a>诸入不会故；<a id="a-Pr"></a>不合是菩提，<a id="a-Ps"></a>离烦恼习故；<a id="a-Pt"></a>无处是菩提，<a id="a-Pu"></a>无形色故；<a id="a-Pv"></a>无住是菩提，<a id="a-Pw"></a>不离真如亦不住故；<a id="a-Px"></a>假名是菩提，<a id="a-Py"></a>名字空故；<a id="a-Pz"></a>如化是菩提，<a id="a-Q0"></a>无取舍故；<a id="a-Q1"></a>无乱是菩提，<a id="a-Q2"></a>常自静故；<a id="a-Q3"></a>善寂是菩提，<a id="a-Q4"></a>性清净故；<a id="a-Q5"></a>无取是菩提，<a id="a-Q6"></a>离攀缘故；<a id="a-Q7"></a>无异是菩提，<a id="a-Q8"></a>诸法性等故；<a id="a-Q9"></a>无比是菩提，<a id="a-QA"></a>无可喻故；<a id="a-QB"></a>微妙是菩提，<a id="a-QC"></a>诸法难知故；<a id="a-QD"></a>空性是菩提，<a id="a-QE"></a>普遍诸法故。<a id="a-QF"></a>是以菩提，<a id="a-QG"></a>不可以身得，<a id="a-QH"></a>不可以心得。<a id="a-QI"></a>所以者何？<a id="a-QJ"></a>身如草、<a id="a-QK"></a>如木、<a id="a-QL"></a>如壁、<a id="a-QM"></a>如路、<a id="a-QN"></a>如影故，<a id="a-QO"></a>心无相、<a id="a-QP"></a>无记、<a id="a-QQ"></a>无倚、<a id="a-QR"></a>无见故。<a id="a-QS"></a>’世尊，<a id="a-QT"></a>维摩诘说是法时，<a id="a-QU"></a>二百天子得无生法忍。<a id="a-QV"></a>故我不任诣彼问疾。<a id="a-QW"></a>”</p>
  <p id="aQX">佛告光严童子：<a id="a-QY"></a>“汝行诣维摩诘问疾！<a id="a-QZ"></a>”</p>
  <p id="aQa">光严白佛言：<a id="a-Qb"></a>“世尊，<a id="a-Qc"></a>我不堪任诣彼问疾。<a id="a-Qd"></a>所以者何？<a id="a-Qe"></a>忆念我昔，<a id="a-Qf"></a>出毗耶离大城，<a id="a-Qg"></a>时维摩诘方入城，<a id="a-Qh"></a>我即为作礼而问言：<a id="a-Qi"></a>‘居士，<a id="a-Qj"></a>从何所来？<a id="a-Qk"></a>’答我言：<a id="a-Ql"></a>‘吾从道场来。<a id="a-Qm"></a>’我问：<a id="a-Qn"></a>‘道场者，<a id="a-Qo"></a>何所是？<a id="a-Qp"></a>’答曰：<a id="a-Qq"></a>‘直心是道场，<a id="a-Qr"></a>无虚假故；<a id="a-Qs"></a>发行是道场，<a id="a-Qt"></a>能办事故；<a id="a-Qu"></a>深心是道场，<a id="a-Qv"></a>增益功德故；<a id="a-Qw"></a>菩提心是道场，<a id="a-Qx"></a>无错谬故；<a id="a-Qy"></a>布施是道场，<a id="a-Qz"></a>不望报故；<a id="a-R0"></a>持戒是道场，<a id="a-R1"></a>得愿具故；<a id="a-R2"></a>忍辱是道场，<a id="a-R3"></a>于诸众生心无碍故；<a id="a-R4"></a>精进是道场，<a id="a-R5"></a>不懈怠故；<a id="a-R6"></a>禅定是道场，<a id="a-R7"></a>心调柔故；<a id="a-R8"></a>智慧是道场，<a id="a-R9"></a>现见诸法故；<a id="a-RA"></a>慈是道场，<a id="a-RB"></a>等众生故；<a id="a-RC"></a>悲是道场，<a id="a-RD"></a>忍疲苦故；<a id="a-RE"></a>喜是道场，<a id="a-RF"></a>悦乐法故；<a id="a-RG"></a>舍是道场，<a id="a-RH"></a>憎爱断故；<a id="a-RI"></a>神通是道场，<a id="a-RJ"></a>成就六通故；<a id="a-RK"></a>解脱是道场，<a id="a-RL"></a>能背舍执著故；<a id="a-RM"></a>方便是道场，<a id="a-RN"></a>教化众生故；<a id="a-RO"></a>四摄是道场，<a id="a-RP"></a>摄众生故；<a id="a-RQ"></a>多闻是道场，<a id="a-RR"></a>如闻行故；<a id="a-RS"></a>伏心是道场，<a id="a-RT"></a>正观诸法故；<a id="a-RU"></a>三十七品是道场，<a id="a-RV"></a>舍诸有为、<a id="a-RW"></a>无为法故；<a id="a-RX"></a>四谛是道场，<a id="a-RY"></a>不诳世间故；<a id="a-RZ"></a>缘起是道场，<a id="a-Ra"></a>无明乃至老死皆尽故；<a id="a-Rb"></a>离诸烦恼是道场，<a id="a-Rc"></a>知如实故；<a id="a-Rd"></a>众生是道场，<a id="a-Re"></a>知无我故；<a id="a-Rf"></a>一切法是道场，<a id="a-Rg"></a>知诸法空故；<a id="a-Rh"></a>降魔是道场，<a id="a-Ri"></a>不倾动故；<a id="a-Rj"></a>三界是道场，<a id="a-Rk"></a>无所趣故；<a id="a-Rl"></a>师子吼是道场，<a id="a-Rm"></a>无所畏故；<a id="a-Rn"></a>力、<a id="a-Ro"></a>无畏、<a id="a-Rp"></a>不共法是道场，<a id="a-Rq"></a>无诸过故；<a id="a-Rr"></a>三明是道场，<a id="a-Rs"></a>无余碍故；<a id="a-Rt"></a>一念知一切法是道场，<a id="a-Ru"></a>成就一切智故。<a id="a-Rv"></a>如是，<a id="a-Rw"></a>善男子，<a id="a-Rx"></a>菩萨若应诸波罗蜜教化众生，<a id="a-Ry"></a>诸有所作，<a id="a-Rz"></a>举足下足，<a id="a-S0"></a>当知皆从道场来，<a id="a-S1"></a>住于佛法矣！<a id="a-S2"></a>’说是法时，<a id="a-S3"></a>五百天人皆发阿耨多罗三藐三菩提心。<a id="a-S4"></a>故我不任诣彼问疾。<a id="a-S5"></a>”</p>
  <p id="aS6">佛告持世菩萨：<a id="a-S7"></a>“汝行诣维摩诘问疾！<a id="a-S8"></a>”</p>
  <p id="aS9">持世白佛言：<a id="a-SA"></a>“世尊，<a id="a-SB"></a>我不堪任诣彼问疾。<a id="a-SC"></a>所以者何？<a id="a-SD"></a>忆念我昔，<a id="a-SE"></a>住于静室，<a id="a-SF"></a>时魔波旬，<a id="a-SG"></a>从万二千天女，<a id="a-SH"></a>状如帝释，<a id="a-SI"></a>鼓乐弦歌，<a id="a-SJ"></a>来诣我所。<a id="a-SK"></a>与其眷属，<a id="a-SL"></a>稽首我足，<a id="a-SM"></a>合掌恭敬于一面立。<a id="a-SN"></a>我意谓是帝释，<a id="a-SO"></a>而语之言：<a id="a-SP"></a>‘善来，<a id="a-SQ"></a>憍尸迦，<a id="a-SR"></a>虽福应有，<a id="a-SS"></a>不当自恣。<a id="a-ST"></a>当观五欲无常，<a id="a-SU"></a>以求善本，<a id="a-SV"></a>于身、<a id="a-SW"></a>命、<a id="a-SX"></a>财而修坚法。<a id="a-SY"></a>’即语我言：<a id="a-SZ"></a>‘正士，<a id="a-Sa"></a>受是万二千天女，<a id="a-Sb"></a>可备扫洒。<a id="a-Sc"></a>’我言：<a id="a-Sd"></a>‘憍尸迦，<a id="a-Se"></a>无以此非法之物，<a id="a-Sf"></a>要我沙门释子，<a id="a-Sg"></a>此非我宜。<a id="a-Sh"></a>’所言未讫，<a id="a-Si"></a>时维摩诘来谓我言：<a id="a-Sj"></a>‘非帝释也！<a id="a-Sk"></a>是为魔来，<a id="a-Sl"></a>娆固汝耳！<a id="a-Sm"></a>’即语魔言：<a id="a-Sn"></a>‘是诸女等，<a id="a-So"></a>可以与我，<a id="a-Sp"></a>如我应受。<a id="a-Sq"></a>’魔即惊惧，<a id="a-Sr"></a>念：<a id="a-Ss"></a>‘维摩诘将无恼我？<a id="a-St"></a>’欲隐形去而不能隐，<a id="a-Su"></a>尽其神力亦不得去。<a id="a-Sv"></a>即闻空中声曰：<a id="a-Sw"></a>‘波旬，<a id="a-Sx"></a>以女与之，<a id="a-Sy"></a>乃可得去。<a id="a-Sz"></a>’魔以畏故，<a id="a-T0"></a>俯仰而与。</p>
  <p id="aT1">“尔时，<a id="a-T2"></a>维摩诘语诸女言：<a id="a-T3"></a>‘魔以汝等与我，<a id="a-T4"></a>今汝皆当发阿耨多罗三藐三菩提心。<a id="a-T5"></a>’即随所应而为说法，<a id="a-T6"></a>令发道意。<a id="a-T7"></a>复言：<a id="a-T8"></a>‘汝等已发道意，<a id="a-T9"></a>有法乐可以自娱，<a id="a-TA"></a>不应复乐五欲乐也。<a id="a-TB"></a>’天女即问：<a id="a-TC"></a>‘何谓法乐？<a id="a-TD"></a>’答言：<a id="a-TE"></a>‘乐常信佛，<a id="a-TF"></a>乐欲听法，<a id="a-TG"></a>乐供养众，<a id="a-TH"></a>乐谦下礼贤，<a id="a-TI"></a>乐超脱三界，<a id="a-TJ"></a>乐离五欲，<a id="a-TK"></a>乐观五阴如怨贼，<a id="a-TL"></a>乐观四大如毒蛇，<a id="a-TM"></a>乐观内入如空聚，<a id="a-TN"></a>乐随护道意，<a id="a-TO"></a>乐饶益众生，<a id="a-TP"></a>乐敬养师，<a id="a-TQ"></a>乐广行施，<a id="a-TR"></a>乐坚持戒，<a id="a-TS"></a>乐忍辱柔和，<a id="a-TT"></a>乐勤集善根，<a id="a-TU"></a>乐禅定不乱，<a id="a-TV"></a>乐离垢明慧，<a id="a-TW"></a>乐广菩提心，<a id="a-TX"></a>乐降伏众魔，<a id="a-TY"></a>乐断诸烦恼，<a id="a-TZ"></a>乐净佛国土，<a id="a-Ta"></a>乐成就相好故修诸功德，<a id="a-Tb"></a>乐庄严道场，<a id="a-Tc"></a>乐闻深法不畏，<a id="a-Td"></a>乐三脱门，<a id="a-Te"></a>不乐非时涅槃，<a id="a-Tf"></a>乐近同学，<a id="a-Tg"></a>乐于非同学中心无恚碍，<a id="a-Th"></a>乐将护恶知识，<a id="a-Ti"></a>乐亲近善知识，<a id="a-Tj"></a>乐心喜清净，<a id="a-Tk"></a>乐以方便引导众生，<a id="a-Tl"></a>乐修无量道品之法，<a id="a-Tm"></a>是为菩萨法乐。<a id="a-Tn"></a>’</p>
  <p id="aTo">“于是波旬告诸女言：<a id="a-Tp"></a>‘我欲与汝俱还天宫。<a id="a-Tq"></a>’诸女言：<a id="a-Tr"></a>‘以我等与此居士，<a id="a-Ts"></a>有法乐我等甚乐，<a id="a-Tt"></a>不复乐五欲乐也。<a id="a-Tu"></a>’魔言：<a id="a-Tv"></a>‘居士，<a id="a-Tw"></a>可舍此女。<a id="a-Tx"></a>一切所有施于彼者，<a id="a-Ty"></a>是为菩萨。<a id="a-Tz"></a>’维摩诘言：<a id="a-U0"></a>‘我已舍矣！<a id="a-U1"></a>汝便将去，<a id="a-U2"></a>令一切众生得法愿具足。<a id="a-U3"></a>’于是诸女问维摩诘：<a id="a-U4"></a>‘我等云何止于魔宫？<a id="a-U5"></a>’维摩诘言：<a id="a-U6"></a>‘诸姊，<a id="a-U7"></a>有法门名无尽灯，<a id="a-U8"></a>汝等当学。<a id="a-U9"></a>无尽灯者，<a id="a-UA"></a>譬如一灯燃百千灯，<a id="a-UB"></a>冥者皆明，<a id="a-UC"></a>明终不尽。<a id="a-UD"></a>如是诸姊，<a id="a-UE"></a>夫一菩萨开导百千众生，<a id="a-UF"></a>令发阿耨多罗三藐三菩提心，<a id="a-UG"></a>于其道意亦不灭尽，<a id="a-UH"></a>随所说法而自增益一切善法，<a id="a-UI"></a>是名无尽灯也！<a id="a-UJ"></a>汝等虽住魔宫，<a id="a-UK"></a>以是无尽灯，<a id="a-UL"></a>令无数天子、<a id="a-UM"></a>天女发阿耨多罗三藐三菩提心者，<a id="a-UN"></a>为报佛恩，<a id="a-UO"></a>亦大饶益一切众生。<a id="a-UP"></a>’尔时，<a id="a-UQ"></a>天女头面礼维摩诘足，<a id="a-UR"></a>随魔还宫，<a id="a-US"></a>忽然不现。</p>
  <p id="aUT">“世尊，<a id="a-UU"></a>维摩诘有如是自在神力、<a id="a-UV"></a>智慧辩才，<a id="a-UW"></a>故我不任诣彼问疾。<a id="a-UX"></a>”</p>
  <p id="aUY">佛告长者子善德：<a id="a-UZ"></a>“汝行诣维摩诘问疾！<a id="a-Ua"></a>”</p>
  <p id="aUb">善德白佛言：<a id="a-Uc"></a>“世尊，<a id="a-Ud"></a>我不堪任诣彼问疾。<a id="a-Ue"></a>所以者何？<a id="a-Uf"></a>忆念我昔，<a id="a-Ug"></a>自于父舍设大施会，<a id="a-Uh"></a>供养一切沙门、<a id="a-Ui"></a>婆罗门，<a id="a-Uj"></a>及诸外道、<a id="a-Uk"></a>贫穷、<a id="a-Ul"></a>下贱、<a id="a-Um"></a>孤独、<a id="a-Un"></a>乞人，<a id="a-Uo"></a>期满七日。<a id="a-Up"></a>时维摩诘来入会中，<a id="a-Uq"></a>谓我言：<a id="a-Ur"></a>‘长者子，<a id="a-Us"></a>夫大施会，<a id="a-Ut"></a>不当如汝所设。<a id="a-Uu"></a>当为法施之会，<a id="a-Uv"></a>何用是财施会为？<a id="a-Uw"></a>’我言：<a id="a-Ux"></a>‘居士，<a id="a-Uy"></a>何谓法施之会？<a id="a-Uz"></a>’‘法施会者，<a id="a-V0"></a>无前无后，<a id="a-V1"></a>一时供养一切众生，<a id="a-V2"></a>是名法施之会。<a id="a-V3"></a>’曰：<a id="a-V4"></a>‘何谓也？<a id="a-V5"></a>’谓：<a id="a-V6"></a>‘以菩提起于慈心，<a id="a-V7"></a>以救众生起大悲心，<a id="a-V8"></a>以持正法起于喜心，<a id="a-V9"></a>以摄智慧行于舍心；<a id="a-VA"></a>以摄悭贪起檀波罗蜜，<a id="a-VB"></a>以化犯戒起尸罗波罗蜜，<a id="a-VC"></a>以无我法起羼提波罗蜜，<a id="a-VD"></a>以菩提相起毗梨耶波罗蜜，<a id="a-VE"></a>以离身心相起禅波罗蜜，<a id="a-VF"></a>以一切智起般若波罗蜜；<a id="a-VG"></a>教化众生而起于空，<a id="a-VH"></a>不舍有为法而起无相，<a id="a-VI"></a>示相受生而起无愿；<a id="a-VJ"></a>护持正法起方便力，<a id="a-VK"></a>以度众生起四摄法；<a id="a-VL"></a>以敬事一切起除慢法，<a id="a-VM"></a>于身、<a id="a-VN"></a>命、<a id="a-VO"></a>财起三坚法，<a id="a-VP"></a>于六念中起思念法，<a id="a-VQ"></a>于六和敬起质直心，<a id="a-VR"></a>正行善法起于净命，<a id="a-VS"></a>心净欢喜起近贤圣，<a id="a-VT"></a>不憎恶人起调伏心，<a id="a-VU"></a>以出家法起于深心，<a id="a-VV"></a>以如说行起于多闻，<a id="a-VW"></a>以无诤法起空闲处，<a id="a-VX"></a>趣向佛慧起于宴坐，<a id="a-VY"></a>解众生缚起修行地，<a id="a-VZ"></a>以具相好及净佛土起福德业；<a id="a-Va"></a>知一切众生心念，<a id="a-Vb"></a>如应说法，<a id="a-Vc"></a>起于智业；<a id="a-Vd"></a>知一切法不取不舍，<a id="a-Ve"></a>入一相门，<a id="a-Vf"></a>起于慧业；<a id="a-Vg"></a>断一切烦恼、<a id="a-Vh"></a>一切障碍、<a id="a-Vi"></a>一切不善法，<a id="a-Vj"></a>起一切善业；<a id="a-Vk"></a>以得一切智慧、<a id="a-Vl"></a>一切善法，<a id="a-Vm"></a>起于一切助佛道法。<a id="a-Vn"></a>如是，<a id="a-Vo"></a>善男子，<a id="a-Vp"></a>是为法施之会。<a id="a-Vq"></a>若菩萨住是法施会者，<a id="a-Vr"></a>为大施主，<a id="a-Vs"></a>亦为一切世间福田。<a id="a-Vt"></a>’</p>
  <p id="aVu">“世尊，<a id="a-Vv"></a>维摩诘说是法时，<a id="a-Vw"></a>婆罗门众中二百人，<a id="a-Vx"></a>皆发阿耨多罗三藐三菩提心。<a id="a-Vy"></a>我时心得清净，<a id="a-Vz"></a>叹未曾有，<a id="a-W0"></a>稽首礼维摩诘足，<a id="a-W1"></a>即解璎珞，<a id="a-W2"></a>价值百千以上之，<a id="a-W3"></a>不肯取。<a id="a-W4"></a>我言：<a id="a-W5"></a>‘居士，<a id="a-W6"></a>愿必纳受，<a id="a-W7"></a>随意所与。<a id="a-W8"></a>’维摩诘乃受璎珞，<a id="a-W9"></a>分作二分，<a id="a-WA"></a>持一分施此会中一最下乞人，<a id="a-WB"></a>持一分奉彼难胜如来。<a id="a-WC"></a>一切众会皆见光明国土难胜如来，<a id="a-WD"></a>又见珠璎在彼佛上，<a id="a-WE"></a>变成四柱宝台，<a id="a-WF"></a>四面严饰，<a id="a-WG"></a>不相障蔽。<a id="a-WH"></a>时维摩诘现神变已，<a id="a-WI"></a>又作是言：<a id="a-WJ"></a>‘若施主等心施一最下乞人，<a id="a-WK"></a>犹如如来福田之相，<a id="a-WL"></a>无所分别，<a id="a-WM"></a>等于大悲，<a id="a-WN"></a>不求果报，<a id="a-WO"></a>是则名曰具足法施。<a id="a-WP"></a>’城中一最下乞人，<a id="a-WQ"></a>见是神力，<a id="a-WR"></a>闻其所说，<a id="a-WS"></a>皆发阿耨多罗三藐三菩提心。<a id="a-WT"></a>故我不任诣彼问疾。<a id="a-WU"></a>”</p>
  <p id="aWV">如是诸菩萨，<a id="a-WW"></a>各各向佛说其本缘，<a id="a-WX"></a>称述维摩诘所言，<a id="a-WY"></a>皆曰：<a id="a-WZ"></a>“不任诣彼问疾。<a id="a-Wa"></a>”</p>
 </body>
</html>