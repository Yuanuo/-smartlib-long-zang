<!doctype html>
<html id="z3IBTgYMm" data-ver="1745">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘五大部外重译经">
  <meta period="姚秦">
 </head>
 <body>
  <h1 id="a1">维摩诘所说大乘经卷下</h1>
  <h2 id="a2">香积佛品第十</h2>
  <p id="a3">于是舍利弗心念：<a id="a-4"></a>“日时欲至，<a id="a-5"></a>此诸菩萨当于何食？<a id="a-6"></a>”</p>
  <p id="a7">时维摩诘知其意而语言：<a id="a-8"></a>“佛说八解脱，<a id="a-9"></a>仁者受行，<a id="a-A"></a>岂杂欲食而闻法乎？<a id="a-B"></a>若欲食者，<a id="a-C"></a>且待须臾，<a id="a-D"></a>当令汝得未曾有食。<a id="a-E"></a>”</p>
  <p id="aF">时维摩诘即入三昧，<a id="a-G"></a>以神通力示诸大众，<a id="a-H"></a>上方界分，<a id="a-I"></a>过四十二恒河沙佛土，<a id="a-J"></a>有国名众香，<a id="a-K"></a>佛号香积，<a id="a-L"></a>今现在。<a id="a-M"></a>其国香气，<a id="a-N"></a>比于十方诸佛世界人天之香，<a id="a-O"></a>最为第一。<a id="a-P"></a>彼土无有声闻、<a id="a-Q"></a>辟支佛名，<a id="a-R"></a>唯有清净大菩萨众，<a id="a-S"></a>佛为说法。<a id="a-T"></a>其界一切，<a id="a-U"></a>皆以香作楼阁，<a id="a-V"></a>经行香地，<a id="a-W"></a>苑园皆香。<a id="a-X"></a>其食香气，<a id="a-Y"></a>周流十方无量世界。<a id="a-Z"></a>时香积佛与诸菩萨方共坐食，<a id="a-a"></a>有天子号香严，<a id="a-b"></a>发阿耨多罗三藐三菩提心，<a id="a-c"></a>供养香积佛及诸菩萨。<a id="a-d"></a>此诸大众，<a id="a-e"></a>莫不目见。</p>
  <p id="af">时维摩诘问众菩萨：<a id="a-g"></a>“诸仁者，<a id="a-h"></a>谁能致彼佛饭？<a id="a-i"></a>”</p>
  <p id="aj">以文殊师利威神力故，<a id="a-k"></a>咸皆默然。</p>
  <p id="al">维摩诘言：<a id="a-m"></a>“仁此大众，<a id="a-n"></a>无乃可耻！<a id="a-o"></a>”</p>
  <p id="ap">文殊师利曰：<a id="a-q"></a>“如佛所言，<a id="a-r"></a>勿轻未学。<a id="a-s"></a>”</p>
  <p id="at">于是维摩诘不起于座，<a id="a-u"></a>居众会前，<a id="a-v"></a>化作菩萨，<a id="a-w"></a>相好光明，<a id="a-x"></a>威德殊胜蔽于众会，<a id="a-y"></a>而告之曰：<a id="a-z"></a>“汝往上方界分，<a id="a-10"></a>度如四十二恒河沙佛土，<a id="a-11"></a>有国名众香，<a id="a-12"></a>佛号香积，<a id="a-13"></a>与诸菩萨方共坐食。<a id="a-14"></a>汝往到彼，<a id="a-15"></a>如我词曰：<a id="a-16"></a>‘维摩诘稽首世尊足下，<a id="a-17"></a>致敬无量！<a id="a-18"></a>问讯起居，<a id="a-19"></a>少病少恼，<a id="a-1A"></a>气力安不？<a id="a-1B"></a>愿得世尊所食之余，<a id="a-1C"></a>当于娑婆世界施作佛事，<a id="a-1D"></a>令此乐小法者得弘大道，<a id="a-1E"></a>亦使如来名声普闻。<a id="a-1F"></a>’”</p>
  <p id="a1G">时化菩萨唯诺承命，<a id="a-1H"></a>即于会前升于上方，<a id="a-1I"></a>到众香界，<a id="a-1J"></a>礼彼佛足，<a id="a-1K"></a>白言：<a id="a-1L"></a>“维摩诘稽首世尊足下，<a id="a-1M"></a>致敬无量！<a id="a-1N"></a>问讯起居，<a id="a-1O"></a>少病少恼，<a id="a-1P"></a>气力安不？<a id="a-1Q"></a>愿得世尊所食之余，<a id="a-1R"></a>欲于娑婆世界施作佛事，<a id="a-1S"></a>使此乐小法者得弘大道，<a id="a-1T"></a>亦使如来名声普闻。<a id="a-1U"></a>”</p>
  <p id="a1V">彼诸大士，<a id="a-1W"></a>见化菩萨，<a id="a-1X"></a>叹未曾有：<a id="a-1Y"></a>“今此上人从何所来？<a id="a-1Z"></a>娑婆世界为在何许？<a id="a-1a"></a>云何名为乐小法者？<a id="a-1b"></a>”即以问佛。</p>
  <p id="a1c">佛告之曰：<a id="a-1d"></a>“下方度如四十二恒河沙佛土，<a id="a-1e"></a>有世界名娑婆，<a id="a-1f"></a>佛号如来正觉释迦牟尼，<a id="a-1g"></a>今现在于五浊恶世，<a id="a-1h"></a>为乐小法众生敷演道教。<a id="a-1i"></a>彼有菩萨，<a id="a-1j"></a>名维摩诘，<a id="a-1k"></a>住不可思议解脱，<a id="a-1l"></a>为诸菩萨说法，<a id="a-1m"></a>故遣化来，<a id="a-1n"></a>称扬我名，<a id="a-1o"></a>并赞此土，<a id="a-1p"></a>令彼菩萨增益功德。<a id="a-1q"></a>”</p>
  <p id="a1r">彼菩萨言：<a id="a-1s"></a>“其人何如乃作是化，<a id="a-1t"></a>德力无畏，<a id="a-1u"></a>神足若斯？<a id="a-1v"></a>”</p>
  <p id="a1w">佛言：<a id="a-1x"></a>“甚大！<a id="a-1y"></a>一切十方佛土，<a id="a-1z"></a>皆遣化往，<a id="a-20"></a>施作佛事，<a id="a-21"></a>饶益众生。<a id="a-22"></a>”</p>
  <p id="a23">于是香积如来，<a id="a-24"></a>以众香钵盛满香饭，<a id="a-25"></a>与化菩萨。<a id="a-26"></a>时彼九百万菩萨，<a id="a-27"></a>俱发声言：<a id="a-28"></a>“我欲诣娑婆世界，<a id="a-29"></a>供养释迦牟尼佛，<a id="a-2A"></a>并欲见维摩诘等诸菩萨众。<a id="a-2B"></a>”</p>
  <p id="a2C">佛言：<a id="a-2D"></a>“可往！<a id="a-2E"></a>摄汝身香，<a id="a-2F"></a>无令彼诸众生起惑著心。<a id="a-2G"></a>又当舍汝本形，<a id="a-2H"></a>勿使彼国求菩萨者，<a id="a-2I"></a>而自鄙耻。<a id="a-2J"></a>又汝于彼，<a id="a-2K"></a>莫怀轻贱，<a id="a-2L"></a>而作碍想。<a id="a-2M"></a>所以者何？<a id="a-2N"></a>十方国土，<a id="a-2O"></a>皆如虚空，<a id="a-2P"></a>又诸佛为欲化诸乐小法者，<a id="a-2Q"></a>不尽现其清净土耳！<a id="a-2R"></a>”</p>
  <p id="a2S">时化菩萨，<a id="a-2T"></a>既受钵饭，<a id="a-2U"></a>与彼九百万菩萨俱，<a id="a-2V"></a>承佛威神，<a id="a-2W"></a>及维摩诘力，<a id="a-2X"></a>于彼世界忽然不现，<a id="a-2Y"></a>须臾之间至维摩诘舍。<a id="a-2Z"></a>时维摩诘即化作九百万师子之座，<a id="a-2a"></a>严好如前，<a id="a-2b"></a>诸菩萨皆坐其上。<a id="a-2c"></a>是化菩萨以满钵香饭与维摩诘，<a id="a-2d"></a>饭香普熏毗耶离城，<a id="a-2e"></a>及三千大千世界。<a id="a-2f"></a>时毗耶离婆罗门、<a id="a-2g"></a>居士等，<a id="a-2h"></a>闻是香气，<a id="a-2i"></a>身意快然，<a id="a-2j"></a>叹未曾有。<a id="a-2k"></a>于是长者主月盖，<a id="a-2l"></a>从八万四千人，<a id="a-2m"></a>来入维摩诘舍，<a id="a-2n"></a>见其室中菩萨甚多，<a id="a-2o"></a>诸师子座高广严好，<a id="a-2p"></a>皆大欢喜，<a id="a-2q"></a>礼众菩萨及大弟子，<a id="a-2r"></a>却住一面。<a id="a-2s"></a>诸地神、<a id="a-2t"></a>虚空神，<a id="a-2u"></a>及欲、<a id="a-2v"></a>色界诸天，<a id="a-2w"></a>闻此香气，<a id="a-2x"></a>亦皆来入维摩诘舍。</p>
  <p id="a2y">时维摩诘语舍利弗等诸大声闻：<a id="a-2z"></a>“仁者可食！<a id="a-30"></a>如来甘露味饭，<a id="a-31"></a>大悲所勳，<a id="a-32"></a>无以限意食之，<a id="a-33"></a>使不消也。<a id="a-34"></a>”</p>
  <p id="a35">有异声闻念：<a id="a-36"></a>“是饭少，<a id="a-37"></a>而此大众，<a id="a-38"></a>人人当食？<a id="a-39"></a>”</p>
  <p id="a3A">化菩萨曰：<a id="a-3B"></a>“勿以声闻小德小智，<a id="a-3C"></a>称量如来无量福慧。<a id="a-3D"></a>四海有竭，<a id="a-3E"></a>此饭无尽。<a id="a-3F"></a>使一切人食抟若须弥，<a id="a-3G"></a>乃至一劫，<a id="a-3H"></a>犹不能尽。<a id="a-3I"></a>所以者何？<a id="a-3J"></a>无尽戒、<a id="a-3K"></a>定、<a id="a-3L"></a>智慧、<a id="a-3M"></a>解脱、<a id="a-3N"></a>解脱知见、<a id="a-3O"></a>功德具足者所食之余，<a id="a-3P"></a>终不可尽。<a id="a-3Q"></a>”</p>
  <p id="a3R">于是钵饭悉饱众会，<a id="a-3S"></a>犹故不儩。<a id="a-3T"></a>其诸菩萨、<a id="a-3U"></a>声闻、<a id="a-3V"></a>天、<a id="a-3W"></a>人，<a id="a-3X"></a>食此饭者，<a id="a-3Y"></a>身安快乐，<a id="a-3Z"></a>譬如一切乐庄严国诸菩萨也。<a id="a-3a"></a>又诸毛孔，<a id="a-3b"></a>皆出妙香，<a id="a-3c"></a>亦如众香国土，<a id="a-3d"></a>诸树之香。</p>
  <p id="a3e">尔时，<a id="a-3f"></a>维摩诘故为不知，<a id="a-3g"></a>问众香菩萨：<a id="a-3h"></a>“香积如来，<a id="a-3i"></a>以何说法？<a id="a-3j"></a>”</p>
  <p id="a3k">彼菩萨曰：<a id="a-3l"></a>“我土如来不以文字说法，<a id="a-3m"></a>但以众香，<a id="a-3n"></a>令诸天人得入律行。<a id="a-3o"></a>菩萨各各坐香树下，<a id="a-3p"></a>闻斯妙香，<a id="a-3q"></a>即获一切德藏三昧。<a id="a-3r"></a>得是三昧者，<a id="a-3s"></a>菩萨所有功德，<a id="a-3t"></a>皆悉具足。<a id="a-3u"></a>”</p>
  <p id="a3v">彼诸菩萨问维摩诘：<a id="a-3w"></a>“今世尊释迦牟尼，<a id="a-3x"></a>以何说法？<a id="a-3y"></a>”</p>
  <p id="a3z">维摩诘言：<a id="a-40"></a>“此土众生刚强难化，<a id="a-41"></a>故佛为说刚强之语，<a id="a-42"></a>以调伏之，<a id="a-43"></a>言：<a id="a-44"></a>‘是地狱，<a id="a-45"></a>是畜生，<a id="a-46"></a>是饿鬼，<a id="a-47"></a>是诸难处，<a id="a-48"></a>是愚人生处。<a id="a-49"></a>是身邪行，<a id="a-4A"></a>是身邪行报；<a id="a-4B"></a>是口邪行，<a id="a-4C"></a>是口邪行报；<a id="a-4D"></a>是意邪行，<a id="a-4E"></a>是意邪行报；<a id="a-4F"></a>是杀生，<a id="a-4G"></a>是杀生报；<a id="a-4H"></a>是不与取，<a id="a-4I"></a>是不与取报；<a id="a-4J"></a>是邪淫，<a id="a-4K"></a>是邪淫报；<a id="a-4L"></a>是妄语，<a id="a-4M"></a>是妄语报；<a id="a-4N"></a>是两舌，<a id="a-4O"></a>是两舌报；<a id="a-4P"></a>是恶口，<a id="a-4Q"></a>是恶口报；<a id="a-4R"></a>是无义语，<a id="a-4S"></a>是无义语报。<a id="a-4T"></a>是贪嫉，<a id="a-4U"></a>是贪嫉报；<a id="a-4V"></a>是瞋恼，<a id="a-4W"></a>是瞋恼报；<a id="a-4X"></a>是邪见，<a id="a-4Y"></a>是邪见报；<a id="a-4Z"></a>是悭吝，<a id="a-4a"></a>是悭吝报；<a id="a-4b"></a>是毁戒，<a id="a-4c"></a>是毁戒报；<a id="a-4d"></a>是瞋恚，<a id="a-4e"></a>是瞋恚报；<a id="a-4f"></a>是懈怠，<a id="a-4g"></a>是懈怠报；<a id="a-4h"></a>是乱意，<a id="a-4i"></a>是乱意报；<a id="a-4j"></a>是愚痴，<a id="a-4k"></a>是愚痴报。<a id="a-4l"></a>是结戒，<a id="a-4m"></a>是持戒，<a id="a-4n"></a>是犯戒；<a id="a-4o"></a>是应作，<a id="a-4p"></a>是不应作；<a id="a-4q"></a>是应知，<a id="a-4r"></a>是应断；<a id="a-4s"></a>是障碍，<a id="a-4t"></a>是不障碍；<a id="a-4u"></a>是得罪，<a id="a-4v"></a>是离罪；<a id="a-4w"></a>是净，<a id="a-4x"></a>是垢；<a id="a-4y"></a>是有漏，<a id="a-4z"></a>是无漏；<a id="a-50"></a>是邪道，<a id="a-51"></a>是正道；<a id="a-52"></a>是有为，<a id="a-53"></a>是无为；<a id="a-54"></a>是世间，<a id="a-55"></a>是涅槃。<a id="a-56"></a>’以难化之人，<a id="a-57"></a>心如猿猴，<a id="a-58"></a>故以若干种法，<a id="a-59"></a>制御其心，<a id="a-5A"></a>乃可调伏。<a id="a-5B"></a>譬如象马，<a id="a-5C"></a>[忄+龍]悷不调，<a id="a-5D"></a>加诸楚毒，<a id="a-5E"></a>乃至彻骨，<a id="a-5F"></a>然后调伏。<a id="a-5G"></a>如是刚强难化众生，<a id="a-5H"></a>故以一切苦切之言，<a id="a-5I"></a>乃可入律。<a id="a-5J"></a>”</p>
  <p id="a5K">彼诸菩萨闻说是已，<a id="a-5L"></a>皆曰：<a id="a-5M"></a>“未曾有也！<a id="a-5N"></a>如世尊释迦牟尼佛，<a id="a-5O"></a>隐其无量自在之力，<a id="a-5P"></a>乃以贫所乐法度脱众生。<a id="a-5Q"></a>斯诸菩萨亦能劳谦，<a id="a-5R"></a>以无量大悲生是佛土。<a id="a-5S"></a>”</p>
  <p id="a5T">维摩诘言：<a id="a-5U"></a>“此土菩萨，<a id="a-5V"></a>于诸众生大悲坚固，<a id="a-5W"></a>诚如所言。<a id="a-5X"></a>然其一世饶益众生，<a id="a-5Y"></a>多于香积百千劫行。<a id="a-5Z"></a>所以者何？<a id="a-5a"></a>此娑婆世界，<a id="a-5b"></a>有十事善法，<a id="a-5c"></a>诸余净土之所无有。<a id="a-5d"></a>何等为十？<a id="a-5e"></a>以布施摄贫穷，<a id="a-5f"></a>以净戒摄毁禁，<a id="a-5g"></a>以忍辱摄瞋恚，<a id="a-5h"></a>以精进摄懈怠，<a id="a-5i"></a>以禅定摄乱意，<a id="a-5j"></a>以智慧摄愚痴，<a id="a-5k"></a>说除难法度八难者，<a id="a-5l"></a>以大乘法度乐小乘者，<a id="a-5m"></a>以诸善根济无德者，<a id="a-5n"></a>常以四摄成就众生，<a id="a-5o"></a>是为十。<a id="a-5p"></a>”</p>
  <p id="a5q">彼菩萨曰：<a id="a-5r"></a>“菩萨成就几法，<a id="a-5s"></a>于此世界行无疮疣，<a id="a-5t"></a>生于净土？<a id="a-5u"></a>”</p>
  <p id="a5v">维摩诘言：<a id="a-5w"></a>“菩萨成就八法，<a id="a-5x"></a>于此世界行无疮疣，<a id="a-5y"></a>生于净土。<a id="a-5z"></a>何等为八？<a id="a-60"></a>饶益众生而不望报；<a id="a-61"></a>代一切众生受诸苦恼，<a id="a-62"></a>所作功德，<a id="a-63"></a>尽以施之；<a id="a-64"></a>等心众生，<a id="a-65"></a>谦下无碍；<a id="a-66"></a>于诸菩萨，<a id="a-67"></a>视之如佛；<a id="a-68"></a>所未闻经，<a id="a-69"></a>闻之不疑；<a id="a-6A"></a>不与声闻而相违背；<a id="a-6B"></a>不嫉彼供，<a id="a-6C"></a>不高己利，<a id="a-6D"></a>而于其中调伏其心；<a id="a-6E"></a>常省己过，<a id="a-6F"></a>不讼彼短，<a id="a-6G"></a>恒以一心求诸功德，<a id="a-6H"></a>是为八法。<a id="a-6I"></a>”</p>
  <p id="a6J">维摩诘、<a id="a-6K"></a>文殊师利于大众中，<a id="a-6L"></a>说是法时，<a id="a-6M"></a>百千天人皆发阿耨多罗三藐三菩提心，<a id="a-6N"></a>十千菩萨得无生法忍。</p>
  <p data-pb></p>
  <h2 id="a6O">菩萨行品第十一</h2>
  <p id="a6P">是时，<a id="a-6Q"></a>佛说法于菴罗树园，<a id="a-6R"></a>其地忽然广博严事，<a id="a-6S"></a>一切众会皆作金色。</p>
  <p id="a6T">阿难白佛言：<a id="a-6U"></a>“世尊，<a id="a-6V"></a>以何因缘有此瑞应？<a id="a-6W"></a>是处忽然广博严事，<a id="a-6X"></a>一切众会皆作金色。<a id="a-6Y"></a>”</p>
  <p id="a6Z">佛告阿难：<a id="a-6a"></a>“是维摩诘、<a id="a-6b"></a>文殊师利，<a id="a-6c"></a>与诸大众恭敬围绕，<a id="a-6d"></a>发意欲来，<a id="a-6e"></a>故先为此瑞应。<a id="a-6f"></a>”</p>
  <p id="a6g">于是维摩诘语文殊师利：<a id="a-6h"></a>“此诸菩萨皆欲见佛，<a id="a-6i"></a>至心礼事供养，<a id="a-6j"></a>可共前往。<a id="a-6k"></a>”</p>
  <p id="a6l">文殊师利言：<a id="a-6m"></a>“善哉！<a id="a-6n"></a>行矣！<a id="a-6o"></a>今正是时。<a id="a-6p"></a>”</p>
  <p id="a6q">维摩诘即以神力，<a id="a-6r"></a>持诸大众并师子座，<a id="a-6s"></a>置于右掌，<a id="a-6t"></a>往诣佛所。<a id="a-6u"></a>到已著地，<a id="a-6v"></a>稽首佛足，<a id="a-6w"></a>右绕七匝，<a id="a-6x"></a>一心合掌，<a id="a-6y"></a>在一面立。<a id="a-6z"></a>众香世界诸菩萨即皆避座，<a id="a-70"></a>稽首佛足，<a id="a-71"></a>亦绕七匝，<a id="a-72"></a>于一面立。<a id="a-73"></a>此土诸菩萨亦皆避座，<a id="a-74"></a>稽首佛足，<a id="a-75"></a>右绕七匝，<a id="a-76"></a>于一面立。<a id="a-77"></a>诸大弟子、<a id="a-78"></a>释、<a id="a-79"></a>梵、<a id="a-7A"></a>四天王等，<a id="a-7B"></a>亦皆避座，<a id="a-7C"></a>稽首佛足，<a id="a-7D"></a>在一面立。<a id="a-7E"></a>于是世尊如法慰问诸菩萨已，<a id="a-7F"></a>各令复坐，<a id="a-7G"></a>即皆受教，<a id="a-7H"></a>众坐已定。</p>
  <p id="a7I">佛语舍利弗：<a id="a-7J"></a>“汝见菩萨大士，<a id="a-7K"></a>自在神力之所为乎？<a id="a-7L"></a>”</p>
  <p id="a7M">“唯然，<a id="a-7N"></a>已见。<a id="a-7O"></a>”</p>
  <p id="a7P">“汝意云何？<a id="a-7Q"></a>”</p>
  <p id="a7R">“世尊，<a id="a-7S"></a>我睹其为不可思议，<a id="a-7T"></a>非意所图，<a id="a-7U"></a>非度所测。<a id="a-7V"></a>”</p>
  <p id="a7W">尔时，<a id="a-7X"></a>阿难白佛言：<a id="a-7Y"></a>“世尊，<a id="a-7Z"></a>今所闻香自昔未有，<a id="a-7a"></a>是为何香？<a id="a-7b"></a>”</p>
  <p id="a7c">佛告阿难：<a id="a-7d"></a>“是彼菩萨毛孔之香。<a id="a-7e"></a>”</p>
  <p id="a7f">于是舍利弗语阿难言：<a id="a-7g"></a>“我等毛孔，<a id="a-7h"></a>亦出是香。<a id="a-7i"></a>”</p>
  <p id="a7j">阿难言：<a id="a-7k"></a>“此所从来？<a id="a-7l"></a>”</p>
  <p id="a7m">曰：<a id="a-7n"></a>“是长者维摩诘，<a id="a-7o"></a>从众香国取佛余饭，<a id="a-7p"></a>于舍食者，<a id="a-7q"></a>一切毛孔皆香若此。<a id="a-7r"></a>”</p>
  <p id="a7s">阿难问维摩诘：<a id="a-7t"></a>“是香气住当久如？<a id="a-7u"></a>”</p>
  <p id="a7v">维摩诘言：<a id="a-7w"></a>“至此饭消。<a id="a-7x"></a>”</p>
  <p id="a7y">曰：<a id="a-7z"></a>“此饭久如当消？<a id="a-80"></a>”</p>
  <p id="a81">曰：<a id="a-82"></a>“此饭势力，<a id="a-83"></a>至于七七日，<a id="a-84"></a>然后乃消。<a id="a-85"></a>又阿难，<a id="a-86"></a>若声闻人，<a id="a-87"></a>未入正位，<a id="a-88"></a>食此饭者，<a id="a-89"></a>得入正位，<a id="a-8A"></a>然后乃消。<a id="a-8B"></a>已入正位，<a id="a-8C"></a>食此饭者，<a id="a-8D"></a>得心解脱，<a id="a-8E"></a>然后乃消。<a id="a-8F"></a>若未发大乘意，<a id="a-8G"></a>食此饭者，<a id="a-8H"></a>至发意乃消。<a id="a-8I"></a>已发意，<a id="a-8J"></a>食此饭者，<a id="a-8K"></a>得无生忍，<a id="a-8L"></a>然后乃消。<a id="a-8M"></a>已得无生忍，<a id="a-8N"></a>食此饭者，<a id="a-8O"></a>至一生补处，<a id="a-8P"></a>然后乃消。<a id="a-8Q"></a>譬如有药，<a id="a-8R"></a>名曰上味，<a id="a-8S"></a>其有服者，<a id="a-8T"></a>身诸毒灭，<a id="a-8U"></a>然后乃消；<a id="a-8V"></a>此饭如是，<a id="a-8W"></a>灭除一切诸烦恼毒，<a id="a-8X"></a>然后乃消。<a id="a-8Y"></a>”</p>
  <p id="a8Z">阿难白佛言：<a id="a-8a"></a>“未曾有也！<a id="a-8b"></a>世尊，<a id="a-8c"></a>如此香饭能作佛事。<a id="a-8d"></a>”</p>
  <p id="a8e">佛言：<a id="a-8f"></a>“如是，<a id="a-8g"></a>如是。<a id="a-8h"></a>阿难，<a id="a-8i"></a>或有佛土，<a id="a-8j"></a>以佛光明而作佛事，<a id="a-8k"></a>有以诸菩萨而作佛事，<a id="a-8l"></a>有以佛所化人而作佛事，<a id="a-8m"></a>有以菩提树而作佛事，<a id="a-8n"></a>有以佛衣服、<a id="a-8o"></a>卧具而作佛事，<a id="a-8p"></a>有以饭食而作佛事，<a id="a-8q"></a>有以园林、<a id="a-8r"></a>台观而作佛事，<a id="a-8s"></a>有以三十二相、<a id="a-8t"></a>八十随形好而作佛事，<a id="a-8u"></a>有以佛身而作佛事，<a id="a-8v"></a>有以虚空而作佛事，<a id="a-8w"></a>众生应以此缘得入律行。<a id="a-8x"></a>有以梦、<a id="a-8y"></a>幻、<a id="a-8z"></a>影、<a id="a-90"></a>响、<a id="a-91"></a>镜中像、<a id="a-92"></a>水中月、<a id="a-93"></a>热时熖，<a id="a-94"></a>如是等喻而作佛事；<a id="a-95"></a>有以音声、<a id="a-96"></a>语言、<a id="a-97"></a>文字而作佛事；<a id="a-98"></a>或有清净佛土，<a id="a-99"></a>寂寞无言无说、<a id="a-9A"></a>无示无识、<a id="a-9B"></a>无作无为而作佛事。<a id="a-9C"></a>如是，<a id="a-9D"></a>阿难，<a id="a-9E"></a>诸佛威仪进止，<a id="a-9F"></a>诸所施为，<a id="a-9G"></a>无非佛事。</p>
  <p id="a9H">“阿难，<a id="a-9I"></a>有此四魔、<a id="a-9J"></a>八万四千诸烦恼门，<a id="a-9K"></a>而诸众生为之疲劳，<a id="a-9L"></a>诸佛即以此法而作佛事，<a id="a-9M"></a>是名入一切诸佛法门。<a id="a-9N"></a>菩萨入此门者，<a id="a-9O"></a>若见一切净好佛土，<a id="a-9P"></a>不以为喜，<a id="a-9Q"></a>不贪不高。<a id="a-9R"></a>若见一切不净佛土，<a id="a-9S"></a>不以为忧，<a id="a-9T"></a>不礙不没。<a id="a-9U"></a>即于诸佛生清净心，<a id="a-9V"></a>欢喜恭敬，<a id="a-9W"></a>亦无有也。<a id="a-9X"></a>诸佛如来，<a id="a-9Y"></a>功德平等，<a id="a-9Z"></a>为教化众生故，<a id="a-9a"></a>而现佛土不同。<a id="a-9b"></a>阿难，<a id="a-9c"></a>汝见诸佛国土地有若干，<a id="a-9d"></a>而虚空无若干也；<a id="a-9e"></a>如是见诸佛色身有若干耳，<a id="a-9f"></a>其无碍慧无若干也。</p>
  <p id="a9g">“阿难，<a id="a-9h"></a>诸佛色身、<a id="a-9i"></a>威相、<a id="a-9j"></a>种性、<a id="a-9k"></a>戒、<a id="a-9l"></a>定、<a id="a-9m"></a>智慧、<a id="a-9n"></a>解脱、<a id="a-9o"></a>解脱知见、<a id="a-9p"></a>力、<a id="a-9q"></a>无所畏、<a id="a-9r"></a>不共之法、<a id="a-9s"></a>大慈、<a id="a-9t"></a>大悲、<a id="a-9u"></a>威仪所行，<a id="a-9v"></a>及其寿命，<a id="a-9w"></a>说法教化，<a id="a-9x"></a>成就众生，<a id="a-9y"></a>净佛国土，<a id="a-9z"></a>具诸佛法，<a id="a-A0"></a>悉皆同等，<a id="a-A1"></a>是故名为三藐三佛陀、<a id="a-A2"></a>名为多陀阿伽度、<a id="a-A3"></a>名为佛陀。<a id="a-A4"></a>阿难，<a id="a-A5"></a>若我广说此三句义，<a id="a-A6"></a>汝以劫寿，<a id="a-A7"></a>不能尽受。<a id="a-A8"></a>正使三千大千世界满中众生，<a id="a-A9"></a>皆如阿难多闻第一，<a id="a-AA"></a>得念总持；<a id="a-AB"></a>此诸人等，<a id="a-AC"></a>以劫之寿，<a id="a-AD"></a>亦不能受。<a id="a-AE"></a>如是，<a id="a-AF"></a>阿难，<a id="a-AG"></a>诸佛阿耨多罗三藐三菩提无有限量，<a id="a-AH"></a>智慧辩才不可思议。<a id="a-AI"></a>”</p>
  <p id="aAJ">阿难白佛言：<a id="a-AK"></a>“我从今已往，<a id="a-AL"></a>不敢自谓以为多闻。<a id="a-AM"></a>”</p>
  <p id="aAN">佛告阿难：<a id="a-AO"></a>“勿起退意！<a id="a-AP"></a>所以者何？<a id="a-AQ"></a>我说汝于声闻中为最多闻，<a id="a-AR"></a>非谓菩萨。<a id="a-AS"></a>且止！<a id="a-AT"></a>阿难，<a id="a-AU"></a>不特汝也。<a id="a-AV"></a>其有智者，<a id="a-AW"></a>不应限度诸菩萨也。<a id="a-AX"></a>一切海渊尚可测量，<a id="a-AY"></a>菩萨禅定、<a id="a-AZ"></a>智慧、<a id="a-Aa"></a>总持、<a id="a-Ab"></a>辩才、<a id="a-Ac"></a>一切功德，<a id="a-Ad"></a>不可量也。<a id="a-Ae"></a>阿难，<a id="a-Af"></a>汝等舍置菩萨所行，<a id="a-Ag"></a>是维摩诘一时所现神通之力，<a id="a-Ah"></a>一切声闻、<a id="a-Ai"></a>辟支佛于百千劫，<a id="a-Aj"></a>尽力变化所不能作。<a id="a-Ak"></a>”</p>
  <p id="aAl">尔时，<a id="a-Am"></a>众香世界菩萨来者，<a id="a-An"></a>合掌白佛言：<a id="a-Ao"></a>“世尊，<a id="a-Ap"></a>我等初见此土，<a id="a-Aq"></a>生下劣想，<a id="a-Ar"></a>今自悔责，<a id="a-As"></a>舍离是心。<a id="a-At"></a>所以者何？<a id="a-Au"></a>诸佛方便不可思议，<a id="a-Av"></a>为度众生故，<a id="a-Aw"></a>随其所应现佛国异。<a id="a-Ax"></a>唯然，<a id="a-Ay"></a>世尊，<a id="a-Az"></a>愿赐少法，<a id="a-B0"></a>还于彼土，<a id="a-B1"></a>当念如来。<a id="a-B2"></a>”</p>
  <p id="aB3">佛告诸菩萨：<a id="a-B4"></a>“有尽、<a id="a-B5"></a>无尽解脱法门，<a id="a-B6"></a>汝等当学。<a id="a-B7"></a>何谓为尽？<a id="a-B8"></a>谓有为法。<a id="a-B9"></a>何谓无尽？<a id="a-BA"></a>谓无为法。<a id="a-BB"></a>如菩萨者，<a id="a-BC"></a>不尽有为，<a id="a-BD"></a>不住无为。</p>
  <p id="aBE">“何谓不尽有为？<a id="a-BF"></a>谓不离大慈，<a id="a-BG"></a>不舍大悲；<a id="a-BH"></a>深发一切智心，<a id="a-BI"></a>而不忽忘；<a id="a-BJ"></a>教化众生，<a id="a-BK"></a>终不厌惓；<a id="a-BL"></a>于四摄法，<a id="a-BM"></a>常念顺行；<a id="a-BN"></a>护持正法，<a id="a-BO"></a>不惜身命；<a id="a-BP"></a>种诸善根，<a id="a-BQ"></a>无有疲厌；<a id="a-BR"></a>志常安住，<a id="a-BS"></a>方便回向；<a id="a-BT"></a>求法不懈，<a id="a-BU"></a>说法无吝；<a id="a-BV"></a>勤供诸佛，<a id="a-BW"></a>故入生死而无所畏；<a id="a-BX"></a>于诸荣辱，<a id="a-BY"></a>心无忧喜；<a id="a-BZ"></a>不轻未学，<a id="a-Ba"></a>敬学如佛；<a id="a-Bb"></a>堕烦恼者，<a id="a-Bc"></a>令发正念；<a id="a-Bd"></a>于远离乐，<a id="a-Be"></a>不以为贵；<a id="a-Bf"></a>不著己乐，<a id="a-Bg"></a>庆于彼乐；<a id="a-Bh"></a>在诸禅定，<a id="a-Bi"></a>如地狱想；<a id="a-Bj"></a>于生死中，<a id="a-Bk"></a>如园观想；<a id="a-Bl"></a>见来求者，<a id="a-Bm"></a>为善师想；<a id="a-Bn"></a>舍诸所有，<a id="a-Bo"></a>具一切智想；<a id="a-Bp"></a>见毁戒人，<a id="a-Bq"></a>起救护想；<a id="a-Br"></a>诸波罗蜜，<a id="a-Bs"></a>为父母想；<a id="a-Bt"></a>道品之法，<a id="a-Bu"></a>为眷属想；<a id="a-Bv"></a>发行善根，<a id="a-Bw"></a>无有齐限；<a id="a-Bx"></a>以诸净国严饰之事，<a id="a-By"></a>成己佛土；<a id="a-Bz"></a>行无限施，<a id="a-C0"></a>具足相好；<a id="a-C1"></a>除一切恶，<a id="a-C2"></a>净身、<a id="a-C3"></a>口、<a id="a-C4"></a>意；<a id="a-C5"></a>生死无数劫，<a id="a-C6"></a>意而有勇；<a id="a-C7"></a>闻佛无量德，<a id="a-C8"></a>志而不倦；<a id="a-C9"></a>以智慧剑，<a id="a-CA"></a>破烦恼贼；<a id="a-CB"></a>出阴、<a id="a-CC"></a>界、<a id="a-CD"></a>入，<a id="a-CE"></a>荷负众生，<a id="a-CF"></a>永使解脱；<a id="a-CG"></a>以大精进，<a id="a-CH"></a>摧伏魔军；<a id="a-CI"></a>常求无慢，<a id="a-CJ"></a>实相智慧；<a id="a-CK"></a>行少欲知足，<a id="a-CL"></a>而不舍世法；<a id="a-CM"></a>能令众生如意，<a id="a-CN"></a>而不扰累；<a id="a-CO"></a>不坏威仪，<a id="a-CP"></a>而能随俗；<a id="a-CQ"></a>起神通慧，<a id="a-CR"></a>引导众生；<a id="a-CS"></a>得念总持，<a id="a-CT"></a>所闻不忘；<a id="a-CU"></a>善别诸根，<a id="a-CV"></a>断众生疑；<a id="a-CW"></a>以乐说辩，<a id="a-CX"></a>演法无碍；<a id="a-CY"></a>净十善道，<a id="a-CZ"></a>受天人福；<a id="a-Ca"></a>修四无量，<a id="a-Cb"></a>开梵天道；<a id="a-Cc"></a>劝请说法，<a id="a-Cd"></a>随喜赞善，<a id="a-Ce"></a>得佛音声；<a id="a-Cf"></a>身、<a id="a-Cg"></a>口、<a id="a-Ch"></a>意善，<a id="a-Ci"></a>得佛无碍威仪；<a id="a-Cj"></a>深修善法，<a id="a-Ck"></a>所行转胜；<a id="a-Cl"></a>以大乘教，<a id="a-Cm"></a>成菩萨僧；<a id="a-Cn"></a>心无放逸，<a id="a-Co"></a>不失众善。<a id="a-Cp"></a>行如此法，<a id="a-Cq"></a>是名菩萨不尽有为。</p>
  <p id="aCr">“何谓菩萨不住无为？<a id="a-Cs"></a>谓修学空，<a id="a-Ct"></a>不以空为证；<a id="a-Cu"></a>修学无相、<a id="a-Cv"></a>无作，<a id="a-Cw"></a>不以无相、<a id="a-Cx"></a>无作为证；<a id="a-Cy"></a>修学无起，<a id="a-Cz"></a>不以无起为证；<a id="a-D0"></a>观于无常，<a id="a-D1"></a>而不厌善本；<a id="a-D2"></a>观世间苦，<a id="a-D3"></a>而不恶生死；<a id="a-D4"></a>观于无我，<a id="a-D5"></a>而诲人不倦；<a id="a-D6"></a>观于寂灭，<a id="a-D7"></a>而不永寂灭；<a id="a-D8"></a>观于远离，<a id="a-D9"></a>而身心修善；<a id="a-DA"></a>观无所归，<a id="a-DB"></a>而归趣善法；<a id="a-DC"></a>观于无生，<a id="a-DD"></a>而以生法荷负一切；<a id="a-DE"></a>观于无漏，<a id="a-DF"></a>而不断诸漏；<a id="a-DG"></a>观无所行，<a id="a-DH"></a>而以行法教化众生；<a id="a-DI"></a>观于空性，<a id="a-DJ"></a>而不舍大悲；<a id="a-DK"></a>观无生法，<a id="a-DL"></a>而不随小乘；<a id="a-DM"></a>观诸法虚妄，<a id="a-DN"></a>无心、<a id="a-DO"></a>无主、<a id="a-DP"></a>无依，<a id="a-DQ"></a>本愿未满，<a id="a-DR"></a>而福德不虚、<a id="a-DS"></a>智慧不妄、<a id="a-DT"></a>行愿普济、<a id="a-DU"></a>直觉自在、<a id="a-DV"></a>佛性常住。<a id="a-DW"></a>修如此法，<a id="a-DX"></a>是名菩萨不住无为。</p>
  <p id="aDY">“又具福德故，<a id="a-DZ"></a>不住无为，<a id="a-Da"></a>具智慧故，<a id="a-Db"></a>不尽有为；<a id="a-Dc"></a>具大慈故，<a id="a-Dd"></a>不住无为，<a id="a-De"></a>起大悲故，<a id="a-Df"></a>不尽有为；<a id="a-Dg"></a>度众生故，<a id="a-Dh"></a>不住无为，<a id="a-Di"></a>敬佛法故，<a id="a-Dj"></a>不尽有为；<a id="a-Dk"></a>得相好故，<a id="a-Dl"></a>不住无为，<a id="a-Dm"></a>一切智故，<a id="a-Dn"></a>不尽有为；<a id="a-Do"></a>行方便故，<a id="a-Dp"></a>不住无为，<a id="a-Dq"></a>达观智故，<a id="a-Dr"></a>不尽有为；<a id="a-Ds"></a>净佛土故，<a id="a-Dt"></a>不住无为，<a id="a-Du"></a>佛摄授故，<a id="a-Dv"></a>不尽有为；<a id="a-Dw"></a>济众生故，<a id="a-Dx"></a>不住无为，<a id="a-Dy"></a>示诸法故，<a id="a-Dz"></a>不尽有为；<a id="a-E0"></a>积善根故，<a id="a-E1"></a>不住无为，<a id="a-E2"></a>修福种故，<a id="a-E3"></a>不尽有为；<a id="a-E4"></a>满本愿故，<a id="a-E5"></a>不住无为，<a id="a-E6"></a>本无愿故，<a id="a-E7"></a>不尽有为；<a id="a-E8"></a>心清净故，<a id="a-E9"></a>不住无为，<a id="a-EA"></a>心侥益故，<a id="a-EB"></a>不尽有为；<a id="a-EC"></a>游戏通故，<a id="a-ED"></a>不住无为，<a id="a-EE"></a>成佛慧故，<a id="a-EF"></a>不尽有为；<a id="a-EG"></a>到彼岸故，<a id="a-EH"></a>不住无为，<a id="a-EI"></a>未寂灭故，<a id="a-EJ"></a>不尽有为；<a id="a-EK"></a>积善财故，<a id="a-EL"></a>不住无为，<a id="a-EM"></a>依了义故，<a id="a-EN"></a>不尽有为；<a id="a-EO"></a>集法药故，<a id="a-EP"></a>不住无为，<a id="a-EQ"></a>随授药故，<a id="a-ER"></a>不尽有为；<a id="a-ES"></a>心不退故，<a id="a-ET"></a>不住无为，<a id="a-EU"></a>愿未满故，<a id="a-EV"></a>不尽有为；<a id="a-EW"></a>修法本故，<a id="a-EX"></a>不住无为，<a id="a-EY"></a>度小乘故，<a id="a-EZ"></a>不尽有为；<a id="a-Ea"></a>除烦恼苦故，<a id="a-Eb"></a>不住无为，<a id="a-Ec"></a>灭众生病故，<a id="a-Ed"></a>不尽有为。<a id="a-Ee"></a>诸正士菩萨修如此法，<a id="a-Ef"></a>不尽有为，<a id="a-Eg"></a>不住无为，<a id="a-Eh"></a>是名尽、<a id="a-Ei"></a>无尽解脱法门，<a id="a-Ej"></a>汝等当学。<a id="a-Ek"></a>”</p>
  <p id="aEl">尔时，<a id="a-Em"></a>彼诸菩萨闻说是法，<a id="a-En"></a>皆大欢喜，<a id="a-Eo"></a>以众妙华，<a id="a-Ep"></a>若干种色、<a id="a-Eq"></a>若干种香，<a id="a-Er"></a>散遍三千大千世界，<a id="a-Es"></a>供养于佛及此经法，<a id="a-Et"></a>并诸菩萨已，<a id="a-Eu"></a>稽首佛足，<a id="a-Ev"></a>叹未曾有，<a id="a-Ew"></a>言：<a id="a-Ex"></a>“释迦牟尼佛，<a id="a-Ey"></a>乃能于此善行方便。<a id="a-Ez"></a>”言已忽然不现，<a id="a-F0"></a>还到彼国。</p>
  <p data-pb></p>
  <h2 id="aF1">见阿閦佛品第十二</h2>
  <p id="aF2">尔时，<a id="a-F3"></a>世尊问维摩诘：<a id="a-F4"></a>“汝欲见如来，<a id="a-F5"></a>为以何等观如来乎？<a id="a-F6"></a>”</p>
  <p id="aF7">维摩诘言：<a id="a-F8"></a>“如自观身实相，<a id="a-F9"></a>观佛亦然。<a id="a-FA"></a>我观如来，<a id="a-FB"></a>前际不来，<a id="a-FC"></a>后际不去，<a id="a-FD"></a>今则不住。<a id="a-FE"></a>不观色，<a id="a-FF"></a>不观色如，<a id="a-FG"></a>不观色性；<a id="a-FH"></a>不观受，<a id="a-FI"></a>不观受如，<a id="a-FJ"></a>不观受性；<a id="a-FK"></a>不观想，<a id="a-FL"></a>不观想如，<a id="a-FM"></a>不观想性；<a id="a-FN"></a>不观行，<a id="a-FO"></a>不观行如，<a id="a-FP"></a>不观行性；<a id="a-FQ"></a>不观识，<a id="a-FR"></a>不观识如，<a id="a-FS"></a>不观识性。<a id="a-FT"></a>非四大住，<a id="a-FU"></a>同于虚空；<a id="a-FV"></a>六入无积，<a id="a-FW"></a>眼触、<a id="a-FX"></a>耳触、<a id="a-FY"></a>鼻触、<a id="a-FZ"></a>舌触、<a id="a-Fa"></a>身触、<a id="a-Fb"></a>意触已过，<a id="a-Fc"></a>不在三界，<a id="a-Fd"></a>三垢已离；<a id="a-Fe"></a>顺三脱门，<a id="a-Ff"></a>具足三明；<a id="a-Fg"></a>无得而得，<a id="a-Fh"></a>于一切法第一无著；<a id="a-Fi"></a>无真如界，<a id="a-Fj"></a>深入真如；<a id="a-Fk"></a>无相续见，<a id="a-Fl"></a>因本无生，<a id="a-Fm"></a>缘无交涉；<a id="a-Fn"></a>不一相、<a id="a-Fo"></a>不异相，<a id="a-Fp"></a>不自相、<a id="a-Fq"></a>不他相，<a id="a-Fr"></a>非无相、<a id="a-Fs"></a>非取相，<a id="a-Ft"></a>不此岸、<a id="a-Fu"></a>不彼岸、<a id="a-Fv"></a>不中流；<a id="a-Fw"></a>观于寂灭，<a id="a-Fx"></a>亦不永灭；<a id="a-Fy"></a>不此不彼，<a id="a-Fz"></a>不以此、<a id="a-G0"></a>不以彼；<a id="a-G1"></a>不可以智知，<a id="a-G2"></a>不可以识识；<a id="a-G3"></a>无晦无明，<a id="a-G4"></a>无名无相，<a id="a-G5"></a>无强无弱，<a id="a-G6"></a>非净非秽；<a id="a-G7"></a>不在方、<a id="a-G8"></a>不离方，<a id="a-G9"></a>非有为、<a id="a-GA"></a>非无为，<a id="a-GB"></a>无示无说；<a id="a-GC"></a>不施不悭，<a id="a-GD"></a>不戒不犯，<a id="a-GE"></a>不忍不恚，<a id="a-GF"></a>不进不怠，<a id="a-GG"></a>不定不乱，<a id="a-GH"></a>不智不愚，<a id="a-GI"></a>不诚不欺，<a id="a-GJ"></a>不来不去，<a id="a-GK"></a>不出不入，<a id="a-GL"></a>一切言语道断；<a id="a-GM"></a>非福田、<a id="a-GN"></a>非不福田，<a id="a-GO"></a>非应供养、<a id="a-GP"></a>非不应供养；<a id="a-GQ"></a>非取非舍，<a id="a-GR"></a>非有相、<a id="a-GS"></a>非无相，<a id="a-GT"></a>同真际，<a id="a-GU"></a>等法性；<a id="a-GV"></a>不可称、<a id="a-GW"></a>不可量，<a id="a-GX"></a>过诸称量；<a id="a-GY"></a>非大非小，<a id="a-GZ"></a>非见非闻，<a id="a-Ga"></a>非觉非知，<a id="a-Gb"></a>离众结缚，<a id="a-Gc"></a>等诸智，<a id="a-Gd"></a>同众生；<a id="a-Ge"></a>于诸法无分别，<a id="a-Gf"></a>一切无得无失，<a id="a-Gg"></a>无浊无恼；<a id="a-Gh"></a>无作无起，<a id="a-Gi"></a>无生无灭；<a id="a-Gj"></a>无畏无忧，<a id="a-Gk"></a>无喜无厌；<a id="a-Gl"></a>无已有、<a id="a-Gm"></a>无当有、<a id="a-Gn"></a>无今有，<a id="a-Go"></a>不可以一切言说分别显示。<a id="a-Gp"></a>世尊，<a id="a-Gq"></a>如来身为若此，<a id="a-Gr"></a>作如是观，<a id="a-Gs"></a>以斯观者，<a id="a-Gt"></a>名为正观；<a id="a-Gu"></a>若他观者，<a id="a-Gv"></a>名为邪观。<a id="a-Gw"></a>”</p>
  <p id="aGx">尔时，<a id="a-Gy"></a>舍利弗白佛言：<a id="a-Gz"></a>“此长者维摩诘于何没而来生此？<a id="a-H0"></a>”</p>
  <p id="aH1">佛告舍利弗：<a id="a-H2"></a>“汝可问维摩诘。<a id="a-H3"></a>”</p>
  <p id="aH4">舍利弗即问维摩诘：<a id="a-H5"></a>“汝于何没而来生此？<a id="a-H6"></a>”</p>
  <p id="aH7">维摩诘言：<a id="a-H8"></a>“尊者，<a id="a-H9"></a>汝所得法，<a id="a-HA"></a>有没生乎？<a id="a-HB"></a>”</p>
  <p id="aHC">舍利弗言：<a id="a-HD"></a>“无没生也。<a id="a-HE"></a>”</p>
  <p id="aHF">“若诸法无没生相，<a id="a-HG"></a>云何问言：<a id="a-HH"></a>‘汝于何没而来生此？<a id="a-HI"></a>’于意云何？<a id="a-HJ"></a>譬如幻师幻作男女，<a id="a-HK"></a>宁没生耶？<a id="a-HL"></a>”</p>
  <p id="aHM">舍利弗言：<a id="a-HN"></a>“无没生也。<a id="a-HO"></a>”</p>
  <p id="aHP">“汝岂不闻佛说，<a id="a-HQ"></a>诸法如幻相乎？<a id="a-HR"></a>”</p>
  <p id="aHS">答曰：<a id="a-HT"></a>“如是。<a id="a-HU"></a>”</p>
  <p id="aHV">“若一切法如幻相者，<a id="a-HW"></a>云何问言：<a id="a-HX"></a>‘汝于何没而来生此？<a id="a-HY"></a>’舍利弗，<a id="a-HZ"></a>没者，<a id="a-Ha"></a>为虚诳法，<a id="a-Hb"></a>坏败之相；<a id="a-Hc"></a>生者，<a id="a-Hd"></a>为虚诳法，<a id="a-He"></a>相续之相。<a id="a-Hf"></a>菩萨虽没，<a id="a-Hg"></a>不尽善本；<a id="a-Hh"></a>虽生，<a id="a-Hi"></a>不长诸恶。<a id="a-Hj"></a>”</p>
  <p id="aHk">是时，<a id="a-Hl"></a>佛告舍利弗：<a id="a-Hm"></a>“有国名妙喜，<a id="a-Hn"></a>佛号无动，<a id="a-Ho"></a>是维摩诘于彼国没，<a id="a-Hp"></a>而来生此。<a id="a-Hq"></a>”</p>
  <p id="aHr">舍利弗言：<a id="a-Hs"></a>“未曾有也！<a id="a-Ht"></a>世尊，<a id="a-Hu"></a>是人乃能舍清净土，<a id="a-Hv"></a>而来乐此多怒害处。<a id="a-Hw"></a>”</p>
  <p id="aHx">维摩诘语舍利弗：<a id="a-Hy"></a>“于意云何？<a id="a-Hz"></a>日光出时，<a id="a-I0"></a>与冥合乎？<a id="a-I1"></a>”</p>
  <p id="aI2">答曰：<a id="a-I3"></a>“不也，<a id="a-I4"></a>日光出时，<a id="a-I5"></a>则无众冥。<a id="a-I6"></a>”</p>
  <p id="aI7">维摩诘言：<a id="a-I8"></a>“夫日何故行阎浮提？<a id="a-I9"></a>”</p>
  <p id="aIA">答曰：<a id="a-IB"></a>“欲以明照，<a id="a-IC"></a>为之除冥。<a id="a-ID"></a>”</p>
  <p id="aIE">维摩诘言：<a id="a-IF"></a>“菩萨如是，<a id="a-IG"></a>虽生不净佛土，<a id="a-IH"></a>为化众生，<a id="a-II"></a>不与愚闇而共合也，<a id="a-IJ"></a>但灭众生烦恼闇耳！<a id="a-IK"></a>”</p>
  <p id="aIL">是时，<a id="a-IM"></a>大众渴仰，<a id="a-IN"></a>欲见妙喜世界无动如来，<a id="a-IO"></a>及其菩萨、<a id="a-IP"></a>声闻之众。<a id="a-IQ"></a>佛知一切众会所念，<a id="a-IR"></a>告维摩诘言：<a id="a-IS"></a>“善男子，<a id="a-IT"></a>为此众会，<a id="a-IU"></a>现妙喜国无动如来，<a id="a-IV"></a>及诸菩萨、<a id="a-IW"></a>声闻之众，<a id="a-IX"></a>众皆欲见。<a id="a-IY"></a>”</p>
  <p id="aIZ">于是维摩诘心念：<a id="a-Ia"></a>“吾当不起于座，<a id="a-Ib"></a>接妙喜国，<a id="a-Ic"></a>铁围、<a id="a-Id"></a>山川、<a id="a-Ie"></a>溪谷、<a id="a-If"></a>江河、<a id="a-Ig"></a>大海、<a id="a-Ih"></a>泉源、<a id="a-Ii"></a>须弥诸山，<a id="a-Ij"></a>及日月星宿、<a id="a-Ik"></a>天龙鬼神、<a id="a-Il"></a>梵天等宫，<a id="a-Im"></a>并诸菩萨、<a id="a-In"></a>声闻之众，<a id="a-Io"></a>城邑、<a id="a-Ip"></a>聚落、<a id="a-Iq"></a>男女、<a id="a-Ir"></a>大小，<a id="a-Is"></a>乃至无动如来，<a id="a-It"></a>及菩提树，<a id="a-Iu"></a>诸妙莲华，<a id="a-Iv"></a>能于十方作佛事者。<a id="a-Iw"></a>三道宝阶从阎浮提至忉利天，<a id="a-Ix"></a>以此宝阶，<a id="a-Iy"></a>诸天来下，<a id="a-Iz"></a>悉为礼敬无动如来，<a id="a-J0"></a>听受经法；<a id="a-J1"></a>阎浮提人亦登其阶，<a id="a-J2"></a>上升忉利，<a id="a-J3"></a>见彼诸天。<a id="a-J4"></a>妙喜世界成就如是无量功德，<a id="a-J5"></a>上至阿迦尼吒天，<a id="a-J6"></a>下至水际，<a id="a-J7"></a>以右手断取，<a id="a-J8"></a>如陶家轮，<a id="a-J9"></a>入此世界，<a id="a-JA"></a>犹持华鬘，<a id="a-JB"></a>示一切众。<a id="a-JC"></a>”作是念已，<a id="a-JD"></a>入如是三昧，<a id="a-JE"></a>现神通力，<a id="a-JF"></a>以其右手断取妙喜世界，<a id="a-JG"></a>置于此土。</p>
  <p id="aJH">彼得神通菩萨，<a id="a-JI"></a>及声闻众并余天人，<a id="a-JJ"></a>俱发声言：<a id="a-JK"></a>“唯然！<a id="a-JL"></a>世尊，<a id="a-JM"></a>谁取我去？<a id="a-JN"></a>愿见救护。<a id="a-JO"></a>”</p>
  <p id="aJP">无动佛言：<a id="a-JQ"></a>“非我所为，<a id="a-JR"></a>是维摩诘神力所作。<a id="a-JS"></a>”</p>
  <p id="aJT">其余未得神通者，<a id="a-JU"></a>不觉不知己之所往。<a id="a-JV"></a>妙喜世界，<a id="a-JW"></a>虽入此土而不增减，<a id="a-JX"></a>于是世界亦不迫隘，<a id="a-JY"></a>如本无异。</p>
  <p id="aJZ">尔时，<a id="a-Ja"></a>释迦牟尼佛告诸大众：<a id="a-Jb"></a>“汝等且观妙喜世界无动如来，<a id="a-Jc"></a>其国严饰，<a id="a-Jd"></a>菩萨行净，<a id="a-Je"></a>弟子清白。<a id="a-Jf"></a>”</p>
  <p id="aJg">皆曰：<a id="a-Jh"></a>“唯然！<a id="a-Ji"></a>已见。<a id="a-Jj"></a>”</p>
  <p id="aJk">佛言：<a id="a-Jl"></a>“若菩萨欲得如是清净佛土，<a id="a-Jm"></a>当学无动如来所行之道。<a id="a-Jn"></a>”</p>
  <p id="aJo">现此妙喜国时，<a id="a-Jp"></a>娑婆世界十四那由他人，<a id="a-Jq"></a>发阿耨多罗三藐三菩提心，<a id="a-Jr"></a>皆愿生于妙喜佛土。<a id="a-Js"></a>释迦牟尼佛即记之曰：<a id="a-Jt"></a>‘当生彼国！<a id="a-Ju"></a>’时妙喜世界于此国土，<a id="a-Jv"></a>所应饶益，<a id="a-Jw"></a>其事讫已，<a id="a-Jx"></a>维摩诘仍以右手，<a id="a-Jy"></a>送归本处，<a id="a-Jz"></a>举众皆见。</p>
  <p id="aK0">佛告舍利弗：<a id="a-K1"></a>“汝见此妙喜世界及无动佛不？<a id="a-K2"></a>”</p>
  <p id="aK3">“唯然！<a id="a-K4"></a>已见。<a id="a-K5"></a>世尊，<a id="a-K6"></a>愿使一切众生，<a id="a-K7"></a>得清净土如无动佛，<a id="a-K8"></a>获神通力如维摩诘。<a id="a-K9"></a>世尊，<a id="a-KA"></a>我等快得善利，<a id="a-KB"></a>得见是仁，<a id="a-KC"></a>亲近供养。<a id="a-KD"></a>其诸众生，<a id="a-KE"></a>若今现在，<a id="a-KF"></a>若佛灭后，<a id="a-KG"></a>闻此经者亦得善利，<a id="a-KH"></a>况复闻已信解、<a id="a-KI"></a>受持、<a id="a-KJ"></a>读诵、<a id="a-KK"></a>解说、<a id="a-KL"></a>如法修行！<a id="a-KM"></a>若有手得是经典者，<a id="a-KN"></a>便为已得法宝之藏。<a id="a-KO"></a>若有读诵、<a id="a-KP"></a>解释其义，<a id="a-KQ"></a>如说修行，<a id="a-KR"></a>即为诸佛之所哀愍护念。<a id="a-KS"></a>其有供养如是人者，<a id="a-KT"></a>当知则为供养于佛。<a id="a-KU"></a>其有书持此经卷者，<a id="a-KV"></a>当知其室即有如来。<a id="a-KW"></a>若闻是经能随喜者，<a id="a-KX"></a>斯人即为趣一切智。<a id="a-KY"></a>若能信解此经，<a id="a-KZ"></a>乃至一四句偈，<a id="a-Ka"></a>为他说者，<a id="a-Kb"></a>当知此人即为大法施主。<a id="a-Kc"></a>若能恭敬瞻仰信解谛观此经，<a id="a-Kd"></a>是人即为受阿耨多罗三藐三菩提记者。<a id="a-Ke"></a>”</p>
  <p id="aKf"></p>
  <p data-pb></p>
  <h2 id="aKg">法供养品第十三</h2>
  <p id="aKh">尔时，<a id="a-Ki"></a>释提桓因于大众中白佛言：<a id="a-Kj"></a>“世尊，<a id="a-Kk"></a>我虽从佛及文殊师利闻百千经，<a id="a-Kl"></a>未曾闻此不可思议、<a id="a-Km"></a>自在神通、<a id="a-Kn"></a>决定实相经典。<a id="a-Ko"></a>如我解佛所说义趣，<a id="a-Kp"></a>若有众生闻是经法，<a id="a-Kq"></a>信解、<a id="a-Kr"></a>受持、<a id="a-Ks"></a>读诵之者，<a id="a-Kt"></a>必得是法不疑，<a id="a-Ku"></a>何况如说修行！<a id="a-Kv"></a>斯人则为闭众恶趣，<a id="a-Kw"></a>开诸善门，<a id="a-Kx"></a>常为诸佛之所护念，<a id="a-Ky"></a>降伏外学，<a id="a-Kz"></a>摧灭魔怨，<a id="a-L0"></a>修治菩提，<a id="a-L1"></a>安处道场，<a id="a-L2"></a>履践如来所行之迹。</p>
  <p id="aL3">“世尊，<a id="a-L4"></a>若有受持、<a id="a-L5"></a>读诵、<a id="a-L6"></a>如说修行者，<a id="a-L7"></a>我当与诸眷属供养给事。<a id="a-L8"></a>所在聚落、<a id="a-L9"></a>城邑、<a id="a-LA"></a>山林、<a id="a-LB"></a>旷野，<a id="a-LC"></a>有是经处，<a id="a-LD"></a>我亦与诸眷属，<a id="a-LE"></a>听受法故，<a id="a-LF"></a>共到其所。<a id="a-LG"></a>其未信者，<a id="a-LH"></a>当令生信；<a id="a-LI"></a>其已信者，<a id="a-LJ"></a>当为作护。<a id="a-LK"></a>”</p>
  <p id="aLL">佛言：<a id="a-LM"></a>“善哉！<a id="a-LN"></a>善哉！<a id="a-LO"></a>天帝，<a id="a-LP"></a>如汝所说，<a id="a-LQ"></a>吾助尔喜。<a id="a-LR"></a>此经广说过去、<a id="a-LS"></a>未来、<a id="a-LT"></a>现在诸佛，<a id="a-LU"></a>不可思议阿耨多罗三藐三菩提。<a id="a-LV"></a>是故，<a id="a-LW"></a>天帝，<a id="a-LX"></a>若善男子、<a id="a-LY"></a>善女人，<a id="a-LZ"></a>受持、<a id="a-La"></a>读诵、<a id="a-Lb"></a>供养是经者，<a id="a-Lc"></a>则为供养去、<a id="a-Ld"></a>来、<a id="a-Le"></a>今佛。<a id="a-Lf"></a>天帝，<a id="a-Lg"></a>正使三千大千世界，<a id="a-Lh"></a>如来满中，<a id="a-Li"></a>譬如甘蔗、<a id="a-Lj"></a>竹苇、<a id="a-Lk"></a>芝麻、<a id="a-Ll"></a>紫降、<a id="a-Lm"></a>丛林，<a id="a-Ln"></a>若有善男子、<a id="a-Lo"></a>善女人，<a id="a-Lp"></a>或以一劫或以数劫，<a id="a-Lq"></a>恭敬尊重，<a id="a-Lr"></a>赞叹供养，<a id="a-Ls"></a>奉诸所安；<a id="a-Lt"></a>至诸佛灭后，<a id="a-Lu"></a>以一一全身舍利起七宝塔，<a id="a-Lv"></a>纵广一四天下，<a id="a-Lw"></a>高至梵天，<a id="a-Lx"></a>表刹庄严，<a id="a-Ly"></a>以一切华香、<a id="a-Lz"></a>璎珞、<a id="a-M0"></a>幢幡、<a id="a-M1"></a>妓乐，<a id="a-M2"></a>微妙第一，<a id="a-M3"></a>若一劫若数劫而供养之。<a id="a-M4"></a>天帝，<a id="a-M5"></a>于意云何？<a id="a-M6"></a>其人植福，<a id="a-M7"></a>宁为多不？<a id="a-M8"></a>”</p>
  <p id="aM9">释提桓因言：<a id="a-MA"></a>“甚多，<a id="a-MB"></a>世尊！<a id="a-MC"></a>彼之福德，<a id="a-MD"></a>若以百千亿劫说不能尽。<a id="a-ME"></a>”</p>
  <p id="aMF">佛告天帝：<a id="a-MG"></a>“当知是善男子、<a id="a-MH"></a>善女人，<a id="a-MI"></a>闻是不可思议解脱经典，<a id="a-MJ"></a>信解、<a id="a-MK"></a>受持、<a id="a-ML"></a>读诵、<a id="a-MM"></a>修行，<a id="a-MN"></a>福多于彼。<a id="a-MO"></a>所以者何？<a id="a-MP"></a>诸佛菩提皆从法生，<a id="a-MQ"></a>以法供养乃能合菩提相。<a id="a-MR"></a>若以世间财宝供养，<a id="a-MS"></a>欲于菩提相合，<a id="a-MT"></a>无有是处。<a id="a-MU"></a>”</p>
  <p id="aMV">佛告天帝：<a id="a-MW"></a>“过去无量阿僧祇劫，<a id="a-MX"></a>时世有佛，<a id="a-MY"></a>号曰药王如来、<a id="a-MZ"></a>应供、<a id="a-Ma"></a>正遍知、<a id="a-Mb"></a>明行足、<a id="a-Mc"></a>善逝、<a id="a-Md"></a>世间解、<a id="a-Me"></a>无上士、<a id="a-Mf"></a>调御丈夫、<a id="a-Mg"></a>天人师、<a id="a-Mh"></a>佛世尊，<a id="a-Mi"></a>世界名大庄严，<a id="a-Mj"></a>劫曰严净，<a id="a-Mk"></a>佛寿二十小劫。<a id="a-Ml"></a>其声闻僧三十六亿那由他，<a id="a-Mm"></a>菩萨僧有十二亿。</p>
  <p id="aMn">“天帝，<a id="a-Mo"></a>是时有转轮圣王，<a id="a-Mp"></a>名曰宝盖，<a id="a-Mq"></a>七宝具足，<a id="a-Mr"></a>主四天下。<a id="a-Ms"></a>王有千子，<a id="a-Mt"></a>端正勇健，<a id="a-Mu"></a>能伏怨敌。<a id="a-Mv"></a>尔时，<a id="a-Mw"></a>宝盖与其眷属供养药王如来，<a id="a-Mx"></a>施诸所安至满五劫。<a id="a-My"></a>过五劫已，<a id="a-Mz"></a>告其千子：<a id="a-N0"></a>‘汝等亦当如我，<a id="a-N1"></a>以深心供养于佛。<a id="a-N2"></a>’于是千子受父王命，<a id="a-N3"></a>供养药王如来，<a id="a-N4"></a>复满五劫，<a id="a-N5"></a>一切施安。<a id="a-N6"></a>其王一子，<a id="a-N7"></a>名曰月盖，<a id="a-N8"></a>独坐思惟：<a id="a-N9"></a>‘宁有供养殊过此者？<a id="a-NA"></a>’以佛神力，<a id="a-NB"></a>空中有天曰：<a id="a-NC"></a>‘善男子，<a id="a-ND"></a>法之供养胜诸供养。<a id="a-NE"></a>’即问：<a id="a-NF"></a>‘何谓法之供养？<a id="a-NG"></a>’天曰：<a id="a-NH"></a>‘汝可往问药王如来，<a id="a-NI"></a>当广为汝说法之供养。<a id="a-NJ"></a>’</p>
  <p id="aNK">“即时，<a id="a-NL"></a>月盖王子行诣药王如来，<a id="a-NM"></a>稽首佛足，<a id="a-NN"></a>却住一面，<a id="a-NO"></a>白佛言：<a id="a-NP"></a>‘世尊，<a id="a-NQ"></a>诸供养中，<a id="a-NR"></a>法供养胜。<a id="a-NS"></a>云何名为法之供养？<a id="a-NT"></a>’佛言：<a id="a-NU"></a>‘善男子，<a id="a-NV"></a>法供养者，<a id="a-NW"></a>诸佛所说深经，<a id="a-NX"></a>一切世间难信难受，<a id="a-NY"></a>微妙难见，<a id="a-NZ"></a>清净无染，<a id="a-Na"></a>非但分别思惟之所能得；<a id="a-Nb"></a>菩萨法藏所摄，<a id="a-Nc"></a>陀罗尼印印之，<a id="a-Nd"></a>至不退转法轮，<a id="a-Ne"></a>成就六度；<a id="a-Nf"></a>善分别义，<a id="a-Ng"></a>顺菩提法，<a id="a-Nh"></a>众经之上；<a id="a-Ni"></a>入大慈悲，<a id="a-Nj"></a>离众魔事，<a id="a-Nk"></a>及诸邪见；<a id="a-Nl"></a>顺因缘法，<a id="a-Nm"></a>无我、<a id="a-Nn"></a>无人、<a id="a-No"></a>无众生、<a id="a-Np"></a>无寿命，<a id="a-Nq"></a>空、<a id="a-Nr"></a>无相、<a id="a-Ns"></a>无作、<a id="a-Nt"></a>无起，<a id="a-Nu"></a>能令众生坐于道场而转法轮，<a id="a-Nv"></a>诸天、<a id="a-Nw"></a>龙、<a id="a-Nx"></a>神、<a id="a-Ny"></a>药叉、<a id="a-Nz"></a>阿修罗、<a id="a-O0"></a>迦楼罗、<a id="a-O1"></a>紧那罗、<a id="a-O2"></a>摩睺罗伽、<a id="a-O3"></a>乾闼婆等，<a id="a-O4"></a>所共叹誉；<a id="a-O5"></a>能令众生入佛法藏，<a id="a-O6"></a>摄诸贤圣一切智慧，<a id="a-O7"></a>说众菩萨所行之道，<a id="a-O8"></a>依于诸法实相之义，<a id="a-O9"></a>明宣无常、<a id="a-OA"></a>苦、<a id="a-OB"></a>空、<a id="a-OC"></a>无我、<a id="a-OD"></a>寂灭之法；<a id="a-OE"></a>能救一切悭吝、<a id="a-OF"></a>毁禁、<a id="a-OG"></a>瞋恚、<a id="a-OH"></a>懈怠、<a id="a-OI"></a>散乱、<a id="a-OJ"></a>恶见众生，<a id="a-OK"></a>诸魔、<a id="a-OL"></a>外道及贪著者能使怖畏，<a id="a-OM"></a>诸佛贤圣所共称叹，<a id="a-ON"></a>背生死苦，<a id="a-OO"></a>示涅槃乐，<a id="a-OP"></a>十方三世诸佛所说。<a id="a-OQ"></a>若闻如是等经，<a id="a-OR"></a>信解、<a id="a-OS"></a>受持、<a id="a-OT"></a>读诵，<a id="a-OU"></a>以方便力为诸众生分别解说，<a id="a-OV"></a>显示分明，<a id="a-OW"></a>守护法故，<a id="a-OX"></a>是名法之供养。<a id="a-OY"></a>又于诸法，<a id="a-OZ"></a>如说修行，<a id="a-Oa"></a>随顺十二因缘，<a id="a-Ob"></a>离诸邪见，<a id="a-Oc"></a>得无生忍，<a id="a-Od"></a>决定无我，<a id="a-Oe"></a>无有众生，<a id="a-Of"></a>而于因缘果报无违无诤，<a id="a-Og"></a>离诸我所；<a id="a-Oh"></a>依于义，<a id="a-Oi"></a>不依语；<a id="a-Oj"></a>依于智，<a id="a-Ok"></a>不依识；<a id="a-Ol"></a>依了义经，<a id="a-Om"></a>不依不了义经；<a id="a-On"></a>依于法，<a id="a-Oo"></a>不依人；<a id="a-Op"></a>随顺法相，<a id="a-Oq"></a>无所入，<a id="a-Or"></a>无所归；<a id="a-Os"></a>无明毕竟灭故，<a id="a-Ot"></a>诸行亦毕竟灭，<a id="a-Ou"></a>乃至生毕竟灭故，<a id="a-Ov"></a>老死亦毕竟灭。<a id="a-Ow"></a>作如是观，<a id="a-Ox"></a>十二因缘无有尽相，<a id="a-Oy"></a>不复起见，<a id="a-Oz"></a>是名最上法之供养。<a id="a-P0"></a>’”</p>
  <p id="aP1">佛告天帝：<a id="a-P2"></a>“王子月盖，<a id="a-P3"></a>从药王佛闻如是法，<a id="a-P4"></a>得柔顺忍，<a id="a-P5"></a>即解宝衣严身之具，<a id="a-P6"></a>以供养佛，<a id="a-P7"></a>白佛言：<a id="a-P8"></a>‘世尊，<a id="a-P9"></a>如来灭后，<a id="a-PA"></a>我当行法供养，<a id="a-PB"></a>守护正法。<a id="a-PC"></a>愿以威神加哀建立，<a id="a-PD"></a>令我得降伏魔怨，<a id="a-PE"></a>修菩萨行。<a id="a-PF"></a>’佛知其深心所念，<a id="a-PG"></a>而记之曰：<a id="a-PH"></a>‘汝于末后，<a id="a-PI"></a>守护法城。<a id="a-PJ"></a>’</p>
  <p id="aPK">“天帝，<a id="a-PL"></a>时王子月盖，<a id="a-PM"></a>见法清净，<a id="a-PN"></a>闻佛授记，<a id="a-PO"></a>以信出家，<a id="a-PP"></a>修集善法，<a id="a-PQ"></a>精进不久得五神通，<a id="a-PR"></a>具菩萨道，<a id="a-PS"></a>得陀罗尼，<a id="a-PT"></a>无断辩才。<a id="a-PU"></a>于佛灭后，<a id="a-PV"></a>以其所得神通、<a id="a-PW"></a>总持、<a id="a-PX"></a>辩才之力，<a id="a-PY"></a>满十小劫，<a id="a-PZ"></a>药王如来所转法轮随而分布。<a id="a-Pa"></a>月盖比丘以守护法，<a id="a-Pb"></a>勤行精进，<a id="a-Pc"></a>即于此身化百万亿人，<a id="a-Pd"></a>于阿耨多罗三藐三菩提立不退转；<a id="a-Pe"></a>十四那由他人，<a id="a-Pf"></a>深发声闻、<a id="a-Pg"></a>辟支佛心；<a id="a-Ph"></a>无量众生，<a id="a-Pi"></a>得生天上。</p>
  <p id="aPj">“天帝，<a id="a-Pk"></a>时王宝盖岂异人乎？<a id="a-Pl"></a>今现得佛，<a id="a-Pm"></a>号宝焰如来；<a id="a-Pn"></a>其王千子，<a id="a-Po"></a>即贤劫中千佛是也！<a id="a-Pp"></a>过去迦罗鸠孙驮等四佛，<a id="a-Pq"></a>余者相继而出，<a id="a-Pr"></a>最后如来号曰楼至。<a id="a-Ps"></a>月盖比丘，<a id="a-Pt"></a>则我身是。<a id="a-Pu"></a>如是，<a id="a-Pv"></a>天帝，<a id="a-Pw"></a>当知此要，<a id="a-Px"></a>以法供养，<a id="a-Py"></a>于诸供养为上、<a id="a-Pz"></a>为最，<a id="a-Q0"></a>第一无比。<a id="a-Q1"></a>是故，<a id="a-Q2"></a>天帝，<a id="a-Q3"></a>当以法之供养，<a id="a-Q4"></a>供养于佛。<a id="a-Q5"></a>以法恭敬供养，<a id="a-Q6"></a>于诸恭敬供养为上，<a id="a-Q7"></a>为最第一无比”</p>
  <p data-pb></p>
  <h2 id="aQ8">嘱累品第十四</h2>
  <p id="aQ9">于是佛告弥勒菩萨言：<a id="a-QA"></a>“弥勒，<a id="a-QB"></a>我今以是无量亿阿僧祇劫所集阿耨多罗三藐三菩提法，<a id="a-QC"></a>付嘱于汝。<a id="a-QD"></a>如是辈经，<a id="a-QE"></a>于佛灭后末世之中，<a id="a-QF"></a>汝等当以神力，<a id="a-QG"></a>广宣流布于阎浮提，<a id="a-QH"></a>无令断绝。<a id="a-QI"></a>所以者何？<a id="a-QJ"></a>未来世中，<a id="a-QK"></a>当有善男子、<a id="a-QL"></a>善女人，<a id="a-QM"></a>及天、<a id="a-QN"></a>龙、<a id="a-QO"></a>鬼、<a id="a-QP"></a>神、<a id="a-QQ"></a>乾闼婆、<a id="a-QR"></a>罗刹等，<a id="a-QS"></a>发阿耨多罗三藐三菩提心，<a id="a-QT"></a>乐于大法，<a id="a-QU"></a>若使不闻如是等经，<a id="a-QV"></a>则失善利。<a id="a-QW"></a>如此辈人，<a id="a-QX"></a>闻是等经，<a id="a-QY"></a>必多信乐，<a id="a-QZ"></a>发希有心，<a id="a-Qa"></a>当以顶受，<a id="a-Qb"></a>随诸众生所应得利，<a id="a-Qc"></a>而为广说。</p>
  <p id="aQd">“弥勒当知，<a id="a-Qe"></a>菩萨有二相。<a id="a-Qf"></a>何谓为二？<a id="a-Qg"></a>一者、<a id="a-Qh"></a>好于杂句文饰之事；<a id="a-Qi"></a>二者、<a id="a-Qj"></a>不畏深义，<a id="a-Qk"></a>如实能入。<a id="a-Ql"></a>若好杂句文饰事者，<a id="a-Qm"></a>当知是为新学菩萨；<a id="a-Qn"></a>若于如是无染无著甚深经典，<a id="a-Qo"></a>无有恐畏，<a id="a-Qp"></a>能入其中，<a id="a-Qq"></a>闻已心净，<a id="a-Qr"></a>受持、<a id="a-Qs"></a>读诵、<a id="a-Qt"></a>如说修行，<a id="a-Qu"></a>当知是为久修道行。</p>
  <p id="aQv">“弥勒，<a id="a-Qw"></a>复有二法，<a id="a-Qx"></a>名新学者不能决定于甚深法。<a id="a-Qy"></a>何等为二？<a id="a-Qz"></a>一者、<a id="a-R0"></a>所未闻深经，<a id="a-R1"></a>闻之惊怖生疑，<a id="a-R2"></a>不能随顺，<a id="a-R3"></a>毁谤不信，<a id="a-R4"></a>而作是言：<a id="a-R5"></a>‘我初不闻，<a id="a-R6"></a>从何所来？<a id="a-R7"></a>’二者、<a id="a-R8"></a>若有护持解说如是深经者，<a id="a-R9"></a>不肯亲近、<a id="a-RA"></a>供养、<a id="a-RB"></a>恭敬，<a id="a-RC"></a>或时于中说其过恶。<a id="a-RD"></a>有此二法，<a id="a-RE"></a>当知是新学菩萨，<a id="a-RF"></a>为自毁伤，<a id="a-RG"></a>不能于深法中调伏其心。</p>
  <p id="aRH">“弥勒，<a id="a-RI"></a>复有二法，<a id="a-RJ"></a>菩萨虽信解深法，<a id="a-RK"></a>犹自毁伤，<a id="a-RL"></a>而不能得无生法忍。<a id="a-RM"></a>何等为二？<a id="a-RN"></a>一者、<a id="a-RO"></a>轻慢新学菩萨而不教诲；<a id="a-RP"></a>二者、<a id="a-RQ"></a>虽信解深法而取相分别。<a id="a-RR"></a>是为二法。<a id="a-RS"></a>”</p>
  <p id="aRT">弥勒菩萨闻说是已，<a id="a-RU"></a>白佛言：<a id="a-RV"></a>“世尊，<a id="a-RW"></a>未曾有也！<a id="a-RX"></a>如佛所说，<a id="a-RY"></a>我当远离如斯之恶，<a id="a-RZ"></a>奉持如来无数阿僧祇劫所集阿耨多罗三藐三菩提法。<a id="a-Ra"></a>若未来世善男子、<a id="a-Rb"></a>善女人求大乘者，<a id="a-Rc"></a>当令手得如是等经，<a id="a-Rd"></a>与其念力，<a id="a-Re"></a>使受持读诵，<a id="a-Rf"></a>为他广说。<a id="a-Rg"></a>世尊，<a id="a-Rh"></a>若后末世，<a id="a-Ri"></a>有能受持、<a id="a-Rj"></a>读诵、<a id="a-Rk"></a>为他说者，<a id="a-Rl"></a>当知是弥勒神力之所建立。<a id="a-Rm"></a>”</p>
  <p id="aRn">佛言：<a id="a-Ro"></a>“善哉！<a id="a-Rp"></a>善哉！<a id="a-Rq"></a>弥勒，<a id="a-Rr"></a>如汝所说，<a id="a-Rs"></a>佛助尔喜。<a id="a-Rt"></a>”</p>
  <p id="aRu">于是一切菩萨合掌白佛：<a id="a-Rv"></a>“我等亦于如来灭后，<a id="a-Rw"></a>十方国土广宣流布阿耨多罗三藐三菩提法，<a id="a-Rx"></a>复当开导诸说法者，<a id="a-Ry"></a>令得是经。<a id="a-Rz"></a>”</p>
  <p id="aS0"></p>
  <p id="aS1"></p>
  <p id="aS2"></p>
  <p id="aS3"></p>
  <p id="aS4"></p>
  <p id="aS5"></p>
  <p id="aS6"></p>
  <p id="aS7"></p>
  <p id="aS8"></p>
 </body>
</html>