<!doctype html>
<html id="z3IBTgyMv" data-ver="1090">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">说无垢称经卷第二</h1>
  <h2 id="a2">声闻品第三</h2>
  <p id="a3">时无垢称作是思惟。<a id="a-4"></a>我婴斯疾寝顿于床。<a id="a-5"></a>世尊大悲宁不垂愍。<a id="a-6"></a>而不遣人来问我疾。<a id="a-7"></a>尔时世尊知其所念。<a id="a-8"></a>哀愍彼故告舍利子。<a id="a-9"></a>汝应往诣无垢称所问安其疾。<a id="a-A"></a>时舍利子白言。<a id="a-B"></a>世尊。<a id="a-C"></a>我不堪任诣彼问疾。<a id="a-D"></a>所以者何。<a id="a-E"></a>忆念我昔于一时间。<a id="a-F"></a>在大林中宴坐树下。<a id="a-G"></a>时无垢称来到彼所。<a id="a-H"></a>稽首我足而作是言。<a id="a-I"></a>唯舍利子。<a id="a-J"></a>不必是坐为宴坐也。<a id="a-K"></a>夫宴坐者。<a id="a-L"></a>不于三界而现身心。<a id="a-M"></a>是为宴坐。<a id="a-N"></a>不起灭定而现诸威仪。<a id="a-O"></a>是为宴坐。<a id="a-P"></a>不舍一切所证得相。<a id="a-Q"></a>而现一切异生诸法。<a id="a-R"></a>是为宴坐。<a id="a-S"></a>心不住内亦不行外。<a id="a-T"></a>是为宴坐。<a id="a-U"></a>住三十七菩提分法。<a id="a-V"></a>而不离于一切见趣。<a id="a-W"></a>是为宴坐。<a id="a-X"></a>不舍生死而无烦恼。<a id="a-Y"></a>虽证涅槃而无所住。<a id="a-Z"></a>是为宴坐。<a id="a-a"></a>若能如是而宴坐者。<a id="a-b"></a>佛所印可。<a id="a-c"></a>时我世尊。<a id="a-d"></a>闻是语已默然而住不能加报。<a id="a-e"></a>故我不任诣彼问疾。</p>
  <p id="af">尔时世尊告大目连。<a id="a-g"></a>汝应往诣无垢称所问安其疾。<a id="a-h"></a>时大目连白言。<a id="a-i"></a>世尊。<a id="a-j"></a>我不堪任诣彼问疾。<a id="a-k"></a>所以者何。<a id="a-l"></a>忆念我昔于一时间。<a id="a-m"></a>入广严城在四衢道。<a id="a-n"></a>为诸居士演说法要。<a id="a-o"></a>时无垢称来到彼所。<a id="a-p"></a>稽首我足而作是言。<a id="a-q"></a>唯大目连。<a id="a-r"></a>为诸白衣居士说法。<a id="a-s"></a>不当应如尊者所说。<a id="a-t"></a>夫说法者应如法说。<a id="a-u"></a>时我问言。<a id="a-v"></a>云何名为如法说耶。<a id="a-w"></a>彼即答言。<a id="a-x"></a>法无有我离我垢故。<a id="a-y"></a>法无有情离情尘故。<a id="a-z"></a>法无命者离生死故。<a id="a-10"></a>法无补特伽罗前后际断故。<a id="a-11"></a>法常寂然灭诸相故。<a id="a-12"></a>法离贪着无所缘故。<a id="a-13"></a>法无文字言语断故。<a id="a-14"></a>法无譬说远离一切波浪思故。<a id="a-15"></a>法遍一切如虚空故。<a id="a-16"></a>法无有显无相无形。<a id="a-17"></a>远离一切行动事故。<a id="a-18"></a>法无我所离我所故。<a id="a-19"></a>法无了别离心识故。<a id="a-1A"></a>法无有比无相待故。<a id="a-1B"></a>法不属因不在缘故。<a id="a-1C"></a>法同法界等入一切真法界故。<a id="a-1D"></a>法随于如无所随故。<a id="a-1E"></a>法住实际毕竟不动故。<a id="a-1F"></a>法无动摇不依六境故。<a id="a-1G"></a>法无去来无所住故。<a id="a-1H"></a>法顺空随无相应无愿。<a id="a-1I"></a>远离一切增减思故。<a id="a-1J"></a>法无取舍离生灭故。<a id="a-1K"></a>法无执藏超过一切眼耳鼻舌身意道故。<a id="a-1L"></a>法无高下常住不动故。<a id="a-1M"></a>法离一切分别所行。<a id="a-1N"></a>一切戏论毕竟断故。<a id="a-1O"></a>唯大目连。<a id="a-1P"></a>法相如是岂可说乎。<a id="a-1Q"></a>夫说法者。<a id="a-1R"></a>一切皆是增益损减。<a id="a-1S"></a>其听法者。<a id="a-1T"></a>亦复皆是增益损减。<a id="a-1U"></a>若于是处无增无减。<a id="a-1V"></a>即于是处都无可说。<a id="a-1W"></a>亦无可闻。<a id="a-1X"></a>无所了别。<a id="a-1Y"></a>尊者目连譬如幻士为幻化者宣说诸法。<a id="a-1Z"></a>住如是心乃可说法。<a id="a-1a"></a>应善了知一切有情根性差别。<a id="a-1b"></a>妙慧观见无所挂碍大悲现前。<a id="a-1c"></a>赞说大乘念报佛恩。<a id="a-1d"></a>意乐清净法词善巧。<a id="a-1e"></a>为三宝种永不断绝乃应说法。<a id="a-1f"></a>世尊。<a id="a-1g"></a>彼大居士说此法时。<a id="a-1h"></a>于彼众中八百居士。<a id="a-1i"></a>皆发无上正等觉心。<a id="a-1j"></a>时我世尊。<a id="a-1k"></a>默无能辩。<a id="a-1l"></a>故我不任诣彼问疾。</p>
  <p id="a1m">尔时世尊告迦葉波。<a id="a-1n"></a>汝应往诣无垢称所问安其疾。<a id="a-1o"></a>大迦葉波白言。<a id="a-1p"></a>世尊。<a id="a-1q"></a>我不堪任诣彼问疾。<a id="a-1r"></a>所以者何。<a id="a-1s"></a>忆念我昔于一时间。<a id="a-1t"></a>入广严城游贫陋巷而巡乞食。<a id="a-1u"></a>时无垢称来到彼所。<a id="a-1v"></a>稽首我足而作是言。<a id="a-1w"></a>唯大迦葉。<a id="a-1x"></a>虽有慈悲而不能普。<a id="a-1y"></a>舍豪富从贫乞。<a id="a-1z"></a>尊者迦葉。<a id="a-20"></a>住平等法应次行乞食。<a id="a-21"></a>为不食故应行乞食。<a id="a-22"></a>为欲坏彼于食执故应行乞食。<a id="a-23"></a>为欲受他所施食故应行乞食。<a id="a-24"></a>以空聚想入于聚落。<a id="a-25"></a>为欲成熟男女大小。<a id="a-26"></a>入诸城邑趣佛家想诣乞食家为不受故应受彼食。<a id="a-27"></a>所见色与盲等。<a id="a-28"></a>所闻声与向等。<a id="a-29"></a>所嗅香与风等。<a id="a-2A"></a>所食味不分别。<a id="a-2B"></a>受诸触如智证。<a id="a-2C"></a>知诸法如幻相。<a id="a-2D"></a>无自性无他性。<a id="a-2E"></a>无炽然无寂灭。<a id="a-2F"></a>尊者迦葉。<a id="a-2G"></a>若能不舍八邪入八解脱。<a id="a-2H"></a>以邪平等入正平等。<a id="a-2I"></a>以一搏食施于一切。<a id="a-2J"></a>供养诸佛及众贤圣然后可食。<a id="a-2K"></a>如是食者非有杂染非离杂染。<a id="a-2L"></a>非入静定非出静定。<a id="a-2M"></a>非住生死非住涅槃尔乃可食。<a id="a-2N"></a>诸有施于尊者之食。<a id="a-2O"></a>无小果无大果。<a id="a-2P"></a>无损减无增益。<a id="a-2Q"></a>趣入佛趣不趣声闻。<a id="a-2R"></a>尊者迦葉。<a id="a-2S"></a>若能如是而食于食。<a id="a-2T"></a>为不空食他所施食。<a id="a-2U"></a>时我世尊。<a id="a-2V"></a>闻说是语得未曾有。<a id="a-2W"></a>即于一切诸菩萨等深起敬心。<a id="a-2X"></a>甚奇世尊。<a id="a-2Y"></a>斯有家士辩才智慧乃能如是。<a id="a-2Z"></a>谁有智者得闻斯说而不发于阿耨多罗三藐三菩提心。<a id="a-2a"></a>我从是来不劝有情求诸声闻独觉等乘。<a id="a-2b"></a>唯教发心趣求无上正等菩提。<a id="a-2c"></a>故我不任诣彼问疾。</p>
  <p id="a2d">尔时世尊告大善现。<a id="a-2e"></a>汝应往诣无垢称所问安其疾。<a id="a-2f"></a>时大善现白言。<a id="a-2g"></a>世尊。<a id="a-2h"></a>我不堪任诣彼问疾。<a id="a-2i"></a>所以者何。<a id="a-2j"></a>忆念我昔于一时间。<a id="a-2k"></a>入广严城而行乞食次入其舍。<a id="a-2l"></a>时无垢称为我作礼。<a id="a-2m"></a>取我手钵盛满美食。<a id="a-2n"></a>而谓我言。<a id="a-2o"></a>尊者善现。<a id="a-2p"></a>若能于食以平等性。<a id="a-2q"></a>而入一切法平等性。<a id="a-2r"></a>以一切法平等之性。<a id="a-2s"></a>入于一切佛平等性。<a id="a-2t"></a>其能如是乃可取食。<a id="a-2u"></a>尊者善现。<a id="a-2v"></a>若能不断贪恚愚痴亦不与俱。<a id="a-2w"></a>不坏萨迦耶见入一趣道。<a id="a-2x"></a>不灭无明并诸有爱。<a id="a-2y"></a>而起慧明及以解脱。<a id="a-2z"></a>能以无间平等法性而入解脱平等法性无脱无缚。<a id="a-30"></a>不见四谛非不见谛非得果。<a id="a-31"></a>非异生非离异生法。<a id="a-32"></a>非圣非不圣。<a id="a-33"></a>虽成就一切法而离诸法想。<a id="a-34"></a>乃可取食。<a id="a-35"></a>若尊者善现。<a id="a-36"></a>不见佛不闻法不事僧。<a id="a-37"></a>彼外道六师。<a id="a-38"></a>满迦葉波。<a id="a-39"></a>末萨羯离瞿舍离子。<a id="a-3A"></a>想吠多子。<a id="a-3B"></a>无胜发。<a id="a-3C"></a>[禾*曷]犎迦衍那。<a id="a-3D"></a>离系亲子。<a id="a-3E"></a>是尊者师依之出家。<a id="a-3F"></a>彼六师堕尊者亦堕。<a id="a-3G"></a>乃可取食。<a id="a-3H"></a>若尊者善现。<a id="a-3I"></a>堕诸见趣而不至中边。<a id="a-3J"></a>入八无暇不得有暇。<a id="a-3K"></a>同诸杂染离于清净。<a id="a-3L"></a>若诸有情所得无诤尊者亦得。<a id="a-3M"></a>而不名为清净福田。<a id="a-3N"></a>诸有布施尊者之食堕诸恶趣。<a id="a-3O"></a>而以尊者为与众魔共连一手。<a id="a-3P"></a>将诸烦恼作其伴侣。<a id="a-3Q"></a>一切烦恼自性即是尊者自性。<a id="a-3R"></a>于诸有情起怨害想。<a id="a-3S"></a>谤于诸佛毁一切法不预僧数。<a id="a-3T"></a>毕竟无有般涅槃时。<a id="a-3U"></a>若如是者乃可取食。<a id="a-3V"></a>时我世尊。<a id="a-3W"></a>得闻斯语犹拘重闇迷失诸方。<a id="a-3X"></a>不识是何言。<a id="a-3Y"></a>不知以何答。<a id="a-3Z"></a>便舍自钵欲出其舍。<a id="a-3a"></a>时无垢称即谓我言。<a id="a-3b"></a>尊者善现。<a id="a-3c"></a>取钵勿惧。<a id="a-3d"></a>于意云何。<a id="a-3e"></a>若诸如来所作化者。<a id="a-3f"></a>以是事诘宁有惧不。<a id="a-3g"></a>我言不也。<a id="a-3h"></a>无垢称言。<a id="a-3i"></a>诸法性相皆如幻化。<a id="a-3j"></a>一切有情及诸言说性相亦尔。<a id="a-3k"></a>诸有智者于文字中。<a id="a-3l"></a>不应执着亦无怖畏。<a id="a-3m"></a>所以者何。<a id="a-3n"></a>一切言说皆离性相。<a id="a-3o"></a>何以故。<a id="a-3p"></a>一切文字性相亦离。<a id="a-3q"></a>都非文字是则解脱。<a id="a-3r"></a>解脱相者即一切法。<a id="a-3s"></a>世尊。<a id="a-3t"></a>彼大居士说是法时。<a id="a-3u"></a>二万天子远尘离垢。<a id="a-3v"></a>于诸法中。<a id="a-3w"></a>得法眼净。<a id="a-3x"></a>五百天子得顺法忍。<a id="a-3y"></a>时我默然顿丧言辩不能加对。<a id="a-3z"></a>故我不任诣彼问疾。</p>
  <p id="a40">尔时世尊告满慈子。<a id="a-41"></a>汝应往诣无垢称所问安其疾。<a id="a-42"></a>时满慈子白言。<a id="a-43"></a>世尊。<a id="a-44"></a>我不堪任诣彼问疾。<a id="a-45"></a>所以者何。<a id="a-46"></a>忆念我昔于一时间在大林中。<a id="a-47"></a>为诸新学苾刍说法。<a id="a-48"></a>时无垢称来到彼所。<a id="a-49"></a>稽首我足而作是言。<a id="a-4A"></a>唯满慈子。<a id="a-4B"></a>先当入定观苾刍心然后乃应为其说法。<a id="a-4C"></a>无以秽食置于宝器。<a id="a-4D"></a>应先了知是诸苾刍有何意乐。<a id="a-4E"></a>勿以无价吠琉璃宝同诸危脆贱水精珠。<a id="a-4F"></a>尊者满慈。<a id="a-4G"></a>勿不观察诸有情类根性差别授以少分根所受法。<a id="a-4H"></a>彼自无疮勿伤之也。<a id="a-4I"></a>欲行大道莫示小径。<a id="a-4J"></a>无以日光等彼萤火。<a id="a-4K"></a>无以大海内于牛迹。<a id="a-4L"></a>无以妙高山王内于芥子。<a id="a-4M"></a>无以大师子吼同野干鸣。<a id="a-4N"></a>尊者满慈子。<a id="a-4O"></a>是诸苾刍皆于往昔发趣大乘心。<a id="a-4P"></a>祈菩提中忘是意。<a id="a-4Q"></a>如何示以声闻乘法。<a id="a-4R"></a>我观声闻智慧微浅过于生盲无有大乘。<a id="a-4S"></a>观诸有情根性妙智。<a id="a-4T"></a>不能分别一切有情根之利钝。<a id="a-4U"></a>时无垢称。<a id="a-4V"></a>便以如是胜三摩地。<a id="a-4W"></a>令诸苾刍随忆无量宿住差别。<a id="a-4X"></a>曾于过去五百佛所种诸善根。<a id="a-4Y"></a>积习无量殊胜功德。<a id="a-4Z"></a>回向无上正等觉心。<a id="a-4a"></a>随忆如是宿住事已。<a id="a-4b"></a>求菩提心。<a id="a-4c"></a>还现在前。<a id="a-4d"></a>即便稽首彼大士足。<a id="a-4e"></a>时无垢称因为说法。<a id="a-4f"></a>令于无上正等菩提不复退转。<a id="a-4g"></a>时我世尊。<a id="a-4h"></a>作如是念。<a id="a-4i"></a>诸声闻人不知有情根性差别。<a id="a-4j"></a>不白如来不应辄尔为他说法。<a id="a-4k"></a>所以者何。<a id="a-4l"></a>诸声闻人不知有情诸根胜劣。<a id="a-4m"></a>非常在定如佛世尊。<a id="a-4n"></a>故我不任诣彼问疾。</p>
  <p id="a4o">尔时世尊告彼摩诃迦多衍那。<a id="a-4p"></a>汝应往诣无垢称所问安其疾。<a id="a-4q"></a>迦多衍那白言。<a id="a-4r"></a>世尊。<a id="a-4s"></a>我不堪任诣彼问疾。<a id="a-4t"></a>所以者何。<a id="a-4u"></a>忆念我昔于一时间。<a id="a-4v"></a>佛为苾刍略说法已便入静住。<a id="a-4w"></a>我即于后分别决择契经句义。<a id="a-4x"></a>谓无常义苦义空义无我义寂灭义。<a id="a-4y"></a>时无垢称来到彼所。<a id="a-4z"></a>稽首我足而作是言。<a id="a-50"></a>唯大尊者迦多衍那。<a id="a-51"></a>无以生灭分别心行说实相法。<a id="a-52"></a>所以者何。<a id="a-53"></a>诸法毕竟。<a id="a-54"></a>非已生非今生非当生。<a id="a-55"></a>非已灭非今灭非当灭义。<a id="a-56"></a>是无常义。<a id="a-57"></a>洞达五蕴毕竟性空无所由起。<a id="a-58"></a>是苦义。<a id="a-59"></a>诸法究竟无所有。<a id="a-5A"></a>是空义。<a id="a-5B"></a>知我无我无有二。<a id="a-5C"></a>是无我义。<a id="a-5D"></a>无有自性亦无他性。<a id="a-5E"></a>本无炽然今无息灭。<a id="a-5F"></a>无有寂静毕竟寂静究竟寂静。<a id="a-5G"></a>是寂灭义。<a id="a-5H"></a>说是法时。<a id="a-5I"></a>彼诸苾刍诸漏永尽心得解脱。<a id="a-5J"></a>时我世尊默然无辩。<a id="a-5K"></a>故我不任诣彼问疾。</p>
  <p id="a5L">尔时世尊告大无灭。<a id="a-5M"></a>汝应往诣无垢称所问安其疾。<a id="a-5N"></a>时大无灭白言。<a id="a-5O"></a>世尊。<a id="a-5P"></a>我不堪任诣彼问疾。<a id="a-5Q"></a>所以者何。<a id="a-5R"></a>忆念我昔于一时间。<a id="a-5S"></a>在大林中一处经行。<a id="a-5T"></a>时有梵王名曰严净。<a id="a-5U"></a>与万梵俱放大光明来诣我所。<a id="a-5V"></a>稽首作礼而问我言。<a id="a-5W"></a>尊者无灭。<a id="a-5X"></a>所得天眼能见几何。<a id="a-5Y"></a>时我答言。<a id="a-5Z"></a>大仙当知。<a id="a-5a"></a>我能见此释迦牟尼三千大千佛之世界。<a id="a-5b"></a>如观掌中阿摩洛果。<a id="a-5c"></a>时无垢称来到彼所。<a id="a-5d"></a>稽首我足而作是言。<a id="a-5e"></a>尊者无灭。<a id="a-5f"></a>所得天眼为有行相为无行相。<a id="a-5g"></a>若有行相即与外道五神通等。<a id="a-5h"></a>若无行相即是无为不应有见。<a id="a-5i"></a>云何尊者所得天眼能有见耶。<a id="a-5j"></a>时我世尊。<a id="a-5k"></a>默无能对。<a id="a-5l"></a>然彼诸梵闻其所说得未曾有。<a id="a-5m"></a>即为作礼而问彼言。<a id="a-5n"></a>世孰有得真天眼者。<a id="a-5o"></a>无垢称言。<a id="a-5p"></a>有佛世尊得真天眼。<a id="a-5q"></a>不舍寂定见诸佛国。<a id="a-5r"></a>不作二相及种种相。<a id="a-5s"></a>时彼梵王五百眷属。<a id="a-5t"></a>皆发无上正等觉心。<a id="a-5u"></a>礼无垢称欻然不现。<a id="a-5v"></a>故我不任诣彼问疾。</p>
  <p id="a5w">尔时世尊告优波离。<a id="a-5x"></a>汝应往诣无垢称所问安其疾。<a id="a-5y"></a>时优波离白言。<a id="a-5z"></a>世尊。<a id="a-60"></a>我不堪任诣彼问疾。<a id="a-61"></a>所以者何。<a id="a-62"></a>忆念我昔于一时间。<a id="a-63"></a>有二苾刍犯所受戒。<a id="a-64"></a>深怀愧耻不敢诣佛。<a id="a-65"></a>来至我所稽首我足。<a id="a-66"></a>而谓我言。<a id="a-67"></a>唯优波离。<a id="a-68"></a>今我二人违越律行。<a id="a-69"></a>诚以为耻不敢诣佛。<a id="a-6A"></a>愿解忧悔得免斯咎。<a id="a-6B"></a>我即为其如法解说。<a id="a-6C"></a>令除忧悔得清所犯。<a id="a-6D"></a>示现劝导赞励庆慰。<a id="a-6E"></a>时无垢称来到彼所。<a id="a-6F"></a>稽首我足而作是言。<a id="a-6G"></a>唯优波离。<a id="a-6H"></a>无重增此二苾刍罪。<a id="a-6I"></a>当直除灭忧悔。<a id="a-6J"></a>所犯勿扰其心。<a id="a-6K"></a>所以者何。<a id="a-6L"></a>彼罪性不住内不出外不在两间。<a id="a-6M"></a>如佛所说。<a id="a-6N"></a>心杂染故有情杂染。<a id="a-6O"></a>心清净故有情清净。<a id="a-6P"></a>如是心者亦不住内亦不出外不在两间。<a id="a-6Q"></a>如其心然罪垢亦然。<a id="a-6R"></a>如罪垢然诸法亦然不出于如。<a id="a-6S"></a>唯优波离。<a id="a-6T"></a>汝心本净。<a id="a-6U"></a>得解脱时。<a id="a-6V"></a>此本净心曾有染不。<a id="a-6W"></a>我言不也。<a id="a-6X"></a>无垢称言。<a id="a-6Y"></a>一切有情心性本净曾无有染亦复如是。<a id="a-6Z"></a>唯优波离。<a id="a-6a"></a>若有分别有异分别即有烦恼。<a id="a-6b"></a>若无分别无异分别即性清净。<a id="a-6c"></a>若有颠倒即有烦恼。<a id="a-6d"></a>若无颠倒即性清净。<a id="a-6e"></a>若有取我即成杂染。<a id="a-6f"></a>若不取我即性清净。<a id="a-6g"></a>唯优波离。<a id="a-6h"></a>一切法性生灭不住。<a id="a-6i"></a>如幻如化如电如云。<a id="a-6j"></a>一切法性不相顾待。<a id="a-6k"></a>乃至一念亦不暂住。<a id="a-6l"></a>一切法性皆虚妄见。<a id="a-6m"></a>如梦如焰如健达婆城。<a id="a-6n"></a>一切法性皆分别心。<a id="a-6o"></a>所起影像如水中月如镜中像。<a id="a-6p"></a>如是知者名善持律。<a id="a-6q"></a>如是知者名善调伏。<a id="a-6r"></a>时二苾刍闻说是已得未曾有。<a id="a-6s"></a>咸作是言。<a id="a-6t"></a>奇哉居士。<a id="a-6u"></a>乃有如是殊胜慧辩。<a id="a-6v"></a>是优波离所不能及。<a id="a-6w"></a>佛说持律最为其上而不能说。<a id="a-6x"></a>我即告言。<a id="a-6y"></a>汝勿于彼起居士想。<a id="a-6z"></a>所以者何。<a id="a-70"></a>唯除如来。<a id="a-71"></a>未有声闻及余菩萨而能制此大士慧辩。<a id="a-72"></a>其慧辩明殊胜如是。<a id="a-73"></a>时二苾刍忧悔即除。<a id="a-74"></a>皆发无上正等觉心。<a id="a-75"></a>便为作礼而发愿言。<a id="a-76"></a>当令有情皆得如是殊胜慧辩。<a id="a-77"></a>时我默然不能加对。<a id="a-78"></a>故我不任诣彼问疾。</p>
  <p id="a79">尔时世尊告罗怙罗。<a id="a-7A"></a>汝应往诣无垢称所问安其疾。<a id="a-7B"></a>时罗怙罗白言。<a id="a-7C"></a>世尊。<a id="a-7D"></a>我不堪任诣彼问疾。<a id="a-7E"></a>所以者何。<a id="a-7F"></a>忆念我昔于一时间。<a id="a-7G"></a>有诸童子离呫毗种。<a id="a-7H"></a>来诣我所稽首作礼。<a id="a-7I"></a>而问我言。<a id="a-7J"></a>唯罗怙罗。<a id="a-7K"></a>汝佛之子。<a id="a-7L"></a>舍轮王位出家为道。<a id="a-7M"></a>其出家者为有何等功德胜利。<a id="a-7N"></a>我即如法为说出家功德胜利。<a id="a-7O"></a>时无垢称来到彼所。<a id="a-7P"></a>稽首我足而作是言。<a id="a-7Q"></a>唯罗怙罗。<a id="a-7R"></a>不应如是宣说出家功德胜利。<a id="a-7S"></a>所以者何。<a id="a-7T"></a>无有功德无有胜利。<a id="a-7U"></a>是为出家。<a id="a-7V"></a>唯罗怙罗。<a id="a-7W"></a>有为法中可得说有功德胜利。<a id="a-7X"></a>夫出家者为无为法。<a id="a-7Y"></a>无为法中不可说有功德胜利。<a id="a-7Z"></a>唯罗怙罗。<a id="a-7a"></a>夫出家者无彼无此亦无中间远离诸见。<a id="a-7b"></a>无色非色是涅槃路。<a id="a-7c"></a>智者称赞圣所摄受。<a id="a-7d"></a>降伏众魔超越五趣。<a id="a-7e"></a>净修五眼。<a id="a-7f"></a>安立五根。<a id="a-7g"></a>证获五力。<a id="a-7h"></a>不恼于彼离诸恶法。<a id="a-7i"></a>摧众外道超越假名。<a id="a-7j"></a>出欲游泥无所系着。<a id="a-7k"></a>无所摄受离我我所。<a id="a-7l"></a>无有诸取已断诸取。<a id="a-7m"></a>无有扰乱已断扰乱。<a id="a-7n"></a>善调自心善护他心。<a id="a-7o"></a>随顺寂止勤修胜观。<a id="a-7p"></a>离一切恶。<a id="a-7q"></a>修一切善。<a id="a-7r"></a>若能如是名真出家。<a id="a-7s"></a>时无垢称告诸童子。<a id="a-7t"></a>汝等今者于善说法毗奈耶中宜共出家。<a id="a-7u"></a>所以者何。<a id="a-7v"></a>佛出世难。<a id="a-7w"></a>离无暇难。<a id="a-7x"></a>得人身难。<a id="a-7y"></a>具足有暇第一最难。<a id="a-7z"></a>诸童子言。<a id="a-80"></a>唯大居士。<a id="a-81"></a>我闻佛说父母不听不得出家。<a id="a-82"></a>无垢称言。<a id="a-83"></a>汝等童子。<a id="a-84"></a>但发无上正等觉心勤修正行。<a id="a-85"></a>是即出家。<a id="a-86"></a>是即受具成苾刍性。<a id="a-87"></a>时三十二离呫童子。<a id="a-88"></a>皆发无上正等觉心誓修正行。<a id="a-89"></a>时我默然不能加辩。<a id="a-8A"></a>故我不任诣彼问疾。</p>
  <p id="a8B">尔时世尊告阿难陀。<a id="a-8C"></a>汝应往诣无垢称所问安其疾。<a id="a-8D"></a>时阿难陀白言。<a id="a-8E"></a>世尊。<a id="a-8F"></a>我不堪任诣彼问疾。<a id="a-8G"></a>所以者何。<a id="a-8H"></a>忆念我昔于一时间。<a id="a-8I"></a>世尊身现少有所疾当用牛乳。<a id="a-8J"></a>我于晨朝整理常服执持衣钵。<a id="a-8K"></a>诣广严城婆罗门家。<a id="a-8L"></a>伫立门下从乞牛乳。<a id="a-8M"></a>时无垢称来到彼所。<a id="a-8N"></a>稽首我足而作是言。<a id="a-8O"></a>唯阿难陀。<a id="a-8P"></a>何为晨朝持钵在此。<a id="a-8Q"></a>我言。<a id="a-8R"></a>居士。<a id="a-8S"></a>为世尊身少有所疾。<a id="a-8T"></a>当用牛乳故来至此。<a id="a-8U"></a>时无垢称而谓我言。<a id="a-8V"></a>止止尊者。<a id="a-8W"></a>莫作是语勿谤世尊。<a id="a-8X"></a>无以虚事诽谤如来。<a id="a-8Y"></a>所以者何。<a id="a-8Z"></a>如来身者金刚合成。<a id="a-8a"></a>一切恶法并习永断。<a id="a-8b"></a>一切善法圆满成就。<a id="a-8c"></a>当有何疾。<a id="a-8d"></a>当有何恼。<a id="a-8e"></a>唯阿难陀。<a id="a-8f"></a>默还所止。<a id="a-8g"></a>莫使异人闻此粗言。<a id="a-8h"></a>无令大威德诸天及余佛土诸来菩萨得闻斯语。<a id="a-8i"></a>唯阿难陀。<a id="a-8j"></a>转轮圣王成就少分所集善根尚得无病。<a id="a-8k"></a>岂况如来无量善根福智圆满。<a id="a-8l"></a>而当有疾定无是处。<a id="a-8m"></a>唯阿难陀。<a id="a-8n"></a>可速默往。<a id="a-8o"></a>勿使我等受斯鄙耻。<a id="a-8p"></a>若诸外道婆罗门等闻此粗言。<a id="a-8q"></a>当作是念。<a id="a-8r"></a>何名于师。<a id="a-8s"></a>自身有病尚不能救。<a id="a-8t"></a>云何能救诸有疾乎。<a id="a-8u"></a>可密速去勿使人闻。<a id="a-8v"></a>又阿难陀。<a id="a-8w"></a>如来身者即是法身非杂秽身。<a id="a-8x"></a>是出世身世法不染。<a id="a-8y"></a>是无漏身离一切漏。<a id="a-8z"></a>是无为身离诸有为。<a id="a-90"></a>出过众数诸数永寂。<a id="a-91"></a>如此佛身当有何疾。<a id="a-92"></a>时我世尊。<a id="a-93"></a>闻是语已实怀惭愧。<a id="a-94"></a>得无近佛而谬听耶。<a id="a-95"></a>即闻空中声曰。<a id="a-96"></a>汝阿难陀。<a id="a-97"></a>如居士言。<a id="a-98"></a>世尊真身实无有病。<a id="a-99"></a>但以如来出五浊世。<a id="a-9A"></a>为欲化导贫穷苦恼恶行有情示现斯事。<a id="a-9B"></a>行矣阿难陀。<a id="a-9C"></a>取乳勿惭。<a id="a-9D"></a>时我世尊闻彼大士辩说如是不知所云。<a id="a-9E"></a>默无酬对。<a id="a-9F"></a>故我不任诣彼问疾。</p>
  <p id="a9G">如是世尊。<a id="a-9H"></a>一一别告五百声闻诸大弟子。<a id="a-9I"></a>汝应往诣无垢称所问安其疾。<a id="a-9J"></a>是诸声闻各各向佛说其本缘。<a id="a-9K"></a>赞述大士无垢称言。<a id="a-9L"></a>皆曰不任诣彼问疾。</p>
  <p data-pb></p>
  <h2 id="a9M">菩萨品第四</h2>
  <p id="a9N">尔时世尊告慈氏菩萨摩诃萨言。<a id="a-9O"></a>汝应往诣无垢称所问安其疾。<a id="a-9P"></a>慈氏菩萨白言。<a id="a-9Q"></a>世尊。<a id="a-9R"></a>我不堪任诣彼问疾。<a id="a-9S"></a>所以者何。<a id="a-9T"></a>忆念我昔于一时间。<a id="a-9U"></a>为睹史多天王及其眷属。<a id="a-9V"></a>说诸菩萨摩诃萨等不退转地所有法要。<a id="a-9W"></a>时无垢称来到彼所。<a id="a-9X"></a>稽首我足而作是言。<a id="a-9Y"></a>尊者慈氏。<a id="a-9Z"></a>唯佛世尊。<a id="a-9a"></a>授仁者记。<a id="a-9b"></a>一生所系当得无上正等菩提。<a id="a-9c"></a>为用何生得授记乎。<a id="a-9d"></a>过去耶未来耶现在耶。<a id="a-9e"></a>若过去生过去生已灭。<a id="a-9f"></a>若未来生未来生未至。<a id="a-9g"></a>若现在生现在生无住。<a id="a-9h"></a>如世尊说。<a id="a-9i"></a>汝等苾刍。<a id="a-9j"></a>刹那刹那具生老死即没即生。<a id="a-9k"></a>若以无生得授记者。<a id="a-9l"></a>无生即是所入正性。<a id="a-9m"></a>于此无生所入性中无有授记。<a id="a-9n"></a>亦无证得正等菩提。<a id="a-9o"></a>云何慈氏得授记耶。<a id="a-9p"></a>为依如生得授记耶。<a id="a-9q"></a>为依如灭得授记耶。<a id="a-9r"></a>若依如生得授记者。<a id="a-9s"></a>如无有生。<a id="a-9t"></a>若依如灭得授记者。<a id="a-9u"></a>如无有灭。<a id="a-9v"></a>无生无灭真如理中无有授记。<a id="a-9w"></a>一切有情皆如也。<a id="a-9x"></a>一切法亦如也。<a id="a-9y"></a>一切圣贤亦如也。<a id="a-9z"></a>至于慈氏亦如也。<a id="a-A0"></a>若尊者慈氏得授记者。<a id="a-A1"></a>一切有情亦应如是而得授记。<a id="a-A2"></a>所以者何。<a id="a-A3"></a>夫真如者非二所显。<a id="a-A4"></a>亦非种种异性所显。<a id="a-A5"></a>若尊者慈氏当证无上正等菩提。<a id="a-A6"></a>一切有情亦应如是当有所证。<a id="a-A7"></a>所以者何。<a id="a-A8"></a>夫菩提者。<a id="a-A9"></a>一切有情等所随觉。<a id="a-AA"></a>若尊者慈氏当般涅槃。<a id="a-AB"></a>一切有情亦应如是当有涅槃。<a id="a-AC"></a>所以者何。<a id="a-AD"></a>非一切有情不般涅槃。<a id="a-AE"></a>佛说真如为般涅槃以佛观见一切有情。<a id="a-AF"></a>本性寂静即涅槃相。<a id="a-AG"></a>故说真如为般涅槃。<a id="a-AH"></a>是故慈氏。<a id="a-AI"></a>勿以此法诱诸天子。<a id="a-AJ"></a>勿以此法滞诸天子。<a id="a-AK"></a>夫菩提者。<a id="a-AL"></a>无有趣求亦无退转。<a id="a-AM"></a>尊者慈氏。<a id="a-AN"></a>当令此诸天子舍于分别菩提之见。<a id="a-AO"></a>所以者何。<a id="a-AP"></a>夫菩提者。<a id="a-AQ"></a>非身能证非心能证。<a id="a-AR"></a>寂灭是菩提。<a id="a-AS"></a>一切有情一切法相皆寂灭故。<a id="a-AT"></a>不增是菩提。<a id="a-AU"></a>一切所缘不增益故。<a id="a-AV"></a>不行是菩提。<a id="a-AW"></a>一切戏论一切作意皆不行故。<a id="a-AX"></a>永断是菩提。<a id="a-AY"></a>一切见趣皆永断故。<a id="a-AZ"></a>舍离是菩提。<a id="a-Aa"></a>一切取着皆舍离故。<a id="a-Ab"></a>离系是菩提。<a id="a-Ac"></a>永离一切动乱法故。<a id="a-Ad"></a>寂静是菩提。<a id="a-Ae"></a>一切分别永寂静故。<a id="a-Af"></a>广大是菩提。<a id="a-Ag"></a>一切弘愿不测量故。<a id="a-Ah"></a>不诤是菩提。<a id="a-Ai"></a>一切执着一切诤论皆远离故。<a id="a-Aj"></a>安住是菩提。<a id="a-Ak"></a>住法界故。<a id="a-Al"></a>随至是菩提。<a id="a-Am"></a>随真如故。<a id="a-An"></a>不二是菩提。<a id="a-Ao"></a>差别法性皆远离故。<a id="a-Ap"></a>建立是菩提。<a id="a-Aq"></a>实际所立故。<a id="a-Ar"></a>平等是菩提。<a id="a-As"></a>一切眼色乃至意法皆悉平等如虚空故。<a id="a-At"></a>无为是菩提。<a id="a-Au"></a>生住异灭毕竟离故。<a id="a-Av"></a>遍知是菩提。<a id="a-Aw"></a>一切有情所有心行皆遍知故。<a id="a-Ax"></a>无间是菩提。<a id="a-Ay"></a>内六处等所不杂故。<a id="a-Az"></a>无杂是菩提。<a id="a-B0"></a>一切烦恼相续习气永远离故。<a id="a-B1"></a>无处是菩提。<a id="a-B2"></a>于真如中一切方处所远离故。<a id="a-B3"></a>无住是菩提。<a id="a-B4"></a>于一切处不可见故。<a id="a-B5"></a>唯名是菩提。<a id="a-B6"></a>此菩提名无作用故。<a id="a-B7"></a>无浪是菩提。<a id="a-B8"></a>一切取舍永远离故。<a id="a-B9"></a>无乱是菩提。<a id="a-BA"></a>常自静故。<a id="a-BB"></a>善寂是菩提。<a id="a-BC"></a>本性净故。<a id="a-BD"></a>明显是菩提。<a id="a-BE"></a>自性无杂故。<a id="a-BF"></a>无取是菩提。<a id="a-BG"></a>离攀缘故。<a id="a-BH"></a>无异是菩提。<a id="a-BI"></a>随觉诸法平等性故。<a id="a-BJ"></a>无喻是菩提。<a id="a-BK"></a>一切比况永远离故。<a id="a-BL"></a>微妙是菩提。<a id="a-BM"></a>极难觉故。<a id="a-BN"></a>遍行是菩提。<a id="a-BO"></a>自性周遍如虚空故。<a id="a-BP"></a>至顶是菩提。<a id="a-BQ"></a>至一切法最上首故。<a id="a-BR"></a>无染是菩提。<a id="a-BS"></a>一切世法不能染故。<a id="a-BT"></a>如是菩提非身能证非心能证。<a id="a-BU"></a>世尊。<a id="a-BV"></a>彼大居士说此法时。<a id="a-BW"></a>于天众中二百天子得无生法忍。<a id="a-BX"></a>时我默然不能加辩。<a id="a-BY"></a>故我不任诣彼问疾。</p>
  <p id="aBZ">尔时世尊告光严童子。<a id="a-Ba"></a>汝应往诣无垢称所问安其疾。<a id="a-Bb"></a>光严童子白言。<a id="a-Bc"></a>世尊。<a id="a-Bd"></a>我不堪任诣彼问疾。<a id="a-Be"></a>所以者何。<a id="a-Bf"></a>忆念我昔于一时间。<a id="a-Bg"></a>出广严城时无垢称方入彼城。<a id="a-Bh"></a>我为作礼问言。<a id="a-Bi"></a>居士从何所来。<a id="a-Bj"></a>彼答我言。<a id="a-Bk"></a>从妙菩提来。<a id="a-Bl"></a>我问。<a id="a-Bm"></a>居士。<a id="a-Bn"></a>妙菩提者为何所是。<a id="a-Bo"></a>即答我言。<a id="a-Bp"></a>淳直意乐是妙菩提。<a id="a-Bq"></a>由此意乐不虚假故。<a id="a-Br"></a>发起加行是妙菩提。<a id="a-Bs"></a>诸所施为能成办故。<a id="a-Bt"></a>增上意乐是妙菩提。<a id="a-Bu"></a>究竟证会殊胜法故。<a id="a-Bv"></a>大菩提心是妙菩提。<a id="a-Bw"></a>于一切法无忘失故。<a id="a-Bx"></a>清净布施是妙菩提。<a id="a-By"></a>不悕世间异熟果故。<a id="a-Bz"></a>固守净戒是妙菩提。<a id="a-C0"></a>诸所愿求皆圆满故。<a id="a-C1"></a>忍辱柔和是妙菩提。<a id="a-C2"></a>于诸有情心无恚故。<a id="a-C3"></a>勇猛精进是妙菩提。<a id="a-C4"></a>炽然勤修无懈退故。<a id="a-C5"></a>寂止静虑是妙菩提。<a id="a-C6"></a>其心调顺有堪能故。<a id="a-C7"></a>殊胜般若是妙菩提。<a id="a-C8"></a>现见一切法性相故。<a id="a-C9"></a>慈是妙菩提。<a id="a-CA"></a>于诸有情心平等故。<a id="a-CB"></a>悲是妙菩提。<a id="a-CC"></a>于诸疲苦能忍受故。<a id="a-CD"></a>喜是妙菩提。<a id="a-CE"></a>恒常领受法苑乐故。<a id="a-CF"></a>舍是妙菩提。<a id="a-CG"></a>永断一切爱恚等故。<a id="a-CH"></a>神通是妙菩提具六神通故。<a id="a-CI"></a>解脱是妙菩提。<a id="a-CJ"></a>离分别动故。<a id="a-CK"></a>方便是妙菩提。<a id="a-CL"></a>成熟有情故。<a id="a-CM"></a>摄事是妙菩提。<a id="a-CN"></a>摄诸有情故。<a id="a-CO"></a>多闻是妙菩提。<a id="a-CP"></a>起真实行故。<a id="a-CQ"></a>调伏是妙菩提。<a id="a-CR"></a>如理观察故。<a id="a-CS"></a>三十七种菩提分法是妙菩提弃舍一切有为法故。<a id="a-CT"></a>一切谛实是妙菩提。<a id="a-CU"></a>于诸有情不虚诳故。<a id="a-CV"></a>十二缘起是妙菩提。<a id="a-CW"></a>无明不尽乃至老死忧苦热恼皆不尽故。<a id="a-CX"></a>息诸烦恼是妙菩提。<a id="a-CY"></a>如实现证真法性故。<a id="a-CZ"></a>一切有情是妙菩提。<a id="a-Ca"></a>皆用无我为自性故。<a id="a-Cb"></a>一切诸法是妙菩提。<a id="a-Cc"></a>随觉一切皆性空故。<a id="a-Cd"></a>降伏魔怨是妙菩提。<a id="a-Ce"></a>一切魔怨不倾动故。<a id="a-Cf"></a>不离三界是妙菩提。<a id="a-Cg"></a>远离一切发趣事故。<a id="a-Ch"></a>大师子吼是妙菩提。<a id="a-Ci"></a>能善决择无所畏故。<a id="a-Cj"></a>诸力无畏不共佛法是妙菩提。<a id="a-Ck"></a>普于一切无诃厌故。<a id="a-Cl"></a>三明鉴照是妙菩提。<a id="a-Cm"></a>离诸烦恼获得究竟无余智故。<a id="a-Cn"></a>一刹那心觉一切法究竟无余是妙菩提。<a id="a-Co"></a>一切智智圆满证故。<a id="a-Cp"></a>如是善男子。<a id="a-Cq"></a>若诸菩萨。<a id="a-Cr"></a>真实发趣具足相应。<a id="a-Cs"></a>波罗蜜多具足相应。<a id="a-Ct"></a>成熟有情具足相应。<a id="a-Cu"></a>一切善根具足相应。<a id="a-Cv"></a>摄受正法具足相应。<a id="a-Cw"></a>供养如来具足相应。<a id="a-Cx"></a>诸有所作往来进止举足下足。<a id="a-Cy"></a>一切皆从妙菩提来。<a id="a-Cz"></a>一切皆从诸佛法来。<a id="a-D0"></a>安住一切诸佛妙法。<a id="a-D1"></a>世尊。<a id="a-D2"></a>彼大居士说是法时。<a id="a-D3"></a>五百天子皆发无上正等觉心。<a id="a-D4"></a>时我默然不能加辩。<a id="a-D5"></a>故我不任诣彼问疾。</p>
  <p id="aD6">尔时世尊告持世菩萨。<a id="a-D7"></a>汝应往诣无垢称所问安其疾。<a id="a-D8"></a>持世菩萨白言。<a id="a-D9"></a>世尊。<a id="a-DA"></a>我不堪任诣彼问疾。<a id="a-DB"></a>所以者何。<a id="a-DC"></a>忆念我昔于一时间在自住处。<a id="a-DD"></a>时恶魔怨从万二千诸天女等状如帝释。<a id="a-DE"></a>鼓乐弦歌来到我所。<a id="a-DF"></a>与其眷属稽首我足。<a id="a-DG"></a>作诸天乐供养于我。<a id="a-DH"></a>合掌恭敬在一面立。<a id="a-DI"></a>我时意谓真是帝释。<a id="a-DJ"></a>而语之言。<a id="a-DK"></a>善来憍尸迦。<a id="a-DL"></a>虽福应有不当自恣。<a id="a-DM"></a>当勤观察诸欲戏乐皆悉无常。<a id="a-DN"></a>于身命财当勤修习证坚实法。<a id="a-DO"></a>即语我言。<a id="a-DP"></a>唯大正士。<a id="a-DQ"></a>可受此女以备供侍。<a id="a-DR"></a>我即答言。<a id="a-DS"></a>止憍尸迦无以如是非法之物而要施我沙门释子。<a id="a-DT"></a>此非我宜所。<a id="a-DU"></a>言未讫时。<a id="a-DV"></a>无垢称来到彼所。<a id="a-DW"></a>稽首我足而谓我言。<a id="a-DX"></a>非帝释也。<a id="a-DY"></a>是恶魔怨娆汝故耳。<a id="a-DZ"></a>时无垢称语恶魔言。<a id="a-Da"></a>汝今可以此诸天女回施于我。<a id="a-Db"></a>是我在家白衣所宜。<a id="a-Dc"></a>非诸沙门释子应受。<a id="a-Dd"></a>时恶魔怨即便惊怖。<a id="a-De"></a>念无垢称将无恼我。<a id="a-Df"></a>欲隐形去。<a id="a-Dg"></a>为无垢称神力所持而不能隐。<a id="a-Dh"></a>尽其神力种种方便亦不能去。<a id="a-Di"></a>即闻空中声曰。<a id="a-Dj"></a>汝恶魔怨。<a id="a-Dk"></a>应以天女施此居士。<a id="a-Dl"></a>乃可得还自所天宫。<a id="a-Dm"></a>是恶魔怨以怖畏故俯仰而与。<a id="a-Dn"></a>时无垢称语诸女言。<a id="a-Do"></a>是恶魔怨以汝施我。<a id="a-Dp"></a>今诸姊等当发无上正等觉心。<a id="a-Dq"></a>即随所应为说种种随顺成熟妙菩提法。<a id="a-Dr"></a>令其趣向正等菩提。<a id="a-Ds"></a>复言。<a id="a-Dt"></a>姊等已发无上正等觉心。<a id="a-Du"></a>有大法苑乐可以自娱。<a id="a-Dv"></a>不应复乐五欲乐也。<a id="a-Dw"></a>诸天女言。<a id="a-Dx"></a>唯大居士。<a id="a-Dy"></a>云何名为大法苑乐。<a id="a-Dz"></a>无垢称言。<a id="a-E0"></a>法苑乐者。<a id="a-E1"></a>谓于诸佛不坏净乐。<a id="a-E2"></a>于正法中常听闻乐。<a id="a-E3"></a>于和合众勤敬事乐。<a id="a-E4"></a>于其三界永出离乐。<a id="a-E5"></a>于诸所缘无依住乐。<a id="a-E6"></a>于诸蕴中观察无常如怨害乐。<a id="a-E7"></a>于诸界中无倒观察如毒蛇乐。<a id="a-E8"></a>于诸处中无倒观察如空聚乐。<a id="a-E9"></a>于菩提心坚守护乐。<a id="a-EA"></a>于诸有情饶益事乐。<a id="a-EB"></a>于诸师长勤供侍乐。<a id="a-EC"></a>于惠施中离悭贪乐。<a id="a-ED"></a>于净戒中无慢缓乐。<a id="a-EE"></a>于忍辱中堪调顺乐。<a id="a-EF"></a>于精进中习善根乐。<a id="a-EG"></a>于静虑中知无乱乐。<a id="a-EH"></a>于般若中离惑明乐。<a id="a-EI"></a>于菩提中广大妙乐。<a id="a-EJ"></a>于众魔怨能摧伏乐。<a id="a-EK"></a>于诸烦恼能遍知乐。<a id="a-EL"></a>于诸佛土遍修治乐。<a id="a-EM"></a>于相随好庄严身中极圆满乐。<a id="a-EN"></a>于其福智二种资粮正修习乐。<a id="a-EO"></a>于妙菩提具庄严乐于甚深法无惊怖乐。<a id="a-EP"></a>于三脱门正观察乐。<a id="a-EQ"></a>于般涅槃正攀缘乐。<a id="a-ER"></a>不于非时而观察乐。<a id="a-ES"></a>于同类生见其功德常亲近乐。<a id="a-ET"></a>于异类生不见过失无憎恚乐。<a id="a-EU"></a>于诸善友乐亲近乐。<a id="a-EV"></a>于诸恶友乐将护乐。<a id="a-EW"></a>于巧方便善摄受乐。<a id="a-EX"></a>于诸法中欢喜信乐。<a id="a-EY"></a>于不放逸修习一切菩提分法最上妙乐。<a id="a-EZ"></a>如是诸姊。<a id="a-Ea"></a>是为菩萨大法苑乐。<a id="a-Eb"></a>此法苑乐诸大菩萨常住其中。<a id="a-Ec"></a>汝等当乐。<a id="a-Ed"></a>勿乐欲乐。<a id="a-Ee"></a>时恶魔怨告天女曰。<a id="a-Ef"></a>汝等可来今欲与汝俱还天宫。<a id="a-Eg"></a>诸女答言。<a id="a-Eh"></a>恶魔汝去。<a id="a-Ei"></a>我等不复与汝俱还。<a id="a-Ej"></a>所以者何。<a id="a-Ek"></a>汝以我等施此居士。<a id="a-El"></a>云何更得与汝等还。<a id="a-Em"></a>我等今者乐法苑乐。<a id="a-En"></a>不乐欲乐汝可独还。<a id="a-Eo"></a>时恶魔怨白无垢称。<a id="a-Ep"></a>唯大居士。<a id="a-Eq"></a>可舍此女。<a id="a-Er"></a>一切所有心不耽着而惠施者。<a id="a-Es"></a>是为菩萨摩诃萨也。<a id="a-Et"></a>无垢称言。<a id="a-Eu"></a>吾以舍矣汝可将去。<a id="a-Ev"></a>当令汝等一切有情法愿满足。<a id="a-Ew"></a>时诸天女礼无垢称。<a id="a-Ex"></a>而问之言。<a id="a-Ey"></a>唯大居士。<a id="a-Ez"></a>我等诸女还至魔宫云何修行。<a id="a-F0"></a>无垢称言。<a id="a-F1"></a>诸姊当知。<a id="a-F2"></a>有妙法门名无尽灯。<a id="a-F3"></a>汝等当学。<a id="a-F4"></a>天女复问。<a id="a-F5"></a>云何名为无尽灯耶。<a id="a-F6"></a>答言。<a id="a-F7"></a>诸姊。<a id="a-F8"></a>譬如一灯然百千灯。<a id="a-F9"></a>暝者皆明明终不尽亦无退减。<a id="a-FA"></a>如是诸姊。<a id="a-FB"></a>夫一菩萨劝发建立百千俱胝那庾多众。<a id="a-FC"></a>趣求无上正等菩提。<a id="a-FD"></a>而此菩萨菩提之心。<a id="a-FE"></a>终无有尽亦无退减转更增益。<a id="a-FF"></a>如是为他方便善巧宣说正法。<a id="a-FG"></a>于诸善法转更增长。<a id="a-FH"></a>终无有尽亦无退减。<a id="a-FI"></a>诸姊当知。<a id="a-FJ"></a>此妙法门名无尽灯汝等当学。<a id="a-FK"></a>虽住魔宫当劝无量天子天女发菩提心。<a id="a-FL"></a>汝等即名知如来恩真实酬报。<a id="a-FM"></a>亦是饶益一切有情。<a id="a-FN"></a>是诸天女恭敬顶礼无垢称足。<a id="a-FO"></a>时无垢称。<a id="a-FP"></a>舍先制持恶魔神力。<a id="a-FQ"></a>令恶魔怨与诸眷属忽然不现还于本宫。<a id="a-FR"></a>世尊。<a id="a-FS"></a>是无垢称有如是等自在神力智慧辩才变现说法。<a id="a-FT"></a>故我不任诣彼问疾。</p>
  <p id="aFU">尔时世尊告长者子苏达多言。<a id="a-FV"></a>汝应往诣无垢称所问安其疾。<a id="a-FW"></a>时苏达多白言。<a id="a-FX"></a>世尊。<a id="a-FY"></a>我不堪任诣彼问疾。<a id="a-FZ"></a>所以者何。<a id="a-Fa"></a>忆念我昔自于父舍。<a id="a-Fb"></a>七日七夜作大祠会。<a id="a-Fc"></a>供养一切沙门婆罗门及诸外道贫穷下贱孤独乞人。<a id="a-Fd"></a>而此大祠期满七日。<a id="a-Fe"></a>时无垢称来入会中而谓我言。<a id="a-Ff"></a>唯长者子。<a id="a-Fg"></a>夫祠会者不应如汝今此所设。<a id="a-Fh"></a>汝今应设法施祠会。<a id="a-Fi"></a>何用如是财施祠为。<a id="a-Fj"></a>我言。<a id="a-Fk"></a>居士。<a id="a-Fl"></a>何等名为法施祠会。<a id="a-Fm"></a>彼答我言。<a id="a-Fn"></a>法施祠者无前无后。<a id="a-Fo"></a>一时供养一切有情。<a id="a-Fp"></a>是名圆满法施祠会。<a id="a-Fq"></a>其事云何。<a id="a-Fr"></a>谓以无上菩提行相。<a id="a-Fs"></a>引发大慈。<a id="a-Ft"></a>以诸有情解脱行相。<a id="a-Fu"></a>引发大悲。<a id="a-Fv"></a>以诸有情随喜行相。<a id="a-Fw"></a>引发大喜。<a id="a-Fx"></a>以摄正法摄智行相。<a id="a-Fy"></a>引发大舍。<a id="a-Fz"></a>以善寂静调伏行相。<a id="a-G0"></a>引发布施波罗蜜多。<a id="a-G1"></a>以化犯禁有情行相。<a id="a-G2"></a>引发净戒波罗蜜多。<a id="a-G3"></a>以一切法无我行相。<a id="a-G4"></a>引发堪忍波罗蜜多。<a id="a-G5"></a>以善远离身心行相。<a id="a-G6"></a>引发精进波罗蜜多。<a id="a-G7"></a>以其最胜觉支行相。<a id="a-G8"></a>引发静虑波罗蜜多。<a id="a-G9"></a>以闻一切智智行相。<a id="a-GA"></a>引发般若波罗蜜多。<a id="a-GB"></a>以化一切众生行相。<a id="a-GC"></a>引发修空。<a id="a-GD"></a>以治一切有为行相。<a id="a-GE"></a>引修无相。<a id="a-GF"></a>以故作意受生行相。<a id="a-GG"></a>引修无愿。<a id="a-GH"></a>以善摄受正法行相。<a id="a-GI"></a>引发大力。<a id="a-GJ"></a>以善修习摄事行相引发命根。<a id="a-GK"></a>以如一切有情仆隶敬事行相。<a id="a-GL"></a>引发无慢。<a id="a-GM"></a>以不坚实贸易一切坚实行相。<a id="a-GN"></a>引发证得坚身命财。<a id="a-GO"></a>以其六种随念行相。<a id="a-GP"></a>引发正念。<a id="a-GQ"></a>以修净妙诸法行相。<a id="a-GR"></a>引发意乐。<a id="a-GS"></a>以勤修习正行行相。<a id="a-GT"></a>引发净命。<a id="a-GU"></a>以净欢喜亲近行相。<a id="a-GV"></a>引发亲近承事圣贤。<a id="a-GW"></a>以不憎恚非圣行相。<a id="a-GX"></a>引调伏心。<a id="a-GY"></a>以善清净出家行相。<a id="a-GZ"></a>引发清净增上意乐。<a id="a-Ga"></a>以常修习中道行相。<a id="a-Gb"></a>引发方便善巧多闻。<a id="a-Gc"></a>以无诤法通达行相。<a id="a-Gd"></a>引发常居阿练若处。<a id="a-Ge"></a>以正趣求佛智行相。<a id="a-Gf"></a>引发宴坐。<a id="a-Gg"></a>以正息除一切有情烦恼行相。<a id="a-Gh"></a>引发善修瑜伽师地。<a id="a-Gi"></a>以具相好成熟有情庄严清净佛土行相。<a id="a-Gj"></a>引发广大妙福资粮以知一切有情心行随其所应说法行相。<a id="a-Gk"></a>引发广大妙智资粮。<a id="a-Gl"></a>以于诸法无取无舍一正理门悟入行相。<a id="a-Gm"></a>引发广大妙慧资粮。<a id="a-Gn"></a>以断一切烦恼习气诸不善法障碍行相。<a id="a-Go"></a>引发证得一切善法。<a id="a-Gp"></a>以随觉悟一切智智一切善法资粮行相。<a id="a-Gq"></a>引发证行一切所修菩提分法。<a id="a-Gr"></a>汝善男子。<a id="a-Gs"></a>如是名为法施祠会。<a id="a-Gt"></a>若诸菩萨安住如是法施祠会。<a id="a-Gu"></a>名大施主。<a id="a-Gv"></a>普为世间天人供养。<a id="a-Gw"></a>世尊。<a id="a-Gx"></a>彼大居士说此法时。<a id="a-Gy"></a>梵志众中二百梵志。<a id="a-Gz"></a>皆发无上正等觉心。<a id="a-H0"></a>我于尔时叹未曾有得净欢喜。<a id="a-H1"></a>恭敬顶礼彼大士足。<a id="a-H2"></a>解宝璎珞价直百千。<a id="a-H3"></a>殷勤奉施彼不肯取。<a id="a-H4"></a>我言。<a id="a-H5"></a>大士。<a id="a-H6"></a>哀愍我故愿必纳受。<a id="a-H7"></a>若自不须心所信处随意施与。<a id="a-H8"></a>时无垢称。<a id="a-H9"></a>乃受璎珞分作二分。<a id="a-HA"></a>一分施此大祠会中最可厌毁贫贱乞人。<a id="a-HB"></a>一分奉彼难胜如来。<a id="a-HC"></a>以神通力令诸大众皆见他方阳焰世界难胜如来。<a id="a-HD"></a>又见所施一分珠璎。<a id="a-HE"></a>在彼佛上成妙宝台。<a id="a-HF"></a>四方四台等分间饰。<a id="a-HG"></a>种种庄严甚可爱乐。<a id="a-HH"></a>现如是等神变事已。<a id="a-HI"></a>复作是言。<a id="a-HJ"></a>若有施主以平等心。<a id="a-HK"></a>施此会中最下乞人。<a id="a-HL"></a>犹如如来福田之想。<a id="a-HM"></a>无所分别其心平等。<a id="a-HN"></a>大慈大悲普施一切不求果报。<a id="a-HO"></a>是名圆满法施祠祀。<a id="a-HP"></a>时此乞人见彼神变闻其所说。<a id="a-HQ"></a>得不退转增上意乐。<a id="a-HR"></a>便发无上正等觉心。<a id="a-HS"></a>世尊。<a id="a-HT"></a>彼大居士具如是等自在神变无碍辩才。<a id="a-HU"></a>故我不任诣彼问疾。</p>
  <p id="aHV">如是世尊一一别告诸大菩萨。<a id="a-HW"></a>令往居士无垢称所问安其疾。<a id="a-HX"></a>是诸菩萨各各向佛说其本缘。<a id="a-HY"></a>赞述大士无垢称言。<a id="a-HZ"></a>皆曰不任诣彼问疾。</p>
 </body>
</html>