<!doctype html>
<html id="z3IBTh1Mx" data-ver="976">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">说无垢称经卷第四</h1>
  <h2 id="a2">观有情品第七</h2>
  <p id="a3">时妙吉祥。<a id="a-4"></a>问无垢称。<a id="a-5"></a>云何菩萨观诸有情。<a id="a-6"></a>无垢称言。<a id="a-7"></a>譬如幻师观所幻事。<a id="a-8"></a>如是菩萨。<a id="a-9"></a>应正观察一切有情。<a id="a-A"></a>又妙吉祥。<a id="a-B"></a>如有智人。<a id="a-C"></a>观水中月。<a id="a-D"></a>观镜中像。<a id="a-E"></a>观阳焰水。<a id="a-F"></a>观呼声响。<a id="a-G"></a>观虚空中云城台阁。<a id="a-H"></a>观水聚沫所有前际。<a id="a-I"></a>观水浮泡或起或灭。<a id="a-J"></a>观芭蕉心所有坚实。<a id="a-K"></a>观第五大。<a id="a-L"></a>观第六蕴。<a id="a-M"></a>观第七根。<a id="a-N"></a>观十三处。<a id="a-O"></a>观十九界。<a id="a-P"></a>观无色界众色影像。<a id="a-Q"></a>观燋败种所出牙茎。<a id="a-R"></a>观龟毛等所作衣服。<a id="a-S"></a>观夭没者受欲戏乐。<a id="a-T"></a>观预流果所起分别萨迦耶见。<a id="a-U"></a>观一来果受第三有。<a id="a-V"></a>观不还果入母胎藏。<a id="a-W"></a>观阿罗汉贪嗔痴毒。<a id="a-X"></a>观得忍菩萨悭吝犯戒恚害等心。<a id="a-Y"></a>观诸如来习气相续。<a id="a-Z"></a>观生盲者睹见众色。<a id="a-a"></a>观住灭定有出入息。<a id="a-b"></a>观虚空中所有鸟迹。<a id="a-c"></a>观半择迦根有势用。<a id="a-d"></a>观石女儿所有作业。<a id="a-e"></a>观佛所化起诸结缚。<a id="a-f"></a>观诸毕竟不生烦恼。<a id="a-g"></a>观梦悟已梦中所见。<a id="a-h"></a>观不生火有所焚烧。<a id="a-i"></a>观阿罗汉后有相续。<a id="a-j"></a>如是菩萨。<a id="a-k"></a>应正观察一切有情。<a id="a-l"></a>所以者何。<a id="a-m"></a>诸法本空真实无我无有情故。</p>
  <p id="an">妙吉祥言。<a id="a-o"></a>若诸菩萨。<a id="a-p"></a>如是观察一切有情。<a id="a-q"></a>云何于彼修于大慈。<a id="a-r"></a>无垢称言。<a id="a-s"></a>菩萨如是观有情已。<a id="a-t"></a>自念我当为诸有情说如斯法令其解了。<a id="a-u"></a>是名真实修于大慈。<a id="a-v"></a>与诸有情究竟安乐。<a id="a-w"></a>如是菩萨修寂灭慈无诸取故。<a id="a-x"></a>修无热慈离烦恼故。<a id="a-y"></a>修如实慈三世等故。<a id="a-z"></a>修不违慈无等起故。<a id="a-10"></a>修无二慈离内外故。<a id="a-11"></a>修无坏慈毕竟住故。<a id="a-12"></a>修坚固慈增上意乐如金刚故。<a id="a-13"></a>修清净慈本性净故。<a id="a-14"></a>修平等慈等虚空故。<a id="a-15"></a>修阿罗汉慈永害结贼故。<a id="a-16"></a>修独觉慈不待师资故。<a id="a-17"></a>修菩萨慈成熟有情无休息故。<a id="a-18"></a>修如来慈随觉诸法真如性故。<a id="a-19"></a>修佛之慈觉悟睡梦诸有情故。<a id="a-1A"></a>修自然慈任运等觉诸法性故。<a id="a-1B"></a>修菩提慈等一味故。<a id="a-1C"></a>修无偏慈爱憎断故。<a id="a-1D"></a>修大悲慈。<a id="a-1E"></a>显大乘故。<a id="a-1F"></a>修无诤慈观无我故。<a id="a-1G"></a>修无厌慈观性空故。<a id="a-1H"></a>修法施慈离师卷故。<a id="a-1I"></a>修净戒慈成熟犯戒诸有情故。<a id="a-1J"></a>修堪忍慈随护自他令无损故。<a id="a-1K"></a>修精进慈荷负有情利乐事故。<a id="a-1L"></a>修静虑慈无爱味故。<a id="a-1M"></a>修般若慈于一切时现知法故。<a id="a-1N"></a>修方便慈于一切门普示现故。<a id="a-1O"></a>修妙愿慈无量大愿所引发故。<a id="a-1P"></a>修大力慈能办一切广大事故。<a id="a-1Q"></a>修若那慈了知一切法性相故。<a id="a-1R"></a>修神通慈不坏一切法性相故。<a id="a-1S"></a>修摄事慈方便摄益诸有情故。<a id="a-1T"></a>修无著慈无碍染故。<a id="a-1U"></a>修无诈慈意乐净故。<a id="a-1V"></a>修无谄慈加行净故。<a id="a-1W"></a>修无诳慈不虚假故。<a id="a-1X"></a>修深心慈离瑕秽故。<a id="a-1Y"></a>修安乐慈建立诸佛安乐事故。<a id="a-1Z"></a>唯妙吉祥。<a id="a-1a"></a>是名菩萨修于大慈。<a id="a-1b"></a>妙吉祥言。<a id="a-1c"></a>云何菩萨修于大悲。<a id="a-1d"></a>无垢称言。<a id="a-1e"></a>所有造作增长善根。<a id="a-1f"></a>悉皆弃舍施诸有情一切无吝是名菩萨修于大悲。<a id="a-1g"></a>妙吉祥言。<a id="a-1h"></a>云何菩萨修于大喜。<a id="a-1i"></a>无垢称言。<a id="a-1j"></a>于诸有情作饶益事欢喜无悔。<a id="a-1k"></a>是名菩萨修于大喜。<a id="a-1l"></a>妙吉祥言。<a id="a-1m"></a>云何菩萨修于大舍。<a id="a-1n"></a>无垢称言。<a id="a-1o"></a>平等饶益不望果报。<a id="a-1p"></a>是名菩萨修于大舍。</p>
  <p id="a1q">妙吉祥言。<a id="a-1r"></a>若诸菩萨怖畏生死当何所依。<a id="a-1s"></a>无垢称言。<a id="a-1t"></a>若诸菩萨怖畏生死。<a id="a-1u"></a>常正依住诸佛大我。<a id="a-1v"></a>又问。<a id="a-1w"></a>菩萨欲住大我。<a id="a-1x"></a>当云何住。<a id="a-1y"></a>曰欲住大我。<a id="a-1z"></a>当于一切有情平等解脱中住。<a id="a-20"></a>又问。<a id="a-21"></a>欲令一切有情解脱。<a id="a-22"></a>当何所除。<a id="a-23"></a>曰欲令一切有情解脱。<a id="a-24"></a>除其烦恼。<a id="a-25"></a>又问。<a id="a-26"></a>欲除一切有情烦恼。<a id="a-27"></a>当何所修。<a id="a-28"></a>曰欲除一切有情烦恼。<a id="a-29"></a>当修如理观察作意。<a id="a-2A"></a>又问。<a id="a-2B"></a>欲修如理观察作意。<a id="a-2C"></a>当云何修。<a id="a-2D"></a>曰欲修如理观察作意。<a id="a-2E"></a>当修诸法不生不灭。<a id="a-2F"></a>又问。<a id="a-2G"></a>何法不生何法不灭。<a id="a-2H"></a>曰不善不生善法不灭。<a id="a-2I"></a>又问。<a id="a-2J"></a>善不善法孰为本。<a id="a-2K"></a>曰以身为本。<a id="a-2L"></a>又问。<a id="a-2M"></a>身孰为本。<a id="a-2N"></a>曰欲贪为本。<a id="a-2O"></a>又问。<a id="a-2P"></a>欲贪孰为本。<a id="a-2Q"></a>曰虚妄分别为本。<a id="a-2R"></a>又问。<a id="a-2S"></a>虚妄分别孰为本。<a id="a-2T"></a>曰倒想为本。<a id="a-2U"></a>又问。<a id="a-2V"></a>倒想孰为本。<a id="a-2W"></a>曰无住为本。<a id="a-2X"></a>妙吉祥言。<a id="a-2Y"></a>如是无住孰为其本。<a id="a-2Z"></a>无垢称言。<a id="a-2a"></a>斯问非理。<a id="a-2b"></a>所以者何。<a id="a-2c"></a>夫无住者。<a id="a-2d"></a>即无其本亦无所住。<a id="a-2e"></a>由无其本无所住故。<a id="a-2f"></a>即能建立一切诸法。<a id="a-2g"></a>时无垢称。<a id="a-2h"></a>室中有一本住天女。<a id="a-2i"></a>见诸大人闻所说法得未曾有踊跃欢喜便现其身。<a id="a-2j"></a>即以天花散诸菩萨大声闻众。<a id="a-2k"></a>时彼天花。<a id="a-2l"></a>至菩萨身即便堕落。<a id="a-2m"></a>至大声闻便着不堕。<a id="a-2n"></a>时声闻众各欲去华。<a id="a-2o"></a>尽其神力皆不能去。<a id="a-2p"></a>尔时天女。<a id="a-2q"></a>即问尊者舍利子言。<a id="a-2r"></a>何故去华。<a id="a-2s"></a>舍利子言。<a id="a-2t"></a>华不如法。<a id="a-2u"></a>我故去之。<a id="a-2v"></a>天女言止。<a id="a-2w"></a>勿谓此华为不如法。<a id="a-2x"></a>所以者何。<a id="a-2y"></a>是华如法。<a id="a-2z"></a>惟尊者等自不如法。<a id="a-30"></a>所以者何。<a id="a-31"></a>华无分别无异分别。<a id="a-32"></a>惟尊者等。<a id="a-33"></a>自有分别有异分别。<a id="a-34"></a>于善说法毗奈耶中。<a id="a-35"></a>诸出家者。<a id="a-36"></a>若有分别。<a id="a-37"></a>有异分别。<a id="a-38"></a>则不如法。<a id="a-39"></a>若无分别无异分别。<a id="a-3A"></a>是则如法。<a id="a-3B"></a>惟舍利子。<a id="a-3C"></a>观诸菩萨华不著者。<a id="a-3D"></a>皆由永断一切分别及异分别。<a id="a-3E"></a>观诸声闻华着身者。<a id="a-3F"></a>皆由未断一切分别及异分别。<a id="a-3G"></a>惟舍利子。<a id="a-3H"></a>如人有畏时非人得其便。<a id="a-3I"></a>若无所畏一切非人不得其便。<a id="a-3J"></a>若畏生死业烦恼者。<a id="a-3K"></a>即为色声香味触等而得其便。<a id="a-3L"></a>不畏生死业烦恼者。<a id="a-3M"></a>世间色声香味触等不得其便。<a id="a-3N"></a>又舍利子。<a id="a-3O"></a>若烦恼习未永断者华着其身。<a id="a-3P"></a>若烦恼习已永断者华不着也。<a id="a-3Q"></a>舍利子言。<a id="a-3R"></a>天止此室经今几何。<a id="a-3S"></a>天女答言。<a id="a-3T"></a>我止此室。<a id="a-3U"></a>如舍利子所住解脱。<a id="a-3V"></a>舍利子言。<a id="a-3W"></a>天止此室如是久耶。<a id="a-3X"></a>天女复言。<a id="a-3Y"></a>所住解脱亦何如久。<a id="a-3Z"></a>时舍利子默然不答。<a id="a-3a"></a>天曰。<a id="a-3b"></a>尊者是大声闻具大慧辩。<a id="a-3c"></a>得此小问默不见答。<a id="a-3d"></a>舍利子言。<a id="a-3e"></a>夫解脱者离诸名言。<a id="a-3f"></a>吾今于此竟知何说。<a id="a-3g"></a>天曰。<a id="a-3h"></a>所说文字皆解脱相。<a id="a-3i"></a>所以者何。<a id="a-3j"></a>如此解脱非内非外。<a id="a-3k"></a>非离二种中间可得。<a id="a-3l"></a>文字亦尔。<a id="a-3m"></a>非内非外非离二种中间可得。<a id="a-3n"></a>是故无离文字说于解脱。<a id="a-3o"></a>所以者何。<a id="a-3p"></a>以其解脱与一切法其性平等。<a id="a-3q"></a>舍利子言。<a id="a-3r"></a>岂不以离贪嗔痴等为解脱耶。<a id="a-3s"></a>天曰佛为诸增上慢者。<a id="a-3t"></a>说离一切贪嗔痴等以为解脱。<a id="a-3u"></a>若为远离增上慢者。<a id="a-3v"></a>即说一切贪嗔痴等本性解脱。<a id="a-3w"></a>舍利子言。<a id="a-3x"></a>善哉天女。<a id="a-3y"></a>汝何得证慧辩若斯。<a id="a-3z"></a>天曰。<a id="a-40"></a>我今无得无证慧辩如是。<a id="a-41"></a>若言我今有得有证。<a id="a-42"></a>即于善说法毗奈耶为增上慢。<a id="a-43"></a>舍利子言。<a id="a-44"></a>汝于三乘为何发趣。<a id="a-45"></a>天女答言。<a id="a-46"></a>我于三乘并皆发趣。<a id="a-47"></a>舍利子言。<a id="a-48"></a>汝何密意作如是说。<a id="a-49"></a>天曰。<a id="a-4A"></a>我常宣说大乘令他闻故。<a id="a-4B"></a>我为声闻。<a id="a-4C"></a>自然现觉真法性故我为独觉。<a id="a-4D"></a>常不舍离大慈悲故。<a id="a-4E"></a>我为大乘。<a id="a-4F"></a>又舍利子。<a id="a-4G"></a>我为化度求声闻乘诸有情故。<a id="a-4H"></a>我为声闻。<a id="a-4I"></a>我为化度求独觉乘诸有情故。<a id="a-4J"></a>我为独觉。<a id="a-4K"></a>我为化度求无上乘诸有情故。<a id="a-4L"></a>我为大乘。<a id="a-4M"></a>又舍利子。<a id="a-4N"></a>譬如有人入瞻博迦林一切惟嗅瞻博迦香终无乐嗅草麻香等。<a id="a-4O"></a>如是若有止此室者。<a id="a-4P"></a>惟乐大乘功德之香。<a id="a-4Q"></a>终不乐于声闻独觉功德香等。<a id="a-4R"></a>由此室中一切佛法功德妙香常所薰故。<a id="a-4S"></a>又舍利子。<a id="a-4T"></a>诸有释梵四大天王那伽药叉及阿素洛。<a id="a-4U"></a>广说乃至人非人等。<a id="a-4V"></a>入此室者。<a id="a-4W"></a>皆为瞻仰如是大士及为亲近礼敬供养听闻大法。<a id="a-4X"></a>一切皆发大菩提心。<a id="a-4Y"></a>皆持一切佛法功德妙香而出。<a id="a-4Z"></a>又舍利子。<a id="a-4a"></a>吾止此室十有二年。<a id="a-4b"></a>曾不闻说声闻独觉相应言论。<a id="a-4c"></a>惟闻大乘诸菩萨行大慈大悲不可思议诸佛妙法相应言论。<a id="a-4d"></a>又舍利子。<a id="a-4e"></a>此室常现八未曾有殊胜之法。<a id="a-4f"></a>何等为八。<a id="a-4g"></a>谓舍利子。<a id="a-4h"></a>此室常有金色光明。<a id="a-4i"></a>周遍照曜昼夜无异不假日月所照为明。<a id="a-4j"></a>是为一未曾有殊胜之法。<a id="a-4k"></a>又舍利子。<a id="a-4l"></a>此室常有一切世间人非人等。<a id="a-4m"></a>入此室已不为一切烦恼所害。<a id="a-4n"></a>是为二未曾有殊胜之法。<a id="a-4o"></a>又舍利子。<a id="a-4p"></a>此室常有一切释梵四天王等。<a id="a-4q"></a>及余世界诸大菩萨集会不空。<a id="a-4r"></a>是为三未曾有殊胜之法。<a id="a-4s"></a>又舍利子。<a id="a-4t"></a>此室常闻菩萨六种波罗蜜多不退法轮相应言论。<a id="a-4u"></a>是为四未曾有殊胜之法。<a id="a-4v"></a>又舍利子。<a id="a-4w"></a>此室常作天人伎乐。<a id="a-4x"></a>于诸乐中演出无量百千法音。<a id="a-4y"></a>是为五未曾有殊胜之法。<a id="a-4z"></a>又舍利子。<a id="a-50"></a>此室常有四大宝藏。<a id="a-51"></a>众珍盈溢恒无有尽。<a id="a-52"></a>给施一切贫穷鳏寡孤独无依乞求之者。<a id="a-53"></a>皆令称遂终不穷尽。<a id="a-54"></a>是为六未曾有殊胜之法。<a id="a-55"></a>又舍利子。<a id="a-56"></a>此室常有释迦牟尼如来。<a id="a-57"></a>无量寿如来。<a id="a-58"></a>难胜如来。<a id="a-59"></a>不动如来。<a id="a-5A"></a>宝胜如来。<a id="a-5B"></a>宝焰如来。<a id="a-5C"></a>宝月如来。<a id="a-5D"></a>宝严如来。<a id="a-5E"></a>宝音声如来。<a id="a-5F"></a>师子吼如来。<a id="a-5G"></a>一切义成如来。<a id="a-5H"></a>如是等十方无量如来。<a id="a-5I"></a>若此大士发心祈请。<a id="a-5J"></a>应时即来广为宣说一切如来秘要法门。<a id="a-5K"></a>说已还去。<a id="a-5L"></a>是为七未曾有殊胜之法。<a id="a-5M"></a>又舍利子。<a id="a-5N"></a>此室常现一切佛土功德庄严诸天宫殿众妙绮饰。<a id="a-5O"></a>是为八未曾有殊胜之法。<a id="a-5P"></a>唯舍利子。<a id="a-5Q"></a>此室常现八未曾有殊胜之法。<a id="a-5R"></a>谁有见斯不思议事。<a id="a-5S"></a>而复发心乐求声闻独觉法乎。</p>
  <p id="a5T">时舍利子问天女言。<a id="a-5U"></a>汝今何不转此女身。<a id="a-5V"></a>天女答言。<a id="a-5W"></a>我居此室十有二年。<a id="a-5X"></a>求女人性了不可得。<a id="a-5Y"></a>当何所转。<a id="a-5Z"></a>惟舍利子。<a id="a-5a"></a>譬如幻师化作幻女。<a id="a-5b"></a>若有问言。<a id="a-5c"></a>汝今何不转此女身。<a id="a-5d"></a>为正问不。<a id="a-5e"></a>舍利子言。<a id="a-5f"></a>不也天女。<a id="a-5g"></a>幻既非实当何所转。<a id="a-5h"></a>天曰。<a id="a-5i"></a>如是诸法性相皆非真实。<a id="a-5j"></a>犹如幻化。<a id="a-5k"></a>云何乃问不转女身。<a id="a-5l"></a>即时天女以神通力。<a id="a-5m"></a>变舍利子令如天女。<a id="a-5n"></a>自变其身如舍利子。<a id="a-5o"></a>而问之言。<a id="a-5p"></a>尊者云何不转女身。<a id="a-5q"></a>时舍利子。<a id="a-5r"></a>以天女像而答之言。<a id="a-5s"></a>我今不知转灭男身转生女像。<a id="a-5t"></a>天女复言。<a id="a-5u"></a>尊者若能转此女身。<a id="a-5v"></a>一切女身亦当能转。<a id="a-5w"></a>如舍利子实非是女而现女身。<a id="a-5x"></a>一切女身亦复如是。<a id="a-5y"></a>虽现女身而实非女。<a id="a-5z"></a>世尊依此密意说言。<a id="a-60"></a>一切诸法非男非女。<a id="a-61"></a>尔时天女作是语已。<a id="a-62"></a>还摄神力各复本形。<a id="a-63"></a>问舍利子。<a id="a-64"></a>尊者女身今何所在。<a id="a-65"></a>舍利子言。<a id="a-66"></a>今我女身无在无变。<a id="a-67"></a>天曰尊者。<a id="a-68"></a>善哉善哉。<a id="a-69"></a>一切诸法亦复如是。<a id="a-6A"></a>无在无变。<a id="a-6B"></a>说一切法无在无变。<a id="a-6C"></a>是真佛语。</p>
  <p id="a6D">时舍利子问天女言。<a id="a-6E"></a>汝于此没当生何所。<a id="a-6F"></a>天女答言。<a id="a-6G"></a>如来所化当所生处我当生彼。<a id="a-6H"></a>舍利子言。<a id="a-6I"></a>如来所化无没无生。<a id="a-6J"></a>云何而言当所生处。<a id="a-6K"></a>天曰尊者。<a id="a-6L"></a>诸法有情应知亦尔无没无生。<a id="a-6M"></a>云何问我当生何所。</p>
  <p id="a6N">时舍利子问天女言。<a id="a-6O"></a>汝当久如证得无上正等菩提。<a id="a-6P"></a>天女答言。<a id="a-6Q"></a>如舍利子还成异生具异生法。<a id="a-6R"></a>我证无上正等菩提久近亦尔。<a id="a-6S"></a>舍利子言。<a id="a-6T"></a>无处无位。<a id="a-6U"></a>我当如是还成异生具异生法。<a id="a-6V"></a>天曰尊者。<a id="a-6W"></a>我亦如是无处无位当证无上正等菩提。<a id="a-6X"></a>所以者何。<a id="a-6Y"></a>无上菩提无有住处。<a id="a-6Z"></a>是故亦无证菩提者。<a id="a-6a"></a>舍利子言。<a id="a-6b"></a>若尔云何佛说诸佛如殑伽沙现证无上正等菩提已证当证。</p>
  <p id="a6c">天曰尊者。<a id="a-6d"></a>皆是文字俗数语言。<a id="a-6e"></a>说有三世诸佛证得。<a id="a-6f"></a>非谓菩提有去来今。<a id="a-6g"></a>所以者何。<a id="a-6h"></a>无上菩提超过三世。<a id="a-6i"></a>又舍利子。<a id="a-6j"></a>汝已证得阿罗汉耶。<a id="a-6k"></a>舍利子言。<a id="a-6l"></a>不得而得得无所得。<a id="a-6m"></a>天曰尊者。<a id="a-6n"></a>菩提亦尔。<a id="a-6o"></a>不证而证证无所证。<a id="a-6p"></a>时无垢称。<a id="a-6q"></a>即语尊者舍利子言。<a id="a-6r"></a>如是天女。<a id="a-6s"></a>已曾供养亲近承事九十有二百千俱胝那庾多佛。<a id="a-6t"></a>已能游戏神通智慧所愿满足得无生忍。<a id="a-6u"></a>已于无上正等菩提永不退转。<a id="a-6v"></a>乘本愿力如其所欲。<a id="a-6w"></a>随所宜处成熟有情。</p>
  <p data-pb></p>
  <h2 id="a6x">菩提分品第八</h2>
  <p id="a6y">时妙吉祥问无垢称。<a id="a-6z"></a>云何菩萨于诸佛法到究竟趣。<a id="a-70"></a>无垢称言。<a id="a-71"></a>若诸菩萨行于非趣。<a id="a-72"></a>乃于佛法到究竟趣。<a id="a-73"></a>妙吉祥言。<a id="a-74"></a>云何菩萨行于非趣。<a id="a-75"></a>无垢称言。<a id="a-76"></a>若诸菩萨虽复行于五无间趣。<a id="a-77"></a>而无恚恼忿害毒心。<a id="a-78"></a>虽复行于那落迦趣。<a id="a-79"></a>而离一切烦恼尘垢。<a id="a-7A"></a>虽复行于诸傍生趣。<a id="a-7B"></a>而离一切黑暗无明。<a id="a-7C"></a>虽复行于阿素洛趣。<a id="a-7D"></a>而离一切傲慢憍逸。<a id="a-7E"></a>虽复行于琰魔王趣。<a id="a-7F"></a>而集广大福慧资粮。<a id="a-7G"></a>虽复行于无色定趣。<a id="a-7H"></a>而能于彼不乐趣向。<a id="a-7I"></a>虽复示行贪欲行趣。<a id="a-7J"></a>而于一切所受欲中离诸染着。<a id="a-7K"></a>虽复示行嗔恚行趣。<a id="a-7L"></a>而于一切有情境界。<a id="a-7M"></a>离诸嗔恚无损害心。<a id="a-7N"></a>虽复示行愚痴行趣。<a id="a-7O"></a>而于诸法远离一切黑暗无明。<a id="a-7P"></a>以智慧明。<a id="a-7Q"></a>而自调伏。<a id="a-7R"></a>虽复示行悭贪行趣。<a id="a-7S"></a>而能弃舍诸内外事不顾身命。<a id="a-7T"></a>虽复示行犯戒行趣。<a id="a-7U"></a>而能安立一切尸罗。<a id="a-7V"></a>杜多功德少欲知足。<a id="a-7W"></a>于小罪中见大怖畏。<a id="a-7X"></a>虽复示行嗔忿行趣。<a id="a-7Y"></a>而能究竟安住慈悲。<a id="a-7Z"></a>心无恚恼。<a id="a-7a"></a>虽复示行懈怠行趣。<a id="a-7b"></a>而能勤习一切善根精进无替。<a id="a-7c"></a>虽复示行根乱行趣。<a id="a-7d"></a>而常恬默安止静虑。<a id="a-7e"></a>虽复示行恶慧行趣。<a id="a-7f"></a>而善通达一切世间出世间信至究竟慧波罗蜜多。<a id="a-7g"></a>虽复示行谄诈行趣。<a id="a-7h"></a>而能成办方便善巧。<a id="a-7i"></a>虽复示行密语方便憍慢行趣。<a id="a-7j"></a>而为成立济度桥梁。<a id="a-7k"></a>虽复示行一切世间烦恼行趣而性清净究竟无染。<a id="a-7l"></a>虽复示行众魔行趣。<a id="a-7m"></a>而于一切佛法觉慧而自证知不随他缘。<a id="a-7n"></a>虽复示行声闻行趣。<a id="a-7o"></a>而为有情说未闻法。<a id="a-7p"></a>虽复示行独觉行趣。<a id="a-7q"></a>而为成办大慈大悲成熟有情。<a id="a-7r"></a>虽复现处诸贫穷趣。<a id="a-7s"></a>而得宝手珍财无尽。<a id="a-7t"></a>虽复现处诸缺根趣。<a id="a-7u"></a>而具相好妙色严身。<a id="a-7v"></a>虽复现处卑贱生趣。<a id="a-7w"></a>而生佛家种姓尊贵。<a id="a-7x"></a>积集殊胜福慧资粮。<a id="a-7y"></a>虽复现处羸劣丑陋众所憎趣。<a id="a-7z"></a>而得胜妙那罗延身。<a id="a-80"></a>一切有情常所乐见。<a id="a-81"></a>虽复现处诸老病趣。<a id="a-82"></a>而能毕竟除老病根超诸死畏。<a id="a-83"></a>虽复现处求财位趣。<a id="a-84"></a>而多修习观无常想息诸悕求。<a id="a-85"></a>虽复现处宫室妓女诸戏乐趣。<a id="a-86"></a>而常超出诸欲淤泥。<a id="a-87"></a>修习毕竟远离之行。<a id="a-88"></a>虽复现处诸顽嚚趣。<a id="a-89"></a>而具种种才辩庄严。<a id="a-8A"></a>得陀罗尼念慧无失。<a id="a-8B"></a>虽复现处诸邪道趣。<a id="a-8C"></a>而以正道度诸世间。<a id="a-8D"></a>虽复现处一切生趣。<a id="a-8E"></a>而实永断一切趣生。<a id="a-8F"></a>虽复现处般涅槃趣。<a id="a-8G"></a>而常不舍生死相续。<a id="a-8H"></a>虽复示现得妙菩提转大法轮入涅槃趣而复勤修诸菩萨行相续无断。<a id="a-8I"></a>唯妙吉祥。<a id="a-8J"></a>菩萨如是行于非趣。<a id="a-8K"></a>乃得名为于诸佛法到究竟趣。</p>
  <p id="a8L">时无垢称问妙吉祥。<a id="a-8M"></a>何等名为如来种性。<a id="a-8N"></a>愿为略说。<a id="a-8O"></a>妙吉祥言。<a id="a-8P"></a>所谓一切伪身种性。<a id="a-8Q"></a>是如来种性。<a id="a-8R"></a>一切无明有爱种性。<a id="a-8S"></a>是如来种性。<a id="a-8T"></a>贪欲嗔恚愚痴种性。<a id="a-8U"></a>是如来种性。<a id="a-8V"></a>四种虚妄颠倒种性。<a id="a-8W"></a>是如来种性。<a id="a-8X"></a>如是所有五盖种性。<a id="a-8Y"></a>六处种性。<a id="a-8Z"></a>七识住种性。<a id="a-8a"></a>八邪种性。<a id="a-8b"></a>九恼事种性。<a id="a-8c"></a>十种不善业道种性。<a id="a-8d"></a>是如来种性。<a id="a-8e"></a>以要言之六十二见一切烦恼恶不善法所有种性。<a id="a-8f"></a>是如来种性。<a id="a-8g"></a>无垢称言。<a id="a-8h"></a>依何密意作如是说。<a id="a-8i"></a>妙吉祥言。<a id="a-8j"></a>非见无为已入正性离生位者能发无上正等觉心。<a id="a-8k"></a>要住有为烦恼诸行。<a id="a-8l"></a>未见谛者。<a id="a-8m"></a>能发无上正等觉心。<a id="a-8n"></a>譬如高原陆地。<a id="a-8o"></a>不生殟钵罗花钵特摩花拘母陀花奔荼利花。<a id="a-8p"></a>要于卑湿秽淤泥中。<a id="a-8q"></a>乃得生此四种花。<a id="a-8r"></a>如是声闻独觉种性。<a id="a-8s"></a>已见无为。<a id="a-8t"></a>已入正性离生位者。<a id="a-8u"></a>终不能发一切智心。<a id="a-8v"></a>要于烦恼诸行卑湿秽淤泥中。<a id="a-8w"></a>方能发起一切智心。<a id="a-8x"></a>于中生长诸佛法故。<a id="a-8y"></a>又善男子。<a id="a-8z"></a>譬如植种置于空中终不生长。<a id="a-90"></a>要植卑湿粪壤之地乃得生长。<a id="a-91"></a>如是声闻独觉种性。<a id="a-92"></a>已见无为已入正性离生位者。<a id="a-93"></a>不能生长一切佛法。<a id="a-94"></a>虽起身见如妙高山。<a id="a-95"></a>而能发起大菩提愿。<a id="a-96"></a>于中生长诸佛法故。<a id="a-97"></a>又善男子。<a id="a-98"></a>譬如有人不入大海终不能得吠琉璃等无价珍宝。<a id="a-99"></a>不入生死烦恼大海。<a id="a-9A"></a>终不能发无价珍宝一切智心。<a id="a-9B"></a>是故当知。<a id="a-9C"></a>一切生死烦恼种性。<a id="a-9D"></a>是如来种性。</p>
  <p id="a9E">尔时尊者大迦葉波。<a id="a-9F"></a>叹妙吉祥。<a id="a-9G"></a>善哉善哉极为善说实语如语诚无异言。<a id="a-9H"></a>一切生死烦恼种性。<a id="a-9I"></a>是如来种性。<a id="a-9J"></a>所以者何。<a id="a-9K"></a>我等今者心相续中。<a id="a-9L"></a>生死种子悉已燋败。<a id="a-9M"></a>终不能发正等觉心。<a id="a-9N"></a>宁可成就五无间业。<a id="a-9O"></a>不作我等诸阿罗汉究竟解脱。<a id="a-9P"></a>所以者何。<a id="a-9Q"></a>成就五种无间业者。<a id="a-9R"></a>犹能有力尽无间业。<a id="a-9S"></a>发于无上正等觉心。<a id="a-9T"></a>渐能成办一切佛法。<a id="a-9U"></a>我等漏尽诸阿罗汉永无此能。<a id="a-9V"></a>如缺根士于妙五欲无所能为。<a id="a-9W"></a>如是漏尽诸阿罗汉诸结永断。<a id="a-9X"></a>即于佛法无所能为。<a id="a-9Y"></a>不复志求诸佛妙法。<a id="a-9Z"></a>是故异生能报佛恩。<a id="a-9a"></a>声闻独觉终不能报。<a id="a-9b"></a>所以者何。<a id="a-9c"></a>异生闻佛法僧功德为三宝种终无断绝。<a id="a-9d"></a>能发无上正等觉心。<a id="a-9e"></a>渐能成办一切佛法。<a id="a-9f"></a>声闻独觉假使终身。<a id="a-9g"></a>闻说如来力无畏等乃至所有不共佛法一切功德。<a id="a-9h"></a>终不能发正等觉心。</p>
  <p id="a9i">尔时众中有一菩萨。<a id="a-9j"></a>名曰普现一切色身。<a id="a-9k"></a>问无垢称言。<a id="a-9l"></a>居士。<a id="a-9m"></a>父母妻子奴婢仆使。<a id="a-9n"></a>亲友眷属一切侍卫。<a id="a-9o"></a>象马车乘御人等类悉为是谁皆何所在。<a id="a-9p"></a>时无垢称以妙伽他。<a id="a-9q"></a>而答之曰。</p>
  <p id="a9r">慧度菩萨母　　善方便为父</p>
  <p id="a9s">世间真导师　　无不由此生</p>
  <p id="a9t">妙法乐为妻　　大慈悲为女</p>
  <p id="a9u">真实谛法男　　思空胜义舍</p>
  <p id="a9v">烦恼为贱隶　　仆使随意转</p>
  <p id="a9w">觉分成亲友　　由此证菩提</p>
  <p id="a9x">六度为眷属　　四摄为妓女</p>
  <p id="a9y">结集正法言　　以为妙音乐</p>
  <p id="a9z">总持作园苑　　大法成林树</p>
  <p id="aA0">觉品华庄严　　解脱智慧果</p>
  <p id="aA1">八解之妙池　　定水湛然满</p>
  <p id="aA2">七净华弥布　　洗除诸垢秽</p>
  <p id="aA3">神通为象马　　大乘以为车</p>
  <p id="aA4">调御菩提心　　游八道支路</p>
  <p id="aA5">妙相具庄严　　众好而绮间</p>
  <p id="aA6">惭愧为衣服　　胜意乐为鬘</p>
  <p id="aA7">具正法珍财　　晓示为方便</p>
  <p id="aA8">无倒行胜利　　回向大菩提</p>
  <p id="aA9">四静虑为床　　净命为茵蓐</p>
  <p id="aAA">念智常觉悟　　无不在定心</p>
  <p id="aAB">既餐不死法　　还饮解脱味</p>
  <p id="aAC">沐浴妙净心　　涂香上品戒</p>
  <p id="aAD">殄灭烦恼贼　　勇健无能胜</p>
  <p id="aAE">摧伏四魔怨　　建妙菩提幢</p>
  <p id="aAF">虽实无起灭　　而故思受生</p>
  <p id="aAG">悉现诸佛土　　如日光普照</p>
  <p id="aAH">尽持上妙供　　奉献诸如来</p>
  <p id="aAI">于佛及自身　　一切无分别</p>
  <p id="aAJ">虽知诸佛国　　及与有情空</p>
  <p id="aAK">而常修净土　　利物无休倦</p>
  <p id="aAL">一切有情类　　色声及威仪</p>
  <p id="aAM">无畏力菩萨　　刹那能尽现</p>
  <p id="aAN">虽觉诸魔业　　而示随所转</p>
  <p id="aAO">至究竟方便　　有表事皆成</p>
  <p id="aAP">或示现自身　　有诸老病死</p>
  <p id="aAQ">成熟诸有情　　如游戏幻法</p>
  <p id="aAR">或现劫火起　　天地皆炽然</p>
  <p id="aAS">有情执常相　　照令知速灭</p>
  <p id="aAT">千俱胝有情　　率土咸来请</p>
  <p id="aAU">同时受彼供　　皆令趣菩提</p>
  <p id="aAV">于诸禁咒术　　书论众伎艺</p>
  <p id="aAW">皆知至究竟　　利乐诸有情</p>
  <p id="aAX">世间诸道法　　遍于中出家</p>
  <p id="aAY">随方便利生　　而不堕诸见</p>
  <p id="aAZ">或作日月天　　梵王世界主</p>
  <p id="aAa">地水及火风　　饶益有情类</p>
  <p id="aAb">能于疾疫劫　　现作诸良药</p>
  <p id="aAc">蠲除诸疾苦　　令趣大菩提</p>
  <p id="aAd">能于饥馑劫　　现作诸饭食</p>
  <p id="aAe">先除彼饥渴　　说法令安泰</p>
  <p id="aAf">能于刀兵劫　　修慈悲静虑</p>
  <p id="aAg">令无量有情　　欣然无恚害</p>
  <p id="aAh">能于大战阵　　示现力朋党</p>
  <p id="aAi">往复令和好　　劝发菩提心</p>
  <p id="aAj">诸佛土无量　　地狱亦无边</p>
  <p id="aAk">悉往其方所　　拔苦令安乐</p>
  <p id="aAl">诸有傍生趣　　残害相食啖</p>
  <p id="aAm">皆现生于彼　　利乐名本生</p>
  <p id="aAn">示受于诸欲　　而常修静虑</p>
  <p id="aAo">惑乱诸恶魔　　令不得其便</p>
  <p id="aAp">如火中生华　　说为甚希有</p>
  <p id="aAq">修定而行欲　　希有复过此</p>
  <p id="aAr">或现作淫女　　引诸好色者</p>
  <p id="aAs">先以欲相招　　后令修佛智</p>
  <p id="aAt">或为城邑宰　　商主及国师</p>
  <p id="aAu">臣僚辅相尊　　利乐诸含识</p>
  <p id="aAv">为诸匮乏者　　现作无尽藏</p>
  <p id="aAw">给施除贫苦　　令趣大菩提</p>
  <p id="aAx">于诸憍慢者　　现作大力士</p>
  <p id="aAy">摧伏彼贡高　　令住菩提愿</p>
  <p id="aAz">于诸恐怖者　　方便善安慰</p>
  <p id="aB0">除彼惊悸已　　令发菩提心</p>
  <p id="aB1">现作五通仙　　清净修梵行</p>
  <p id="aB2">皆令善安住　　戒忍慈善中</p>
  <p id="aB3">或见诸有情　　现前须给侍</p>
  <p id="aB4">乃为作僮仆　　弟子而事之</p>
  <p id="aB5">随彼彼方便　　令爱乐正法</p>
  <p id="aB6">于诸方便中　　皆能善修学</p>
  <p id="aB7">如是无边行　　及无边所行</p>
  <p id="aB8">无边智圆满　　度脱无边众</p>
  <p id="aB9">假令一切佛　　住百千劫中</p>
  <p id="aBA">赞述其功德　　犹尚不能尽</p>
  <p id="aBB">谁闻如是法　　不愿大菩提</p>
  <p id="aBC">除下劣有情　　都无有慧者</p>
  <p data-pb></p>
  <h2 id="aBD">不二法门品第九</h2>
  <p id="aBE">时无垢称。<a id="a-BF"></a>普问众中诸菩萨曰。<a id="a-BG"></a>云何菩萨善能悟入不二法门。<a id="a-BH"></a>仁者皆应任己辩才各随乐说。<a id="a-BI"></a>时众会中有诸菩萨。<a id="a-BJ"></a>各随所乐次第而说。</p>
  <p id="aBK">时有菩萨名法自在。<a id="a-BL"></a>作如是言。<a id="a-BM"></a>生灭为二。<a id="a-BN"></a>若诸菩萨了知诸法本来无生亦无有灭。<a id="a-BO"></a>证得如是无生法忍。<a id="a-BP"></a>是为悟入不二法门。<a id="a-BQ"></a>复有菩萨名曰胜密。<a id="a-BR"></a>作如是言。<a id="a-BS"></a>我及我所分别为二。<a id="a-BT"></a>因计我故便计我所。<a id="a-BU"></a>若了无我亦无我所。<a id="a-BV"></a>是为悟入不二法门。</p>
  <p id="aBW">复有菩萨名曰无瞬。<a id="a-BX"></a>作如是言。<a id="a-BY"></a>有取无取分别为二。<a id="a-BZ"></a>若诸菩萨了知无取则无所得。<a id="a-Ba"></a>无所得故则无增减。<a id="a-Bb"></a>无作无息于一切法无所执着。<a id="a-Bc"></a>是为悟入不二法门。</p>
  <p id="aBd">复有菩萨名曰胜峰。<a id="a-Be"></a>作如是言。<a id="a-Bf"></a>杂染清净分别为二。<a id="a-Bg"></a>若诸菩萨了知杂染清净无二则无分别。<a id="a-Bh"></a>永断分别趣寂灭迹。<a id="a-Bi"></a>是为悟入不二法门。</p>
  <p id="aBj">复有菩萨名曰妙星。<a id="a-Bk"></a>作如是言。<a id="a-Bl"></a>散动思惟分别为二。<a id="a-Bm"></a>若诸菩萨了知一切无有散动无所思惟。<a id="a-Bn"></a>则无作意住无散动。<a id="a-Bo"></a>无所思惟无有作意。<a id="a-Bp"></a>是为悟入不二法门。</p>
  <p id="aBq">复有菩萨名曰妙眼。<a id="a-Br"></a>作如是言。<a id="a-Bs"></a>一相无相分别为二若诸菩萨了知诸法无有一相无有异相亦无无相。<a id="a-Bt"></a>则知如是一相异相无相平等。<a id="a-Bu"></a>是为悟入不二法门。</p>
  <p id="aBv">复有菩萨名曰妙臂。<a id="a-Bw"></a>作如是言。<a id="a-Bx"></a>菩萨声闻二心为二。<a id="a-By"></a>若诸菩萨了知二心性空如幻。<a id="a-Bz"></a>无菩萨心无声闻心。<a id="a-C0"></a>如是二心其相平等皆同幻化。<a id="a-C1"></a>是为悟入不二法门。</p>
  <p id="aC2">复有菩萨名曰育养。<a id="a-C3"></a>作如是言。<a id="a-C4"></a>善及不善分别为二。<a id="a-C5"></a>若诸菩萨了知善性及不善性无所发起。<a id="a-C6"></a>相与无相二句平等无取无舍。<a id="a-C7"></a>是为悟入不二法门。</p>
  <p id="aC8">复有菩萨名曰师子。<a id="a-C9"></a>作如是言。<a id="a-CA"></a>有罪无罪分别为二。<a id="a-CB"></a>若诸菩萨了知有罪及与无罪二皆平等。<a id="a-CC"></a>以金刚慧通达诸法无缚无解。<a id="a-CD"></a>是为悟入不二法门。</p>
  <p id="aCE">复有菩萨名师子慧。<a id="a-CF"></a>作如是言。<a id="a-CG"></a>有漏无漏分别为二。<a id="a-CH"></a>若诸菩萨知一切法性皆平等。<a id="a-CI"></a>于漏无漏不起二想。<a id="a-CJ"></a>不著有想不着无想。<a id="a-CK"></a>是为悟入不二法门。</p>
  <p id="aCL">复有菩萨名净胜解。<a id="a-CM"></a>作如是言。<a id="a-CN"></a>有为无为分别为二。<a id="a-CO"></a>若诸菩萨了知二法性皆平等。<a id="a-CP"></a>远离诸行觉慧如空。<a id="a-CQ"></a>智善清净无执无遣。<a id="a-CR"></a>是为悟入不二法门。</p>
  <p id="aCS">复有菩萨名那罗延。<a id="a-CT"></a>作如是言。<a id="a-CU"></a>世出世间分别为二。<a id="a-CV"></a>若诸菩萨了知世间本性空寂。<a id="a-CW"></a>无入无出无流无散亦不执着。<a id="a-CX"></a>是为悟入不二法门。</p>
  <p id="aCY">复有菩萨名调顺慧。<a id="a-CZ"></a>作如是言。<a id="a-Ca"></a>生死涅槃分别为二。<a id="a-Cb"></a>若诸菩萨了知生死其性本空。<a id="a-Cc"></a>无有流转亦无寂灭。<a id="a-Cd"></a>是为悟入不二法门。</p>
  <p id="aCe">复有菩萨名曰现见。<a id="a-Cf"></a>作如是言。<a id="a-Cg"></a>有尽无尽分别为二。<a id="a-Ch"></a>若诸菩萨。<a id="a-Ci"></a>了知都无有尽无尽。<a id="a-Cj"></a>要究竟尽乃名为尽。<a id="a-Ck"></a>若究竟尽不复当尽则名无尽。<a id="a-Cl"></a>又有尽者。<a id="a-Cm"></a>谓一刹那一刹那中。<a id="a-Cn"></a>定无有尽则是无尽。<a id="a-Co"></a>有尽无故无尽亦无。<a id="a-Cp"></a>了知有尽无尽性空。<a id="a-Cq"></a>是为悟入不二法门。</p>
  <p id="aCr">复有菩萨名曰普密。<a id="a-Cs"></a>作如是言。<a id="a-Ct"></a>有我无我分别为二。<a id="a-Cu"></a>若诸菩萨了知有我尚不可得何况无我。<a id="a-Cv"></a>见我无我其性无二。<a id="a-Cw"></a>是为悟入不二法门。</p>
  <p id="aCx">复有菩萨名曰电天。<a id="a-Cy"></a>作如是言。<a id="a-Cz"></a>明与无明分别为二。<a id="a-D0"></a>若诸菩萨了知无明本性是明。<a id="a-D1"></a>明与无明俱不可得。<a id="a-D2"></a>不可算计超算计路。<a id="a-D3"></a>于中现观平等无二。<a id="a-D4"></a>是为悟入不二法门。</p>
  <p id="aD5">复有菩萨名曰喜见。<a id="a-D6"></a>作如是言。<a id="a-D7"></a>色受想行及识与空分别为二。<a id="a-D8"></a>若知取蕴性本是空。<a id="a-D9"></a>即是色空非色灭空。<a id="a-DA"></a>乃至识蕴亦复如是。<a id="a-DB"></a>是为悟入不二法门。</p>
  <p id="aDC">复有菩萨名曰光幢。<a id="a-DD"></a>作如是言。<a id="a-DE"></a>四界与空分别为二。<a id="a-DF"></a>若诸菩萨了知四界即虚空性。<a id="a-DG"></a>前中后际四界与空。<a id="a-DH"></a>性皆无倒悟入诸界。<a id="a-DI"></a>是为悟入不二法门。</p>
  <p id="aDJ">复有菩萨名曰妙慧。<a id="a-DK"></a>作如是言。<a id="a-DL"></a>眼色耳声鼻香舌味身触意法分别为二。<a id="a-DM"></a>若诸菩萨了知一切其性皆空。<a id="a-DN"></a>见眼自性于色无贪无嗔无痴。<a id="a-DO"></a>如是乃至见意自性。<a id="a-DP"></a>于法无贪无嗔无痴。<a id="a-DQ"></a>此则为空。<a id="a-DR"></a>如是见已寂静安住。<a id="a-DS"></a>是为悟入不二法门。</p>
  <p id="aDT">复有菩萨名无尽慧。<a id="a-DU"></a>作如是言。<a id="a-DV"></a>布施回向一切智性各别为二。<a id="a-DW"></a>如是分别戒忍精进静虑般若。<a id="a-DX"></a>及与回向一切智性各别为二。<a id="a-DY"></a>若了布施即所回向一切智性。<a id="a-DZ"></a>此所回向一切智性即是布施。<a id="a-Da"></a>如是乃至般若自性。<a id="a-Db"></a>即所回向一切智性。<a id="a-Dc"></a>此所回向一切智性即是般若。<a id="a-Dd"></a>了此一理。<a id="a-De"></a>是为悟入不二法门。</p>
  <p id="aDf">复有菩萨名甚深觉。<a id="a-Dg"></a>作如是言。<a id="a-Dh"></a>空无相无愿分别为二。<a id="a-Di"></a>若诸菩萨了知空中都无有相。<a id="a-Dj"></a>此无相中亦无有愿。<a id="a-Dk"></a>此无愿中无心无意无识可转。<a id="a-Dl"></a>如是即于一解脱门。<a id="a-Dm"></a>具摄一切三解脱门。<a id="a-Dn"></a>若此通达。<a id="a-Do"></a>是为悟入不二法门。</p>
  <p id="aDp">复有菩萨名寂静根。<a id="a-Dq"></a>作如是言。<a id="a-Dr"></a>佛法僧宝分别为二。<a id="a-Ds"></a>若诸菩萨了知佛性即是法性法即僧性。<a id="a-Dt"></a>如是三宝皆无为相。<a id="a-Du"></a>与虚空等诸法亦尔。<a id="a-Dv"></a>若此通达。<a id="a-Dw"></a>是为悟入不二法门。</p>
  <p id="aDx">复有菩萨名无碍眼。<a id="a-Dy"></a>作如是言。<a id="a-Dz"></a>是萨迦耶及萨迦耶灭分别为二。<a id="a-E0"></a>若诸菩萨知萨迦耶即萨迦耶灭如是了知毕竟不起萨迦耶见。<a id="a-E1"></a>于萨迦耶萨迦耶灭。<a id="a-E2"></a>即无分别无异分别。<a id="a-E3"></a>证得此二究竟灭性。<a id="a-E4"></a>无所猜疑无惊无惧。<a id="a-E5"></a>是为悟入不二法门。</p>
  <p id="aE6">复有菩萨名善调顺。<a id="a-E7"></a>作如是言。<a id="a-E8"></a>是身语意三种律仪分别为二。<a id="a-E9"></a>若诸菩萨了知如是三种律仪。<a id="a-EA"></a>皆无作相其相无二。<a id="a-EB"></a>所以者何。<a id="a-EC"></a>此三业道皆无作相。<a id="a-ED"></a>身无作相即语无作相。<a id="a-EE"></a>语无作相即意无作相。<a id="a-EF"></a>意无作相即一切法俱无作相。<a id="a-EG"></a>若能随入无造作相。<a id="a-EH"></a>是为悟入不二法门。</p>
  <p id="aEI">复有菩萨名曰福田。<a id="a-EJ"></a>作如是言。<a id="a-EK"></a>罪行福行及不动行分别为二。<a id="a-EL"></a>若诸菩萨了知罪行福及不动皆无作相其相无二。<a id="a-EM"></a>所以者何。<a id="a-EN"></a>罪福不动。<a id="a-EO"></a>如是三行性相皆空。<a id="a-EP"></a>空中无有罪福不动三行差别。<a id="a-EQ"></a>如是通达。<a id="a-ER"></a>是为悟入不二法门。</p>
  <p id="aES">复有菩萨名曰华严。<a id="a-ET"></a>作如是言。<a id="a-EU"></a>一切二法皆从我起。<a id="a-EV"></a>若诸菩萨知我实性即不起二。<a id="a-EW"></a>不起二故即无了别。<a id="a-EX"></a>无了别故无所了别。<a id="a-EY"></a>是为悟入不二法门。</p>
  <p id="aEZ">复有菩萨名曰胜藏。<a id="a-Ea"></a>作如是言。<a id="a-Eb"></a>一切二法有所得起。<a id="a-Ec"></a>若诸菩萨了知诸法都无所得则无取舍。<a id="a-Ed"></a>既无取舍。<a id="a-Ee"></a>是为悟入不二法门。</p>
  <p id="aEf">复有菩萨名曰月上。<a id="a-Eg"></a>作如是言。<a id="a-Eh"></a>明之与暗分别为二。<a id="a-Ei"></a>若诸菩萨了知实相无暗无明其性无二。<a id="a-Ej"></a>所以者何。<a id="a-Ek"></a>譬如苾刍入灭尽定无暗无明。<a id="a-El"></a>一切诸法其相亦尔。<a id="a-Em"></a>如是妙契诸法平等。<a id="a-En"></a>是为悟入不二法门。</p>
  <p id="aEo">复有菩萨名宝印手。<a id="a-Ep"></a>作如是言。<a id="a-Eq"></a>欣厌涅槃生死为二。<a id="a-Er"></a>若诸菩萨了知涅槃及与生死。<a id="a-Es"></a>不生欣厌则无有二。<a id="a-Et"></a>所以者何。<a id="a-Eu"></a>若为生死之所系缚。<a id="a-Ev"></a>则求解脱。<a id="a-Ew"></a>若知毕竟无生死缚。<a id="a-Ex"></a>何为更求涅槃解脱。<a id="a-Ey"></a>如是通达无缚无解。<a id="a-Ez"></a>不欣涅槃不厌生死。<a id="a-F0"></a>是为悟入不二法门。</p>
  <p id="aF1">复有菩萨名珠髻王。<a id="a-F2"></a>作如是言。<a id="a-F3"></a>正道邪道分别为二。<a id="a-F4"></a>若诸菩萨善能安住正道邪道究竟不行。<a id="a-F5"></a>以不行故则无正道邪道二相。<a id="a-F6"></a>除二相。<a id="a-F7"></a>故则无二觉。<a id="a-F8"></a>若无二觉。<a id="a-F9"></a>是为悟入不二法门。</p>
  <p id="aFA">复有菩萨名曰谛实。<a id="a-FB"></a>作如是言。<a id="a-FC"></a>虚之与实分别为二。<a id="a-FD"></a>若诸菩萨观谛实性尚不见实。<a id="a-FE"></a>何况见虚。<a id="a-FF"></a>所以者何。<a id="a-FG"></a>此性非是肉眼所见。<a id="a-FH"></a>慧眼乃见。<a id="a-FI"></a>如是见时于一切法无见无不见。<a id="a-FJ"></a>是为悟入不二法门。</p>
  <p id="aFK">如是会中有诸菩萨。<a id="a-FL"></a>随所了知各别说已。<a id="a-FM"></a>同时发问妙吉祥言。<a id="a-FN"></a>云何菩萨名为悟入不二法门。</p>
  <p id="aFO">时妙吉祥告诸菩萨。<a id="a-FP"></a>汝等所言虽皆是善。<a id="a-FQ"></a>如我意者。<a id="a-FR"></a>汝等此说犹名为二。<a id="a-FS"></a>若诸菩萨于一切法。<a id="a-FT"></a>无言无说无表无示。<a id="a-FU"></a>离诸戏论绝于分别。<a id="a-FV"></a>是为悟入不二法门。</p>
  <p id="aFW">时妙吉祥。<a id="a-FX"></a>复问菩萨无垢称言。<a id="a-FY"></a>我等随意各别说已。<a id="a-FZ"></a>仁者当说。<a id="a-Fa"></a>云何菩萨名为悟入不二法门。</p>
  <p id="aFb">时无垢称默然无说。<a id="a-Fc"></a>妙吉祥言。<a id="a-Fd"></a>善哉善哉。<a id="a-Fe"></a>如是菩萨。<a id="a-Ff"></a>是真悟入不二法门。<a id="a-Fg"></a>于中都无一切文字言说分别。<a id="a-Fh"></a>此诸菩萨说是法时。<a id="a-Fi"></a>于众会中五千菩萨皆得悟入不二法门。<a id="a-Fj"></a>俱时证会无生法忍。</p>
 </body>
</html>