<!doctype html>
<html id="z3IBTh5Mz" data-ver="651">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">说无垢称经卷第六</h1>
  <h2 id="a2">观如来品第十二</h2>
  <p id="a3">尔时世尊问无垢称言。<a id="a-4"></a>善男子。<a id="a-5"></a>汝先欲观如来身故而来至此。<a id="a-6"></a>汝当云何观如来乎。<a id="a-7"></a>无垢称言。<a id="a-8"></a>我观如来都无所见。<a id="a-9"></a>如是而观。<a id="a-A"></a>何以故。<a id="a-B"></a>我观如来非前际来非往后际现在不住。<a id="a-C"></a>所以者何。<a id="a-D"></a>我观如来色真如性。<a id="a-E"></a>其性非色受真如性。<a id="a-F"></a>其性非受想真如性。<a id="a-G"></a>其性非想行真如性。<a id="a-H"></a>其性非行识真如性。<a id="a-I"></a>其性非识。<a id="a-J"></a>不住四界。<a id="a-K"></a>同虚空界。<a id="a-L"></a>非六处起。<a id="a-M"></a>超六根路。<a id="a-N"></a>不杂三界。<a id="a-O"></a>远离三垢。<a id="a-P"></a>顺三解脱。<a id="a-Q"></a>随至三明。<a id="a-R"></a>非明而明非至而至。<a id="a-S"></a>至一切法无障碍际。<a id="a-T"></a>实际非际。<a id="a-U"></a>真如非如。<a id="a-V"></a>于真如境常无所住。<a id="a-W"></a>于真如智恒不明应。<a id="a-X"></a>真如境智其性俱离。<a id="a-Y"></a>非因所生非缘所起。<a id="a-Z"></a>非有相非无相。<a id="a-a"></a>非自相非他相。<a id="a-b"></a>非一相非异相。<a id="a-c"></a>非即所相非离所相。<a id="a-d"></a>非同所相非异所相。<a id="a-e"></a>非即能相非离能相。<a id="a-f"></a>非同能相非异能相。<a id="a-g"></a>非此岸非彼岸非中流。<a id="a-h"></a>非在此非在彼非中间。<a id="a-i"></a>非内非外非俱不俱。<a id="a-j"></a>非已去非当去非今去。<a id="a-k"></a>非已来非当来非今来。<a id="a-l"></a>非智非境。<a id="a-m"></a>非能识非所识。<a id="a-n"></a>非隐非显。<a id="a-o"></a>非闇非明。<a id="a-p"></a>无住无去。<a id="a-q"></a>无名无相。<a id="a-r"></a>无强无弱。<a id="a-s"></a>不住方分不离方分。<a id="a-t"></a>非杂染非清净。<a id="a-u"></a>非有为非无为。<a id="a-v"></a>非永寂灭非不寂灭。<a id="a-w"></a>无少事可示。<a id="a-x"></a>无少义可说。<a id="a-y"></a>无施无悭。<a id="a-z"></a>无戒无犯。<a id="a-10"></a>无忍无恚。<a id="a-11"></a>无勤无怠。<a id="a-12"></a>无定无乱。<a id="a-13"></a>无慧无愚。<a id="a-14"></a>无谛无妄。<a id="a-15"></a>无出无入。<a id="a-16"></a>无去无来。<a id="a-17"></a>一切语言施为断灭。<a id="a-18"></a>非福田非不福田。<a id="a-19"></a>非应供非不应供。<a id="a-1A"></a>非能执非所执。<a id="a-1B"></a>非能取非所取。<a id="a-1C"></a>非相非不相。<a id="a-1D"></a>非为非不为。<a id="a-1E"></a>无数离诸数。<a id="a-1F"></a>无碍离诸碍。<a id="a-1G"></a>无增无减。<a id="a-1H"></a>平等平等。<a id="a-1I"></a>同真实际。<a id="a-1J"></a>等法界性。<a id="a-1K"></a>非能称非所称超诸称性。<a id="a-1L"></a>非能量非所量超诸量性。<a id="a-1M"></a>无向无背超诸向背。<a id="a-1N"></a>无勇无怯超诸勇怯。<a id="a-1O"></a>非大非小非广非狭。<a id="a-1P"></a>无见无闻无觉无知。<a id="a-1Q"></a>离诸系缚萧然解脱。<a id="a-1R"></a>证会一切智智平等。<a id="a-1S"></a>获得一切有情无二。<a id="a-1T"></a>逮于诸法无差别性。<a id="a-1U"></a>周遍一切无罪无[億-音+(夫*夫)]无浊无秽无所碍着。<a id="a-1V"></a>离诸分别无作无生。<a id="a-1W"></a>无虚无实无起无尽。<a id="a-1X"></a>无曾无当无怖无染。<a id="a-1Y"></a>无忧无喜无厌无欣。<a id="a-1Z"></a>一切分别所不能缘。<a id="a-1a"></a>一切名言所不能说。<a id="a-1b"></a>世尊如来身相如是。<a id="a-1c"></a>应如是观。<a id="a-1d"></a>不应异观。<a id="a-1e"></a>如是观者名为正观。<a id="a-1f"></a>若异观者名为邪观。</p>
  <p id="a1g">尔时舍利子白佛言。<a id="a-1h"></a>世尊。<a id="a-1i"></a>此无垢称从何命终。<a id="a-1j"></a>而来生此堪忍世界。<a id="a-1k"></a>世尊告曰。<a id="a-1l"></a>汝应问彼。<a id="a-1m"></a>时舍利子问无垢称。<a id="a-1n"></a>汝从何没来生此土。<a id="a-1o"></a>无垢称言。<a id="a-1p"></a>唯舍利子。<a id="a-1q"></a>汝于诸法遍知作证。<a id="a-1r"></a>颇有少法可没生乎。<a id="a-1s"></a>舍利子言。<a id="a-1t"></a>唯无垢称。<a id="a-1u"></a>无有少法可没生也。<a id="a-1v"></a>无垢称言。<a id="a-1w"></a>若一切法遍知作证无没生者。<a id="a-1x"></a>云何问言。<a id="a-1y"></a>汝从何没来生此土。<a id="a-1z"></a>又舍利子。<a id="a-20"></a>于意云何。<a id="a-21"></a>诸有幻化所作男女。<a id="a-22"></a>从何处没而来生此。<a id="a-23"></a>舍利子言。<a id="a-24"></a>幻化男女不可施设有没生也。<a id="a-25"></a>无垢称言。<a id="a-26"></a>如来岂不说一切法如幻化耶。<a id="a-27"></a>舍利子言。<a id="a-28"></a>如是如是。<a id="a-29"></a>无垢称言。<a id="a-2A"></a>若一切法自性自相如幻如化。<a id="a-2B"></a>云何仁者欻尔问言。<a id="a-2C"></a>汝从何没来生此土。<a id="a-2D"></a>又舍利子。<a id="a-2E"></a>没者即是诸行断相。<a id="a-2F"></a>生者即是诸行续相。<a id="a-2G"></a>菩萨虽没不断一切善法行相菩萨虽生不续一切恶法行相。</p>
  <p id="a2H">尔时世尊告舍利子。<a id="a-2I"></a>有佛世界名曰妙喜。<a id="a-2J"></a>其中如来号为无动。<a id="a-2K"></a>是无垢称为度众生。<a id="a-2L"></a>从彼土没来生此界。<a id="a-2M"></a>舍利子言。<a id="a-2N"></a>甚奇世尊。<a id="a-2O"></a>如此大士未曾有也。<a id="a-2P"></a>乃能舍彼清净佛土。<a id="a-2Q"></a>而来乐此多杂秽处。<a id="a-2R"></a>无垢称曰。<a id="a-2S"></a>唯舍利子。<a id="a-2T"></a>于意云何。<a id="a-2U"></a>日光岂与世间闇冥乐相杂住。<a id="a-2V"></a>舍利子言。<a id="a-2W"></a>不也居士。<a id="a-2X"></a>日轮才举众冥都息。<a id="a-2Y"></a>无垢称曰。<a id="a-2Z"></a>日轮何故行赡部洲。<a id="a-2a"></a>舍利子言。<a id="a-2b"></a>为除闇冥作照明故。<a id="a-2c"></a>无垢称曰。<a id="a-2d"></a>菩萨如是。<a id="a-2e"></a>为度有情生秽佛土。<a id="a-2f"></a>不与一切烦恼杂居。<a id="a-2g"></a>灭诸众生烦恼闇耳。</p>
  <p id="a2h">尔时大众咸生渴仰。<a id="a-2i"></a>欲见妙喜功德庄严清净佛土无动如来及诸菩萨声闻等众。<a id="a-2j"></a>佛知众会意所思惟。<a id="a-2k"></a>告无垢称言。<a id="a-2l"></a>善男子。<a id="a-2m"></a>今此会中诸神仙等一切大众咸生渴仰。<a id="a-2n"></a>欲见妙喜功德庄严清净佛土无动如来及诸菩萨声闻等众。<a id="a-2o"></a>汝可为现令所愿满。</p>
  <p id="a2p">时无垢称。<a id="a-2q"></a>作是思惟。<a id="a-2r"></a>吾当于此不起于座。<a id="a-2s"></a>以神通力速疾移取妙喜世界。<a id="a-2t"></a>及轮围山园林池沼泉源溪谷大海江河。<a id="a-2u"></a>诸苏迷卢围绕峰壑。<a id="a-2v"></a>日月星宿天龙鬼神。<a id="a-2w"></a>帝释梵王宫殿众会。<a id="a-2x"></a>并诸菩萨声闻众等。<a id="a-2y"></a>村城聚落国邑王都。<a id="a-2z"></a>在所居家男女大小。<a id="a-30"></a>乃至广说。<a id="a-31"></a>无动如来应正等觉。<a id="a-32"></a>大菩提树听法安坐。<a id="a-33"></a>海会大众诸宝莲华。<a id="a-34"></a>往十方界为诸有情作佛事者。<a id="a-35"></a>三道宝阶自然涌出。<a id="a-36"></a>从赡部洲至苏迷顶。<a id="a-37"></a>三十三天。<a id="a-38"></a>为欲瞻仰礼敬供养不动如来及闻法故。<a id="a-39"></a>从此宝阶每时来下。<a id="a-3A"></a>赡部洲人为欲观见三十三天园林宫室。<a id="a-3B"></a>每亦从此宝阶而上。<a id="a-3C"></a>如是清净妙喜世界。<a id="a-3D"></a>无量功德所共合成下从水际轮上至色究竟。<a id="a-3E"></a>悉皆断取置右掌中。<a id="a-3F"></a>如陶家轮若花鬘贯。<a id="a-3G"></a>入此世界示诸大众。</p>
  <p id="a3H">其无垢称既作是思。<a id="a-3I"></a>不起于床入三摩地。<a id="a-3J"></a>发起如是殊胜神通。<a id="a-3K"></a>速疾断取妙喜世界。<a id="a-3L"></a>置于右掌入此界中。<a id="a-3M"></a>彼土声闻及诸菩萨人天大众得天眼者。<a id="a-3N"></a>咸生恐怖俱发声言。<a id="a-3O"></a>谁将我去。<a id="a-3P"></a>谁将我去。<a id="a-3Q"></a>唯愿世尊救护我等。<a id="a-3R"></a>唯愿善逝救护我等。<a id="a-3S"></a>时无动佛为化众生方便告言。<a id="a-3T"></a>诸善男子。<a id="a-3U"></a>汝等勿怖。<a id="a-3V"></a>汝等勿怖。<a id="a-3W"></a>是无垢称神力所引非我所能。<a id="a-3X"></a>彼土初学人天等众。<a id="a-3Y"></a>未得殊胜天眼通者。<a id="a-3Z"></a>皆悉安然不知不见。<a id="a-3a"></a>闻是语已咸相惊问。<a id="a-3b"></a>我等于今当何所往。<a id="a-3c"></a>妙喜国土虽入此界。<a id="a-3d"></a>然其众相无减无增。<a id="a-3e"></a>堪忍世间亦不迫迮。<a id="a-3f"></a>虽复彼此二界相杂。<a id="a-3g"></a>各见所居与本无异。</p>
  <p id="a3h">尔时世尊释迦牟尼告诸大众。<a id="a-3i"></a>汝等神仙普皆观见妙喜世界无动如来庄严佛土及诸菩萨声闻等耶。<a id="a-3j"></a>一切咸言。<a id="a-3k"></a>世尊已见。<a id="a-3l"></a>时无垢称即以神力。<a id="a-3m"></a>化作种种上妙天花及余末香。<a id="a-3n"></a>与诸大众令散供养释迦牟尼无动如来诸菩萨等。<a id="a-3o"></a>于是世尊复告大众。<a id="a-3p"></a>汝等神仙欲得成办如是功德庄严佛土为菩萨者。<a id="a-3q"></a>皆当随学无动如来本所修行诸菩萨行。</p>
  <p id="a3r">其无垢称以神通力。<a id="a-3s"></a>示现如是妙喜界时。<a id="a-3t"></a>堪忍土中有八十四那庾多数诸人天等。<a id="a-3u"></a>同发无上正等觉心。<a id="a-3v"></a>悉愿当生妙喜世界。<a id="a-3w"></a>世尊咸记皆当往生无动如来所居佛土。</p>
  <p id="a3x">时无垢称。<a id="a-3y"></a>以神通力移取如是妙喜世界无动如来诸菩萨等。<a id="a-3z"></a>为欲饶益此界有情。<a id="a-40"></a>其事毕已还置本处。<a id="a-41"></a>彼此分离两众皆见。</p>
  <p id="a42">尔时世尊告舍利子。<a id="a-43"></a>汝已观见妙喜世界无动如来菩萨等不。<a id="a-44"></a>舍利子言。<a id="a-45"></a>世尊已见。<a id="a-46"></a>愿诸有情皆住如是庄严佛土。<a id="a-47"></a>愿诸有情成就如是福德智慧圆满功德。<a id="a-48"></a>一切皆似无动如来。<a id="a-49"></a>愿诸有情皆当获得自在神通如无垢称。<a id="a-4A"></a>世尊。<a id="a-4B"></a>我等善获胜利。<a id="a-4C"></a>瞻仰亲近如是大士。<a id="a-4D"></a>其诸有情若但闻此殊胜法门。<a id="a-4E"></a>当知犹名善获胜利。<a id="a-4F"></a>何况闻已信解受持读诵通利广为他说。<a id="a-4G"></a>况复方便精进修行。<a id="a-4H"></a>若诸有情手得如是殊胜法门。<a id="a-4I"></a>便为获得法珍宝藏。<a id="a-4J"></a>若诸有情信解如是殊胜法门。<a id="a-4K"></a>便为绍继诸佛相续。<a id="a-4L"></a>若诸有情读诵如是殊胜法门。<a id="a-4M"></a>便成菩萨与佛为伴。<a id="a-4N"></a>若诸有情受持如是殊胜法门。<a id="a-4O"></a>便为摄受无上正法。<a id="a-4P"></a>若有供养学此法者。<a id="a-4Q"></a>当知其室即有如来。<a id="a-4R"></a>若有书写供养如是殊胜法门。<a id="a-4S"></a>便为摄受一切福德一切智智。<a id="a-4T"></a>若有随喜如是法门。<a id="a-4U"></a>便为施设大法祠祀。<a id="a-4V"></a>若以如是殊胜法门一四句颂为他演说。<a id="a-4W"></a>便为已逮不退转位。<a id="a-4X"></a>若善男子或善女人。<a id="a-4Y"></a>能于如是殊胜法门。<a id="a-4Z"></a>信解忍受爱乐观察。<a id="a-4a"></a>即于无上正等菩提已得授记。</p>
  <p data-pb></p>
  <h2 id="a4b">法供养品第十三</h2>
  <p id="a4c">尔时天帝释白佛言。<a id="a-4d"></a>世尊。<a id="a-4e"></a>我虽从佛及妙吉祥闻多百千法门差别。<a id="a-4f"></a>而未曾闻如是所说不可思议自在神变解脱法门。<a id="a-4g"></a>如我解佛所说义趣。<a id="a-4h"></a>若诸有情听闻如是所说法门。<a id="a-4i"></a>信解受持读诵通利广为他说。<a id="a-4j"></a>尚为法器决定无疑。<a id="a-4k"></a>何况精勤如理修习。<a id="a-4l"></a>如是有情关闭一切恶趣险径。<a id="a-4m"></a>开辟一切善趣夷涂。<a id="a-4n"></a>常见一切诸佛菩萨。<a id="a-4o"></a>降伏一切外道他论。<a id="a-4p"></a>摧灭一切暴恶魔军。<a id="a-4q"></a>净菩提道安立妙觉履践如来所行之路。<a id="a-4r"></a>复言。<a id="a-4s"></a>世尊。<a id="a-4t"></a>若诸有情听闻如是所说法门。<a id="a-4u"></a>信解受持乃至精勤如理修习。<a id="a-4v"></a>我当与其一切眷属恭敬供养是善男子善女人等。<a id="a-4w"></a>世尊。<a id="a-4x"></a>若有村城聚落国邑王都受持读诵开解流通此法门处。<a id="a-4y"></a>我亦与其一切眷属。<a id="a-4z"></a>为闻法故共诣其所。<a id="a-50"></a>诸未信者当令其信。<a id="a-51"></a>诸已信者如法护持令无障难。</p>
  <p id="a52">尔时世尊告天帝释。<a id="a-53"></a>善哉善哉。<a id="a-54"></a>如汝所说。<a id="a-55"></a>汝今乃能随喜如来所说如是微妙法门。<a id="a-56"></a>天帝当知。<a id="a-57"></a>过去未来现在诸佛。<a id="a-58"></a>所有无上正等菩提。<a id="a-59"></a>皆于如是所说法门略说开示。<a id="a-5A"></a>是故若有诸善男子或善女人。<a id="a-5B"></a>听闻如是所说法门。<a id="a-5C"></a>信解受持读诵通利。<a id="a-5D"></a>广为他说书写供养。<a id="a-5E"></a>即为供养过去未来现在诸佛。<a id="a-5F"></a>又天帝释。<a id="a-5G"></a>假使三千大千世界满中如来。<a id="a-5H"></a>譬如甘蔗及竹苇麻稻山林等。<a id="a-5I"></a>若善男子或善女人。<a id="a-5J"></a>经于一劫或一劫余。<a id="a-5K"></a>恭敬尊重赞叹承事。<a id="a-5L"></a>以诸天人一切上妙安乐供具一切上妙安乐所居。<a id="a-5M"></a>奉施供养于诸如来。<a id="a-5N"></a>般涅槃后供养一一全身舍利。<a id="a-5O"></a>以七珍宝起窣堵波。<a id="a-5P"></a>纵广量等四洲世界。<a id="a-5Q"></a>其形高峻上至梵天。<a id="a-5R"></a>表柱轮盘香花幡盖。<a id="a-5S"></a>众珍伎乐严饰第一。<a id="a-5T"></a>如是建立一一如来七宝庄严窣堵波已。<a id="a-5U"></a>经于一劫或一劫余。<a id="a-5V"></a>以诸天人一切上妙花鬘烧香涂香末香衣服幡盖宝幢灯轮众珍伎乐种种供具。<a id="a-5W"></a>恭敬尊重赞叹供养。<a id="a-5X"></a>于意云何。<a id="a-5Y"></a>是善男子或善女人。<a id="a-5Z"></a>由此因缘获福多不。<a id="a-5a"></a>天帝释言。<a id="a-5b"></a>甚多世尊。<a id="a-5c"></a>难思善逝。<a id="a-5d"></a>百千俱胝那庾多劫。<a id="a-5e"></a>亦不能说其福聚量。<a id="a-5f"></a>佛告天帝。<a id="a-5g"></a>如是如是。<a id="a-5h"></a>吾今复以诚言语汝。<a id="a-5i"></a>若善男子或善女人。<a id="a-5j"></a>听闻如是不可思议自在神变解脱法门。<a id="a-5k"></a>信解受持读诵宣说所获福聚甚多于彼。<a id="a-5l"></a>所以者何。<a id="a-5m"></a>诸佛无上正等菩提从此生故。<a id="a-5n"></a>唯法供养乃能供养如是法门。<a id="a-5o"></a>非以财物。<a id="a-5p"></a>天帝当知。<a id="a-5q"></a>无上菩提功德多故。<a id="a-5r"></a>供养此法其福甚多。</p>
  <p id="a5s">尔时世尊告天帝释。<a id="a-5t"></a>乃往过去不可思议不可称量无数大劫有佛出世。<a id="a-5u"></a>名曰药王如来应正等觉明行圆满善逝世间解无上丈夫调御士天人师佛世尊。<a id="a-5v"></a>彼佛世界名曰大严。<a id="a-5w"></a>劫名严净。<a id="a-5x"></a>药王如来寿量住世二十中劫。<a id="a-5y"></a>其声闻僧有三十六俱胝那庾多数。<a id="a-5z"></a>其菩萨众十二俱胝。<a id="a-60"></a>时有轮王名曰宝盖。<a id="a-61"></a>成就七宝主四大洲。<a id="a-62"></a>具足千子端严勇健能伏他军。<a id="a-63"></a>时王宝盖与其眷属。<a id="a-64"></a>满五中劫恭敬尊重赞叹承事药王如来。<a id="a-65"></a>以诸天人一切上妙安乐供具一切上妙安乐所居奉施供养过五劫已。<a id="a-66"></a>时宝盖王告其千子。<a id="a-67"></a>汝等当知。<a id="a-68"></a>我已供养药王如来。<a id="a-69"></a>汝等今者亦当如我奉施供养。<a id="a-6A"></a>于是千子闻父王教。<a id="a-6B"></a>欢喜敬受。<a id="a-6C"></a>皆曰善哉。<a id="a-6D"></a>一切协同满五中劫。<a id="a-6E"></a>与其眷属恭敬尊重赞叹承事药王如来。<a id="a-6F"></a>以诸人天一切上妙安乐供具一切上妙安乐所居。<a id="a-6G"></a>奉施供养。</p>
  <p id="a6H">时一王子名为月盖。<a id="a-6I"></a>独处闲寂作是思惟。<a id="a-6J"></a>我等于今如是殷重恭敬供养药王如来。<a id="a-6K"></a>颇有其余恭敬供养最上最胜过于此不。<a id="a-6L"></a>以佛神力于上空中。<a id="a-6M"></a>有天发声告王子曰。<a id="a-6N"></a>月盖当知。<a id="a-6O"></a>诸供养中其法供养最为殊胜。<a id="a-6P"></a>即问。<a id="a-6Q"></a>云何名法供养。<a id="a-6R"></a>天答月盖。<a id="a-6S"></a>汝可往问药王如来。<a id="a-6T"></a>世尊。<a id="a-6U"></a>云何名法供养。<a id="a-6V"></a>佛当为汝广说开示。<a id="a-6W"></a>王子月盖闻天语已。<a id="a-6X"></a>即便往诣药王如来。<a id="a-6Y"></a>恭敬殷勤顶礼双足。<a id="a-6Z"></a>右绕三匝却住一面白言。<a id="a-6a"></a>世尊。<a id="a-6b"></a>我闻一切诸供养中。<a id="a-6c"></a>其法供养最为殊胜。<a id="a-6d"></a>此法供养其相云何。</p>
  <p id="a6e">药王如来告王子曰。<a id="a-6f"></a>月盖当知。<a id="a-6g"></a>法供养者。<a id="a-6h"></a>谓于诸佛所说经典。<a id="a-6i"></a>微妙甚深似甚深相。<a id="a-6j"></a>一切世间极难信受难度难见。<a id="a-6k"></a>幽玄细密无染了义。<a id="a-6l"></a>非分别知菩萨藏摄。<a id="a-6m"></a>总持经王佛印所印。<a id="a-6n"></a>分别开示不退法轮。<a id="a-6o"></a>六到彼岸由斯而起。<a id="a-6p"></a>善摄一切所应摄受。<a id="a-6q"></a>菩提分法正所随行。<a id="a-6r"></a>七等觉支亲能导发。<a id="a-6s"></a>辩说开示大慈大悲。<a id="a-6t"></a>拔济引安诸有情类。<a id="a-6u"></a>远离一切见趣魔怨。<a id="a-6v"></a>分别阐扬甚深缘起。<a id="a-6w"></a>辩内无我外无有情。<a id="a-6x"></a>于二中间无寿命者。<a id="a-6y"></a>无养育者。<a id="a-6z"></a>毕竟无有补特伽罗性。<a id="a-70"></a>空无相无愿无作无起相应。<a id="a-71"></a>能引妙觉能转法轮。<a id="a-72"></a>天龙药叉健达缚等。<a id="a-73"></a>咸共尊重称叹供养引导众生大法供养。<a id="a-74"></a>圆满众生大法祠祀。<a id="a-75"></a>一切圣贤悉皆摄受。<a id="a-76"></a>开发一切菩萨妙行。<a id="a-77"></a>真实法义之所归依。<a id="a-78"></a>最胜无碍由斯而起。<a id="a-79"></a>详说诸法无常有苦无我寂静。<a id="a-7A"></a>发生四种法嗢拖南。<a id="a-7B"></a>遣除一切悭贪毁禁嗔恨懈怠妄念恶慧惊怖一切外道邪论恶见执着。<a id="a-7C"></a>开发一切有情善法增上势力。<a id="a-7D"></a>摧伏一切恶魔军众。<a id="a-7E"></a>诸佛圣贤共所称叹。<a id="a-7F"></a>能除一切生死大苦。<a id="a-7G"></a>能示一切涅槃大乐。<a id="a-7H"></a>三世十方诸佛共说。<a id="a-7I"></a>于是经典若乐听闻信解受持读诵通利。<a id="a-7J"></a>思惟观察甚深义趣。<a id="a-7K"></a>令其显著施设安立。<a id="a-7L"></a>分别开示明了现前。<a id="a-7M"></a>复广为他宣扬辩说。<a id="a-7N"></a>方便善巧摄护正法。<a id="a-7O"></a>如是一切名法供养。</p>
  <p id="a7P">复次月盖。<a id="a-7Q"></a>法供养者。<a id="a-7R"></a>谓于诸法如法调伏。<a id="a-7S"></a>及于诸法如法修行。<a id="a-7T"></a>随顺缘起离诸邪见。<a id="a-7U"></a>修习无生不起法忍。<a id="a-7V"></a>悟入无我及无有情。<a id="a-7W"></a>于诸因缘无违无诤不起异议。<a id="a-7X"></a>离我我所无所摄受。<a id="a-7Y"></a>依趣于义不依于文。<a id="a-7Z"></a>依趣于智不依于识。<a id="a-7a"></a>依趣了义所说契经。<a id="a-7b"></a>终不依于不了义说。<a id="a-7c"></a>世俗经典而生执着。<a id="a-7d"></a>依趣法性终不依于补特伽罗见有所得。<a id="a-7e"></a>如其性相悟解诸法。<a id="a-7f"></a>入无藏摄灭阿赖耶。<a id="a-7g"></a>息除无明乃至老死。<a id="a-7h"></a>息除愁叹忧苦热恼。<a id="a-7i"></a>观察如是十二缘起。<a id="a-7j"></a>无尽引发常所引发。<a id="a-7k"></a>愿诸有情舍诸见趣。<a id="a-7l"></a>如是名为上法供养。</p>
  <p id="a7m">佛告天帝。<a id="a-7n"></a>王子月盖。<a id="a-7o"></a>从药王佛闻说如是上法供养。<a id="a-7p"></a>得顺法忍。<a id="a-7q"></a>即脱宝衣诸庄严具。<a id="a-7r"></a>奉施供养药王如来。<a id="a-7s"></a>白言。<a id="a-7t"></a>世尊。<a id="a-7u"></a>我愿于佛般涅槃后摄受正法。<a id="a-7v"></a>作法供养护持正法。<a id="a-7w"></a>唯愿如来。<a id="a-7x"></a>以神通力哀愍加威。<a id="a-7y"></a>令得无难降伏魔怨。<a id="a-7z"></a>护持正法修菩萨行。<a id="a-80"></a>药王如来既知月盖增上意乐。<a id="a-81"></a>便记之曰。<a id="a-82"></a>汝于如来般涅槃后能护法城。<a id="a-83"></a>时彼王子得闻授记欢喜踊跃。<a id="a-84"></a>即于药王如来住世圣法教中。<a id="a-85"></a>以清净信弃舍家法趣于非家。<a id="a-86"></a>既出家已勇猛精进修诸善法。<a id="a-87"></a>勤修善故。<a id="a-88"></a>出家未久获五神通。<a id="a-89"></a>至极究竟得陀罗尼无断妙辩。<a id="a-8A"></a>药王如来般涅槃后。<a id="a-8B"></a>以其所得神通智力。<a id="a-8C"></a>经十中劫随转如来所转法轮。<a id="a-8D"></a>月盖苾刍满十中劫。<a id="a-8E"></a>随转法轮护持正法。<a id="a-8F"></a>勇猛精进安立百千俱胝有情。<a id="a-8G"></a>令于无上正等菩提得不退转。<a id="a-8H"></a>教化十四那庾多生。<a id="a-8I"></a>令于声闻独一觉乘心善调顺。<a id="a-8J"></a>方便引导无量有情令生天上。</p>
  <p id="a8K">佛告天帝。<a id="a-8L"></a>彼时宝盖转轮王者。<a id="a-8M"></a>岂异人乎。<a id="a-8N"></a>勿生疑惑莫作异观。<a id="a-8O"></a>所以者何。<a id="a-8P"></a>应知即是宝焰如来。<a id="a-8Q"></a>其王千子。<a id="a-8R"></a>即贤劫中有千菩萨次第成佛。<a id="a-8S"></a>最初成佛名迦洛迦孙[馬*犬]如来。<a id="a-8T"></a>最后成佛名曰卢至。<a id="a-8U"></a>四已出世余在当来。<a id="a-8V"></a>彼时护法月盖王子。<a id="a-8W"></a>岂异人乎。<a id="a-8X"></a>即我身是。<a id="a-8Y"></a>天帝当知。<a id="a-8Z"></a>我说一切于诸佛所设供养中。<a id="a-8a"></a>其法供养最尊最胜。<a id="a-8b"></a>最上最妙最为无上。<a id="a-8c"></a>是故天帝欲于佛所设供养者。<a id="a-8d"></a>当法供养无以财物。</p>
  <p data-pb></p>
  <h2 id="a8e">嘱累品第十四</h2>
  <p id="a8f">尔时佛告慈氏菩萨。<a id="a-8g"></a>吾今以是无量无数百千俱胝那庾多劫所集无上正等菩提所流大法付嘱于汝。<a id="a-8h"></a>如是经典佛威神力之所住持。<a id="a-8i"></a>佛威神力之所加护。<a id="a-8j"></a>汝于如来般涅槃后五浊恶世。<a id="a-8k"></a>亦以神力住持摄受。<a id="a-8l"></a>于赡部洲广令流布无使隐灭。<a id="a-8m"></a>所以者何。<a id="a-8n"></a>于未来世。<a id="a-8o"></a>有善男子或善女人。<a id="a-8p"></a>天龙药叉健达缚等。<a id="a-8q"></a>已种无量殊胜善根已于无上正等菩提。<a id="a-8r"></a>心生趣向胜解广大。<a id="a-8s"></a>若不得闻如是经典。<a id="a-8t"></a>即当退失无量胜利。<a id="a-8u"></a>若彼得闻如是经典。<a id="a-8v"></a>必当信乐发希有心欢喜顶受。<a id="a-8w"></a>我今以彼诸善男子善女人等付嘱于汝。<a id="a-8x"></a>汝当护念令无障难。<a id="a-8y"></a>于是经典听闻修学。<a id="a-8z"></a>亦令如是所说法门广宣流布。<a id="a-90"></a>慈氏当知。<a id="a-91"></a>略有二种菩萨相印。<a id="a-92"></a>何等为二。<a id="a-93"></a>一者信乐种种绮饰文词相印。<a id="a-94"></a>二者不惧甚深法门如其性相悟入相印。<a id="a-95"></a>若诸菩萨尊重信乐绮饰文词。<a id="a-96"></a>当知是为初学菩萨。<a id="a-97"></a>若诸菩萨于是甚深无染无著不可思议自在神变解脱法门微妙经典无有恐畏。<a id="a-98"></a>闻已信解受持读诵。<a id="a-99"></a>令其通利广为他说。<a id="a-9A"></a>如实悟入精进修行。<a id="a-9B"></a>得出世间清净信乐。<a id="a-9C"></a>当知是为久学菩萨。<a id="a-9D"></a>慈氏当知略由四缘初学菩萨为自毁伤不能获得甚深法忍。<a id="a-9E"></a>何等为四。<a id="a-9F"></a>一者初闻昔所未闻甚深经典。<a id="a-9G"></a>惊怖疑惑不生随喜。<a id="a-9H"></a>二者闻已诽谤轻毁。<a id="a-9I"></a>言是经典我昔未闻从何而至。<a id="a-9J"></a>三者见有受持演说此深法门善男子等。<a id="a-9K"></a>不乐亲近恭敬礼拜。<a id="a-9L"></a>四者后时轻慢憎嫉毁辱诽谤。<a id="a-9M"></a>由是四缘初学菩萨为自毁伤不能获得甚深法忍。</p>
  <p id="a9N">慈氏当知。<a id="a-9O"></a>略由四缘信解甚深法门菩萨。<a id="a-9P"></a>为自毁伤不能速证无生法忍。<a id="a-9Q"></a>何等为四。<a id="a-9R"></a>一者轻蔑发趣大乘未久修行初学菩萨。<a id="a-9S"></a>二者不乐摄受诲示教授教诫。<a id="a-9T"></a>三者甚深广大学处不深敬重。<a id="a-9U"></a>四者乐以世间财施摄诸有情。<a id="a-9V"></a>不乐出世清净法施。<a id="a-9W"></a>由是四缘信解甚深法门菩萨。<a id="a-9X"></a>为自毁伤不能速证无生法忍。</p>
  <p id="a9Y">慈氏菩萨闻佛语已。<a id="a-9Z"></a>欢喜踊跃而白佛言。<a id="a-9a"></a>世尊所说甚为希有。<a id="a-9b"></a>如来所言甚为微妙。<a id="a-9c"></a>如佛所示菩萨过失。<a id="a-9d"></a>我当悉皆究竟远离。<a id="a-9e"></a>如来所有无量无数百千俱胝那庾多劫所集无上正等菩提所流大法。<a id="a-9f"></a>我当护持令不隐灭。<a id="a-9g"></a>若未来世。<a id="a-9h"></a>诸善男子或善女人。<a id="a-9i"></a>求学大乘是真法器。<a id="a-9j"></a>我当令其手得如是甚深经典。<a id="a-9k"></a>与其念力。<a id="a-9l"></a>令于此经受持读诵究竟通利书写供养无倒修行广为他说。<a id="a-9m"></a>世尊。<a id="a-9n"></a>后世于是经典。<a id="a-9o"></a>若有听闻信解受持读诵通利无倒修行广为他说。<a id="a-9p"></a>当知皆是我威神力住持加护。<a id="a-9q"></a>世尊告曰。<a id="a-9r"></a>善哉善哉。<a id="a-9s"></a>汝为极善乃能随喜如来善说。<a id="a-9t"></a>摄受护持如是正法。</p>
  <p id="a9u">尔时会中所有此界及与他方诸来菩萨。<a id="a-9v"></a>一切合掌俱发声言。<a id="a-9w"></a>世尊。<a id="a-9x"></a>我等亦于如来般涅槃后。<a id="a-9y"></a>各从他方诸别世界皆来至此。<a id="a-9z"></a>护持如来所得无上正等菩提所流大法。<a id="a-A0"></a>令不隐灭广宣流布。<a id="a-A1"></a>若善男子或善女人。<a id="a-A2"></a>能于是经听闻信解受持读诵究竟通利无倒修行广为他说。<a id="a-A3"></a>我当护持与其念力令无障难。</p>
  <p id="aA4">时此众中四大天王。<a id="a-A5"></a>亦皆合掌同声白佛。<a id="a-A6"></a>世尊。<a id="a-A7"></a>若有村城聚落国邑王都如是法门所流行处。<a id="a-A8"></a>我等皆当与其眷属并大力将率诸军众。<a id="a-A9"></a>为闻法故往诣其所。<a id="a-AA"></a>护持如是所说法门及能宣说受持读诵此法门者。<a id="a-AB"></a>于四方面百踰缮那。<a id="a-AC"></a>皆令安隐无诸障难。<a id="a-AD"></a>无有伺求得其便者。</p>
  <p id="aAE">尔时世尊复告具寿阿难陀曰。<a id="a-AF"></a>汝应受持如是法门广为他说令其流布。<a id="a-AG"></a>阿难陀曰。<a id="a-AH"></a>我已受持如是法门。<a id="a-AI"></a>世尊如是所说法门。<a id="a-AJ"></a>其名何等。<a id="a-AK"></a>我云何持。<a id="a-AL"></a>世尊告曰。<a id="a-AM"></a>如是名为说无垢称不可思议自在神变解脱法门。<a id="a-AN"></a>应如是持。<a id="a-AO"></a>时薄伽梵说是经已。<a id="a-AP"></a>无垢称菩萨。<a id="a-AQ"></a>妙吉祥菩萨。<a id="a-AR"></a>具寿阿难陀及余菩萨大声闻众并诸天人阿素洛等。<a id="a-AS"></a>闻佛所说。<a id="a-AT"></a>皆大欢喜。<a id="a-AU"></a>信受奉行。</p>
 </body>
</html>