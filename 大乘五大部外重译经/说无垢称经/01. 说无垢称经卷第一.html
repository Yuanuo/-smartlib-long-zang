<!doctype html>
<html id="z3IBTgvMu" data-ver="578">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">说无垢称经卷第一</h1>
  <h2 id="a2">序品第一</h2>
  <p id="a3">如是我闻。<a id="a-4"></a>一时薄伽梵。<a id="a-5"></a>住广严城庵罗卫林。<a id="a-6"></a>与大苾刍众八千人俱。<a id="a-7"></a>菩萨摩诃萨三万二千。<a id="a-8"></a>皆为一切众望所识。<a id="a-9"></a>大神通业修已成办。<a id="a-A"></a>诸佛威德常所加持。<a id="a-B"></a>善护法城能摄正法。<a id="a-C"></a>为大师子吼声敷演。<a id="a-D"></a>美音遐振周遍十方。<a id="a-E"></a>为诸众生不请善友。<a id="a-F"></a>绍三宝种能使不绝。<a id="a-G"></a>降伏魔怨制诸外道。<a id="a-H"></a>永离一切障及盖缠。<a id="a-I"></a>念定总持无不圆满。<a id="a-J"></a>建立无障解脱智门。<a id="a-K"></a>逮得一切无断殊胜。<a id="a-L"></a>念慧等持陀罗尼辩。<a id="a-M"></a>皆获第一布施调伏。<a id="a-N"></a>寂静尸罗安忍正勤静虑般若方便善巧。<a id="a-O"></a>妙愿力智波罗蜜多。<a id="a-P"></a>成无所得不起法忍。<a id="a-Q"></a>已能随转不退法轮。<a id="a-R"></a>咸得无相妙印所印。<a id="a-S"></a>善知有情诸根胜劣。<a id="a-T"></a>一切大众所不能伏。<a id="a-U"></a>而能调御得无所畏。<a id="a-V"></a>已积无尽福智资粮。<a id="a-W"></a>相好严身色像第一。<a id="a-X"></a>舍诸世间所有饰好。<a id="a-Y"></a>名称高远踰于帝释。<a id="a-Z"></a>意乐坚固犹若金刚。<a id="a-a"></a>于诸佛法得不坏信流法宝光澍甘露雨。<a id="a-b"></a>于众言音微妙第一。<a id="a-c"></a>于深法义广大缘起。<a id="a-d"></a>已断二边见习相续。<a id="a-e"></a>演法无畏犹师子吼。<a id="a-f"></a>其所讲说乃如雷震。<a id="a-g"></a>不可称量过称量境。<a id="a-h"></a>集法宝慧为大导师。<a id="a-i"></a>正直审谛柔和微密。<a id="a-j"></a>妙达诸法难见难知。<a id="a-k"></a>甚深实义随入一切。<a id="a-l"></a>有趣无趣意乐所归。<a id="a-m"></a>获无等等佛智灌顶。<a id="a-n"></a>近力无畏不共佛法。<a id="a-o"></a>已除所有怖畏恶趣。<a id="a-p"></a>复超一切险秽深坑。<a id="a-q"></a>永弃缘起金刚刀仗。<a id="a-r"></a>常思示现诸有趣生。<a id="a-s"></a>为大医王善知方术。<a id="a-t"></a>应病与药愈疾施安。<a id="a-u"></a>无量功德皆成就。<a id="a-v"></a>无量佛土皆严净。<a id="a-w"></a>其见闻者无不蒙益。<a id="a-x"></a>诸有所作亦不唐捐。<a id="a-y"></a>设经无量百千俱胝那庾多劫。<a id="a-z"></a>赞其功德亦不能尽。<a id="a-10"></a>其名曰等观菩萨。<a id="a-11"></a>不等观菩萨。<a id="a-12"></a>等不等观菩萨。<a id="a-13"></a>定神变王菩萨。<a id="a-14"></a>法自在菩萨。<a id="a-15"></a>法幢菩萨。<a id="a-16"></a>光幢菩萨。<a id="a-17"></a>光严菩萨。<a id="a-18"></a>大严菩萨。<a id="a-19"></a>宝峰菩萨。<a id="a-1A"></a>辩峰菩萨。<a id="a-1B"></a>宝手菩萨。<a id="a-1C"></a>宝印手菩萨。<a id="a-1D"></a>常举手菩萨。<a id="a-1E"></a>常下手菩萨。<a id="a-1F"></a>常延颈菩萨。<a id="a-1G"></a>常喜根菩萨。<a id="a-1H"></a>常喜王菩萨。<a id="a-1I"></a>无屈辩菩萨。<a id="a-1J"></a>虚空藏菩萨。<a id="a-1K"></a>执宝炬菩萨。<a id="a-1L"></a>宝吉祥菩萨。<a id="a-1M"></a>宝施菩萨。<a id="a-1N"></a>帝网菩萨。<a id="a-1O"></a>光网菩萨。<a id="a-1P"></a>无障静虑菩萨。<a id="a-1Q"></a>慧峰菩萨。<a id="a-1R"></a>天王菩萨。<a id="a-1S"></a>坏魔菩萨。<a id="a-1T"></a>电天菩萨。<a id="a-1U"></a>现神变王菩萨。<a id="a-1V"></a>峰相等严菩萨。<a id="a-1W"></a>师子吼菩萨。<a id="a-1X"></a>云雷音菩萨。<a id="a-1Y"></a>山相击王菩萨。<a id="a-1Z"></a>香象菩萨。<a id="a-1a"></a>大香象菩萨。<a id="a-1b"></a>常精进菩萨。<a id="a-1c"></a>不舍善轭菩萨。<a id="a-1d"></a>妙慧菩萨。<a id="a-1e"></a>妙生菩萨。<a id="a-1f"></a>莲花胜藏菩萨。<a id="a-1g"></a>三摩地王菩萨。<a id="a-1h"></a>莲花严菩萨。<a id="a-1i"></a>观自在菩萨。<a id="a-1j"></a>得大势菩萨。<a id="a-1k"></a>梵网菩萨。<a id="a-1l"></a>宝杖菩萨。<a id="a-1m"></a>无胜菩萨。<a id="a-1n"></a>胜魔菩萨。<a id="a-1o"></a>严土菩萨。<a id="a-1p"></a>金髻菩萨。<a id="a-1q"></a>珠髻菩萨。<a id="a-1r"></a>慈氐菩萨。<a id="a-1s"></a>妙吉祥菩萨。<a id="a-1t"></a>珠宝盖菩萨。<a id="a-1u"></a>如是等上首菩萨摩诃萨三万二千。<a id="a-1v"></a>复有万梵。<a id="a-1w"></a>持髻梵王而为上首。<a id="a-1x"></a>从本无忧四大洲界为欲瞻礼供养世尊及听法故。<a id="a-1y"></a>来在会坐。<a id="a-1z"></a>复有万二千天帝。<a id="a-20"></a>各从余方四大洲界。<a id="a-21"></a>亦为瞻礼供养世尊及听法故。<a id="a-22"></a>来在会坐。<a id="a-23"></a>并余大威力诸天、<a id="a-24"></a>龙、<a id="a-25"></a>药叉．健达缚．阿素洛．揭路荼．紧捺洛．莫呼洛伽．释．梵．护世等。<a id="a-26"></a>悉来会坐。<a id="a-27"></a>及诸四众苾刍．苾刍尼．邬波索迦．邬波斯迦。<a id="a-28"></a>俱来会坐。</p>
  <p id="a29">尔时世尊。<a id="a-2A"></a>无量百千诸来大众。<a id="a-2B"></a>恭敬围绕而为说法。<a id="a-2C"></a>譬如大宝妙高山王处于大海巍然迥出。<a id="a-2D"></a>踞大师子胜藏之座。<a id="a-2E"></a>显耀威光蔽诸大众。<a id="a-2F"></a>时广严城有一菩萨离呫毗种。<a id="a-2G"></a>名曰宝性。<a id="a-2H"></a>与离呫毗五百童子。<a id="a-2I"></a>各持一盖七宝庄严。<a id="a-2J"></a>往庵罗林诣如来所。<a id="a-2K"></a>各以其盖奉上世尊。<a id="a-2L"></a>奉已顶礼世尊双足。<a id="a-2M"></a>右绕七匝却住一面。<a id="a-2N"></a>佛之威神令诸宝盖合成一盖。<a id="a-2O"></a>遍覆三千大千世界。<a id="a-2P"></a>而此世界广长之相悉于中现。<a id="a-2Q"></a>又此三千大千世界。<a id="a-2R"></a>所有大宝妙高山王。<a id="a-2S"></a>一切雪山。<a id="a-2T"></a>目真邻陀山。<a id="a-2U"></a>摩诃目真邻陀山。<a id="a-2V"></a>香山宝山。<a id="a-2W"></a>金山黑山。<a id="a-2X"></a>轮围山。<a id="a-2Y"></a>大轮围山。<a id="a-2Z"></a>大海江河。<a id="a-2a"></a>陂泉池沼。<a id="a-2b"></a>及百拘胝四大洲渚。<a id="a-2c"></a>日月星辰。<a id="a-2d"></a>天宫龙宫。<a id="a-2e"></a>诸尊神宫。<a id="a-2f"></a>并诸国邑王都聚落。<a id="a-2g"></a>如是皆现此宝盖中。<a id="a-2h"></a>又十方界诸佛如来所说正法皆如响应。<a id="a-2i"></a>于此盖内无不见闻。</p>
  <p id="a2j">时诸大众睹佛神力。<a id="a-2k"></a>欢喜踊跃叹未曾有。<a id="a-2l"></a>合掌礼佛瞻仰尊颜。<a id="a-2m"></a>目不暂舍默然而住。</p>
  <p id="a2n">尔时宝性即于佛前。<a id="a-2o"></a>右膝着地合掌恭敬。<a id="a-2p"></a>以妙伽他而赞佛曰。</p>
  <p id="a2q">目净修广妙端严　　皎如青绀莲花叶</p>
  <p id="a2r">已证第一净意乐　　胜奢摩陀到彼岸</p>
  <p id="a2s">久积无边清净业　　获得广大胜名闻</p>
  <p id="a2t">故我稽首大沙门　　开导希夷寂路者</p>
  <p id="a2u">既见大圣以神变　　普现十方无量土</p>
  <p id="a2v">其中诸佛演说法　　于是一切悉见闻</p>
  <p id="a2w">法王法力超群生　　常以法财施一切</p>
  <p id="a2x">能善分别诸法相　　观第一义摧怨敌</p>
  <p id="a2y">已于诸法得自在　　是故稽首此法王</p>
  <p id="a2z">说法不有亦不无　　一切皆得因缘立</p>
  <p id="a30">无我无造无受者　　善恶之业亦不亡</p>
  <p id="a31">始在佛树降魔力　　得甘露灭胜菩提</p>
  <p id="a32">此中非心意受行　　外道群邪所不测</p>
  <p id="a33">三转法轮于大千　　其轮能寂本性寂</p>
  <p id="a34">希有法智天人证　　三宝于是现世间</p>
  <p id="a35">以斯妙法济群生　　无思无怖常安寂</p>
  <p id="a36">度生老死大医王　　稽首无边功德海</p>
  <p id="a37">八法不动如山王　　于善不善俱慈愍</p>
  <p id="a38">心行如空平等住　　孰不承敬此能仁</p>
  <p id="a39">以斯微盖奉世尊　　于中普现三千界</p>
  <p id="a3A">诸天龙神宫殿等　　故礼智见功德身</p>
  <p id="a3B">十力神变示世间　　一切皆如光影等</p>
  <p id="a3C">众睹惊叹未曾有　　故礼十力大智见</p>
  <p id="a3D">众会瞻仰大牟尼　　靡不心生清净信</p>
  <p id="a3E">各见世尊在其前　　斯则如来不共相</p>
  <p id="a3F">佛以一音演说法　　众生随类各得解</p>
  <p id="a3G">皆谓世尊同其语　　斯则如来不共相</p>
  <p id="a3H">佛以一音演说法　　众生各各随所解</p>
  <p id="a3I">普得受行获其利　　斯则如来不共相</p>
  <p id="a3J">佛以一音演说法　　或有恐畏或欢喜</p>
  <p id="a3K">或生厌离或断疑　　斯则如来不共相</p>
  <p id="a3L">稽首十力谛勇猛　　稽首已得无怖畏</p>
  <p id="a3M">稽首至定不共法　　稽首一切大导师</p>
  <p id="a3N">稽首能断众结缚　　稽首已住于彼岸</p>
  <p id="a3O">稽首普济苦群生　　稽首不依生死趣</p>
  <p id="a3P">已到有情平等趣　　善于诸趣心解脱</p>
  <p id="a3Q">牟尼如是善修空　　犹如莲花不着水</p>
  <p id="a3R">一切相遣无所遣　　一切愿满无所愿</p>
  <p id="a3S">大威神力不思议　　稽首如空无所住</p>
  <p id="a3T">尔时宝性。<a id="a-3U"></a>说此伽他赞世尊已。<a id="a-3V"></a>复白佛言。<a id="a-3W"></a>如是五百童子菩萨。<a id="a-3X"></a>皆已发趣阿耨多罗三藐三菩提。<a id="a-3Y"></a>彼咸问我严净佛土。<a id="a-3Z"></a>唯愿如来哀愍为说净佛土相。<a id="a-3a"></a>云何菩萨修净佛土。<a id="a-3b"></a>作是语已。<a id="a-3c"></a>佛言。<a id="a-3d"></a>宝性。<a id="a-3e"></a>善哉善哉。<a id="a-3f"></a>汝今乃能为诸菩萨。<a id="a-3g"></a>请问如来净佛土相。<a id="a-3h"></a>及问菩萨修净佛土。<a id="a-3i"></a>汝今谛听善思念之。<a id="a-3j"></a>当为汝等分别解说。<a id="a-3k"></a>于是宝性及诸菩萨。<a id="a-3l"></a>咸作是言。<a id="a-3m"></a>善哉世尊。<a id="a-3n"></a>唯愿为说。<a id="a-3o"></a>我等今者皆希听受。<a id="a-3p"></a>尔时世尊。<a id="a-3q"></a>告众菩萨。<a id="a-3r"></a>诸有情土是为菩萨严净佛土。<a id="a-3s"></a>所以者何。<a id="a-3t"></a>诸善男子。<a id="a-3u"></a>一切菩萨随诸有情增长饶益。<a id="a-3v"></a>即便摄受严净佛土。<a id="a-3w"></a>随诸有情发起种种清净功德。<a id="a-3x"></a>即便摄受严净佛土。<a id="a-3y"></a>随诸有情应以如是严净佛土而得调伏。<a id="a-3z"></a>即便摄受如是佛土。<a id="a-40"></a>随诸有情应以如是严净佛土悟入佛智。<a id="a-41"></a>即便摄受如是佛土。<a id="a-42"></a>随诸有情应以如是严净佛土起圣根行。<a id="a-43"></a>即便摄受如是佛土。<a id="a-44"></a>所以者何。<a id="a-45"></a>诸善男子。<a id="a-46"></a>菩萨摄受严净佛土。<a id="a-47"></a>皆为有情增长饶益。<a id="a-48"></a>发起种种清净功德。<a id="a-49"></a>诸善男子。<a id="a-4A"></a>譬如有人欲于空地造立宫室。<a id="a-4B"></a>或复庄严随意无碍。<a id="a-4C"></a>若于虚空终不能成。<a id="a-4D"></a>菩萨如是。<a id="a-4E"></a>知一切法皆如虚空。<a id="a-4F"></a>唯为有情增长饶益生净功德。<a id="a-4G"></a>即便摄受如是佛土。<a id="a-4H"></a>摄受如是净佛土者非于空也。</p>
  <p id="a4I">复次宝性。<a id="a-4J"></a>汝等当知。<a id="a-4K"></a>发起无上菩提心土。<a id="a-4L"></a>是为菩萨严净佛土。<a id="a-4M"></a>菩萨证得大菩提时。<a id="a-4N"></a>一切发起大乘有情来生其国纯意乐土。<a id="a-4O"></a>是为菩萨严净佛土。<a id="a-4P"></a>菩萨证得大菩提时。<a id="a-4Q"></a>所有不谄不诳有情来生其国善加行土。<a id="a-4R"></a>是为菩萨严净佛土。<a id="a-4S"></a>菩萨证得大菩提时。<a id="a-4T"></a>发起住持妙善加行一切有情来生其国上意乐土。<a id="a-4U"></a>是为菩萨严净佛土。<a id="a-4V"></a>菩萨证得大菩提时。<a id="a-4W"></a>具足成就善法有情来生其国修布施土。<a id="a-4X"></a>是为菩萨严净佛土。<a id="a-4Y"></a>菩萨证得大菩提时。<a id="a-4Z"></a>一切能舍财法有情来生其国修净戒土。<a id="a-4a"></a>是为菩萨严净佛土。<a id="a-4b"></a>菩萨证得大菩提时。<a id="a-4c"></a>圆满成就十善业道。<a id="a-4d"></a>意乐有情来生其国修安忍土。<a id="a-4e"></a>是为菩萨严净佛土。<a id="a-4f"></a>菩萨证得大菩提时。<a id="a-4g"></a>三十二相庄严其身堪忍柔和寂静有情来生其国修精进土。<a id="a-4h"></a>是为菩萨严净佛土。<a id="a-4i"></a>菩萨证得大菩提时。<a id="a-4j"></a>诸善勇猛精进有情来生其国修静虑土。<a id="a-4k"></a>是为菩萨严净佛土。<a id="a-4l"></a>菩萨证得大菩提时。<a id="a-4m"></a>具足成就正念正知正定有情来生其国修般若土。<a id="a-4n"></a>是为菩萨严净佛土。<a id="a-4o"></a>菩萨证得大菩提时。<a id="a-4p"></a>一切已入正定有情来生其国四无量土。<a id="a-4q"></a>是为菩萨严净佛土。<a id="a-4r"></a>菩萨证得大菩提时。<a id="a-4s"></a>常住慈悲喜舍有情来生其国四摄事土。<a id="a-4t"></a>是为菩萨严净佛土。<a id="a-4u"></a>菩萨证得大菩提时。<a id="a-4v"></a>诸有解脱所摄有情来生其国巧方便土。<a id="a-4w"></a>是为菩萨严净佛土。<a id="a-4x"></a>菩萨证得大菩提时。<a id="a-4y"></a>善巧观察诸法有情来生其国修三十七菩提分土。<a id="a-4z"></a>是为菩萨严净佛土。<a id="a-50"></a>菩萨证得大菩提时。<a id="a-51"></a>通达一切念住正断神足根力觉支道支圆满有情来生其国修回向土。<a id="a-52"></a>是为菩萨严净佛土。<a id="a-53"></a>菩萨证得大菩提时。<a id="a-54"></a>其国具足众德庄严。<a id="a-55"></a>善说息除八无暇土。<a id="a-56"></a>是为菩萨严净佛土。<a id="a-57"></a>菩萨证得大菩提时。<a id="a-58"></a>其国永离恶趣无暇。<a id="a-59"></a>自守戒行不讥彼土。<a id="a-5A"></a>是为菩萨严净佛土。<a id="a-5B"></a>菩萨证得大菩提时。<a id="a-5C"></a>其国无有犯禁之名。<a id="a-5D"></a>十善业道极清净土。<a id="a-5E"></a>是为菩萨严净佛土。<a id="a-5F"></a>菩萨证得大菩提时。<a id="a-5G"></a>寿量决定大富梵行。<a id="a-5H"></a>所言诚谛常以软语眷属不离。<a id="a-5I"></a>善宣密意离诸贪欲心无嗔恚。<a id="a-5J"></a>正见有情来生其国。</p>
  <p id="a5K">诸善男子。<a id="a-5L"></a>如是菩萨随发菩提心则有纯净意乐。<a id="a-5M"></a>随其纯净意乐则有妙善加行。<a id="a-5N"></a>随其妙善加行则有增上意乐。<a id="a-5O"></a>随其增上意乐则有止息。<a id="a-5P"></a>随其止息则有发起。<a id="a-5Q"></a>随其发起则有回向。<a id="a-5R"></a>随其回向则有寂静。<a id="a-5S"></a>随其寂静则有清净有情。<a id="a-5T"></a>随其清净有情则有严净佛土。<a id="a-5U"></a>随其严净佛土则有清净法教。<a id="a-5V"></a>随其清净法教即有清净妙福。<a id="a-5W"></a>随其清净妙福则有清净妙慧。<a id="a-5X"></a>随其清净妙慧则有清净妙智。<a id="a-5Y"></a>随其清净妙智则有清净妙行。<a id="a-5Z"></a>随其清净妙行则有清净自心。<a id="a-5a"></a>随其清净自心则有清净诸妙功德。</p>
  <p id="a5b">诸善男子。<a id="a-5c"></a>是故菩萨若欲勤修严净佛土。<a id="a-5d"></a>先应方便严净自心。<a id="a-5e"></a>所以者何。<a id="a-5f"></a>随诸菩萨自心严净。<a id="a-5g"></a>即得如是严净佛土。</p>
  <p id="a5h">尔时舍利子。<a id="a-5i"></a>承佛威神作如是念。<a id="a-5j"></a>若诸菩萨心严净故佛土严净。<a id="a-5k"></a>而我世尊行菩萨时。<a id="a-5l"></a>心不严净故。<a id="a-5m"></a>是佛土杂秽若此。<a id="a-5n"></a>佛知其念即告之言。<a id="a-5o"></a>于意云何。<a id="a-5p"></a>世间日月岂不净耶。<a id="a-5q"></a>而盲不见。<a id="a-5r"></a>对曰不也。<a id="a-5s"></a>是盲者过非日月咎。<a id="a-5t"></a>佛言。<a id="a-5u"></a>如是众生罪故不见世尊佛土严净。<a id="a-5v"></a>非如来咎。<a id="a-5w"></a>舍利子。<a id="a-5x"></a>我土严净而汝不见。</p>
  <p id="a5y">尔时持髻梵王语舍利子。<a id="a-5z"></a>勿作是意谓此佛土为不严净。<a id="a-60"></a>所以者何。<a id="a-61"></a>如是佛土最极严净舍利子言。<a id="a-62"></a>大梵天王。<a id="a-63"></a>今此佛土严净云何。<a id="a-64"></a>持髻梵言。<a id="a-65"></a>唯舍利子。<a id="a-66"></a>譬如他化自在天宫。<a id="a-67"></a>有无量宝功德庄严。<a id="a-68"></a>我见世尊释迦牟尼佛土严净。<a id="a-69"></a>有无量宝功德庄严亦复如是。<a id="a-6A"></a>舍利子言。<a id="a-6B"></a>大梵天王。<a id="a-6C"></a>我见此土其地高下。<a id="a-6D"></a>丘陵坑坎毒刺沙砾。<a id="a-6E"></a>土石诸山秽恶充满。<a id="a-6F"></a>持髻梵言。<a id="a-6G"></a>唯大尊者。<a id="a-6H"></a>心有高下不严净故。<a id="a-6I"></a>谓佛智慧意乐亦尔。<a id="a-6J"></a>故见佛土为不严净。<a id="a-6K"></a>若诸菩萨于诸有情其心平等功德严净。<a id="a-6L"></a>谓佛智慧意乐亦尔。<a id="a-6M"></a>便见佛土最极严净。<a id="a-6N"></a>尔时世尊知诸大众心怀犹豫。<a id="a-6O"></a>便以足指按此大地。<a id="a-6P"></a>即时三千大千世界无量百千妙宝庄严。<a id="a-6Q"></a>譬如功德宝庄严佛无量功德宝庄严土。<a id="a-6R"></a>一切大众叹未曾有。<a id="a-6S"></a>而皆自见坐宝莲华。</p>
  <p id="a6T">尔时世尊告舍利子。<a id="a-6U"></a>汝见如是众德庄严净佛土不。<a id="a-6V"></a>舍利子言。<a id="a-6W"></a>唯然世尊。<a id="a-6X"></a>本所不见本所不闻。<a id="a-6Y"></a>今此佛土严净悉现。<a id="a-6Z"></a>告舍利子。<a id="a-6a"></a>我佛国土常净若此。<a id="a-6b"></a>为欲成熟下劣有情。<a id="a-6c"></a>是故示现无量过失杂秽土耳。<a id="a-6d"></a>舍利子。<a id="a-6e"></a>譬如三十三天共宝器食。<a id="a-6f"></a>随业所招其食有异。<a id="a-6g"></a>如是舍利子。<a id="a-6h"></a>无量有情生一佛土。<a id="a-6i"></a>随心净秽所见有异。<a id="a-6j"></a>若人心净便见此土无量功德妙宝庄严。<a id="a-6k"></a>当佛现此严净土时。<a id="a-6l"></a>宝性所将五百童子。<a id="a-6m"></a>一切皆得无生法忍。<a id="a-6n"></a>八万四千诸有情类。<a id="a-6o"></a>皆发无上正等觉心。<a id="a-6p"></a>时佛世尊即摄神足。<a id="a-6q"></a>于是世界还复如故。<a id="a-6r"></a>求声闻乘三万二千诸天及人。<a id="a-6s"></a>知有为法皆悉无常。<a id="a-6t"></a>远尘离垢得法眼净。<a id="a-6u"></a>八千苾刍永离诸漏心善解脱。</p>
  <p data-pb></p>
  <h2 id="a6v">显不思议方便善巧品第二</h2>
  <p id="a6w">尔时广严城中有大菩萨离呫毗种名无垢称。<a id="a-6x"></a>已曾供养无量诸佛。<a id="a-6y"></a>于诸佛所深殖善根。<a id="a-6z"></a>得妙辩才具无生忍。<a id="a-70"></a>逮诸总持游戏神通。<a id="a-71"></a>获无所畏摧魔怨力。<a id="a-72"></a>入深法门善于智度。<a id="a-73"></a>通达方便大愿成满。<a id="a-74"></a>明了有情意乐及行。<a id="a-75"></a>善知有情诸根胜劣。<a id="a-76"></a>智度成办说法淳熟。<a id="a-77"></a>于大乘中决定修习。<a id="a-78"></a>于所作业能善思量。<a id="a-79"></a>住佛威仪入心慧海。<a id="a-7A"></a>诸佛咨嗟称扬显说。<a id="a-7B"></a>释梵护世常所礼敬。<a id="a-7C"></a>为欲成熟诸有情故。<a id="a-7D"></a>以善方便居广严城。<a id="a-7E"></a>具无尽财。<a id="a-7F"></a>摄益贫穷无依无怙。<a id="a-7G"></a>具清净戒。<a id="a-7H"></a>摄益一切有犯有越。<a id="a-7I"></a>以调顺忍。<a id="a-7J"></a>摄益嗔恨暴嫉楚毒。<a id="a-7K"></a>以大精进。<a id="a-7L"></a>摄益一切懈怠懒惰。<a id="a-7M"></a>安住静虑正念解脱等持等至。<a id="a-7N"></a>摄益一切诸有乱心。<a id="a-7O"></a>以正决择。<a id="a-7P"></a>摄益一切妄见恶慧。<a id="a-7Q"></a>虽为白衣而具沙门威仪功德。<a id="a-7R"></a>虽处居家不着三界。<a id="a-7S"></a>示有妻子常修梵行。<a id="a-7T"></a>现有眷属常乐远离。<a id="a-7U"></a>虽服宝饰而以相好庄严其身。<a id="a-7V"></a>虽现受食而以静虑等至为味。<a id="a-7W"></a>虽同乐着博弈嬉戏。<a id="a-7X"></a>而实恒为成熟有情。<a id="a-7Y"></a>虽禀一切外道轨仪而于佛法意乐不坏。<a id="a-7Z"></a>虽明一切世间书论。<a id="a-7a"></a>而于内苑赏玩法乐。<a id="a-7b"></a>虽现一切邑会众中。<a id="a-7c"></a>而恒为最说法上首。<a id="a-7d"></a>为随世教于尊卑等。<a id="a-7e"></a>所作事业示无与乖。<a id="a-7f"></a>虽不希求世间财宝。<a id="a-7g"></a>然于俗利示有所习。<a id="a-7h"></a>为益含识游诸市衢。<a id="a-7i"></a>为护群生理诸王务。<a id="a-7j"></a>入讲论处导以大乘。<a id="a-7k"></a>入诸学堂诱开童蒙。<a id="a-7l"></a>入诸淫舍示欲之过。<a id="a-7m"></a>为令建立正念正知游诸伎乐。<a id="a-7n"></a>若在长者。<a id="a-7o"></a>长者中尊为说胜法。<a id="a-7p"></a>若在居士。<a id="a-7q"></a>居士中尊断其贪着。<a id="a-7r"></a>若在刹帝利。<a id="a-7s"></a>刹帝利中尊教以忍辱。<a id="a-7t"></a>若在婆罗门。<a id="a-7u"></a>婆罗门中尊除其我慢。<a id="a-7v"></a>若在大臣。<a id="a-7w"></a>大臣中尊教以正法。<a id="a-7x"></a>若在王子。<a id="a-7y"></a>王子中尊示以忠孝。<a id="a-7z"></a>若在内官。<a id="a-80"></a>内官中尊化正宫女。<a id="a-81"></a>若在庶人。<a id="a-82"></a>庶人中尊修相似福殊胜意乐。<a id="a-83"></a>若在梵天梵天中尊。<a id="a-84"></a>示诸梵众静虑差别。<a id="a-85"></a>若在帝释帝释中尊。<a id="a-86"></a>示现自在悉皆无常。<a id="a-87"></a>若在护世护世中尊。<a id="a-88"></a>守护一切利益安乐。<a id="a-89"></a>是无垢称。<a id="a-8A"></a>以如是等不可思议无量善巧方便慧门饶益有情。<a id="a-8B"></a>其以方便现身有疾。<a id="a-8C"></a>以其疾故。<a id="a-8D"></a>国王大臣长者居士婆罗门等。<a id="a-8E"></a>及诸王子并余官属。<a id="a-8F"></a>无数千人皆往问疾。<a id="a-8G"></a>时无垢称。<a id="a-8H"></a>因以身疾广为说法。<a id="a-8I"></a>言诸仁者。<a id="a-8J"></a>是四大种所合成身。<a id="a-8K"></a>无常无强无坚无力。<a id="a-8L"></a>朽故迅速不可保信。<a id="a-8M"></a>为苦为恼众病之器。<a id="a-8N"></a>多诸过患变坏之法。<a id="a-8O"></a>诸仁者。<a id="a-8P"></a>如此之身。<a id="a-8Q"></a>其聪慧者所不为怙。<a id="a-8R"></a>是身如聚沫不可撮摩。<a id="a-8S"></a>是身如浮泡不得久立。<a id="a-8T"></a>是身如阳焰从诸烦恼渴爱所生。<a id="a-8U"></a>是身如芭蕉都无有实。<a id="a-8V"></a>是身如幻从颠倒起。<a id="a-8W"></a>是身如梦为虚妄见。<a id="a-8X"></a>是身如影从业缘现。<a id="a-8Y"></a>是身如响属诸因缘。<a id="a-8Z"></a>是身如云须臾变灭。<a id="a-8a"></a>是身如电念念不住。<a id="a-8b"></a>是身无主为如地。<a id="a-8c"></a>是身无我为如水。<a id="a-8d"></a>是身无有情为如火。<a id="a-8e"></a>是身无命者为如风。<a id="a-8f"></a>是身无有补特伽罗与虚空等。<a id="a-8g"></a>是身不实四大为家。<a id="a-8h"></a>是身为空离我我所。<a id="a-8i"></a>是身无知如草木等。<a id="a-8j"></a>是身无作风力所转。<a id="a-8k"></a>是身不净秽恶充满。<a id="a-8l"></a>是身虚伪虽假覆蔽饮食将养必归磨灭。<a id="a-8m"></a>是身多患四百四病之所集成。<a id="a-8n"></a>是身易坏如水隧级。<a id="a-8o"></a>常为朽老之所逼迫。<a id="a-8p"></a>是身无定为要当死。<a id="a-8q"></a>是身如怨害周遍毒蛇之所充满。<a id="a-8r"></a>是身如空聚诸蕴界处所共合成。<a id="a-8s"></a>诸仁者。<a id="a-8t"></a>于如是身应生厌离。<a id="a-8u"></a>于如来身应起欣乐。<a id="a-8v"></a>所以者何。<a id="a-8w"></a>如来身者。<a id="a-8x"></a>无量善法共所集成。<a id="a-8y"></a>从修无量殊胜福德智慧所生。<a id="a-8z"></a>从修无量胜戒定慧解脱解脱知见所生。<a id="a-90"></a>从修慈悲喜舍所生。<a id="a-91"></a>从修布施调伏寂静戒忍精进静虑解脱等持等至般若方便愿力智生。<a id="a-92"></a>从修一切到彼岸生。<a id="a-93"></a>修六通生。<a id="a-94"></a>修三明生。<a id="a-95"></a>修三十七菩提分生。<a id="a-96"></a>修止观生。<a id="a-97"></a>从修十力四无畏生。<a id="a-98"></a>从修十八不共法生。<a id="a-99"></a>从断一切不善法集一切善法生。<a id="a-9A"></a>从修谛实不放逸生。<a id="a-9B"></a>从修无量清净业生。<a id="a-9C"></a>诸仁者。<a id="a-9D"></a>如来之身功德如是。<a id="a-9E"></a>汝等皆应发心求证。<a id="a-9F"></a>汝等欲得如是之身息除一切有情病者。<a id="a-9G"></a>当发阿耨多罗三藐三菩提心。<a id="a-9H"></a>是无垢称。<a id="a-9I"></a>为诸集会来问疾者如应说法。<a id="a-9J"></a>令无数千人皆发阿耨多罗三藐三菩提心。</p>
 </body>
</html>