<!doctype html>
<html id="z3IBTgzMw" data-ver="804">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">说无垢称经卷第三</h1>
  <h2 id="a2">问疾品第五</h2>
  <p id="a3">尔时佛告妙吉祥言。<a id="a-4"></a>汝今应诣无垢称所慰问其疾。<a id="a-5"></a>时妙吉祥白言。<a id="a-6"></a>世尊。<a id="a-7"></a>彼大士者难为酬对。<a id="a-8"></a>深入法门善能辩说。<a id="a-9"></a>住妙辩才觉慧无碍。<a id="a-A"></a>一切菩萨所为事业皆已成办。<a id="a-B"></a>诸大菩萨及诸如来秘密之处悉能随入。<a id="a-C"></a>善摄众魔巧便无碍。<a id="a-D"></a>已到最胜无二无杂。<a id="a-E"></a>法界所行究竟彼岸。<a id="a-F"></a>能于一相庄严法界。<a id="a-G"></a>说无边相庄严法门。<a id="a-H"></a>了达一切有情根行。<a id="a-I"></a>善能游戏最胜神通。<a id="a-J"></a>到大智慧巧方便趣。<a id="a-K"></a>已得一切问答决择无畏自在。<a id="a-L"></a>非诸下劣言辩词锋所能抗对。<a id="a-M"></a>虽然我当承佛威神诣彼问疾。<a id="a-N"></a>若当至彼随己力能与其谈论。<a id="a-O"></a>于是众中有诸菩萨及大弟子释梵护世诸天子等。<a id="a-P"></a>咸作是念。<a id="a-Q"></a>今二菩萨皆具甚深广大胜解。<a id="a-R"></a>若相抗论决定宣说微妙法教。<a id="a-S"></a>我等今者。<a id="a-T"></a>为闻法故亦应相率随从诣彼。<a id="a-U"></a>是时众中八千菩萨五百声闻。<a id="a-V"></a>无量百千释梵护世诸天子等。<a id="a-W"></a>为闻法故皆请随往。<a id="a-X"></a>时妙吉祥。<a id="a-Y"></a>与诸菩萨大弟子众释梵护世及诸天子。<a id="a-Z"></a>咸起恭敬顶礼世尊。<a id="a-a"></a>前后围绕出庵罗林诣广严城。<a id="a-b"></a>至无垢称所欲问其疾。<a id="a-c"></a>时无垢称心作是念。<a id="a-d"></a>今妙吉祥与诸大众俱来问疾。<a id="a-e"></a>我今应以己之神力空其室内。<a id="a-f"></a>除去一切床座资具及诸侍者卫门人等。<a id="a-g"></a>唯置一床现疾而卧。<a id="a-h"></a>时无垢称作是念已。<a id="a-i"></a>应时即以大神通力。<a id="a-j"></a>令其室空除诸所有。<a id="a-k"></a>唯置一床现疾而卧。</p>
  <p id="al">时妙吉祥与诸大众俱入其舍。<a id="a-m"></a>但见室空无诸资具门人侍者。<a id="a-n"></a>唯无垢称独寝一床。<a id="a-o"></a>时无垢称见妙吉祥。<a id="a-p"></a>唱言善来。<a id="a-q"></a>不来而来。<a id="a-r"></a>不见而见。<a id="a-s"></a>不闻而闻。<a id="a-t"></a>妙吉祥言。<a id="a-u"></a>如是居士。<a id="a-v"></a>若已来者不可复来。<a id="a-w"></a>若已去者不可复去。<a id="a-x"></a>所以者何。<a id="a-y"></a>非已来者可施设来。<a id="a-z"></a>非已去者可施设去。<a id="a-10"></a>其已见者不可复见。<a id="a-11"></a>其已闻者不可复闻。<a id="a-12"></a>且置是事。<a id="a-13"></a>居士所苦宁可忍不。<a id="a-14"></a>命可济不。<a id="a-15"></a>界可调不。<a id="a-16"></a>病可疗不。<a id="a-17"></a>可令是疾不至增乎。<a id="a-18"></a>世尊殷勤致问无量。<a id="a-19"></a>居士此病少得痊不。<a id="a-1A"></a>动止气力稍得安不。<a id="a-1B"></a>今此病源从何而起。<a id="a-1C"></a>其生久如当云何灭。<a id="a-1D"></a>无垢称言。<a id="a-1E"></a>如诸有情无明有爱生来既久。<a id="a-1F"></a>我今此病生亦复尔。<a id="a-1G"></a>远从前际生死以来。<a id="a-1H"></a>有情既病我即随病。<a id="a-1I"></a>有情若愈我亦随愈。<a id="a-1J"></a>所以者何。<a id="a-1K"></a>一切菩萨依诸有情久流生死。<a id="a-1L"></a>由依生死便即有病。<a id="a-1M"></a>若诸有情得离疾苦。<a id="a-1N"></a>则诸菩萨无复有病。<a id="a-1O"></a>譬如世间长者居士。<a id="a-1P"></a>唯有一子心极怜爱。<a id="a-1Q"></a>见常欢喜无时暂舍。<a id="a-1R"></a>其子若病父母亦病。<a id="a-1S"></a>若子病愈父母亦愈。<a id="a-1T"></a>菩萨如是。<a id="a-1U"></a>愍诸有情犹如一子。<a id="a-1V"></a>有情若病菩萨亦病。<a id="a-1W"></a>有情病愈菩萨亦愈。<a id="a-1X"></a>又言。<a id="a-1Y"></a>是病何所因起。<a id="a-1Z"></a>菩萨疾者从大悲起。<a id="a-1a"></a>妙吉祥言。<a id="a-1b"></a>居士。<a id="a-1c"></a>此室何以都空复无侍者。<a id="a-1d"></a>无垢称言。<a id="a-1e"></a>一切佛土亦复皆空。<a id="a-1f"></a>问何以空。<a id="a-1g"></a>答以空空。<a id="a-1h"></a>又问。<a id="a-1i"></a>此空为是谁空。<a id="a-1j"></a>答曰。<a id="a-1k"></a>此空无分别空。<a id="a-1l"></a>又问。<a id="a-1m"></a>空性可分别耶。<a id="a-1n"></a>答曰。<a id="a-1o"></a>此能分别亦空。<a id="a-1p"></a>所以者何。<a id="a-1q"></a>空性不可分别为空。<a id="a-1r"></a>又问。<a id="a-1s"></a>此空当于何求。<a id="a-1t"></a>答曰。<a id="a-1u"></a>此空当于六十二见中求。<a id="a-1v"></a>又问。<a id="a-1w"></a>六十二见当于何求。<a id="a-1x"></a>答曰。<a id="a-1y"></a>当于诸佛解脱中求。<a id="a-1z"></a>又问。<a id="a-20"></a>诸佛解脱当于何求。<a id="a-21"></a>答曰。<a id="a-22"></a>当于一切有情心行中求。<a id="a-23"></a>又仁所问何无侍者。<a id="a-24"></a>一切魔怨及诸外道皆吾侍也。<a id="a-25"></a>所以者何。<a id="a-26"></a>一切魔怨欣赞生死。<a id="a-27"></a>一切外道欣赞诸见。<a id="a-28"></a>菩萨于中皆不厌弃。<a id="a-29"></a>是故魔怨及诸外道皆吾侍者。<a id="a-2A"></a>妙吉祥言。<a id="a-2B"></a>居士此病为何等相。<a id="a-2C"></a>答曰。<a id="a-2D"></a>我病都无色相亦不可见。<a id="a-2E"></a>又问。<a id="a-2F"></a>此病为身相应为心相应。<a id="a-2G"></a>答曰。<a id="a-2H"></a>我病非身相应身相离故。<a id="a-2I"></a>亦身相应如影像故。<a id="a-2J"></a>非心相应心相离故。<a id="a-2K"></a>亦心相应如幻化故。</p>
  <p id="a2L">又问。<a id="a-2M"></a>地界水火风界。<a id="a-2N"></a>于此四界何界之病。<a id="a-2O"></a>答曰。<a id="a-2P"></a>诸有情身皆四大起。<a id="a-2Q"></a>以彼有病是故我病。<a id="a-2R"></a>然此之病非即四界。<a id="a-2S"></a>界性离故。</p>
  <p id="a2T">无垢称言。<a id="a-2U"></a>菩萨应云何慰喻有疾菩萨令其欢喜。<a id="a-2V"></a>妙吉祥言。<a id="a-2W"></a>示身无常而不劝厌离于身。<a id="a-2X"></a>示身有苦而不劝乐于涅槃。<a id="a-2Y"></a>示身无我而劝成熟有情。<a id="a-2Z"></a>示身空寂而不劝修毕竟寂灭。<a id="a-2a"></a>示悔先罪而不说罪有移转。<a id="a-2b"></a>劝以己疾愍诸有情令除彼疾。<a id="a-2c"></a>劝念前际所受众苦饶益有情。<a id="a-2d"></a>劝忆所修无量善本令修净命。<a id="a-2e"></a>劝勿惊怖精勤坚勇。<a id="a-2f"></a>劝发弘愿作大医王疗诸有情。<a id="a-2g"></a>身心众病令永寂灭。<a id="a-2h"></a>菩萨应如是慰喻有疾菩萨令其欢喜。</p>
  <p id="a2i">妙吉祥言。<a id="a-2j"></a>有疾菩萨云何调伏其心。<a id="a-2k"></a>无垢称言。<a id="a-2l"></a>有疾菩萨应作是念。<a id="a-2m"></a>今我此病皆从前际虚妄颠倒分别烦恼所起业生。<a id="a-2n"></a>身中都无一法真实。<a id="a-2o"></a>是谁可得而受此病。<a id="a-2p"></a>所以者何。<a id="a-2q"></a>四大和合假名为身。<a id="a-2r"></a>大中无主。<a id="a-2s"></a>身亦无我。<a id="a-2t"></a>此病若起要由执我。<a id="a-2u"></a>是中不应妄生我执。<a id="a-2v"></a>当了此执是病根本。<a id="a-2w"></a>由此因缘。<a id="a-2x"></a>应除一切有情我想安住法想。<a id="a-2y"></a>应作是念。<a id="a-2z"></a>众法和合共成此身。<a id="a-30"></a>生灭流转。<a id="a-31"></a>生唯法生灭唯法灭。<a id="a-32"></a>如是诸法展转相续。<a id="a-33"></a>互不相知竟无思念。<a id="a-34"></a>生时不言我生。<a id="a-35"></a>灭时不言我灭。<a id="a-36"></a>有疾菩萨应正了知如是法想。<a id="a-37"></a>我此法想即是颠倒。<a id="a-38"></a>夫法想者。<a id="a-39"></a>即是大患我应除灭。<a id="a-3A"></a>亦当除灭一切有情如是大患。<a id="a-3B"></a>云何能除如是大患。<a id="a-3C"></a>谓当除灭我我所执。<a id="a-3D"></a>云何能除我我所执。<a id="a-3E"></a>谓离二法。<a id="a-3F"></a>云何离二法。<a id="a-3G"></a>谓内法外法毕竟不行。<a id="a-3H"></a>云何二法毕竟不行。<a id="a-3I"></a>谓观平等无动无摇无所观察。<a id="a-3J"></a>云何平等。<a id="a-3K"></a>谓我涅槃二俱平等。<a id="a-3L"></a>所以者何。<a id="a-3M"></a>二性空故。<a id="a-3N"></a>此二既无谁复为空。<a id="a-3O"></a>但以名字假说为空。<a id="a-3P"></a>此二不实平等见已无有余病。<a id="a-3Q"></a>唯有空病。<a id="a-3R"></a>应观如是空病亦空。<a id="a-3S"></a>所以者何。<a id="a-3T"></a>如是空病毕竟空故。<a id="a-3U"></a>有疾菩萨应无所受而受诸受。<a id="a-3V"></a>若于佛法未得圆满。<a id="a-3W"></a>不应灭受而有所证。<a id="a-3X"></a>应离能受所受诸法。<a id="a-3Y"></a>若苦触身应愍险趣一切有情。<a id="a-3Z"></a>发趣大悲除彼众苦。<a id="a-3a"></a>有疾菩萨应作是念。<a id="a-3b"></a>既除己疾亦当除去有情诸疾。<a id="a-3c"></a>如是除去自他疾时。<a id="a-3d"></a>无有少法而可除者。<a id="a-3e"></a>应正观察疾起因缘。<a id="a-3f"></a>速令除灭为说正法。<a id="a-3g"></a>何等名为疾之因缘。<a id="a-3h"></a>谓有缘虑。<a id="a-3i"></a>诸有缘虑。<a id="a-3j"></a>皆是疾因。<a id="a-3k"></a>有缘虑者皆有疾故。<a id="a-3l"></a>何所缘虑。<a id="a-3m"></a>谓缘三界。<a id="a-3n"></a>云何应知如是缘虑。<a id="a-3o"></a>谓正了达此有缘虑都无所得。<a id="a-3p"></a>若无所得则无缘虑。<a id="a-3q"></a>云何绝缘虑。<a id="a-3r"></a>谓不缘二见。<a id="a-3s"></a>何等二见。<a id="a-3t"></a>谓内见外见。<a id="a-3u"></a>若无二见则无所得。<a id="a-3v"></a>既无所得缘虑都绝。<a id="a-3w"></a>缘虑绝故则无有疾。<a id="a-3x"></a>若自无疾则能断灭有情之疾。</p>
  <p id="a3y">又妙吉祥。<a id="a-3z"></a>有疾菩萨应如是调伏其心。<a id="a-40"></a>唯菩萨菩提。<a id="a-41"></a>能断一切老病死苦。<a id="a-42"></a>若不如是己所勤修即为虚弃。<a id="a-43"></a>所以者何。<a id="a-44"></a>譬如有人能胜怨敌乃名勇健。<a id="a-45"></a>若能如是永断一切老病死苦。<a id="a-46"></a>乃名菩萨。</p>
  <p id="a47">又妙吉祥。<a id="a-48"></a>有疾菩萨应自观察。<a id="a-49"></a>如我此病非真非有。<a id="a-4A"></a>一切有情所有诸病。<a id="a-4B"></a>亦非真非有。<a id="a-4C"></a>如是观时不应以此爱见缠心于诸有情发起大悲。<a id="a-4D"></a>唯应为断客尘烦恼于诸有情发起大悲。<a id="a-4E"></a>所以者何。<a id="a-4F"></a>菩萨若以爱见缠心。<a id="a-4G"></a>于诸有情发起大悲。<a id="a-4H"></a>即于生死而有疲厌。<a id="a-4I"></a>若为断除客尘烦恼。<a id="a-4J"></a>于诸有情发起大悲。<a id="a-4K"></a>即于生死无有疲厌。<a id="a-4L"></a>菩萨如是为诸有情。<a id="a-4M"></a>处在生死能无疲厌。<a id="a-4N"></a>不为爱见缠绕其心。<a id="a-4O"></a>以无爱见缠绕心故。<a id="a-4P"></a>即于生死无有系缚。<a id="a-4Q"></a>以于生死无系缚故即得解脱。<a id="a-4R"></a>以于生死得解脱故即便有力宣说妙法。<a id="a-4S"></a>令诸有情远离系缚证得解脱。<a id="a-4T"></a>世尊依此密意说言。<a id="a-4U"></a>若自有缚能解他缚无有是处。<a id="a-4V"></a>若自解缚能解他缚斯有是处。<a id="a-4W"></a>是故菩萨应求解脱离诸系缚。</p>
  <p id="a4X">又妙吉祥。<a id="a-4Y"></a>何等名为菩萨系缚。<a id="a-4Z"></a>何等名为菩萨解脱。<a id="a-4a"></a>若诸菩萨味着所修静虑解脱等持等至。<a id="a-4b"></a>是则名为菩萨系缚。<a id="a-4c"></a>若诸菩萨以巧方便摄诸有生无所贪着。<a id="a-4d"></a>是则名为菩萨解脱。<a id="a-4e"></a>若无方便善摄妙慧。<a id="a-4f"></a>是名系缚。<a id="a-4g"></a>若有方便善摄妙慧。<a id="a-4h"></a>是名解脱。<a id="a-4i"></a>云何菩萨无有方便善摄妙慧名为系缚。<a id="a-4j"></a>谓诸菩萨以空无相无愿之法而自调伏。<a id="a-4k"></a>不以相好莹饰其身。<a id="a-4l"></a>庄严佛土成熟有情。<a id="a-4m"></a>此诸菩萨无有方便善摄妙慧。<a id="a-4n"></a>名为系缚。<a id="a-4o"></a>云何菩萨有巧方便善摄妙慧名为解脱。<a id="a-4p"></a>谓诸菩萨以空无相无愿之法调伏其心。<a id="a-4q"></a>观察诸法有相无相修习作证复以相好莹饰其身。<a id="a-4r"></a>庄严佛土成熟有情。<a id="a-4s"></a>此诸菩萨有巧方便善摄妙慧。<a id="a-4t"></a>名为解脱。<a id="a-4u"></a>云何菩萨无有方便善摄妙慧名为系缚。<a id="a-4v"></a>谓诸菩萨安住诸见一切烦恼缠缚随眠修诸善本。<a id="a-4w"></a>而不回向正等菩提深生执着。<a id="a-4x"></a>此诸菩萨无巧方便善摄妙慧。<a id="a-4y"></a>名为系缚。<a id="a-4z"></a>云何菩萨有巧方便善摄妙慧名为解脱。<a id="a-50"></a>谓诸菩萨远离诸见一切烦恼缠缚随眠修诸善本。<a id="a-51"></a>而能回向正等菩提不生执着。<a id="a-52"></a>此诸菩萨有巧方便善摄妙慧。<a id="a-53"></a>名为解脱。</p>
  <p id="a54">又妙吉祥。<a id="a-55"></a>有疾菩萨应观诸法身之与疾悉皆无常苦空无我。<a id="a-56"></a>是名为慧。<a id="a-57"></a>虽身有疾常在生死。<a id="a-58"></a>饶益有情曾无厌倦。<a id="a-59"></a>是名方便。<a id="a-5A"></a>又观身心及与诸疾展转相依无始流转生灭无间非新非故。<a id="a-5B"></a>是名为慧。<a id="a-5C"></a>不求身心及与诸疾毕竟寂灭。<a id="a-5D"></a>是名方便。</p>
  <p id="a5E">又妙吉祥。<a id="a-5F"></a>有疾菩萨应如是调伏其心。<a id="a-5G"></a>不应安住调伏不调伏心。<a id="a-5H"></a>所以者何。<a id="a-5I"></a>若住不调伏心。<a id="a-5J"></a>是凡愚法。<a id="a-5K"></a>若住调伏心是声闻法。<a id="a-5L"></a>是故菩萨于此二边俱不安住。<a id="a-5M"></a>是则名为菩萨所行。<a id="a-5N"></a>若于是处非凡所行。<a id="a-5O"></a>非圣所行。<a id="a-5P"></a>是则名为菩萨所行。<a id="a-5Q"></a>若处观察生死所行。<a id="a-5R"></a>而无一切烦恼所行。<a id="a-5S"></a>是则名为菩萨所行。<a id="a-5T"></a>若处观察涅槃所行。<a id="a-5U"></a>而不毕竟寂灭所行。<a id="a-5V"></a>是则名为菩萨所行。<a id="a-5W"></a>若处示现四魔所行。<a id="a-5X"></a>而越一切魔事所行。<a id="a-5Y"></a>是则名为菩萨所行。<a id="a-5Z"></a>若求一切智智所行。<a id="a-5a"></a>而不非时证智所行。<a id="a-5b"></a>是则名为菩萨所行。<a id="a-5c"></a>若求四谛妙智所行。<a id="a-5d"></a>而不非时证谛所行。<a id="a-5e"></a>是则名为菩萨所行。<a id="a-5f"></a>若正观察内证所行。<a id="a-5g"></a>而故摄受生死所行。<a id="a-5h"></a>是则名为菩萨所行。<a id="a-5i"></a>若行一切缘起所行。<a id="a-5j"></a>而能远离见趣所行。<a id="a-5k"></a>是则名为菩萨所行。<a id="a-5l"></a>若行一切有情诸法相离所行。<a id="a-5m"></a>而无烦恼随眠所行。<a id="a-5n"></a>是则名为菩萨所行。<a id="a-5o"></a>若正观察无生所行。<a id="a-5p"></a>而不堕声闻正性所行。<a id="a-5q"></a>是则名为菩萨所行。<a id="a-5r"></a>若摄一切有情所行。<a id="a-5s"></a>而无烦恼随眠所行。<a id="a-5t"></a>是则名为菩萨所行。<a id="a-5u"></a>若正欣乐远离所行。<a id="a-5v"></a>而不求身心尽灭所行。<a id="a-5w"></a>是则名为菩萨所行。<a id="a-5x"></a>若乐观察三界所行。<a id="a-5y"></a>而不坏乱法界所行。<a id="a-5z"></a>是则名为菩萨所行。<a id="a-60"></a>若乐观察空性所行。<a id="a-61"></a>而求一切功德所行。<a id="a-62"></a>是则名为菩萨所行。<a id="a-63"></a>若乐观察无相所行。<a id="a-64"></a>而求度脱有情所行。<a id="a-65"></a>是则名为菩萨所行。<a id="a-66"></a>若乐观察无愿所行。<a id="a-67"></a>而能示现有趣所行。<a id="a-68"></a>是则名为菩萨所行。<a id="a-69"></a>若乐游履无作所行。<a id="a-6A"></a>而常起作一切善根无替所行。<a id="a-6B"></a>是则名为菩萨所行。<a id="a-6C"></a>若乐游履六度所行。<a id="a-6D"></a>而不趣向一切有情心行妙智彼岸所行。<a id="a-6E"></a>是则名为菩萨所行。<a id="a-6F"></a>若乐观察慈悲喜舍无量所行。<a id="a-6G"></a>而不求生梵世所行。<a id="a-6H"></a>是则名为菩萨所行。<a id="a-6I"></a>若乐游履六通所行。<a id="a-6J"></a>而不趣证漏尽所行。<a id="a-6K"></a>是则名为菩萨所行。<a id="a-6L"></a>若乐建立诸法所行。<a id="a-6M"></a>而不攀缘邪道所行。<a id="a-6N"></a>是则名为菩萨所行。<a id="a-6O"></a>若乐观察六念所行。<a id="a-6P"></a>而不随生诸漏所行。<a id="a-6Q"></a>是则名为菩萨所行。<a id="a-6R"></a>若乐观察非障所行。<a id="a-6S"></a>而不希求杂染所行。<a id="a-6T"></a>是则名为菩萨所行。<a id="a-6U"></a>若乐观察静虑解脱等持等至诸定所行。<a id="a-6V"></a>而能不随诸定势力受生所行。<a id="a-6W"></a>是则名为菩萨所行。<a id="a-6X"></a>若乐游履念住所行。<a id="a-6Y"></a>而不乐求身受心法远离所行。<a id="a-6Z"></a>是则名为菩萨所行。<a id="a-6a"></a>若乐游履正断所行。<a id="a-6b"></a>而不见善及与不善二种所行。<a id="a-6c"></a>是则名为菩萨所行。<a id="a-6d"></a>若乐游履神足所行。<a id="a-6e"></a>而无功用变现自在神足所行。<a id="a-6f"></a>是则名为菩萨所行。<a id="a-6g"></a>若乐游履五根所行。<a id="a-6h"></a>而不分别一切有情诸根胜劣妙智所行。<a id="a-6i"></a>是则名为菩萨所行。<a id="a-6j"></a>若乐安立五力所行。<a id="a-6k"></a>而求如来十力所行。<a id="a-6l"></a>是则名为菩萨所行。<a id="a-6m"></a>若乐安立七等觉支圆满所行。<a id="a-6n"></a>不求佛法差别妙智善巧所行。<a id="a-6o"></a>是则名为菩萨所行。<a id="a-6p"></a>若乐安立八圣道支圆满所行。<a id="a-6q"></a>而不厌背邪道所行。<a id="a-6r"></a>是则名为菩萨所行。<a id="a-6s"></a>若求止观资粮所行。<a id="a-6t"></a>不堕毕竟寂灭所行。<a id="a-6u"></a>是则名为菩萨所行。<a id="a-6v"></a>若乐观察无生灭相诸法所行。<a id="a-6w"></a>而以相好庄严其身成满种种佛事所行。<a id="a-6x"></a>是则名为菩萨所行。<a id="a-6y"></a>若乐示现声闻独觉威仪所行。<a id="a-6z"></a>而不弃舍一切佛法缘虑所行。<a id="a-70"></a>是则名为菩萨所行。<a id="a-71"></a>若随诸法究竟清净本性常寂妙定所行。<a id="a-72"></a>非不随顺一切有情种种所乐威仪所行。<a id="a-73"></a>是则名为菩萨所行。<a id="a-74"></a>若乐观察一切佛土其性空寂无成无坏如空所行。<a id="a-75"></a>非不示现种种功德。<a id="a-76"></a>庄严佛土饶益一切有情所行。<a id="a-77"></a>是则名为菩萨所行。<a id="a-78"></a>若乐示现一切佛法转于法轮入大涅槃佛事所行。<a id="a-79"></a>非不修行诸菩萨行差别所行。<a id="a-7A"></a>是则名为菩萨所行。<a id="a-7B"></a>说是一切菩萨所行希有事时。<a id="a-7C"></a>是妙吉祥。<a id="a-7D"></a>所将众中八亿天子闻所说法。<a id="a-7E"></a>皆于无上正等菩提。<a id="a-7F"></a>发心趣向。</p>
  <p data-pb></p>
  <h2 id="a7G">不思议品第六</h2>
  <p id="a7H">时舍利子。<a id="a-7I"></a>见此室中无有床座。<a id="a-7J"></a>窃作是念。<a id="a-7K"></a>此诸菩萨及大声闻。<a id="a-7L"></a>当于何坐。<a id="a-7M"></a>时无垢称。<a id="a-7N"></a>知舍利子心之所念。<a id="a-7O"></a>便即语言。<a id="a-7P"></a>唯舍利子。<a id="a-7Q"></a>为法来耶求床坐耶。<a id="a-7R"></a>舍利子言。<a id="a-7S"></a>我为法来非为床座。<a id="a-7T"></a>无垢称言。<a id="a-7U"></a>唯舍利子。<a id="a-7V"></a>诸求法者不顾身命何况床座。<a id="a-7W"></a>又舍利子。<a id="a-7X"></a>诸求法者不求色蕴乃至识蕴。<a id="a-7Y"></a>诸求法者不求眼界乃至意识界。<a id="a-7Z"></a>诸求法者不求眼处乃至法处。<a id="a-7a"></a>诸求法者不求欲界色无色界。<a id="a-7b"></a>又舍利子。<a id="a-7c"></a>诸求法者不求佛执及法僧执。<a id="a-7d"></a>诸求法者不求知苦断集证灭及与修道。<a id="a-7e"></a>所以者何。<a id="a-7f"></a>法无戏论。<a id="a-7g"></a>若谓我当知苦断集证灭修道即是戏论。<a id="a-7h"></a>非谓求法。<a id="a-7i"></a>又舍利子。<a id="a-7j"></a>诸求法者不求于生不求于灭。<a id="a-7k"></a>所以者何。<a id="a-7l"></a>法名寂静及近寂静。<a id="a-7m"></a>若行生灭是求生灭。<a id="a-7n"></a>非谓求法非求远离。<a id="a-7o"></a>诸求法者不求贪染。<a id="a-7p"></a>所以者何。<a id="a-7q"></a>法无贪染离诸贪染。<a id="a-7r"></a>若于诸法乃至涅槃少有贪染。<a id="a-7s"></a>是求贪染非谓求法。<a id="a-7t"></a>又舍利子。<a id="a-7u"></a>诸求法者不求境界。<a id="a-7v"></a>所以者何。<a id="a-7w"></a>法非境界。<a id="a-7x"></a>若数一切境界所行。<a id="a-7y"></a>是求境界非谓求法。<a id="a-7z"></a>又舍利子。<a id="a-80"></a>诸求法者不求取舍。<a id="a-81"></a>所以者何。<a id="a-82"></a>法无取舍。<a id="a-83"></a>若取舍法是求取舍非谓求法。<a id="a-84"></a>又舍利子。<a id="a-85"></a>诸求法者不求摄藏。<a id="a-86"></a>所以者何。<a id="a-87"></a>法无摄藏。<a id="a-88"></a>若乐摄藏是求摄藏非谓求法。<a id="a-89"></a>又舍利子。<a id="a-8A"></a>诸求法者不求法相。<a id="a-8B"></a>所以者何。<a id="a-8C"></a>法名无相。<a id="a-8D"></a>若随相识即是求相非谓求法。<a id="a-8E"></a>又舍利子。<a id="a-8F"></a>诸求法者不共法住。<a id="a-8G"></a>所以者何。<a id="a-8H"></a>法无所住。<a id="a-8I"></a>若与法住即是求住非谓求法。<a id="a-8J"></a>又舍利子。<a id="a-8K"></a>诸求法者不求见闻及与觉知。<a id="a-8L"></a>所以者何。<a id="a-8M"></a>法不可见闻觉知。<a id="a-8N"></a>若行见闻觉知是求见闻觉知非谓求法。<a id="a-8O"></a>又舍利子。<a id="a-8P"></a>诸求法者不求有为。<a id="a-8Q"></a>所以者何。<a id="a-8R"></a>法名无为离有为性。<a id="a-8S"></a>若行有为是求有为非谓求法。<a id="a-8T"></a>是故舍利子。<a id="a-8U"></a>若欲求法于一切法应无所求。<a id="a-8V"></a>说是法时。<a id="a-8W"></a>五百天子远尘离垢。<a id="a-8X"></a>于诸法中得法眼净。</p>
  <p id="a8Y">时无垢称问妙吉祥。<a id="a-8Z"></a>仁者曾游十方世界无量无数百千俱胝诸佛国土。<a id="a-8a"></a>何等佛土有好上妙具足功德大师子座。<a id="a-8b"></a>妙吉祥言。<a id="a-8c"></a>东方去此过三十六殑伽沙等诸佛国土。<a id="a-8d"></a>有佛世界。<a id="a-8e"></a>名曰山幢。<a id="a-8f"></a>彼土如来号山灯王。<a id="a-8g"></a>今正现在安隐住持。<a id="a-8h"></a>其佛身长八十四亿踰膳那量。<a id="a-8i"></a>其师子座高六十八亿踰膳那量。<a id="a-8j"></a>彼菩萨身长四十二亿踰膳那量。<a id="a-8k"></a>其师子座高三十四亿踰膳那量。<a id="a-8l"></a>居士当知。<a id="a-8m"></a>彼土如来师子之座。<a id="a-8n"></a>最为殊妙具诸功德。</p>
  <p id="a8o">时无垢称。<a id="a-8p"></a>摄念入定发起如是自在神通。<a id="a-8q"></a>即时东方山幢世界山灯王佛。<a id="a-8r"></a>遣三十二亿大师子座。<a id="a-8s"></a>高广严净甚可爱乐。<a id="a-8t"></a>乘空来入无垢称室。<a id="a-8u"></a>此诸菩萨及大声闻。<a id="a-8v"></a>释梵护世诸天子等。<a id="a-8w"></a>昔所未见先亦未闻。<a id="a-8x"></a>其室欻然广博严净。<a id="a-8y"></a>悉能苞容三十二亿师子之座不相妨碍。<a id="a-8z"></a>广严大城及赡部洲四大洲等。<a id="a-90"></a>诸世界中城邑聚落国土王都。<a id="a-91"></a>天龙药叉阿素洛等所住宫殿亦不迫迮。<a id="a-92"></a>悉见如本前后无异。</p>
  <p id="a93">时无垢称语妙吉祥。<a id="a-94"></a>就师子座。<a id="a-95"></a>与诸菩萨及大声闻。<a id="a-96"></a>如所敷设俱可就座。<a id="a-97"></a>当自变身称师子座。<a id="a-98"></a>其得神通诸大菩萨。<a id="a-99"></a>各自变身为四十二亿踰膳那量。<a id="a-9A"></a>升师子座端严而坐。<a id="a-9B"></a>其新学菩萨皆不能升师子之座。<a id="a-9C"></a>时无垢称为说法要。<a id="a-9D"></a>令彼一切得五神通。<a id="a-9E"></a>即以神力各自变身。<a id="a-9F"></a>为四十二亿踰膳那量。<a id="a-9G"></a>升师子座端严而坐。<a id="a-9H"></a>其中复有诸大声闻。<a id="a-9I"></a>皆不能升师子之座。<a id="a-9J"></a>时无垢称语舍利子。<a id="a-9K"></a>仁者云何不升此座。<a id="a-9L"></a>舍利子言。<a id="a-9M"></a>此座高广吾不能升。<a id="a-9N"></a>无垢称言。<a id="a-9O"></a>唯舍利子。<a id="a-9P"></a>宜应礼敬山灯王佛请加神力。<a id="a-9Q"></a>方可得坐。<a id="a-9R"></a>时大声闻咸即礼敬山灯王佛请加神力。<a id="a-9S"></a>便即能升师子之座端严而坐。<a id="a-9T"></a>舍利子言。<a id="a-9U"></a>甚奇居士。<a id="a-9V"></a>如此小室乃能容受尔所百千高广严净师子之座。<a id="a-9W"></a>不相妨碍。<a id="a-9X"></a>广严大城及赡部洲四大洲等。<a id="a-9Y"></a>诸世界中城邑聚落国土王都。<a id="a-9Z"></a>天龙药叉阿素洛等所有宫殿。<a id="a-9a"></a>亦不迫迮。<a id="a-9b"></a>悉见如本前后无异。<a id="a-9c"></a>无垢称言。<a id="a-9d"></a>唯舍利子。<a id="a-9e"></a>诸佛如来应正等觉及不退菩萨。<a id="a-9f"></a>有解脱名不可思议。<a id="a-9g"></a>若住如是不可思议解脱菩萨。<a id="a-9h"></a>妙高山王高广如是。<a id="a-9i"></a>能以神力内芥子中。<a id="a-9j"></a>而令芥子形量不增。<a id="a-9k"></a>妙高山王形量不减。<a id="a-9l"></a>虽现如是神通作用。<a id="a-9m"></a>而不令彼四大天王三十三天知见我等何往何入。<a id="a-9n"></a>唯令所余睹神通力调伏之者知见妙高入乎芥子。<a id="a-9o"></a>如是安住不可思议解脱菩萨。<a id="a-9p"></a>方便善巧智力所入。<a id="a-9q"></a>不可思议解脱境界。<a id="a-9r"></a>非诸声闻独觉所测。<a id="a-9s"></a>又舍利子。<a id="a-9t"></a>若住如是不可思议解脱菩萨。<a id="a-9u"></a>四大海水深广如是。<a id="a-9v"></a>能以神力内一毛孔。<a id="a-9w"></a>而令毛孔形量不增。<a id="a-9x"></a>四大海水形量不减。<a id="a-9y"></a>虽现如是神通作用。<a id="a-9z"></a>而不令彼诸龙药叉阿素洛等知见我等何往何入。<a id="a-A0"></a>亦不令彼鱼鳖鼋鼍及余种种水族生类诸龙神等一切有情忧怖恼害。<a id="a-A1"></a>唯令所余睹神通力调伏之者知见如是四大海水入于毛孔。<a id="a-A2"></a>如是安住不可思议解脱菩萨。<a id="a-A3"></a>方便善巧智力所入。<a id="a-A4"></a>不可思议解脱境界非诸声闻独觉所测。<a id="a-A5"></a>又舍利子。<a id="a-A6"></a>若住如是不可思议解脱菩萨。<a id="a-A7"></a>如是三千大千世界形量广大。<a id="a-A8"></a>能以神力方便断取置右掌中。<a id="a-A9"></a>如陶家轮速疾旋转。<a id="a-AA"></a>掷置他方殑伽沙等世界之外。<a id="a-AB"></a>又复持来还置本处。<a id="a-AC"></a>而令世界无所增减。<a id="a-AD"></a>虽现如是神通作用。<a id="a-AE"></a>而不令彼居住有情。<a id="a-AF"></a>知见我等何去何还。<a id="a-AG"></a>都不令其生往来想亦无恼害。<a id="a-AH"></a>唯令所余睹神通力调伏之者。<a id="a-AI"></a>知见世界有去有来。<a id="a-AJ"></a>如是安住不可思议解脱菩萨。<a id="a-AK"></a>方便善巧智力所入。<a id="a-AL"></a>不可思议解脱境界。<a id="a-AM"></a>非诸声闻独觉所测。<a id="a-AN"></a>又舍利子。<a id="a-AO"></a>若住如是不可思议解脱菩萨。<a id="a-AP"></a>或诸有情宜见生死多时相续而令调伏。<a id="a-AQ"></a>或诸有情宜见生死少时相续而令调伏。<a id="a-AR"></a>能以神力随彼所宜。<a id="a-AS"></a>或延七日以为一劫。<a id="a-AT"></a>令彼有情谓经一劫。<a id="a-AU"></a>或促一劫以为七日。<a id="a-AV"></a>令彼有情谓经七日。<a id="a-AW"></a>各随所见而令调伏。<a id="a-AX"></a>虽现如是神通作用。<a id="a-AY"></a>而不令彼所化有情觉知如是时分延促。<a id="a-AZ"></a>唯令所余睹神通力调伏之者觉知延促。<a id="a-Aa"></a>如是安住不可思议解脱菩萨。<a id="a-Ab"></a>方便善巧智力所入。<a id="a-Ac"></a>不可思议解脱境界非诸声闻独觉所测。<a id="a-Ad"></a>又舍利子。<a id="a-Ae"></a>若住如是不可思议解脱菩萨。<a id="a-Af"></a>能以神力。<a id="a-Ag"></a>集一切佛功德庄严清净世界。<a id="a-Ah"></a>置一佛土示诸有情。<a id="a-Ai"></a>又以神力。<a id="a-Aj"></a>取一佛土一切有情置之右掌。<a id="a-Ak"></a>乘意势通遍到十方。<a id="a-Al"></a>普示一切诸佛国土。<a id="a-Am"></a>虽到十方一切佛土。<a id="a-An"></a>住一佛国而不移转。<a id="a-Ao"></a>又以神力。<a id="a-Ap"></a>从一毛孔现出一切上妙供具。<a id="a-Aq"></a>遍历十方一切世界。<a id="a-Ar"></a>供养诸佛菩萨声闻。<a id="a-As"></a>又以神力。<a id="a-At"></a>于一毛孔普现十方一切世界所有日月星辰色像。<a id="a-Au"></a>又以神力。<a id="a-Av"></a>乃至十方一切世界大风轮等。<a id="a-Aw"></a>吸置口中而身无损。<a id="a-Ax"></a>一切世界草木丛林。<a id="a-Ay"></a>虽遇此风竟无摇动。<a id="a-Az"></a>又以神力。<a id="a-B0"></a>十方世界所有佛土劫尽烧时。<a id="a-B1"></a>总一切火内置腹中。<a id="a-B2"></a>虽此火势炽焰不息。<a id="a-B3"></a>而于其身都无损害。<a id="a-B4"></a>又以神力。<a id="a-B5"></a>过于下方无量俱胝殑伽沙等诸佛世界。<a id="a-B6"></a>举一佛土掷置上方。<a id="a-B7"></a>过于俱胝殑伽沙等诸佛世界一佛土中。<a id="a-B8"></a>如以针锋举小枣叶。<a id="a-B9"></a>掷置余方都无所损。<a id="a-BA"></a>虽现如是神通作用。<a id="a-BB"></a>而无缘者不见不知。<a id="a-BC"></a>于诸有情竟无恼害。<a id="a-BD"></a>唯令一切睹神通力调伏之者便见是事。<a id="a-BE"></a>如是安住不可思议解脱菩萨。<a id="a-BF"></a>方便善巧智力所入。<a id="a-BG"></a>不可思议解脱境界。<a id="a-BH"></a>非诸声闻独觉所测。<a id="a-BI"></a>又舍利子。<a id="a-BJ"></a>若住如是不可思议解脱菩萨。<a id="a-BK"></a>能以神力。<a id="a-BL"></a>现作佛身种种色像。<a id="a-BM"></a>或现独觉及诸声闻种种色像。<a id="a-BN"></a>或现菩萨种种色像。<a id="a-BO"></a>诸相随好具足庄严。<a id="a-BP"></a>或复现作梵王帝释四大天王转轮王等一切有情种种色像。<a id="a-BQ"></a>或以神力。<a id="a-BR"></a>变诸有情令作佛身及诸菩萨声闻独觉释梵护世转轮王等种种色像。<a id="a-BS"></a>或以神力。<a id="a-BT"></a>转变十方一切有情上中下品音声差别。<a id="a-BU"></a>皆作佛声第一微妙。<a id="a-BV"></a>从此佛声演出无常苦空无我究竟涅槃寂静义等言词差别。<a id="a-BW"></a>乃至一切诸佛菩萨声闻独觉。<a id="a-BX"></a>说法音声皆于中出。<a id="a-BY"></a>乃至十方诸佛说法。<a id="a-BZ"></a>所有一切名句文身音声差别。<a id="a-Ba"></a>皆从如是佛声中出。<a id="a-Bb"></a>普令一切有情得闻。<a id="a-Bc"></a>随乘差别悉皆调伏。<a id="a-Bd"></a>或以神力。<a id="a-Be"></a>普于十方随诸有情言音差别。<a id="a-Bf"></a>如其所应出种种声演说妙法。<a id="a-Bg"></a>令诸有情各得利益。<a id="a-Bh"></a>唯舍利子。<a id="a-Bi"></a>我今略说安住如是不可思议解脱菩萨。<a id="a-Bj"></a>方便善巧智力所入。<a id="a-Bk"></a>不可思议解脱境界。<a id="a-Bl"></a>若我广说。<a id="a-Bm"></a>或经一劫或一劫余。<a id="a-Bn"></a>或复过此。<a id="a-Bo"></a>智慧辩才终不可尽。<a id="a-Bp"></a>如我智慧辩才无尽。<a id="a-Bq"></a>安住如是不可思议解脱菩萨。<a id="a-Br"></a>方便善巧智力所入。<a id="a-Bs"></a>不可思议解脱境界亦不可尽。<a id="a-Bt"></a>以无量故。<a id="a-Bu"></a>尔时尊者大迦葉波。<a id="a-Bv"></a>闻说安住不可思议解脱菩萨不可思议解脱神力。<a id="a-Bw"></a>叹未曾有。<a id="a-Bx"></a>便语尊者舍利子言。<a id="a-By"></a>譬如有人对生盲者。<a id="a-Bz"></a>虽现种种差别色像。<a id="a-C0"></a>而彼盲者都不能见。<a id="a-C1"></a>如是一切声闻独觉。<a id="a-C2"></a>皆若生盲无殊胜眼。<a id="a-C3"></a>闻说安住不可思议解脱菩萨所现难思解脱神力乃至一事亦不能了。<a id="a-C4"></a>谁有智者男子女人。<a id="a-C5"></a>闻说如是不可思议解脱神力。<a id="a-C6"></a>不发无上正等觉心。<a id="a-C7"></a>我等今者。<a id="a-C8"></a>于此大乘如燋败种永绝其根复何所作。<a id="a-C9"></a>我等一切声闻独觉。<a id="a-CA"></a>闻说如是不思议解脱神力。<a id="a-CB"></a>皆应号泣声震三千大千世界。<a id="a-CC"></a>一切菩萨闻说如是不可思议解脱神力。<a id="a-CD"></a>皆应欣庆顶戴受持。<a id="a-CE"></a>如王太子受灌顶位生长坚固信解势力。<a id="a-CF"></a>若有菩萨闻说如是不可思议解脱神力。<a id="a-CG"></a>坚固信解。<a id="a-CH"></a>一切魔王及诸魔众。<a id="a-CI"></a>于此菩萨无所能为。<a id="a-CJ"></a>当于尊者大迦葉波说是语时。<a id="a-CK"></a>众中三万二千天子皆发无上正等觉心。</p>
  <p id="aCL">时无垢称即语尊者迦葉波言。<a id="a-CM"></a>十方无量无数世界作魔王者。<a id="a-CN"></a>多是安住不可思议解脱菩萨。<a id="a-CO"></a>方便善巧现作魔王。<a id="a-CP"></a>为欲成熟诸有情故。<a id="a-CQ"></a>大迦葉波。<a id="a-CR"></a>十方无量无数世界一切菩萨。<a id="a-CS"></a>诸有来求手足耳鼻头目髓脑血肉筋骨一切支体妻妾男女奴婢亲属。<a id="a-CT"></a>村城聚落国邑王都四大洲等。<a id="a-CU"></a>种种王位财谷珍宝。<a id="a-CV"></a>金银真珠珊瑚螺贝吠琉璃等诸庄严具。<a id="a-CW"></a>房舍床座衣服饮食。<a id="a-CX"></a>汤药资产象马辇舆。<a id="a-CY"></a>大小诸船器仗军众。<a id="a-CZ"></a>如是一切逼迫菩萨而求乞者。<a id="a-Ca"></a>多是安住不可思议解脱菩萨。<a id="a-Cb"></a>以巧方便现为斯事试验菩萨。<a id="a-Cc"></a>令其了知意乐坚固。<a id="a-Cd"></a>所以者何。<a id="a-Ce"></a>增上勇猛诸大菩萨。<a id="a-Cf"></a>为欲饶益诸有情故。<a id="a-Cg"></a>示现如是难为大事。<a id="a-Ch"></a>凡夫下劣无复势力。<a id="a-Ci"></a>不能如是逼迫菩萨为此乞求。<a id="a-Cj"></a>大迦葉波。<a id="a-Ck"></a>譬如萤火终无威力映蔽日轮。<a id="a-Cl"></a>如是凡夫及下劣位。<a id="a-Cm"></a>无复势力逼迫菩萨为此乞求。<a id="a-Cn"></a>大迦葉波。<a id="a-Co"></a>譬如龙象现威斗战非驴所堪。<a id="a-Cp"></a>唯有龙象能与龙象为斯战诤。<a id="a-Cq"></a>如是凡夫及下劣位。<a id="a-Cr"></a>无有势力逼迫菩萨。<a id="a-Cs"></a>唯有菩萨。<a id="a-Ct"></a>能与菩萨共相逼迫。<a id="a-Cu"></a>是名安住不可思议解脱菩萨方便善巧智力所入不可思议解脱境界。<a id="a-Cv"></a>说此法时。<a id="a-Cw"></a>八千菩萨。<a id="a-Cx"></a>得入菩萨方便善巧智力所入不可思议解脱境界。</p>
 </body>
</html>