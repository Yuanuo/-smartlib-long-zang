<!doctype html>
<html id="z3IBTh2My" data-ver="792">
 <head>
  <meta charset="utf-8">
  <meta author="玄奘">
  <meta library="龙藏">
  <meta catalog="大乘五大部外重译经">
  <meta period="唐">
 </head>
 <body>
  <h1 id="a1">说无垢称经卷第五</h1>
  <h2 id="a2">香台佛品第十</h2>
  <p id="a3">时舍利子作是思惟。<a id="a-4"></a>食时将至。<a id="a-5"></a>此摩诃萨说法未起。<a id="a-6"></a>我等声闻及诸菩萨。<a id="a-7"></a>当于何食。<a id="a-8"></a>时无垢称知彼思惟便告之曰。<a id="a-9"></a>大德。<a id="a-A"></a>如来为诸声闻说八解脱。<a id="a-B"></a>仁者已住。<a id="a-C"></a>勿以财食染污其心而闻正法。<a id="a-D"></a>若欲食者且待须臾。<a id="a-E"></a>当令皆得未曾有食。</p>
  <p id="aF">时无垢称便入如是微妙寂定。<a id="a-G"></a>发起如是殊胜神通。<a id="a-H"></a>示诸菩萨大声闻众。<a id="a-I"></a>上方界分去此佛土。<a id="a-J"></a>过四十二殑伽沙等诸佛世界。<a id="a-K"></a>有佛世界名一切妙香。<a id="a-L"></a>其中有佛号最上香台。<a id="a-M"></a>今现在彼安隐住持。<a id="a-N"></a>彼世界中有妙香气。<a id="a-O"></a>比余十方一切佛土人天之香。<a id="a-P"></a>最为第一。<a id="a-Q"></a>彼有诸树皆出妙香。<a id="a-R"></a>普薰方域一切周满。<a id="a-S"></a>彼中无有二乘之名。<a id="a-T"></a>唯有清净大菩萨众。<a id="a-U"></a>而彼如来为其说法。<a id="a-V"></a>彼世界中一切台观宫殿经行园林衣服。<a id="a-W"></a>皆是种种妙香所成。<a id="a-X"></a>彼佛世尊及菩萨众。<a id="a-Y"></a>所食香气微妙第一。<a id="a-Z"></a>普薰十方无量佛土。<a id="a-a"></a>时彼如来与诸菩萨方共坐食。<a id="a-b"></a>彼有天子名曰香严。<a id="a-c"></a>已于大乘深心发趣。<a id="a-d"></a>供养承事彼土如来及诸菩萨。<a id="a-e"></a>时此大众一切皆睹彼界如来与诸菩萨方共坐食如是等事。</p>
  <p id="af">时无垢称遍告一切菩萨众言。<a id="a-g"></a>汝等大士。<a id="a-h"></a>谁能往彼取妙香食。<a id="a-i"></a>以妙吉祥威神力故。<a id="a-j"></a>诸菩萨众咸皆默然。<a id="a-k"></a>时无垢称告妙吉祥。<a id="a-l"></a>汝今云何于此大众。<a id="a-m"></a>而不加护令其乃尔。<a id="a-n"></a>妙吉祥言。<a id="a-o"></a>居士。<a id="a-p"></a>汝今不应轻毁诸菩萨众。<a id="a-q"></a>如佛所言勿轻未学。</p>
  <p id="ar">时无垢称。<a id="a-s"></a>不起于床居众会前化作菩萨。<a id="a-t"></a>身真金色相好庄严。<a id="a-u"></a>威德光明蔽于众会而告之曰。<a id="a-v"></a>汝善男子。<a id="a-w"></a>宜往上方去此佛土过四十二殑伽沙等诸佛世界。<a id="a-x"></a>有佛世界名一切妙香。<a id="a-y"></a>其中有佛号最上香台。<a id="a-z"></a>与诸菩萨方共坐食。<a id="a-10"></a>汝往到彼顶礼佛足。<a id="a-11"></a>应作是言。<a id="a-12"></a>于此下方有无垢称。<a id="a-13"></a>稽首双足敬问世尊。<a id="a-14"></a>少病少恼起居轻利。<a id="a-15"></a>气力康和安乐住不。<a id="a-16"></a>遥心右绕多百千匝。<a id="a-17"></a>顶礼双足作如是言。<a id="a-18"></a>愿得世尊所食之余。<a id="a-19"></a>当于下方堪忍世界施作佛事。<a id="a-1A"></a>令此下劣欲乐有情当欣大慧。<a id="a-1B"></a>亦使如来无量功德名称普闻。</p>
  <p id="a1C">时化菩萨于众会前上升虚空。<a id="a-1D"></a>举众皆见。<a id="a-1E"></a>神通迅疾经须臾顷。<a id="a-1F"></a>便到一切妙香世界顶礼最上香台佛足。<a id="a-1G"></a>又闻其言。<a id="a-1H"></a>下方菩萨名无垢称。<a id="a-1I"></a>稽首双足。<a id="a-1J"></a>敬问世尊。<a id="a-1K"></a>少病少恼起居轻利。<a id="a-1L"></a>气力康和安乐住不。<a id="a-1M"></a>遥心右绕多百千匝。<a id="a-1N"></a>顶礼双足作如是言。<a id="a-1O"></a>愿得世尊所食之余。<a id="a-1P"></a>当于下方堪忍世界施作佛事。<a id="a-1Q"></a>令此下劣欲乐有情当欣大慧。<a id="a-1R"></a>亦使如来无量功德名称普闻。<a id="a-1S"></a>时彼上方菩萨众会。<a id="a-1T"></a>见化菩萨相好庄严威德光明微妙殊胜叹未曾有。<a id="a-1U"></a>今此大士从何处来。<a id="a-1V"></a>堪忍世界为在何所。<a id="a-1W"></a>云何名为下劣欲乐。<a id="a-1X"></a>寻问最上香台如来。<a id="a-1Y"></a>唯愿世尊为说斯事。<a id="a-1Z"></a>佛告之曰。<a id="a-1a"></a>诸善男子。<a id="a-1b"></a>于彼下方去此佛土过四十二殑伽沙等诸佛世界。<a id="a-1c"></a>有佛世界名曰堪忍。<a id="a-1d"></a>其中佛号释迦牟尼如来应正等觉。<a id="a-1e"></a>今现在彼安隐住持居五浊世。<a id="a-1f"></a>为诸下劣欲乐有情宣扬正法。<a id="a-1g"></a>彼有菩萨名无垢称。<a id="a-1h"></a>已得安住不可思议解脱法门。<a id="a-1i"></a>为诸菩萨开示妙法遣化菩萨来至此间。<a id="a-1j"></a>称扬我身功德名号。<a id="a-1k"></a>并赞此土众德庄严。<a id="a-1l"></a>令彼菩萨善根增进。<a id="a-1m"></a>彼菩萨众咸作是言。<a id="a-1n"></a>其德何如乃作是化。<a id="a-1o"></a>大神通力无畏若斯。<a id="a-1p"></a>彼佛告言。<a id="a-1q"></a>诸善男子。<a id="a-1r"></a>是大菩萨成就殊胜大功德法。<a id="a-1s"></a>一刹那顷。<a id="a-1t"></a>化作无量无边菩萨。<a id="a-1u"></a>遍于十方一切国土。<a id="a-1v"></a>皆遣其往施作佛事。<a id="a-1w"></a>利益安乐无量有情。</p>
  <p id="a1x">于是最上香台如来。<a id="a-1y"></a>以能流出众妙香器。<a id="a-1z"></a>盛诸妙香所薰之食。<a id="a-20"></a>授无垢称化菩萨手。<a id="a-21"></a>时彼佛土有九百万大菩萨僧。<a id="a-22"></a>同时举声请于彼佛。<a id="a-23"></a>我等欲与此化菩萨俱往下方堪忍世界。<a id="a-24"></a>瞻仰释迦牟尼如来。<a id="a-25"></a>礼敬供事听闻正法。<a id="a-26"></a>并欲瞻仰礼敬供事彼无垢称及诸菩萨。<a id="a-27"></a>唯愿世尊加护听许。<a id="a-28"></a>彼佛告曰。<a id="a-29"></a>诸善男子。<a id="a-2A"></a>汝便可往今正是时。<a id="a-2B"></a>汝等皆应自摄身香入堪忍界。<a id="a-2C"></a>勿令彼诸有情醉闷放逸。<a id="a-2D"></a>汝等皆应自隐色相入堪忍界。<a id="a-2E"></a>勿令彼诸菩萨心生愧耻。<a id="a-2F"></a>汝等于彼堪忍世界。<a id="a-2G"></a>勿生劣想而作障碍。<a id="a-2H"></a>所以者何。<a id="a-2I"></a>诸善男子。<a id="a-2J"></a>一切国土皆如虚空。<a id="a-2K"></a>诸佛世尊为欲成熟诸有情故。<a id="a-2L"></a>随诸有情所乐示现种种佛土。<a id="a-2M"></a>或染或净无决定相。<a id="a-2N"></a>而诸佛土实皆清净无有差别。</p>
  <p id="a2O">时化菩萨受满食器。<a id="a-2P"></a>与九百万诸菩萨僧。<a id="a-2Q"></a>承彼佛威神及无垢称力。<a id="a-2R"></a>于彼界没经须臾顷至于此土无垢称室欻然而现。<a id="a-2S"></a>时无垢称化九百万师子之座。<a id="a-2T"></a>微妙庄严与前所坐诸师子座都无有异。<a id="a-2U"></a>令诸菩萨皆坐其上。<a id="a-2V"></a>时化菩萨以满食器授无垢称。<a id="a-2W"></a>如是食器妙香普薰。<a id="a-2X"></a>广严大城及此三千大千世界。<a id="a-2Y"></a>无量无边妙香薰故。<a id="a-2Z"></a>一切世界香气芬馥。<a id="a-2a"></a>广严大城诸婆罗门长者居士人非人等。<a id="a-2b"></a>闻是香气得未曾有。<a id="a-2c"></a>惊叹无量身心踊悦。</p>
  <p id="a2d">时此城中离呫毗王名为月盖。<a id="a-2e"></a>与八万四千离呫毗种。<a id="a-2f"></a>种种庄严悉来入于无垢称室。<a id="a-2g"></a>见此室中诸菩萨众其数甚多诸师子座高广严饰。<a id="a-2h"></a>生大欢喜叹未曾有。<a id="a-2i"></a>礼诸菩萨及大声闻却住一面。<a id="a-2j"></a>时诸地神及虚空神。<a id="a-2k"></a>并欲色界诸天子众闻是妙香。<a id="a-2l"></a>各与眷属无量百千。<a id="a-2m"></a>悉来入于无垢称室。<a id="a-2n"></a>时无垢称便语尊者舍利子等诸大声闻。<a id="a-2o"></a>尊者可食如来所施甘露味食。<a id="a-2p"></a>如是食者大悲所薰。<a id="a-2q"></a>勿以少分下劣心行而食此食。<a id="a-2r"></a>若如是食定不能消。</p>
  <p id="a2s">时众会中有劣声闻。<a id="a-2t"></a>作如是念。<a id="a-2u"></a>此食甚少。<a id="a-2v"></a>云何充足如是大众。<a id="a-2w"></a>时化菩萨便告之言。<a id="a-2x"></a>勿以汝等自少福慧测量如来无量福慧。<a id="a-2y"></a>所以者何。<a id="a-2z"></a>四大海水乍可有竭。<a id="a-30"></a>是妙香食终无有尽。<a id="a-31"></a>假使无量大千世界。<a id="a-32"></a>一切有情一一抟食。<a id="a-33"></a>其食抟量等妙高山。<a id="a-34"></a>如是抟食。<a id="a-35"></a>或经一劫或一百劫犹不能尽。<a id="a-36"></a>所以者何。<a id="a-37"></a>如是食者。<a id="a-38"></a>是无尽戒定慧解脱解脱知见所生。<a id="a-39"></a>如来所食之余。<a id="a-3A"></a>无量三千大千世界一切有情。<a id="a-3B"></a>经百千劫食此香食终不能尽。<a id="a-3C"></a>于是大众皆食此食。<a id="a-3D"></a>悉得充满而尚有余。<a id="a-3E"></a>时诸声闻及诸菩萨。<a id="a-3F"></a>并人天等一切众会。<a id="a-3G"></a>食此食已其身安乐。<a id="a-3H"></a>譬如一切安乐庄严世界菩萨。<a id="a-3I"></a>一切安乐之所住持。<a id="a-3J"></a>身诸毛孔皆出妙香。<a id="a-3K"></a>譬如一切妙香世界众妙香树常出无量种种妙香。</p>
  <p id="a3L">时无垢称问彼上方诸来菩萨。<a id="a-3M"></a>汝等知不。<a id="a-3N"></a>彼土如来于其世界。<a id="a-3O"></a>为诸菩萨云何说法。<a id="a-3P"></a>彼诸菩萨咸共答言。<a id="a-3Q"></a>我土如来不为菩萨文词说法。<a id="a-3R"></a>但以妙香令诸菩萨皆悉调伏。<a id="a-3S"></a>彼诸菩萨各各安坐妙香树下。<a id="a-3T"></a>诸妙香树各各流出种种香气。<a id="a-3U"></a>彼诸菩萨闻斯妙香。<a id="a-3V"></a>便获一切德庄严定。<a id="a-3W"></a>获此定已即具一切菩萨功德。</p>
  <p id="a3X">时彼上方诸来菩萨问无垢称。<a id="a-3Y"></a>此土如来释迦牟尼。<a id="a-3Z"></a>为诸有情云何说法。<a id="a-3a"></a>无垢称曰。<a id="a-3b"></a>此土有情一切刚强极难调化。<a id="a-3c"></a>如来还以种种能伏刚强语言而调化之。<a id="a-3d"></a>云何名为种种能伏刚强语言。<a id="a-3e"></a>谓为宣说此是地狱趣。<a id="a-3f"></a>此是傍生趣。<a id="a-3g"></a>此是饿鬼趣。<a id="a-3h"></a>此是无暇生。<a id="a-3i"></a>此是诸根缺。<a id="a-3j"></a>此是身恶行是身恶行果。<a id="a-3k"></a>此是语恶行是语恶行果。<a id="a-3l"></a>此是意恶行是意恶行果。<a id="a-3m"></a>此是断生命是断生命果。<a id="a-3n"></a>此是不与取是不与取果。<a id="a-3o"></a>此是欲邪行是欲邪行果。<a id="a-3p"></a>此是虚诳语是虚诳语果。<a id="a-3q"></a>此是离间语是离间语果。<a id="a-3r"></a>此是粗恶语是粗恶语果。<a id="a-3s"></a>此是杂秽语是杂秽语果。<a id="a-3t"></a>此是贪欲是贪欲果。<a id="a-3u"></a>此是嗔恚是嗔恚果。<a id="a-3v"></a>此是邪见是邪见果。<a id="a-3w"></a>此是悭吝是悭吝果。<a id="a-3x"></a>此是毁戒是毁戒果。<a id="a-3y"></a>此是嗔恨是嗔恨果。<a id="a-3z"></a>此是懈怠是懈怠果。<a id="a-40"></a>此是心乱是心乱果。<a id="a-41"></a>此是愚痴是愚痴果。<a id="a-42"></a>此受所学此越所学。<a id="a-43"></a>此持别解脱此犯别解脱。<a id="a-44"></a>此是应作此非应作。<a id="a-45"></a>此是瑜伽此非瑜伽。<a id="a-46"></a>此是永断此非永断。<a id="a-47"></a>此是障碍此非障碍。<a id="a-48"></a>此是犯罪此是出罪。<a id="a-49"></a>此是杂染此是清净。<a id="a-4A"></a>此是正道此是邪道。<a id="a-4B"></a>此是善此是恶。<a id="a-4C"></a>此是世间此出世间。<a id="a-4D"></a>此是有罪此是无罪。<a id="a-4E"></a>此是有漏此是无漏。<a id="a-4F"></a>此是有为此是无为。<a id="a-4G"></a>此是功德此是过失。<a id="a-4H"></a>此是有苦此是无苦。<a id="a-4I"></a>此是有乐此是无乐。<a id="a-4J"></a>此可厌离此可欣乐。<a id="a-4K"></a>此可弃舍此可修习。<a id="a-4L"></a>此是生死此是涅槃。<a id="a-4M"></a>如是等法有无量门。<a id="a-4N"></a>此土有情其心刚强。<a id="a-4O"></a>如来说此种种法门。<a id="a-4P"></a>安住其心令其调伏。<a id="a-4Q"></a>譬如象马[怡-台+龍]悷不调加诸楚毒乃至彻骨然后调伏。<a id="a-4R"></a>如是此土刚强有情极难调化。<a id="a-4S"></a>如来方便以如是等苦切言词。<a id="a-4T"></a>殷勤诲喻然后调伏趣入正法。</p>
  <p id="a4U">时彼上方诸来菩萨。<a id="a-4V"></a>闻是说已得未曾有。<a id="a-4W"></a>皆作是言。<a id="a-4X"></a>甚奇世尊释迦牟尼。<a id="a-4Y"></a>能为难事。<a id="a-4Z"></a>隐覆无量尊贵功德。<a id="a-4a"></a>示现如是调伏方便。<a id="a-4b"></a>成熟下劣贫匮有情。<a id="a-4c"></a>以种种门调伏摄益。<a id="a-4d"></a>是诸菩萨居此佛土。<a id="a-4e"></a>亦能堪忍种种劳倦。<a id="a-4f"></a>成就最胜希有坚牢不可思议大悲精进。<a id="a-4g"></a>助扬如来无上正法。<a id="a-4h"></a>利乐如是难化有情。<a id="a-4i"></a>无垢称言。<a id="a-4j"></a>如是大士诚如所说。<a id="a-4k"></a>释迦如来能为难事。<a id="a-4l"></a>隐覆无量尊贵功德。<a id="a-4m"></a>不惮劬劳方便调伏如是刚强难化有情。<a id="a-4n"></a>诸菩萨众生此佛土。<a id="a-4o"></a>亦能堪忍种种劳倦。<a id="a-4p"></a>成就最胜希有坚牢不可思议大悲精进。<a id="a-4q"></a>助扬如来无上正法。<a id="a-4r"></a>利乐如是无量有情。<a id="a-4s"></a>大士当知。<a id="a-4t"></a>堪忍世界行菩萨行。<a id="a-4u"></a>饶益有情经于一生所得功德。<a id="a-4v"></a>多于一切妙香世界百千大劫行菩萨行饶益有情所得功德。<a id="a-4w"></a>所以者何。<a id="a-4x"></a>堪忍世界略有十种修集善法。<a id="a-4y"></a>余十方界清净佛土之所无有。<a id="a-4z"></a>何等为十。<a id="a-50"></a>一以惠施摄诸贫穷。<a id="a-51"></a>二以净戒摄诸毁禁。<a id="a-52"></a>三以忍辱摄诸嗔恚。<a id="a-53"></a>四以精进摄诸懈怠。<a id="a-54"></a>五以静虑摄诸乱意。<a id="a-55"></a>六以胜慧摄诸愚痴。<a id="a-56"></a>七以说除八无暇法普摄一切无暇有情。<a id="a-57"></a>八以宣说大乘正法普摄一切乐小法者。<a id="a-58"></a>九以种种殊胜善根普摄未种诸善根者。<a id="a-59"></a>十以无上四种摄法恒常成熟一切有情。<a id="a-5A"></a>是为十种修集善法。<a id="a-5B"></a>此堪忍界悉皆具足。<a id="a-5C"></a>余十方界清净佛土之所无有。<a id="a-5D"></a>时彼佛土诸来菩萨。<a id="a-5E"></a>复作是言。<a id="a-5F"></a>堪忍世界诸菩萨众。<a id="a-5G"></a>成就几法无毁无伤。<a id="a-5H"></a>从此命终生余净土。<a id="a-5I"></a>无垢称言。<a id="a-5J"></a>堪忍世界诸菩萨众。<a id="a-5K"></a>成就八法无毁无伤。<a id="a-5L"></a>从此命终生余净土。<a id="a-5M"></a>何等为八。<a id="a-5N"></a>一者菩萨如是思惟。<a id="a-5O"></a>我于有情应作善事。<a id="a-5P"></a>不应于彼希望善报。<a id="a-5Q"></a>二者菩萨如是思惟。<a id="a-5R"></a>我应代彼一切有情受诸苦恼。<a id="a-5S"></a>我之所有一切善根悉回施与。<a id="a-5T"></a>三者菩萨如是思惟。<a id="a-5U"></a>我应于彼一切有情其心平等心无挂碍。<a id="a-5V"></a>四者菩萨如是思惟。<a id="a-5W"></a>我应于彼一切有情摧伏憍慢敬爱如佛。<a id="a-5X"></a>五者菩萨信解增上。<a id="a-5Y"></a>于未听受甚深经典。<a id="a-5Z"></a>暂得听闻无疑无谤。<a id="a-5a"></a>六者菩萨于他利养无嫉妒心。<a id="a-5b"></a>于己利养不生憍慢。<a id="a-5c"></a>七者菩萨调伏自心。<a id="a-5d"></a>常省己过不讥他犯。<a id="a-5e"></a>八者菩萨恒无放逸于诸善法常乐寻求精进修行菩提分法。<a id="a-5f"></a>堪忍世界诸菩萨众。<a id="a-5g"></a>若具成就如是八法无毁无伤。<a id="a-5h"></a>从此命终生余净土。</p>
  <p id="a5i">其无垢称。<a id="a-5j"></a>与妙吉祥诸菩萨等。<a id="a-5k"></a>于大众中宣说种种微妙法时。<a id="a-5l"></a>百千众生同发无上正等觉心。<a id="a-5m"></a>十千菩萨悉皆证得无生法忍。</p>
  <p data-pb></p>
  <h2 id="a5n">菩萨行品第十一</h2>
  <p id="a5o">佛时犹在庵罗卫林为众说法。<a id="a-5p"></a>于众会处。<a id="a-5q"></a>其地欻然广博严净。<a id="a-5r"></a>一切大众皆现金色。<a id="a-5s"></a>时阿难陀即便白佛。<a id="a-5t"></a>世尊。<a id="a-5u"></a>此是谁之前相。<a id="a-5v"></a>于众会中欻然如是广博严净。<a id="a-5w"></a>一切大众皆现金色。<a id="a-5x"></a>佛告具寿阿难陀曰。<a id="a-5y"></a>是无垢称与妙吉祥。<a id="a-5z"></a>将诸大众恭敬围绕。<a id="a-60"></a>发意欲来赴斯众会现此前相。<a id="a-61"></a>时无垢称语妙吉祥。<a id="a-62"></a>我等今应与诸大士诣如来所顶礼供事瞻仰世尊听受妙法。<a id="a-63"></a>妙吉祥曰。<a id="a-64"></a>今正是时可同行矣。<a id="a-65"></a>时无垢称现神通力。<a id="a-66"></a>令诸大众不起本处并师子座住右掌中。<a id="a-67"></a>往诣佛所到已置地。<a id="a-68"></a>恭敬顶礼世尊双足。<a id="a-69"></a>右绕七匝却住一面。<a id="a-6A"></a>向佛合掌俨然而立。<a id="a-6B"></a>诸大菩萨下师子座。<a id="a-6C"></a>恭敬顶礼世尊双足。<a id="a-6D"></a>右绕三匝却住一面。<a id="a-6E"></a>向佛合掌俨然而立。<a id="a-6F"></a>诸大声闻释梵护世四天王等亦皆避座。<a id="a-6G"></a>恭敬顶礼世尊双足。<a id="a-6H"></a>却住一面向佛合掌俨然而立。<a id="a-6I"></a>于是世尊如法慰问诸菩萨等一切大众。<a id="a-6J"></a>作是告言。<a id="a-6K"></a>汝等大士。<a id="a-6L"></a>随其所应各复本座。<a id="a-6M"></a>时诸大众蒙佛教敕。<a id="a-6N"></a>各还本座恭敬而坐。</p>
  <p id="a6O">尔时世尊告舍利子。<a id="a-6P"></a>汝见最胜菩萨大士自在神力之所为乎。<a id="a-6Q"></a>舍利子言。<a id="a-6R"></a>唯然已见。<a id="a-6S"></a>世尊复问。<a id="a-6T"></a>汝起何想。<a id="a-6U"></a>舍利子言。<a id="a-6V"></a>起难思想。<a id="a-6W"></a>我见大士不可思议。<a id="a-6X"></a>于其作用神力功德。<a id="a-6Y"></a>不能算数不能思惟。<a id="a-6Z"></a>不能称量不能述叹。<a id="a-6a"></a>时阿难陀即便白佛。<a id="a-6b"></a>今所闻香昔来未有。<a id="a-6c"></a>如是香者为是谁香。<a id="a-6d"></a>佛告之言。<a id="a-6e"></a>是诸菩萨毛孔所出。<a id="a-6f"></a>时舍利子语阿难陀。<a id="a-6g"></a>我等毛孔亦出是香。<a id="a-6h"></a>阿难陀曰。<a id="a-6i"></a>如是妙香仁等身内何缘而有。<a id="a-6j"></a>舍利子言。<a id="a-6k"></a>是无垢称自在神力。<a id="a-6l"></a>遣化菩萨往至上方最上香台如来佛土。<a id="a-6m"></a>请得彼佛所食之余。<a id="a-6n"></a>来至室中供诸大众。<a id="a-6o"></a>其间所有食此食者。<a id="a-6p"></a>一切毛孔皆出是香。<a id="a-6q"></a>时阿难陀问无垢称。<a id="a-6r"></a>是妙香气当住久如。<a id="a-6s"></a>无垢称言。<a id="a-6t"></a>乃至此食未皆消尽。<a id="a-6u"></a>其香犹住。<a id="a-6v"></a>阿难陀曰。<a id="a-6w"></a>如是所食其经久如当皆消尽。<a id="a-6x"></a>无垢称言。<a id="a-6y"></a>此食势分七日七夜住在身中。<a id="a-6z"></a>过是已后乃可渐消。<a id="a-70"></a>虽久未消而不为患。<a id="a-71"></a>具寿当知。<a id="a-72"></a>诸声闻乘未入正性离生位者。<a id="a-73"></a>若食此食。<a id="a-74"></a>要入正性离生位已然后乃消。<a id="a-75"></a>未离欲者。<a id="a-76"></a>若食此食。<a id="a-77"></a>要得离欲然后乃消。<a id="a-78"></a>未解脱者。<a id="a-79"></a>若食此食。<a id="a-7A"></a>要心解脱然后乃消。<a id="a-7B"></a>诸有大乘菩萨种性未发无上菩提心者。<a id="a-7C"></a>若食此食。<a id="a-7D"></a>要发无上菩提心已然后乃消。<a id="a-7E"></a>已发无上菩提心者。<a id="a-7F"></a>若食此食。<a id="a-7G"></a>要当证得无生法忍然后乃消。<a id="a-7H"></a>其已证得无生忍者若食此食。<a id="a-7I"></a>要当安住不退转位然后乃消。<a id="a-7J"></a>其已安住不退位者。<a id="a-7K"></a>若食此食。<a id="a-7L"></a>要当安住一生系位然后乃消。<a id="a-7M"></a>具寿当知。<a id="a-7N"></a>譬如世间有大药王名最上味。<a id="a-7O"></a>若有众生遇遭诸毒遍满身者与令服之。<a id="a-7P"></a>乃至诸毒未皆除灭。<a id="a-7Q"></a>是大药王犹未消尽。<a id="a-7R"></a>诸毒灭已然后乃消。<a id="a-7S"></a>食此食者亦复如是。<a id="a-7T"></a>乃至一切烦恼诸毒未皆除灭。<a id="a-7U"></a>如是所食犹未消尽。<a id="a-7V"></a>烦恼灭已然后乃消。<a id="a-7W"></a>阿难陀言。<a id="a-7X"></a>不可思议。<a id="a-7Y"></a>如是大士所致香食。<a id="a-7Z"></a>能为众生作诸佛事。<a id="a-7a"></a>佛即告言。<a id="a-7b"></a>如是如是。<a id="a-7c"></a>如汝所说不可思议。<a id="a-7d"></a>此无垢称所致香食。<a id="a-7e"></a>能为众生作诸佛事。</p>
  <p id="a7f">尔时佛复告阿难陀。<a id="a-7g"></a>如无垢称所致香食。<a id="a-7h"></a>能为众生作诸佛事。<a id="a-7i"></a>如是于余十方世界。<a id="a-7j"></a>或有佛土以诸光明而作佛事。<a id="a-7k"></a>或有佛土以菩提树而作佛事。<a id="a-7l"></a>或有佛土以诸菩萨而作佛事。<a id="a-7m"></a>或有佛土以见如来色身相好。<a id="a-7n"></a>而作佛事。<a id="a-7o"></a>或有佛土以诸化人而作佛事。<a id="a-7p"></a>或有佛土以诸衣服而作佛事。<a id="a-7q"></a>或有佛土以诸卧具而作佛事。<a id="a-7r"></a>或有佛土以诸饮食而作佛事。<a id="a-7s"></a>或有佛土以诸园林而作佛事。<a id="a-7t"></a>或有佛土以诸台观而作佛事。<a id="a-7u"></a>或有佛土以其虚空而作佛事。<a id="a-7v"></a>所以者何。<a id="a-7w"></a>由诸有情因此方便而得调伏。<a id="a-7x"></a>或有佛土为诸有情种种文词。<a id="a-7y"></a>宣说幻梦光影水月响声阳焰镜像浮云健达缚城帝网等喻而作佛事。<a id="a-7z"></a>或有佛土以其音声语言文字。<a id="a-80"></a>宣说种种诸法性相而作佛事。<a id="a-81"></a>或有佛土清净寂寞无言无说。<a id="a-82"></a>无诃无赞无所推求。<a id="a-83"></a>无有戏论无表无示。<a id="a-84"></a>所化有情因斯寂寞。<a id="a-85"></a>自然证入诸法性相而作佛事。<a id="a-86"></a>如是当知。<a id="a-87"></a>十方世界诸佛国土其数无边。<a id="a-88"></a>所作佛事亦无数量。<a id="a-89"></a>以要言之。<a id="a-8A"></a>诸佛所有威仪进止受用施为。<a id="a-8B"></a>皆令所化有情调伏。<a id="a-8C"></a>是故一切皆名佛事。<a id="a-8D"></a>又诸世间所有四魔八万四千诸烦恼门。<a id="a-8E"></a>有情之类为其所恼。<a id="a-8F"></a>一切如来即以此法。<a id="a-8G"></a>为诸众生而作佛事。<a id="a-8H"></a>汝今当知。<a id="a-8I"></a>如是法门名为悟入一切佛法。<a id="a-8J"></a>若诸菩萨入此法门。<a id="a-8K"></a>虽见一切成就无量广大功德严净佛土不生喜贪。<a id="a-8L"></a>虽见一切无诸功德杂秽佛土不生忧恚。<a id="a-8M"></a>于诸佛所发生上品信乐恭敬叹未曾有。<a id="a-8N"></a>诸佛世尊一切功德平等圆满。<a id="a-8O"></a>得一切法究竟真实平等性故。<a id="a-8P"></a>为欲成熟差别有情。<a id="a-8Q"></a>示现种种差别佛土。<a id="a-8R"></a>汝今当知。<a id="a-8S"></a>如诸佛土虽所依地胜劣不同。<a id="a-8T"></a>而上虚空都无差别。<a id="a-8U"></a>如是当知。<a id="a-8V"></a>诸佛世尊为欲成熟诸有情故。<a id="a-8W"></a>虽现种种色身不同而无障碍。<a id="a-8X"></a>福德智慧究竟圆满都无差别。</p>
  <p id="a8Y">汝今当知。<a id="a-8Z"></a>一切如来悉皆平等。<a id="a-8a"></a>所谓最上周圆无极形色威光。<a id="a-8b"></a>诸相随好族姓尊贵。<a id="a-8c"></a>清净尸罗定慧解脱解脱知见。<a id="a-8d"></a>诸力无畏不共佛法。<a id="a-8e"></a>大慈大悲大喜大舍利益安乐。<a id="a-8f"></a>威仪所行正行寿量。<a id="a-8g"></a>说法度脱成熟有情。<a id="a-8h"></a>清净佛土。<a id="a-8i"></a>悉皆平等。<a id="a-8j"></a>以诸如来一切佛法悉皆平等。<a id="a-8k"></a>最上周圆究竟无尽。<a id="a-8l"></a>是故皆同名正等觉。<a id="a-8m"></a>名为如来。<a id="a-8n"></a>名为佛陀。<a id="a-8o"></a>汝今当知。<a id="a-8p"></a>设令我欲分别广说此三句义。<a id="a-8q"></a>汝经劫住无间听受。<a id="a-8r"></a>穷其寿量亦不能尽。<a id="a-8s"></a>假使三千大千世界有情之类。<a id="a-8t"></a>皆如阿难得念总持多闻第一。<a id="a-8u"></a>咸经劫住无间听受。<a id="a-8v"></a>穷其寿量亦不能尽。<a id="a-8w"></a>此正等觉如来佛陀三句妙义。<a id="a-8x"></a>无能究竟宣扬决择。<a id="a-8y"></a>唯除诸佛。<a id="a-8z"></a>如是当知。<a id="a-90"></a>诸佛菩提功德无量。<a id="a-91"></a>无滞妙辩不可思议。<a id="a-92"></a>说是语已。<a id="a-93"></a>时阿难陀白言。<a id="a-94"></a>世尊。<a id="a-95"></a>我从今去不敢自称得念总持多闻第一。<a id="a-96"></a>佛便告曰。<a id="a-97"></a>汝今不应心生退屈。<a id="a-98"></a>所以者何。<a id="a-99"></a>我自昔来但说汝于声闻众中得念总持多闻第一。<a id="a-9A"></a>非于菩萨。<a id="a-9B"></a>汝今且止。<a id="a-9C"></a>其有智者不应测量诸菩萨事。<a id="a-9D"></a>汝今当知。<a id="a-9E"></a>一切大海源底深浅犹可测量。<a id="a-9F"></a>菩萨智慧念定总持辩才大海无能测者。<a id="a-9G"></a>汝等声闻置诸菩萨所行境界不应思惟。<a id="a-9H"></a>于一食顷是无垢称示现变化所作神通。<a id="a-9I"></a>一切声闻及诸独觉。<a id="a-9J"></a>百千大劫示现变化神力所作。<a id="a-9K"></a>亦不能及时彼上方诸来菩萨。<a id="a-9L"></a>皆起礼拜释迦牟尼。<a id="a-9M"></a>合掌恭敬白言。<a id="a-9N"></a>世尊。<a id="a-9O"></a>我等初来见此佛土种种杂秽生下劣想。<a id="a-9P"></a>今皆悔愧舍离是心。<a id="a-9Q"></a>所以者何。<a id="a-9R"></a>诸佛境界方便善巧不可思议。<a id="a-9S"></a>为欲成熟诸有情故。<a id="a-9T"></a>如如有情所乐差别。<a id="a-9U"></a>如是如是示现佛土。<a id="a-9V"></a>唯然世尊。<a id="a-9W"></a>愿赐少法当还一切妙香世界。<a id="a-9X"></a>由此法故常念如来。<a id="a-9Y"></a>说是语已。<a id="a-9Z"></a>世尊告彼诸来菩萨言。<a id="a-9a"></a>善男子。<a id="a-9b"></a>有诸菩萨解脱法门。<a id="a-9c"></a>名有尽无尽。<a id="a-9d"></a>汝今敬受当勤修学。<a id="a-9e"></a>云何名为有尽无尽。<a id="a-9f"></a>言有尽者。<a id="a-9g"></a>即是有为有生灭法。<a id="a-9h"></a>言无尽者。<a id="a-9i"></a>即是无为无生灭法。<a id="a-9j"></a>菩萨不应尽其有为。<a id="a-9k"></a>亦复不应住于无为。<a id="a-9l"></a>云何菩萨不尽有为。<a id="a-9m"></a>谓诸菩萨不弃大慈不舍大悲。<a id="a-9n"></a>曾所生起增上意乐。<a id="a-9o"></a>一切智心系念宝重而不暂忘。<a id="a-9p"></a>成熟有情常无厌倦。<a id="a-9q"></a>于四摄事恒不弃舍。<a id="a-9r"></a>护持正法不惜身命。<a id="a-9s"></a>求习诸善终无厌足。<a id="a-9t"></a>常乐安立回向善巧。<a id="a-9u"></a>询求正法曾无懈倦。<a id="a-9v"></a>敷演法教不作师倦。<a id="a-9w"></a>常欣瞻仰供事诸佛。<a id="a-9x"></a>故受生死而无怖畏。<a id="a-9y"></a>虽遇兴衰而无欣戚。<a id="a-9z"></a>于诸未学终不轻陵。<a id="a-A0"></a>于已学者敬爱如佛。<a id="a-A1"></a>于烦恼杂能如理思。<a id="a-A2"></a>于远离乐能不耽染。<a id="a-A3"></a>于己乐事曾无味着。<a id="a-A4"></a>于他乐事深心随喜。<a id="a-A5"></a>于所修习静虑解脱等持等至。<a id="a-A6"></a>如地狱想而不味着。<a id="a-A7"></a>于所游历界趣生死。<a id="a-A8"></a>如宫苑想而不厌离。<a id="a-A9"></a>于乞求者生善友想。<a id="a-AA"></a>舍诸所有皆无顾吝于一切智起回向想。<a id="a-AB"></a>于诸毁禁起救护想。<a id="a-AC"></a>于波罗蜜多如父母想。<a id="a-AD"></a>速令圆满。<a id="a-AE"></a>于菩提分法如翼从想。<a id="a-AF"></a>不令究竟。<a id="a-AG"></a>于诸善法常勤修习。<a id="a-AH"></a>于诸佛土恒乐庄严。<a id="a-AI"></a>于他佛土深心欣赞。<a id="a-AJ"></a>于自佛土能速成就。<a id="a-AK"></a>为诸相好圆满庄严。<a id="a-AL"></a>修行清净无碍大施。<a id="a-AM"></a>为身语心严饰清净。<a id="a-AN"></a>远离一切犯戒恶法。<a id="a-AO"></a>为令身心坚固堪忍。<a id="a-AP"></a>远离一切忿恨烦恼。<a id="a-AQ"></a>为令所修速得究竟。<a id="a-AR"></a>经劫无数生死流转。<a id="a-AS"></a>为令自心勇猛坚住。<a id="a-AT"></a>听佛无量功德不倦。<a id="a-AU"></a>为欲永害烦恼怨敌。<a id="a-AV"></a>方便修治般若刀杖。<a id="a-AW"></a>为欲荷诸有情重担。<a id="a-AX"></a>于蕴界处求遍了知。<a id="a-AY"></a>为欲摧伏一切魔军。<a id="a-AZ"></a>炽然精进曾无懈怠。<a id="a-Aa"></a>为欲护持无上正法。<a id="a-Ab"></a>离慢勤求善巧化智。<a id="a-Ac"></a>为诸世间爱重受化。<a id="a-Ad"></a>常乐习行少欲知足。<a id="a-Ae"></a>于诸世法恒无杂染。<a id="a-Af"></a>而能随顺一切世间。<a id="a-Ag"></a>于诸威仪恒无毁坏。<a id="a-Ah"></a>而能示现一切所作。<a id="a-Ai"></a>发生种种神通妙慧。<a id="a-Aj"></a>利益安乐一切有情。<a id="a-Ak"></a>受持一切所闻正法。<a id="a-Al"></a>为起妙智正念总持。<a id="a-Am"></a>发生诸根胜劣妙智。<a id="a-An"></a>为断一切有情疑惑。<a id="a-Ao"></a>证得种种无碍辩才。<a id="a-Ap"></a>敷演正法常无拥滞。<a id="a-Aq"></a>为受人天殊胜喜乐。<a id="a-Ar"></a>勤修清净十善业道。<a id="a-As"></a>为正开发梵天道路。<a id="a-At"></a>勤进修行四无量智。<a id="a-Au"></a>为得诸佛上妙音声。<a id="a-Av"></a>劝请说法随喜赞善。<a id="a-Aw"></a>为得诸佛上妙威仪。<a id="a-Ax"></a>常修殊胜寂静三业。<a id="a-Ay"></a>为令所修念念增胜。<a id="a-Az"></a>于一切法心无染滞。<a id="a-B0"></a>为善调御诸菩萨僧。<a id="a-B1"></a>常以大乘劝众生学。<a id="a-B2"></a>为不失坏所有功德。<a id="a-B3"></a>于一切时常无放逸。<a id="a-B4"></a>为诸善根展转增进。<a id="a-B5"></a>常乐修治种种大愿。<a id="a-B6"></a>为欲庄严一切佛土。<a id="a-B7"></a>常勤修习广大善根。<a id="a-B8"></a>为令所修究竟无尽。<a id="a-B9"></a>常修回向善巧方便。<a id="a-BA"></a>诸善男子修行此法。<a id="a-BB"></a>是名菩萨不尽有为。</p>
  <p id="aBC">云何菩萨不住无为。<a id="a-BD"></a>谓诸菩萨虽行于空。<a id="a-BE"></a>而于其空不乐作证。<a id="a-BF"></a>虽行无相。<a id="a-BG"></a>而于无相。<a id="a-BH"></a>不乐作证。<a id="a-BI"></a>虽行无愿。<a id="a-BJ"></a>而于无愿不乐作证。<a id="a-BK"></a>虽行无作。<a id="a-BL"></a>而于无作不乐作证。<a id="a-BM"></a>虽观诸行皆悉无常。<a id="a-BN"></a>而于善根心无厌足。<a id="a-BO"></a>虽观世间一切皆苦。<a id="a-BP"></a>而于生死故意受生。<a id="a-BQ"></a>虽乐观察内无有我。<a id="a-BR"></a>而不毕竟厌舍自身。<a id="a-BS"></a>虽乐观察外无有情。<a id="a-BT"></a>而常化导心无厌倦。<a id="a-BU"></a>虽观涅槃毕竟寂静。<a id="a-BV"></a>而不毕竟堕于寂灭。<a id="a-BW"></a>虽观远离究竟安乐。<a id="a-BX"></a>而不究竟厌患身心。<a id="a-BY"></a>虽乐观察无阿赖耶。<a id="a-BZ"></a>而不弃舍清白法藏。<a id="a-Ba"></a>虽观诸法毕竟无生。<a id="a-Bb"></a>而常荷负利众生事。<a id="a-Bc"></a>虽观无漏。<a id="a-Bd"></a>而于生死流转不绝。<a id="a-Be"></a>虽观无行。<a id="a-Bf"></a>而行成熟诸有情事。<a id="a-Bg"></a>虽观无我。<a id="a-Bh"></a>而于有情不舍大悲。<a id="a-Bi"></a>虽观无生。<a id="a-Bj"></a>而于二乘不堕正位。<a id="a-Bk"></a>虽观诸法毕竟空寂。<a id="a-Bl"></a>而不空寂所修福德。<a id="a-Bm"></a>虽观诸法毕竟远离。<a id="a-Bn"></a>而不远离所修智慧。<a id="a-Bo"></a>虽观诸法毕竟无实。<a id="a-Bp"></a>而常安住圆满思惟。<a id="a-Bq"></a>虽观诸法毕竟无主。<a id="a-Br"></a>而常精勤求自然智。<a id="a-Bs"></a>虽观诸法永无幖帜。<a id="a-Bt"></a>而于了义安立佛种。<a id="a-Bu"></a>诸善男子。<a id="a-Bv"></a>修行此法。<a id="a-Bw"></a>是名菩萨不住无为。</p>
  <p id="aBx">又善男子。<a id="a-By"></a>以诸菩萨常勤修集福资粮故不住无为。<a id="a-Bz"></a>常勤修集智资粮故不尽有为。<a id="a-C0"></a>成就大慈无缺减故不住无为。<a id="a-C1"></a>成就大悲无缺减故不尽有为。<a id="a-C2"></a>利益安乐诸有情故不住无为。<a id="a-C3"></a>究竟圆满诸佛法故不尽有为。<a id="a-C4"></a>成满一切相好庄严佛色身故不住无为。<a id="a-C5"></a>证得一切力无畏等佛智身故不尽有为。<a id="a-C6"></a>方便善巧化众生故不住无为。<a id="a-C7"></a>微妙智慧善观察故不尽有为。<a id="a-C8"></a>修治佛土究竟满故不住无为。<a id="a-C9"></a>佛身安住常无尽故不尽有为。<a id="a-CA"></a>常作饶益众生事故不住无为。<a id="a-CB"></a>领受法义无休废故不尽有为。<a id="a-CC"></a>积集善根常无尽故不住无为。<a id="a-CD"></a>善根力持不断坏故不尽有为。<a id="a-CE"></a>为欲成满本所愿故不住无为。<a id="a-CF"></a>于永寂灭不希求故不尽有为。<a id="a-CG"></a>圆满意乐善清净故不住无为。<a id="a-CH"></a>增上意乐善清净故不尽有为。<a id="a-CI"></a>恒常游戏五神通故不住无为。<a id="a-CJ"></a>佛智六通善圆满故不尽有为。<a id="a-CK"></a>波罗蜜多资粮满故不住无为。<a id="a-CL"></a>本所思惟未圆满故不尽有为。<a id="a-CM"></a>集法财宝常无厌故不住无为。<a id="a-CN"></a>不乐希求少分法故不尽有为。<a id="a-CO"></a>坚牢誓愿常无退故不住无为。<a id="a-CP"></a>能令誓愿究竟满故不尽有为。<a id="a-CQ"></a>积集一切妙法药故不住无为。<a id="a-CR"></a>随其所应授法药故不尽有为。<a id="a-CS"></a>遍知众生烦恼病故不住无为。<a id="a-CT"></a>息除众生烦恼病故不尽有为。<a id="a-CU"></a>诸善男子。<a id="a-CV"></a>菩萨如是不尽有为不住无为。<a id="a-CW"></a>是名安住有尽无尽解脱法门。<a id="a-CX"></a>汝等皆当精勤修学。</p>
  <p id="aCY">尔时一切妙香世界。<a id="a-CZ"></a>最上香台如来佛土诸来菩萨。<a id="a-Ca"></a>闻说如是有尽无尽解脱门已。<a id="a-Cb"></a>法教开发劝励其心。<a id="a-Cc"></a>皆大欢喜身心踊跃。<a id="a-Cd"></a>以无量种上妙香花诸庄严具。<a id="a-Ce"></a>供养世尊及诸菩萨并此所说有尽无尽解脱法门。<a id="a-Cf"></a>复以种种上妙香花。<a id="a-Cg"></a>散遍三千大千世界。<a id="a-Ch"></a>香花覆地深没于膝。<a id="a-Ci"></a>时诸菩萨恭敬顶礼世尊双足右绕三匝。<a id="a-Cj"></a>称扬赞颂释迦牟尼及诸菩萨并所说法。<a id="a-Ck"></a>于此佛土欻然不现。<a id="a-Cl"></a>经须臾间便住彼国。</p>
 </body>
</html>