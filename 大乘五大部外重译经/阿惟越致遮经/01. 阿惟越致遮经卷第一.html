<!doctype html>
<html id="z3IBTh8N0" data-ver="825">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">阿惟越致遮经卷第一</h1>
  <h2 id="a2">不退转法轮品第一</h2>
  <p id="a3">闻如是一时。<a id="a-4"></a>佛游舍卫祇树给孤独园。<a id="a-5"></a>与大比丘众千二百五十人俱。<a id="a-6"></a>彼时世尊。<a id="a-7"></a>于后夜起三昧正受。<a id="a-8"></a>号离垢光。<a id="a-9"></a>文殊师利童子菩萨。<a id="a-A"></a>亦以普明三昧。<a id="a-B"></a>弥勒菩萨导众大士普显三昧。<a id="a-C"></a>于是贤者舍利弗。<a id="a-D"></a>后夜寤起自出其室。<a id="a-E"></a>发心往诣文殊师利。<a id="a-F"></a>欲入其室。<a id="a-G"></a>未入之顷。<a id="a-H"></a>见佛神室则前进矣。<a id="a-I"></a>睹十万莲华不可称计围绕佛屋。<a id="a-J"></a>又复遥闻大音乐声若干种响。<a id="a-K"></a>其大莲华自然衍光。<a id="a-L"></a>遍照祇树。<a id="a-M"></a>悉周舍卫靡不见焉。<a id="a-N"></a>三千大千佛之境界光耀巍巍。<a id="a-O"></a>时舍利弗。<a id="a-P"></a>即立不行。<a id="a-Q"></a>抑而不候文殊师利。<a id="a-R"></a>不自觉耳处于其室。<a id="a-S"></a>住文殊师利前。<a id="a-T"></a>睹加趺坐淡然而定。<a id="a-U"></a>时舍利弗。<a id="a-V"></a>即为弹指永不寤矣。<a id="a-W"></a>声发洪音亦不兴也。<a id="a-X"></a>又一心观文殊师利。<a id="a-Y"></a>现大变化感动如此。<a id="a-Z"></a>自察其身在于大海。<a id="a-a"></a>愕然欲出文殊师利三昧之室了不能退。<a id="a-b"></a>将以神足起踊于空。<a id="a-c"></a>亦复碍矣。<a id="a-d"></a>尽现神力不得游腾。<a id="a-e"></a>又见己身。<a id="a-f"></a>与文殊师利及其室宇。<a id="a-g"></a>自然东行。<a id="a-h"></a>时舍利弗。<a id="a-i"></a>立文殊师利前。<a id="a-j"></a>结加趺坐视之无厌。<a id="a-k"></a>尔时东方度是佛土。<a id="a-l"></a>恒沙等刹。<a id="a-m"></a>其世界名不退转音。<a id="a-n"></a>佛号最选光明莲华开剖。<a id="a-o"></a>贤者舍利弗从文殊师利见彼圣尊。<a id="a-p"></a>一切毛孔悉出莲华。<a id="a-q"></a>又其莲华各周四十万里皆照三千大千佛土。<a id="a-r"></a>彼诸莲华。<a id="a-s"></a>有十万数妙宝为茎。<a id="a-t"></a>及以金刚紫磨黄金师子之座。<a id="a-u"></a>一切菩萨皆坐其上。<a id="a-v"></a>于无上正真之道不退转。<a id="a-w"></a>以得总持五通自乐成就法忍。<a id="a-x"></a>三十二相庄严其身。<a id="a-y"></a>最选光明莲华开剖如来至真等正觉。<a id="a-z"></a>齐生莲华清净无瑕。<a id="a-10"></a>其色百千不可称数。<a id="a-11"></a>青琉璃茎姝妙交络。<a id="a-12"></a>上好栴檀珍宝为座。<a id="a-13"></a>殊异珠铃垂布四面。<a id="a-14"></a>彼座独空。<a id="a-15"></a>文殊师利即处于上。<a id="a-16"></a>与其莲华师子之座。<a id="a-17"></a>踊变上至三十三天。<a id="a-18"></a>寻还诣佛稽首作礼。<a id="a-19"></a>绕佛三匝还坐莲华。<a id="a-1A"></a>彼世尊前叉手自归。<a id="a-1B"></a>于是最选光明莲华开剖如来等正觉问文殊师利仁者。<a id="a-1C"></a>何来枉至此土。<a id="a-1D"></a>文殊师利答曰。<a id="a-1E"></a>唯然世尊。<a id="a-1F"></a>从忍界来。<a id="a-1G"></a>尔时彼佛侍者。<a id="a-1H"></a>号柔音软响菩萨大士。<a id="a-1I"></a>志于无上正真之道逮不退转。<a id="a-1J"></a>则莲华上更整衣服。<a id="a-1K"></a>长跪叉手问彼佛曰。<a id="a-1L"></a>其斯忍土离是几何其佛告曰。<a id="a-1M"></a>西方去此恒沙等刹。<a id="a-1N"></a>有忍世界。<a id="a-1O"></a>是文殊师利从彼土来。<a id="a-1P"></a>柔音软响菩萨又问佛言。<a id="a-1Q"></a>其忍世界佛号云何。<a id="a-1R"></a>今现在乎。<a id="a-1S"></a>世尊告言。<a id="a-1T"></a>字曰能仁如来至真等正觉。<a id="a-1U"></a>现在讲法。<a id="a-1V"></a>又问佛言。<a id="a-1W"></a>其佛大圣云何现法。<a id="a-1X"></a>佛言。<a id="a-1Y"></a>开三道教。<a id="a-1Z"></a>侍者又问。<a id="a-1a"></a>何谓为三。<a id="a-1b"></a>声闻缘觉及弘佛道。<a id="a-1c"></a>释迦文佛说法如此是三道教。<a id="a-1d"></a>侍者又问诸佛世尊说经开化不普等乎。<a id="a-1e"></a>佛言悉等柔音软响。<a id="a-1f"></a>又问佛言。<a id="a-1g"></a>何谓为等。<a id="a-1h"></a>世尊告曰讲不退转。<a id="a-1i"></a>此谓平等。<a id="a-1j"></a>又问何故。<a id="a-1k"></a>能仁如来至真等正觉宣三道教。<a id="a-1l"></a>其佛告言。<a id="a-1m"></a>彼土人民刚强难化。<a id="a-1n"></a>心劣意弱。<a id="a-1o"></a>难以一乘救化度矣以是之故。<a id="a-1p"></a>诸佛世尊善权方便而为说法。<a id="a-1q"></a>能仁如来兴五浊世。<a id="a-1r"></a>以斯善权随时之义而济度之。<a id="a-1s"></a>又复问曰。<a id="a-1t"></a>唯然世尊。<a id="a-1u"></a>彼忍世界讲法所化勤劳之难。<a id="a-1v"></a>乃如是乎。<a id="a-1w"></a>佛言实然。<a id="a-1x"></a>有勤危患。<a id="a-1y"></a>侍者复问。<a id="a-1z"></a>我等世尊。<a id="a-20"></a>快哉善利。<a id="a-21"></a>不生彼土。<a id="a-22"></a>佛言且止。<a id="a-23"></a>无得说此。<a id="a-24"></a>宜当舍之。<a id="a-25"></a>自改悔过。<a id="a-26"></a>又问何故改往修来而忍世界讲法甚难。<a id="a-27"></a>以故吾等不愿彼土。<a id="a-28"></a>世尊答曰。<a id="a-29"></a>诸贤莫念。<a id="a-2A"></a>重说此辞。<a id="a-2B"></a>当自改过。<a id="a-2C"></a>所以者何。<a id="a-2D"></a>于是佛土。<a id="a-2E"></a>修二十亿那术百千劫殖众德本。<a id="a-2F"></a>不如忍界从明至食。<a id="a-2G"></a>为人讲说度无极法。<a id="a-2H"></a>开化愚冥归命三宝。<a id="a-2I"></a>令受五戒。<a id="a-2J"></a>释于声闻缘觉之道。<a id="a-2K"></a>是菩萨大士甚难于彼。<a id="a-2L"></a>何况诲之使为沙门。<a id="a-2M"></a>捐俗近道以法将护。<a id="a-2N"></a>劝助导示善法之义。<a id="a-2O"></a>或复昌显立之大道。<a id="a-2P"></a>此为菩萨大士难及之教。<a id="a-2Q"></a>所以者何。<a id="a-2R"></a>其忍世界多有患难。<a id="a-2S"></a>又问何患。<a id="a-2T"></a>世尊答曰。<a id="a-2U"></a>柔音软响。<a id="a-2V"></a>使贤者身寿。<a id="a-2W"></a>于那术亿百千劫闻受无数诸佛国土本命极长。<a id="a-2X"></a>不可穷究。<a id="a-2Y"></a>共计忍界怀淫怒痴无量恶法而不可尽。<a id="a-2Z"></a>今吾口说彼人罪福因缘所著。<a id="a-2a"></a>又以佛慧了了分别。<a id="a-2b"></a>其忍世界瑕秽之垢。<a id="a-2c"></a>未央可竟。<a id="a-2d"></a>尔时柔音软响菩萨大士。<a id="a-2e"></a>三反扬声而叹颂曰。<a id="a-2f"></a>妙哉能仁如来。<a id="a-2g"></a>最慈师子人中之王。<a id="a-2h"></a>道德巍巍无所挂碍。<a id="a-2i"></a>念世尊明肃然恭敬。<a id="a-2j"></a>因本功德其意之愿。<a id="a-2k"></a>而为众生乃忍劳谦讲说道义。<a id="a-2l"></a>除淫怒痴无量蹇法。<a id="a-2m"></a>教发声闻缘觉之心。<a id="a-2n"></a>开化以渐使逮佛圣。<a id="a-2o"></a>显道深慧用一切故游众德本。<a id="a-2p"></a>志无荣冀。<a id="a-2q"></a>诸菩萨等取七宝华。<a id="a-2r"></a>其色光耀。<a id="a-2s"></a>无数百千清净无埃。<a id="a-2t"></a>又无量叶生金刚茎。<a id="a-2u"></a>其华之藕上犹交露。<a id="a-2v"></a>微妙栴檀众宝合成。<a id="a-2w"></a>璎珞分布而为庄严。<a id="a-2x"></a>心达眼明宿之本德。<a id="a-2y"></a>所发兴化现雅圣行。<a id="a-2z"></a>犹如幻化。<a id="a-30"></a>欣悦盛意踊在虚空。<a id="a-31"></a>手执此华。<a id="a-32"></a>遥向释迦文如来至真等正觉。<a id="a-33"></a>顾彼忍界一心散华。<a id="a-34"></a>如雨宝盖缯彩幢幡。<a id="a-35"></a>秉志供养能仁如来。<a id="a-36"></a>已散众香。<a id="a-37"></a>而烧栴檀杂香捣香。<a id="a-38"></a>自于彼土五心投地。<a id="a-39"></a>西向稽首应时赞曰。<a id="a-3A"></a>南无能仁佛等正觉。<a id="a-3B"></a>及彼忍界菩萨大士。<a id="a-3C"></a>无极德铠志于精进。<a id="a-3D"></a>意无慢恣德备巍巍。<a id="a-3E"></a>其心究竟极尊圣妙。<a id="a-3F"></a>奉于正法以法为力慈愍众生。<a id="a-3G"></a>而奋大光等习一乘。<a id="a-3H"></a>异口同音俱共叹曰。<a id="a-3I"></a>愿欲奉觐能仁如来至真等正觉及诸菩萨。<a id="a-3J"></a>佛之教训令不断绝。<a id="a-3K"></a>于是最选光明莲华开剖如来。<a id="a-3L"></a>闻诸菩萨歌颂之声。<a id="a-3M"></a>察其心源为诸菩萨大士衍以佛法。<a id="a-3N"></a>分别要义令心悦豫。<a id="a-3O"></a>告菩萨言。<a id="a-3P"></a>诸族姓子。<a id="a-3Q"></a>汝等宁睹能仁无著正觉及忍世界诸菩萨学人民之处。<a id="a-3R"></a>修彼佛教顺化众生。<a id="a-3S"></a>欲度危厄。<a id="a-3T"></a>志怀慈愍。<a id="a-3U"></a>于深妙法未尝恐惧不以为难。<a id="a-3V"></a>未尝谤讪殖众德本。<a id="a-3W"></a>心无所著不望想报。<a id="a-3X"></a>奉于六度无极之行。<a id="a-3Y"></a>菩萨大士生忍世界。<a id="a-3Z"></a>即崇能仁如来宿之本愿。<a id="a-3a"></a>遵奉正法以道为力。<a id="a-3b"></a>觉诸佛行。<a id="a-3c"></a>菩萨答曰。<a id="a-3d"></a>唯然世尊。<a id="a-3e"></a>承佛圣旨普悉见矣。<a id="a-3f"></a>又去来现在诸佛之慈恩也。<a id="a-3g"></a>永无疑网。<a id="a-3h"></a>最选光明莲华开剖如来等正觉。<a id="a-3i"></a>告柔音软响菩萨。<a id="a-3j"></a>汝等当与文殊师利俱至忍界。<a id="a-3k"></a>奉修训诲使心[火*霍]然。<a id="a-3l"></a>柔音软响菩萨白文殊师利。<a id="a-3m"></a>吾等欲诣能仁如来观忍世界。<a id="a-3n"></a>承仁圣慧令愿得果。<a id="a-3o"></a>文殊答曰。<a id="a-3p"></a>快哉行矣。<a id="a-3q"></a>众族姓子。<a id="a-3r"></a>诸佛世尊难见难遇。<a id="a-3s"></a>所以者何。<a id="a-3t"></a>亿世时有。<a id="a-3u"></a>当共佥然供养奉事。<a id="a-3v"></a>所以出世于十方界。<a id="a-3w"></a>矜愍众生化入大道令逮觉慧。<a id="a-3x"></a>当为一切蚑行喘息人物之类。<a id="a-3y"></a>供顺修礼诸佛世尊咨问经典。<a id="a-3z"></a>令十方人获致上庆。<a id="a-40"></a>菩萨答曰。<a id="a-41"></a>令吾等身与尊者俱。<a id="a-42"></a>奉见诸佛归命启受。<a id="a-43"></a>习学圣智慈化群黎。</p>
  <p id="a44">于是文殊师利。<a id="a-45"></a>稽首礼彼最选光明莲华开剖如来至真等正觉。<a id="a-46"></a>绕其三匝。<a id="a-47"></a>与诸菩萨恭肃敬意。<a id="a-48"></a>及舍利弗。<a id="a-49"></a>闻佛说法受其教令视佛无厌。<a id="a-4A"></a>观身五事若如幻。<a id="a-4B"></a>各以华香栴檀杂香捣香缯彩幢幡以供养佛。<a id="a-4C"></a>蒙佛本德心坚意固。<a id="a-4D"></a>遵奉三宝。<a id="a-4E"></a>欲度众生奉侍佛焉。<a id="a-4F"></a>说此适竟。<a id="a-4G"></a>如伸臂顷忽然不现。<a id="a-4H"></a>则至东方恒沙等刹佛世尊前。<a id="a-4I"></a>皆听诸佛等衍是经。<a id="a-4J"></a>讲不退转方等无垢清净之明。<a id="a-4K"></a>彼诸佛土悉无女人。<a id="a-4L"></a>亦无声闻缘觉佛教。<a id="a-4M"></a>一切佛土德义悉等鲜洁之命。<a id="a-4N"></a>犹如最选光明莲华开剖如来佛土等无差特。<a id="a-4O"></a>菩萨道场充满佛国。<a id="a-4P"></a>彼诸世尊莲花皆同出其脐中文殊师利普如座上感动变化。<a id="a-4Q"></a>威仪如一供养诸佛东方南方西方北方东南西南西北东北上方下方。<a id="a-4R"></a>时于十方各如恒沙诸佛之土。<a id="a-4S"></a>文殊师利悉现其前无不周遍彼诸如来尽悉讲是不退转轮方等无瑕。<a id="a-4T"></a>一切侍者恭敬肃肃。<a id="a-4U"></a>志存大道。<a id="a-4V"></a>在莲华上长跪叉手。<a id="a-4W"></a>自问其佛。<a id="a-4X"></a>能仁如来何故兴此三道之教。<a id="a-4Y"></a>悉欲往诣能仁如来咨启法化。<a id="a-4Z"></a>从文殊师利求恩见济。<a id="a-4a"></a>十方亦告诸菩萨曰。<a id="a-4b"></a>汝等侍卫文殊师利。<a id="a-4c"></a>俱至能仁如来佛土。<a id="a-4d"></a>于是忍界阎浮提处。<a id="a-4e"></a>夜尚未明。<a id="a-4f"></a>贤者阿难。<a id="a-4g"></a>时见光明从轩窗入。<a id="a-4h"></a>即从卧起欲出精舍。<a id="a-4i"></a>睹其祇洹光耀如昼。<a id="a-4j"></a>仰观虚空亦不见月。<a id="a-4k"></a>察其祇树但睹其水。<a id="a-4l"></a>青青如璧柔软且清。<a id="a-4m"></a>了不复见树木房室。<a id="a-4n"></a>心自念言。<a id="a-4o"></a>今日旦当讲大深法。<a id="a-4p"></a>以故先现此之瑞应。<a id="a-4q"></a>于时阿难。<a id="a-4r"></a>举足入水水不着足。<a id="a-4s"></a>无所湿溺欣然大悦。<a id="a-4t"></a>往诣神室欲见世尊。<a id="a-4u"></a>见千万莲华绕佛神室。<a id="a-4v"></a>又闻洪音作若干伎。<a id="a-4w"></a>莲华出光照于祇洹及舍卫城。<a id="a-4x"></a>三千大千世界靡不明达。<a id="a-4y"></a>志怀欣豫。<a id="a-4z"></a>偏袒右肩长跪叉手稽首作礼自归于佛。<a id="a-50"></a>明星出时夜以向晓。<a id="a-51"></a>诸大莲华绕佛室者。<a id="a-52"></a>大莲华入于祇洹正住于中。<a id="a-53"></a>阿难心念。<a id="a-54"></a>今吾宜往为佛施座。<a id="a-55"></a>此则说法本之瑞应。<a id="a-56"></a>适布座竟。<a id="a-57"></a>寻时三千大千世界六反震动十方佛土各十恒沙亦复如是。<a id="a-58"></a>大意咸达莫不惊欣青莲华红莲华黄莲华白莲华。<a id="a-59"></a>普遍佛国。<a id="a-5A"></a>自然生树。<a id="a-5B"></a>枝叶华实亦以茂盛。<a id="a-5C"></a>诸比丘众各欲出屋不能自致。<a id="a-5D"></a>见祇树园为水所溺水软且清。<a id="a-5E"></a>住精舍户惟见大光。<a id="a-5F"></a>各心念言。<a id="a-5G"></a>今日当说大微妙法以故先现此之变应。<a id="a-5H"></a>彼时世尊能仁大圣。<a id="a-5I"></a>从三昧兴出其神室。<a id="a-5J"></a>就师子座佛身适坐。<a id="a-5K"></a>应时十方一切世界诸佛世尊。<a id="a-5L"></a>身奋大光色色各异不可称计。<a id="a-5M"></a>于彼黎民莫不睹焉。<a id="a-5N"></a>于是文殊师利周于十方。<a id="a-5O"></a>与众菩萨游诸佛土普供养遍。<a id="a-5P"></a>是大菩萨导众大士。<a id="a-5Q"></a>神足示现不可思议救利萌类。<a id="a-5R"></a>持顺佛法教化度脱。<a id="a-5S"></a>随众所乐而以开导。<a id="a-5T"></a>为十方人各说法竟。<a id="a-5U"></a>文殊师利见能仁如来坐师子床。<a id="a-5V"></a>诸菩萨俱于祇树园从地踊出。<a id="a-5W"></a>与无央数亿亿百千那术兆垓一切菩萨。<a id="a-5X"></a>绕佛世尊无量之匝。<a id="a-5Y"></a>各化莲华不可称计。<a id="a-5Z"></a>有十万叶其色各异以供养佛。<a id="a-5a"></a>是诸莲华布佛境界无空缺处。<a id="a-5b"></a>又此菩萨散栴檀香杂香捣香妙香。<a id="a-5c"></a>其香悉熏三千大千之国土。<a id="a-5d"></a>皆兴美香。<a id="a-5e"></a>布施遵戒忍辱精进一心智慧。<a id="a-5f"></a>善权方便神通之香。<a id="a-5g"></a>分流法香。<a id="a-5h"></a>六度无极菩萨微妙道慧之香。<a id="a-5i"></a>具足经义修行之香。<a id="a-5j"></a>是辈众香尽衍大光。<a id="a-5k"></a>其明周遍十方佛前。<a id="a-5l"></a>勇猛意强承佛威化。<a id="a-5m"></a>供养能仁如来至真等正觉。<a id="a-5n"></a>过大精进勤修正道。<a id="a-5o"></a>其心坚固莫能踰者。<a id="a-5p"></a>归命如来。<a id="a-5q"></a>时文殊师利与诸菩萨一切众生。<a id="a-5r"></a>庄严如意摩尼。<a id="a-5s"></a>现众宝树八品行行。<a id="a-5t"></a>有名宝树边竖幡。<a id="a-5u"></a>交露珠帐紫磨黄金。<a id="a-5v"></a>而以校成明月珠地。<a id="a-5w"></a>化造屋室讲堂楼阁。<a id="a-5x"></a>天窗轩牖刻镂笼疏。<a id="a-5y"></a>泉源陂池江河之流。<a id="a-5z"></a>苑囿泉水中生莲华。<a id="a-60"></a>青红黄白叶皆明珠无不周遍。<a id="a-61"></a>地出甘露有八味水。<a id="a-62"></a>欲悦众生示现大道发菩萨意之所当行。<a id="a-63"></a>故为一切垂哀变化。<a id="a-64"></a>文殊师利承佛圣旨。<a id="a-65"></a>顺己道力。<a id="a-66"></a>能仁如来本之所愿。<a id="a-67"></a>故以此变开化众生。<a id="a-68"></a>柔音软响菩萨等俱多所劝助。<a id="a-69"></a>不可思议无心不心。<a id="a-6A"></a>善心思唱导被大德铠。<a id="a-6B"></a>顺其精进身行高德。<a id="a-6C"></a>昔心所志庄严虚空。<a id="a-6D"></a>一切毕竟皆住佛前。<a id="a-6E"></a>于是世尊游以道教。<a id="a-6F"></a>放法光明照文殊师利。<a id="a-6G"></a>及诸菩萨大士之等使有床座。<a id="a-6H"></a>应时自然十万莲华从佛身出光色无数不可称限。<a id="a-6I"></a>百千显耀而独照明。<a id="a-6J"></a>以宝为茎。<a id="a-6K"></a>珍宝之珠遍垂周匝。<a id="a-6L"></a>摩尼交露栴檀杂香师子之座。<a id="a-6M"></a>是诸菩萨大士之众。<a id="a-6N"></a>皆坐其上处于虚空。<a id="a-6O"></a>时能仁佛。<a id="a-6P"></a>脐中有光。<a id="a-6Q"></a>号曰金刚。<a id="a-6R"></a>又名救济众生之类。<a id="a-6S"></a>而放此明。<a id="a-6T"></a>亿百千莲华光曜各异。<a id="a-6U"></a>无能计量莲华光明。<a id="a-6V"></a>清净微妙紫磨金色。<a id="a-6W"></a>交露之帐甚香鲜洁。<a id="a-6X"></a>显照十方无所挂碍。<a id="a-6Y"></a>此莲华中自然化出亿千莲华。<a id="a-6Z"></a>一切诸佛皆受法界平等一类。<a id="a-6a"></a>训诲众生起度脱门。<a id="a-6b"></a>及言教声空无思想。<a id="a-6c"></a>不愿之法无有邪行。<a id="a-6d"></a>不起不灭三世等空。<a id="a-6e"></a>其目清净自然轨迹。<a id="a-6f"></a>化出亿千名宝莲华。<a id="a-6g"></a>文殊师利安详雅步。<a id="a-6h"></a>其心寂然则坐其上。<a id="a-6i"></a>不着佛身佛体无想。<a id="a-6j"></a>心念世尊觉了一切。<a id="a-6k"></a>所志三昧号踰金刚。<a id="a-6l"></a>而学能仁如来至真等正觉之法。<a id="a-6m"></a>则行越空无不慕三昧。</p>
  <p id="a6n">于是世尊见文殊师利。<a id="a-6o"></a>及十方佛国菩萨大士坐讫悉定。<a id="a-6p"></a>修诸佛法供养过去无数大圣。<a id="a-6q"></a>文殊师利所见摄持心不怯弱。<a id="a-6r"></a>顺佛道行处师子座。<a id="a-6s"></a>时佛则告贤者阿难。<a id="a-6t"></a>汝去遍令舍卫祇树园中内外。<a id="a-6u"></a>比丘比丘尼清信士清信女。<a id="a-6v"></a>信乐三宝佛众僧。<a id="a-6w"></a>殖诸德本行欲向城。<a id="a-6x"></a>悉使来集今当说法。<a id="a-6y"></a>阿难。<a id="a-6z"></a>受教遍行宣命。<a id="a-70"></a>比丘对曰。<a id="a-71"></a>吾等今夜见大瑞应。<a id="a-72"></a>即时察知当讲大法衍深要事。<a id="a-73"></a>欲得往会不能自致。<a id="a-74"></a>时阿难问。<a id="a-75"></a>何所妨碍。<a id="a-76"></a>答曰。<a id="a-77"></a>皆见祇树为水所溺。<a id="a-78"></a>水青如璧柔软且清。<a id="a-79"></a>不见树木。<a id="a-7A"></a>屋室悉没。<a id="a-7B"></a>惟见大光。<a id="a-7C"></a>以此之故不能自致。<a id="a-7D"></a>于是阿难。<a id="a-7E"></a>具以启佛。<a id="a-7F"></a>佛告阿难。<a id="a-7G"></a>此比丘等闭隔不解。<a id="a-7H"></a>都无有水横造水想。<a id="a-7I"></a>如此比丘无水谓有。<a id="a-7J"></a>不但齐是心意不开。<a id="a-7K"></a>无色痛痒思想生死之识。<a id="a-7L"></a>反谓有矣。<a id="a-7M"></a>不持信谓持。<a id="a-7N"></a>不奉法想奉。<a id="a-7O"></a>未致八等心想获矣。<a id="a-7P"></a>道迹往来不还无著之道亦复然矣。<a id="a-7Q"></a>不成声闻心念办矣。<a id="a-7R"></a>不了缘觉心想致矣。<a id="a-7S"></a>汝复更往重告来会。<a id="a-7T"></a>阿难。<a id="a-7U"></a>受敕一一令语如世尊教。<a id="a-7V"></a>还白佛言。<a id="a-7W"></a>今四部众皆来集会。</p>
  <p id="a7X">于是世尊。<a id="a-7Y"></a>告贤者目连。<a id="a-7Z"></a>汝至三千大千世界。<a id="a-7a"></a>悉呼深学菩萨大士。<a id="a-7b"></a>被无极铠志求大乘。<a id="a-7c"></a>比丘比丘尼。<a id="a-7d"></a>清信士清信女。<a id="a-7e"></a>天龙鬼佛犍沓和阿须伦迦留罗真陀罗摩睺勒人与非人。<a id="a-7f"></a>使知今日有大法会未闻之要。<a id="a-7g"></a>四部弟子人与非人。<a id="a-7h"></a>或在天上或处世间。<a id="a-7i"></a>皆以奉敬过去诸佛。<a id="a-7j"></a>志于大乘学住一道。<a id="a-7k"></a>心慕大慧妙尊最上巍巍无极。<a id="a-7l"></a>菩萨大士被巨德铠。<a id="a-7m"></a>求利法义精进不废。<a id="a-7n"></a>悉使来会听深妙法。<a id="a-7o"></a>目连受教承佛圣旨。<a id="a-7p"></a>自以道力如申臂顷。<a id="a-7q"></a>遍三千大千世界宣告。<a id="a-7r"></a>如是有未尝法当共普听。<a id="a-7s"></a>寻以神足还住佛前。<a id="a-7t"></a>白世尊曰。<a id="a-7u"></a>宣告已周。<a id="a-7v"></a>尔时四辈围绕充满四十万里。<a id="a-7w"></a>诸天龙神住于虚空。<a id="a-7x"></a>五十万里无空缺处。</p>
  <p id="a7y">尔时文殊师利白世尊曰。<a id="a-7z"></a>今四辈人悉来聚会。<a id="a-80"></a>诸天龙神填于虚空。<a id="a-81"></a>悉共一心叉手礼佛。<a id="a-82"></a>皆观如来威神之变。<a id="a-83"></a>光耀暐晔靡不通达。<a id="a-84"></a>众会坐定恭敬恭肃愿佛说法。<a id="a-85"></a>于时世尊即寻欣笑。<a id="a-86"></a>七宝莲华从地踊出。<a id="a-87"></a>莲华之叶有无央数百千交露之帐。<a id="a-88"></a>如大高车超天帝座。<a id="a-89"></a>垂明月珠赤珠璎珞众珍为幢。<a id="a-8A"></a>向于八方欲济八难。<a id="a-8B"></a>一切众会四辈弟子比丘比丘尼清信士清信女。<a id="a-8C"></a>诸天龙神犍沓和等人与非人。<a id="a-8D"></a>悉坐其上普察尊颜。<a id="a-8E"></a>文殊师利所从菩萨大士之等。<a id="a-8F"></a>相好具足威神巍巍志同一类。<a id="a-8G"></a>在莲华上一心叉手。<a id="a-8H"></a>恭敬元元察佛圣德。<a id="a-8I"></a>及文殊师利志求大道。<a id="a-8J"></a>于是文殊师利前白佛言。<a id="a-8K"></a>今四辈众诸天龙神咸皆渴仰。<a id="a-8L"></a>愿佛赞说不退转轮离垢之法。<a id="a-8M"></a>此比丘比丘尼清信士清信女。<a id="a-8N"></a>诸天龙神无央数千。<a id="a-8O"></a>怀笃信想奉法之想。<a id="a-8P"></a>志八等想道迹往来。<a id="a-8Q"></a>不还无著声闻缘觉各兴此想。<a id="a-8R"></a>是故世尊蠲除此念。<a id="a-8S"></a>何故如来光于持信至于奉法显缘觉行。<a id="a-8T"></a>于是世尊默然不应。<a id="a-8U"></a>舍利弗白佛言。<a id="a-8V"></a>唯然大圣。<a id="a-8W"></a>吾于后夜寤起出屋。<a id="a-8X"></a>诣文殊师利。<a id="a-8Y"></a>睹世尊室则欲进前。<a id="a-8Z"></a>见十万莲华绕如来室。<a id="a-8a"></a>出大光明照于祇树舍卫国城。<a id="a-8b"></a>及三千大千刹土。<a id="a-8c"></a>闻洪法音伎乐之声。<a id="a-8d"></a>惟佛解说此何感应。<a id="a-8e"></a>佛言。<a id="a-8f"></a>今当讲此不退转轮。<a id="a-8g"></a>文殊师利俱共分别是之本瑞。<a id="a-8h"></a>阿难白佛。<a id="a-8i"></a>今于后夜见大光明从轩窗入寤。<a id="a-8j"></a>从坐起出见祇洹。<a id="a-8k"></a>为水所溺水软且清。<a id="a-8l"></a>不见树木及与精舍。<a id="a-8m"></a>但见大光此何感应。<a id="a-8n"></a>佛言。<a id="a-8o"></a>今文殊师利。<a id="a-8p"></a>当说深法不退转轮是之本瑞。<a id="a-8q"></a>于是世尊。<a id="a-8r"></a>为贤者阿难说颂曰。</p>
  <p id="a8s">此诸佛不我　　一乘而无上</p>
  <p id="a8t">其软音勇猛　　因缘兴问斯</p>
  <p id="a8u">是乘则清净　　佛道无有上</p>
  <p id="a8v">普柔音勇猛　　今所兴问斯</p>
  <p id="a8w">此乘无想念　　清净离调戏</p>
  <p id="a8x">普软音勇猛　　今所兴问斯</p>
  <p id="a8y">普软音所问　　救济一切乘</p>
  <p id="a8z">非处无所成　　不起亦不灭</p>
  <p id="a90">一切所咨嗟　　此不成道果</p>
  <p id="a91">世尊为本无　　此教则成实</p>
  <p id="a92">普软音勇猛　　今所兴问此</p>
  <p id="a93">于此离响者　　一切声平等</p>
  <p id="a94">普软音所问　　因动而有声</p>
  <p id="a95">其声不可获　　法无响无字</p>
  <p id="a96">普软音所问　　法声等如风</p>
  <p id="a97">离形无所立　　欲令度响着</p>
  <p id="a98">阿难且听是　　普音之所问</p>
  <p id="a99">道正法时身　　涂想亦复空</p>
  <p id="a9A">诸佛等正觉　　空寂无有相</p>
  <p id="a9B">说设若不说　　一切法无住</p>
  <p id="a9C">平等觉无色　　道迹之所趣</p>
  <p id="a9D">获来不还反　　此佛所说法</p>
  <p id="a9E">离形远众相　　如虚空无数</p>
  <p id="a9F">佛道如不着　　此为普音闻</p>
  <p id="a9G">过去当来佛　　于今亦复然</p>
  <p id="a9H">为现道慧意　　未尝见有涂</p>
  <p id="a9I">不可睹法界　　但以音声耳</p>
  <p id="a9J">分别经本无　　此法乃为道</p>
  <p id="a9K">布施度无极　　净戒亦复然</p>
  <p id="a9L">忍辱度无极　　此说现佛道</p>
  <p id="a9M">精进度无极　　一心亦俱然</p>
  <p id="a9N">智慧度无极　　现道之慧明</p>
  <p id="a9O">佛善权方便　　神通度彼岸</p>
  <p id="a9P">假声讲佛道　　于俗无所著</p>
  <p id="a9Q">为现三乘教　　宣扬说果声</p>
  <p id="a9R">导师之所讲　　随顺察本性</p>
  <p id="a9S">吾兴五浊世　　知劣懈废人</p>
  <p id="a9T">故为佛乘者　　使人成大圣</p>
  <p id="a9U">吾现四果音　　已成无著道</p>
  <p id="a9V">因音谓声闻　　诸法无缘会</p>
  <p id="a9W">所谓众合会　　教皆有所立</p>
  <p id="a9X">现在获因缘　　故说目前法</p>
  <p id="a9Y">罗汉谓声闻　　因观成缘觉</p>
  <p id="a9Z">永不起法忍　　菩萨之所睹</p>
  <p id="a9a">其空无有想　　平等禅不愿</p>
  <p id="a9b">三脱之门音　　以故说泥洹</p>
  <p id="a9c">不着于往古　　来现在亦然</p>
  <p id="a9d">十方之所兴　　不起无所有</p>
  <p id="a9e">普音今所问　　法深妙无量</p>
  <p id="a9f">逮力之至诚　　不废致果想</p>
  <p id="a9g">以专于一乘　　不想一切法</p>
  <p id="a9h">故启问于佛　　德果之缘念</p>
  <p id="a9i">此三世平等　　空寂而无想</p>
  <p id="a9j">已度一切音　　不猗着佛道</p>
  <p id="a9k">犹如有二十　　江水之流沙</p>
  <p id="a9l">菩萨数如此　　普音之所化</p>
  <p id="a9m">从诸佛听采　　菩萨所修行</p>
  <p id="a9n">三涂适平等　　赞扬入大乘</p>
  <p id="a9o">普音志勇猛　　为决除众网</p>
  <p id="a9p">兴着生德果　　故问吾道惠</p>
  <p id="a9q">此佛所建立　　修愿亦如是</p>
  <p id="a9r">游演三乘等　　以济勤苦患</p>
  <p id="a9s">普音志勇猛　　因为此等造</p>
  <p id="a9t">启道师讲法　　示菩萨道行</p>
  <p id="a9u">诸天亿百千　　处空供养佛</p>
  <p id="a9v">志好于德果　　欲决此犹豫</p>
  <p id="a9w">其四辈比丘　　比丘尼居士</p>
  <p id="a9x">想着于德果　　故分别令解</p>
  <p id="a9y">普柔是以问　　拔除诸疑网</p>
  <p id="a9z">此诸菩萨会　　犹欲采此法</p>
  <p data-pb></p>
  <h2 id="aA0">持信品第二</h2>
  <p id="aA1">于是世尊说此偈已。<a id="a-A2"></a>贤者阿难前问佛言。<a id="a-A3"></a>唯然大圣。<a id="a-A4"></a>文殊师利今问如来不退转轮乎。<a id="a-A5"></a>告曰如是。<a id="a-A6"></a>乃当讲说不退转轮耶。<a id="a-A7"></a>佛言。<a id="a-A8"></a>阿难。<a id="a-A9"></a>诸佛世尊因不退转为应说法。<a id="a-AA"></a>阿难又问。<a id="a-AB"></a>最胜何缘转持笃信至于缘觉。<a id="a-AC"></a>如来惟显菩萨法乎。<a id="a-AD"></a>答曰。<a id="a-AE"></a>如此阿难当知。<a id="a-AF"></a>惟畅菩萨经典为上。<a id="a-AG"></a>所以者何。<a id="a-AH"></a>吾身故兴五浊世。<a id="a-AI"></a>用懈废者志怀羸劣。<a id="a-AJ"></a>诸佛当以善权方便。<a id="a-AK"></a>随时之宜讲说经道。<a id="a-AL"></a>少有志乐微妙之训多慕卑劣。<a id="a-AM"></a>是以如来善权方便而为现法。<a id="a-AN"></a>开演大乘乃应本要。<a id="a-AO"></a>是以观心顺所发意而救度之。<a id="a-AP"></a>志若得入调柔安隐。<a id="a-AQ"></a>无所造立苦乐得除。<a id="a-AR"></a>诱无从生不起不灭无为之安。<a id="a-AS"></a>渐向大慧一切之智。<a id="a-AT"></a>于是世尊默而不语也。</p>
  <p id="aAU">尔时阿难问文殊师利。<a id="a-AV"></a>如来何故默而不言。<a id="a-AW"></a>答曰。<a id="a-AX"></a>俗人少有信此法说。<a id="a-AY"></a>此诸罗汉无数百千心中愕然不解。<a id="a-AZ"></a>如来何故说此殊异经教。<a id="a-Aa"></a>吾今目睹此四辈人心鬲狐疑。<a id="a-Ab"></a>曷因如来演处。<a id="a-Ac"></a>持信至于奉法缘觉有碍欲令进达此。<a id="a-Ad"></a>无数亿诸天龙神咸共犹豫。<a id="a-Ae"></a>何因如来显叙。<a id="a-Af"></a>菩萨道迹往来不还无著缘觉之道。<a id="a-Ag"></a>无量菩萨亿百千垓不了。<a id="a-Ah"></a>世尊。<a id="a-Ai"></a>以菩萨道叹咏执信至于奉法四果缘觉。<a id="a-Aj"></a>一切江河川流泉源窒不通行。<a id="a-Ak"></a>飞鸟在空不能进退。<a id="a-Al"></a>日月不前翳无光耀黯黮昼昏。<a id="a-Am"></a>所以者何。<a id="a-An"></a>此法微妙难解如此。<a id="a-Ao"></a>是故如来默然不言。<a id="a-Ap"></a>彼时十万莲华绕佛室者。<a id="a-Aq"></a>一切同声咸共劝助。<a id="a-Ar"></a>唯然世尊。<a id="a-As"></a>讲不退轮清净方等经典之要。<a id="a-At"></a>吾等常从九十二亿百千垓佛闻此经慧。<a id="a-Au"></a>于斯佛土弘修是法。<a id="a-Av"></a>时舍利弗复前求哀。<a id="a-Aw"></a>惟愿大圣演不退轮。<a id="a-Ax"></a>吾今后夜与文殊师利俱游。<a id="a-Ay"></a>等至十方无数佛土。<a id="a-Az"></a>闻诸佛世尊说是妙法。<a id="a-B0"></a>于时虚空中八十五亿百千垓天自归请求。<a id="a-B1"></a>欲令如来说不退轮。<a id="a-B2"></a>吾等此土从九十二亿百千垓佛咨受此法。<a id="a-B3"></a>贤者阿难复白佛言。<a id="a-B4"></a>惟愿加哀说不退轮。<a id="a-B5"></a>何因世尊咨嗟笃信奉法之义至于缘觉。<a id="a-B6"></a>此四辈人静然无声。<a id="a-B7"></a>欲听世尊分别说之。<a id="a-B8"></a>今无央数百千之众闭结不解。<a id="a-B9"></a>何故世尊。<a id="a-BA"></a>光显菩萨持信奉法至于缘觉。<a id="a-BB"></a>当决大疑。<a id="a-BC"></a>惟愿如来。<a id="a-BD"></a>兴隆大哀蠲除所滞。<a id="a-BE"></a>普共证明信此圣道。<a id="a-BF"></a>佛告阿难。<a id="a-BG"></a>如是如来至真等正觉。<a id="a-BH"></a>不释明证而说经道。<a id="a-BI"></a>阿难白佛。<a id="a-BJ"></a>何谓明证。<a id="a-BK"></a>众祐答曰。<a id="a-BL"></a>明证经籍及诸听者然后说法。<a id="a-BM"></a>如来法力最明等觉。<a id="a-BN"></a>因其明证而为分别。<a id="a-BO"></a>阿难谛听。<a id="a-BP"></a>善思念之。<a id="a-BQ"></a>今为汝了如来所因。<a id="a-BR"></a>光美菩萨持信奉法至于缘觉。<a id="a-BS"></a>于是阿难与诸大众受教而听。<a id="a-BT"></a>佛言。<a id="a-BU"></a>阿难。<a id="a-BV"></a>何因如来赞扬菩萨笃持信乎。<a id="a-BW"></a>于是菩萨开化无量不可计人。<a id="a-BX"></a>使立笃信得睹诸佛。<a id="a-BY"></a>已见大圣不着佛身。<a id="a-BZ"></a>色痛痒思想生死识。<a id="a-Ba"></a>亦无所慕五阴如空。<a id="a-Bb"></a>是谓菩萨执持笃信。<a id="a-Bc"></a>又阿难。<a id="a-Bd"></a>菩萨信诸法空如来所说等无有异。<a id="a-Be"></a>又阿难。<a id="a-Bf"></a>菩萨信成佛慧心自念言。<a id="a-Bg"></a>何因致其平夷之智了不见慧之所归趣。<a id="a-Bh"></a>如是等观谓持笃信。<a id="a-Bi"></a>又菩萨不信五欲获致道力是谓笃信。<a id="a-Bj"></a>又菩萨何缘调心分流法施。<a id="a-Bk"></a>独逮如来至真等正觉。<a id="a-Bl"></a>其心澹然笃于法施。<a id="a-Bm"></a>心怀此念是谓持信。<a id="a-Bn"></a>又菩萨一切所有皆能惠施。<a id="a-Bo"></a>不惜身命劝助于道。<a id="a-Bp"></a>不择布恩无所矜吝。<a id="a-Bq"></a>一切是福劝助于道。<a id="a-Br"></a>等造空观不见菩萨。<a id="a-Bs"></a>如是察正则谓为信。<a id="a-Bt"></a>又菩萨笃于佛道而心不荒。<a id="a-Bu"></a>好寂寞法攘舍六情。<a id="a-Bv"></a>不慕诸种志于圣轨。<a id="a-Bw"></a>其不笃道开化立之。<a id="a-Bx"></a>令顺佛经劝使兴乐。<a id="a-By"></a>发大道意不得彼心。<a id="a-Bz"></a>而无所著等于法界。<a id="a-C0"></a>何谓知等惟言声矣。<a id="a-C1"></a>等诸四大诸种叵获。<a id="a-C2"></a>有信所作万物无常苦空非身。<a id="a-C3"></a>则致此力信圣戒义。<a id="a-C4"></a>而无放逸清净之禁。<a id="a-C5"></a>定意正受寂灭无为。<a id="a-C6"></a>信一切界悉归空尽。<a id="a-C7"></a>身等无异是则信根。<a id="a-C8"></a>如此等观不舍众生。<a id="a-C9"></a>睹一切人法界同等。<a id="a-CA"></a>则不复见法界所在。<a id="a-CB"></a>所以者何。<a id="a-CC"></a>一切群黎究归法界。<a id="a-CD"></a>假使笃信诸法如此。<a id="a-CE"></a>是谓持信。<a id="a-CF"></a>又菩萨皆信众生。<a id="a-CG"></a>诸有欲贪亦不有受。<a id="a-CH"></a>犹空自然。<a id="a-CI"></a>不见众生之所立居。<a id="a-CJ"></a>省视一切蚑行喘息人物之类。<a id="a-CK"></a>悉是泥洹。<a id="a-CL"></a>所以者何。<a id="a-CM"></a>众生空故审实本无。<a id="a-CN"></a>故见众生悉为泥洹。<a id="a-CO"></a>令无数人奉信如此。<a id="a-CP"></a>以是菩萨则谓持信。<a id="a-CQ"></a>于是佛颂曰。</p>
  <p id="aCR">开化无数人　　令见无量佛</p>
  <p id="aCS">于彼无所著　　是则谓持信</p>
  <p id="aCT">信解一切法　　分别皆为空</p>
  <p id="aCU">笃乐如此教　　是则谓持信</p>
  <p id="aCV">志慕于道慧　　心常思于彼</p>
  <p id="aCW">吾已当因缘　　逮心所志明</p>
  <p id="aCX">于五乐之欲　　未尝信乐之</p>
  <p id="aCY">以得此信力　　是则谓持信</p>
  <p id="aCZ">信于奉禁戒　　吾何因逮成</p>
  <p id="aCa">兴行于法施　　犹如佛大圣</p>
  <p id="aCb">彼勇猛之士　　心信行布施</p>
  <p id="aCc">志无所想报　　是则谓持信</p>
  <p id="aCd">敢有乞求者　　一切等心施</p>
  <p id="aCe">既兴无施想　　是则谓持信</p>
  <p id="aCf">好乐于惠与　　一切无贪垢</p>
  <p id="aCg">皆已向圣道　　是则谓持信</p>
  <p id="aCh">蠲除于六情　　睹了无所求</p>
  <p id="aCi">以获得法力　　是则谓持信</p>
  <p id="aCj">恭肃向于佛　　究竟心鲜洁</p>
  <p id="aCk">常笃于道法　　是则谓持信</p>
  <p id="aCl">远舍于六病　　其心无所求</p>
  <p id="aCm">五阴以永除　　是则谓持信</p>
  <p id="aCn">若人不如道　　劝化令欣乐</p>
  <p id="aCo">不疑于佛法　　是则谓持信</p>
  <p id="aCp">若见欢喜者　　劝导其道意</p>
  <p id="aCq">自察心不得　　是则谓持信</p>
  <p id="aCr">慧平等六衰　　法界不差特</p>
  <p id="aCs">于土无所获　　土界言声耳</p>
  <p id="aCt">心常思终始　　若空无吾我</p>
  <p id="aCu">于慧有大力　　是则谓持信</p>
  <p id="aCv">好修圣禁戒　　清净无放逸</p>
  <p id="aCw">戒定具足成　　是则谓持信</p>
  <p id="aCx">好乐寂然界　　众生亦复然</p>
  <p id="aCy">彼为有至相　　是则谓持信</p>
  <p id="aCz">不舍一切人　　法界亦如是</p>
  <p id="aD0">计彼众生种　　经界无思议</p>
  <p id="aD1">如法界无异　　是信乃为了</p>
  <p id="aD2">以故叹笃信　　菩萨无所畏</p>
  <p id="aD3">众生皆自然　　计了无住处</p>
  <p id="aD4">普了明法空　　彼处不可得</p>
  <p id="aD5">一切人无为　　其群黎亦空</p>
  <p id="aD6">此为寂泥洹　　故为一切显</p>
  <p id="aD7">菩萨若勇猛　　解众生如此</p>
  <p id="aD8">以故得名号　　称扬于持信</p>
  <p id="aD9">行笃法如是　　叹之为持信</p>
  <p id="aDA">阿难当持是　　分别说亦然</p>
  <p id="aDB">阿难吾因此　　遵行道无余</p>
  <p id="aDC">是法成等觉　　菩萨演光明</p>
  <p id="aDD">如是阿难。<a id="a-DE"></a>如来至真等正觉。<a id="a-DF"></a>以此之故叹立菩萨。<a id="a-DG"></a>则为持信。<a id="a-DH"></a>计视此义。<a id="a-DI"></a>善权方便而开导之。</p>
 </body>
</html>