<!doctype html>
<html id="z3IBThAN1" data-ver="958">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘五大部外重译经">
  <meta period="西晋">
 </head>
 <body>
  <h1 id="a1">阿惟越致遮经卷第二</h1>
  <h2 id="a2">奉法品第三</h2>
  <p id="a3">佛告阿难。<a id="a-4"></a>如来至真等正觉。<a id="a-5"></a>何因赞扬菩萨奉持法乎。<a id="a-6"></a>菩萨于此存于佛道而不退转。<a id="a-7"></a>执持觉轨了了分别不越法界。<a id="a-8"></a>不可思议逮得经籍。<a id="a-9"></a>所可总持常处不动。<a id="a-A"></a>志顺法句质一切疑。<a id="a-B"></a>诸法自然无所猗着。<a id="a-C"></a>所可总持不有依立。<a id="a-D"></a>顺于总持不专经本。<a id="a-E"></a>志常乐圣钦敬道者。<a id="a-F"></a>于一切法而无所受。<a id="a-G"></a>以不受行乃为演说法。<a id="a-H"></a>志性仁调进止安隐讲寂然经。<a id="a-I"></a>于此持法不猗不舍。<a id="a-J"></a>一切自然则圣道相。<a id="a-K"></a>以获此义未尝越失其身所行。<a id="a-L"></a>体常坚住世非有处。<a id="a-M"></a>何谓菩萨常睹察之。<a id="a-N"></a>未尝见此身安谛住。<a id="a-O"></a>自顺正法等于境界不去不来。<a id="a-P"></a>作是解知。<a id="a-Q"></a>诸佛菩萨所可说法。<a id="a-R"></a>逮得此籍清净无垢。<a id="a-S"></a>见一切法无合无散。<a id="a-T"></a>睹诸经典忽然不现。<a id="a-U"></a>所以不见诸法无为。<a id="a-V"></a>以故不见。<a id="a-W"></a>以不见法则无所持。<a id="a-X"></a>知界虚空则演经籍。<a id="a-Y"></a>诸想自然不有调戏。<a id="a-Z"></a>无形清凉离心无心心不可得。<a id="a-a"></a>设不可得则为道心。<a id="a-b"></a>而无去来讲寂然行。<a id="a-c"></a>不有言说无所慕求。<a id="a-d"></a>于法如此无依因者。<a id="a-e"></a>所以不猗不兴法貌。<a id="a-f"></a>常顺经典是菩萨法。<a id="a-g"></a>而无所著不生泥洹。<a id="a-h"></a>彼说此义犹如显致。<a id="a-i"></a>不慕种姓以获如此舍诸种姓。<a id="a-j"></a>逮菩萨行无所得法。<a id="a-k"></a>于诸往返不去不来。<a id="a-l"></a>一切诸慧无去来今。<a id="a-m"></a>执信如是不动不摇不退不舍。<a id="a-n"></a>奉持诸法不急不缓。<a id="a-o"></a>是谓持法得菩萨道。<a id="a-p"></a>既得圣行则无所得。<a id="a-q"></a>以成如是菩萨大士。<a id="a-r"></a>名曰奉法。<a id="a-s"></a>佛于是颂曰。</p>
  <p id="at">一切诸佛法　　未尝有退转</p>
  <p id="au">奉持经如此　　是则为持法</p>
  <p id="av">讲诸佛佛法　　无想不自然</p>
  <p id="aw">甚深不可得　　是则为持法</p>
  <p id="ax">未尝毁诸界　　法界无思议</p>
  <p id="ay">以得致彼义　　则谓为持法</p>
  <p id="az">奉法殷勤悫　　诸佛之所行</p>
  <p id="a10">其心无所著　　则谓为持法</p>
  <p id="a11">所执无进退　　一切法自然</p>
  <p id="a12">众经无所著　　则谓为持法</p>
  <p id="a13">不立于寂灭　　奉持履大迹</p>
  <p id="a14">以随顺彼典　　则谓为持法</p>
  <p id="a15">道常为法身　　慕求微妙说</p>
  <p id="a16">弃捐于懈怠　　是则为持法</p>
  <p id="a17">听经则采受　　学思而玩习</p>
  <p id="a18">性仁游居安　　是则为持法</p>
  <p id="a19">常讲澹然义　　执经而不着</p>
  <p id="a1A">得致无想行　　是则为持法</p>
  <p id="a1B">坚心立于道　　明智行无住</p>
  <p id="a1C">于身常无身　　彼解深如是</p>
  <p id="a1D">以致于空身　　法界则平等</p>
  <p id="a1E">无往亦无来　　分别身诸想</p>
  <p id="a1F">诸佛及菩萨　　所可讲说法</p>
  <p id="a1G">普逮此经典　　是则为持法</p>
  <p id="a1H">一切法无为　　彼界甚清净</p>
  <p id="a1I">以奉此经者　　是则为持法</p>
  <p id="a1J">广察一切经　　适见便不见</p>
  <p id="a1K">若不见诸法　　彼则无所持</p>
  <p id="a1L">是诸界皆空　　则为讲法界</p>
  <p id="a1M">自然离众想　　无形不调戏</p>
  <p id="a1N">其心舍诸有　　志亦不可得</p>
  <p id="a1O">设不能逮心　　此念为最上</p>
  <p id="a1P">所志无有意　　讲法寂然义</p>
  <p id="a1Q">无言无所著　　是心乃为尊</p>
  <p id="a1R">以能奉此法　　所兴不有着</p>
  <p id="a1S">不猗于诸界　　是则为持法</p>
  <p id="a1T">菩萨所奉法　　如是应经籍</p>
  <p id="a1U">不依无所举　　示现无有造</p>
  <p id="a1V">如是行善训　　顺彼诸种姓</p>
  <p id="a1W">以得是义者　　故赞扬种姓</p>
  <p id="a1X">以殖于此姓　　谓为菩萨义</p>
  <p id="a1Y">能顺此总持　　是则为持法</p>
  <p id="a1Z">了不见诸法　　一切无所趣</p>
  <p id="a1a">其若咸驰至　　亦不是彼法</p>
  <p id="a1b">当为亦无趣　　其解一切法</p>
  <p id="a1c">分别了总持　　不制不动摇</p>
  <p id="a1d">非舍无所追　　彼则兴造法</p>
  <p id="a1e">不举无所下　　总持乐于法</p>
  <p id="a1f">于诸法无法　　讲说不有着</p>
  <p id="a1g">不得于诸经　　是则为持法</p>
  <p id="a1h">阿难吾以故　　开演菩萨行</p>
  <p id="a1i">逮致微妙道　　是则赞诸法</p>
  <p id="a1j">阿难吾以故　　歌颂奉法者</p>
  <p id="a1k">用人想道玄　　开导此等类</p>
  <p id="a1l">降此无数法　　菩萨之所赞</p>
  <p id="a1m">善权永安隐　　故叹于此经</p>
  <p id="a1n">佛告阿难。<a id="a-1o"></a>是故如来至真等正觉。<a id="a-1p"></a>赞扬菩萨总持之法。<a id="a-1q"></a>此所现义亦善权方便。</p>
  <p data-pb></p>
  <h2 id="a1r">八等品第四</h2>
  <p id="a1s">佛告阿难。<a id="a-1t"></a>如来至真等正觉。<a id="a-1u"></a>何故赞扬菩萨八等之义。<a id="a-1v"></a>于此菩萨远于八邪获致脱门。<a id="a-1w"></a>而无所著不猗八正。<a id="a-1x"></a>度凡夫法立于道义。<a id="a-1y"></a>获致中正超于凡俗。<a id="a-1z"></a>愿立道慧不见得涂。<a id="a-20"></a>出于邪迳常住正观。<a id="a-21"></a>获平等迹离于贪身。<a id="a-22"></a>愿住道义逮致佛身。<a id="a-23"></a>除超人想常思佛教。<a id="a-24"></a>等心一切远众生着。<a id="a-25"></a>常处无猗诸法悉断。<a id="a-26"></a>所以者何。<a id="a-27"></a>法不可获身所崇力。<a id="a-28"></a>离世俗籍慕度世典。<a id="a-29"></a>获定法界不逮道法亦不离俗。<a id="a-2A"></a>释有无义。<a id="a-2B"></a>遵修平夷。<a id="a-2C"></a>舍断着想。<a id="a-2D"></a>去来现在。<a id="a-2E"></a>心念无殊。<a id="a-2F"></a>不得道意。<a id="a-2G"></a>所以者何。<a id="a-2H"></a>等志一切遵修普慧毒火刀杖不能危身。<a id="a-2I"></a>悉舍诸界致于佛土。<a id="a-2J"></a>不离诸道立无去来。<a id="a-2K"></a>道所往来辄弘大安。<a id="a-2L"></a>故曰菩萨涂不有住。<a id="a-2M"></a>所以者何。<a id="a-2N"></a>佛道则空是故无处。<a id="a-2O"></a>以无所住刀不向身。<a id="a-2P"></a>无能害者斯谓获安。<a id="a-2Q"></a>适逮此行无学不学亦非所求。<a id="a-2R"></a>不得圣贤志未尝慕。<a id="a-2S"></a>以是之故。<a id="a-2T"></a>刀不能害身无能动摇。<a id="a-2U"></a>一切道遵空分别空慧。<a id="a-2V"></a>刀不能害。<a id="a-2W"></a>用弘大慈愍。<a id="a-2X"></a>于众生得寂定界。<a id="a-2Y"></a>逮澹然界。<a id="a-2Z"></a>弘施非哀弃捐嗔恚。<a id="a-2a"></a>其行慈者。<a id="a-2b"></a>则发明慧。<a id="a-2c"></a>以慈化世成就大哀。<a id="a-2d"></a>不得人处厥慈具足刀不能伤。<a id="a-2e"></a>等于欲界色界无色界等于法界。<a id="a-2f"></a>平均之界道无若干。<a id="a-2g"></a>不兴识念无有嗔恚。<a id="a-2h"></a>离于调戏寂然无音。<a id="a-2i"></a>法界如此度诸所有。<a id="a-2j"></a>菩萨造行诸可专心。<a id="a-2k"></a>一切音声所至到处法莫有所奉不住终始。<a id="a-2l"></a>群黎所趣但音声耳。<a id="a-2m"></a>所为了了讲法化者。<a id="a-2n"></a>有无说想与其言也。<a id="a-2o"></a>以舍我想度诸音声。<a id="a-2p"></a>越于等邪。<a id="a-2q"></a>逮得是教。<a id="a-2r"></a>解一切法言音声耳。<a id="a-2s"></a>亦不获法。<a id="a-2t"></a>莫有度者。<a id="a-2u"></a>是谓八等。<a id="a-2v"></a>未尝慕着一切音声。<a id="a-2w"></a>佛于是颂曰。</p>
  <p id="a2x">以住于八等　　逮致八解门</p>
  <p id="a2y">于八无所著　　是谓为八等</p>
  <p id="a2z">越八凡夫行　　得住于正议</p>
  <p id="a30">不睹中间慧　　是谓为八等</p>
  <p id="a31">超度俗夫行　　得住于佛道</p>
  <p id="a32">于是无所获　　是谓为八等</p>
  <p id="a33">远离众邪见　　遵修于正见</p>
  <p id="a34">获致平等道　　是谓为八等</p>
  <p id="a35">以除于贪己　　而立正圣道</p>
  <p id="a36">逮致得佛身　　是谓为八等</p>
  <p id="a37">弃捐众生想　　常志修佛行</p>
  <p id="a38">平均吾我人　　是谓为八等</p>
  <p id="a39">得越众生想　　住于无所处</p>
  <p id="a3A">诸法尽逝过　　是谓为八等</p>
  <p id="a3B">捐离于俗法　　奉修圣正教</p>
  <p id="a3C">而致寂然义　　是谓为八等</p>
  <p id="a3D">所去为俗法　　佛道亦如是</p>
  <p id="a3E">于此法无得　　是谓为八等</p>
  <p id="a3F">言有一本耳　　无有二元际</p>
  <p id="a3G">蠲除如此念　　是谓为八等</p>
  <p id="a3H">不处于中间　　无志断着行</p>
  <p id="a3I">道慧如平一　　是谓为八等</p>
  <p id="a3J">不得过去心　　当来亦如是</p>
  <p id="a3K">平夷于现在　　是谓为八等</p>
  <p id="a3L">始无心所由　　其发道意者</p>
  <p id="a3M">此心不可获　　何缘如致道</p>
  <p id="a3N">以入无所著　　如圣无可获</p>
  <p id="a3O">以故刀与毒　　莫能危之者</p>
  <p id="a3P">脱离于五道　　众相之所由</p>
  <p id="a3Q">具足于往返　　是故谓无欺</p>
  <p id="a3R">道舍不周旋　　所言音声耳</p>
  <p id="a3S">弃除诸响着　　是故不自欺</p>
  <p id="a3T">不得其所由　　从来亦如斯</p>
  <p id="a3U">去来惟音身　　但劝于学者</p>
  <p id="a3V">安化故有言　　其安亦复空</p>
  <p id="a3W">以应如此学　　故能不自欺</p>
  <p id="a3X">菩萨所玩习　　了学如此慧</p>
  <p id="a3Y">一切无所断　　是谓不自欺</p>
  <p id="a3Z">彼不自贪己　　设有利刀刃</p>
  <p id="a3a">不能加害身　　莫有动摇者</p>
  <p id="a3b">普慈于一切　　乐道之大哀</p>
  <p id="a3c">捐除恚害心　　利刀莫能加</p>
  <p id="a3d">设有欲害者　　自计身空无</p>
  <p id="a3e">而致获佛道　　刀则何缘伤</p>
  <p id="a3f">逮得澹然句　　弃除诸恶道</p>
  <p id="a3g">一切殃尽灭　　刀刃不能害</p>
  <p id="a3h">成就于明慧　　圣达无所乏</p>
  <p id="a3i">显耀逮佛道　　以故刀不害</p>
  <p id="a3j">欲界及色界　　无色为三界</p>
  <p id="a3k">等同斯三界　　是故不自欺</p>
  <p id="a3l">等种成正觉　　不见名别异</p>
  <p id="a3m">无阴岂所净　　清净远调戏</p>
  <p id="a3n">入斯平等迹　　故曰为菩萨</p>
  <p id="a3o">若着音声者　　无离于五道</p>
  <p id="a3p">虽言至法界　　讲其无所去</p>
  <p id="a3q">以逮不住忍　　谓之为八等</p>
  <p id="a3r">分别诸响应　　讲说寂然法</p>
  <p id="a3s">无念非有名　　故谓为八等</p>
  <p id="a3t">除释一切音　　而得无声界</p>
  <p id="a3u">不着一切响　　是谓为八等</p>
  <p id="a3v">因声解诸法　　一切法自然</p>
  <p id="a3w">诸法无有名　　不见有度者</p>
  <p id="a3x">阿难我是故　　赞扬正八等</p>
  <p id="a3y">义响而趣斯　　是亦无所获</p>
  <p id="a3z">佛告阿难。<a id="a-40"></a>如来至真等正觉。<a id="a-41"></a>叹美菩萨演八等声。<a id="a-42"></a>斯议所趣权慧方便也。</p>
  <p data-pb></p>
  <h2 id="a43">道迹品第五</h2>
  <p id="a44">佛复告阿难。<a id="a-45"></a>如来何故。<a id="a-46"></a>咨嗟菩萨为道迹乎。<a id="a-47"></a>轨能通流至于佛心。<a id="a-48"></a>菩萨住此诸所兴造。<a id="a-49"></a>永无所立不进不懈。<a id="a-4A"></a>度一切法逮于佛流。<a id="a-4B"></a>不着仁慧非猗于法。<a id="a-4C"></a>无所著行而弗有处。<a id="a-4D"></a>具足妙行得获圣迹。<a id="a-4E"></a>精进菩萨其力坚强。<a id="a-4F"></a>心慈忍辱未尝懈怠。<a id="a-4G"></a>捐除慢惰慕求妙道。<a id="a-4H"></a>世遵最上不着圣行亦无所住。<a id="a-4I"></a>存在斯道而求诸法。<a id="a-4J"></a>其所索者永无可获未尝动摇。<a id="a-4K"></a>虽住于道计圣生死。<a id="a-4L"></a>佛慧平等弃离众乐而等阴盖。<a id="a-4M"></a>灭除一切贪身邪见。<a id="a-4N"></a>勤修观佛察彼精进以睹圣轨。<a id="a-4O"></a>悉除诸想超度吾我。<a id="a-4P"></a>是谓道迹。<a id="a-4Q"></a>不着佛路得无为觉。<a id="a-4R"></a>不疑圣慧佛之戒禁。<a id="a-4S"></a>不猗于世不睹其戒。<a id="a-4T"></a>以无所见则不有求戒。<a id="a-4U"></a>莫而慕除释三结。<a id="a-4V"></a>正住三界乃获大安。<a id="a-4W"></a>护众生想不猗不涂。<a id="a-4X"></a>舍一切着乃得佛道。<a id="a-4Y"></a>致寂然迹不计身命。<a id="a-4Z"></a>一切所有施而无惜。<a id="a-4a"></a>诸根常悦捐除恚色遵修圣行。<a id="a-4b"></a>虽以惠与无所放施救群生隘。<a id="a-4c"></a>既有所度不住无为越一切想。<a id="a-4d"></a>兴无念法弃捐人想而逮斯慧。<a id="a-4e"></a>不惧众会论于寂灭用净佛道。<a id="a-4f"></a>超度诸难不畏生死。<a id="a-4g"></a>所以者何。<a id="a-4h"></a>逮澹然法而无瑕秽圣化妙安。<a id="a-4i"></a>知无往来锄众类想。<a id="a-4j"></a>但正道明志清净行。<a id="a-4k"></a>时佛而颂曰。</p>
  <p id="a4l">讲论彼道迹　　佛圣无思议</p>
  <p id="a4m">计众有住者　　则为道所持</p>
  <p id="a4n">圣慧最上安　　不猗众想网</p>
  <p id="a4o">空寂不有住　　于彼无所得</p>
  <p id="a4p">以获斯道者　　菩萨志坚强</p>
  <p id="a4q">惟趣是圣教　　世尊无有上</p>
  <p id="a4r">志道不有贪　　心常采大慧</p>
  <p id="a4s">以是为道迹　　不猗无所著</p>
  <p id="a4t">所谓生死想　　佛念亦如是</p>
  <p id="a4u">具足正平等　　是谓解道迹</p>
  <p id="a4v">无有众阴盖　　演析于道法</p>
  <p id="a4w">是故除一切　　了斯为道迹</p>
  <p id="a4x">众生皆猗身　　兴心观佛道</p>
  <p id="a4y">其意志所察　　常睹于圣路</p>
  <p id="a4z">身本时兴结　　凶危想有我</p>
  <p id="a50">以故无尘埃　　不着于佛道</p>
  <p id="a51">初志怀狐疑　　将无不得佛</p>
  <p id="a52">以释斯犹豫　　正立于佛道</p>
  <p id="a53">假使识于戒　　及佛所演禁</p>
  <p id="a54">蠲除诸戒想　　无应不应禁</p>
  <p id="a55">超度于三结　　等住于三界</p>
  <p id="a56">则获致佛道　　分别众生想</p>
  <p id="a57">习空明轨迹　　而愿求大慧</p>
  <p id="a58">逮志圣寂然　　不着于佛道</p>
  <p id="a59">常舍心布施　　弃捐嗔恚色</p>
  <p id="a5A">以故无有命　　存道无放逸</p>
  <p id="a5B">一切不矜悁　　救济众恼患</p>
  <p id="a5C">是故谓道迹　　住处于上路</p>
  <p id="a5D">未尝兴诸想　　当习无所著</p>
  <p id="a5E">斯已而不惧　　不游无禁戒</p>
  <p id="a5F">若习诸经籍　　善权舍诸求</p>
  <p id="a5G">觉了众音响　　处世无所畏</p>
  <p id="a5H">设至于众会　　则不有诸难</p>
  <p id="a5I">便唱澹然法　　净治于圣道</p>
  <p id="a5J">造时兴人想　　以解自然行</p>
  <p id="a5K">用无强着故　　则舍众畏难</p>
  <p id="a5L">若舍众患害　　便不畏终始</p>
  <p id="a5M">逮得净然道　　离垢安最上</p>
  <p id="a5N">等了恶道休　　斯以无所惧</p>
  <p id="a5O">平等上圣轨　　道恩则不离</p>
  <p id="a5P">斯即菩萨法　　为现道迹事</p>
  <p id="a5Q">用懈废劣人　　导利彼故说</p>
  <p id="a5R">以微妙善权　　讲论佛圣道</p>
  <p id="a5S">若入菩萨者　　是已为唱导</p>
  <p id="a5T">导师所演法　　常合善方便</p>
  <p id="a5U">本行亦若兹　　志慕于佛道</p>
  <p id="a5V">我是故阿难　　分别说道迹</p>
  <p id="a5W">朦冥如意塞　　多想求如此</p>
  <p id="a5X">为说不能解　　愚騃心冥冥</p>
  <p id="a5Y">谤讪慧精进　　听诸志深要</p>
  <p id="a5Z">阿难吾是故　　叹美于道迹</p>
  <p id="a5a">设了菩萨无　　是辈能解耳</p>
  <p id="a5b">无数百千籍　　训化于道迹</p>
  <p id="a5c">履轨之音声　　为现佛道明</p>
  <p id="a5d">佛告阿难。<a id="a-5e"></a>如来至真等正觉。<a id="a-5f"></a>光耀菩萨谓为道迹。<a id="a-5g"></a>当知是义善权方便也。</p>
  <p data-pb></p>
  <h2 id="a5h">往来品第六</h2>
  <p id="a5i">佛复告阿难。<a id="a-5j"></a>如来何故畅说菩萨为往来乎。<a id="a-5k"></a>于是菩萨入于佛道不可思慧。<a id="a-5l"></a>志求圣觉无量因缘。<a id="a-5m"></a>于诸愦闹无所兴造。<a id="a-5n"></a>设致大道慧断诸缘慕索佛明。<a id="a-5o"></a>求不乱禅越一切定释诸尘埃。<a id="a-5p"></a>乃逮致法等佛典籍。<a id="a-5q"></a>了一切经惟求此义。<a id="a-5r"></a>如来所护道德之明。<a id="a-5s"></a>人未尝动无所转移。<a id="a-5t"></a>则为法界忧念众生心闭意塞。<a id="a-5u"></a>遭众苦患不了经典。<a id="a-5v"></a>慕求佛道立之此慧。<a id="a-5w"></a>而志大明根力觉意脱门正受分别是义。<a id="a-5x"></a>吾身如何开化众人令慕佛道。<a id="a-5y"></a>常以此明劝化道场。<a id="a-5z"></a>而求佛眼心无阴盖。<a id="a-60"></a>若入正观导利世间。<a id="a-61"></a>所志慧因诸圣之上。<a id="a-62"></a>其不了慧一切诸法之所归趣明不可获。<a id="a-63"></a>以是之圣不求众生便当立之。<a id="a-64"></a>于此诸慧了法无处。<a id="a-65"></a>以故当来睹群萌界。<a id="a-66"></a>求无上处慕于不念。<a id="a-67"></a>非得彼界不来不往。<a id="a-68"></a>成就众生往亦不往。<a id="a-69"></a>开化人民了黎民处。<a id="a-6A"></a>分别此义随其开化睹是诸法。<a id="a-6B"></a>一切众生皆存法界察以不见。<a id="a-6C"></a>等御法界则省一切经典平夷。<a id="a-6D"></a>观于大道以佛圣慧不得人无了人道等求如是像。<a id="a-6E"></a>无持之慧离垢尘埃故慧无非处。<a id="a-6F"></a>其以无慧求大明轨不可望圣。<a id="a-6G"></a>是慧慧中之大明慧。<a id="a-6H"></a>不有诸求求亦无所慕。<a id="a-6I"></a>是谓圣明之智。<a id="a-6J"></a>菩萨所行能得是者。<a id="a-6K"></a>以故求来此谓往来。<a id="a-6L"></a>于是颂曰。</p>
  <p id="a6M">此智有往返　　佛慧难思议</p>
  <p id="a6N">是故谓往来　　志求于佛道</p>
  <p id="a6O">开化多因缘　　乃成于佛路</p>
  <p id="a6P">是事顺慧均　　慕求不复还</p>
  <p id="a6Q">不猗一切禅　　劝化诸尘埃</p>
  <p id="a6R">欲救济斯等　　具足于往来</p>
  <p id="a6S">佛经平等法　　分别人无相</p>
  <p id="a6T">晓了如本无　　已故谓往返</p>
  <p id="a6U">所可获法者　　达了一切慧</p>
  <p id="a6V">吾亦当获是　　欲求所住处</p>
  <p id="a6W">未尝动众生　　及计诸法界</p>
  <p id="a6X">故谓于往来　　不近所归处</p>
  <p id="a6Y">忧念无数人　　少智既遭患</p>
  <p id="a6Z">欲立于斯慧　　则求佛大道</p>
  <p id="a6a">根力及觉意　　讲咏三脱禅</p>
  <p id="a6b">分别斯义已　　故求佛圣道</p>
  <p id="a6c">志慕于道场　　过去佛所猗</p>
  <p id="a6d">故谓为往来　　则立存大圣</p>
  <p id="a6e">慕乐慈愍眼　　佛眼无思议</p>
  <p id="a6f">是故为往来　　慕于佛大道</p>
  <p id="a6g">诸佛之圣求　　世尊微妙义</p>
  <p id="a6h">自志斯深慧　　一切智最上</p>
  <p id="a6i">明智之所了　　一切法之归</p>
  <p id="a6j">其慧不可得　　及以求道者</p>
  <p id="a6k">济之无数人　　立之于上慧</p>
  <p id="a6l">以故为往来　　来者有所求</p>
  <p id="a6m">怀来睹佛界　　人界不思议</p>
  <p id="a6n">故以为往来　　于彼救众生</p>
  <p id="a6o">省察众生界　　求之不可得</p>
  <p id="a6p">故以为往来　　慕心于法界</p>
  <p id="a6q">群黎无所趣　　及一切人界</p>
  <p id="a6r">若晓了彼处　　顺所游分别</p>
  <p id="a6s">睹一切诸法　　见以则不现</p>
  <p id="a6t">常一心定意　　求佛大圣道</p>
  <p id="a6u">如是微妙慧　　无垢而清净</p>
  <p id="a6v">而明所分别　　其智不可获</p>
  <p id="a6w">菩萨所欣乐　　开化于众生</p>
  <p id="a6x">则获彼明智　　何缘来至此</p>
  <p id="a6y">吾是故阿难　　论讲于往来</p>
  <p id="a6z">为少智之人　　睹示所兴念</p>
  <p id="a70">吾是故阿难　　论说于往来</p>
  <p id="a71">人怀精进者　　尔乃晓了此</p>
  <p id="a72">有德者分别　　解深妙之义</p>
  <p id="a73">能获于斯德　　速得成大道</p>
  <p id="a74">佛告阿难。<a id="a-75"></a>如来至真等正觉。<a id="a-76"></a>颁宣菩萨为往来。<a id="a-77"></a>当知是义亦是善权方便也。</p>
  <p data-pb></p>
  <h2 id="a78">不还品第七</h2>
  <p id="a79">佛复告阿难。<a id="a-7A"></a>何故如来说美菩萨为不还乎。<a id="a-7B"></a>于是菩萨一切所存。<a id="a-7C"></a>处处造行超越诸有。<a id="a-7D"></a>而逮佛明蠲除诸行。<a id="a-7E"></a>降伏此已则不复还。<a id="a-7F"></a>所以者何。<a id="a-7G"></a>见一切法不有往还。<a id="a-7H"></a>超度凡夫捐舍俗慧。<a id="a-7I"></a>入佛明智获无所住诸法平夷。<a id="a-7J"></a>所以者何。<a id="a-7K"></a>用致寂界非动凡夫。<a id="a-7L"></a>不立圣道塞诸恶路勉济情欲。<a id="a-7M"></a>于食无食逮上明迹。<a id="a-7N"></a>拔去诸见则无所著。<a id="a-7O"></a>无有诸邪六十二见。<a id="a-7P"></a>已越生死观于泥洹。<a id="a-7Q"></a>踰之无为释弃众想。<a id="a-7R"></a>不随经籍净垢恶道。<a id="a-7S"></a>捐弃贡高不怀自大。<a id="a-7T"></a>出于无黠忧恼之先。<a id="a-7U"></a>破坏爱欲灭除众冥。<a id="a-7V"></a>拔去贪乐舍置尘埃。<a id="a-7W"></a>憍慢自恣止息斯碍远离世智。<a id="a-7X"></a>故思佛乘等获圣慧。<a id="a-7Y"></a>菩萨捐志舍爱欲界。<a id="a-7Z"></a>则习本净过去圣灭之志。<a id="a-7a"></a>厥慧无上诸佛所解欲以显思。<a id="a-7b"></a>一切众生极尊无极。<a id="a-7c"></a>为一切乘此则佛慧。<a id="a-7d"></a>菩萨获斯诸想无想等。<a id="a-7e"></a>除一切狐疑之界。<a id="a-7f"></a>菩萨逮是则不复还。<a id="a-7g"></a>又问阿难。<a id="a-7h"></a>其有人不住于道悉当立之以道。<a id="a-7i"></a>是者觉了众生明尔则道。<a id="a-7j"></a>能觉如是则制人想。<a id="a-7k"></a>所以者何。<a id="a-7l"></a>知于空事人界难议平等道慧。<a id="a-7m"></a>所以者何。<a id="a-7n"></a>分别若此群黎之种则空。<a id="a-7o"></a>净界人种亦空远于众想。<a id="a-7p"></a>一切诸人与空无特许。<a id="a-7q"></a>不有身不获不住彼则亦空。<a id="a-7r"></a>虚空无空免一切想。<a id="a-7s"></a>无念致道蠲除众生。<a id="a-7t"></a>虚空之想无弃不弃。<a id="a-7u"></a>所以者何。<a id="a-7v"></a>一切诸法皆为平净。<a id="a-7w"></a>一切众生而无所捐。<a id="a-7x"></a>等于所释故无所得。<a id="a-7y"></a>已不有获是以不来。<a id="a-7z"></a>此者乃计为之不还。<a id="a-80"></a>有为无为于一切法觉了所会。<a id="a-81"></a>越度诸患故谓不还。<a id="a-82"></a>于是佛颂曰。</p>
  <p id="a83">彼则无所生　　造行如所处</p>
  <p id="a84">蠲除诸所住　　是谓不复还</p>
  <p id="a85">晓知于往还　　不着一切法</p>
  <p id="a86">所住不可得　　是故不还此</p>
  <p id="a87">其凡夫之行　　及佛世雄教</p>
  <p id="a88">不然无所量　　故谓不复还</p>
  <p id="a89">诸法无复来　　亦不得诸住</p>
  <p id="a8A">以获无去来　　是谓不复还</p>
  <p id="a8B">其人未尝住　　不至于三涂</p>
  <p id="a8C">逮致佛道明　　则谓为不还</p>
  <p id="a8D">决除一切欲　　于食而不着</p>
  <p id="a8E">得至于道场　　则谓为不还</p>
  <p id="a8F">众见之所行　　分别六十二</p>
  <p id="a8G">不堕于彼际　　则谓为不还</p>
  <p id="a8H">此法无终始　　已舍离诸畏</p>
  <p id="a8I">斯慧如本无　　是故不至此</p>
  <p id="a8J">所应无为寂　　不着诸尘劳</p>
  <p id="a8K">逝除彼众想　　是故不诣此</p>
  <p id="a8L">已断诸恶道　　洗去众垢着</p>
  <p id="a8M">学寂然无为　　则谓不复还</p>
  <p id="a8N">降伏于弊魔　　及官属兵刃</p>
  <p id="a8O">永无有众念　　是故不诣此</p>
  <p id="a8P">挽拔痴忧戚　　蠲除爱欲根</p>
  <p id="a8Q">断截盛贪淫　　是故不诣此</p>
  <p id="a8R">降制诸尘垢　　拔去于众想</p>
  <p id="a8S">究竟至尊慧　　故谓不复还</p>
  <p id="a8T">捐去众愁戚　　破坏于贡高</p>
  <p id="a8U">忆断于五阴　　故谓不复还</p>
  <p id="a8V">志乘得光明　　佛乘无有上</p>
  <p id="a8W">不贪爱欲患　　故谓不复还</p>
  <p id="a8X">已知佛藏处　　诸藏中第一</p>
  <p id="a8Y">过去佛所辩　　是故不诣此</p>
  <p id="a8Z">彼处于尊乘　　佛圣无有上</p>
  <p id="a8a">截去诸狐疑　　是故不诣此</p>
  <p id="a8b">受千无数人　　劝立于佛道</p>
  <p id="a8c">以得立圣轨　　是故不诣此</p>
  <p id="a8d">晓了空无界　　等心于人界</p>
  <p id="a8e">远离诸着想　　是故不诣此</p>
  <p id="a8f">晓了一切界　　法界亦如是</p>
  <p id="a8g">众生不可得　　是故不诣此</p>
  <p id="a8h">分别黎民界　　虚空无思念</p>
  <p id="a8i">一切法如是　　是故不诣此</p>
  <p id="a8j">其人而无心　　退除于众想</p>
  <p id="a8k">诸念不成道　　则谓为不还</p>
  <p id="a8l">吾是故阿难　　叹说于不还</p>
  <p id="a8m">诸事永不来　　得住于佛道</p>
  <p id="a8n">佛告阿难。<a id="a-8o"></a>是故如来至真等正觉。<a id="a-8p"></a>叹美菩萨为不还。<a id="a-8q"></a>亦当知此为善权方便也。</p>
  <p data-pb></p>
  <h2 id="a8r">无著品第八</h2>
  <p id="a8s">佛复告阿难。<a id="a-8t"></a>何谓如来叹美菩萨为无著也。<a id="a-8u"></a>是菩萨没一切行离于处土。<a id="a-8v"></a>不倚诸佛度脱众生。<a id="a-8w"></a>不有所造尘劳之垢及与苦乐以灭色。<a id="a-8x"></a>欲救济一切故谓为无著。<a id="a-8y"></a>弗得众生。<a id="a-8z"></a>不获欲埃非贪如故谓无著。<a id="a-90"></a>释去侵欺处无所住。<a id="a-91"></a>一切法空。<a id="a-92"></a>以了寂静不习众想。<a id="a-93"></a>诸想以定则除众思。<a id="a-94"></a>不计有人坏灭所志。<a id="a-95"></a>而智空法得无所著。<a id="a-96"></a>佛道无思具足不怙故谓无著。<a id="a-97"></a>演说典籍破坏众瑕。<a id="a-98"></a>叹于往古等正觉教当来现在。<a id="a-99"></a>而不放逸清净离秽。<a id="a-9A"></a>唯论寂然故谓无著。<a id="a-9B"></a>菩萨大士开化诸人。<a id="a-9C"></a>立于佛道求圣路者。<a id="a-9D"></a>于一切法而无所慕。<a id="a-9E"></a>具足慈心行佛之仁永不有处。<a id="a-9F"></a>彼慈如此故谓无著。<a id="a-9G"></a>化立众生亦不得人。<a id="a-9H"></a>究竟大哀晓了不处故谓无著。<a id="a-9I"></a>为众生故加恩见道法无法想。<a id="a-9J"></a>断除如此故谓无著。<a id="a-9K"></a>赞扬觉力计有愿数获于不住知拔除众根。<a id="a-9L"></a>志化众生。<a id="a-9M"></a>了清净法使成道义。<a id="a-9N"></a>永不有倚故谓不着。<a id="a-9O"></a>睹不依处制不贪身。<a id="a-9P"></a>于诸万物非有所依。<a id="a-9Q"></a>求及与众会不毁万物。<a id="a-9R"></a>讲有为法。<a id="a-9S"></a>如是无本故谓无著。<a id="a-9T"></a>游诸佛土去无所至。<a id="a-9U"></a>不起本末睹佛圣尊。<a id="a-9V"></a>觉道无寂故谓无著。<a id="a-9W"></a>非有依处立如斯土。<a id="a-9X"></a>于无量刹平等诸国。<a id="a-9Y"></a>不调戏界清净不足。<a id="a-9Z"></a>住福德之域空无诸刹。<a id="a-9a"></a>不退转地无有女人。<a id="a-9b"></a>释去尘势睡眠之志。<a id="a-9c"></a>得佛圣国除阴盖土。<a id="a-9d"></a>降魔官属去诸怨敌。<a id="a-9e"></a>入寂然土感动变化。<a id="a-9f"></a>立于愿刹土众求国。<a id="a-9g"></a>菩萨具足之威耀住无所住。<a id="a-9h"></a>睹获佛意净印印多所安国。<a id="a-9i"></a>舍离一切璎珞宝饰众垢之瑕。<a id="a-9j"></a>究无为地一切最尊。<a id="a-9k"></a>成如是像微妙佛处。<a id="a-9l"></a>诸法皆空具足道行故谓无著。<a id="a-9m"></a>蠲除众乐诸根不可。<a id="a-9n"></a>于一切法不嗔不怒。<a id="a-9o"></a>寂平等乘则为佛慧。<a id="a-9p"></a>身口心同习无上寂。<a id="a-9q"></a>慕求圣道不着轨迹不想思人。<a id="a-9r"></a>悲念众生无心不心。<a id="a-9s"></a>劝化无数亿百千人。<a id="a-9t"></a>使立大道开示萌类。<a id="a-9u"></a>使念佛法等诸人物。<a id="a-9v"></a>导利无数众庶黎民。<a id="a-9w"></a>令发圣意而无等伦。<a id="a-9x"></a>一切诸法均空特异。<a id="a-9y"></a>本空慧同立之不想。<a id="a-9z"></a>能等如是知无所倚已了。<a id="a-A0"></a>若此应其众生而为说法。<a id="a-A1"></a>不慕诸利无倚经籍。<a id="a-A2"></a>具足离根讲法如是。<a id="a-A3"></a>永不有言多所化济。<a id="a-A4"></a>不见度人救于众生。<a id="a-A5"></a>着断诸事免诸贪身超越贡高。<a id="a-A6"></a>睹一切法不起不灭。<a id="a-A7"></a>开化群黎万物之想。<a id="a-A8"></a>令不坏色痛痒思想生死之识。<a id="a-A9"></a>凡夫不动则应解脱。<a id="a-AA"></a>而立佛法着道迹者。<a id="a-AB"></a>化之不倚则成除勖。<a id="a-AC"></a>导利所依令无佛想。<a id="a-AD"></a>则为勉济劝发菩萨。<a id="a-AE"></a>弘不念心救道因缘。<a id="a-AF"></a>诸愦乱意离痴狂诈。<a id="a-AG"></a>具足三昧成就定意。<a id="a-AH"></a>不怀众想。<a id="a-AI"></a>拔于邪智令睹正慧。<a id="a-AJ"></a>化发声闻慕反迹者。<a id="a-AK"></a>制倚父母妻子舍宅兄弟姊妹令除恩爱。<a id="a-AL"></a>度着国土财色万物。<a id="a-AM"></a>贪求之想尘劳颠倒开化诸着万物之想。<a id="a-AN"></a>慕离于家而为寂志。<a id="a-AO"></a>懈废羸劣等脱诸相。<a id="a-AP"></a>成入佛土欲垢之法。<a id="a-AQ"></a>兴发道意心不有二。<a id="a-AR"></a>未尝生念。<a id="a-AS"></a>是无为法。<a id="a-AT"></a>此生死法。<a id="a-AU"></a>因缘无缘。<a id="a-AV"></a>道意俗心。<a id="a-AW"></a>犯戒护禁。<a id="a-AX"></a>开化此辈。<a id="a-AY"></a>兴二相者。<a id="a-AZ"></a>使其无念。<a id="a-Aa"></a>度诸根本故曰无著。<a id="a-Ab"></a>众祐。<a id="a-Ac"></a>贤圣。<a id="a-Ad"></a>懈怠精进。<a id="a-Ae"></a>男子女人。<a id="a-Af"></a>顽愚聪达。<a id="a-Ag"></a>明圣闇结。<a id="a-Ah"></a>导利此等。<a id="a-Ai"></a>令无二心。<a id="a-Aj"></a>救进众生故曰无著。<a id="a-Ak"></a>是诸菩萨成不退意。<a id="a-Al"></a>或有受别。<a id="a-Am"></a>又复不着。<a id="a-An"></a>斯诸菩萨近道远道。<a id="a-Ao"></a>分别此义。<a id="a-Ap"></a>不生二想。<a id="a-Aq"></a>得逮圣路。<a id="a-Ar"></a>至不起余而般泥洹。<a id="a-As"></a>便离发意而不有倚。<a id="a-At"></a>缘此诸法以开化人。<a id="a-Au"></a>如是自然解一切法。<a id="a-Av"></a>演无根本故曰无著。<a id="a-Aw"></a>时佛叹曰。</p>
  <p id="aAx">释除一切行　　所尊亦如是</p>
  <p id="aAy">弃捐诸言教　　故曰为无著</p>
  <p id="aAz">锄捐诸尘埃　　度脱动苦患</p>
  <p id="aB0">救济于众生　　名之曰无著</p>
  <p id="aB1">察人不可得　　欲垢亦如之</p>
  <p id="aB2">诸法无可获　　故曰为无著</p>
  <p id="aB3">蠲去众颠倒　　立心处不惑</p>
  <p id="aB4">分别知法空　　可曰为无著</p>
  <p id="aB5">了解知空义　　无有诸想着</p>
  <p id="aB6">除去一切颠　　号曰为无著</p>
  <p id="aB7">捐除一切想　　及人众恶念</p>
  <p id="aB8">心无邪乱意　　故曰为无著</p>
  <p id="aB9">解空无所依　　佛道不可量</p>
  <p id="aBA">勖勉大精进　　故曰为无著</p>
  <p id="aBB">讲经所因缘　　淡靖无调戏</p>
  <p id="aBC">劝人立道德　　与名曰无著</p>
  <p id="aBD">真人修行慈　　欲令众生安</p>
  <p id="aBE">劝人不可得　　故曰名无著</p>
  <p id="aBF">本无讲经籍　　加恩众生类</p>
  <p id="aBG">未尝有人想　　故曰为无著</p>
  <p id="aBH">正真根力觉　　为人分别说</p>
  <p id="aBI">己身逮此慧　　故曰为无著</p>
  <p id="aBJ">知人之寂定　　清净法致道</p>
  <p id="aBK">开演大圣教　　故曰为无著</p>
  <p id="aBL">不信诸万物　　现目之所睹</p>
  <p id="aBM">一切虚无有　　是谓为无著</p>
  <p id="aBN">无倚诸佛土　　在国行仁义</p>
  <p id="aBO">平等觉所处　　为众生讲法</p>
  <p id="aBP">真人觉正教　　则睹于无见</p>
  <p id="aBQ">如谛观圣觉　　是谓为无著</p>
  <p id="aBR">成就自然国　　今我得知之</p>
  <p id="aBS">究竟无本始　　是谓为无著</p>
  <p id="aBT">除去诸所知　　心不怀嗔害</p>
  <p id="aBU">应真如无恨　　习成寂然道</p>
  <p id="aBV">定意而不灭　　靖泊无所起</p>
  <p id="aBW">念道亦如是　　故谓为无著</p>
  <p id="aBX">人物不增动　　众生界如是</p>
  <p id="aBY">亿萌亦普然　　化立道之义</p>
  <p id="aBZ">群生及与道　　所处永无念</p>
  <p id="aBa">计慧悉平一　　是谓为无著</p>
  <p id="aBb">平等无像类　　一切法亦然</p>
  <p id="aBc">心正若如道　　故曰无思念</p>
  <p id="aBd">所谓为应真　　诸法非所著</p>
  <p id="aBe">能为人分别　　寂尔而无倚</p>
  <p id="aBf">为人讲法义　　虽言而无教</p>
  <p id="aBg">普度无量人　　见众不有动</p>
  <p id="aBh">众生无可获　　诸民除断着</p>
  <p id="aBi">拔人离邪见　　度众勤苦恼</p>
  <p id="aBj">一切法不起　　所处亦无灭</p>
  <p id="aBk">睹众生诸想　　脱群民困厄</p>
  <p id="aBl">无增坏诸色　　痛痒亦如是</p>
  <p id="aBm">想识于生死　　济之令无他</p>
  <p id="aBn">不动贤圣法　　凡夫亦如斯</p>
  <p id="aBo">立之以佛义　　度使志无著</p>
  <p id="aBp">众人怀果想　　及缘觉之念</p>
  <p id="aBq">超越于觉意　　为人说此法</p>
  <p id="aBr">以兴发道心　　常依所布施</p>
  <p id="aBs">戒忍亦如是　　故讲无所倚</p>
  <p id="aBt">知解之颠倒　　兴习于精进</p>
  <p id="aBu">以除斯诸想　　故说无著法</p>
  <p id="aBv">道意之所念　　邪智若慧明</p>
  <p id="aBw">于此无所倚　　故说无著法</p>
  <p id="aBx">是法不生念　　了别无若干</p>
  <p id="aBy">而说如此法　　故说无所著</p>
  <p id="aBz">自计己有身　　声闻多所念</p>
  <p id="aC0">以为除此想　　故说无所著</p>
  <p id="aC1">诸法非有思　　解知不若干</p>
  <p id="aC2">演说斯无根　　故曰为无著</p>
  <p id="aC3">父母兄弟子　　空寂之所有</p>
  <p id="aC4">则为生死行　　不能成佛道</p>
  <p id="aC5">慕妻及姊妹　　所倚皆归妄</p>
  <p id="aC6">设其不有依　　故名曰无著</p>
  <p id="aC7">造兴生死事　　则有亲族念</p>
  <p id="aC8">见因有情欲　　吾宿之友党</p>
  <p id="aC9">自念身有我　　心驰众诸事</p>
  <p id="aCA">分别堕颠倒　　必则处魔教</p>
  <p id="aCB">弃捐于生死　　终始之灾患</p>
  <p id="aCC">赞扬泥洹德　　故说于无著</p>
  <p id="aCD">所讲劳垢法　　兴衰及诤讼</p>
  <p id="aCE">斯皆言声耳　　是曰为无著</p>
  <p id="aCF">众所多竞利　　放逸贪万物</p>
  <p id="aCG">欲救此等类　　故说无著法</p>
  <p id="aCH">恋慕室家者　　心念行学道</p>
  <p id="aCI">顽钝意如斯　　显举于无著</p>
  <p id="aCJ">唯见卑贱法　　不睹真妙义</p>
  <p id="aCK">弗省于众念　　故度至无著</p>
  <p id="aCL">除弃凡夫义　　专精慕佛法</p>
  <p id="aCM">拔去众民求　　故曰为无著</p>
  <p id="aCN">若睹善恶行　　如是众数法</p>
  <p id="aCO">无量人亦然　　故救放无著</p>
  <p id="aCP">以具诸相好　　精进不可计</p>
  <p id="aCQ">而倚于此相　　仁贤得济度</p>
  <p id="aCR">庄严诸佛土　　成就尊上法</p>
  <p id="aCS">依怙觉正利　　度之至无著</p>
  <p id="aCT">无为法之义　　若得或不获</p>
  <p id="aCU">斯乃圣道行　　则能立正愿</p>
  <p id="aCV">无戒不睹犯　　放逸及智慧</p>
  <p id="aCW">闇昧软弱人　　便着斯三事</p>
  <p id="aCX">众生兴此相　　诸念不可计</p>
  <p id="aCY">蠲除若干意　　故说无著法</p>
  <p id="aCZ">存慕圣众祐　　亦念于无德</p>
  <p id="aCa">分别凡人法　　故说无所著</p>
  <p id="aCb">以得如是行　　男子及女人</p>
  <p id="aCc">贤圣与凡夫　　斯则兴二心</p>
  <p id="aCd">人起此二事　　愚行之所为</p>
  <p id="aCe">用倚是二际　　故度至无著</p>
  <p id="aCf">回动不退转　　兴造而不作</p>
  <p id="aCg">欲以近圣道　　故兴心此念</p>
  <p id="aCh">获致于大道　　不起无所灭</p>
  <p id="aCi">心常怀想着　　用求于无为</p>
  <p id="aCj">于彼受众生　　仁人念萌类</p>
  <p id="aCk">以故曰无著　　救济诸求想</p>
  <p id="aCl">是则菩萨法　　为现阿罗汉</p>
  <p id="aCm">因以发法忍　　自谓为无著</p>
  <p id="aCn">讲说罗汉事　　斯应为菩萨</p>
  <p id="aCo">名住无所著　　获致无上道</p>
  <p id="aCp">佛告阿难。<a id="a-Cq"></a>如来至真等正觉。<a id="a-Cr"></a>赞叹说菩萨无著。<a id="a-Cs"></a>亦当知之善权方便也。</p>
  <p data-pb></p>
  <h2 id="aCt">声闻品第九</h2>
  <p id="aCu">佛告阿难。<a id="a-Cv"></a>何故如来光耀菩萨为声闻乎。<a id="a-Cw"></a>菩萨大士开化无数不可计人。<a id="a-Cx"></a>令闻佛法分别经籍故谓声闻。<a id="a-Cy"></a>使听圣道净不放逸故谓声闻。<a id="a-Cz"></a>使听无为安隐甘露。<a id="a-D0"></a>根力觉意意止意断。<a id="a-D1"></a>具足此事速至道慧故谓声闻。<a id="a-D2"></a>令得空慧身无坚固。<a id="a-D3"></a>闇昧之人闭塞不解。<a id="a-D4"></a>所以者何。<a id="a-D5"></a>乃贪己身诸入之事眼存为色。<a id="a-D6"></a>了观如是则成佛眼。<a id="a-D7"></a>其目普见不可思议。<a id="a-D8"></a>眼无所倚。<a id="a-D9"></a>究竟此目致一切法。<a id="a-DA"></a>故谓声闻。<a id="a-DB"></a>计此诸法如呼之响。<a id="a-DC"></a>莫得着音。<a id="a-DD"></a>非有说者亦无听者。<a id="a-DE"></a>无香想香亦不有嗅。<a id="a-DF"></a>譬如有人卧出梦中。<a id="a-DG"></a>嗅种种香计此无香。<a id="a-DH"></a>此则或事思想所为。<a id="a-DI"></a>一切诸香人所嗅者。<a id="a-DJ"></a>譬若如梦而无坚固。<a id="a-DK"></a>解斯音者则谓声闻。<a id="a-DL"></a>舌之味味亦复为空。<a id="a-DM"></a>若肉段如为舌。<a id="a-DN"></a>或智者了之不为味惑。<a id="a-DO"></a>譬如聚沫。<a id="a-DP"></a>以离诸论无可为喻。<a id="a-DQ"></a>明者观之知无所有不可得。<a id="a-DR"></a>持想着味者则致恶罪。<a id="a-DS"></a>莫思六界以分别味。<a id="a-DT"></a>心则开解意不放逸。<a id="a-DU"></a>若知此者心想无为。<a id="a-DV"></a>各各分别谓所听义。<a id="a-DW"></a>而闻此空故谓声闻。<a id="a-DX"></a>晓了其诸入之事。<a id="a-DY"></a>听之为空身自寂然。<a id="a-DZ"></a>未尝有生不知所起。<a id="a-Da"></a>无生不生则为圣道。<a id="a-Db"></a>故谓声闻。<a id="a-Dc"></a>若所听者皆无所有。<a id="a-Dd"></a>解身自然不起不灭。<a id="a-De"></a>故谓声闻。<a id="a-Df"></a>听于布施惠以法行。<a id="a-Dg"></a>不可思议佛犹此路致于佛道。<a id="a-Dh"></a>心有所施不自见心。<a id="a-Di"></a>以无意志逮得圣慧。<a id="a-Dj"></a>所以者何。<a id="a-Dk"></a>如其所种必获其实亦不有果。<a id="a-Dl"></a>说果之声听衣食施。<a id="a-Dm"></a>计物之施所与薄耳。<a id="a-Dn"></a>一切所舍法施为尊。<a id="a-Do"></a>无得贪惜莫怀施想。<a id="a-Dp"></a>虽有所惠不得悕望。<a id="a-Dq"></a>譬如幻人无有心意不与想念。<a id="a-Dr"></a>欲成行者无得想施。<a id="a-Ds"></a>所以者何。<a id="a-Dt"></a>施不悕望则顺道行。<a id="a-Du"></a>故谓声闻。<a id="a-Dv"></a>离诸所音一切尘埃都无所听。<a id="a-Dw"></a>离诸有为。<a id="a-Dx"></a>不可以音听受佛法。<a id="a-Dy"></a>分别诸响而无所倚。<a id="a-Dz"></a>所以者何。<a id="a-E0"></a>二事造声。<a id="a-E1"></a>虽有二事则无所有。<a id="a-E2"></a>因缘合致则有二事。<a id="a-E3"></a>用有人故而致法音。<a id="a-E4"></a>故谓声闻。<a id="a-E5"></a>于是佛颂曰。</p>
  <p id="aE6">使无央数人　　闻佛无念法</p>
  <p id="aE7">以故谓声闻　　则勇猛菩萨</p>
  <p id="aE8">闻寂定之道　　恬静不放逸</p>
  <p id="aE9">无量人听法　　故谓为声闻</p>
  <p id="aEA">听澹泊安隐　　诸乐非有像</p>
  <p id="aEB">以故为声闻　　至寂然无为</p>
  <p id="aEC">听于觉根力　　具足意止断</p>
  <p id="aED">自究竟斯事　　故谓为声闻</p>
  <p id="aEE">听身所有空　　不可得坚固</p>
  <p id="aEF">愚騃之所慕　　故当时了体</p>
  <p id="aEG">其目无所睹　　不听亦如兹</p>
  <p id="aEH">众生为见侵　　闇塞不了了</p>
  <p id="aEI">若得成佛眼　　等自不可议</p>
  <p id="aEJ">致之在本无　　开化诸闇昧</p>
  <p id="aEK">无量人闻经　　诸法非有兴</p>
  <p id="aEL">此以得名号　　称存于声闻</p>
  <p id="aEM">其无所听受　　了之如呼响</p>
  <p id="aEN">不见有说者　　亦复无所闻</p>
  <p id="aEO">所以名声闻　　令众人听受</p>
  <p id="aEP">计本不有闻　　莫为音所惑</p>
  <p id="aEQ">譬如人寐梦　　嗅于无数香</p>
  <p id="aER">恍惚不可得　　游逸嗅于空</p>
  <p id="aES">了香亦如此　　未尝有嗅香</p>
  <p id="aET">无量人失志　　菩萨令开明</p>
  <p id="aEU">计舌无所猗　　肉段不知味</p>
  <p id="aEV">设使肉解甘　　舌亦当识之</p>
  <p id="aEW">无倚此诸想　　念美为凶危</p>
  <p id="aEX">六界不可念　　分别诸味种</p>
  <p id="aEY">菩萨大勇猛　　目睹分别此</p>
  <p id="aEZ">因听而致之　　故曰为声闻</p>
  <p id="aEa">自分别己体　　是则空自然</p>
  <p id="aEb">能了此虚无　　则无起不生</p>
  <p id="aEc">若无所兴隆　　则解此圣道</p>
  <p id="aEd">令群黎听法　　是则谓声闻</p>
  <p id="aEe">计心言本净　　无形不可得</p>
  <p id="aEf">是者莫有人　　听此为声闻</p>
  <p id="aEg">犹如幻化生　　灭尽则亦空</p>
  <p id="aEh">若有睹众想　　了之为声闻</p>
  <p id="aEi">又听所施与　　法施不可念</p>
  <p id="aEj">是轨为圣路　　尔乃成佛道</p>
  <p id="aEk">随其本所种　　获果亦如之</p>
  <p id="aEl">不可思议施　　成大道无念</p>
  <p id="aEm">衣食施薄福　　法施为最广</p>
  <p id="aEn">未尝有悁惜　　此则圣慧涂</p>
  <p id="aEo">弘无想之心　　布施不有着</p>
  <p id="aEp">如是惠施者　　疾致成佛道</p>
  <p id="aEq">释去一切心　　计耳无所闻</p>
  <p id="aEr">超度诸合会　　故谓为声闻</p>
  <p id="aEs">因呼有响应　　假使不着音</p>
  <p id="aEt">则于众圣尊　　佛法无有上</p>
  <p id="aEu">诸可不闻响　　一切而无倚</p>
  <p id="aEv">不二无若干　　畅音有声闻</p>
  <p id="aEw">无数佛演法　　令彼闻其音</p>
  <p id="aEx">计所闻如响　　乐人成佛道</p>
  <p id="aEy">善游诸佛土　　所闻不以乱</p>
  <p id="aEz">平等觉所处　　世尊无有上</p>
  <p id="aF0">听千三千世　　所住如虚空</p>
  <p id="aF1">计人等猗寂　　若泥洹无形</p>
  <p id="aF2">世人所著想　　计倚有四大</p>
  <p id="aF3">是则为虚空　　泥洹为想念</p>
  <p id="aF4">解诸种如是　　莫得计坚固</p>
  <p id="aF5">本无生死者　　不灭尽尘劳</p>
  <p id="aF6">万物不究竟　　计人弗可得</p>
  <p id="aF7">此诸法寂然　　未有睹众界</p>
  <p id="aF8">令黎民听此　　夙夜亦如之</p>
  <p id="aF9">彼不兴众念　　我化诸人闻</p>
  <p id="aFA">使人得听法　　如此为弟子</p>
  <p id="aFB">所闻无所闻　　故叹曰声闻</p>
  <p id="aFC">雄人念往古　　听受最上法</p>
  <p id="aFD">睹不分别经　　一切法一切</p>
  <p id="aFE">讲音无所偏　　救度一切会</p>
  <p id="aFF">为众人说法　　是则为声闻</p>
  <p id="aFG">则讲无为界　　清净不放逸</p>
  <p id="aFH">谛观无说法　　佛法亦如之</p>
  <p id="aFI">睹法不去远　　佛之所讲扬</p>
  <p id="aFJ">彼法亦不近　　是故无所猗</p>
  <p id="aFK">所以谓弟子　　听采随此教</p>
  <p id="aFL">劝化于群黎　　斯乃为闻法</p>
  <p id="aFM">阿难我是故　　讲说声闻化</p>
  <p id="aFN">假号曰弟子　　则菩萨大士</p>
  <p id="aFO">佛告阿难。<a id="a-FP"></a>是故如来至真等正觉。<a id="a-FQ"></a>叹说菩萨为声闻。<a id="a-FR"></a>当知是义亦善权方便也。</p>
 </body>
</html>