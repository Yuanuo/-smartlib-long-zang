<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>阿惟越致遮经卷第二</title>
</head>
<body>
  <h1 class="head">阿惟越致遮经卷第二</h1>
  <h2>奉法品第三</h2>
  <p>佛告阿难。如来至真等正觉。何因赞扬菩萨奉持法乎。菩萨于此存于佛道而不退转。执持觉轨了了分别不越法界。不可思议逮得经籍。所可总持常处不动。志顺法句质一切疑。诸法自然无所猗著。所可总持不有依立。顺于总持不专经本。志常乐圣钦敬道者。于一切法而无所受。以不受行乃为演说法。志性仁调进止安隐讲寂然经。于此持法不猗不舍。一切自然则圣道相。以获此义未尝越失其身所行。体常坚住世非有处。何谓菩萨常睹察之。未尝见此身安谛住。自顺正法等于境界不去不来。作是解知。诸佛菩萨所可说法。逮得此籍清净无垢。见一切法无合无散。睹诸经典忽然不现。所以不见诸法无为。以故不见。以不见法则无所持。知界虚空则演经籍。诸想自然不有调戏。无形清凉离心无心心不可得。设不可得则为道心。而无去来讲寂然行。不有言说无所慕求。于法如此无依因者。所以不猗不兴法貌。常顺经典是菩萨法。而无所著不生泥洹。彼说此义犹如显致。不慕种姓以获如此舍诸种姓。逮菩萨行无所得法。于诸往返不去不来。一切诸慧无去来今。执信如是不动不摇不退不舍。奉持诸法不急不缓。是谓持法得菩萨道。既得圣行则无所得。以成如是菩萨大士。名曰奉法。佛于是颂曰。</p>
  <p class="l-js-5c">一切诸佛法　　未尝有退转</p>
  <p class="l-js-5c">奉持经如此　　是则为持法</p>
  <p class="l-js-5c">讲诸佛佛法　　无想不自然</p>
  <p class="l-js-5c">甚深不可得　　是则为持法</p>
  <p class="l-js-5c">未尝毁诸界　　法界无思议</p>
  <p class="l-js-5c">以得致彼义　　则谓为持法</p>
  <p class="l-js-5c">奉法殷勤悫　　诸佛之所行</p>
  <p class="l-js-5c">其心无所著　　则谓为持法</p>
  <p class="l-js-5c">所执无进退　　一切法自然</p>
  <p class="l-js-5c">众经无所著　　则谓为持法</p>
  <p class="l-js-5c">不立于寂灭　　奉持履大迹</p>
  <p class="l-js-5c">以随顺彼典　　则谓为持法</p>
  <p class="l-js-5c">道常为法身　　慕求微妙说</p>
  <p class="l-js-5c">弃捐于懈怠　　是则为持法</p>
  <p class="l-js-5c">听经则采受　　学思而玩习</p>
  <p class="l-js-5c">性仁游居安　　是则为持法</p>
  <p class="l-js-5c">常讲澹然义　　执经而不著</p>
  <p class="l-js-5c">得致无想行　　是则为持法</p>
  <p class="l-js-5c">坚心立于道　　明智行无住</p>
  <p class="l-js-5c">于身常无身　　彼解深如是</p>
  <p class="l-js-5c">以致于空身　　法界则平等</p>
  <p class="l-js-5c">无往亦无来　　分别身诸想</p>
  <p class="l-js-5c">诸佛及菩萨　　所可讲说法</p>
  <p class="l-js-5c">普逮此经典　　是则为持法</p>
  <p class="l-js-5c">一切法无为　　彼界甚清净</p>
  <p class="l-js-5c">以奉此经者　　是则为持法</p>
  <p class="l-js-5c">广察一切经　　适见便不见</p>
  <p class="l-js-5c">若不见诸法　　彼则无所持</p>
  <p class="l-js-5c">是诸界皆空　　则为讲法界</p>
  <p class="l-js-5c">自然离众想　　无形不调戏</p>
  <p class="l-js-5c">其心舍诸有　　志亦不可得</p>
  <p class="l-js-5c">设不能逮心　　此念为最上</p>
  <p class="l-js-5c">所志无有意　　讲法寂然义</p>
  <p class="l-js-5c">无言无所著　　是心乃为尊</p>
  <p class="l-js-5c">以能奉此法　　所兴不有著</p>
  <p class="l-js-5c">不猗于诸界　　是则为持法</p>
  <p class="l-js-5c">菩萨所奉法　　如是应经籍</p>
  <p class="l-js-5c">不依无所举　　示现无有造</p>
  <p class="l-js-5c">如是行善训　　顺彼诸种姓</p>
  <p class="l-js-5c">以得是义者　　故赞扬种姓</p>
  <p class="l-js-5c">以殖于此姓　　谓为菩萨义</p>
  <p class="l-js-5c">能顺此总持　　是则为持法</p>
  <p class="l-js-5c">了不见诸法　　一切无所趣</p>
  <p class="l-js-5c">其若咸驰至　　亦不是彼法</p>
  <p class="l-js-5c">当为亦无趣　　其解一切法</p>
  <p class="l-js-5c">分别了总持　　不制不动摇</p>
  <p class="l-js-5c">非舍无所追　　彼则兴造法</p>
  <p class="l-js-5c">不举无所下　　总持乐于法</p>
  <p class="l-js-5c">于诸法无法　　讲说不有著</p>
  <p class="l-js-5c">不得于诸经　　是则为持法</p>
  <p class="l-js-5c">阿难吾以故　　开演菩萨行</p>
  <p class="l-js-5c">逮致微妙道　　是则赞诸法</p>
  <p class="l-js-5c">阿难吾以故　　歌颂奉法者</p>
  <p class="l-js-5c">用人想道玄　　开导此等类</p>
  <p class="l-js-5c">降此无数法　　菩萨之所赞</p>
  <p class="l-js-5c">善权永安隐　　故叹于此经</p>
  <p>佛告阿难。是故如来至真等正觉。赞扬菩萨总持之法。此所现义亦善权方便。</p>
  <h2>八等品第四</h2>
  <p>佛告阿难。如来至真等正觉。何故赞扬菩萨八等之义。于此菩萨远于八邪获致脱门。而无所著不猗八正。度凡夫法立于道义。获致中正超于凡俗。愿立道慧不见得涂。出于邪迳常住正观。获平等迹离于贪身。愿住道义逮致佛身。除超人想常思佛教。等心一切远众生著。常处无猗诸法悉断。所以者何。法不可获身所崇力。离世俗籍慕度世典。获定法界不逮道法亦不离俗。释有无义。遵修平夷。舍断著想。去来现在。心念无殊。不得道意。所以者何。等志一切遵修普慧毒火刀杖不能危身。悉舍诸界致于佛土。不离诸道立无去来。道所往来辄弘大安。故曰菩萨涂不有住。所以者何。佛道则空是故无处。以无所住刀不向身。无能害者斯谓获安。适逮此行无学不学亦非所求。不得圣贤志未尝慕。以是之故。刀不能害身无能动摇。一切道遵空分别空慧。刀不能害。用弘大慈愍。于众生得寂定界。逮澹然界。弘施非哀弃捐嗔恚。其行慈者。则发明慧。以慈化世成就大哀。不得人处厥慈具足刀不能伤。等于欲界色界无色界等于法界。平均之界道无若干。不兴识念无有嗔恚。离于调戏寂然无音。法界如此度诸所有。菩萨造行诸可专心。一切音声所至到处法莫有所奉不住终始。群黎所趣但音声耳。所为了了讲法化者。有无说想与其言也。以舍我想度诸音声。越于等邪。逮得是教。解一切法言音声耳。亦不获法。莫有度者。是谓八等。未尝慕著一切音声。佛于是颂曰。</p>
  <p class="l-js-5c">以住于八等　　逮致八解门</p>
  <p class="l-js-5c">于八无所著　　是谓为八等</p>
  <p class="l-js-5c">越八凡夫行　　得住于正议</p>
  <p class="l-js-5c">不睹中间慧　　是谓为八等</p>
  <p class="l-js-5c">超度俗夫行　　得住于佛道</p>
  <p class="l-js-5c">于是无所获　　是谓为八等</p>
  <p class="l-js-5c">远离众邪见　　遵修于正见</p>
  <p class="l-js-5c">获致平等道　　是谓为八等</p>
  <p class="l-js-5c">以除于贪己　　而立正圣道</p>
  <p class="l-js-5c">逮致得佛身　　是谓为八等</p>
  <p class="l-js-5c">弃捐众生想　　常志修佛行</p>
  <p class="l-js-5c">平均吾我人　　是谓为八等</p>
  <p class="l-js-5c">得越众生想　　住于无所处</p>
  <p class="l-js-5c">诸法尽逝过　　是谓为八等</p>
  <p class="l-js-5c">捐离于俗法　　奉修圣正教</p>
  <p class="l-js-5c">而致寂然义　　是谓为八等</p>
  <p class="l-js-5c">所去为俗法　　佛道亦如是</p>
  <p class="l-js-5c">于此法无得　　是谓为八等</p>
  <p class="l-js-5c">言有一本耳　　无有二元际</p>
  <p class="l-js-5c">蠲除如此念　　是谓为八等</p>
  <p class="l-js-5c">不处于中间　　无志断著行</p>
  <p class="l-js-5c">道慧如平一　　是谓为八等</p>
  <p class="l-js-5c">不得过去心　　当来亦如是</p>
  <p class="l-js-5c">平夷于现在　　是谓为八等</p>
  <p class="l-js-5c">始无心所由　　其发道意者</p>
  <p class="l-js-5c">此心不可获　　何缘如致道</p>
  <p class="l-js-5c">以入无所著　　如圣无可获</p>
  <p class="l-js-5c">以故刀与毒　　莫能危之者</p>
  <p class="l-js-5c">脱离于五道　　众相之所由</p>
  <p class="l-js-5c">具足于往返　　是故谓无欺</p>
  <p class="l-js-5c">道舍不周旋　　所言音声耳</p>
  <p class="l-js-5c">弃除诸响著　　是故不自欺</p>
  <p class="l-js-5c">不得其所由　　从来亦如斯</p>
  <p class="l-js-5c">去来惟音身　　但劝于学者</p>
  <p class="l-js-5c">安化故有言　　其安亦复空</p>
  <p class="l-js-5c">以应如此学　　故能不自欺</p>
  <p class="l-js-5c">菩萨所玩习　　了学如此慧</p>
  <p class="l-js-5c">一切无所断　　是谓不自欺</p>
  <p class="l-js-5c">彼不自贪己　　设有利刀刃</p>
  <p class="l-js-5c">不能加害身　　莫有动摇者</p>
  <p class="l-js-5c">普慈于一切　　乐道之大哀</p>
  <p class="l-js-5c">捐除恚害心　　利刀莫能加</p>
  <p class="l-js-5c">设有欲害者　　自计身空无</p>
  <p class="l-js-5c">而致获佛道　　刀则何缘伤</p>
  <p class="l-js-5c">逮得澹然句　　弃除诸恶道</p>
  <p class="l-js-5c">一切殃尽灭　　刀刃不能害</p>
  <p class="l-js-5c">成就于明慧　　圣达无所乏</p>
  <p class="l-js-5c">显耀逮佛道　　以故刀不害</p>
  <p class="l-js-5c">欲界及色界　　无色为三界</p>
  <p class="l-js-5c">等同斯三界　　是故不自欺</p>
  <p class="l-js-5c">等种成正觉　　不见名别异</p>
  <p class="l-js-5c">无阴岂所净　　清净远调戏</p>
  <p class="l-js-5c">入斯平等迹　　故曰为菩萨</p>
  <p class="l-js-5c">若著音声者　　无离于五道</p>
  <p class="l-js-5c">虽言至法界　　讲其无所去</p>
  <p class="l-js-5c">以逮不住忍　　谓之为八等</p>
  <p class="l-js-5c">分别诸响应　　讲说寂然法</p>
  <p class="l-js-5c">无念非有名　　故谓为八等</p>
  <p class="l-js-5c">除释一切音　　而得无声界</p>
  <p class="l-js-5c">不著一切响　　是谓为八等</p>
  <p class="l-js-5c">因声解诸法　　一切法自然</p>
  <p class="l-js-5c">诸法无有名　　不见有度者</p>
  <p class="l-js-5c">阿难我是故　　赞扬正八等</p>
  <p class="l-js-5c">义响而趣斯　　是亦无所获</p>
  <p>佛告阿难。如来至真等正觉。叹美菩萨演八等声。斯议所趣权慧方便也。</p>
  <h2>道迹品第五</h2>
  <p>佛复告阿难。如来何故。咨嗟菩萨为道迹乎。轨能通流至于佛心。菩萨住此诸所兴造。永无所立不进不懈。度一切法逮于佛流。不著仁慧非猗于法。无所著行而弗有处。具足妙行得获圣迹。精进菩萨其力坚强。心慈忍辱未尝懈怠。捐除慢惰慕求妙道。世遵最上不著圣行亦无所住。存在斯道而求诸法。其所索者永无可获未尝动摇。虽住于道计圣生死。佛慧平等弃离众乐而等阴盖。灭除一切贪身邪见。勤修观佛察彼精进以睹圣轨。悉除诸想超度吾我。是谓道迹。不著佛路得无为觉。不疑圣慧佛之戒禁。不猗于世不睹其戒。以无所见则不有求戒。莫而慕除释三结。正住三界乃获大安。护众生想不猗不涂。舍一切著乃得佛道。致寂然迹不计身命。一切所有施而无惜。诸根常悦捐除恚色遵修圣行。虽以惠与无所放施救群生隘。既有所度不住无为越一切想。兴无念法弃捐人想而逮斯慧。不惧众会论于寂灭用净佛道。超度诸难不畏生死。所以者何。逮澹然法而无瑕秽圣化妙安。知无往来锄众类想。但正道明志清净行。时佛而颂曰。</p>
  <p class="l-js-5c">讲论彼道迹　　佛圣无思议</p>
  <p class="l-js-5c">计众有住者　　则为道所持</p>
  <p class="l-js-5c">圣慧最上安　　不猗众想网</p>
  <p class="l-js-5c">空寂不有住　　于彼无所得</p>
  <p class="l-js-5c">以获斯道者　　菩萨志坚强</p>
  <p class="l-js-5c">惟趣是圣教　　世尊无有上</p>
  <p class="l-js-5c">志道不有贪　　心常采大慧</p>
  <p class="l-js-5c">以是为道迹　　不猗无所著</p>
  <p class="l-js-5c">所谓生死想　　佛念亦如是</p>
  <p class="l-js-5c">具足正平等　　是谓解道迹</p>
  <p class="l-js-5c">无有众阴盖　　演析于道法</p>
  <p class="l-js-5c">是故除一切　　了斯为道迹</p>
  <p class="l-js-5c">众生皆猗身　　兴心观佛道</p>
  <p class="l-js-5c">其意志所察　　常睹于圣路</p>
  <p class="l-js-5c">身本时兴结　　凶危想有我</p>
  <p class="l-js-5c">以故无尘埃　　不著于佛道</p>
  <p class="l-js-5c">初志怀狐疑　　将无不得佛</p>
  <p class="l-js-5c">以释斯犹豫　　正立于佛道</p>
  <p class="l-js-5c">假使识于戒　　及佛所演禁</p>
  <p class="l-js-5c">蠲除诸戒想　　无应不应禁</p>
  <p class="l-js-5c">超度于三结　　等住于三界</p>
  <p class="l-js-5c">则获致佛道　　分别众生想</p>
  <p class="l-js-5c">习空明轨迹　　而愿求大慧</p>
  <p class="l-js-5c">逮志圣寂然　　不著于佛道</p>
  <p class="l-js-5c">常舍心布施　　弃捐嗔恚色</p>
  <p class="l-js-5c">以故无有命　　存道无放逸</p>
  <p class="l-js-5c">一切不矜悁　　救济众恼患</p>
  <p class="l-js-5c">是故谓道迹　　住处于上路</p>
  <p class="l-js-5c">未尝兴诸想　　当习无所著</p>
  <p class="l-js-5c">斯已而不惧　　不游无禁戒</p>
  <p class="l-js-5c">若习诸经籍　　善权舍诸求</p>
  <p class="l-js-5c">觉了众音响　　处世无所畏</p>
  <p class="l-js-5c">设至于众会　　则不有诸难</p>
  <p class="l-js-5c">便唱澹然法　　净治于圣道</p>
  <p class="l-js-5c">造时兴人想　　以解自然行</p>
  <p class="l-js-5c">用无强著故　　则舍众畏难</p>
  <p class="l-js-5c">若舍众患害　　便不畏终始</p>
  <p class="l-js-5c">逮得净然道　　离垢安最上</p>
  <p class="l-js-5c">等了恶道休　　斯以无所惧</p>
  <p class="l-js-5c">平等上圣轨　　道恩则不离</p>
  <p class="l-js-5c">斯即菩萨法　　为现道迹事</p>
  <p class="l-js-5c">用懈废劣人　　导利彼故说</p>
  <p class="l-js-5c">以微妙善权　　讲论佛圣道</p>
  <p class="l-js-5c">若入菩萨者　　是已为唱导</p>
  <p class="l-js-5c">导师所演法　　常合善方便</p>
  <p class="l-js-5c">本行亦若兹　　志慕于佛道</p>
  <p class="l-js-5c">我是故阿难　　分别说道迹</p>
  <p class="l-js-5c">朦冥如意塞　　多想求如此</p>
  <p class="l-js-5c">为说不能解　　愚騃心冥冥</p>
  <p class="l-js-5c">谤讪慧精进　　听诸志深要</p>
  <p class="l-js-5c">阿难吾是故　　叹美于道迹</p>
  <p class="l-js-5c">设了菩萨无　　是辈能解耳</p>
  <p class="l-js-5c">无数百千籍　　训化于道迹</p>
  <p class="l-js-5c">履轨之音声　　为现佛道明</p>
  <p>佛告阿难。如来至真等正觉。光耀菩萨谓为道迹。当知是义善权方便也。</p>
  <h2>往来品第六</h2>
  <p>佛复告阿难。如来何故畅说菩萨为往来乎。于是菩萨入于佛道不可思慧。志求圣觉无量因缘。于诸愦闹无所兴造。设致大道慧断诸缘慕索佛明。求不乱禅越一切定释诸尘埃。乃逮致法等佛典籍。了一切经惟求此义。如来所护道德之明。人未尝动无所转移。则为法界忧念众生心闭意塞。遭众苦患不了经典。慕求佛道立之此慧。而志大明根力觉意脱门正受分别是义。吾身如何开化众人令慕佛道。常以此明劝化道场。而求佛眼心无阴盖。若入正观导利世间。所志慧因诸圣之上。其不了慧一切诸法之所归趣明不可获。以是之圣不求众生便当立之。于此诸慧了法无处。以故当来睹群萌界。求无上处慕于不念。非得彼界不来不往。成就众生往亦不往。开化人民了黎民处。分别此义随其开化睹是诸法。一切众生皆存法界察以不见。等御法界则省一切经典平夷。观于大道以佛圣慧不得人无了人道等求如是像。无持之慧离垢尘埃故慧无非处。其以无慧求大明轨不可望圣。是慧慧中之大明慧。不有诸求求亦无所慕。是谓圣明之智。菩萨所行能得是者。以故求来此谓往来。于是颂曰。</p>
  <p class="l-js-5c">此智有往返　　佛慧难思议</p>
  <p class="l-js-5c">是故谓往来　　志求于佛道</p>
  <p class="l-js-5c">开化多因缘　　乃成于佛路</p>
  <p class="l-js-5c">是事顺慧均　　慕求不复还</p>
  <p class="l-js-5c">不猗一切禅　　劝化诸尘埃</p>
  <p class="l-js-5c">欲救济斯等　　具足于往来</p>
  <p class="l-js-5c">佛经平等法　　分别人无相</p>
  <p class="l-js-5c">晓了如本无　　已故谓往返</p>
  <p class="l-js-5c">所可获法者　　达了一切慧</p>
  <p class="l-js-5c">吾亦当获是　　欲求所住处</p>
  <p class="l-js-5c">未尝动众生　　及计诸法界</p>
  <p class="l-js-5c">故谓于往来　　不近所归处</p>
  <p class="l-js-5c">忧念无数人　　少智既遭患</p>
  <p class="l-js-5c">欲立于斯慧　　则求佛大道</p>
  <p class="l-js-5c">根力及觉意　　讲咏三脱禅</p>
  <p class="l-js-5c">分别斯义已　　故求佛圣道</p>
  <p class="l-js-5c">志慕于道场　　过去佛所猗</p>
  <p class="l-js-5c">故谓为往来　　则立存大圣</p>
  <p class="l-js-5c">慕乐慈愍眼　　佛眼无思议</p>
  <p class="l-js-5c">是故为往来　　慕于佛大道</p>
  <p class="l-js-5c">诸佛之圣求　　世尊微妙义</p>
  <p class="l-js-5c">自志斯深慧　　一切智最上</p>
  <p class="l-js-5c">明智之所了　　一切法之归</p>
  <p class="l-js-5c">其慧不可得　　及以求道者</p>
  <p class="l-js-5c">济之无数人　　立之于上慧</p>
  <p class="l-js-5c">以故为往来　　来者有所求</p>
  <p class="l-js-5c">怀来睹佛界　　人界不思议</p>
  <p class="l-js-5c">故以为往来　　于彼救众生</p>
  <p class="l-js-5c">省察众生界　　求之不可得</p>
  <p class="l-js-5c">故以为往来　　慕心于法界</p>
  <p class="l-js-5c">群黎无所趣　　及一切人界</p>
  <p class="l-js-5c">若晓了彼处　　顺所游分别</p>
  <p class="l-js-5c">睹一切诸法　　见以则不现</p>
  <p class="l-js-5c">常一心定意　　求佛大圣道</p>
  <p class="l-js-5c">如是微妙慧　　无垢而清净</p>
  <p class="l-js-5c">而明所分别　　其智不可获</p>
  <p class="l-js-5c">菩萨所欣乐　　开化于众生</p>
  <p class="l-js-5c">则获彼明智　　何缘来至此</p>
  <p class="l-js-5c">吾是故阿难　　论讲于往来</p>
  <p class="l-js-5c">为少智之人　　睹示所兴念</p>
  <p class="l-js-5c">吾是故阿难　　论说于往来</p>
  <p class="l-js-5c">人怀精进者　　尔乃晓了此</p>
  <p class="l-js-5c">有德者分别　　解深妙之义</p>
  <p class="l-js-5c">能获于斯德　　速得成大道</p>
  <p>佛告阿难。如来至真等正觉。颁宣菩萨为往来。当知是义亦是善权方便也。</p>
  <h2>不还品第七</h2>
  <p>佛复告阿难。何故如来说美菩萨为不还乎。于是菩萨一切所存。处处造行超越诸有。而逮佛明蠲除诸行。降伏此已则不复还。所以者何。见一切法不有往还。超度凡夫捐舍俗慧。入佛明智获无所住诸法平夷。所以者何。用致寂界非动凡夫。不立圣道塞诸恶路勉济情欲。于食无食逮上明迹。拔去诸见则无所著。无有诸邪六十二见。已越生死观于泥洹。踰之无为释弃众想。不随经籍净垢恶道。捐弃贡高不怀自大。出于无黠忧恼之先。破坏爱欲灭除众冥。拔去贪乐舍置尘埃。憍慢自恣止息斯碍远离世智。故思佛乘等获圣慧。菩萨捐志舍爱欲界。则习本净过去圣灭之志。厥慧无上诸佛所解欲以显思。一切众生极尊无极。为一切乘此则佛慧。菩萨获斯诸想无想等。除一切狐疑之界。菩萨逮是则不复还。又问阿难。其有人不住于道悉当立之以道。是者觉了众生明尔则道。能觉如是则制人想。所以者何。知于空事人界难议平等道慧。所以者何。分别若此群黎之种则空。净界人种亦空远于众想。一切诸人与空无特许。不有身不获不住彼则亦空。虚空无空免一切想。无念致道蠲除众生。虚空之想无弃不弃。所以者何。一切诸法皆为平净。一切众生而无所捐。等于所释故无所得。已不有获是以不来。此者乃计为之不还。有为无为于一切法觉了所会。越度诸患故谓不还。于是佛颂曰。</p>
  <p class="l-js-5c">彼则无所生　　造行如所处</p>
  <p class="l-js-5c">蠲除诸所住　　是谓不复还</p>
  <p class="l-js-5c">晓知于往还　　不著一切法</p>
  <p class="l-js-5c">所住不可得　　是故不还此</p>
  <p class="l-js-5c">其凡夫之行　　及佛世雄教</p>
  <p class="l-js-5c">不然无所量　　故谓不复还</p>
  <p class="l-js-5c">诸法无复来　　亦不得诸住</p>
  <p class="l-js-5c">以获无去来　　是谓不复还</p>
  <p class="l-js-5c">其人未尝住　　不至于三涂</p>
  <p class="l-js-5c">逮致佛道明　　则谓为不还</p>
  <p class="l-js-5c">决除一切欲　　于食而不著</p>
  <p class="l-js-5c">得至于道场　　则谓为不还</p>
  <p class="l-js-5c">众见之所行　　分别六十二</p>
  <p class="l-js-5c">不堕于彼际　　则谓为不还</p>
  <p class="l-js-5c">此法无终始　　已舍离诸畏</p>
  <p class="l-js-5c">斯慧如本无　　是故不至此</p>
  <p class="l-js-5c">所应无为寂　　不著诸尘劳</p>
  <p class="l-js-5c">逝除彼众想　　是故不诣此</p>
  <p class="l-js-5c">已断诸恶道　　洗去众垢著</p>
  <p class="l-js-5c">学寂然无为　　则谓不复还</p>
  <p class="l-js-5c">降伏于弊魔　　及官属兵刃</p>
  <p class="l-js-5c">永无有众念　　是故不诣此</p>
  <p class="l-js-5c">挽拔痴忧戚　　蠲除爱欲根</p>
  <p class="l-js-5c">断截盛贪淫　　是故不诣此</p>
  <p class="l-js-5c">降制诸尘垢　　拔去于众想</p>
  <p class="l-js-5c">究竟至尊慧　　故谓不复还</p>
  <p class="l-js-5c">捐去众愁戚　　破坏于贡高</p>
  <p class="l-js-5c">忆断于五阴　　故谓不复还</p>
  <p class="l-js-5c">志乘得光明　　佛乘无有上</p>
  <p class="l-js-5c">不贪爱欲患　　故谓不复还</p>
  <p class="l-js-5c">已知佛藏处　　诸藏中第一</p>
  <p class="l-js-5c">过去佛所辩　　是故不诣此</p>
  <p class="l-js-5c">彼处于尊乘　　佛圣无有上</p>
  <p class="l-js-5c">截去诸狐疑　　是故不诣此</p>
  <p class="l-js-5c">受千无数人　　劝立于佛道</p>
  <p class="l-js-5c">以得立圣轨　　是故不诣此</p>
  <p class="l-js-5c">晓了空无界　　等心于人界</p>
  <p class="l-js-5c">远离诸著想　　是故不诣此</p>
  <p class="l-js-5c">晓了一切界　　法界亦如是</p>
  <p class="l-js-5c">众生不可得　　是故不诣此</p>
  <p class="l-js-5c">分别黎民界　　虚空无思念</p>
  <p class="l-js-5c">一切法如是　　是故不诣此</p>
  <p class="l-js-5c">其人而无心　　退除于众想</p>
  <p class="l-js-5c">诸念不成道　　则谓为不还</p>
  <p class="l-js-5c">吾是故阿难　　叹说于不还</p>
  <p class="l-js-5c">诸事永不来　　得住于佛道</p>
  <p>佛告阿难。是故如来至真等正觉。叹美菩萨为不还。亦当知此为善权方便也。</p>
  <h2>无著品第八</h2>
  <p>佛复告阿难。何谓如来叹美菩萨为无著也。是菩萨没一切行离于处土。不倚诸佛度脱众生。不有所造尘劳之垢及与苦乐以灭色。欲救济一切故谓为无著。弗得众生。不获欲埃非贪如故谓无著。释去侵欺处无所住。一切法空。以了寂静不习众想。诸想以定则除众思。不计有人坏灭所志。而智空法得无所著。佛道无思具足不怙故谓无著。演说典籍破坏众瑕。叹于往古等正觉教当来现在。而不放逸清净离秽。唯论寂然故谓无著。菩萨大士开化诸人。立于佛道求圣路者。于一切法而无所慕。具足慈心行佛之仁永不有处。彼慈如此故谓无著。化立众生亦不得人。究竟大哀晓了不处故谓无著。为众生故加恩见道法无法想。断除如此故谓无著。赞扬觉力计有愿数获于不住知拔除众根。志化众生。了清净法使成道义。永不有倚故谓不著。睹不依处制不贪身。于诸万物非有所依。求及与众会不毁万物。讲有为法。如是无本故谓无著。游诸佛土去无所至。不起本末睹佛圣尊。觉道无寂故谓无著。非有依处立如斯土。于无量刹平等诸国。不调戏界清净不足。住福德之域空无诸刹。不退转地无有女人。释去尘势睡眠之志。得佛圣国除阴盖土。降魔官属去诸怨敌。入寂然土感动变化。立于愿刹土众求国。菩萨具足之威耀住无所住。睹获佛意净印印多所安国。舍离一切璎珞宝饰众垢之瑕。究无为地一切最尊。成如是像微妙佛处。诸法皆空具足道行故谓无著。蠲除众乐诸根不可。于一切法不嗔不怒。寂平等乘则为佛慧。身口心同习无上寂。慕求圣道不著轨迹不想思人。悲念众生无心不心。劝化无数亿百千人。使立大道开示萌类。使念佛法等诸人物。导利无数众庶黎民。令发圣意而无等伦。一切诸法均空特异。本空慧同立之不想。能等如是知无所倚已了。若此应其众生而为说法。不慕诸利无倚经籍。具足离根讲法如是。永不有言多所化济。不见度人救于众生。著断诸事免诸贪身超越贡高。睹一切法不起不灭。开化群黎万物之想。令不坏色痛痒思想生死之识。凡夫不动则应解脱。而立佛法著道迹者。化之不倚则成除勖。导利所依令无佛想。则为勉济劝发菩萨。弘不念心救道因缘。诸愦乱意离痴狂诈。具足三昧成就定意。不怀众想。拔于邪智令睹正慧。化发声闻慕反迹者。制倚父母妻子舍宅兄弟姊妹令除恩爱。度著国土财色万物。贪求之想尘劳颠倒开化诸著万物之想。慕离于家而为寂志。懈废羸劣等脱诸相。成入佛土欲垢之法。兴发道意心不有二。未尝生念。是无为法。此生死法。因缘无缘。道意俗心。犯戒护禁。开化此辈。兴二相者。使其无念。度诸根本故曰无著。众佑。贤圣。懈怠精进。男子女人。顽愚聪达。明圣闇结。导利此等。令无二心。救进众生故曰无著。是诸菩萨成不退意。或有受别。又复不著。斯诸菩萨近道远道。分别此义。不生二想。得逮圣路。至不起余而般泥洹。便离发意而不有倚。缘此诸法以开化人。如是自然解一切法。演无根本故曰无著。时佛叹曰。</p>
  <p class="l-js-5c">释除一切行　　所尊亦如是</p>
  <p class="l-js-5c">弃捐诸言教　　故曰为无著</p>
  <p class="l-js-5c">锄捐诸尘埃　　度脱动苦患</p>
  <p class="l-js-5c">救济于众生　　名之曰无著</p>
  <p class="l-js-5c">察人不可得　　欲垢亦如之</p>
  <p class="l-js-5c">诸法无可获　　故曰为无著</p>
  <p class="l-js-5c">蠲去众颠倒　　立心处不惑</p>
  <p class="l-js-5c">分别知法空　　可曰为无著</p>
  <p class="l-js-5c">了解知空义　　无有诸想著</p>
  <p class="l-js-5c">除去一切颠　　号曰为无著</p>
  <p class="l-js-5c">捐除一切想　　及人众恶念</p>
  <p class="l-js-5c">心无邪乱意　　故曰为无著</p>
  <p class="l-js-5c">解空无所依　　佛道不可量</p>
  <p class="l-js-5c">勖勉大精进　　故曰为无著</p>
  <p class="l-js-5c">讲经所因缘　　淡靖无调戏</p>
  <p class="l-js-5c">劝人立道德　　与名曰无著</p>
  <p class="l-js-5c">真人修行慈　　欲令众生安</p>
  <p class="l-js-5c">劝人不可得　　故曰名无著</p>
  <p class="l-js-5c">本无讲经籍　　加恩众生类</p>
  <p class="l-js-5c">未尝有人想　　故曰为无著</p>
  <p class="l-js-5c">正真根力觉　　为人分别说</p>
  <p class="l-js-5c">己身逮此慧　　故曰为无著</p>
  <p class="l-js-5c">知人之寂定　　清净法致道</p>
  <p class="l-js-5c">开演大圣教　　故曰为无著</p>
  <p class="l-js-5c">不信诸万物　　现目之所睹</p>
  <p class="l-js-5c">一切虚无有　　是谓为无著</p>
  <p class="l-js-5c">无倚诸佛土　　在国行仁义</p>
  <p class="l-js-5c">平等觉所处　　为众生讲法</p>
  <p class="l-js-5c">真人觉正教　　则睹于无见</p>
  <p class="l-js-5c">如谛观圣觉　　是谓为无著</p>
  <p class="l-js-5c">成就自然国　　今我得知之</p>
  <p class="l-js-5c">究竟无本始　　是谓为无著</p>
  <p class="l-js-5c">除去诸所知　　心不怀嗔害</p>
  <p class="l-js-5c">应真如无恨　　习成寂然道</p>
  <p class="l-js-5c">定意而不灭　　靖泊无所起</p>
  <p class="l-js-5c">念道亦如是　　故谓为无著</p>
  <p class="l-js-5c">人物不增动　　众生界如是</p>
  <p class="l-js-5c">亿萌亦普然　　化立道之义</p>
  <p class="l-js-5c">群生及与道　　所处永无念</p>
  <p class="l-js-5c">计慧悉平一　　是谓为无著</p>
  <p class="l-js-5c">平等无像类　　一切法亦然</p>
  <p class="l-js-5c">心正若如道　　故曰无思念</p>
  <p class="l-js-5c">所谓为应真　　诸法非所著</p>
  <p class="l-js-5c">能为人分别　　寂尔而无倚</p>
  <p class="l-js-5c">为人讲法义　　虽言而无教</p>
  <p class="l-js-5c">普度无量人　　见众不有动</p>
  <p class="l-js-5c">众生无可获　　诸民除断著</p>
  <p class="l-js-5c">拔人离邪见　　度众勤苦恼</p>
  <p class="l-js-5c">一切法不起　　所处亦无灭</p>
  <p class="l-js-5c">睹众生诸想　　脱群民困厄</p>
  <p class="l-js-5c">无增坏诸色　　痛痒亦如是</p>
  <p class="l-js-5c">想识于生死　　济之令无他</p>
  <p class="l-js-5c">不动贤圣法　　凡夫亦如斯</p>
  <p class="l-js-5c">立之以佛义　　度使志无著</p>
  <p class="l-js-5c">众人怀果想　　及缘觉之念</p>
  <p class="l-js-5c">超越于觉意　　为人说此法</p>
  <p class="l-js-5c">以兴发道心　　常依所布施</p>
  <p class="l-js-5c">戒忍亦如是　　故讲无所倚</p>
  <p class="l-js-5c">知解之颠倒　　兴习于精进</p>
  <p class="l-js-5c">以除斯诸想　　故说无著法</p>
  <p class="l-js-5c">道意之所念　　邪智若慧明</p>
  <p class="l-js-5c">于此无所倚　　故说无著法</p>
  <p class="l-js-5c">是法不生念　　了别无若干</p>
  <p class="l-js-5c">而说如此法　　故说无所著</p>
  <p class="l-js-5c">自计己有身　　声闻多所念</p>
  <p class="l-js-5c">以为除此想　　故说无所著</p>
  <p class="l-js-5c">诸法非有思　　解知不若干</p>
  <p class="l-js-5c">演说斯无根　　故曰为无著</p>
  <p class="l-js-5c">父母兄弟子　　空寂之所有</p>
  <p class="l-js-5c">则为生死行　　不能成佛道</p>
  <p class="l-js-5c">慕妻及姊妹　　所倚皆归妄</p>
  <p class="l-js-5c">设其不有依　　故名曰无著</p>
  <p class="l-js-5c">造兴生死事　　则有亲族念</p>
  <p class="l-js-5c">见因有情欲　　吾宿之友党</p>
  <p class="l-js-5c">自念身有我　　心驰众诸事</p>
  <p class="l-js-5c">分别堕颠倒　　必则处魔教</p>
  <p class="l-js-5c">弃捐于生死　　终始之灾患</p>
  <p class="l-js-5c">赞扬泥洹德　　故说于无著</p>
  <p class="l-js-5c">所讲劳垢法　　兴衰及诤讼</p>
  <p class="l-js-5c">斯皆言声耳　　是曰为无著</p>
  <p class="l-js-5c">众所多竞利　　放逸贪万物</p>
  <p class="l-js-5c">欲救此等类　　故说无著法</p>
  <p class="l-js-5c">恋慕室家者　　心念行学道</p>
  <p class="l-js-5c">顽钝意如斯　　显举于无著</p>
  <p class="l-js-5c">唯见卑贱法　　不睹真妙义</p>
  <p class="l-js-5c">弗省于众念　　故度至无著</p>
  <p class="l-js-5c">除弃凡夫义　　专精慕佛法</p>
  <p class="l-js-5c">拔去众民求　　故曰为无著</p>
  <p class="l-js-5c">若睹善恶行　　如是众数法</p>
  <p class="l-js-5c">无量人亦然　　故救放无著</p>
  <p class="l-js-5c">以具诸相好　　精进不可计</p>
  <p class="l-js-5c">而倚于此相　　仁贤得济度</p>
  <p class="l-js-5c">庄严诸佛土　　成就尊上法</p>
  <p class="l-js-5c">依怙觉正利　　度之至无著</p>
  <p class="l-js-5c">无为法之义　　若得或不获</p>
  <p class="l-js-5c">斯乃圣道行　　则能立正愿</p>
  <p class="l-js-5c">无戒不睹犯　　放逸及智慧</p>
  <p class="l-js-5c">闇昧软弱人　　便著斯三事</p>
  <p class="l-js-5c">众生兴此相　　诸念不可计</p>
  <p class="l-js-5c">蠲除若干意　　故说无著法</p>
  <p class="l-js-5c">存慕圣众佑　　亦念于无德</p>
  <p class="l-js-5c">分别凡人法　　故说无所著</p>
  <p class="l-js-5c">以得如是行　　男子及女人</p>
  <p class="l-js-5c">贤圣与凡夫　　斯则兴二心</p>
  <p class="l-js-5c">人起此二事　　愚行之所为</p>
  <p class="l-js-5c">用倚是二际　　故度至无著</p>
  <p class="l-js-5c">回动不退转　　兴造而不作</p>
  <p class="l-js-5c">欲以近圣道　　故兴心此念</p>
  <p class="l-js-5c">获致于大道　　不起无所灭</p>
  <p class="l-js-5c">心常怀想著　　用求于无为</p>
  <p class="l-js-5c">于彼受众生　　仁人念萌类</p>
  <p class="l-js-5c">以故曰无著　　救济诸求想</p>
  <p class="l-js-5c">是则菩萨法　　为现阿罗汉</p>
  <p class="l-js-5c">因以发法忍　　自谓为无著</p>
  <p class="l-js-5c">讲说罗汉事　　斯应为菩萨</p>
  <p class="l-js-5c">名住无所著　　获致无上道</p>
  <p>佛告阿难。如来至真等正觉。赞叹说菩萨无著。亦当知之善权方便也。</p>
  <h2>声闻品第九</h2>
  <p>佛告阿难。何故如来光耀菩萨为声闻乎。菩萨大士开化无数不可计人。令闻佛法分别经籍故谓声闻。使听圣道净不放逸故谓声闻。使听无为安隐甘露。根力觉意意止意断。具足此事速至道慧故谓声闻。令得空慧身无坚固。闇昧之人闭塞不解。所以者何。乃贪己身诸入之事眼存为色。了观如是则成佛眼。其目普见不可思议。眼无所倚。究竟此目致一切法。故谓声闻。计此诸法如呼之响。莫得著音。非有说者亦无听者。无香想香亦不有嗅。譬如有人卧出梦中。嗅种种香计此无香。此则或事思想所为。一切诸香人所嗅者。譬若如梦而无坚固。解斯音者则谓声闻。舌之味味亦复为空。若肉段如为舌。或智者了之不为味惑。譬如聚沫。以离诸论无可为喻。明者观之知无所有不可得。持想著味者则致恶罪。莫思六界以分别味。心则开解意不放逸。若知此者心想无为。各各分别谓所听义。而闻此空故谓声闻。晓了其诸入之事。听之为空身自寂然。未尝有生不知所起。无生不生则为圣道。故谓声闻。若所听者皆无所有。解身自然不起不灭。故谓声闻。听于布施惠以法行。不可思议佛犹此路致于佛道。心有所施不自见心。以无意志逮得圣慧。所以者何。如其所种必获其实亦不有果。说果之声听衣食施。计物之施所与薄耳。一切所舍法施为尊。无得贪惜莫怀施想。虽有所惠不得悕望。譬如幻人无有心意不与想念。欲成行者无得想施。所以者何。施不悕望则顺道行。故谓声闻。离诸所音一切尘埃都无所听。离诸有为。不可以音听受佛法。分别诸响而无所倚。所以者何。二事造声。虽有二事则无所有。因缘合致则有二事。用有人故而致法音。故谓声闻。于是佛颂曰。</p>
  <p class="l-js-5c">使无央数人　　闻佛无念法</p>
  <p class="l-js-5c">以故谓声闻　　则勇猛菩萨</p>
  <p class="l-js-5c">闻寂定之道　　恬静不放逸</p>
  <p class="l-js-5c">无量人听法　　故谓为声闻</p>
  <p class="l-js-5c">听澹泊安隐　　诸乐非有像</p>
  <p class="l-js-5c">以故为声闻　　至寂然无为</p>
  <p class="l-js-5c">听于觉根力　　具足意止断</p>
  <p class="l-js-5c">自究竟斯事　　故谓为声闻</p>
  <p class="l-js-5c">听身所有空　　不可得坚固</p>
  <p class="l-js-5c">愚騃之所慕　　故当时了体</p>
  <p class="l-js-5c">其目无所睹　　不听亦如兹</p>
  <p class="l-js-5c">众生为见侵　　闇塞不了了</p>
  <p class="l-js-5c">若得成佛眼　　等自不可议</p>
  <p class="l-js-5c">致之在本无　　开化诸闇昧</p>
  <p class="l-js-5c">无量人闻经　　诸法非有兴</p>
  <p class="l-js-5c">此以得名号　　称存于声闻</p>
  <p class="l-js-5c">其无所听受　　了之如呼响</p>
  <p class="l-js-5c">不见有说者　　亦复无所闻</p>
  <p class="l-js-5c">所以名声闻　　令众人听受</p>
  <p class="l-js-5c">计本不有闻　　莫为音所惑</p>
  <p class="l-js-5c">譬如人寐梦　　嗅于无数香</p>
  <p class="l-js-5c">恍惚不可得　　游逸嗅于空</p>
  <p class="l-js-5c">了香亦如此　　未尝有嗅香</p>
  <p class="l-js-5c">无量人失志　　菩萨令开明</p>
  <p class="l-js-5c">计舌无所猗　　肉段不知味</p>
  <p class="l-js-5c">设使肉解甘　　舌亦当识之</p>
  <p class="l-js-5c">无倚此诸想　　念美为凶危</p>
  <p class="l-js-5c">六界不可念　　分别诸味种</p>
  <p class="l-js-5c">菩萨大勇猛　　目睹分别此</p>
  <p class="l-js-5c">因听而致之　　故曰为声闻</p>
  <p class="l-js-5c">自分别己体　　是则空自然</p>
  <p class="l-js-5c">能了此虚无　　则无起不生</p>
  <p class="l-js-5c">若无所兴隆　　则解此圣道</p>
  <p class="l-js-5c">令群黎听法　　是则谓声闻</p>
  <p class="l-js-5c">计心言本净　　无形不可得</p>
  <p class="l-js-5c">是者莫有人　　听此为声闻</p>
  <p class="l-js-5c">犹如幻化生　　灭尽则亦空</p>
  <p class="l-js-5c">若有睹众想　　了之为声闻</p>
  <p class="l-js-5c">又听所施与　　法施不可念</p>
  <p class="l-js-5c">是轨为圣路　　尔乃成佛道</p>
  <p class="l-js-5c">随其本所种　　获果亦如之</p>
  <p class="l-js-5c">不可思议施　　成大道无念</p>
  <p class="l-js-5c">衣食施薄福　　法施为最广</p>
  <p class="l-js-5c">未尝有悁惜　　此则圣慧涂</p>
  <p class="l-js-5c">弘无想之心　　布施不有著</p>
  <p class="l-js-5c">如是惠施者　　疾致成佛道</p>
  <p class="l-js-5c">释去一切心　　计耳无所闻</p>
  <p class="l-js-5c">超度诸合会　　故谓为声闻</p>
  <p class="l-js-5c">因呼有响应　　假使不著音</p>
  <p class="l-js-5c">则于众圣尊　　佛法无有上</p>
  <p class="l-js-5c">诸可不闻响　　一切而无倚</p>
  <p class="l-js-5c">不二无若干　　畅音有声闻</p>
  <p class="l-js-5c">无数佛演法　　令彼闻其音</p>
  <p class="l-js-5c">计所闻如响　　乐人成佛道</p>
  <p class="l-js-5c">善游诸佛土　　所闻不以乱</p>
  <p class="l-js-5c">平等觉所处　　世尊无有上</p>
  <p class="l-js-5c">听千三千世　　所住如虚空</p>
  <p class="l-js-5c">计人等猗寂　　若泥洹无形</p>
  <p class="l-js-5c">世人所著想　　计倚有四大</p>
  <p class="l-js-5c">是则为虚空　　泥洹为想念</p>
  <p class="l-js-5c">解诸种如是　　莫得计坚固</p>
  <p class="l-js-5c">本无生死者　　不灭尽尘劳</p>
  <p class="l-js-5c">万物不究竟　　计人弗可得</p>
  <p class="l-js-5c">此诸法寂然　　未有睹众界</p>
  <p class="l-js-5c">令黎民听此　　夙夜亦如之</p>
  <p class="l-js-5c">彼不兴众念　　我化诸人闻</p>
  <p class="l-js-5c">使人得听法　　如此为弟子</p>
  <p class="l-js-5c">所闻无所闻　　故叹曰声闻</p>
  <p class="l-js-5c">雄人念往古　　听受最上法</p>
  <p class="l-js-5c">睹不分别经　　一切法一切</p>
  <p class="l-js-5c">讲音无所偏　　救度一切会</p>
  <p class="l-js-5c">为众人说法　　是则为声闻</p>
  <p class="l-js-5c">则讲无为界　　清净不放逸</p>
  <p class="l-js-5c">谛观无说法　　佛法亦如之</p>
  <p class="l-js-5c">睹法不去远　　佛之所讲扬</p>
  <p class="l-js-5c">彼法亦不近　　是故无所猗</p>
  <p class="l-js-5c">所以谓弟子　　听采随此教</p>
  <p class="l-js-5c">劝化于群黎　　斯乃为闻法</p>
  <p class="l-js-5c">阿难我是故　　讲说声闻化</p>
  <p class="l-js-5c">假号曰弟子　　则菩萨大士</p>
  <p>佛告阿难。是故如来至真等正觉。叹说菩萨为声闻。当知是义亦善权方便也。</p>
</body></html>