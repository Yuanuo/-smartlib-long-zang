<!doctype html>
<html id="z3IBTe2LX" data-ver="846">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘五大部外重译经">
  <meta period="北凉">
 </head>
 <body>
  <h1 id="a1">金光明经卷第二</h1>
  <h2 id="a2">四天王品第六</h2>
  <p id="a3">尔时毗沙门天王。<a id="a-4"></a>提头赖吒天王。<a id="a-5"></a>毗留勒叉天王。<a id="a-6"></a>毗留博叉天王。<a id="a-7"></a>俱从座起偏袒右肩。<a id="a-8"></a>右膝着地胡跪合掌。<a id="a-9"></a>白佛言。<a id="a-A"></a>世尊。<a id="a-B"></a>是金光明微妙经典众经之王。<a id="a-C"></a>诸佛世尊之所护念。<a id="a-D"></a>庄严菩萨深妙功德。<a id="a-E"></a>常为诸天之所恭敬。<a id="a-F"></a>能令天王心生欢喜。<a id="a-G"></a>亦为护世之所赞叹。<a id="a-H"></a>此经能照诸天宫殿。<a id="a-I"></a>是经能与众生快乐。<a id="a-J"></a>是经能令地狱饿鬼畜生诸河焦干枯竭。<a id="a-K"></a>是经能除一切怖畏。<a id="a-L"></a>是经能却他方怨贼。<a id="a-M"></a>是经能除谷贵饥馑。<a id="a-N"></a>是经能愈一切疫病。<a id="a-O"></a>是经能灭恶星变异。<a id="a-P"></a>是经能除一切忧恼。<a id="a-Q"></a>举要言之。<a id="a-R"></a>是经能灭一切众生无量无边百千苦恼。<a id="a-S"></a>世尊。<a id="a-T"></a>是金光明微妙经典。<a id="a-U"></a>若在大众广宣说时。<a id="a-V"></a>我等四王及余眷属。<a id="a-W"></a>闻此甘露无上法味。<a id="a-X"></a>增益身力心进勇锐具诸威德。<a id="a-Y"></a>世尊。<a id="a-Z"></a>我等四王。<a id="a-a"></a>能说正法修行正法。<a id="a-b"></a>为世法王以法治世。<a id="a-c"></a>世尊。<a id="a-d"></a>我等四王及天龙鬼神。<a id="a-e"></a>乾闼婆阿修罗迦楼罗紧那罗摩睺罗伽。<a id="a-f"></a>以法治世。<a id="a-g"></a>遮诸恶鬼啖精气者。<a id="a-h"></a>世尊。<a id="a-i"></a>我等四王二十八部诸鬼神等。<a id="a-j"></a>及无量百千鬼神。<a id="a-k"></a>以净天眼过于人眼。<a id="a-l"></a>常观拥护此阎浮提。<a id="a-m"></a>世尊。<a id="a-n"></a>是故我等名护世王。<a id="a-o"></a>若此国土有诸衰耗怨贼侵境饥馑疾疫种种艰难。<a id="a-p"></a>若有比丘受持是经。<a id="a-q"></a>我等四王当共劝请。<a id="a-r"></a>令是比丘以我力故。<a id="a-s"></a>疾往彼所国邑郡县。<a id="a-t"></a>广宣流布是金光明微妙经典。<a id="a-u"></a>令如是等种种百千衰耗之事悉皆灭尽。<a id="a-v"></a>世尊。<a id="a-w"></a>如诸国王所有土境。<a id="a-x"></a>是持经者若至其国。<a id="a-y"></a>是王应当往是人所听受如是微妙经典。<a id="a-z"></a>闻已欢喜复当护念恭敬是人。<a id="a-10"></a>世尊。<a id="a-11"></a>我等四王。<a id="a-12"></a>复当勤心拥护是王及国人民。<a id="a-13"></a>为除衰患令得安隐。<a id="a-14"></a>世尊。<a id="a-15"></a>若有比丘比丘尼优婆塞优婆夷受持是经。<a id="a-16"></a>若诸人王有能供给施其所安。<a id="a-17"></a>我等四王。<a id="a-18"></a>亦当令是王及国人民一切安隐具足无患。<a id="a-19"></a>世尊。<a id="a-1A"></a>若有四众受持读诵是妙经典。<a id="a-1B"></a>若诸人王有能供养恭敬尊重赞叹。<a id="a-1C"></a>我等四王。<a id="a-1D"></a>亦复当令如是人王于诸王中常得第一供养恭敬尊重赞叹。<a id="a-1E"></a>亦令余王钦尚羡慕称赞其善。</p>
  <p id="a1F">尔时世尊赞叹护世四天王等。<a id="a-1G"></a>善哉善哉。<a id="a-1H"></a>汝等四王。<a id="a-1I"></a>过去已曾供养恭敬尊重赞叹无量百千万亿诸佛。<a id="a-1J"></a>于诸佛所种诸善根。<a id="a-1K"></a>说于正法修行正法。<a id="a-1L"></a>以法治世为人天王。<a id="a-1M"></a>汝等今日长夜利益于诸众生行大悲心。<a id="a-1N"></a>施与众生一切乐具。<a id="a-1O"></a>能遮诸恶勤与诸善。<a id="a-1P"></a>以是义故。<a id="a-1Q"></a>若有人王能供养恭敬此金光明微妙经典。<a id="a-1R"></a>汝等正应如是护念。<a id="a-1S"></a>灭其苦恼与其安乐。<a id="a-1T"></a>汝等四王及诸眷属。<a id="a-1U"></a>无量无边百千鬼神。<a id="a-1V"></a>若能护念如是经者。<a id="a-1W"></a>即是护持去来现在诸佛正法。<a id="a-1X"></a>汝等四王及余天众百千鬼神。<a id="a-1Y"></a>与阿修罗共战斗时。<a id="a-1Z"></a>汝等诸天常得胜利。<a id="a-1a"></a>汝等若能护念此经。<a id="a-1b"></a>悉能消伏一切诸苦。<a id="a-1c"></a>所谓怨贼饥馑疾疫。<a id="a-1d"></a>若四部众有能受持读诵此经。<a id="a-1e"></a>汝等亦应勤心守护。<a id="a-1f"></a>为除衰恼施与安乐。<a id="a-1g"></a>尔时四王复白佛言。<a id="a-1h"></a>世尊。<a id="a-1i"></a>是金光明微妙经典。<a id="a-1j"></a>于未来世在所流布。<a id="a-1k"></a>若国土城邑郡县村落随所至处。<a id="a-1l"></a>若诸国王以天律治世。<a id="a-1m"></a>复能恭敬至心听受是妙经典。<a id="a-1n"></a>并复尊重供养供给持是经典四部之众以是因缘。<a id="a-1o"></a>我等时时得闻如是微妙经典。<a id="a-1p"></a>闻已即得增益身力。<a id="a-1q"></a>心进勇锐具诸威德。<a id="a-1r"></a>是故我等及无量鬼神。<a id="a-1s"></a>常当隐形随其妙典所流布处。<a id="a-1t"></a>而作拥护令无留难。<a id="a-1u"></a>亦当护念听是经典诸国王等及其人民。<a id="a-1v"></a>除其患难悉令安隐。<a id="a-1w"></a>他方怨贼亦使退散。<a id="a-1x"></a>若有人王听是经时。<a id="a-1y"></a>邻国怨敌兴如是念。<a id="a-1z"></a>当具四兵坏彼国土。<a id="a-20"></a>世尊。<a id="a-21"></a>以是经典威神力故。<a id="a-22"></a>尔时邻敌更有异怨为作留难。<a id="a-23"></a>于其境界起诸衰恼灾异疫病。<a id="a-24"></a>尔时怨敌起如是等诸恶事已。<a id="a-25"></a>备具四兵。<a id="a-26"></a>发向是国规往讨罚我等尔时。<a id="a-27"></a>当与眷属无量无边百千鬼神。<a id="a-28"></a>隐蔽其形为作护助。<a id="a-29"></a>令彼怨敌自然退散。<a id="a-2A"></a>起诸怖懅种种留难。<a id="a-2B"></a>彼国兵众尚不能到。<a id="a-2C"></a>况复当能有所破坏。</p>
  <p id="a2D">尔时佛赞四天王等。<a id="a-2E"></a>善哉善哉。<a id="a-2F"></a>汝等四王。<a id="a-2G"></a>乃能拥护我百千亿那由他劫所可修习阿耨多罗三藐三菩提。<a id="a-2H"></a>及诸人王受持是经恭敬供养者。<a id="a-2I"></a>为消衰患令其安乐。<a id="a-2J"></a>复能拥护宫殿舍宅城邑村落国土边疆。<a id="a-2K"></a>乃至怨贼悉令退散。<a id="a-2L"></a>灭其衰恼令得安隐。<a id="a-2M"></a>亦令一切阎浮提内所有诸王无诸凶衰斗讼之事。<a id="a-2N"></a>四王当知。<a id="a-2O"></a>此阎浮提八万四千城邑聚落。<a id="a-2P"></a>八万四千诸人王等。<a id="a-2Q"></a>各于其国娱乐快乐。<a id="a-2R"></a>各各于国而得自在。<a id="a-2S"></a>于自所有钱财珍宝。<a id="a-2T"></a>各各自足不相侵夺。<a id="a-2U"></a>如其宿世所修集业随业受报。<a id="a-2V"></a>不生恶心贪求他国。<a id="a-2W"></a>各各自生利益之心。<a id="a-2X"></a>生于慈心安乐之心不诤讼心不破坏心无系缚心无楚挞心。<a id="a-2Y"></a>各于其土自生爱乐。<a id="a-2Z"></a>上下和睦犹如水乳。<a id="a-2a"></a>心相爱念增诸善根。<a id="a-2b"></a>以是因缘故。<a id="a-2c"></a>此阎浮提安隐丰乐。<a id="a-2d"></a>人民炽盛大地沃壤。<a id="a-2e"></a>阴阳调和时不越序。<a id="a-2f"></a>日月星宿不失常度。<a id="a-2g"></a>风雨随时无诸灾横。<a id="a-2h"></a>人民丰实自足于财心无贪吝。<a id="a-2i"></a>亦无嫉妒等行十善。<a id="a-2j"></a>其人寿终多生天上。<a id="a-2k"></a>天宫充满增益天众。<a id="a-2l"></a>若未来世有诸人王听是经典。<a id="a-2m"></a>及供养恭敬受持是经四部之众。<a id="a-2n"></a>是王则为安乐利益汝等四王及余眷属无量百千诸鬼神等。<a id="a-2o"></a>何以故。<a id="a-2p"></a>汝等四王。<a id="a-2q"></a>若得时时闻是经典。<a id="a-2r"></a>则为已得正法之水。<a id="a-2s"></a>服甘露味增益身力。<a id="a-2t"></a>心进勇锐具诸威德。<a id="a-2u"></a>是诸人王。<a id="a-2v"></a>若能至心听受是经。<a id="a-2w"></a>则为已能供养于我。<a id="a-2x"></a>若供养我则是供养过去未来现在诸佛。<a id="a-2y"></a>若能供养过去未来现在诸佛。<a id="a-2z"></a>则得无量不可思议功德之聚。<a id="a-30"></a>以是因缘。<a id="a-31"></a>是诸人王应得拥护。<a id="a-32"></a>及后妃婇女中宫眷属诸王子等亦应得护。<a id="a-33"></a>衰恼消灭快乐炽盛。<a id="a-34"></a>宫殿堂宇安隐清净无诸灾变。<a id="a-35"></a>护宅之神增长威德。<a id="a-36"></a>亦受无量欢悦快乐。<a id="a-37"></a>是诸国土所有人民。<a id="a-38"></a>悉受种种五欲之乐。<a id="a-39"></a>一切恶事悉皆消灭。</p>
  <p id="a3A">尔时四天王白佛言。<a id="a-3B"></a>世尊。<a id="a-3C"></a>未来之世若有人王。<a id="a-3D"></a>欲得护身及后妃婇女诸王子等宫殿屋宅。<a id="a-3E"></a>得第一护身所王领最为殊胜。<a id="a-3F"></a>具不可思议王者功德。<a id="a-3G"></a>欲得摄取无量福聚。<a id="a-3H"></a>国土无有他方怨贼。<a id="a-3I"></a>无诸忧恼及诸苦事。<a id="a-3J"></a>世尊。<a id="a-3K"></a>如是人王。<a id="a-3L"></a>不应放逸散乱其心。<a id="a-3M"></a>应生恭敬谦下之心。<a id="a-3N"></a>应当庄严第一微妙最胜宫宅。<a id="a-3O"></a>种种香汁持用洒地。<a id="a-3P"></a>散种种华敷大法座师子之座。<a id="a-3Q"></a>兼以无量珍琦异物而为校饰。<a id="a-3R"></a>张施种种无数微妙幢幡宝盖。<a id="a-3S"></a>当净洗浴以香涂身。<a id="a-3T"></a>着好净衣缨络自严。<a id="a-3U"></a>坐卑小座不自高大。<a id="a-3V"></a>除去自在离诸放逸。<a id="a-3W"></a>谦下自卑除去骄慢。<a id="a-3X"></a>正念听受如是妙典。<a id="a-3Y"></a>于说法者生世尊想。<a id="a-3Z"></a>复于宫内后妃王子婇女眷属。<a id="a-3a"></a>生慈哀心和颜与语。<a id="a-3b"></a>劝以种种供养之具供养法师。<a id="a-3c"></a>是王尔时既劝化已。<a id="a-3d"></a>即生无量欢喜快乐。<a id="a-3e"></a>心怀悦豫倍复自励。<a id="a-3f"></a>不生疲倦多作利益。<a id="a-3g"></a>于说法者倍生恭敬。<a id="a-3h"></a>尔时佛告四天大王。<a id="a-3i"></a>尔时人王。<a id="a-3j"></a>应着白净鲜洁之衣。<a id="a-3k"></a>种种缨络齐整庄严。<a id="a-3l"></a>执持素白微妙上盖。<a id="a-3m"></a>服饰容仪不失常则。<a id="a-3n"></a>躬出奉迎说法之人。<a id="a-3o"></a>何以故。<a id="a-3p"></a>是王如是随其举足步步之中。<a id="a-3q"></a>即是供养值遇百千亿那由他诸佛世尊。<a id="a-3r"></a>复得超越如是等劫生死之难。<a id="a-3s"></a>复于来世尔所劫中。<a id="a-3t"></a>常得封受转轮王位。<a id="a-3u"></a>随其步步亦得如是现世功德不可思议自在之力。<a id="a-3v"></a>常得最胜极妙七宝人天宫殿。<a id="a-3w"></a>在在生处增益寿命。<a id="a-3x"></a>言语辩了人所信用。<a id="a-3y"></a>无所畏忌有大名称。<a id="a-3z"></a>常为人天之所恭敬。<a id="a-40"></a>天上人中受上妙乐。<a id="a-41"></a>得大势力具足威德。<a id="a-42"></a>身色微妙端严第一。<a id="a-43"></a>常值诸佛遇善知识。<a id="a-44"></a>成就具足无量福聚。<a id="a-45"></a>汝等四天王。<a id="a-46"></a>如是人王。<a id="a-47"></a>见如是等种种无量功德利益。<a id="a-48"></a>是故此王应当躬出奉迎法师。<a id="a-49"></a>若一由旬至百千由旬。<a id="a-4A"></a>于说法师应生佛想。<a id="a-4B"></a>应作是念。<a id="a-4C"></a>今日释迦如来正智。<a id="a-4D"></a>入于我宫受我供养为我说法我闻是法。<a id="a-4E"></a>即不退转于阿耨多罗三藐三菩提。<a id="a-4F"></a>已为得值百千万亿那由他佛。<a id="a-4G"></a>已为供养过去未来现在诸佛。<a id="a-4H"></a>已得毕竟三恶道苦。<a id="a-4I"></a>我今已种百千无量转轮圣王释梵之因。<a id="a-4J"></a>已种无边善根种子。<a id="a-4K"></a>已令无量百千万亿诸众生等度于生死。<a id="a-4L"></a>已集无量无边福聚。<a id="a-4M"></a>后宫眷属已得拥护。<a id="a-4N"></a>宫宅诸衰悉已消灭。<a id="a-4O"></a>国土无有怨贼棘刺。<a id="a-4P"></a>他方怨敌不能侵陵。<a id="a-4Q"></a>汝等四王。<a id="a-4R"></a>如是人王。<a id="a-4S"></a>应作如是供养正法。<a id="a-4T"></a>清净听受是妙经典。<a id="a-4U"></a>及恭敬供养尊重赞叹持是经典四部之众。<a id="a-4V"></a>亦当回此所得最胜功德之分。<a id="a-4W"></a>施与汝等及余眷属诸天鬼神。<a id="a-4X"></a>聚集如是诸善功德。<a id="a-4Y"></a>现世常得无量无边不可思议自在之利。<a id="a-4Z"></a>威德势力成就具足。<a id="a-4a"></a>能以正法摧伏诸恶。<a id="a-4b"></a>尔时四王白佛言。<a id="a-4c"></a>世尊。<a id="a-4d"></a>若未来世有诸人王。<a id="a-4e"></a>作如是等恭敬正法。<a id="a-4f"></a>至心听受是妙经典。<a id="a-4g"></a>及恭敬供养尊重赞叹持是经典四部之众。<a id="a-4h"></a>严治舍宅香汁洒地。<a id="a-4i"></a>专心正念听说法时。<a id="a-4j"></a>我等四王亦当在中共听此法。<a id="a-4k"></a>愿诸人王为自利故。<a id="a-4l"></a>以己所得功德少分施与我等。<a id="a-4m"></a>世尊。<a id="a-4n"></a>是诸人王于说法者所坐之处。<a id="a-4o"></a>为我等故烧种种香供养是经。<a id="a-4p"></a>是妙香气。<a id="a-4q"></a>于一念顷即至我等诸天宫殿。<a id="a-4r"></a>其香即时变成香盖。<a id="a-4s"></a>其香微妙金色晃耀照我等宫释宫梵宫。<a id="a-4t"></a>大辩天神。<a id="a-4u"></a>功德天神。<a id="a-4v"></a>坚牢地神。<a id="a-4w"></a>散脂鬼神。<a id="a-4x"></a>最大将军。<a id="a-4y"></a>二十八部鬼神大将。<a id="a-4z"></a>摩醯首罗。<a id="a-50"></a>金刚密迹。<a id="a-51"></a>摩尼跋陀鬼神大将。<a id="a-52"></a>鬼子母。<a id="a-53"></a>与五百儿子周匝围绕。<a id="a-54"></a>阿耨达龙王。<a id="a-55"></a>娑竭罗龙王。<a id="a-56"></a>如是等众。<a id="a-57"></a>自于宫殿各各得闻是妙香气。<a id="a-58"></a>及见香盖光明普照。<a id="a-59"></a>是香盖光明亦照一切诸天宫殿。<a id="a-5A"></a>佛告四王。<a id="a-5B"></a>是香盖光明非但至汝四王宫殿。<a id="a-5C"></a>何以故。<a id="a-5D"></a>是诸人王手擎香炉。<a id="a-5E"></a>供养经时其香遍布。<a id="a-5F"></a>于一念顷遍至三千大千世界。<a id="a-5G"></a>百亿日月。<a id="a-5H"></a>百亿大海。<a id="a-5I"></a>百亿须弥山。<a id="a-5J"></a>百亿大铁围山小铁围山及诸山王。<a id="a-5K"></a>百亿四天下。<a id="a-5L"></a>百亿四天王。<a id="a-5M"></a>百亿三十三天。<a id="a-5N"></a>乃至百亿非想非非想天。<a id="a-5O"></a>于此三千大千世界。<a id="a-5P"></a>百亿三十三天。<a id="a-5Q"></a>一切龙鬼。<a id="a-5R"></a>乾闼婆阿修罗迦楼罗紧那罗摩睺罗伽。<a id="a-5S"></a>宫殿虚空悉满种种香烟云盖。<a id="a-5T"></a>其盖金光亦照宫殿。<a id="a-5U"></a>如是三千大千世界。<a id="a-5V"></a>所有种种香烟云盖。<a id="a-5W"></a>皆是此经威神力故。<a id="a-5X"></a>是诸人王手擎香炉供养经时。<a id="a-5Y"></a>种种香气。<a id="a-5Z"></a>不但遍此三千大千世界。<a id="a-5a"></a>于一念顷亦遍十方无量无边恒河沙等百千万亿诸佛世界。<a id="a-5b"></a>于诸佛上虚空之中。<a id="a-5c"></a>亦成香盖。<a id="a-5d"></a>金光普照。<a id="a-5e"></a>亦复如是。<a id="a-5f"></a>诸佛世尊闻是妙香。<a id="a-5g"></a>见是香盖及金色光。<a id="a-5h"></a>于十方界恒河沙等诸佛世界。<a id="a-5i"></a>作如是等神力变化已。<a id="a-5j"></a>异口同音于说法者称赞。<a id="a-5k"></a>善哉善哉。<a id="a-5l"></a>大士。<a id="a-5m"></a>汝能广宣流布如是甚深微妙经典。<a id="a-5n"></a>则为成就无量无边不可思议功德之聚。<a id="a-5o"></a>若有闻是甚深经典所得功德则为不少。<a id="a-5p"></a>况持读诵为他众生开示分别演说其义。<a id="a-5q"></a>何以故。<a id="a-5r"></a>善男子。<a id="a-5s"></a>此金光明微妙经典。<a id="a-5t"></a>无量无边亿那由他诸菩萨等。<a id="a-5u"></a>若得闻者。<a id="a-5v"></a>即不退于阿耨多罗三藐三菩提。<a id="a-5w"></a>尔时十方无量无边恒河沙等。<a id="a-5x"></a>诸佛世界现在诸佛。<a id="a-5y"></a>异口同声作如是言。<a id="a-5z"></a>善男子。<a id="a-60"></a>汝于来世必定当得坐于道场菩提树下。<a id="a-61"></a>于三界中最尊最胜。<a id="a-62"></a>出过一切众生之上。<a id="a-63"></a>勤修力故受诸苦行。<a id="a-64"></a>善能庄严菩提道场。<a id="a-65"></a>能坏三千大千世界外道邪论。<a id="a-66"></a>摧伏诸魔怨贼异形。<a id="a-67"></a>觉了诸法第一寂灭清净无垢甚深无上菩提之道。<a id="a-68"></a>善男子。<a id="a-69"></a>汝已能坐金刚座处。<a id="a-6A"></a>转于无上诸佛所赞十二种行甚深法轮。<a id="a-6B"></a>能击无上最大法鼓。<a id="a-6C"></a>能吹无上极妙法螺。<a id="a-6D"></a>能竖无上最胜法幢。<a id="a-6E"></a>能然无上极明法炬。<a id="a-6F"></a>能雨无上甘露法雨。<a id="a-6G"></a>能断无量烦恼怨结。<a id="a-6H"></a>能令无量百千万亿那由他众。<a id="a-6I"></a>度于无涯可畏大海。<a id="a-6J"></a>解脱生死无际轮转。<a id="a-6K"></a>值遇无量百千万亿那由他佛。</p>
  <p id="a6L">尔时四天王复白佛言。<a id="a-6M"></a>世尊。<a id="a-6N"></a>是金光明微妙经典。<a id="a-6O"></a>能得未来现在种种无量功德。<a id="a-6P"></a>是故人王。<a id="a-6Q"></a>若得闻是微妙经典。<a id="a-6R"></a>则为已于百千万亿无量佛所种诸善根。<a id="a-6S"></a>我以敬念是人王故。<a id="a-6T"></a>复见无量福德利故。<a id="a-6U"></a>我等四王及余眷属无量百千万亿鬼神。<a id="a-6V"></a>于自宫殿见是种种香烟云盖瑞应之时。<a id="a-6W"></a>我当隐蔽不现其身。<a id="a-6X"></a>为听法故。<a id="a-6Y"></a>当至是王所至宫殿讲法之处。<a id="a-6Z"></a>大梵天王。<a id="a-6a"></a>释提桓因。<a id="a-6b"></a>大辩天神。<a id="a-6c"></a>功德天神。<a id="a-6d"></a>坚牢地神。<a id="a-6e"></a>散脂鬼神。<a id="a-6f"></a>大将军等。<a id="a-6g"></a>二十八部鬼神。<a id="a-6h"></a>大将摩醯首罗。<a id="a-6i"></a>金刚密迹。<a id="a-6j"></a>摩尼跋陀鬼神。<a id="a-6k"></a>大将鬼子母及五百儿子。<a id="a-6l"></a>周匝围绕。<a id="a-6m"></a>阿耨达龙王。<a id="a-6n"></a>娑竭罗龙王。<a id="a-6o"></a>无量百千万亿那由他鬼神诸天。<a id="a-6p"></a>如是等众为听法故。<a id="a-6q"></a>悉自隐蔽不现其身。<a id="a-6r"></a>至是人王所止宫殿讲法之处。<a id="a-6s"></a>世尊。<a id="a-6t"></a>我等四王及余眷属无量鬼神。<a id="a-6u"></a>悉当同心以是人王为善知识。<a id="a-6v"></a>同共一行善相应行。<a id="a-6w"></a>能为无上大法施主。<a id="a-6x"></a>以甘露味充足我等。<a id="a-6y"></a>我等应当拥护是王。<a id="a-6z"></a>除其衰患令得安隐。<a id="a-70"></a>及其宫宅国土城邑。<a id="a-71"></a>诸恶灾患悉令消灭。<a id="a-72"></a>世尊。<a id="a-73"></a>若有人王。<a id="a-74"></a>于此经典心生舍离不乐听闻。<a id="a-75"></a>其心不欲恭敬供养尊重赞叹。<a id="a-76"></a>若四部众有受持读诵讲说之者。<a id="a-77"></a>亦复不能恭敬供养尊重赞叹。<a id="a-78"></a>我等四王及余眷属无量鬼神。<a id="a-79"></a>即便不得闻此正法。<a id="a-7A"></a>背甘露味失大法利。<a id="a-7B"></a>无有势力及以威德。<a id="a-7C"></a>减损天众增长恶趣。<a id="a-7D"></a>世尊。<a id="a-7E"></a>我等四王及无量鬼神舍其国土。<a id="a-7F"></a>不但我等。<a id="a-7G"></a>亦有无量守护国土诸旧善神皆悉舍去。<a id="a-7H"></a>我等诸王及诸鬼神既舍离已。<a id="a-7I"></a>其国当有种种灾异。<a id="a-7J"></a>一切人民失其善心。<a id="a-7K"></a>唯有系缚嗔恚斗诤。<a id="a-7L"></a>互相破坏多诸疾疫。<a id="a-7M"></a>彗星现怪流星崩落。<a id="a-7N"></a>五星诸宿违失常度。<a id="a-7O"></a>两日并现日月薄蚀。<a id="a-7P"></a>白黑恶虹数数出现。<a id="a-7Q"></a>大地震动发大音声。<a id="a-7R"></a>暴风恶雨无日不有。<a id="a-7S"></a>谷米勇贵饥馑冻饿。<a id="a-7T"></a>多有他方怨贼侵掠其国。<a id="a-7U"></a>人民多受苦恼。<a id="a-7V"></a>其地无有可爱乐处。<a id="a-7W"></a>世尊。<a id="a-7X"></a>我等四王及诸无量百千鬼神。<a id="a-7Y"></a>并守国土诸旧善神。<a id="a-7Z"></a>远离去时生如是等无量恶事。<a id="a-7a"></a>世尊。<a id="a-7b"></a>若有人王。<a id="a-7c"></a>欲得自护及王国土多受安乐。<a id="a-7d"></a>欲令国土一切众生悉皆成就具足快乐。<a id="a-7e"></a>欲得摧伏一切外敌。<a id="a-7f"></a>欲得拥护一切国土。<a id="a-7g"></a>欲以正法正治国土。<a id="a-7h"></a>欲得除灭众生怖畏。<a id="a-7i"></a>世尊。<a id="a-7j"></a>是人王等。<a id="a-7k"></a>应当必定听是经典。<a id="a-7l"></a>及恭敬供养读诵受持是经典者。<a id="a-7m"></a>我等四王及无量鬼神。<a id="a-7n"></a>以是法食善根因缘。<a id="a-7o"></a>得服甘露无上法味。<a id="a-7p"></a>增长身力心进勇锐增益诸天。<a id="a-7q"></a>何以故。<a id="a-7r"></a>以是人王至心听受是经典故。<a id="a-7s"></a>如诸梵天说出欲论。<a id="a-7t"></a>释提桓因种种善论。<a id="a-7u"></a>五通之人神仙之论。<a id="a-7v"></a>世尊。<a id="a-7w"></a>梵天释提桓因五神通人。<a id="a-7x"></a>虽有百千亿那由他无量胜论。<a id="a-7y"></a>是金光明于中最胜。<a id="a-7z"></a>所以者何。<a id="a-80"></a>如来说是金光明经。<a id="a-81"></a>为众生故。<a id="a-82"></a>为令一切阎浮提内诸人王等以正法治。<a id="a-83"></a>为与一切众生安乐。<a id="a-84"></a>为欲爱护一切众生。<a id="a-85"></a>欲令众生无诸苦恼。<a id="a-86"></a>无有他方怨贼棘刺。<a id="a-87"></a>所有诸恶背而不向。<a id="a-88"></a>欲令国土无有忧恼。<a id="a-89"></a>以正法教无有诤讼。<a id="a-8A"></a>是故人王各于国土。<a id="a-8B"></a>应然法炬炽然正法增益天众。<a id="a-8C"></a>我等四王及无量鬼神。<a id="a-8D"></a>阎浮提内诸天善神。<a id="a-8E"></a>以是因缘。<a id="a-8F"></a>得服甘露法味充足。<a id="a-8G"></a>得大威德进力具足。<a id="a-8H"></a>阎浮提内安隐丰乐。<a id="a-8I"></a>人民炽盛安乐其处。<a id="a-8J"></a>复于来世无量百千不可思议那由他劫。<a id="a-8K"></a>常受微妙第一快乐。<a id="a-8L"></a>复得值遇无量诸佛种诸善根。<a id="a-8M"></a>然后证成阿耨多罗三藐三菩提。<a id="a-8N"></a>得如是等无量功德。<a id="a-8O"></a>悉是如来正遍知说。<a id="a-8P"></a>如来过于百千亿那由他诸梵天等。<a id="a-8Q"></a>以大悲力故。<a id="a-8R"></a>亦过无量百千亿那由他释提桓因。<a id="a-8S"></a>以苦行力故。<a id="a-8T"></a>是故如来为诸众生。<a id="a-8U"></a>演说如是金光明经。<a id="a-8V"></a>若阎浮提一切众生及诸人王。<a id="a-8W"></a>世间出世间所作国事。<a id="a-8X"></a>所造世论皆因此经。<a id="a-8Y"></a>欲令众生得安乐故。<a id="a-8Z"></a>释迦如来示现是经广宣流布。<a id="a-8a"></a>世尊。<a id="a-8b"></a>以是因缘故。<a id="a-8c"></a>是诸人王。<a id="a-8d"></a>应当必定听定供养恭敬尊重赞叹是经。<a id="a-8e"></a>尔时佛复告四天王。<a id="a-8f"></a>汝等四王及余眷属。<a id="a-8g"></a>无量百千那由他鬼神。<a id="a-8h"></a>是诸人王。<a id="a-8i"></a>若能至心听是经典供养恭敬尊重赞叹。<a id="a-8j"></a>汝等四王。<a id="a-8k"></a>正应拥护灭其衰患而与安乐。<a id="a-8l"></a>若有人能广宣流布如是妙典。<a id="a-8m"></a>于人天中大作佛事。<a id="a-8n"></a>能大利益无量众生。<a id="a-8o"></a>如是之人。<a id="a-8p"></a>汝等四王。<a id="a-8q"></a>必当拥护莫令他缘而得扰乱。<a id="a-8r"></a>令心恬静受于快乐。<a id="a-8s"></a>续复当得广宣是经。<a id="a-8t"></a>尔时四天王。<a id="a-8u"></a>即从座起偏袒右肩。<a id="a-8v"></a>右膝着地长跪合掌。<a id="a-8w"></a>于世尊前以偈赞曰。</p>
  <p id="a8x">佛月清净　　满足庄严　　佛日晖曜</p>
  <p id="a8y">放千光明　　如来面目　　最上明净</p>
  <p id="a8z">齿白无垢　　如莲华根　　功德无量</p>
  <p id="a90">犹如大海　　智渊无边　　法水具足</p>
  <p id="a91">百千三昧　　无有缺减　　足下平满</p>
  <p id="a92">千辐相现　　足指网缦　　犹如鹅王</p>
  <p id="a93">光明晃耀　　如宝山王　　微妙清净</p>
  <p id="a94">如炼真金　　所有福德　　不可思议</p>
  <p id="a95">佛功德山　　我今敬礼　　佛真法身</p>
  <p id="a96">犹如虚空　　应物现形　　如水中月</p>
  <p id="a97">无有障碍　　如焰如化　　是故我今</p>
  <p id="a98">稽首佛月</p>
  <p id="a99">尔时世尊。<a id="a-9A"></a>以偈答曰。</p>
  <p id="a9B">此金光明　　诸经之王　　甚深最胜</p>
  <p id="a9C">为无有上　　十力世尊　　之所宣说</p>
  <p id="a9D">汝等四王　　应当勤护　　以是因缘</p>
  <p id="a9E">是深妙典　　能与众生　　无量快乐</p>
  <p id="a9F">为诸众生　　安乐利益　　故久流布</p>
  <p id="a9G">于阎浮提　　能灭三十　　大千世界</p>
  <p id="a9H">所有恶趣　　无量诸苦　　阎浮提内</p>
  <p id="a9I">诸人王等　　心生慈愍　　正法治世</p>
  <p id="a9J">若能流布　　此妙经典　　则令其土</p>
  <p id="a9K">安隐丰熟　　所有众生　　悉受快乐</p>
  <p id="a9L">若有人王　　欲爱己身　　及其国土</p>
  <p id="a9M">欲令丰盛　　应当至心　　净洁洗浴</p>
  <p id="a9N">往法会所　　听受是经　　是经能作</p>
  <p id="a9O">所有善事　　摧伏一切　　内外怨贼</p>
  <p id="a9P">复能除灭　　无量怖畏　　是诸经王</p>
  <p id="a9Q">能与一切　　无量众生　　安隐快乐</p>
  <p id="a9R">譬如宝树　　在人家中　　悉能出生</p>
  <p id="a9S">一切珍宝　　是妙经典　　亦复如是</p>
  <p id="a9T">悉能出生　　诸王功德　　如清冷水</p>
  <p id="a9U">能除渴乏　　是妙经典　　亦复如是</p>
  <p id="a9V">能除诸王　　功德渴乏　　譬如珍宝</p>
  <p id="a9W">异物箧器　　悉在于手　　随意所用</p>
  <p id="a9X">是金光明　　亦复如是　　随意能与</p>
  <p id="a9Y">诸王法宝　　是金光明　　微妙经典</p>
  <p id="a9Z">常为诸天　　恭敬供养　　亦为护世</p>
  <p id="a9a">四大天王　　威神势力　　之所护持</p>
  <p id="a9b">十方诸佛　　常念是经　　若有演说</p>
  <p id="a9c">称赞善哉　　亦有百千　　无量鬼神</p>
  <p id="a9d">从十方来　　拥护是人　　若有得闻</p>
  <p id="a9e">是妙经典　　心生欢喜　　踊跃无量</p>
  <p id="a9f">阎浮提内　　无量大众　　皆悉欢喜</p>
  <p id="a9g">集听是经　　听是经故　　具诸威德</p>
  <p id="a9h">增益天众　　精气身力</p>
  <p id="a9i">尔时四天王闻是偈已。<a id="a-9j"></a>白佛言。<a id="a-9k"></a>世尊。<a id="a-9l"></a>我从昔来未曾得闻如是微妙寂灭之法。<a id="a-9m"></a>我闻是已心生悲喜涕泪交流。<a id="a-9n"></a>举身战动肢节怡解。<a id="a-9o"></a>复得无量不可思议具足妙乐。<a id="a-9p"></a>以天曼陀罗华摩诃曼陀罗华。<a id="a-9q"></a>供养奉散于如来上。<a id="a-9r"></a>作如是等供养佛已。<a id="a-9s"></a>复白佛言。<a id="a-9t"></a>世尊。<a id="a-9u"></a>我等四王。<a id="a-9v"></a>各各自有五百鬼神。<a id="a-9w"></a>常当随逐是说法者而为守护。</p>
  <p data-pb></p>
  <h2 id="a9x">大辩天品第七</h2>
  <p id="a9y">时大辩天白佛言。<a id="a-9z"></a>世尊。<a id="a-A0"></a>是说法者。<a id="a-A1"></a>我当益其乐说辩才。<a id="a-A2"></a>令其所说庄严次第善得大智。<a id="a-A3"></a>若是经中有失文字句义违错。<a id="a-A4"></a>我能令是说法比丘次第还得。<a id="a-A5"></a>能与总持令不忘失。<a id="a-A6"></a>若有众生于百千佛所种诸善根。<a id="a-A7"></a>是说法者为是等故。<a id="a-A8"></a>于阎浮提广宣流布是妙经典令不断绝。<a id="a-A9"></a>复令无量无边众生得闻是经。<a id="a-AA"></a>当令是等悉得猛利不可思议大智慧聚不可称量福德之报。<a id="a-AB"></a>善解无量种种方便。<a id="a-AC"></a>善能辩畅一切诸论。<a id="a-AD"></a>善知世间种种技术。<a id="a-AE"></a>能出生死得不退转。<a id="a-AF"></a>必定疾得阿耨多罗三藐三菩提。</p>
  <h2 id="aAG">功德天品第八</h2>
  <p id="aAH">尔时功德天白佛言。<a id="a-AI"></a>世尊。<a id="a-AJ"></a>是说法者。<a id="a-AK"></a>我当随其所须之物。<a id="a-AL"></a>衣服饮食卧具医药及余资产。<a id="a-AM"></a>供给是人无所乏少。<a id="a-AN"></a>令心安住昼夜欢乐。<a id="a-AO"></a>正念思惟是经章句分别深义。<a id="a-AP"></a>若有众生于百千佛所种诸善根。<a id="a-AQ"></a>是说法者为是等故。<a id="a-AR"></a>于阎浮提广宣流布是妙经典令不断绝。<a id="a-AS"></a>是诸众生听是经已。<a id="a-AT"></a>于未来世无量百千那由他劫。<a id="a-AU"></a>常在天上人中受乐。<a id="a-AV"></a>值遇诸佛。<a id="a-AW"></a>速成阿耨多罗三藐三菩提。<a id="a-AX"></a>三恶道苦悉毕无余。<a id="a-AY"></a>世尊。<a id="a-AZ"></a>我已于过去宝华功德海琉璃金山照明如来应供正遍知明行足善逝世间解无上士调御丈夫天人师佛世尊所种诸善根。<a id="a-Aa"></a>是故我今随所念方。<a id="a-Ab"></a>随所视方。<a id="a-Ac"></a>随所至方。<a id="a-Ad"></a>能令无量百千众生受诸快乐。<a id="a-Ae"></a>若衣服饮食资生之具。<a id="a-Af"></a>金银七宝。<a id="a-Ag"></a>真珠琉璃珊瑚琥珀壁玉珂贝。<a id="a-Ah"></a>悉无所乏。<a id="a-Ai"></a>若有人能称金光明微妙经典。<a id="a-Aj"></a>为我供养诸佛世尊。<a id="a-Ak"></a>三称我名烧香供养。<a id="a-Al"></a>供养佛已别以香华种种美味。<a id="a-Am"></a>供施于我洒散诸方。<a id="a-An"></a>当知是人即能聚集资财宝物。<a id="a-Ao"></a>以是因缘增长地味。<a id="a-Ap"></a>地神诸天悉皆欢喜。<a id="a-Aq"></a>所种谷米牙茎枝叶果实滋茂。<a id="a-Ar"></a>树神欢喜出生无量种种诸物。<a id="a-As"></a>我时慈念诸众生故。<a id="a-At"></a>多与资生所须之物。<a id="a-Au"></a>世尊。<a id="a-Av"></a>于此北方。<a id="a-Aw"></a>毗沙门天王有城名曰阿尼曼陀。<a id="a-Ax"></a>其城有园名功德华光。<a id="a-Ay"></a>于是园中有最胜园。<a id="a-Az"></a>名曰金幢七宝极妙。<a id="a-B0"></a>此即是我常止住处。<a id="a-B1"></a>若有欲得财宝增长。<a id="a-B2"></a>是人当于自所住处。<a id="a-B3"></a>应净扫洒洗浴其身。<a id="a-B4"></a>着鲜白衣妙香涂身。<a id="a-B5"></a>为我至心三称彼佛宝华琉璃世尊名号。<a id="a-B6"></a>礼拜供养烧香散华。<a id="a-B7"></a>亦当三称金光明经至诚发愿。<a id="a-B8"></a>别以香华种种美味。<a id="a-B9"></a>供施于我散洒诸方。<a id="a-BA"></a>尔时当说如是章句。</p>
  <p id="aBB">波利富楼那遮利　三曼陀达舍尼罗佉　摩诃毗呵罗伽帝　三曼陀毗陀那伽帝　摩诃迦梨波帝　波婆祢　萨婆哆诟　三曼陀　修钵梨富隶　阿夜那达摩帝　摩诃毗鼓毕帝　摩诃弥勒簸僧祇帝　醯帝簁三博只悕帝　三曼陀阿咃　阿[少/兔]婆罗尼。</p>
  <p id="aBC">是灌顶章句。<a id="a-BD"></a>必定吉祥真实不虚。<a id="a-BE"></a>等行众生及中善根。<a id="a-BF"></a>应当受持读诵通利。<a id="a-BG"></a>七日七夜受持八戒。<a id="a-BH"></a>朝暮净心。<a id="a-BI"></a>香华供养十方诸佛。<a id="a-BJ"></a>常为己身及诸众生。<a id="a-BK"></a>回向具足阿耨多罗三藐三菩提。<a id="a-BL"></a>作是誓愿。<a id="a-BM"></a>令我所求皆得吉祥。<a id="a-BN"></a>自于所居房舍屋宅净洁扫除。<a id="a-BO"></a>若自住处若阿兰若处以香泥涂地烧微妙香敷净好座。<a id="a-BP"></a>以种种华香布散其地以待于我。<a id="a-BQ"></a>我于尔时如一念顷。<a id="a-BR"></a>入其室宅即坐其座。<a id="a-BS"></a>从此日夜令此所居若村邑若僧坊若露地无所乏少。<a id="a-BT"></a>若钱若金银若珍宝若牛羊若谷米。<a id="a-BU"></a>一切所须即得具足悉受快乐。<a id="a-BV"></a>若能以己所作善根最胜之分回与我者。<a id="a-BW"></a>我当终身不远其人。<a id="a-BX"></a>于所住处至心护念。<a id="a-BY"></a>随其所求令得成就。<a id="a-BZ"></a>应当至心礼如是等诸佛世尊。<a id="a-Ba"></a>其名曰宝胜如来。<a id="a-Bb"></a>无垢炽宝光明王相如来。<a id="a-Bc"></a>金焰光明如来。<a id="a-Bd"></a>金百光明照藏如来。<a id="a-Be"></a>金山宝盖如来。<a id="a-Bf"></a>金华焰光相如来。<a id="a-Bg"></a>大炬如来。<a id="a-Bh"></a>宝相如来。<a id="a-Bi"></a>亦应敬礼。<a id="a-Bj"></a>信相菩萨。<a id="a-Bk"></a>金光明菩萨。<a id="a-Bl"></a>金藏菩萨。<a id="a-Bm"></a>常悲菩萨。<a id="a-Bn"></a>法上菩萨亦应敬礼。<a id="a-Bo"></a>东方阿閦如来。<a id="a-Bp"></a>南方宝相如来。<a id="a-Bq"></a>西方无量寿佛。<a id="a-Br"></a>北方微妙声佛。</p>
  <p data-pb></p>
  <h2 id="aBs">坚牢地神品第九</h2>
  <p id="aBt">尔时地神坚牢白佛言。<a id="a-Bu"></a>世尊。<a id="a-Bv"></a>是金光明微妙经典。<a id="a-Bw"></a>若现在世若未来世。<a id="a-Bx"></a>在在处处。<a id="a-By"></a>若城邑聚落。<a id="a-Bz"></a>若山泽空处。<a id="a-C0"></a>若王宫宅。<a id="a-C1"></a>世尊。<a id="a-C2"></a>随是经典所流布处。<a id="a-C3"></a>是地分中敷师子座。<a id="a-C4"></a>令说法者坐其座上。<a id="a-C5"></a>广演宣说是妙经典。<a id="a-C6"></a>我当在中常作宿卫。<a id="a-C7"></a>隐蔽其身于法座下顶戴其足我闻法已。<a id="a-C8"></a>得服甘露无上法味增益身力而此大地深十六万八千由旬。<a id="a-C9"></a>从金刚际至海地上。<a id="a-CA"></a>悉得众味增长具足。<a id="a-CB"></a>丰壤肥浓过于今日。<a id="a-CC"></a>以是之故。<a id="a-CD"></a>阎浮提内药草树木。<a id="a-CE"></a>根茎枝叶华果滋茂。<a id="a-CF"></a>美色香味皆悉具足。<a id="a-CG"></a>众生食已增长寿命色力辩安。<a id="a-CH"></a>六情诸根具足通利。<a id="a-CI"></a>威德颜貌端严殊特。<a id="a-CJ"></a>成就如是种种等已。<a id="a-CK"></a>所作事业多得成辩。<a id="a-CL"></a>有大势力精勤勇猛。<a id="a-CM"></a>是故世尊。<a id="a-CN"></a>阎浮提内安隐丰乐人民炽盛。<a id="a-CO"></a>一切众生多受快乐。<a id="a-CP"></a>应心适意随其所乐。<a id="a-CQ"></a>是诸众生得是威德大势力已。<a id="a-CR"></a>能供养是金光明经。<a id="a-CS"></a>及恭敬供养持是经者四部之众。<a id="a-CT"></a>我于尔时当往其所为诸众生受快乐故。<a id="a-CU"></a>请说法者广令宣布如是妙典何以故。<a id="a-CV"></a>世尊。<a id="a-CW"></a>是金光明若广说时。<a id="a-CX"></a>我及眷属所得功德倍过于常。<a id="a-CY"></a>增长身力心进勇锐。<a id="a-CZ"></a>世尊。<a id="a-Ca"></a>我服甘露无上味已。<a id="a-Cb"></a>阎浮提地纵广七千由旬丰壤倍常。<a id="a-Cc"></a>世尊。<a id="a-Cd"></a>如是大地众生所依。<a id="a-Ce"></a>悉能增长一切所须之物。<a id="a-Cf"></a>增长一切所须物已。<a id="a-Cg"></a>令诸众生随意所用受于快乐。<a id="a-Ch"></a>种种饮食衣服卧具。<a id="a-Ci"></a>宫殿屋宅树木林苑。<a id="a-Cj"></a>河池井泉。<a id="a-Ck"></a>如是等物依因于地悉皆具足。<a id="a-Cl"></a>是故世尊。<a id="a-Cm"></a>是诸众生为知我恩应作是念。<a id="a-Cn"></a>我当必定听受是经。<a id="a-Co"></a>供养恭敬尊重赞叹。<a id="a-Cp"></a>作是念已。<a id="a-Cq"></a>即从住处若城邑聚落舍宅空地。<a id="a-Cr"></a>往法会所听受是经。<a id="a-Cs"></a>既听受已还其所止各应相庆作如是言。<a id="a-Ct"></a>我等今者闻此甚深无上妙法。<a id="a-Cu"></a>已为摄取不可思议功德之聚。<a id="a-Cv"></a>值遇无量无边诸佛。<a id="a-Cw"></a>三恶道报已得解脱。<a id="a-Cx"></a>于未来世常生天上人中受乐。<a id="a-Cy"></a>是诸众生各于住处。<a id="a-Cz"></a>若为他人演说是经。<a id="a-D0"></a>若说一喻一品一缘。<a id="a-D1"></a>若复称叹一佛一菩萨一四句偈乃至一句。<a id="a-D2"></a>及称是经首题名字。<a id="a-D3"></a>世尊。<a id="a-D4"></a>随是众生所住之处。<a id="a-D5"></a>其地具足丰壤肥浓过于余地。<a id="a-D6"></a>凡是因地所生之物。<a id="a-D7"></a>悉得增长滋茂广大。<a id="a-D8"></a>令诸众生受于快乐。<a id="a-D9"></a>多饶财宝好行惠施。<a id="a-DA"></a>心常坚固深信三宝。</p>
  <p id="aDB">尔时佛告地神坚牢。<a id="a-DC"></a>若有众生。<a id="a-DD"></a>乃至闻是金光明经一句之义。<a id="a-DE"></a>人中命终随意往生三十三天。<a id="a-DF"></a>地神。<a id="a-DG"></a>若有众生。<a id="a-DH"></a>为欲供养是经典故庄严屋宅。<a id="a-DI"></a>乃至张悬一幡一盖及以一衣。<a id="a-DJ"></a>欲界六天已有自然七宝宫殿。<a id="a-DK"></a>是人命终即往生彼。<a id="a-DL"></a>地神。<a id="a-DM"></a>于诸七宝宫殿之中。<a id="a-DN"></a>各各自然有七天女。<a id="a-DO"></a>共相娱乐日夜常受不可思议微妙快乐。<a id="a-DP"></a>尔时地神白佛言。<a id="a-DQ"></a>世尊。<a id="a-DR"></a>以是因缘。<a id="a-DS"></a>说法比丘坐法座时。<a id="a-DT"></a>我常昼夜卫护不离。<a id="a-DU"></a>隐蔽其形在法座下顶戴其足。<a id="a-DV"></a>世尊。<a id="a-DW"></a>若有众生于百千佛所种诸善根。<a id="a-DX"></a>是说法者为是等故。<a id="a-DY"></a>于阎浮提广宣流布是妙经典令不断绝。<a id="a-DZ"></a>是诸众生听是经已。<a id="a-Da"></a>未来之世无量百千那由他劫。<a id="a-Db"></a>于天上人中常受快乐。<a id="a-Dc"></a>值遇诸佛疾成阿耨多罗三藐三菩提。<a id="a-Dd"></a>三恶道苦悉断无余。</p>
 </body>
</html>