<!doctype html>
<html id="z3IBTdxLV" data-ver="64">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘五大部外重译经">
  <meta period="北凉">
 </head>
 <body>
  <h1 id="a1">金光明经序</h1>
  <h2 id="a2">真定府十方洪济禅院住持传法慈觉大师宗颐述</h2>
  <p id="a3">夫灵心绝待。<a id="a-4"></a>泯万物而独存。<a id="a-5"></a>妙行难思。<a id="a-6"></a>诸缘普现。<a id="a-7"></a>则实际理地。<a id="a-8"></a>虽不受于一毫。<a id="a-9"></a>而事相门中。<a id="a-A"></a>不舍于一法。<a id="a-B"></a>故如来出世。<a id="a-C"></a>说金光明经。<a id="a-D"></a>依清净心。<a id="a-E"></a>建解脱行。<a id="a-F"></a>显出尘之经卷。<a id="a-G"></a>永廓迷情。<a id="a-H"></a>示伏藏之宝王。<a id="a-I"></a>顿圆大用。<a id="a-J"></a>夫以信相为起教之人。<a id="a-K"></a>则菩萨无滞空之行。<a id="a-L"></a>于坚牢有赞空之颂。<a id="a-M"></a>则法身非有相之求。<a id="a-N"></a>性相该通。<a id="a-O"></a>有无互建则一经之要义在于斯。<a id="a-P"></a>至于明诸佛法性之源。<a id="a-Q"></a>探如来寿量之本。<a id="a-R"></a>金光普照。<a id="a-S"></a>发扬一切智门。<a id="a-T"></a>金鼓腾声。<a id="a-U"></a>显示无边妙用。<a id="a-V"></a>则菩萨发行之源也。<a id="a-W"></a>忏除罪障。<a id="a-X"></a>本如梦之法门。<a id="a-Y"></a>赞叹如来。<a id="a-Z"></a>举修行之妙果。<a id="a-a"></a>摩诃萨埵之饲虎。<a id="a-b"></a>能舍能行。<a id="a-c"></a>长者流水之济鱼。<a id="a-d"></a>有始有卒。<a id="a-e"></a>则菩萨依真之行也。<a id="a-f"></a>譬之明月当天。<a id="a-g"></a>影沈众水。<a id="a-h"></a>真金作器。<a id="a-i"></a>体应万形。<a id="a-j"></a>主伴圆融。<a id="a-k"></a>一多自在。<a id="a-l"></a>能于一法。<a id="a-m"></a>受一切法。<a id="a-n"></a>则信如来之秘藏。<a id="a-o"></a>实为三界之宝乘。<a id="a-p"></a>庄严性海之门。<a id="a-q"></a>趣向觉王之本。<a id="a-r"></a>是以十千天子。<a id="a-s"></a>闻而顿证于菩提。<a id="a-t"></a>一切众生。<a id="a-u"></a>入者皆同于甘露。<a id="a-v"></a>则见闻随喜。<a id="a-w"></a>读诵受持。<a id="a-x"></a>于一念具了无上法门者。<a id="a-y"></a>岂小缘哉。<a id="a-z"></a>凡我同俦。<a id="a-10"></a>勉思佛意。<a id="a-11"></a>元丰四年三月十五日序。</p>
 </body>
</html>