<!doctype html>
<html id="z3IBTe0LW" data-ver="520">
 <head>
  <meta charset="utf-8">
  <meta author="昙无谶">
  <meta library="龙藏">
  <meta catalog="大乘五大部外重译经">
  <meta period="北凉">
 </head>
 <body>
  <h1 id="a1">金光明经卷第一</h1>
  <h2 id="a2">序品第一</h2>
  <p id="a3">如是我闻。<a id="a-4"></a>一时佛住王舍大城耆阇崛山。<a id="a-5"></a>是时如来游于无量甚深法性诸佛行处。<a id="a-6"></a>过诸菩萨所行清净。</p>
  <p id="a7">是金光明　　诸经之王　　若有闻者</p>
  <p id="a8">则能思惟　　无上微妙　　甚深之义</p>
  <p id="a9">如是经典　　常为四方　　四佛世尊</p>
  <p id="aA">之所护持　　东方阿閦　　南方宝相</p>
  <p id="aB">西无量寿　　北微妙声　　我今当说</p>
  <p id="aC">忏悔等法　　所生功德　　为无有上</p>
  <p id="aD">能坏诸苦　　尽不善业　　一切种智</p>
  <p id="aE">而为根本　　无量功德　　之所庄严</p>
  <p id="aF">灭除诸苦　　与无量乐　　诸根不具</p>
  <p id="aG">寿命损减　　贫穷困苦　　诸天舍离</p>
  <p id="aH">亲厚斗讼　　王法所加　　各各忿诤</p>
  <p id="aI">财物损耗　　愁忧恐怖　　恶星灾异</p>
  <p id="aJ">众邪蛊道　　变怪相续　　卧见恶梦</p>
  <p id="aK">昼则愁恼　　当净洗浴　　听是经典</p>
  <p id="aL">至心清净　　着净絜衣　　专听诸佛</p>
  <p id="aM">甚深行处　　是经威德　　能悉消除</p>
  <p id="aN">如是诸恶　　令其寂灭　　护世四王</p>
  <p id="aO">将诸官属　　并及无量　　夜叉之众</p>
  <p id="aP">悉来拥护　　持是经者　　大辩天神</p>
  <p id="aQ">尼连河神　　鬼子母神　　地神坚牢</p>
  <p id="aR">大梵尊天　　三十三天　　大神龙王</p>
  <p id="aS">紧那罗王　　迦楼罗王　　阿修罗王</p>
  <p id="aT">与其眷属　　悉共至彼　　拥护是人</p>
  <p id="aU">昼夜不离　　我今所说　　诸佛世尊</p>
  <p id="aV">甚深秘密　　微妙行处　　亿百千劫</p>
  <p id="aW">甚难得值　　若得闻经　　若为他说</p>
  <p id="aX">若心随喜　　若设供养　　如是之人</p>
  <p id="aY">于无量劫　　常为诸天　　八部所敬</p>
  <p id="aZ">如是修行　　生功德者　　得不思议</p>
  <p id="aa">无量福聚　　亦为十方　　诸佛世尊</p>
  <p id="ab">深行菩萨　　之所护持　　着净衣服</p>
  <p id="ac">以上妙香　　慈心供养　　常不远离</p>
  <p id="ad">身意清净　　无诸垢秽　　欢喜悦豫</p>
  <p id="ae">深乐是典　　若得听闻　　当知善得</p>
  <p id="af">人身人道　　及以正命　　若闻忏悔</p>
  <p id="ag">执持在心　　是上善根　　诸佛所赞</p>
  <p data-pb></p>
  <h2 id="ah">寿量品第二</h2>
  <p id="ai">尔时王舍城中。<a id="a-j"></a>有菩萨摩诃萨名曰信相。<a id="a-k"></a>已曾供养过去无量亿那由他百千诸佛。<a id="a-l"></a>种诸善根。<a id="a-m"></a>是信相菩萨作是思惟。<a id="a-n"></a>何因何缘。<a id="a-o"></a>释迦如来寿命短促方八十年。<a id="a-p"></a>复更念言。<a id="a-q"></a>如佛所说有二因缘寿命得长。<a id="a-r"></a>何等为二。<a id="a-s"></a>一者不杀。<a id="a-t"></a>二者施食。<a id="a-u"></a>而我世尊。<a id="a-v"></a>于无量百千亿那由他阿僧祇劫。<a id="a-w"></a>修不杀戒具足十善。<a id="a-x"></a>饮食惠施不可限量。<a id="a-y"></a>乃至己身骨髓肉血。<a id="a-z"></a>充足饱满饥饿众生。<a id="a-10"></a>况余饮食。<a id="a-11"></a>大士如是至心念佛。<a id="a-12"></a>思是义时其室自然广博严事天绀琉璃种种众宝。<a id="a-13"></a>杂厕间错以成其地。<a id="a-14"></a>犹如如来所居净土。<a id="a-15"></a>有妙香气过诸天香。<a id="a-16"></a>烟云垂布遍满其室。<a id="a-17"></a>其室四面。<a id="a-18"></a>各有四宝上妙高座自然而出。<a id="a-19"></a>纯以天衣而为敷具。<a id="a-1A"></a>是妙座上各有诸佛所受用华众宝合成。<a id="a-1B"></a>于莲华上有四如来。<a id="a-1C"></a>东方名阿閦。<a id="a-1D"></a>南方名宝相。<a id="a-1E"></a>西方名无量寿。<a id="a-1F"></a>北方名微妙声。<a id="a-1G"></a>是四如来自然而坐师子座上。<a id="a-1H"></a>放大光明照王舍城。<a id="a-1I"></a>及此三千大千世界。<a id="a-1J"></a>乃至十方恒河沙等诸佛世界。<a id="a-1K"></a>雨诸天华作天妓乐。<a id="a-1L"></a>尔时三千大千世界所有众生。<a id="a-1M"></a>以佛神力受天快乐。<a id="a-1N"></a>诸根不具即得具足。<a id="a-1O"></a>举要言之。<a id="a-1P"></a>一切世间所有利益。<a id="a-1Q"></a>未曾有事悉具出现。<a id="a-1R"></a>尔时信相菩萨。<a id="a-1S"></a>见是诸佛及希有事。<a id="a-1T"></a>欢喜踊跃恭敬合掌。<a id="a-1U"></a>向诸世尊至心念佛。<a id="a-1V"></a>作是思惟。<a id="a-1W"></a>释迦如来无量功德。<a id="a-1X"></a>唯寿命中心生疑惑。<a id="a-1Y"></a>云何如来寿命如是方八十年。<a id="a-1Z"></a>尔时四佛。<a id="a-1a"></a>以正遍知告信相菩萨。<a id="a-1b"></a>善男子。<a id="a-1c"></a>汝今不应思量如来寿命短促。<a id="a-1d"></a>何以故。<a id="a-1e"></a>善男子。<a id="a-1f"></a>我等不见诸天世人魔众梵众沙门婆罗门人及非人有能思算如来寿量知其齐限。<a id="a-1g"></a>唯除如来。<a id="a-1h"></a>时四如来。<a id="a-1i"></a>将欲宣畅释迦文佛所得寿命。<a id="a-1j"></a>欲色界天。<a id="a-1k"></a>诸龙鬼神乾闼婆阿修罗迦楼罗紧那罗摩睺罗伽。<a id="a-1l"></a>及无量百千亿那由他菩萨摩诃萨。<a id="a-1m"></a>以佛神力悉来聚集信相菩萨摩诃萨室。<a id="a-1n"></a>尔时四佛。<a id="a-1o"></a>于大众中略以偈喻说释迦如来所得寿量。<a id="a-1p"></a>而作颂曰。</p>
  <p id="a1q">一切诸水　　可知几滴　　无有能数</p>
  <p id="a1r">释尊寿命　　诸须弥山　　可知斤两</p>
  <p id="a1s">无有能量　　释尊寿命　　一切大地</p>
  <p id="a1t">可知鹿数　　无有能算　　释尊寿命</p>
  <p id="a1u">虚空分界　　尚可尽边　　无有能计</p>
  <p id="a1v">释尊寿命　　不可计劫　　亿百千万</p>
  <p id="a1w">佛寿如是　　无量无边　　以是因缘</p>
  <p id="a1x">故说二缘　　不害物命　　施食无量</p>
  <p id="a1y">是故大士　　寿不可计　　无量无边</p>
  <p id="a1z">亦无齐限　　是故汝今　　不应于佛</p>
  <p id="a20">无量寿命　　而生疑惑</p>
  <p id="a21">尔时信相菩萨摩诃萨。<a id="a-22"></a>闻是四佛宣说如来寿命无量。<a id="a-23"></a>深心信解欢喜踊跃。<a id="a-24"></a>说是如来寿量品时。<a id="a-25"></a>无量无边阿僧祇众生。<a id="a-26"></a>发阿耨多罗三藐三菩提心。<a id="a-27"></a>时四如来忽然不现。</p>
  <p data-pb></p>
  <h2 id="a28">忏悔品第三</h2>
  <p id="a29">尔时信相菩萨。<a id="a-2A"></a>即于其夜梦见金鼓。<a id="a-2B"></a>其状姝大其明普照喻如日光。<a id="a-2C"></a>复于光中得见十方无量无边诸佛世尊。<a id="a-2D"></a>众宝树下坐琉璃座。<a id="a-2E"></a>与无量百千眷属围绕而为说法。<a id="a-2F"></a>见有一人似婆罗门。<a id="a-2G"></a>以枹击鼓出大音声。<a id="a-2H"></a>其声演说忏悔偈颂。<a id="a-2I"></a>时信相菩萨。<a id="a-2J"></a>从梦寤已。<a id="a-2K"></a>至心忆念梦中所闻忏悔偈颂。<a id="a-2L"></a>过夜至旦出王舍城。<a id="a-2M"></a>尔时亦有无量无边百千众生。<a id="a-2N"></a>与菩萨俱往耆阇崛山至于佛所。<a id="a-2O"></a>至佛所已顶礼佛足右绕三匝。<a id="a-2P"></a>却坐一面敬心合掌。<a id="a-2Q"></a>瞻仰尊颜目不暂舍。<a id="a-2R"></a>以其梦中所见金鼓及忏悔偈。<a id="a-2S"></a>向如来说。</p>
  <p id="a2T">昨夜所梦　　至心忆持　　梦见金鼓</p>
  <p id="a2U">妙色晃耀　　其光大盛　　明踰于日</p>
  <p id="a2V">遍照十方　　恒沙世界　　又因此光</p>
  <p id="a2W">得见诸佛　　众宝树下　　坐琉璃座</p>
  <p id="a2X">无量大众　　围绕说法　　见婆罗门</p>
  <p id="a2Y">击是金鼓　　其鼓音中　　说如是偈</p>
  <p id="a2Z">是大金鼓　　所出妙音　　悉能灭除</p>
  <p id="a2a">三世诸苦　　地狱饿鬼　　畜生等苦</p>
  <p id="a2b">贫穷困苦　　及诸有苦　　是鼓所出</p>
  <p id="a2c">微妙之音　　能除众生　　诸恼所逼</p>
  <p id="a2d">断众怖畏　　令得无惧　　犹如诸佛</p>
  <p id="a2e">得无所畏　　诸佛圣人　　所成功德</p>
  <p id="a2f">离于生死　　到大智岸　　如是众生</p>
  <p id="a2g">所得功德　　定及助道　　犹如大海</p>
  <p id="a2h">是鼓所出　　如是妙音　　令众生得</p>
  <p id="a2i">梵音深远　　证佛无上　　菩提胜果</p>
  <p id="a2j">转无上轮　　微妙清净　　住寿无量</p>
  <p id="a2k">不思议劫　　演说正法　　利益众生</p>
  <p id="a2l">能害烦恼　　消除诸苦　　贪嗔痴等</p>
  <p id="a2m">悉令寂灭　　若有众生　　处在地狱</p>
  <p id="a2n">大火炽然　　烧炙其身　　若闻金鼓</p>
  <p id="a2o">微妙音声　　所出言教　　即寻礼佛</p>
  <p id="a2p">亦令众生　　得知宿命　　百生千生</p>
  <p id="a2q">千万亿生　　令心正念　　诸佛世尊</p>
  <p id="a2r">亦闻无上　　微妙之言　　是金鼓中</p>
  <p id="a2s">所出妙音　　复令众生　　值遇诸佛</p>
  <p id="a2t">远离一切　　诸恶业等　　善修无量</p>
  <p id="a2u">白净之业　　诸天世人　　及余众生</p>
  <p id="a2v">随其所思　　诸所愿求　　如是金鼓</p>
  <p id="a2w">所出之音　　皆悉能令　　成就具足</p>
  <p id="a2x">若有众生　　堕大地狱　　猛火炎炽</p>
  <p id="a2y">焚烧其身　　无有救护　　流转诸难</p>
  <p id="a2z">当令是等　　悉灭诸苦　　若有众生</p>
  <p id="a30">诸苦所切　　三恶道报　　及以人中</p>
  <p id="a31">如是金鼓　　所出之音　　悉能灭除</p>
  <p id="a32">一切诸苦　　无依无归　　无有救护</p>
  <p id="a33">我为是等　　作归依处　　是诸世尊</p>
  <p id="a34">今当证知　　久已于我　　生大悲心</p>
  <p id="a35">在在处处　　十方诸佛　　现在世雄</p>
  <p id="a36">两足之尊　　我本所作　　恶不善业</p>
  <p id="a37">今者忏悔　　诸十力前　　不识诸佛</p>
  <p id="a38">及父母恩　　不解善法　　造作众恶</p>
  <p id="a39">自恃种姓　　及诸财宝　　盛年放逸</p>
  <p id="a3A">作诸恶行　　心念不善　　口作恶业</p>
  <p id="a3B">随心所作　　不见其过　　凡夫愚行</p>
  <p id="a3C">无知闇覆　　亲近恶友　　烦恼乱心</p>
  <p id="a3D">五欲因缘　　心生忿恚　　不知厌足</p>
  <p id="a3E">故作众恶　　亲近非圣　　因生悭嫉</p>
  <p id="a3F">贫穷因缘　　奸谄作恶　　系属于他</p>
  <p id="a3G">常有怖畏　　不得自在　　而造诸恶</p>
  <p id="a3H">贪欲恚痴　　扰动其心　　渴爱所逼</p>
  <p id="a3I">造作众恶　　依因衣食　　及以女色</p>
  <p id="a3J">诸结恼热　　造作众恶　　身口意恶</p>
  <p id="a3K">所集三乐　　如是众罪　　今悉忏悔</p>
  <p id="a3L">或不恭敬　　佛法圣众　　如是众罪</p>
  <p id="a3M">今悉忏悔　　或不恭敬　　缘觉菩萨</p>
  <p id="a3N">如是众罪　　今悉忏悔　　以无智故</p>
  <p id="a3O">诽谤正法　　不知恭敬　　父母尊长</p>
  <p id="a3P">如是众罪　　今悉忏悔　　愚惑所覆</p>
  <p id="a3Q">骄慢放逸　　因贪恚痴　　造作诸恶</p>
  <p id="a3R">如是众罪　　今悉忏悔　　我今供养</p>
  <p id="a3S">无量无边　　二千大千　　世界诸佛</p>
  <p id="a3T">我当拔济　　十方一切　　无量众生</p>
  <p id="a3U">所有诸苦　　我当安止　　不可思议</p>
  <p id="a3V">阿僧祇众　　令住十地　　已得安止</p>
  <p id="a3W">住十地者　　悉令具足　　如来正觉</p>
  <p id="a3X">为一众生　　亿劫修行　　使无量众</p>
  <p id="a3Y">令度苦海　　我当为是　　诸众生等</p>
  <p id="a3Z">演说微妙　　甚深悔法　　所谓金光</p>
  <p id="a3a">灭除诸恶　　千劫所作　　极重恶业</p>
  <p id="a3b">若能至心　　一忏悔者　　如是众罪</p>
  <p id="a3c">悉皆灭尽　　我今已说　　忏悔之法</p>
  <p id="a3d">是金光明　　清净微妙　　速能灭除</p>
  <p id="a3e">一切业障　　我当安止　　住于十地</p>
  <p id="a3f">十种珍宝　　以为脚足　　成佛无上</p>
  <p id="a3g">功德光明　　令诸众生　　度三有海</p>
  <p id="a3h">诸佛所有　　甚深法藏　　不可思议</p>
  <p id="a3i">无量功德　　一切种智　　愿悉具足</p>
  <p id="a3j">百千禅定　　根力觉道　　不可思议</p>
  <p id="a3k">诸陀罗尼　　十力世尊　　我当成就</p>
  <p id="a3l">诸佛世尊　　有大慈悲　　当证微诚</p>
  <p id="a3m">哀受我悔　　若我百劫　　所作众恶</p>
  <p id="a3n">以是因缘　　生大忧苦　　贫穷困乏</p>
  <p id="a3o">愁热惊惧　　怖畏恶业　　心常怯劣</p>
  <p id="a3p">在在处处　　暂无欢乐　　十方现在</p>
  <p id="a3q">大悲世尊　　能除众生　　一切怖畏</p>
  <p id="a3r">愿当受我　　诚心忏悔　　令我恐惧</p>
  <p id="a3s">悉得消除　　我之所有　　烦恼业垢</p>
  <p id="a3t">惟愿现在　　诸佛世尊　　以大悲水</p>
  <p id="a3u">洗除令净　　过去诸恶　　今悉忏悔</p>
  <p id="a3v">现所作罪　　诚心发露　　所未作者</p>
  <p id="a3w">更不敢作　　已作之业　　不敢覆藏</p>
  <p id="a3x">身业三种　　口业有四　　意三业行</p>
  <p id="a3y">今悉忏悔　　身口所作　　及以意思</p>
  <p id="a3z">十种恶业　　一切忏悔　　远离十恶</p>
  <p id="a40">修行十善　　安止十住　　逮十力尊</p>
  <p id="a41">所造恶业　　应受恶报　　今于佛前</p>
  <p id="a42">诚心忏悔　　若此国土　　及余世界</p>
  <p id="a43">所有善法　　悉以回向　　我所修行</p>
  <p id="a44">身口意业　　愿于来世　　证无上道</p>
  <p id="a45">若在诸有　　六趣险难　　愚痴无智</p>
  <p id="a46">造作众恶　　今于佛前　　皆悉忏悔</p>
  <p id="a47">世间所有　　生死险难　　种种淫欲</p>
  <p id="a48">愚烦恼难　　如是诸难　　我今忏悔</p>
  <p id="a49">心轻躁难　　近恶友难　　三有险难</p>
  <p id="a4A">及三毒难　　遇无难难　　值好时难</p>
  <p id="a4B">修功德难　　值佛亦难　　如是诸难</p>
  <p id="a4C">今悉忏悔　　诸佛世尊　　我所依止</p>
  <p id="a4D">是故我今　　敬礼佛海　　金色晃耀</p>
  <p id="a4E">犹如须弥　　是故我今　　顶礼最胜</p>
  <p id="a4F">其色无上　　如天真金　　眼目清净</p>
  <p id="a4G">如绀琉璃　　功德威神　　名称显著</p>
  <p id="a4H">佛日大悲　　灭一切闇　　善净无垢</p>
  <p id="a4I">离诸尘翳　　无上佛日　　大光普照</p>
  <p id="a4J">烦恼火炽　　令心焦热　　唯佛能除</p>
  <p id="a4K">如月清凉　　三十二相　　八十种好</p>
  <p id="a4L">庄严其身　　视之无厌　　功德巍巍</p>
  <p id="a4M">明网显耀　　安住三界　　如日照世</p>
  <p id="a4N">犹如琉璃　　净无瑕秽　　妙色广大</p>
  <p id="a4O">种种各异　　其色红赤　　如日初出</p>
  <p id="a4P">颇梨白银　　校饰光网　　如是种种</p>
  <p id="a4Q">庄严佛日　　三有之中　　生死大海</p>
  <p id="a4R">潦水波荡　　恼乱我心　　其味苦毒</p>
  <p id="a4S">最为粗涩　　如来网明　　能令枯涸</p>
  <p id="a4T">妙身庄严　　相好殊特　　金色光明</p>
  <p id="a4U">遍照一切　　智慧大海　　弥满三界</p>
  <p id="a4V">是故我今　　稽首敬礼　　如大海水</p>
  <p id="a4W">其量难知　　大地微尘　　不可称计</p>
  <p id="a4X">诸须弥山　　难可度量　　虚空边际</p>
  <p id="a4Y">亦不可得　　诸佛亦尔　　功德无量</p>
  <p id="a4Z">一切有心　　无能知者　　于无量劫</p>
  <p id="a4a">极心思惟　　不能得知　　佛功德边</p>
  <p id="a4b">大地诸山　　尚可知量　　毛滴海水</p>
  <p id="a4c">亦可知数　　诸佛功德　　无能知者</p>
  <p id="a4d">相好庄严　　名称赞叹　　如是功德</p>
  <p id="a4e">令众皆得　　我以善业　　诸因缘故</p>
  <p id="a4f">来世不久　　成于佛道　　讲宣妙法</p>
  <p id="a4g">利益众生　　度脱一切　　无量诸苦</p>
  <p id="a4h">摧伏诸魔　　及其眷属　　转于无上</p>
  <p id="a4i">清净法轮　　住寿无量　　不思议劫</p>
  <p id="a4j">充足众生　　甘露法味　　我当具足</p>
  <p id="a4k">六波罗蜜　　犹如过佛　　之所成就</p>
  <p id="a4l">断诸烦恼　　除一切苦　　悉灭贪欲</p>
  <p id="a4m">及恚痴等　　我当忆念　　宿命之事</p>
  <p id="a4n">百生千生　　千万亿生　　常当至心</p>
  <p id="a4o">正念诸佛　　所说微妙　　无上正法</p>
  <p id="a4p">我因善业　　常值诸佛　　远离诸恶</p>
  <p id="a4q">修诸善业　　一切世界　　所有众生</p>
  <p id="a4r">无量苦恼　　我当悉灭　　若有众生</p>
  <p id="a4s">诸根毁坏　　不具足者　　悉令具足</p>
  <p id="a4t">十方世界　　所有病苦　　羸瘦顿乏</p>
  <p id="a4u">无救护者　　悉令解脱　　如是诸苦</p>
  <p id="a4v">还得势力　　平复如本　　若犯王法</p>
  <p id="a4w">临当刑戮　　无量怖畏　　愁忧苦恼</p>
  <p id="a4x">如是之人　　悉令解脱　　若受鞭挞</p>
  <p id="a4y">系缚枷锁　　种种苦事　　逼切其身</p>
  <p id="a4z">无量百千　　愁忧惊畏　　种种恐惧</p>
  <p id="a50">扰乱其心　　如是无边　　诸苦恼等</p>
  <p id="a51">愿使一切　　悉得解脱　　若有众生</p>
  <p id="a52">饥渴所恼　　令得种种　　甘美饮食</p>
  <p id="a53">盲者得视　　聋者得听　　哑者得言</p>
  <p id="a54">裸者得衣　　贫穷之者　　即得宝藏</p>
  <p id="a55">仓库盈溢　　无所乏少　　一切皆受</p>
  <p id="a56">安隐快乐　　乃至无有　　一人受苦</p>
  <p id="a57">众生相视　　和颜悦色　　形貌端严</p>
  <p id="a58">人所喜见　　心常思念　　他人善事</p>
  <p id="a59">饮食饱满　　功德具足　　随诸众生</p>
  <p id="a5A">之所思念　　皆愿令得　　种种妓乐</p>
  <p id="a5B">箜篌筝笛　　琴瑟鼓吹　　如是种种</p>
  <p id="a5C">微妙音声　　江河池沼　　流泉诸水</p>
  <p id="a5D">金华遍布　　及优钵罗　　随诸众生</p>
  <p id="a5E">之所思念　　即得种种　　衣服饮食</p>
  <p id="a5F">钱财珍宝　　金银琉璃　　真珠璧玉</p>
  <p id="a5G">杂厕璎珞　　愿诸众生　　不闻恶声</p>
  <p id="a5H">乃至无有　　可恶见者　　愿诸众生</p>
  <p id="a5I">色貌微妙　　各各相于　　共相爱念</p>
  <p id="a5J">世间所有　　资生之具　　随其所念</p>
  <p id="a5K">悉令具足　　愿诸众生　　诸所求索</p>
  <p id="a5L">如其所须　　应念即得　　香华诸树</p>
  <p id="a5M">常于三时　　雨细末香　　及涂身香</p>
  <p id="a5N">众生受者　　欢喜快乐　　愿诸众生</p>
  <p id="a5O">常得供养　　不可思议　　十方诸佛</p>
  <p id="a5P">无上妙法　　清净无垢　　及诸菩萨</p>
  <p id="a5Q">声闻大众　　愿诸众生　　常得远离</p>
  <p id="a5R">三恶八难　　值无难处　　觐睹诸佛</p>
  <p id="a5S">无上之王　　愿诸众生　　常生尊贵</p>
  <p id="a5T">多饶财宝　　安隐丰乐　　上妙色像</p>
  <p id="a5U">庄严其身　　功德成就　　有大名称</p>
  <p id="a5V">愿诸女人　　皆成男子　　具足智慧</p>
  <p id="a5W">精勤不懈　　一切皆行　　菩萨之道</p>
  <p id="a5X">勤心修习　　六波罗蜜　　常见十方</p>
  <p id="a5Y">无量诸佛　　坐宝树下　　琉璃座上</p>
  <p id="a5Z">安住禅定　　自在快乐　　演说正法</p>
  <p id="a5a">众所乐闻　　若我现在　　及过去世</p>
  <p id="a5b">所作恶业　　诸有险难　　应得恶果</p>
  <p id="a5c">不适意者　　愿悉灭尽　　令无有余</p>
  <p id="a5d">若诸众生　　三有系缚　　生死罗网</p>
  <p id="a5e">弥密坚固　　愿以智刀　　割断破裂</p>
  <p id="a5f">除诸苦恼　　早成菩提　　若此阎浮</p>
  <p id="a5g">及余他方　　无量世界　　所有众生</p>
  <p id="a5h">所作种种　　善妙功德　　我今深心</p>
  <p id="a5i">随其欢喜　　我今以此　　随喜功德</p>
  <p id="a5j">及身口意　　所作善业　　愿于来世</p>
  <p id="a5k">成无上道　　得净无垢　　吉祥果报</p>
  <p id="a5l">若有敬礼　　赞叹十力　　信心清净</p>
  <p id="a5m">无诸疑网　　能作如是　　所说忏悔</p>
  <p id="a5n">便得超越　　六十劫罪　　诸善男子</p>
  <p id="a5o">及善女人　　诸王刹利　　婆罗门等</p>
  <p id="a5p">若有恭敬　　合掌向佛　　称叹如来</p>
  <p id="a5q">并赞此偈　　在在生处　　常识宿命</p>
  <p id="a5r">诸根具足　　清净端严　　种种功德</p>
  <p id="a5s">悉皆成就　　在在处处　　常为国王</p>
  <p id="a5t">辅相大臣　　之行恭敬　　非于一佛</p>
  <p id="a5u">五佛十佛　　种诸功德　　闻是忏悔</p>
  <p id="a5v">若于无量　　百千万亿　　诸佛如来</p>
  <p id="a5w">种诸善根　　然后乃得　　闻是忏悔</p>
  <p data-pb></p>
  <h2 id="a5x">赞叹品第四</h2>
  <p id="a5y">尔时佛告地神坚牢。<a id="a-5z"></a>善女天。<a id="a-60"></a>过去有王名金龙尊。<a id="a-61"></a>常以赞叹。<a id="a-62"></a>赞叹去来现在诸佛。</p>
  <p id="a63">我今尊重　　敬礼赞叹　　去来现在</p>
  <p id="a64">十方诸佛　　诸佛清净　　微妙寂灭</p>
  <p id="a65">色中上色　　金光照耀　　于诸声中</p>
  <p id="a66">佛声最上　　犹如大梵　　深远雷音</p>
  <p id="a67">其发绀黑　　光螺焰起　　蜂翠孔雀</p>
  <p id="a68">色不得喻　　其齿鲜白　　犹如珂雪</p>
  <p id="a69">显发金颜　　分齐分明　　其目修广</p>
  <p id="a6A">清净无垢　　如青莲华　　映水开敷</p>
  <p id="a6B">舌相广长　　形色红辉　　光明照耀</p>
  <p id="a6C">如华初生　　眉间毫相　　白如珂月</p>
  <p id="a6D">右旋润泽　　如净琉璃　　眉细修扬</p>
  <p id="a6E">形如月初　　其色黑耀　　过于蜂王</p>
  <p id="a6F">鼻高圆直　　如铸金铤　　微妙柔软</p>
  <p id="a6G">当于面门　　如来胜相　　次第最上</p>
  <p id="a6H">得味真正　　无与等者　　一一毛孔</p>
  <p id="a6I">一毛旋生　　软细绀青　　犹孔雀项</p>
  <p id="a6J">即于生时　　身放大光　　普照十方</p>
  <p id="a6K">无量国土　　灭尽三界　　一切诸苦</p>
  <p id="a6L">令诸众生　　悉受快乐　　地狱畜生</p>
  <p id="a6M">及以饿鬼　　诸人天等　　安隐无患</p>
  <p id="a6N">悉灭一切　　无量恶趣　　身色微妙</p>
  <p id="a6O">如融金聚　　面貌清净　　如月盛满</p>
  <p id="a6P">佛身明耀　　如日初出　　进止威仪</p>
  <p id="a6Q">犹如师子　　修臂下垂　　立过于膝</p>
  <p id="a6R">犹如风动　　娑罗树枝　　圆光一寻</p>
  <p id="a6S">能照无量　　犹如聚集　　百千日月</p>
  <p id="a6T">佛身净妙　　无诸垢秽　　其明普照</p>
  <p id="a6U">一切佛刹　　佛光巍巍　　明焰炽盛</p>
  <p id="a6V">悉能隐蔽　　无量日月　　佛日灯炬</p>
  <p id="a6W">照无量界　　皆令众生　　寻光见佛</p>
  <p id="a6X">本所修习　　百千行业　　聚集功德</p>
  <p id="a6Y">庄严佛身　　臂佣纤圆　　如象王鼻</p>
  <p id="a6Z">手足净软　　敬爱无厌　　去来诸佛</p>
  <p id="a6a">数如微尘　　现在诸佛　　亦复如是</p>
  <p id="a6b">如是如来　　我今悉礼　　身口清净</p>
  <p id="a6c">意亦如是　　以妙香华　　供养奉献</p>
  <p id="a6d">百千功德　　赞咏歌叹　　设以百舌</p>
  <p id="a6e">于千劫中　　叹佛功德　　不能得尽</p>
  <p id="a6f">如来所有　　现世功德　　种种深固</p>
  <p id="a6g">微妙第一　　设复千舌　　欲赞一佛</p>
  <p id="a6h">尚不能尽　　功德少分　　况欲叹美</p>
  <p id="a6i">诸佛功德　　大地及天　　以为大海</p>
  <p id="a6j">乃至有顶　　满其中水　　尚以一毛</p>
  <p id="a6k">知其滴数　　无有能知　　佛一功德</p>
  <p id="a6l">我今以礼　　赞叹诸佛　　身口意业</p>
  <p id="a6m">悉皆清净　　一切所修　　无量善业</p>
  <p id="a6n">与诸众生　　证无上道　　如是人王</p>
  <p id="a6o">赞叹佛已　　复作如是　　无量誓愿</p>
  <p id="a6p">若我来世　　无量无边　　阿僧祇劫</p>
  <p id="a6q">在在生处　　常于梦中　　见妙金鼓</p>
  <p id="a6r">得闻忏悔　　深奥之声　　今所赞叹</p>
  <p id="a6s">面貌清净　　愿我来世　　亦得如是</p>
  <p id="a6t">诸佛功德　　不可思议　　于百千劫</p>
  <p id="a6u">甚难得值　　愿于当来　　无量之世</p>
  <p id="a6v">夜则梦见　　昼如实说　　我当具足</p>
  <p id="a6w">修行六度　　济拔众生　　越于苦海</p>
  <p id="a6x">然后我身　　成无上道　　令我世界</p>
  <p id="a6y">无与等者　　奉贡金鼓　　赞佛因缘</p>
  <p id="a6z">以此果报　　当来之世　　值释迦佛</p>
  <p id="a70">得受记莂　　并令二子　　金龙金光</p>
  <p id="a71">常生我家　　同共受记　　若有众生</p>
  <p id="a72">无救护者　　众苦逼切　　无所依止</p>
  <p id="a73">我于当来　　为是等辈　　作大救护</p>
  <p id="a74">及依止处　　能除众苦　　悉令灭尽</p>
  <p id="a75">施与众生　　诸善安乐　　我未来世</p>
  <p id="a76">行菩萨道　　不计劫数　　如尽本际</p>
  <p id="a77">以此金光　　忏悔因缘　　使我恶海</p>
  <p id="a78">及以业海　　烦恼大海　　悉竭无余</p>
  <p id="a79">我功德海　　愿悉成就　　智慧大海</p>
  <p id="a7A">清净具足　　无量功德　　助菩提道</p>
  <p id="a7B">犹如大海　　珍宝具足　　以此金光</p>
  <p id="a7C">忏悔力故　　菩提功德　　光明无碍</p>
  <p id="a7D">慧光无垢　　照彻清净　　我当来世</p>
  <p id="a7E">身光普照　　功德威神　　光明焰盛</p>
  <p id="a7F">于三界中　　最胜殊特　　诸功德力</p>
  <p id="a7G">无所减少　　当度众生　　越于苦海</p>
  <p id="a7H">并复安置　　功德大海　　来世多劫</p>
  <p id="a7I">行菩提道　　如昔诸佛　　行菩提者</p>
  <p id="a7J">三世诸佛　　净妙国土　　诸佛至尊</p>
  <p id="a7K">无量功德　　令我来世　　得此殊异</p>
  <p id="a7L">功德净土　　如佛世尊　　信相当知</p>
  <p id="a7M">尔时国王　　金龙尊者　　则汝身是</p>
  <p id="a7N">尔时二子　　金龙金光　　今汝二子</p>
  <p id="a7O">银相等是</p>
  <p data-pb></p>
  <h2 id="a7P">空品第五</h2>
  <p id="a7Q">无量余经　　已广说空　　是故此中</p>
  <p id="a7R">略而解说　　众生根钝　　鲜于智慧</p>
  <p id="a7S">不能广知　　无量空义　　故此尊经</p>
  <p id="a7T">略而说之　　异妙方便　　种种因缘</p>
  <p id="a7U">为钝根故　　起大悲心　　今我演说</p>
  <p id="a7V">此妙经典　　如我所解　　知众生意</p>
  <p id="a7W">是身虚伪　　犹如空聚　　六入村落</p>
  <p id="a7X">结贼所止　　一切自住　　各不相知</p>
  <p id="a7Y">眼根受色　　耳分别声　　鼻嗅诸香</p>
  <p id="a7Z">舌嗜于味　　所有身根　　贪受诸触</p>
  <p id="a7a">意根分别　　一切诸法　　六情诸根</p>
  <p id="a7b">各各自缘　　诸尘境界　　不行他缘</p>
  <p id="a7c">心如幻化　　驰骋六情　　而常妄想</p>
  <p id="a7d">分别诸法　　犹如世人　　驰走空聚</p>
  <p id="a7e">六贼所害　　愚不知避　　心常依止</p>
  <p id="a7f">六根境界　　各各自知　　所伺之处</p>
  <p id="a7g">随行色声　　香味触法　　心处六情</p>
  <p id="a7h">如鸟投网　　其心在在　　常处诸根</p>
  <p id="a7i">随逐诸尘　　无有暂舍　　身空虚伪</p>
  <p id="a7j">不可长养　　无有诤讼　　亦无正主</p>
  <p id="a7k">从诸因缘　　和合而有　　无有坚实</p>
  <p id="a7l">妄想故起　　业力机关　　假为空聚</p>
  <p id="a7m">地水火风　　合集成立　　随时增减</p>
  <p id="a7n">共相残害　　犹如四蛇　　同处一箧</p>
  <p id="a7o">四大蚖蛇　　其性各异　　二上二下</p>
  <p id="a7p">诸方亦二　　如是蛇大　　悉灭无余</p>
  <p id="a7q">地水二蛇　　其性沉下　　风火二蛇</p>
  <p id="a7r">性轻上升　　心识二性　　躁动不停</p>
  <p id="a7s">随业受报　　人天诸趣　　随所作业</p>
  <p id="a7t">而堕诸有　　水火风种　　散灭坏时</p>
  <p id="a7u">大小不净　　盈流于外　　体生诸虫</p>
  <p id="a7v">无可爱乐　　捐弃冢间　　如杇败木</p>
  <p id="a7w">善女当观　　诸法如是　　何处有人</p>
  <p id="a7x">及以众生　　本性空寂　　无明故有</p>
  <p id="a7y">如是诸大　　一一不实　　本自不生</p>
  <p id="a7z">性无和合　　以是因缘　　我说诸大</p>
  <p id="a80">从本不实　　和合而有　　无明体相</p>
  <p id="a81">本自不有　　妄想因缘　　和合而有</p>
  <p id="a82">无所有故　　假名无明　　是故我说</p>
  <p id="a83">名曰无明　　行识名色　　六入触受</p>
  <p id="a84">爱取有生　　老死愁恼　　众苦行众</p>
  <p id="a85">不可思议　　生死无际　　轮转不息</p>
  <p id="a86">本无有生　　亦无和合　　不善思惟</p>
  <p id="a87">心行所造　　我断一切　　诸见缠等</p>
  <p id="a88">以智慧刀　　裂烦恼网　　五阴舍宅</p>
  <p id="a89">观悉空寂　　证无上道　　微妙功德</p>
  <p id="a8A">开甘露门　　示甘露器　　入甘露城</p>
  <p id="a8B">处甘露室　　令诸众生　　食甘露味</p>
  <p id="a8C">吹大法螺　　击大法鼓　　然大法炬</p>
  <p id="a8D">雨胜法雨　　我今摧伏　　一切怨结</p>
  <p id="a8E">竖立第一　　微妙法幢　　度诸众生</p>
  <p id="a8F">于生死海　　永断三恶　　无量苦恼</p>
  <p id="a8G">烦恼炽然　　烧诸众生　　无有救护</p>
  <p id="a8H">无所依止　　我以甘露　　清凉美味</p>
  <p id="a8I">充足是辈　　令离焦热　　于无量劫</p>
  <p id="a8J">遵修诸行　　供养恭敬　　诸佛世尊</p>
  <p id="a8K">坚固修习　　菩提之道　　求于如来</p>
  <p id="a8L">真实法身　　舍诸所重　　肢节手足</p>
  <p id="a8M">头目髓脑　　所爱妻子　　钱财珍宝</p>
  <p id="a8N">真珠璎珞　　金银琉璃　　种种异物</p>
 </body>
</html>