<!doctype html>
<html id="z3IBTmyPK" data-ver="675">
 <head>
  <meta charset="utf-8">
  <meta author="那连提黎耶舍">
  <meta library="龙藏">
  <meta catalog="大乘五大部外重译经">
  <meta period="隋">
 </head>
 <body>
  <h1 id="a1">大庄严法门经卷上</h1>
  <p id="a2">如是我闻。<a id="a-3"></a>一时佛在王舍城耆阇崛山。<a id="a-4"></a>与大比丘众五百人。<a id="a-5"></a>大菩萨众八千人俱。<a id="a-6"></a>尔时王舍城中。<a id="a-7"></a>有淫女。<a id="a-8"></a>女名胜金色光明德。<a id="a-9"></a>彼女宿世善根因缘。<a id="a-A"></a>形貌端正众相具足。<a id="a-B"></a>身真金色光明照曜。<a id="a-C"></a>容仪媚丽世所希有。<a id="a-D"></a>神慧聪敏辩才无碍。<a id="a-E"></a>音辞清妙深邃柔软。<a id="a-F"></a>言常含笑语无粗犷。<a id="a-G"></a>顾眄进止容豫安详。<a id="a-H"></a>随所在处。<a id="a-I"></a>或行或住或坐或卧。<a id="a-J"></a>地皆金色。<a id="a-K"></a>光明照曜。<a id="a-L"></a>所著衣服青黄赤白亦皆金色。<a id="a-M"></a>时王舍城一切人众。<a id="a-N"></a>或是王子或大臣子。<a id="a-O"></a>或长者子或豪富子。<a id="a-P"></a>见者贪染系心爱着。<a id="a-Q"></a>情无舍离。<a id="a-R"></a>是金色女。<a id="a-S"></a>或在聚落或在街巷。<a id="a-T"></a>或在市肆或在河岸。<a id="a-U"></a>或在园林所游之处。<a id="a-V"></a>若男若女童男童女。<a id="a-W"></a>皆悉随从观无厌足。<a id="a-X"></a>复于异日。<a id="a-Y"></a>有长者子名上威德。<a id="a-Z"></a>为欲乐故多与财宝。<a id="a-a"></a>共相要契乘驷马车。<a id="a-b"></a>其车纯以金银琉璃摩尼真珠上妙众宝。<a id="a-c"></a>严饰庄校。<a id="a-d"></a>建立宝幢微妙幡盖。<a id="a-e"></a>宝座华鬘涂香末香。<a id="a-f"></a>如是种种和合胜香以用涂薰。<a id="a-g"></a>以瞻卜华而为璎珞。<a id="a-h"></a>庄严其身同载宝车。<a id="a-i"></a>于宝车前。<a id="a-j"></a>种种伎乐歌舞作倡。<a id="a-k"></a>于其车后。<a id="a-l"></a>复持种种甘美饮食衣服卧具。<a id="a-m"></a>次第随从往诣园林。<a id="a-n"></a>尔时大众。<a id="a-o"></a>若男若女童男童女。<a id="a-p"></a>皆悉随逐左右观看。</p>
  <p id="aq">尔时文殊师利童子从禅定起。<a id="a-r"></a>于一切众生起大悲心。<a id="a-s"></a>而作是念。<a id="a-t"></a>何等众生。<a id="a-u"></a>于大乘中堪受教化。<a id="a-v"></a>何等众生。<a id="a-w"></a>应以神通而受教化。<a id="a-x"></a>何等众生。<a id="a-y"></a>应以过去业缘而受教化。<a id="a-z"></a>何等众生。<a id="a-10"></a>应闻正法而受教化。<a id="a-11"></a>作是念已。<a id="a-12"></a>见金色女与长者子。<a id="a-13"></a>同载宝车欲诣园林。<a id="a-14"></a>见已即观根性差别。<a id="a-15"></a>差别观已作是念言。<a id="a-16"></a>此女过去善业因缘堪受教化。<a id="a-17"></a>若闻我法即能信受。<a id="a-18"></a>尔时文殊师利以神通力身放光明。<a id="a-19"></a>映蔽日光悉不复现。<a id="a-1A"></a>何况余光。<a id="a-1B"></a>时文殊师利所著衣服。<a id="a-1C"></a>面各光照满一由旬。<a id="a-1D"></a>令彼多众皆悉睹见。<a id="a-1E"></a>复以种种众宝璎珞天冠臂印。<a id="a-1F"></a>庄严其身。<a id="a-1G"></a>欲令见者心生贪乐。<a id="a-1H"></a>作是事已。<a id="a-1I"></a>往诣女所当路而住。<a id="a-1J"></a>光照女身及长者子。<a id="a-1K"></a>驷马宝车所有光明皆悉闇蔽。<a id="a-1L"></a>犹如聚墨比于真金无有光明。<a id="a-1M"></a>彼金色女。<a id="a-1N"></a>见文殊师利众宝庄严衣服清洁光明远照。<a id="a-1O"></a>谓是天童自于己身及长者子。<a id="a-1P"></a>而生鄙恶不复爱乐。<a id="a-1Q"></a>于文殊身及以衣服起贪着心。<a id="a-1R"></a>默自念言。<a id="a-1S"></a>我当就彼共为嬉戏。<a id="a-1T"></a>从心欲乐求索彼衣。<a id="a-1U"></a>作是念时。<a id="a-1V"></a>文殊师利威神力故。<a id="a-1W"></a>毗沙门王化为人像。<a id="a-1X"></a>从空而下立于女前而语之言。<a id="a-1Y"></a>汝今不应于彼人所生贪欲心。<a id="a-1Z"></a>何以故。<a id="a-1a"></a>彼人清净无贪欲故。<a id="a-1b"></a>金色女言。<a id="a-1c"></a>此是何人。<a id="a-1d"></a>毗沙门言。<a id="a-1e"></a>此是文殊师利童子菩萨。<a id="a-1f"></a>金色女言。<a id="a-1g"></a>云何名菩萨愿善说之。<a id="a-1h"></a>为是天耶。<a id="a-1i"></a>为是夜叉。<a id="a-1j"></a>为乾闼婆阿修罗迦楼罗紧那罗摩睺罗伽为是帝释。<a id="a-1k"></a>为是梵天。<a id="a-1l"></a>为是四天王天耶。<a id="a-1m"></a>毗沙门言。<a id="a-1n"></a>非天。<a id="a-1o"></a>非夜叉。<a id="a-1p"></a>非乾闼婆。<a id="a-1q"></a>非阿修罗。<a id="a-1r"></a>非迦楼罗。<a id="a-1s"></a>非紧那罗。<a id="a-1t"></a>非摩睺罗伽。<a id="a-1u"></a>亦非帝释。<a id="a-1v"></a>亦非梵天。<a id="a-1w"></a>亦非四天王天。<a id="a-1x"></a>如是等辈悉非菩萨。<a id="a-1y"></a>言菩萨者。<a id="a-1z"></a>一切众生随所愿求悉能满足不生悭吝。<a id="a-20"></a>是名菩萨。<a id="a-21"></a>时胜金色女即作是念。<a id="a-22"></a>如所说者。<a id="a-23"></a>我今乞衣必定应得。<a id="a-24"></a>即便下车向文殊师利所。<a id="a-25"></a>到已白言。<a id="a-26"></a>文殊师利。<a id="a-27"></a>愿能施我所著衣裳文殊师利言。<a id="a-28"></a>妹汝若能发阿耨多罗三藐三菩提心者。<a id="a-29"></a>当与汝衣。<a id="a-2A"></a>女言。<a id="a-2B"></a>文殊师利。<a id="a-2C"></a>何者名为菩提心耶。<a id="a-2D"></a>文殊师利言。<a id="a-2E"></a>汝身即是菩提。<a id="a-2F"></a>女言。<a id="a-2G"></a>云何我身即是菩提。<a id="a-2H"></a>愿重广说令我得解。<a id="a-2I"></a>于是女人说偈乞衣。</p>
  <p id="a2J">文殊久发菩提愿　　今可施我身上衣</p>
  <p id="a2K">若不能施非菩萨　　犹如枯河而无水</p>
  <p id="a2L">尔时文殊师利。<a id="a-2M"></a>说偈答言。</p>
  <p id="a2N">汝若能发菩提心　　我当随愿施汝衣</p>
  <p id="a2O">若有坚固菩提者　　一切天人皆供养</p>
  <p id="a2P">尔时胜金色女。<a id="a-2Q"></a>复以偈问。</p>
  <p id="a2R">菩提有何义　　菩提从谁得</p>
  <p id="a2S">菩提谁能与　　菩提何行成</p>
  <p id="a2T">尔时文殊师利。<a id="a-2U"></a>语金色女言。<a id="a-2V"></a>于今现在有佛。<a id="a-2W"></a>号释迦牟尼多他阿伽度阿罗诃三藐三佛陀。<a id="a-2X"></a>彼佛所说。<a id="a-2Y"></a>身及菩提皆悉平等。<a id="a-2Z"></a>于意云何。<a id="a-2a"></a>汝身有五阴十二入十八界不。<a id="a-2b"></a>是女过去善根因缘闻此语已。<a id="a-2c"></a>即得法光。<a id="a-2d"></a>得法光已白文殊言。<a id="a-2e"></a>如是如是。<a id="a-2f"></a>我今此身有五阴十二入十八界。<a id="a-2g"></a>文殊师利言。<a id="a-2h"></a>于汝意云何。<a id="a-2i"></a>色可觉可知不。<a id="a-2j"></a>女言。<a id="a-2k"></a>不也。<a id="a-2l"></a>不可觉不可知。<a id="a-2m"></a>文殊师利言。<a id="a-2n"></a>菩提亦如是。<a id="a-2o"></a>不可觉不可知。<a id="a-2p"></a>如是色平等故。<a id="a-2q"></a>菩提亦平等。<a id="a-2r"></a>是故我说汝身即是菩提。</p>
  <p id="a2s">文殊师利言。<a id="a-2t"></a>于汝意云何受想行识可觉可知不。<a id="a-2u"></a>女言。<a id="a-2v"></a>不也。<a id="a-2w"></a>不可觉不可知。<a id="a-2x"></a>文殊师利言。<a id="a-2y"></a>菩提亦如是。<a id="a-2z"></a>不可觉知。<a id="a-30"></a>如是受想行识平等故。<a id="a-31"></a>菩提亦平等。<a id="a-32"></a>是故我说汝身即是菩提。<a id="a-33"></a>文殊师利言。<a id="a-34"></a>于汝意云何。<a id="a-35"></a>此色可说在此在彼在内在外在中间不。<a id="a-36"></a>可说青黄赤白颇梨杂色不。<a id="a-37"></a>女言不也。<a id="a-38"></a>文殊师利言。<a id="a-39"></a>菩提亦如是不可得说。<a id="a-3A"></a>如是色平等故菩提亦平等。<a id="a-3B"></a>是故我说汝身即是菩提。</p>
  <p id="a3C">文殊师利言。<a id="a-3D"></a>受想行识可说在此在彼在内在外在中间不。<a id="a-3E"></a>可说青黄赤白颇梨杂色不。<a id="a-3F"></a>女言。<a id="a-3G"></a>不也。<a id="a-3H"></a>如色不可说。<a id="a-3I"></a>乃至受想行识亦不可说。<a id="a-3J"></a>文殊师利言。<a id="a-3K"></a>菩提亦如是不可说。<a id="a-3L"></a>如是受想行识平等故菩提平等。<a id="a-3M"></a>是故我说汝身即是菩提。</p>
  <p id="a3N">复次五阴如幻体性不实。<a id="a-3O"></a>颠倒故生。<a id="a-3P"></a>菩提亦如幻体性不实。<a id="a-3Q"></a>以颠倒故。<a id="a-3R"></a>世俗说生如是。<a id="a-3S"></a>幻平等故五阴平等。<a id="a-3T"></a>幻平等故菩提平等。<a id="a-3U"></a>是故我说汝身即是菩提。</p>
  <p id="a3V">复次五阴如梦体性不生。<a id="a-3W"></a>菩提亦如是体性不生如是梦平等故五阴平等。<a id="a-3X"></a>梦平等故菩提平等。<a id="a-3Y"></a>是故我说汝身即是菩提。</p>
  <p id="a3Z">复次五阴如阳炎以业缘故生。<a id="a-3a"></a>菩提亦如阳焰无业无报。<a id="a-3b"></a>如是阳炎平等故五阴平等。<a id="a-3c"></a>阳炎平等故菩提平等。<a id="a-3d"></a>是故我说汝身即是菩提。</p>
  <p id="a3e">复次五阴如镜中像。<a id="a-3f"></a>体性空无不去不来。<a id="a-3g"></a>菩提亦如是无去无来。<a id="a-3h"></a>如是镜像平等故五阴平等。<a id="a-3i"></a>镜像平等故菩提平等。<a id="a-3j"></a>是故我说汝身即是菩提。</p>
  <p id="a3k">复次五阴但是假名。<a id="a-3l"></a>菩提亦如是但是假名。<a id="a-3m"></a>如是五阴平等故菩提平等。<a id="a-3n"></a>是故我说汝身即是菩提。</p>
  <p id="a3o">复次五阴无有作者。<a id="a-3p"></a>离作者义。<a id="a-3q"></a>是菩提五阴无体性离体性义。<a id="a-3r"></a>是菩提五阴不生离生义。<a id="a-3s"></a>是菩提五阴无常离常义。<a id="a-3t"></a>是菩提五阴无乐离乐义。<a id="a-3u"></a>是菩提五阴无清净离清净义。<a id="a-3v"></a>是菩提五阴无我离我义。<a id="a-3w"></a>是菩提五阴不清净离清净义。<a id="a-3x"></a>是菩提五阴无取离取义。<a id="a-3y"></a>是菩提五阴无家离家义。<a id="a-3z"></a>是菩提五阴无去来无去来义。<a id="a-40"></a>是菩提五阴圣人法论。<a id="a-41"></a>菩提亦圣人法论。<a id="a-42"></a>如是论非论法五阴体性。<a id="a-43"></a>如来一切觉故。<a id="a-44"></a>是名菩提。<a id="a-45"></a>如是五阴体性即是菩提体性。<a id="a-46"></a>菩提体性即是一切诸佛体性。<a id="a-47"></a>如汝身中。<a id="a-48"></a>五阴体性即是一切诸佛体性。<a id="a-49"></a>诸佛体性即是一切众生五阴体性。<a id="a-4A"></a>是故我说汝身即是菩提。</p>
  <p id="a4B">复次觉五阴者。<a id="a-4C"></a>名觉菩提。<a id="a-4D"></a>何以故。<a id="a-4E"></a>非离五阴佛得菩提。<a id="a-4F"></a>非离菩提佛觉五阴。<a id="a-4G"></a>此方便知。<a id="a-4H"></a>一切众生悉同菩提。<a id="a-4I"></a>菩提亦同一切众生。<a id="a-4J"></a>是故我说汝身即是菩提。</p>
  <p id="a4K">复次四大法生。<a id="a-4L"></a>所谓地界水界火界风界。<a id="a-4M"></a>而此地界非我。<a id="a-4N"></a>非众生。<a id="a-4O"></a>非寿命。<a id="a-4P"></a>非晡沙。<a id="a-4Q"></a>非富伽罗。<a id="a-4R"></a>地界平等是菩提过去无取故。<a id="a-4S"></a>水界平等是菩提。<a id="a-4T"></a>体性不生故。<a id="a-4U"></a>火界平等是菩提。<a id="a-4V"></a>体性不可觉故。<a id="a-4W"></a>风界平等是菩提。<a id="a-4X"></a>体性不可见故。<a id="a-4Y"></a>地界体性如来觉故得菩提。<a id="a-4Z"></a>如是水界火界风界如来觉故得菩提。<a id="a-4a"></a>觉地性者是名菩提。<a id="a-4b"></a>如是能觉水火风等是名菩提。<a id="a-4c"></a>是故我说汝身即是菩提。<a id="a-4d"></a>复次地界不知水。<a id="a-4e"></a>水界不知火。<a id="a-4f"></a>火界不知风。<a id="a-4g"></a>如是诸界无名不可说者是名菩提。<a id="a-4h"></a>是故我说汝身即是菩提。</p>
  <p id="a4i">复次汝身眼法生不。<a id="a-4j"></a>如是耳鼻舌身意生不。<a id="a-4k"></a>妹此中眼空眼空体性即是菩提。<a id="a-4l"></a>如是耳鼻舌身意空。<a id="a-4m"></a>意空体性即是菩提。</p>
  <p id="a4n">复次若眼体性空色不可说。<a id="a-4o"></a>色空体性即是菩提。<a id="a-4p"></a>如是耳鼻舌身意体性空。<a id="a-4q"></a>一切法不可说法空体性即是菩提。<a id="a-4r"></a>复次眼不取色菩提亦如眼不取色。<a id="a-4s"></a>如是耳鼻舌身意不取声香味触法。<a id="a-4t"></a>菩提亦如是不取一切法。<a id="a-4u"></a>如是眼识界色界中不住。<a id="a-4v"></a>眼识色界菩提中亦不住。<a id="a-4w"></a>耳识界鼻识界舌识界身识界意识界法界中不住。<a id="a-4x"></a>如是意识法界菩提中不住。<a id="a-4y"></a>眼识界菩提界无二无别。<a id="a-4z"></a>乃至意识界菩提界无二无别。<a id="a-50"></a>是故我说汝身即是菩提。</p>
  <p id="a51">复次觉眼者是名菩提。<a id="a-52"></a>如是觉耳鼻舌身意者是名菩提。<a id="a-53"></a>眼体性空。<a id="a-54"></a>能觉如是体性空者即是菩提。<a id="a-55"></a>耳鼻舌身意体性空。<a id="a-56"></a>能觉知者即是菩提。<a id="a-57"></a>复次眼体性不贪不嗔不痴。<a id="a-58"></a>离贪嗔痴即是菩提。<a id="a-59"></a>如是耳鼻舌身意体性不贪不嗔不痴。<a id="a-5A"></a>离贪嗔痴即是菩提。<a id="a-5B"></a>眼无主者无取者。<a id="a-5C"></a>菩提亦无主者无取者。<a id="a-5D"></a>如是耳鼻舌身意亦无主者无取者。<a id="a-5E"></a>菩提亦无主者无取者。<a id="a-5F"></a>眼中无男法女法亦非男非女。<a id="a-5G"></a>如是菩提中无男法女法亦非男非女。<a id="a-5H"></a>耳鼻舌身意中无男法女法。<a id="a-5I"></a>耳鼻舌身意亦非男非女。<a id="a-5J"></a>如是菩提中无男法女法。<a id="a-5K"></a>菩提亦非男非女。<a id="a-5L"></a>复次眼色如如来。<a id="a-5M"></a>觉此如故名为菩提。<a id="a-5N"></a>如是意法如如来。<a id="a-5O"></a>觉此如故名为菩提。<a id="a-5P"></a>是故我说汝身即是菩提。</p>
  <p id="a5Q">复次汝身无我。<a id="a-5R"></a>无众生。<a id="a-5S"></a>无寿命。<a id="a-5T"></a>无晡沙。<a id="a-5U"></a>无富伽罗。<a id="a-5V"></a>无人。<a id="a-5W"></a>无摩那摩。<a id="a-5X"></a>无作者。<a id="a-5Y"></a>无受者。<a id="a-5Z"></a>无见者。<a id="a-5a"></a>无闻者。<a id="a-5b"></a>无嗅者。<a id="a-5c"></a>无味者。<a id="a-5d"></a>无触者。<a id="a-5e"></a>无知者。<a id="a-5f"></a>彼菩提亦无我。<a id="a-5g"></a>无众生。<a id="a-5h"></a>无寿命。<a id="a-5i"></a>无晡沙。<a id="a-5j"></a>无富伽罗。<a id="a-5k"></a>无人。<a id="a-5l"></a>无摩那摩。<a id="a-5m"></a>无作者。<a id="a-5n"></a>无受者。<a id="a-5o"></a>无见者。<a id="a-5p"></a>无闻者。<a id="a-5q"></a>无嗅者。<a id="a-5r"></a>无味者。<a id="a-5s"></a>无触者。<a id="a-5t"></a>无知者。<a id="a-5u"></a>是故说一切法不可知即是菩提。</p>
  <p id="a5v">复次此身无知无觉无作。<a id="a-5w"></a>犹如草木石壁。<a id="a-5x"></a>若内地界若外地界名地体性。<a id="a-5y"></a>此地界性。<a id="a-5z"></a>如来般若智力觉已。<a id="a-60"></a>是故我说汝身即是菩提。</p>
  <p id="a61">复次妹如汝心意和合思量分别。<a id="a-62"></a>而此心意思量分别无觉无知。<a id="a-63"></a>不在皮肤。<a id="a-64"></a>不在筋血。<a id="a-65"></a>不在骨髓。<a id="a-66"></a>不在发毛。<a id="a-67"></a>不在指爪。<a id="a-68"></a>不在内外。<a id="a-69"></a>不在眼耳鼻舌身意。<a id="a-6A"></a>非住非不住。<a id="a-6B"></a>不定住非不定住。<a id="a-6C"></a>非此住非彼住。<a id="a-6D"></a>非色不可见不可捉。<a id="a-6E"></a>无障碍无分别。<a id="a-6F"></a>不可执不和合。<a id="a-6G"></a>非家离家。<a id="a-6H"></a>清净最清净。<a id="a-6I"></a>光明照曜彼心意思量分别。<a id="a-6J"></a>不与烦恼和合亦非清净。<a id="a-6K"></a>何以故。<a id="a-6L"></a>体性净故不与烦恼和合。<a id="a-6M"></a>不和合故清净光明。<a id="a-6N"></a>又彼光明无身。<a id="a-6O"></a>无身故不与烦恼和合亦非清净。<a id="a-6P"></a>如是阴界入体性即是菩提。<a id="a-6Q"></a>菩提体性即是阴界入。<a id="a-6R"></a>是故汝身阴界入性是名菩提。<a id="a-6S"></a>何以故。<a id="a-6T"></a>非离彼故名为菩提。<a id="a-6U"></a>离阴界入事中菩提不可得。<a id="a-6V"></a>觉阴界入即是菩提。<a id="a-6W"></a>是故我说一切法平等觉此名菩提。</p>
  <p id="a6X">尔时文殊师利童子说此法已。<a id="a-6Y"></a>时虚空中五百诸天发阿耨多罗三藐三菩提心。<a id="a-6Z"></a>复有随从胜金色光明德女。<a id="a-6a"></a>若男若女童男童女二百人。<a id="a-6b"></a>发阿耨多罗三藐三菩提心。<a id="a-6c"></a>六十天人于诸法中得法眼净。<a id="a-6d"></a>时胜金色女踊跃欢喜心得清净。<a id="a-6e"></a>五体投地礼文殊师利足。<a id="a-6f"></a>作如是言。<a id="a-6g"></a>归依佛归依法归依僧。<a id="a-6h"></a>归三宝已。<a id="a-6i"></a>受梵行五戒。<a id="a-6j"></a>受戒法已。<a id="a-6k"></a>至心发阿耨多罗三藐三菩提心。<a id="a-6l"></a>既发心已白文殊言。<a id="a-6m"></a>我今得闻如是法教。<a id="a-6n"></a>为一切众生得安隐故起慈悲心。<a id="a-6o"></a>为不断佛种故至心发阿耨多罗三藐三菩提心。<a id="a-6p"></a>如文殊师利为我说此菩提之法。<a id="a-6q"></a>我当顺行。<a id="a-6r"></a>亦当广为一切众生说如是法文殊师利。<a id="a-6s"></a>如是佛法寂灭大寂灭。<a id="a-6t"></a>我不知故随恶觉观起颠倒心执于身见。<a id="a-6u"></a>自贪着身复令他贪。<a id="a-6v"></a>我今至心清净忏悔一切罪业。<a id="a-6w"></a>如文殊师利所说贪寂灭法一切和合法亦如是寂灭。<a id="a-6x"></a>若有众生不知此法起贪著者。<a id="a-6y"></a>我能令彼远离贪着。<a id="a-6z"></a>安住阿耨多罗三藐三菩提。<a id="a-70"></a>何以故。<a id="a-71"></a>一切烦恼犹如死人。<a id="a-72"></a>但以颠倒妄想故生。<a id="a-73"></a>若无颠倒诸妄想者烦恼则灭。<a id="a-74"></a>我今得闻文殊师利所说法要。<a id="a-75"></a>知一切烦恼犹如云雾体性不实。<a id="a-76"></a>烦恼如电。<a id="a-77"></a>一念不住。<a id="a-78"></a>烦恼如风。<a id="a-79"></a>体性不生。<a id="a-7A"></a>烦恼如空中画。<a id="a-7B"></a>不可见故。<a id="a-7C"></a>烦恼如画水。<a id="a-7D"></a>随画随灭故。<a id="a-7E"></a>烦恼如夜叉鬼。<a id="a-7F"></a>生恶觉故。<a id="a-7G"></a>烦恼如热病。<a id="a-7H"></a>狂妄语故。<a id="a-7I"></a>烦恼体性无。<a id="a-7J"></a>恶觉生故。<a id="a-7K"></a>烦恼难舍。<a id="a-7L"></a>我我所执故。<a id="a-7M"></a>无物妄取客尘。<a id="a-7N"></a>烦恼妄生故。<a id="a-7O"></a>烦恼随想现。<a id="a-7P"></a>恶觉观取故。<a id="a-7Q"></a>烦恼如眼。<a id="a-7R"></a>见种种境起故。<a id="a-7S"></a>烦恼体无尽。<a id="a-7T"></a>犹心浊生故。<a id="a-7U"></a>烦恼体性无。<a id="a-7V"></a>和合缘生故。<a id="a-7W"></a>烦恼如团聚。<a id="a-7X"></a>阴入界合故。<a id="a-7Y"></a>烦恼不可识。<a id="a-7Z"></a>无名色故。<a id="a-7a"></a>烦恼不可知。<a id="a-7b"></a>无善觉故。<a id="a-7c"></a>烦恼如种子。<a id="a-7d"></a>能生菩提故。<a id="a-7e"></a>何以故要因烦恼能满菩提故。</p>
  <p id="a7f">文殊师利。<a id="a-7g"></a>菩提者如金刚撅。<a id="a-7h"></a>众生烦恼不能动故。<a id="a-7i"></a>又菩提者如金刚迹一切烦恼不能破故。<a id="a-7j"></a>何以故。<a id="a-7k"></a>法界方便不可坏故。<a id="a-7l"></a>文殊师利。<a id="a-7m"></a>见烦恼者名为菩提。<a id="a-7n"></a>何以故。<a id="a-7o"></a>一切境界顺菩提故。<a id="a-7p"></a>如是菩提无有住处。<a id="a-7q"></a>一切烦恼亦无住处。<a id="a-7r"></a>何以故。<a id="a-7s"></a>生即灭故。<a id="a-7t"></a>文殊师利如心体性不可说示。<a id="a-7u"></a>亦不可说在此在彼。<a id="a-7v"></a>贪嗔痴体性亦复如是。<a id="a-7w"></a>菩萨如是知烦恼故。<a id="a-7x"></a>于多贪众生多嗔众生多痴众生。<a id="a-7y"></a>善能教化然不为彼众生恼乱。<a id="a-7z"></a>乃至教化等分众生亦不恼乱。<a id="a-80"></a>文殊师利。<a id="a-81"></a>如我贪嗔痴。<a id="a-82"></a>一切众生贪嗔痴亦复如是。<a id="a-83"></a>如我烦恼当知一切众生烦恼亦复如是。</p>
  <p id="a84">复次文殊师利。<a id="a-85"></a>譬如猛火于一切草木不生恐怖。<a id="a-86"></a>如是智慧行菩萨。<a id="a-87"></a>于诸烦恼不生恐怖。<a id="a-88"></a>譬如日轮不与闇住。<a id="a-89"></a>如是智慧行菩萨不与惑住。<a id="a-8A"></a>譬如大风诸山树木无能障碍。<a id="a-8B"></a>如是智慧行菩萨。<a id="a-8C"></a>一切世间烦恼境界无能障碍。<a id="a-8D"></a>譬如虚空劫火不烧。<a id="a-8E"></a>如是智慧行菩萨。<a id="a-8F"></a>诸烦恼火亦不能烧。<a id="a-8G"></a>譬如有宝名曰铁爱。<a id="a-8H"></a>不住不净随所止处一切清净。<a id="a-8I"></a>如是智慧行菩萨。<a id="a-8J"></a>于一切烦恼亦复不住。<a id="a-8K"></a>譬如虚空不与地合。<a id="a-8L"></a>如是智慧行菩萨。<a id="a-8M"></a>不与烦恼诸结和合。<a id="a-8N"></a>如铁围山风不能动。<a id="a-8O"></a>如是智慧行菩萨。<a id="a-8P"></a>一切烦恼所不能动。<a id="a-8Q"></a>譬如仓鹄水乳和合惟啑于乳而不取水。<a id="a-8R"></a>如是智慧行菩萨。<a id="a-8S"></a>虽与一切烦恼和合。<a id="a-8T"></a>而但取智不取烦恼。<a id="a-8U"></a>如郁单越国男女和合。<a id="a-8V"></a>悉诣树下若非亲者树枝垂下阴覆其身。<a id="a-8W"></a>菩萨如是。<a id="a-8X"></a>于根未熟众生智不垂化。</p>
  <p id="a8Y">复次文殊师利。<a id="a-8Z"></a>我今于此一切烦恼不生惊怖。<a id="a-8a"></a>何以故。<a id="a-8b"></a>以知一切烦恼性故。<a id="a-8c"></a>善披菩萨无畏铠故。<a id="a-8d"></a>譬如健人临阵不怖。<a id="a-8e"></a>若生恐惧则非健人。<a id="a-8f"></a>菩萨亦尔。<a id="a-8g"></a>于诸烦恼而生恐怖则非菩萨。<a id="a-8h"></a>又如有人入阵相击。<a id="a-8i"></a>不能胜他反为他害不名健儿。<a id="a-8j"></a>若诸菩萨而为烦恼之所害者。<a id="a-8k"></a>不名菩萨文殊师利。<a id="a-8l"></a>如净水珠投之浊水。<a id="a-8m"></a>水则清净而不为彼浊水所污。<a id="a-8n"></a>菩萨虽与烦恼和合。<a id="a-8o"></a>不为烦恼之所染污。</p>
  <p id="a8p">尔时胜金色女说是语已。<a id="a-8q"></a>问文殊师利言。<a id="a-8r"></a>云何菩萨能离烦恼。<a id="a-8s"></a>文殊答言。<a id="a-8t"></a>若有菩萨知烦恼生知烦恼灭。<a id="a-8u"></a>是则不名离烦恼者。<a id="a-8v"></a>譬如明灯能灭诸闇。<a id="a-8w"></a>若与闇俱不名为灯。<a id="a-8x"></a>如是菩萨见烦恼生见烦恼灭。<a id="a-8y"></a>则不得名离烦恼菩萨。<a id="a-8z"></a>复次离烦恼菩萨。<a id="a-90"></a>不见烦恼不见清净。<a id="a-91"></a>非见非不见。<a id="a-92"></a>离心意识者名离烦恼。<a id="a-93"></a>于彼彼处心有分别。<a id="a-94"></a>乃至念涅槃者。<a id="a-95"></a>是名不离烦恼。<a id="a-96"></a>何以故。<a id="a-97"></a>或心或心数生攀缘罪福故。<a id="a-98"></a>此攀缘者名一切作行。<a id="a-99"></a>若作行已是为流转若流转法名实流转。<a id="a-9A"></a>一切流转名为烦恼。</p>
  <p id="a9B">复次和合者名为烦恼。<a id="a-9C"></a>何者和合。<a id="a-9D"></a>眼与色和合。<a id="a-9E"></a>耳与声和合。<a id="a-9F"></a>鼻与香和合。<a id="a-9G"></a>舌与味和合。<a id="a-9H"></a>身与触和合。<a id="a-9I"></a>意与法和合。<a id="a-9J"></a>三昧与烦恼和合。<a id="a-9K"></a>何以故。<a id="a-9L"></a>见得三昧出没相者名为烦恼。<a id="a-9M"></a>离恶觉者名离烦恼。<a id="a-9N"></a>离心行者名离烦恼。<a id="a-9O"></a>无功用者名离烦恼。<a id="a-9P"></a>离数量者名离烦恼。<a id="a-9Q"></a>若有菩萨。<a id="a-9R"></a>自离烦恼复令他离。<a id="a-9S"></a>为解一切众生缚故勤行精进。<a id="a-9T"></a>如来说此名离烦恼精进菩萨。<a id="a-9U"></a>时胜金色女问文殊师利言。<a id="a-9V"></a>何者名为最胜精进菩萨。<a id="a-9W"></a>文殊师利言。<a id="a-9X"></a>若有菩萨不证空法。<a id="a-9Y"></a>于身见众生悲心不舍不证无相。<a id="a-9Z"></a>于恶见众生悲心不舍不证无愿。<a id="a-9a"></a>于愿行众生悲心不舍不证无作法。<a id="a-9b"></a>于作行众生悲心不舍不证无生法。<a id="a-9c"></a>于生老死众生悲心不舍不证无出法。<a id="a-9d"></a>于生灭众生悲心不舍。<a id="a-9e"></a>不证声闻辟支佛果住菩萨位。<a id="a-9f"></a>于一切众生悲心不舍。<a id="a-9g"></a>是名最胜精进菩萨。<a id="a-9h"></a>譬如大海易入难出。<a id="a-9i"></a>何以故无善方便故。<a id="a-9j"></a>如是声闻缘觉入空无相无作法中。<a id="a-9k"></a>无方便故不能自出。<a id="a-9l"></a>最胜精进菩萨有方便故能入能出。<a id="a-9m"></a>譬如有人入阵斗战身无伤损而能免出。<a id="a-9n"></a>是最为难。<a id="a-9o"></a>如是菩萨入空无相无愿三解脱门。<a id="a-9p"></a>有方便故则能免出。<a id="a-9q"></a>是则名为菩萨方便。</p>
  <p id="a9r">胜金色女问文殊师利言。<a id="a-9s"></a>云何名为菩萨方便。<a id="a-9t"></a>文殊师利言。<a id="a-9u"></a>方便有二种。<a id="a-9v"></a>一者不舍生死。<a id="a-9w"></a>二者不住涅槃。<a id="a-9x"></a>复有二种。<a id="a-9y"></a>一者空门。<a id="a-9z"></a>二者恶见门。<a id="a-A0"></a>复有二种。<a id="a-A1"></a>一者无相门。<a id="a-A2"></a>二者相觉观门。<a id="a-A3"></a>复有二种。<a id="a-A4"></a>一者无愿门。<a id="a-A5"></a>二者愿生门。<a id="a-A6"></a>复有二种。<a id="a-A7"></a>一者无作门。<a id="a-A8"></a>二者种善根行门。<a id="a-A9"></a>复有二种。<a id="a-AA"></a>一者无生门。<a id="a-AB"></a>二者示生门。<a id="a-AC"></a>复有二种。<a id="a-AD"></a>一者无出门。<a id="a-AE"></a>二者阴入界门。<a id="a-AF"></a>复有二种。<a id="a-AG"></a>一者寂灭门。<a id="a-AH"></a>二者出生门。<a id="a-AI"></a>复有二种。<a id="a-AJ"></a>一者定门。<a id="a-AK"></a>二者教化门。<a id="a-AL"></a>复有二种。<a id="a-AM"></a>一者法界门。<a id="a-AN"></a>二者护正法门。<a id="a-AO"></a>复有二种。<a id="a-AP"></a>一者声闻门。<a id="a-AQ"></a>二者深心菩提行门。<a id="a-AR"></a>复有二种。<a id="a-AS"></a>一者辟支佛门。<a id="a-AT"></a>二者四无碍门。<a id="a-AU"></a>若有菩萨于如是等二种法门。<a id="a-AV"></a>为他示现无所执着。<a id="a-AW"></a>于一切法门亦复如是。<a id="a-AX"></a>是名方便。<a id="a-AY"></a>复有二种门。<a id="a-AZ"></a>一者贪门。<a id="a-Aa"></a>二者离贪门。<a id="a-Ab"></a>复有二种。<a id="a-Ac"></a>一者嗔门。<a id="a-Ad"></a>二者离嗔门。<a id="a-Ae"></a>复有二门。<a id="a-Af"></a>一者痴门。<a id="a-Ag"></a>二者离痴门。<a id="a-Ah"></a>复有二门。<a id="a-Ai"></a>一者烦恼门。<a id="a-Aj"></a>二者离烦恼门。<a id="a-Ak"></a>复有二种。<a id="a-Al"></a>一者一切生门。<a id="a-Am"></a>二者离生门。<a id="a-An"></a>此名菩萨方便门。<a id="a-Ao"></a>复有二种。<a id="a-Ap"></a>一者一切凡夫行门。<a id="a-Aq"></a>二者一切学无学声闻辟支佛菩萨如来门。<a id="a-Ar"></a>若能知此二种门者。<a id="a-As"></a>是名菩萨最胜方便。</p>
 </body>
</html>