<!doctype html>
<html id="z3IBTgbMn" data-ver="1262">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="大乘五大部外重译经">
  <meta period="吴">
 </head>
 <body>
  <h1 id="a1">维摩诘经卷上</h1>
  <h2 id="a2">亦名不思议法门之称</h2>
  <h2 id="a3">佛国品第一</h2>
  <p id="a4">闻如是。<a id="a-5"></a>一时佛游于维耶离奈氏树园。<a id="a-6"></a>与大比丘众俱。<a id="a-7"></a>比丘八千。<a id="a-8"></a>菩萨三万二千。<a id="a-9"></a>皆神通菩萨。<a id="a-A"></a>一切大圣能随俗化。<a id="a-B"></a>佛所住者皆已得住。<a id="a-C"></a>为法城堑护持正法。<a id="a-D"></a>为师子吼十方闻声。<a id="a-E"></a>众人不请祐而安之。<a id="a-F"></a>兴隆三宝能使不绝。<a id="a-G"></a>皆已降弃魔行仇怨。<a id="a-H"></a>一切所化莫不信解。<a id="a-I"></a>皆度死地脱无挂碍不失辩才。<a id="a-J"></a>其念及定总持诸宝悉成其所。<a id="a-K"></a>布施调意自损戒忍精进一心智慧。<a id="a-L"></a>善权已下得无所著不起法忍阿惟越致。<a id="a-M"></a>法轮已转。<a id="a-N"></a>随众人相为现慧德。<a id="a-O"></a>在诸众为正导。<a id="a-P"></a>以无畏而不动。<a id="a-Q"></a>已成福祐慧之分部。<a id="a-R"></a>已得相好能自严饰。<a id="a-S"></a>色像第一舍世间财。<a id="a-T"></a>志行高妙名称普至。<a id="a-U"></a>有金刚志得佛圣性。<a id="a-V"></a>以法感人为雨甘露。<a id="a-W"></a>晓众言音所说如流。<a id="a-X"></a>其声清净入微妙法。<a id="a-Y"></a>见生死本众厄已断。<a id="a-Z"></a>度诸恐畏为师子吼。<a id="a-a"></a>不以多言。<a id="a-b"></a>其讲说法乃如雷震。<a id="a-c"></a>无有量已过量。<a id="a-d"></a>以道宝之智导为大师。<a id="a-e"></a>以知足之行现远佛声及法功德。<a id="a-f"></a>博入诸道顺化众生。<a id="a-g"></a>说无比正佛之智慧。<a id="a-h"></a>以十力无畏佛十八法。<a id="a-i"></a>往度恶道诸堕堑者。<a id="a-j"></a>其生五道为大医王。<a id="a-k"></a>以慧以善救众生病。<a id="a-l"></a>应病与药令得服行。<a id="a-m"></a>无量善事皆悉得。<a id="a-n"></a>无量佛国皆严净。<a id="a-o"></a>无量佛慧皆修学。<a id="a-p"></a>明智之讲皆听闻。<a id="a-q"></a>明者之迹皆履行。<a id="a-r"></a>慧之德本随次兴。<a id="a-s"></a>深法之要皆已入。<a id="a-t"></a>三昧无量能悉成。<a id="a-u"></a>佛力无畏一切具足。</p>
  <p id="av">其名曰正观菩萨。<a id="a-w"></a>见正邪菩萨。<a id="a-x"></a>定化王菩萨。<a id="a-y"></a>法自在菩萨。<a id="a-z"></a>法造菩萨。<a id="a-10"></a>光造菩萨。<a id="a-11"></a>光净菩萨。<a id="a-12"></a>大净菩萨。<a id="a-13"></a>辩积菩萨。<a id="a-14"></a>宝积菩萨。<a id="a-15"></a>宝掌菩萨。<a id="a-16"></a>宝印手菩萨。<a id="a-17"></a>常举手菩萨。<a id="a-18"></a>常下手菩萨。<a id="a-19"></a>常惨菩萨。<a id="a-1A"></a>常笑菩萨。<a id="a-1B"></a>喜根菩萨。<a id="a-1C"></a>喜王菩萨。<a id="a-1D"></a>正愿至菩萨。<a id="a-1E"></a>虚空藏菩萨。<a id="a-1F"></a>宝甚持菩萨。<a id="a-1G"></a>宝首菩萨。<a id="a-1H"></a>宝池菩萨。<a id="a-1I"></a>宝水菩萨。<a id="a-1J"></a>水光菩萨。<a id="a-1K"></a>舍无业菩萨。<a id="a-1L"></a>智积菩萨。<a id="a-1M"></a>灯王菩萨。<a id="a-1N"></a>制魔菩萨。<a id="a-1O"></a>造化菩萨。<a id="a-1P"></a>明施菩萨。<a id="a-1Q"></a>上审菩萨。<a id="a-1R"></a>相积严菩萨。<a id="a-1S"></a>师子雷音菩萨。<a id="a-1T"></a>石磨王菩萨。<a id="a-1U"></a>众香手菩萨。<a id="a-1V"></a>众手菩萨。<a id="a-1W"></a>常应菩萨。<a id="a-1X"></a>不置远菩萨。<a id="a-1Y"></a>善意谏菩萨。<a id="a-1Z"></a>莲华净菩萨。<a id="a-1a"></a>大势至菩萨。<a id="a-1b"></a>窥音菩萨。<a id="a-1c"></a>梵水菩萨。<a id="a-1d"></a>[泳-永+適]水菩萨。<a id="a-1e"></a>宝幢菩萨。<a id="a-1f"></a>胜邪菩萨。<a id="a-1g"></a>严土菩萨。<a id="a-1h"></a>金结菩萨。<a id="a-1i"></a>珠结菩萨。<a id="a-1j"></a>慈氏菩萨。<a id="a-1k"></a>濡首菩萨。<a id="a-1l"></a>其三万二千菩萨。<a id="a-1m"></a>皆如此上首者也。</p>
  <p id="a1n">复有万婆罗门。<a id="a-1o"></a>皆如编发等。<a id="a-1p"></a>从四方境界来诣佛所而听法。<a id="a-1q"></a>一切诸天各与其众俱来会聚此。<a id="a-1r"></a>彼天帝万二千释从四方来。<a id="a-1s"></a>与他大尊神妙之天。<a id="a-1t"></a>及诸龙神、<a id="a-1u"></a>揵沓和、<a id="a-1v"></a>阿须伦．迦留罗．甄陀罗．摩睺勒等。<a id="a-1w"></a>并其众皆来会。<a id="a-1x"></a>诸比丘比丘尼优婆塞优婆夷。<a id="a-1y"></a>并其众会坐。<a id="a-1z"></a>彼时佛与若干百千之众眷属围绕而为说经。<a id="a-20"></a>其从须弥方外来者四面云集。<a id="a-21"></a>一切众会皆坐自然师子之座。<a id="a-22"></a>于是维耶离国。<a id="a-23"></a>有长者子名罗邻那竭。<a id="a-24"></a>汉言曰宝事。<a id="a-25"></a>与五百长者子俱。<a id="a-26"></a>皆有决于无上正真之道。<a id="a-27"></a>持七宝盖来诣佛所稽首佛足。<a id="a-28"></a>以其宝盖共覆佛上。<a id="a-29"></a>佛之威神令一宝盖覆此三千大千佛国。<a id="a-2A"></a>于是世界诸来大众。<a id="a-2B"></a>皆见宝盖覆此三千世界。<a id="a-2C"></a>诸须弥目邻大目邻山。<a id="a-2D"></a>雪山宝山黑山。<a id="a-2E"></a>铁围山大铁围山。<a id="a-2F"></a>悉现于宝盖中。<a id="a-2G"></a>此三千世界大海江河川流泉源。<a id="a-2H"></a>及上日月星辰天宫龙宫诸尊神宫。<a id="a-2I"></a>悉现于宝盖中。<a id="a-2J"></a>十方诸佛佛国严净。<a id="a-2K"></a>及十方佛在所说法。<a id="a-2L"></a>皆现于宝盖中悉遥见闻。<a id="a-2M"></a>一切魔众得未曾有礼佛而立。<a id="a-2N"></a>国界若干莫不目见。<a id="a-2O"></a>童子宝事即于佛前以偈赞曰。</p>
  <p id="a2P">清净金华眼明好　　净教灭意度无极</p>
  <p id="a2Q">净除欲疑称无量　　愿礼沙门寂然迹</p>
  <p id="a2R">既见大圣三界将　　现我佛国特清明</p>
  <p id="a2S">说最法言决众疑　　虚空神天得闻听</p>
  <p id="a2T">经道讲授诸法王　　以法布施解说人</p>
  <p id="a2U">法鼓导善现上义　　稽首法王此极尊</p>
  <p id="a2V">说名不有亦不无　　以因缘故诸法生</p>
  <p id="a2W">非我不造彼不知　　如佛清净无恶形</p>
  <p id="a2X">始在佛树力降魔　　得甘露灭觉道成</p>
  <p id="a2Y">以无心意而现行　　一切异学伏其名</p>
  <p id="a2Z">三转法轮于大千　　受者修正质行清</p>
  <p id="a2a">天人得见从解法　　为现三宝于世间</p>
  <p id="a2b">佛所说法开化人　　终已无求常寂然</p>
  <p id="a2c">上智愍度老死畏　　当礼法海德无边</p>
  <p id="a2d">供养事者如须弥　　无诫与诫等以慈</p>
  <p id="a2e">所演如空念普行　　孰闻佛名不敬承</p>
  <p id="a2f">今奉能仁此慈盖　　于中现我三千世</p>
  <p id="a2g">诸天龙神所居宫　　犍沓和等及阅叉</p>
  <p id="a2h">以知世间诸所有　　十力哀现是变化</p>
  <p id="a2i">众睹希有皆叹佛　　稽首极尊大智现</p>
  <p id="a2j">童子宝事说此偈赞佛已。<a id="a-2k"></a>以恭肃敬意长跪叉手。<a id="a-2l"></a>白佛言。<a id="a-2m"></a>此五百童子皆有决于无上正真之道。<a id="a-2n"></a>愿闻得佛国土清净。<a id="a-2o"></a>佛惟解说如来佛国清净之行。<a id="a-2p"></a>于是佛告宝事曰。<a id="a-2q"></a>童子谛听善思念之。<a id="a-2r"></a>吾当为汝解说如来菩萨佛国清净。<a id="a-2s"></a>于是宝事与诸大众受教而听。<a id="a-2t"></a>佛言童子。<a id="a-2u"></a>蚑行喘息人物之土则是菩萨佛国。<a id="a-2v"></a>所以者何。<a id="a-2w"></a>菩萨欲教化众生。<a id="a-2x"></a>是故摄取佛国。<a id="a-2y"></a>欲使佛国人民尽奉法律故取佛国。<a id="a-2z"></a>欲使佛国人民入佛上智故取佛国。<a id="a-30"></a>欲使佛国人民见圣典之事而以发意故取佛国。<a id="a-31"></a>所以者何。<a id="a-32"></a>欲导利一切人民令生佛国。<a id="a-33"></a>譬如有人欲度空中造立宫室终不能成。<a id="a-34"></a>如是童子。<a id="a-35"></a>菩萨欲度人民故愿取佛国。<a id="a-36"></a>愿取佛国者非于空也。<a id="a-37"></a>童子当知。<a id="a-38"></a>菩萨以无求于国故。<a id="a-39"></a>于佛国得道。<a id="a-3A"></a>以不言我教照人民生于佛土。<a id="a-3B"></a>菩萨以善性于国故。<a id="a-3C"></a>于佛国得道。<a id="a-3D"></a>能成众善为人重任生于佛土。<a id="a-3E"></a>菩萨弘其道意故。<a id="a-3F"></a>于佛国得道。<a id="a-3G"></a>恒以大乘正立人民得有佛土。<a id="a-3H"></a>菩萨布施为国故。<a id="a-3I"></a>于佛国得道。<a id="a-3J"></a>一切布施施诸人民生于佛土。<a id="a-3K"></a>菩萨持戒为国故。<a id="a-3L"></a>于佛国得道。<a id="a-3M"></a>周满所愿以十善行。<a id="a-3N"></a>合聚人民生于佛土。<a id="a-3O"></a>菩萨忍辱为国故。<a id="a-3P"></a>于佛国得道。<a id="a-3Q"></a>有三十二相而自严饰。<a id="a-3R"></a>以其忍行调正人民生于佛土。<a id="a-3S"></a>菩萨精进为国故。<a id="a-3T"></a>于佛国得道。<a id="a-3U"></a>以诸德本善修勤力。<a id="a-3V"></a>合聚人民生于佛土。<a id="a-3W"></a>菩萨禅思为国故。<a id="a-3X"></a>于佛国得道。<a id="a-3Y"></a>已知所念正安人民生于佛土。<a id="a-3Z"></a>菩萨智慧为国故。<a id="a-3a"></a>于佛国得道。<a id="a-3b"></a>能以正导成就人民生于佛土。<a id="a-3c"></a>菩萨行四等心为国故。<a id="a-3d"></a>于佛国得道。<a id="a-3e"></a>慈悲喜护护诸人民生于佛土。<a id="a-3f"></a>菩萨行四恩为国故。<a id="a-3g"></a>于佛国得道。<a id="a-3h"></a>惠施仁爱利人等利一切救济。<a id="a-3i"></a>合聚人民生于佛土。<a id="a-3j"></a>菩萨行善权方便故。<a id="a-3k"></a>于佛国得道。<a id="a-3l"></a>一切行权摄人为善生于佛土。<a id="a-3m"></a>菩萨行三十七道品之法故。<a id="a-3n"></a>于佛国得道。<a id="a-3o"></a>以根力觉意勉进人民生于佛土。<a id="a-3p"></a>菩萨分流法化故。<a id="a-3q"></a>于佛国得道。<a id="a-3r"></a>一切示现贤善之行得见佛土。<a id="a-3s"></a>菩萨说除八难故。<a id="a-3t"></a>于佛国得道。<a id="a-3u"></a>一切为断恶道众难而有佛土。<a id="a-3v"></a>菩萨自觉不讥彼受故。<a id="a-3w"></a>于佛国得道。<a id="a-3x"></a>断诸邪受而有佛土。<a id="a-3y"></a>菩萨净修十善之行故。<a id="a-3z"></a>于佛国得道。<a id="a-40"></a>而不离偶大财梵行诚谛之语免于恶道。<a id="a-41"></a>言以柔软不别眷属恒与善俱。<a id="a-42"></a>无有嫉慢除忿怒意。<a id="a-43"></a>以正见诲人生于佛土。<a id="a-44"></a>如是童子。<a id="a-45"></a>菩萨以应此行便有名誉。<a id="a-46"></a>已有名誉便生善处。<a id="a-47"></a>已生善处便受其福。<a id="a-48"></a>已受其福便能分德。<a id="a-49"></a>已能分德便行善权。<a id="a-4A"></a>已行善权则佛国净。<a id="a-4B"></a>已佛国净则人物净。<a id="a-4C"></a>已人物净则有净智。<a id="a-4D"></a>已有净智则有净教。<a id="a-4E"></a>已有净教则受清净。<a id="a-4F"></a>如是童子。<a id="a-4G"></a>菩萨欲使佛国清净。<a id="a-4H"></a>当以净意作如应行。<a id="a-4I"></a>所以者何。<a id="a-4J"></a>菩萨以意净故得佛国净。</p>
  <p id="a4K">贤者舍利弗。<a id="a-4L"></a>承佛威神心念是语。<a id="a-4M"></a>以意净故得佛国净。<a id="a-4N"></a>我世尊本为菩萨时意岂不净。<a id="a-4O"></a>而是佛国不净若此。<a id="a-4P"></a>佛知其意即报言。<a id="a-4Q"></a>云何舍利弗。<a id="a-4R"></a>我日月净不见色者。<a id="a-4S"></a>岂日月过耶。<a id="a-4T"></a>对曰不也。<a id="a-4U"></a>非日月过。<a id="a-4V"></a>佛言。<a id="a-4W"></a>此舍利弗咎。<a id="a-4X"></a>在众人无有智慧。<a id="a-4Y"></a>不见如来佛国严净。<a id="a-4Z"></a>非如来咎。<a id="a-4a"></a>此舍利弗。<a id="a-4b"></a>我佛国净汝又未见。<a id="a-4c"></a>编发梵志谓舍利弗言。<a id="a-4d"></a>惟贤者莫呼是佛国以为不净。<a id="a-4e"></a>我见释迦文佛国严净。<a id="a-4f"></a>譬如彼清明天宫。<a id="a-4g"></a>舍利弗言。<a id="a-4h"></a>我见此中亦有杂糅。<a id="a-4i"></a>其大陆地则有黑山石沙秽恶充满。<a id="a-4j"></a>编发答曰。<a id="a-4k"></a>贤者以闻杂恶之意。<a id="a-4l"></a>不猗净慧视佛国耳。<a id="a-4m"></a>当如菩萨等意清净倚佛智慧。<a id="a-4n"></a>是以见佛国皆清净。<a id="a-4o"></a>于是佛即以足指案地。<a id="a-4p"></a>此三千大千世界皆为震动。<a id="a-4q"></a>若干百千珍宝积严处处校饰。<a id="a-4r"></a>譬如众宝罗列净好如来境界。<a id="a-4s"></a>无量严净于是悉现。<a id="a-4t"></a>一切魔众叹未曾有。<a id="a-4u"></a>而皆自见坐宝莲华。<a id="a-4v"></a>佛告舍利弗。<a id="a-4w"></a>汝且观此佛国严净。<a id="a-4x"></a>对曰唯然。<a id="a-4y"></a>本所不见本所不闻。<a id="a-4z"></a>今佛国土好净悉现。<a id="a-50"></a>然舍利弗。<a id="a-51"></a>我佛国如是。<a id="a-52"></a>为当度不肖人故。<a id="a-53"></a>如来随此多怒害者现佛国异。<a id="a-54"></a>譬如诸天同金钵食。<a id="a-55"></a>其福多者举手自净。<a id="a-56"></a>如是舍利弗。<a id="a-57"></a>若人意清净者。<a id="a-58"></a>便自见诸佛佛国清净。<a id="a-59"></a>当佛现此佛土严净之时。<a id="a-5A"></a>八万四千人发无上正真道意。<a id="a-5B"></a>长者子宝事并五百童子。<a id="a-5C"></a>皆得柔顺法忍。<a id="a-5D"></a>佛现神足于是国土莫不欣然。<a id="a-5E"></a>各得其所。<a id="a-5F"></a>弟子行者天与人三万二千。<a id="a-5G"></a>远尘离垢诸法法眼生。<a id="a-5H"></a>其八千人漏尽意解。</p>
  <p data-pb></p>
  <h2 id="a5I">善权品第二</h2>
  <p id="a5J">是时维耶离大城中。<a id="a-5K"></a>有长者名曰维摩诘(汉言无垢称)在先佛已造行修善本得法忍。<a id="a-5L"></a>已得辩才神通不戏。<a id="a-5M"></a>得无所畏降魔劳怨深入微妙出于智度无极。<a id="a-5N"></a>善权方便博入诸道令得所愿。<a id="a-5O"></a>人根名德生而具足。<a id="a-5P"></a>造成大道所作事胜。<a id="a-5Q"></a>佛圣善行皆已得立。<a id="a-5R"></a>觉意如海而皆已入。<a id="a-5S"></a>诸佛咨嗟。<a id="a-5T"></a>弟子释梵世主所敬。<a id="a-5U"></a>欲度人故居维耶离矜行权道。<a id="a-5V"></a>资财无量救摄贫民。<a id="a-5W"></a>以善方便摄诸恶戒。<a id="a-5X"></a>以忍调行摄诸恚怒。<a id="a-5Y"></a>白衣精进摄懈怠者。<a id="a-5Z"></a>禅定正受摄迷惑意。<a id="a-5a"></a>得智慧律摄诸邪智。<a id="a-5b"></a>虽为白衣奉持沙门。<a id="a-5c"></a>至贤之行居家为行。<a id="a-5d"></a>不止无色有妻子妇。<a id="a-5e"></a>自随所乐常修梵行。<a id="a-5f"></a>虽有家属常如闲居。<a id="a-5g"></a>现视严身被服饮食。<a id="a-5h"></a>内常如禅。<a id="a-5i"></a>若在博弈戏乐辄以度人。<a id="a-5j"></a>受诸异道导以佛教。<a id="a-5k"></a>不离圣典。<a id="a-5l"></a>因诸世间俗教善语。<a id="a-5m"></a>以法乐而乐之。<a id="a-5n"></a>一切见敬。<a id="a-5o"></a>为供养中最。<a id="a-5p"></a>所有耆旧能喜世间一切治生谐偶。<a id="a-5q"></a>虽获俗利不以喜悦。<a id="a-5r"></a>游诸四衢普持法律。<a id="a-5s"></a>入于王藏诸讲法众。<a id="a-5t"></a>辄身往视不乐小道。<a id="a-5u"></a>诸好学者。<a id="a-5v"></a>辄身往劝诱开童蒙。<a id="a-5w"></a>入诸淫种除其欲怒。<a id="a-5x"></a>入诸酒会能立其志。<a id="a-5y"></a>入长者种正长者意能使乐法。<a id="a-5z"></a>入居士种正居士意能除其贪。<a id="a-60"></a>入君子种正君子意能使忍和。<a id="a-61"></a>入梵志种正梵志意使行高远。<a id="a-62"></a>入人臣中正群臣意。<a id="a-63"></a>为作端首使入正道。<a id="a-64"></a>入帝王子能正其意。<a id="a-65"></a>以孝宽仁率化薄俗。<a id="a-66"></a>入贵人中能为雅乐化正宫女。<a id="a-67"></a>入庶人中软意愍伤为兴福力。<a id="a-68"></a>入帝释中正帝释意。<a id="a-69"></a>为自在者示现无常。<a id="a-6A"></a>入梵天中正梵天意。<a id="a-6B"></a>能现梵殊胜之慧。<a id="a-6C"></a>入四天王正天王意。<a id="a-6D"></a>能使拥护一切天下。</p>
  <p id="a6E">如是长者维摩诘。<a id="a-6F"></a>不可称说善权方便无所不入。<a id="a-6G"></a>其以权道现身有疾。<a id="a-6H"></a>以其疾故。<a id="a-6I"></a>国王大臣长者居士。<a id="a-6J"></a>群臣太子并余众辈。<a id="a-6K"></a>从而问疾者无数千人。<a id="a-6L"></a>其往者。<a id="a-6M"></a>维摩诘辄为说。<a id="a-6N"></a>是四大身为死亡法。<a id="a-6O"></a>言诸仁者。<a id="a-6P"></a>是身无常为无强为无力为无坚。<a id="a-6Q"></a>为苦为老为病。<a id="a-6R"></a>为多痛畏。<a id="a-6S"></a>诸仁者。<a id="a-6T"></a>如此身明智者所不怙。<a id="a-6U"></a>是身如聚沫澡浴强忍。<a id="a-6V"></a>是身如泡不得久立。<a id="a-6W"></a>是身如野马渴爱疲劳。<a id="a-6X"></a>是身如芭蕉中无有坚。<a id="a-6Y"></a>是身如幻转受报应。<a id="a-6Z"></a>是身如梦其现恍惚。<a id="a-6a"></a>是身如影行照而现。<a id="a-6b"></a>是身如响因缘变失。<a id="a-6c"></a>是身如雾意无静相。<a id="a-6d"></a>是身如电为分散法。<a id="a-6e"></a>是身无主为如地。<a id="a-6f"></a>是身非身为如火。<a id="a-6g"></a>是身非命为如风。<a id="a-6h"></a>是身非人为如水。<a id="a-6i"></a>是身非有四大为家。<a id="a-6j"></a>是身为空无我无性无命无人。<a id="a-6k"></a>是身无我我者转离。<a id="a-6l"></a>是身如束薪筋缠如立。<a id="a-6m"></a>是身非真但巧风合。<a id="a-6n"></a>是身为荒不净腐积。<a id="a-6o"></a>是身为虚伪覆速朽为磨灭法。<a id="a-6p"></a>是身为灾一增百病。<a id="a-6q"></a>是身老为怨以老苦极。<a id="a-6r"></a>是身为穷道为要当死。<a id="a-6s"></a>诸仁者。<a id="a-6t"></a>此可患厌。<a id="a-6u"></a>当发清净不淫之行。<a id="a-6v"></a>如佛法身吾等当学。<a id="a-6w"></a>佛法身者从福祐生。<a id="a-6x"></a>佛身者从智生。<a id="a-6y"></a>从戒品定品慧品解品度知见品生。<a id="a-6z"></a>从慈悲喜护生。<a id="a-70"></a>从布施调意自损生。<a id="a-71"></a>从忍辱仁爱柔和生。<a id="a-72"></a>从强行精进功德生。<a id="a-73"></a>从禅解定意正受生。<a id="a-74"></a>从智度无极闻德生。<a id="a-75"></a>从善权方便智谋生。<a id="a-76"></a>从一切诸度无极生。<a id="a-77"></a>从三十七道品生。<a id="a-78"></a>从神通生。<a id="a-79"></a>从止观生。<a id="a-7A"></a>从十力生。<a id="a-7B"></a>从四无所畏生。<a id="a-7C"></a>从佛十八法生。<a id="a-7D"></a>从断一切恶法生。<a id="a-7E"></a>从一切善法合会生。<a id="a-7F"></a>从谛生。<a id="a-7G"></a>从诚生不可计清净行为成如来身。<a id="a-7H"></a>如是仁者。<a id="a-7I"></a>当自勖勉。<a id="a-7J"></a>欲除一切病者。<a id="a-7K"></a>当发行大道。<a id="a-7L"></a>如是维摩诘为诸问疾者如应说法。<a id="a-7M"></a>令无数千人发无上正真道意。</p>
  <p data-pb></p>
  <h2 id="a7N">弟子品第三</h2>
  <p id="a7O">于是长者维摩诘自念。<a id="a-7P"></a>寝疾于床念佛在心。<a id="a-7Q"></a>佛亦悦可是长者。<a id="a-7R"></a>便告贤者舍利弗。<a id="a-7S"></a>汝行诣维摩诘问疾。<a id="a-7T"></a>舍利弗白佛言。<a id="a-7U"></a>我不堪任诣彼问疾。<a id="a-7V"></a>所以者何。<a id="a-7W"></a>忆念我昔常宴坐他树下。<a id="a-7X"></a>时维摩诘来谓我言。<a id="a-7Y"></a>唯舍利弗。<a id="a-7Z"></a>不必是坐为宴坐也。<a id="a-7a"></a>贤者坐当如法不于三界现身意。<a id="a-7b"></a>是为宴坐。<a id="a-7c"></a>不于内意有所住。<a id="a-7d"></a>亦不于外作二观。<a id="a-7e"></a>是为宴坐。<a id="a-7f"></a>立于禅以灭意现诸身。<a id="a-7g"></a>是为宴坐。<a id="a-7h"></a>于六十二见而不动。<a id="a-7i"></a>于三十七品而观行。<a id="a-7j"></a>于生死劳垢而不造。<a id="a-7k"></a>在禅行如泥洹。<a id="a-7l"></a>若贤者如是坐如是立。<a id="a-7m"></a>是为明晓如来坐法。<a id="a-7n"></a>时我世尊。<a id="a-7o"></a>闻是法默而止不能加报。<a id="a-7p"></a>故我不任诣彼问疾。</p>
  <p id="a7q">佛告贤者大目犍连。<a id="a-7r"></a>汝行诣维摩诘问疾。<a id="a-7s"></a>目犍连白佛言。<a id="a-7t"></a>我不堪任诣彼问疾。<a id="a-7u"></a>所以者何。<a id="a-7v"></a>忆念我昔为诸少年居士说法。<a id="a-7w"></a>时维摩诘来谓我言。<a id="a-7x"></a>贤者莫为居家白衣说法如贤者所说。<a id="a-7y"></a>欲说法者当为如法。<a id="a-7z"></a>如法者离人垢。<a id="a-80"></a>以不我为离染尘。<a id="a-81"></a>不有命为离生死。<a id="a-82"></a>不处人为本末断如灭相。<a id="a-83"></a>不以淫为无挂碍。<a id="a-84"></a>至不老为诸作断。<a id="a-85"></a>以随食为离诸损。<a id="a-86"></a>而一切救如空等为无适莫。<a id="a-87"></a>以无吾为除吾作。<a id="a-88"></a>以无识心为离识心。<a id="a-89"></a>以无伦为无有比。<a id="a-8A"></a>以因缘相为入无等。<a id="a-8B"></a>以法情正学正诸情。<a id="a-8C"></a>以如事入应无所入。<a id="a-8D"></a>忆识信而皆为立终始不动。<a id="a-8E"></a>不动则六无猗。<a id="a-8F"></a>不望于众人当来无住。<a id="a-8G"></a>空为正止。<a id="a-8H"></a>无相为惟行。<a id="a-8I"></a>无愿为离渊。<a id="a-8J"></a>不自举不自容。<a id="a-8K"></a>为离起分而无家。<a id="a-8L"></a>眼耳鼻口身心已过无所住。<a id="a-8M"></a>亦不无心住。<a id="a-8N"></a>已得无知为离众行法。<a id="a-8O"></a>贤者。<a id="a-8P"></a>为如此何说为说法。<a id="a-8Q"></a>法说者为等句。<a id="a-8R"></a>闻者当等闻。<a id="a-8S"></a>说不如等句者。<a id="a-8T"></a>彼为非说为非闻为未。<a id="a-8U"></a>譬若幻士为幻人说法。<a id="a-8V"></a>当建是意以为说法。<a id="a-8W"></a>随人本德所应。<a id="a-8X"></a>当善见为现智。<a id="a-8Y"></a>以大悲不痴妄为成大乘。<a id="a-8Z"></a>于佛有反复。<a id="a-8a"></a>内性清净不断三宝。<a id="a-8b"></a>乐以是说法说。<a id="a-8c"></a>说是语时。<a id="a-8d"></a>世尊。<a id="a-8e"></a>八百居士发无上正真道意。<a id="a-8f"></a>我无此辩。<a id="a-8g"></a>是故不任诣彼问疾。</p>
  <p id="a8h">佛告贤者大迦葉。<a id="a-8i"></a>汝行诣维摩诘问疾。<a id="a-8j"></a>迦葉白佛言。<a id="a-8k"></a>我不堪任诣彼问疾。<a id="a-8l"></a>所以者何。<a id="a-8m"></a>忆念我昔于贫聚而行乞。<a id="a-8n"></a>时维摩诘来谓我言。<a id="a-8o"></a>如贤者有大哀舍大姓从贫乞。<a id="a-8p"></a>当知已等法施普施于所行。<a id="a-8q"></a>已能不食哀故从乞。<a id="a-8r"></a>如不以言若住空聚。<a id="a-8s"></a>所入聚中欲度男女。<a id="a-8t"></a>所入城邑知其种姓。<a id="a-8u"></a>辄诣劣家所行乞。<a id="a-8v"></a>于诸法无所受。<a id="a-8w"></a>若见色如盲等。<a id="a-8x"></a>所闻声如响等。<a id="a-8y"></a>所嗅香如风等。<a id="a-8z"></a>所食味不以识得。<a id="a-90"></a>细滑无更乐。<a id="a-91"></a>于识法如幻。<a id="a-92"></a>如今耆年已过八邪。<a id="a-93"></a>八解正受以正定越邪定。<a id="a-94"></a>以是所乞敬一切人。<a id="a-95"></a>亦以奉敬诸佛贤圣。<a id="a-96"></a>然后自食。<a id="a-97"></a>如是食者为非众劳。<a id="a-98"></a>亦非无劳。<a id="a-99"></a>不有定意亦无所立。<a id="a-9A"></a>不在生死不往灭度。<a id="a-9B"></a>如贤者食所乞与者。<a id="a-9C"></a>为非无福亦非大福。<a id="a-9D"></a>为非耗减亦非长益。<a id="a-9E"></a>是为正依佛道不依弟子之道。<a id="a-9F"></a>贤者如是为不以痴妄食国中施。<a id="a-9G"></a>时我世尊。<a id="a-9H"></a>闻其说是至未曾有一切菩萨当为作礼。<a id="a-9I"></a>斯有家名乃以此辩劝发道意。<a id="a-9J"></a>吾从是来希复立人为弟子缘一觉行。<a id="a-9K"></a>每事劝人学无上正真之道。<a id="a-9L"></a>故我不任诣彼问疾。</p>
  <p id="a9M">佛告长老须菩提。<a id="a-9N"></a>汝行诣维摩诘问疾。<a id="a-9O"></a>须菩提白佛言。<a id="a-9P"></a>我不堪任诣彼问疾。<a id="a-9Q"></a>所以者何。<a id="a-9R"></a>忆念我昔入其舍欲乞食。<a id="a-9S"></a>时维摩诘取我钵盛满饭。<a id="a-9T"></a>谓我言。<a id="a-9U"></a>设使贤者。<a id="a-9V"></a>于食等者诸法得等。<a id="a-9W"></a>诸法等者得众施等。<a id="a-9X"></a>如是行乞为可取彼。<a id="a-9Y"></a>若贤者不绝淫怒痴。<a id="a-9Z"></a>亦不与俱一切常。<a id="a-9a"></a>若不知己身。<a id="a-9b"></a>已得一行为非不明。<a id="a-9c"></a>非趣有爱非得明度。<a id="a-9d"></a>亦非极罪正解已解不解不缚。<a id="a-9e"></a>不四谛见非不见谛。<a id="a-9f"></a>不得道不凡人。<a id="a-9g"></a>不凡法语。<a id="a-9h"></a>不为真非不真。<a id="a-9i"></a>一切无法行离法之想。<a id="a-9j"></a>不见佛不闻法。<a id="a-9k"></a>是亦有师。<a id="a-9l"></a>不兰迦葉。<a id="a-9m"></a>摩诃离瞿耶。<a id="a-9n"></a>娄阿夷专基耶。<a id="a-9o"></a>今离波。<a id="a-9p"></a>休迦旃先。<a id="a-9q"></a>比卢特尼犍子等。<a id="a-9r"></a>又贤者彼师说猗为道。<a id="a-9s"></a>从是师者。<a id="a-9t"></a>为住诸见。<a id="a-9u"></a>为堕边际不及佛处。<a id="a-9v"></a>为归八难。<a id="a-9w"></a>为在众劳。<a id="a-9x"></a>不信之垢。<a id="a-9y"></a>不得离生死之道。<a id="a-9z"></a>然其于众人亦为他人想。<a id="a-A0"></a>若贤者。<a id="a-A1"></a>为他人想如彼者则非祐除也。<a id="a-A2"></a>其施贤者。<a id="a-A3"></a>为还众魔共一手作众劳侣。<a id="a-A4"></a>于一切人若影想者。<a id="a-A5"></a>其住如谤诸佛毁诸经。<a id="a-A6"></a>不依众经不得灭度矣。<a id="a-A7"></a>当以如是行取乞耶。<a id="a-A8"></a>时我世尊。<a id="a-A9"></a>得此惘然不识是何言当何说。<a id="a-AA"></a>便置钵出其舍。<a id="a-AB"></a>维摩诘言。<a id="a-AC"></a>唯须菩提取钵勿惧。<a id="a-AD"></a>云何贤者如来以想而言说乎。<a id="a-AE"></a>何为以惧。<a id="a-AF"></a>我言不也。<a id="a-AG"></a>维摩诘言。<a id="a-AH"></a>想为幻而自然。<a id="a-AI"></a>贤者不曰一切法一切人皆自然乎。<a id="a-AJ"></a>至于智者不以明着故无所惧。<a id="a-AK"></a>悉舍文字于字为解脱。<a id="a-AL"></a>解脱相者则诸法也。<a id="a-AM"></a>当其世尊说是语时。<a id="a-AN"></a>二百天人得法眼净。<a id="a-AO"></a>故我不任诣彼问疾。</p>
  <p id="aAP">佛告颁耨文陀尼子。<a id="a-AQ"></a>汝行诣维摩诘问疾。<a id="a-AR"></a>颁耨白佛言。<a id="a-AS"></a>我不堪任诣彼问疾。<a id="a-AT"></a>所以者何。<a id="a-AU"></a>忆念我昔在他方大树下。<a id="a-AV"></a>为阿夷行比丘说死畏之法。<a id="a-AW"></a>时维摩诘来谓我言。<a id="a-AX"></a>欲何置此人。<a id="a-AY"></a>何以教此比丘。<a id="a-AZ"></a>无乃反戾此摩尼之心。<a id="a-Aa"></a>是已为下正行。<a id="a-Ab"></a>又不当以不视人根而说其意也。<a id="a-Ac"></a>当取使无疮。<a id="a-Ad"></a>莫便内坏于窖。<a id="a-Ae"></a>在大生死可使入迹。<a id="a-Af"></a>莫专导以自守之。<a id="a-Ag"></a>又此贤者。<a id="a-Ah"></a>诸比丘在大道已有决。<a id="a-Ai"></a>如何忘其道意。<a id="a-Aj"></a>而发起以弟子行乎。<a id="a-Ak"></a>是时维摩诘。<a id="a-Al"></a>即如其像三昧正受。<a id="a-Am"></a>念是比丘宿命。<a id="a-An"></a>已于五百佛立德本。<a id="a-Ao"></a>在无上正真道。<a id="a-Ap"></a>已分布因其道意而为解说。<a id="a-Aq"></a>即时诸比丘稽首礼维摩诘足。<a id="a-Ar"></a>已为说如是法。<a id="a-As"></a>皆得不退转。<a id="a-At"></a>自从是来。<a id="a-Au"></a>我念弟子未观察人者。<a id="a-Av"></a>不可为说法。<a id="a-Aw"></a>所以者何。<a id="a-Ax"></a>不能常定意根原知本德如佛世尊。<a id="a-Ay"></a>故我不任诣彼问疾。</p>
  <p id="aAz">佛告长老迦旃延。<a id="a-B0"></a>汝行诣维摩诘问疾。<a id="a-B1"></a>迦旃延白佛言。<a id="a-B2"></a>我不堪任诣彼问疾。<a id="a-B3"></a>所以者何。<a id="a-B4"></a>忆念昔者佛为两比丘粗现轨迹。<a id="a-B5"></a>已便入室。<a id="a-B6"></a>吾于后为其说经中要。<a id="a-B7"></a>言无常之义苦义空义非身之义。<a id="a-B8"></a>时维摩诘来谓我言。<a id="a-B9"></a>惟迦旃延。<a id="a-BA"></a>无以待行有起之义为说法也。<a id="a-BB"></a>若贤者。<a id="a-BC"></a>都不生不增生不起不灭。<a id="a-BD"></a>是为无常义。<a id="a-BE"></a>五阴空无所起。<a id="a-BF"></a>以知是是苦义。<a id="a-BG"></a>于我不我而不二。<a id="a-BH"></a>是非身义。<a id="a-BI"></a>不然不灭为都灭终始。<a id="a-BJ"></a>灭是为空义。<a id="a-BK"></a>彼说是时。<a id="a-BL"></a>其比丘本漏意解。<a id="a-BM"></a>故我不任诣彼问疾。</p>
  <p id="aBN">佛告长老阿那律。<a id="a-BO"></a>汝行诣维摩诘问疾。<a id="a-BP"></a>阿那律白佛言。<a id="a-BQ"></a>我不堪任诣彼问疾。<a id="a-BR"></a>所以者何。<a id="a-BS"></a>忆念我昔于他处经行。<a id="a-BT"></a>见有梵天名净复净。<a id="a-BU"></a>与千梵俱来诣我。<a id="a-BV"></a>稽首作礼问我言。<a id="a-BW"></a>几何阿那律天眼所见。<a id="a-BX"></a>我答言。<a id="a-BY"></a>仁者。<a id="a-BZ"></a>吾于是三千大千佛国。<a id="a-Ba"></a>如于掌中观宝冠耳。<a id="a-Bb"></a>时维摩诘来谓我言。<a id="a-Bc"></a>云何贤者。<a id="a-Bd"></a>眼为受身相耶无受相耶。<a id="a-Be"></a>假使有受身相。<a id="a-Bf"></a>则与外五通等。<a id="a-Bg"></a>若无受相。<a id="a-Bh"></a>无受相者。<a id="a-Bi"></a>无计数则不有见。<a id="a-Bj"></a>我时默然。<a id="a-Bk"></a>彼诸梵闻其言至未曾有。<a id="a-Bl"></a>即为作礼而问言。<a id="a-Bm"></a>世孰复有天眼。<a id="a-Bn"></a>维摩诘言。<a id="a-Bo"></a>有佛世尊。<a id="a-Bp"></a>常在三昧禅志不戏。<a id="a-Bq"></a>悉见诸佛国不自称说。<a id="a-Br"></a>于是众中五百梵。<a id="a-Bs"></a>具足发无上正真道意已。<a id="a-Bt"></a>皆忽然不现。<a id="a-Bu"></a>故我不任诣彼问疾。</p>
  <p id="aBv">佛告长老优波离。<a id="a-Bw"></a>汝行诣维摩诘问疾。<a id="a-Bx"></a>优波离白佛言。<a id="a-By"></a>我不堪任诣彼问疾。<a id="a-Bz"></a>所以者何。<a id="a-C0"></a>忆念昔者。<a id="a-C1"></a>有两比丘。<a id="a-C2"></a>未践迹以为耻。<a id="a-C3"></a>将诣如来。<a id="a-C4"></a>过问我言。<a id="a-C5"></a>吾贤者。<a id="a-C6"></a>未践迹诚以为耻。<a id="a-C7"></a>欲往见佛。<a id="a-C8"></a>愿贤者解其意。<a id="a-C9"></a>吾则为之现说法语。<a id="a-CA"></a>时维摩诘来谓我言。<a id="a-CB"></a>唯优波离。<a id="a-CC"></a>莫释以所诲而诡其行也。<a id="a-CD"></a>又贤者。<a id="a-CE"></a>未践迹者。<a id="a-CF"></a>不内住不外计。<a id="a-CG"></a>亦不从两间得。<a id="a-CH"></a>所以者何。<a id="a-CI"></a>此本为如来意。<a id="a-CJ"></a>欲为劳人执劳。<a id="a-CK"></a>恶意已解意得依者。<a id="a-CL"></a>亦不内不外不从两间得。<a id="a-CM"></a>如其意然。<a id="a-CN"></a>未迹亦然。<a id="a-CO"></a>诸法亦然。<a id="a-CP"></a>转者亦然。<a id="a-CQ"></a>如优波离意之净。<a id="a-CR"></a>以意净意为解。<a id="a-CS"></a>宁可复污复使净耶。<a id="a-CT"></a>我言不也。<a id="a-CU"></a>维摩诘言。<a id="a-CV"></a>如性净与未迹。<a id="a-CW"></a>一切诸法一切人意从思有垢。<a id="a-CX"></a>以净观垢无倒与净亦我垢等。<a id="a-CY"></a>秽浊与净性。<a id="a-CZ"></a>净性与起分。<a id="a-Ca"></a>一无所住。<a id="a-Cb"></a>又一切法可知见者。<a id="a-Cc"></a>如水月形。<a id="a-Cd"></a>一切诸法从意生形。<a id="a-Ce"></a>其知此者是为奉律。<a id="a-Cf"></a>其知此者是为善解。<a id="a-Cg"></a>于是两比丘言。<a id="a-Ch"></a>上智哉。<a id="a-Ci"></a>是优波离不及也。<a id="a-Cj"></a>持佛上律而不能说。<a id="a-Ck"></a>我答言。<a id="a-Cl"></a>自舍如来。<a id="a-Cm"></a>未有弟子及菩萨辩才析疑如此聪明者也。<a id="a-Cn"></a>两比丘疑解。<a id="a-Co"></a>便发无上正真道意。<a id="a-Cp"></a>复言曰。<a id="a-Cq"></a>令一切人得辩才之利皆如是。<a id="a-Cr"></a>故我不任诣彼问疾。</p>
  <p id="aCs">佛告贤者罗云。<a id="a-Ct"></a>汝行诣维摩诘问疾。<a id="a-Cu"></a>罗云白佛言。<a id="a-Cv"></a>我不堪任诣彼问疾。<a id="a-Cw"></a>所以者何。<a id="a-Cx"></a>忆念昔时诸长者子来礼我足。<a id="a-Cy"></a>问我言。<a id="a-Cz"></a>罗云汝佛之子。<a id="a-D0"></a>舍转轮王出家为道。<a id="a-D1"></a>其出家者有何荣冀。<a id="a-D2"></a>我即为如事说沙门之荣冀。<a id="a-D3"></a>时维摩诘来谓我言。<a id="a-D4"></a>罗云。<a id="a-D5"></a>说沙门之荣冀不当如贤者所说。<a id="a-D6"></a>所以者何。<a id="a-D7"></a>匪荣匪冀故为沙门为道者。<a id="a-D8"></a>罗云。<a id="a-D9"></a>离此彼中迹于泥洹。<a id="a-DA"></a>受诸明智招诸圣贤。<a id="a-DB"></a>降伏众魔入五道。<a id="a-DC"></a>净五眼受五力立五根。<a id="a-DD"></a>度彼岸化异学。<a id="a-DE"></a>为正导拯淤泥。<a id="a-DF"></a>为无我无彼受。<a id="a-DG"></a>无起随顺绝诸忿乱。<a id="a-DH"></a>降己志护彼意。<a id="a-DI"></a>灭种姓开大学。<a id="a-DJ"></a>为是故作沙门。<a id="a-DK"></a>当教是诸童子此自然法。<a id="a-DL"></a>佛兴难值。<a id="a-DM"></a>诸童子言。<a id="a-DN"></a>居士。<a id="a-DO"></a>我闻佛不教人违亲为道。<a id="a-DP"></a>维摩诘言然。<a id="a-DQ"></a>当观清净发菩萨意。<a id="a-DR"></a>已应行者可得去家坚固之志。<a id="a-DS"></a>即时三十二长者子。<a id="a-DT"></a>皆发无上正真道意。<a id="a-DU"></a>故我不任诣彼问疾。</p>
  <p id="aDV">佛告贤者阿难。<a id="a-DW"></a>汝行诣维摩诘问疾。<a id="a-DX"></a>阿难白佛言。<a id="a-DY"></a>我不堪任诣彼问疾。<a id="a-DZ"></a>所以者何。<a id="a-Da"></a>忆念昔时世尊身小中风当用牛湩。<a id="a-Db"></a>我时晨朝入维耶离。<a id="a-Dc"></a>至大姓梵志门下住。<a id="a-Dd"></a>时维摩诘来谓我言。<a id="a-De"></a>贤者阿难。<a id="a-Df"></a>何为晨朝持钵住此。<a id="a-Dg"></a>我言。<a id="a-Dh"></a>居士。<a id="a-Di"></a>佛身小中风当用牛湩。<a id="a-Dj"></a>故我到此。<a id="a-Dk"></a>维摩诘言。<a id="a-Dl"></a>止止。<a id="a-Dm"></a>唯阿难。<a id="a-Dn"></a>莫作是语。<a id="a-Do"></a>如来身者金刚之数。<a id="a-Dp"></a>众恶已断诸善普会。<a id="a-Dq"></a>当有何病。<a id="a-Dr"></a>默往阿难。<a id="a-Ds"></a>勿谤如来慎莫复语。<a id="a-Dt"></a>无使大尊神妙之天得闻此也。<a id="a-Du"></a>他方佛国诸会菩萨且得闻焉。<a id="a-Dv"></a>且夫阿难。<a id="a-Dw"></a>转轮圣王用本德故尚得自在。<a id="a-Dx"></a>岂况一切施德于人。<a id="a-Dy"></a>而为如来至真等正觉无量福会普胜者哉。<a id="a-Dz"></a>行矣阿难。<a id="a-E0"></a>勿为羞耻。<a id="a-E1"></a>莫使外道异学闻此粗言。<a id="a-E2"></a>何闻我师。<a id="a-E3"></a>自疾不能救。<a id="a-E4"></a>安能救诸疾人所欲。<a id="a-E5"></a>疾行莫复宣言。<a id="a-E6"></a>当知阿难。<a id="a-E7"></a>如来法身非思欲身。<a id="a-E8"></a>佛为世尊过诸世间。<a id="a-E9"></a>佛身无漏诸漏已尽。<a id="a-EA"></a>佛身无数众行已除。<a id="a-EB"></a>其病有以。<a id="a-EC"></a>时我世尊。<a id="a-ED"></a>大自惭惧。<a id="a-EE"></a>得无近佛而过听。<a id="a-EF"></a>即闻空中声曰。<a id="a-EG"></a>是阿难如居士之所言。<a id="a-EH"></a>但为佛兴于五浊之世故。<a id="a-EI"></a>以是像开解一切贪贫之行。<a id="a-EJ"></a>便行阿难。<a id="a-EK"></a>取湩莫惭。<a id="a-EL"></a>故我不任诣彼问疾。<a id="a-EM"></a>如是上首五百弟子。<a id="a-EN"></a>皆说本所作。<a id="a-EO"></a>一切向佛称述维摩诘之美言。</p>
  <p data-pb></p>
  <h2 id="aEP">菩萨品第四</h2>
  <p id="aEQ">于是佛告弥勒菩萨。<a id="a-ER"></a>汝行诣维摩诘问疾。<a id="a-ES"></a>弥勒白佛言。<a id="a-ET"></a>我不堪任诣彼问疾。<a id="a-EU"></a>所以者何。<a id="a-EV"></a>忆念我昔于兜术天上。<a id="a-EW"></a>为诸天人讲法语。<a id="a-EX"></a>说菩萨大人不退转地之行。<a id="a-EY"></a>时维摩诘来谓我言。<a id="a-EZ"></a>卿弥勒。<a id="a-Ea"></a>在一生补处。<a id="a-Eb"></a>世尊所莂无上正真道者。<a id="a-Ec"></a>为用何生得。<a id="a-Ed"></a>弥勒。<a id="a-Ee"></a>决用过去耶当来耶现在耶。<a id="a-Ef"></a>去者生尽。<a id="a-Eg"></a>未来无对。<a id="a-Eh"></a>现在无住。<a id="a-Ei"></a>如佛说。<a id="a-Ej"></a>冥生比丘曰。<a id="a-Ek"></a>是生是老是病是死。<a id="a-El"></a>是终是始。<a id="a-Em"></a>及未生与当生。<a id="a-En"></a>此两者非无生耶。<a id="a-Eo"></a>由是论之。<a id="a-Ep"></a>不从无生得最正觉。<a id="a-Eq"></a>然则何用记。<a id="a-Er"></a>弥勒。<a id="a-Es"></a>决从如起耶从如灭耶。<a id="a-Et"></a>夫如者不起不灭。<a id="a-Eu"></a>一切人皆如也。<a id="a-Ev"></a>一切法亦如也。<a id="a-Ew"></a>众圣贤亦如也。<a id="a-Ex"></a>至于弥勒亦如也。<a id="a-Ey"></a>所记莂无上正真道者。<a id="a-Ez"></a>则一切人为得决矣。<a id="a-F0"></a>所以者何。<a id="a-F1"></a>如者不称为己。<a id="a-F2"></a>亦无他称说。<a id="a-F3"></a>如弥勒成最正觉者。<a id="a-F4"></a>一切人民亦当从觉。<a id="a-F5"></a>所以者何。<a id="a-F6"></a>一切人民当从觉道故。<a id="a-F7"></a>如弥勒灭度者。<a id="a-F8"></a>一切人民亦当灭度。<a id="a-F9"></a>所以者何。<a id="a-FA"></a>如来者不舍众人独灭度也。<a id="a-FB"></a>必当灭度诸凡夫故。<a id="a-FC"></a>卿弥勒。<a id="a-FD"></a>与天人谈莫为非时。<a id="a-FE"></a>佛者无往亦无还返。<a id="a-FF"></a>若弥勒。<a id="a-FG"></a>此诸天人念欲见道则为穿行道。<a id="a-FH"></a>不从身不从正觉亦不从意也。<a id="a-FI"></a>都灭哉佛一切如化。<a id="a-FJ"></a>无比哉佛一切造业。<a id="a-FK"></a>无为哉佛一切不惑。<a id="a-FL"></a>以断哉佛一切远离。<a id="a-FM"></a>无欲哉佛于诸受盛。<a id="a-FN"></a>不杂哉佛都以一智兼。<a id="a-FO"></a>乐哉佛众所思乐。<a id="a-FP"></a>无言哉佛诸着不着。<a id="a-FQ"></a>住哉佛以法情住。<a id="a-FR"></a>普入哉佛自然如也。<a id="a-FS"></a>不二哉佛二法已离。<a id="a-FT"></a>立哉佛积诚信。<a id="a-FU"></a>等哉佛如空等。<a id="a-FV"></a>无数哉佛离起分处。<a id="a-FW"></a>知彼哉佛众意行知。<a id="a-FX"></a>上哉佛诸入不贪。<a id="a-FY"></a>不会哉佛近狱劳断。<a id="a-FZ"></a>圣师哉佛以无比化将导一切。<a id="a-Fa"></a>非现名哉佛已谛见。<a id="a-Fb"></a>无色哉佛净秽已离。<a id="a-Fc"></a>顺哉佛本性已清。<a id="a-Fd"></a>明哉佛自然已净。<a id="a-Fe"></a>无受哉佛众网已裂。<a id="a-Ff"></a>不多哉佛诸法等觉。<a id="a-Fg"></a>无喻哉佛色好已舍。<a id="a-Fh"></a>妙哉佛所觉甚远。<a id="a-Fi"></a>当其世尊说是法时。<a id="a-Fj"></a>彼诸天众二百天人皆得不起法忍。<a id="a-Fk"></a>故我不任诣彼问疾。</p>
  <p id="aFl">佛告光净童子。<a id="a-Fm"></a>汝行诣维摩诘问疾。<a id="a-Fn"></a>光净白佛言。<a id="a-Fo"></a>我不堪任诣彼问疾。<a id="a-Fp"></a>所以者何。<a id="a-Fq"></a>忆念我昔出维耶离大城。<a id="a-Fr"></a>时维摩诘方入城。<a id="a-Fs"></a>我即为作礼而问言。<a id="a-Ft"></a>居士所从来。<a id="a-Fu"></a>答我言。<a id="a-Fv"></a>吾从道场来。<a id="a-Fw"></a>我问。<a id="a-Fx"></a>道场者何所是。<a id="a-Fy"></a>言道场者无生之心是。<a id="a-Fz"></a>检一恶意故。<a id="a-G0"></a>淳淑之心是。<a id="a-G1"></a>习增上故。<a id="a-G2"></a>圣贤之心是。<a id="a-G3"></a>往殊胜故。<a id="a-G4"></a>道意之心是。<a id="a-G5"></a>不忘舍故。<a id="a-G6"></a>布施之心是。<a id="a-G7"></a>不望报故。<a id="a-G8"></a>持戒之心是。<a id="a-G9"></a>得愿具故。<a id="a-GA"></a>忍辱之心是。<a id="a-GB"></a>不乱众人故。<a id="a-GC"></a>精进之心是。<a id="a-GD"></a>无退意故。<a id="a-GE"></a>禅思之心是。<a id="a-GF"></a>意行出故。<a id="a-GG"></a>智慧之心是。<a id="a-GH"></a>慧眼见故。<a id="a-GI"></a>慈心则是。<a id="a-GJ"></a>为等意故。<a id="a-GK"></a>悲心则是。<a id="a-GL"></a>为忍苦故。<a id="a-GM"></a>喜心则是。<a id="a-GN"></a>以法乐乐人故。<a id="a-GO"></a>护心则是。<a id="a-GP"></a>为随导舍着故。<a id="a-GQ"></a>神通之心是。<a id="a-GR"></a>得六通故。<a id="a-GS"></a>惟务之心是。<a id="a-GT"></a>无恚怒故。<a id="a-GU"></a>灭心则是。<a id="a-GV"></a>度人民故。<a id="a-GW"></a>四思之心是。<a id="a-GX"></a>合聚人故。<a id="a-GY"></a>多闻之心是。<a id="a-GZ"></a>从受成故。<a id="a-Ga"></a>不生之心是。<a id="a-Gb"></a>如自然观故。<a id="a-Gc"></a>道品法心是。<a id="a-Gd"></a>不着数不堕故。<a id="a-Ge"></a>谛心则是。<a id="a-Gf"></a>诸世间报已不积故。<a id="a-Gg"></a>缘起之心是。<a id="a-Gh"></a>以不明不可尽至于老死皆无尽故。<a id="a-Gi"></a>众劳之静是。<a id="a-Gj"></a>佛从是。<a id="a-Gk"></a>最正觉故。<a id="a-Gl"></a>众生之心是。<a id="a-Gm"></a>以人物自然故。<a id="a-Gn"></a>诸法之心是。<a id="a-Go"></a>从空最正觉故。<a id="a-Gp"></a>伏诸魔心是。<a id="a-Gq"></a>以不倾动故。<a id="a-Gr"></a>三界之场是。<a id="a-Gs"></a>虽处不堕欲故。<a id="a-Gt"></a>师子座场是。<a id="a-Gu"></a>善胜无畏故。<a id="a-Gv"></a>力无畏场是。<a id="a-Gw"></a>一切无难故。<a id="a-Gx"></a>三达之智是。<a id="a-Gy"></a>无余挂碍故。<a id="a-Gz"></a>一意觉场是。<a id="a-H0"></a>一切智普具故。<a id="a-H1"></a>如是仁者。<a id="a-H2"></a>菩萨若应诸度无极。<a id="a-H3"></a>如应化人如应受法已。<a id="a-H4"></a>得本祠护不堕欲者。<a id="a-H5"></a>是为一切从佛心来立于一切佛法矣。<a id="a-H6"></a>当其世尊说是语时。<a id="a-H7"></a>有五百天与人发无上正真道意。<a id="a-H8"></a>故我不任诣彼问疾。</p>
  <p id="aH9">佛告持人菩萨。<a id="a-HA"></a>汝行诣维摩诘问疾。<a id="a-HB"></a>持人白佛言。<a id="a-HC"></a>我不堪任诣彼问疾。<a id="a-HD"></a>所以者何。<a id="a-HE"></a>忆念我昔自于室住。<a id="a-HF"></a>天魔波旬从玉女万二千。<a id="a-HG"></a>状如帝释。<a id="a-HH"></a>鼓乐弦歌来诣我室稽首我足。<a id="a-HI"></a>与其眷属共供养我已于一面住。<a id="a-HJ"></a>我意谓是天帝释。<a id="a-HK"></a>赞言善来拘翼。<a id="a-HL"></a>虽福应有不当自恣。<a id="a-HM"></a>一切欲乐当观非常。<a id="a-HN"></a>无强多失当修德本。<a id="a-HO"></a>魔言。<a id="a-HP"></a>正士。<a id="a-HQ"></a>受是取此万二千女可备扫洒。<a id="a-HR"></a>我言拘翼。<a id="a-HS"></a>无以此妖蛊之物要我释迦弟子。<a id="a-HT"></a>此非我宜。<a id="a-HU"></a>时维摩诘来谓我言。<a id="a-HV"></a>族姓子。<a id="a-HW"></a>莫于是起污意。<a id="a-HX"></a>是为魔来娆固汝耳。<a id="a-HY"></a>非帝释也。<a id="a-HZ"></a>维摩诘言。<a id="a-Ha"></a>波旬。<a id="a-Hb"></a>以此与我如我应受。<a id="a-Hc"></a>莫与释迦弟子。<a id="a-Hd"></a>魔即恐惧。<a id="a-He"></a>念维摩诘必不助我。<a id="a-Hf"></a>欲隐形去而不能隐。<a id="a-Hg"></a>尽现其神了不得去。<a id="a-Hh"></a>而闻空中声曰。<a id="a-Hi"></a>波旬。<a id="a-Hj"></a>以玉女与之乃可得去。<a id="a-Hk"></a>魔以畏故强与玉女。<a id="a-Hl"></a>维摩诘言。<a id="a-Hm"></a>魔以女与我。<a id="a-Hn"></a>今汝当发无上正真道意。<a id="a-Ho"></a>诸玉女言。<a id="a-Hp"></a>其已如是从道之教发大道意者。<a id="a-Hq"></a>当何以自娱乐。<a id="a-Hr"></a>答言。<a id="a-Hs"></a>汝等便发无上正真道意。<a id="a-Ht"></a>有乐法之乐可以自娱。<a id="a-Hu"></a>汝等得之不复乐欲乐也。<a id="a-Hv"></a>即问何谓法乐。<a id="a-Hw"></a>维摩诘言。<a id="a-Hx"></a>乐于喜不离佛。<a id="a-Hy"></a>乐于谛闻法。<a id="a-Hz"></a>乐常供养众。<a id="a-I0"></a>乐不倚三界。<a id="a-I1"></a>乐于三界不嫉。<a id="a-I2"></a>乐知欲无常。<a id="a-I3"></a>乐观种为毒蛇。<a id="a-I4"></a>乐随护道意。<a id="a-I5"></a>乐安诸人物。<a id="a-I6"></a>乐以礼敬人。<a id="a-I7"></a>乐施诸所有。<a id="a-I8"></a>乐奉真人戒。<a id="a-I9"></a>乐忍调不忍。<a id="a-IA"></a>乐精进力知行德本。<a id="a-IB"></a>乐禅善行。<a id="a-IC"></a>乐智慧渊。<a id="a-ID"></a>乐广宣佛。<a id="a-IE"></a>乐抑制魔。<a id="a-IF"></a>乐化尘劳。<a id="a-IG"></a>乐佛国净。<a id="a-IH"></a>乐以相好合会教化。<a id="a-II"></a>乐严道场。<a id="a-IJ"></a>乐三脱门。<a id="a-IK"></a>乐泥洹道。<a id="a-IL"></a>乐入深法不乐非时。<a id="a-IM"></a>乐习自然人不乐怒不谛。<a id="a-IN"></a>乐习善友。<a id="a-IO"></a>乐远恶友。<a id="a-IP"></a>乐于好喜。<a id="a-IQ"></a>乐无有量道品之法。<a id="a-IR"></a>是为菩萨乐法之乐而以自娱。<a id="a-IS"></a>于是波旬谓诸玉女。<a id="a-IT"></a>我欲与汝俱还天上。<a id="a-IU"></a>曰以我等与此居士。<a id="a-IV"></a>乐法之乐我等甚乐。<a id="a-IW"></a>非复乐欲乐也。<a id="a-IX"></a>波旬言。<a id="a-IY"></a>可舍居士此诸玉女。<a id="a-IZ"></a>已其所有施于彼者是为菩萨。<a id="a-Ia"></a>维摩诘言。<a id="a-Ib"></a>我已舍矣。<a id="a-Ic"></a>汝便将去。<a id="a-Id"></a>使一切人遵承法行所愿皆得。<a id="a-Ie"></a>诸玉女即作礼而问言。<a id="a-If"></a>我当云何止于魔天。<a id="a-Ig"></a>维摩诘言。<a id="a-Ih"></a>诸姊。<a id="a-Ii"></a>有天名曰无尽常开法门。<a id="a-Ij"></a>当从彼受。<a id="a-Ik"></a>何谓无尽开法门者。<a id="a-Il"></a>譬如一灯燃百千灯。<a id="a-Im"></a>冥者皆明。<a id="a-In"></a>明终不尽。<a id="a-Io"></a>如是诸姊。<a id="a-Ip"></a>夫一菩萨以道开导百千菩萨。<a id="a-Iq"></a>其道意者终不尽耗而复增益。<a id="a-Ir"></a>于是功德不以导彼彼故而有尽耗。<a id="a-Is"></a>是故名曰无尽常开法门。<a id="a-It"></a>汝等当从其受。<a id="a-Iu"></a>魔界无数天子玉女。<a id="a-Iv"></a>未有可此道意如汝等者。<a id="a-Iw"></a>于如来为有返复法。<a id="a-Ix"></a>为一切人说已。<a id="a-Iy"></a>魔眷属皆去。<a id="a-Iz"></a>维摩诘所感动如是。<a id="a-J0"></a>世尊。<a id="a-J1"></a>故我不任诣彼问疾。</p>
  <p id="aJ2">佛告长者子善见。<a id="a-J3"></a>汝行诣维摩诘问疾。<a id="a-J4"></a>善见白佛言。<a id="a-J5"></a>我不堪任诣彼问疾。<a id="a-J6"></a>所以者何。<a id="a-J7"></a>忆念我昔在诸父舍。<a id="a-J8"></a>盛祀大祀至于七日。<a id="a-J9"></a>时维摩诘来入祠坛。<a id="a-JA"></a>谓我言。<a id="a-JB"></a>长者子。<a id="a-JC"></a>不当祀祠如众人祠。<a id="a-JD"></a>当祀法祠。<a id="a-JE"></a>何用是思欲祠为。<a id="a-JF"></a>我问何如为法之祠祀。<a id="a-JG"></a>维摩诘言。<a id="a-JH"></a>其为祠者无本行故敬待众人。<a id="a-JI"></a>是则法祠。<a id="a-JJ"></a>为之奈何。<a id="a-JK"></a>谓为佛事不断慈。<a id="a-JL"></a>为人事不断悲。<a id="a-JM"></a>为法事不断喜。<a id="a-JN"></a>为慧力不断护。<a id="a-JO"></a>为布施不断檀。<a id="a-JP"></a>戒化人不断律。<a id="a-JQ"></a>知非我不断忍。<a id="a-JR"></a>身意行不断精进。<a id="a-JS"></a>惟道事不断禅思。<a id="a-JT"></a>为博闻不断智慧。<a id="a-JU"></a>若无施不断惟空。<a id="a-JV"></a>行俗数中不断无想。<a id="a-JW"></a>在所堕生不断无愿。<a id="a-JX"></a>护持正法不断力行。<a id="a-JY"></a>以恩会人不断寿命。<a id="a-JZ"></a>知人如如不断谦敬。<a id="a-Ja"></a>坚其德本不断命财。<a id="a-Jb"></a>为六思念不断其念。<a id="a-Jc"></a>行六坚法不断学意。<a id="a-Jd"></a>修正受不断净命。<a id="a-Je"></a>行好喜不断习真。<a id="a-Jf"></a>断意不生不断愚人。<a id="a-Jg"></a>为沙门不断正性。<a id="a-Jh"></a>善讽受不断闻德。<a id="a-Ji"></a>山泽受法不断闲居。<a id="a-Jj"></a>念生佛慧不断宴坐。<a id="a-Jk"></a>为一切劳不断贤者。<a id="a-Jl"></a>行地严饰相及佛国不断分部福行。<a id="a-Jm"></a>随众人行而为说法不断分部智慧。<a id="a-Jn"></a>断众劳厄诸不善法。<a id="a-Jo"></a>不断分部一切德本。<a id="a-Jp"></a>一切智觉一切善法具足不断。<a id="a-Jq"></a>以道品正法怀来一切。<a id="a-Jr"></a>是为法之祠祀。<a id="a-Js"></a>菩萨立法祠者。<a id="a-Jt"></a>为得祠祀。<a id="a-Ju"></a>最偶之福为世间上。<a id="a-Jv"></a>当其世尊说是法时。<a id="a-Jw"></a>梵志众中二百婆罗门发无上正真道意。<a id="a-Jx"></a>我时甚自雅奇。<a id="a-Jy"></a>得与正士高行者会。<a id="a-Jz"></a>便解颈百千珠璎。<a id="a-K0"></a>以上之不肯取。<a id="a-K1"></a>我言取是而有所悦自可。<a id="a-K2"></a>念昔者维摩诘乃取珠璎。<a id="a-K3"></a>分作两分仍如祠舍。<a id="a-K4"></a>持一分与诸下劣国中贫者。<a id="a-K5"></a>又持一分奉彼头波变如来至真等正觉。<a id="a-K6"></a>并见其众及国土。<a id="a-K7"></a>头波变(汉言固受)其国名炎气。<a id="a-K8"></a>皆见珠璎悬彼国上。<a id="a-K9"></a>变成彼佛珠交露棚。<a id="a-KA"></a>既见是化。<a id="a-KB"></a>又闻其言。<a id="a-KC"></a>如是仁人施者得近如来。<a id="a-KD"></a>而上达嚫不以想。<a id="a-KE"></a>施贫亦等无若干念。<a id="a-KF"></a>有大悲意不望其报。<a id="a-KG"></a>惠此法祠为具足已。<a id="a-KH"></a>国中贫人见此变化闻彼佛语。<a id="a-KI"></a>皆发无上正真道意。<a id="a-KJ"></a>故我不任诣彼问疾。<a id="a-KK"></a>如是一切菩萨。<a id="a-KL"></a>各称其所说不任诣彼。</p>
 </body>
</html>