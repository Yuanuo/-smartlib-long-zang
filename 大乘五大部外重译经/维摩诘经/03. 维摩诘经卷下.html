<!doctype html>
<html id="z3IBTglMp" data-ver="893">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="大乘五大部外重译经">
  <meta period="吴">
 </head>
 <body>
  <h1 id="a1">维摩诘经卷下</h1>
  <h2 id="a2">香积佛品第十</h2>
  <p id="a3">于是贤者舍利弗心念。<a id="a-4"></a>日时欲过。<a id="a-5"></a>此诸大人当于何食。<a id="a-6"></a>维摩诘知其意而应曰。<a id="a-7"></a>唯然贤者。<a id="a-8"></a>若如来说八解之行。<a id="a-9"></a>岂杂欲食而闻法乎。<a id="a-A"></a>要闻法者当为先食。<a id="a-B"></a>是时维摩诘即如其像正受三昧。<a id="a-C"></a>上方界分去此刹度如四十二江河沙佛土。<a id="a-D"></a>有佛名香积如来至真等正觉。<a id="a-E"></a>世界曰众香。<a id="a-F"></a>一切弟子及诸菩萨皆见其国。<a id="a-G"></a>香气普薰十方佛国诸天人民。<a id="a-H"></a>比诸佛土其香最胜。<a id="a-I"></a>而彼世界无有弟子缘一觉名。<a id="a-J"></a>彼如来不为菩萨说法。<a id="a-K"></a>其界一切皆以香作楼阁。<a id="a-L"></a>经行香地苑园皆香。<a id="a-M"></a>菩萨饮食则皆众香。<a id="a-N"></a>其香周流无量世界。<a id="a-O"></a>时彼佛诸菩萨方坐食。<a id="a-P"></a>有天子学大乘字香净。<a id="a-Q"></a>住而侍焉。<a id="a-R"></a>一切大众皆见香积如来与诸菩萨坐食。<a id="a-S"></a>维摩诘问众菩萨言。<a id="a-T"></a>诸族姓子谁能致彼佛饭。<a id="a-U"></a>皆曰不能。<a id="a-V"></a>即复问文殊师利。<a id="a-W"></a>卿此众中未悉了乎。<a id="a-X"></a>答曰如佛所言。<a id="a-Y"></a>未知当学。<a id="a-Z"></a>于是维摩诘不起于座。<a id="a-a"></a>居众会前化作菩萨。<a id="a-b"></a>光像分明。<a id="a-c"></a>而告之曰。<a id="a-d"></a>汝行从此佛土度如四十二江河沙世界。<a id="a-e"></a>到众香刹香积佛所。<a id="a-f"></a>往必见食。<a id="a-g"></a>则礼佛足如我辞曰。<a id="a-h"></a>维摩诘言。<a id="a-i"></a>愿得世尊所食之余。<a id="a-j"></a>欲于忍界施作佛事令此懈废之人得弘大意。<a id="a-k"></a>亦使如来名声普闻。<a id="a-l"></a>即化菩萨居众会前。<a id="a-m"></a>上升上方忽然不现。<a id="a-n"></a>举众皆见其去。<a id="a-o"></a>而化菩萨到众香界礼彼佛足言。<a id="a-p"></a>维摩诘菩萨稽首世尊足下。<a id="a-q"></a>敬问无量兴居轻利。<a id="a-r"></a>游步康强少承福庆。<a id="a-s"></a>愿得世尊所食之余。<a id="a-t"></a>欲于忍界施作佛事。<a id="a-u"></a>令此懈废之人得弘大意。<a id="a-v"></a>亦使如来名声普闻。<a id="a-w"></a>彼诸菩萨皆愕然曰。<a id="a-x"></a>此人奚来何等世界有懈废人。<a id="a-y"></a>即以问佛。<a id="a-z"></a>香积报曰。<a id="a-10"></a>下方去此度如四十二江河沙刹。<a id="a-11"></a>得忍世界。<a id="a-12"></a>有佛名释迦文汉言能仁如来至真等正觉。<a id="a-13"></a>于五浊刹以法解说懈废之人。<a id="a-14"></a>彼有菩萨名维摩诘。<a id="a-15"></a>说上法语。<a id="a-16"></a>今遣化来称扬我名。<a id="a-17"></a>彼菩萨曰。<a id="a-18"></a>其人何如乃作是化。<a id="a-19"></a>德力无畏神足若斯。<a id="a-1A"></a>佛言甚大。<a id="a-1B"></a>一切世界皆遣化往。<a id="a-1C"></a>化作佛事以立众人。</p>
  <p id="a1D">于是香积如来。<a id="a-1E"></a>以满钵香饭一切香具。<a id="a-1F"></a>与化菩萨。<a id="a-1G"></a>时彼九万菩萨俱发声言。<a id="a-1H"></a>我等欲诣忍土见释迦文。<a id="a-1I"></a>彼佛报言。<a id="a-1J"></a>往族姓子。<a id="a-1K"></a>赍尔忍香入彼世界。<a id="a-1L"></a>无以仁故有放逸意。<a id="a-1M"></a>自持汝所乐行。<a id="a-1N"></a>勿念彼国菩萨不如。<a id="a-1O"></a>无得于彼生废退意而有劳想。<a id="a-1P"></a>所以者何。<a id="a-1Q"></a>佛土虚空。<a id="a-1R"></a>诸佛世尊欲度人故为现其刹耳。<a id="a-1S"></a>化菩萨既受饭与诸大人俱承佛圣旨。<a id="a-1T"></a>及维摩诘化。<a id="a-1U"></a>须臾从彼已来在维摩诘舍。<a id="a-1V"></a>维摩诘即化为九万师子床严好如前。<a id="a-1W"></a>诸菩萨皆坐讫。<a id="a-1X"></a>化菩萨奉佛具足之饭与维摩诘。<a id="a-1Y"></a>饭香一切薰维耶离。<a id="a-1Z"></a>及三千大千世界皆有美香。<a id="a-1a"></a>时维耶离诸梵志居士尊者月盖等。<a id="a-1b"></a>闻是香气。<a id="a-1c"></a>皆得未曾有自然之法。<a id="a-1d"></a>身意快然。<a id="a-1e"></a>具足八万四千人入维摩诘舍。<a id="a-1f"></a>观其室中菩萨甚多。<a id="a-1g"></a>睹师子座高大严好。<a id="a-1h"></a>见皆大喜。<a id="a-1i"></a>悉礼菩萨诸大弟子却住一面。<a id="a-1j"></a>诸香地天人色行天人皆来诣舍。<a id="a-1k"></a>维摩诘谓耆年舍利弗诸大弟子言。<a id="a-1l"></a>贤者可食如来之饭。<a id="a-1m"></a>惟大悲味无有限行以缚意也。<a id="a-1n"></a>有异弟子念此饭少。<a id="a-1o"></a>而此大众人人当食。<a id="a-1p"></a>化菩萨曰。<a id="a-1q"></a>四海有竭此饭无尽。<a id="a-1r"></a>使众人食抟若须弥。<a id="a-1s"></a>犹不能尽是不可尽。<a id="a-1t"></a>所以者何。<a id="a-1u"></a>无有尽戒至于定慧解度知见。<a id="a-1v"></a>如来之饭终不可尽。<a id="a-1w"></a>于是钵饭悉饱众会饭故不尽。<a id="a-1x"></a>诸菩萨大弟子天与人。<a id="a-1y"></a>食此饭已气走安身。<a id="a-1z"></a>譬如一切安养国中诸菩萨也。<a id="a-20"></a>其香所薰毛孔皆安。<a id="a-21"></a>亦如众香之国香彻八难。</p>
  <p id="a22">于是维摩诘问众香菩萨言。<a id="a-23"></a>诸族姓子。<a id="a-24"></a>香积如来云何说法。<a id="a-25"></a>彼菩萨曰。<a id="a-26"></a>我土如来无文字说。<a id="a-27"></a>但以其香。<a id="a-28"></a>而诸菩萨自入律行。<a id="a-29"></a>菩萨各各坐香树下。<a id="a-2A"></a>其香皆薰一切同等。<a id="a-2B"></a>悉得一切香德之定。<a id="a-2C"></a>堪任得定。<a id="a-2D"></a>菩萨一切行无所著。<a id="a-2E"></a>彼诸菩萨问维摩诘。<a id="a-2F"></a>今世尊释迦文云何现法。<a id="a-2G"></a>维摩诘曰。<a id="a-2H"></a>此土人民刚强难化。<a id="a-2I"></a>故佛为说刚强之语。<a id="a-2J"></a>是趣地狱。<a id="a-2K"></a>是趣畜生鬼神之道。<a id="a-2L"></a>是为由身由言由意恶行之报。<a id="a-2M"></a>至于不善恶行滋多。<a id="a-2N"></a>故为之说若干法要。<a id="a-2O"></a>以化其粗犷之意。<a id="a-2P"></a>譬如象马[怡-台+龍]悷不调。<a id="a-2Q"></a>着之羁绊加诸杖痛然后调良。<a id="a-2R"></a>如是难化诪张之人。<a id="a-2S"></a>为以一切苦谏之言乃得入律。<a id="a-2T"></a>彼菩萨曰。<a id="a-2U"></a>未曾有。<a id="a-2V"></a>如世尊释迦文。<a id="a-2W"></a>乃忍以圣大之意。<a id="a-2X"></a>解贫贪之人。<a id="a-2Y"></a>及其菩萨亦能劳谦。<a id="a-2Z"></a>止斯佛土甚可奇也。<a id="a-2a"></a>维摩诘曰。<a id="a-2b"></a>如卿等言。<a id="a-2c"></a>此土菩萨于五罚世以大悲利人民。<a id="a-2d"></a>多于彼国百千劫行。<a id="a-2e"></a>所以者何。<a id="a-2f"></a>诸族姓子。<a id="a-2g"></a>此忍世界有十德之法为清净。<a id="a-2h"></a>彼土无有。<a id="a-2i"></a>何等十。<a id="a-2j"></a>以布施摄贫穷。<a id="a-2k"></a>以敬戒摄无礼。<a id="a-2l"></a>以忍辱摄强暴。<a id="a-2m"></a>以精进摄懈怠。<a id="a-2n"></a>以一心摄乱意。<a id="a-2o"></a>以智慧摄恶智。<a id="a-2p"></a>以悔过度八难。<a id="a-2q"></a>以大乘乐遍行。<a id="a-2r"></a>以种德本济无德者。<a id="a-2s"></a>以合聚度人民。<a id="a-2t"></a>是为十德。<a id="a-2u"></a>而以发意取彼。<a id="a-2v"></a>彼菩萨曰。<a id="a-2w"></a>为以几法行无疮痏从此忍界到他佛土。<a id="a-2x"></a>维摩诘曰。<a id="a-2y"></a>有八法行。<a id="a-2z"></a>菩萨为无疮痏从此忍界到他佛土。<a id="a-30"></a>何等八。<a id="a-31"></a>为众设耻避乱羞望。<a id="a-32"></a>为一切人任苦忍诤。<a id="a-33"></a>为诸善本以救众生。<a id="a-34"></a>为不距众人而爱敬。<a id="a-35"></a>菩萨所未闻经恣听不乱。<a id="a-36"></a>不嫉彼供不谋自利。<a id="a-37"></a>常省己过不讼彼短。<a id="a-38"></a>自检第一以学众经。<a id="a-39"></a>是为八。<a id="a-3A"></a>当此维摩诘与众会及文殊师利说法时。<a id="a-3B"></a>满百千人发无上正真道意。<a id="a-3C"></a>十千菩萨逮得法忍。</p>
  <p data-pb></p>
  <h2 id="a3D">菩萨行品第十一</h2>
  <p id="a3E">是时佛说法于奈氏之园。<a id="a-3F"></a>其场忽然广博严事。<a id="a-3G"></a>一切众会皆见金色。<a id="a-3H"></a>贤者阿难问佛言。<a id="a-3I"></a>世尊。<a id="a-3J"></a>是为谁先瑞应。<a id="a-3K"></a>而此场地广博严事。<a id="a-3L"></a>一切众会皆见金色。<a id="a-3M"></a>佛告阿难。<a id="a-3N"></a>是维摩诘文殊师利大众欲来故先为此瑞应。<a id="a-3O"></a>于是维摩诘报文殊师利。<a id="a-3P"></a>吾欲诣如来。<a id="a-3Q"></a>此诸大人可共见佛礼事供养。<a id="a-3R"></a>文殊师利言。<a id="a-3S"></a>善哉行矣宜知是时。<a id="a-3T"></a>是时维摩诘。<a id="a-3U"></a>即如其象而为神足。<a id="a-3V"></a>使一切众立其右掌。<a id="a-3W"></a>并诸师子座共行诣佛。<a id="a-3X"></a>既到诸菩萨皆避坐而下。<a id="a-3Y"></a>稽首佛足却住一面。<a id="a-3Z"></a>诸大弟子释梵四天王。<a id="a-3a"></a>稽首佛足皆住一面。<a id="a-3b"></a>于是世尊问讯诸菩萨。<a id="a-3c"></a>使各复坐。<a id="a-3d"></a>即悉受教众坐已定。<a id="a-3e"></a>佛语贤者舍利弗言。<a id="a-3f"></a>汝已见菩萨大士之所为乎。<a id="a-3g"></a>对曰唯然已见。<a id="a-3h"></a>佛言。<a id="a-3i"></a>以何等相而知其转。<a id="a-3j"></a>对曰其转不可念知。<a id="a-3k"></a>非意所图非度所测。<a id="a-3l"></a>我睹其为不可思议。<a id="a-3m"></a>阿难问佛。<a id="a-3n"></a>今所闻香自昔未有。<a id="a-3o"></a>是为何香。<a id="a-3p"></a>佛言。<a id="a-3q"></a>是彼菩萨身毛孔之香也。<a id="a-3r"></a>舍利弗告贤者阿难我等一切诸毛孔亦得是香。<a id="a-3s"></a>阿难言。<a id="a-3t"></a>此所从出。<a id="a-3u"></a>曰是维摩诘从香积佛取饭。<a id="a-3v"></a>于舍食者一切毛孔皆香若此。<a id="a-3w"></a>阿难问曰是香气转能久如。<a id="a-3x"></a>维摩诘答言。<a id="a-3y"></a>至此饭消。<a id="a-3z"></a>曰此饭者几时而消。<a id="a-40"></a>答曰此饭住止至七日七夜。<a id="a-41"></a>后乃消化而随所语。<a id="a-42"></a>若弟子行者。<a id="a-43"></a>服食此饭不得道终不消。<a id="a-44"></a>其食此饭而中止者则不消也。<a id="a-45"></a>新行大道而服食此饭。<a id="a-46"></a>不得法忍则亦不消。<a id="a-47"></a>若得法忍而食此饭。<a id="a-48"></a>至一生补处其饭乃消。<a id="a-49"></a>譬如阿难。<a id="a-4A"></a>阿昏陀药其香遍一室。<a id="a-4B"></a>皆作蜜香气。<a id="a-4C"></a>悉消众毒药气乃歇。<a id="a-4D"></a>此饭如是未孚即消。<a id="a-4E"></a>至诸垢毒一切除尽饭气乃消。<a id="a-4F"></a>阿难曰。<a id="a-4G"></a>彼以佛事作此饭耶。<a id="a-4H"></a>佛言。<a id="a-4I"></a>如是如是。<a id="a-4J"></a>阿难。<a id="a-4K"></a>或有佛土以光明作佛事。<a id="a-4L"></a>或有佛土以菩萨作佛事。<a id="a-4M"></a>有以如来色相名号现作佛事。<a id="a-4N"></a>有以衣食苑园棚阁而作佛事。<a id="a-4O"></a>有以示现神通变化而作佛事。<a id="a-4P"></a>有以虚静空无寂寞为作佛事。<a id="a-4Q"></a>而使达士得入律行。<a id="a-4R"></a>有以影向梦幻水月野马晓喻文说而作佛事。<a id="a-4S"></a>有以清净无身无得无言无取而为众人作佛事。<a id="a-4T"></a>若此阿难。<a id="a-4U"></a>不有是义及诸所有。<a id="a-4V"></a>亦不为人作佛事也。<a id="a-4W"></a>以此四魔八十四垢。<a id="a-4X"></a>百千种人为之疲劳。<a id="a-4Y"></a>是故诸佛为作佛事故。<a id="a-4Z"></a>此阿难名为佛法。<a id="a-4a"></a>随所行入之法门。<a id="a-4b"></a>菩萨得入此门者。<a id="a-4c"></a>若得一切好大佛土不以喜悦。<a id="a-4d"></a>得不好土而亦不避。<a id="a-4e"></a>其近如来即益起敬。<a id="a-4f"></a>妙哉一切佛法。<a id="a-4g"></a>以等度人而佛土不同。<a id="a-4h"></a>譬如有佛土有地若干道。<a id="a-4i"></a>所覆盖不若干也。<a id="a-4j"></a>如是阿难。<a id="a-4k"></a>有诸如来为若干像。<a id="a-4l"></a>其无碍慧不若干也。<a id="a-4m"></a>正等阿难。<a id="a-4n"></a>如来身色威相性大戒定慧解度知见事。<a id="a-4o"></a>力无所畏及佛法慈悲护安。<a id="a-4p"></a>受行寿量说法度人。<a id="a-4q"></a>是故名为等正觉。<a id="a-4r"></a>名为如来。<a id="a-4s"></a>名为佛。<a id="a-4t"></a>此三句者其义甚广。<a id="a-4u"></a>使吾以劫之寿。<a id="a-4v"></a>未能周竟三千大千申畅其义。<a id="a-4w"></a>以知众生之意。<a id="a-4x"></a>上智多闻得念总持。<a id="a-4y"></a>为一切人说此三句之义。<a id="a-4z"></a>穷劫未能竟。<a id="a-50"></a>此为等正觉为如来为佛者也。<a id="a-51"></a>是故阿难。<a id="a-52"></a>佛道无量如来智辩不可思议。<a id="a-53"></a>阿难白佛。<a id="a-54"></a>愿今已后无称我为上智多闻。<a id="a-55"></a>佛言。<a id="a-56"></a>阿难。<a id="a-57"></a>汝起疲厌之意。<a id="a-58"></a>于弟子中为最多闻。<a id="a-59"></a>比诸菩萨未有见焉。<a id="a-5A"></a>菩萨志愿所作弥多。<a id="a-5B"></a>一切海渊尚可测量。<a id="a-5C"></a>菩萨智慧诸持定念。<a id="a-5D"></a>种种所得不可称度。<a id="a-5E"></a>阿难。<a id="a-5F"></a>汝且观菩萨行。<a id="a-5G"></a>是维摩诘一时所现德善之本。<a id="a-5H"></a>彼诸弟子缘一觉者。<a id="a-5I"></a>一切变化于百千劫不能现也。<a id="a-5J"></a>于是众香世界菩萨来者。<a id="a-5K"></a>皆叉手言。<a id="a-5L"></a>如来名等吾甚思念无有遗忘。<a id="a-5M"></a>于此佛土终不起想。<a id="a-5N"></a>又如世尊诸佛权道不可思议。<a id="a-5O"></a>以度人故。<a id="a-5P"></a>为随所欲而现佛土之好。<a id="a-5Q"></a>愿佛赠我以佛之法。<a id="a-5R"></a>遗迁于彼土当念如来。<a id="a-5S"></a>佛告诸菩萨言。<a id="a-5T"></a>有尽不尽门。<a id="a-5U"></a>汝等当学。<a id="a-5V"></a>何谓为尽。<a id="a-5W"></a>谓其有数。<a id="a-5X"></a>何谓不尽。<a id="a-5Y"></a>谓为无数。<a id="a-5Z"></a>如菩萨者不尽于数不住无数。<a id="a-5a"></a>以何于数而不动者。<a id="a-5b"></a>谓之大慈不动大悲不舍。<a id="a-5c"></a>性以和乐而不荒。<a id="a-5d"></a>见人而悦奉事圣众。<a id="a-5e"></a>惠施躯命以受正法。<a id="a-5f"></a>种善无厌分德不住。<a id="a-5g"></a>学法不懈说教不忘。<a id="a-5h"></a>供事佛劝。<a id="a-5i"></a>所生不恐具受不慢。<a id="a-5j"></a>不轻未学不为尘埃。<a id="a-5k"></a>守真化生欣乐受决。<a id="a-5l"></a>安身以力安彼以悦。<a id="a-5m"></a>禅定为学行想。<a id="a-5n"></a>生死为善权想。<a id="a-5o"></a>来求为贤友想。<a id="a-5p"></a>悉知为具足想。<a id="a-5q"></a>所有为布施想。<a id="a-5r"></a>恶戒为依受想。<a id="a-5s"></a>不忍为忍默想。<a id="a-5t"></a>懈怠为精进想。<a id="a-5u"></a>乱意为知念想。<a id="a-5v"></a>恶智为行智想。<a id="a-5w"></a>度无极为父母想。<a id="a-5x"></a>道品法为群从想。<a id="a-5y"></a>欲行众善而无厌足。<a id="a-5z"></a>以诸刹好成己佛土。<a id="a-60"></a>生死无数劫意而有勇。<a id="a-61"></a>闻佛无量德志而不倦。<a id="a-62"></a>劳者为作归。<a id="a-63"></a>贪者为福。<a id="a-64"></a>导为众重任。<a id="a-65"></a>晓阴入种降魔兵。<a id="a-66"></a>不以谋为法。<a id="a-67"></a>渊慧有余。<a id="a-68"></a>以少求而知足。<a id="a-69"></a>诸世间已毕竟。<a id="a-6A"></a>于众俗不渐渍。<a id="a-6B"></a>得世际感圣贤。<a id="a-6C"></a>现诸仪式起神通行。<a id="a-6D"></a>博闻能讽慧力持念。<a id="a-6E"></a>断众人疑知本本根。<a id="a-6F"></a>无碍无住为致辩才。<a id="a-6G"></a>顺化天人十善为净。<a id="a-6H"></a>梵迹为立行四无量。<a id="a-6I"></a>致佛音声为法都讲。<a id="a-6J"></a>导至善行得佛仙路。<a id="a-6K"></a>捐身口意行欲殊胜。<a id="a-6L"></a>喜在众经取菩萨众以大乘化。<a id="a-6M"></a>德行不败善法不惑。<a id="a-6N"></a>如是诸族姓子。<a id="a-6O"></a>以应此法者不尽数也。<a id="a-6P"></a>何谓菩萨不住无数。<a id="a-6Q"></a>谓求为空不以空为证。<a id="a-6R"></a>求为无相无数无愿。<a id="a-6S"></a>不以无相无数无愿随至为证。<a id="a-6T"></a>观于无常不厌善本。<a id="a-6U"></a>观世间苦以诚信生。<a id="a-6V"></a>观于非身诲人不倦。<a id="a-6W"></a>观寂然法寂而不转。<a id="a-6X"></a>观退转者身意不随。<a id="a-6Y"></a>观无处所为住生死以度斯漏。<a id="a-6Z"></a>观无所行为行导人。<a id="a-6a"></a>观于无我以大悲乘而成济之。<a id="a-6b"></a>观无所生不随弟子缘一觉律。<a id="a-6c"></a>观于惶荒不荒福德。<a id="a-6d"></a>观夫虚无不虚正智。<a id="a-6e"></a>观于言语不厌智慧。<a id="a-6f"></a>观无有主应自然智。<a id="a-6g"></a>观无适莫义合则行。<a id="a-6h"></a>是为诸族姓子。<a id="a-6i"></a>菩萨不住无数。</p>
  <p id="a6j">又复不尽数者为合会福。<a id="a-6k"></a>不住无数者为合会慧。<a id="a-6l"></a>不尽数者为行大慈。<a id="a-6m"></a>不住无数者为有大悲。<a id="a-6n"></a>不尽数者为道人民。<a id="a-6o"></a>不住无数者为求佛法。<a id="a-6p"></a>不尽数者为具佛身相。<a id="a-6q"></a>不住无数者为具一切智。<a id="a-6r"></a>不尽数者为行善权。<a id="a-6s"></a>不住无数者为出智慧。<a id="a-6t"></a>不尽数者为净佛土。<a id="a-6u"></a>不住无数者为佛立故。<a id="a-6v"></a>不尽数者利诱进人。<a id="a-6w"></a>不住无数者现人利故。<a id="a-6x"></a>不尽数者计会善本。<a id="a-6y"></a>不住无数者施善力故。<a id="a-6z"></a>不尽数者为具所愿。<a id="a-70"></a>不住无数者为本愿故。<a id="a-71"></a>不尽数者为具满性。<a id="a-72"></a>不住无数者为性净故。<a id="a-73"></a>不尽数者为五通不邪。<a id="a-74"></a>不住无数者知佛六通故。<a id="a-75"></a>不尽数者行度无极。<a id="a-76"></a>不住无数者无满时故。<a id="a-77"></a>不尽数者求诸佛宝。<a id="a-78"></a>不住无数者不求无宝处故。<a id="a-79"></a>不尽数者习行众药。<a id="a-7A"></a>不住无数者知彼众病故。<a id="a-7B"></a>不尽数者生死自然。<a id="a-7C"></a>不住无数者泥洹自然故。<a id="a-7D"></a>于是彼诸菩萨闻此喜悦皆生善心。<a id="a-7E"></a>诸是三千大千世界一切好华。<a id="a-7F"></a>积至于膝以供养佛。<a id="a-7G"></a>稽首佛足右绕三匝以次合聚。<a id="a-7H"></a>于是佛土忽然不现。<a id="a-7I"></a>须臾之间已还彼国近香积佛。</p>
  <p data-pb></p>
  <h2 id="a7J">见阿閦佛品第十二</h2>
  <p id="a7K">于是世尊问维摩诘。<a id="a-7L"></a>汝族姓。<a id="a-7M"></a>子欲见如来为以何等观如来乎。<a id="a-7N"></a>维摩诘曰。<a id="a-7O"></a>始不以生终不以数今则不住。<a id="a-7P"></a>空种是同入无所积。<a id="a-7Q"></a>眼耳鼻口身心。<a id="a-7R"></a>以离三界不疲。<a id="a-7S"></a>解三脱门得三达智。<a id="a-7T"></a>为无所至至一切法。<a id="a-7U"></a>得无碍立积于诚信。<a id="a-7V"></a>如无所住如慧无杂不生因缘。<a id="a-7W"></a>不为相不熟相不暂相。<a id="a-7X"></a>不一相不非相。<a id="a-7Y"></a>不无视不为视。<a id="a-7Z"></a>不熟视不暂视。<a id="a-7a"></a>不此岸不度泛不中流。<a id="a-7b"></a>不以此不以彼不以异。<a id="a-7c"></a>不解慧不住识。<a id="a-7d"></a>无晦无明无显无名无弱无强。<a id="a-7e"></a>无教无不教。<a id="a-7f"></a>无净无不净。<a id="a-7g"></a>无数无不数。<a id="a-7h"></a>无言无不言。<a id="a-7i"></a>不施不受。<a id="a-7j"></a>不戒不犯。<a id="a-7k"></a>不忍不诤。<a id="a-7l"></a>不进不怠。<a id="a-7m"></a>不禅不乱。<a id="a-7n"></a>不智不愚。<a id="a-7o"></a>不诚不欺。<a id="a-7p"></a>不出不入不往不反。<a id="a-7q"></a>断诸杂声。<a id="a-7r"></a>非有土非无土。<a id="a-7s"></a>非有余非尽[歹*斯]非模非想。<a id="a-7t"></a>非着舍着。<a id="a-7u"></a>平等正法。<a id="a-7v"></a>非量非称非过非逝非作。<a id="a-7w"></a>非见非闻。<a id="a-7x"></a>非意非识。<a id="a-7y"></a>度诸所生正至诸慧。<a id="a-7z"></a>等诸人物说一切法。<a id="a-80"></a>无所生无所有无挂碍。<a id="a-81"></a>一切受无不乐作。<a id="a-82"></a>无刺无击无灭无败无固。<a id="a-83"></a>无畏无忧无喜无声。<a id="a-84"></a>一切灭说无语。<a id="a-85"></a>如是世尊。<a id="a-86"></a>如来身为若此为如是观。<a id="a-87"></a>如是观者名为正观。<a id="a-88"></a>以他观者犹为邪观。<a id="a-89"></a>贤者舍利弗。<a id="a-8A"></a>承佛圣旨而问佛言是人何没来生此土。<a id="a-8B"></a>佛言。<a id="a-8C"></a>汝自以是问维摩诘。<a id="a-8D"></a>舍利弗言。<a id="a-8E"></a>族姓子。<a id="a-8F"></a>汝于何没而来生此。<a id="a-8G"></a>维摩诘言。<a id="a-8H"></a>如卿贤者以法为证没当何生。<a id="a-8I"></a>曰安有斯法没而生者。<a id="a-8J"></a>维摩诘曰。<a id="a-8K"></a>若无没来何有诸法。<a id="a-8L"></a>曷云如是汝于何没而来生此。<a id="a-8M"></a>幻士造化为男为女宁有没来。<a id="a-8N"></a>舍利弗言。<a id="a-8O"></a>化者无没生也。<a id="a-8P"></a>维摩诘曰。<a id="a-8Q"></a>如来不云一切法化自然。<a id="a-8R"></a>答曰如是。<a id="a-8S"></a>曰化自然相非诸法耶。<a id="a-8T"></a>曷云如是汝于何没而来生此。<a id="a-8U"></a>没者。<a id="a-8V"></a>舍利弗为行尽[歹*斯]。<a id="a-8W"></a>生者为行长善。<a id="a-8X"></a>菩萨没者不尽善本生不长恶。<a id="a-8Y"></a>佛告舍利弗。<a id="a-8Z"></a>是族姓子。<a id="a-8a"></a>本从阿閦佛阿维罗提世界来。<a id="a-8b"></a>阿閦者汉言无怒。<a id="a-8c"></a>阿维罗提者妙乐也。<a id="a-8d"></a>舍利弗言。<a id="a-8e"></a>希有世尊。<a id="a-8f"></a>是族姓子。<a id="a-8g"></a>乃从清净佛土而来乐此多怒之处。<a id="a-8h"></a>维摩诘言。<a id="a-8i"></a>云何贤者。<a id="a-8j"></a>夫日一切周行冥中为乐冥耶。<a id="a-8k"></a>答曰不然。<a id="a-8l"></a>日不休者其明堪任行众冥故也。<a id="a-8m"></a>曰夫日奚故行阎浮利上。<a id="a-8n"></a>答曰欲以明照为之除冥。<a id="a-8o"></a>曰如是贤者。<a id="a-8p"></a>菩萨若生不净佛土。<a id="a-8q"></a>则净其人不俱为污。<a id="a-8r"></a>一切所近辄为除冥。</p>
  <p id="a8s">是时大众渴仰欲见妙乐世界阿閦如来及其大人。<a id="a-8t"></a>佛知一切众会所念。<a id="a-8u"></a>即请维摩诘言。<a id="a-8v"></a>族姓子。<a id="a-8w"></a>现此众中妙乐世界阿閦如来及其菩萨诸弟子众。<a id="a-8x"></a>众皆欲见。<a id="a-8y"></a>于是维摩诘菩萨自念。<a id="a-8z"></a>吾当止此师子座不起。<a id="a-90"></a>为现妙乐世界铁围山川溪谷江湖河海州域须弥众山明冥。<a id="a-91"></a>日月星宿龙神天宫梵宫。<a id="a-92"></a>及众菩萨弟子具足。<a id="a-93"></a>国邑墟聚人民君王。<a id="a-94"></a>阿閦如来及其道树所坐莲华。<a id="a-95"></a>其于十方施作佛事。<a id="a-96"></a>及其三重宝阶。<a id="a-97"></a>从阎浮利至忉利宫。<a id="a-98"></a>其阶忉利诸天所。<a id="a-99"></a>以下阎浮提礼佛拜谒供事闻法。<a id="a-9A"></a>阎浮提人亦缘其阶上忉利宫。<a id="a-9B"></a>天人相见如是无数德好之乐。<a id="a-9C"></a>从妙乐世界上至第二十四阿迦腻吒天。<a id="a-9D"></a>又断取来供养入此忍界。<a id="a-9E"></a>使一切众两得相见。<a id="a-9F"></a>维摩诘念欲喜众会。<a id="a-9G"></a>即如其像正受三昧而为神足。<a id="a-9H"></a>居诸众前于师子座。<a id="a-9I"></a>以右掌接妙乐世界来入忍土。<a id="a-9J"></a>彼得神通菩萨天人弟子见接举来。<a id="a-9K"></a>皆起称曰。<a id="a-9L"></a>唯然世尊哀取我。<a id="a-9M"></a>惟世尊安立我。<a id="a-9N"></a>阿閦佛以方便受众人而解之曰。<a id="a-9O"></a>非我所为。<a id="a-9P"></a>是维摩诘所接也。<a id="a-9Q"></a>其余天人不知为谁取我如往。<a id="a-9R"></a>而妙乐世界入此忍土不增不减。<a id="a-9S"></a>又此土不迫隘。<a id="a-9T"></a>而彼土亦不损也。</p>
  <p id="a9U">于是世尊释迦文。<a id="a-9V"></a>告诸众曰。<a id="a-9W"></a>汝等观是妙乐世界阿閦如来。<a id="a-9X"></a>其土严好菩萨行净弟子清白。<a id="a-9Y"></a>皆曰唯然已见。<a id="a-9Z"></a>愿受如是净好佛土诸菩萨皆欲追学阿閦如来菩萨所行。<a id="a-9a"></a>其于是见彼阿閦如来佛土者。<a id="a-9b"></a>十四垓人起无上正真道意。<a id="a-9c"></a>皆愿生妙乐世界。<a id="a-9d"></a>佛即记说是辈皆当生妙乐土。<a id="a-9e"></a>又当来化我此忍世界。<a id="a-9f"></a>一切化已当复还彼。<a id="a-9g"></a>佛问舍利弗。<a id="a-9h"></a>汝已见妙乐世界阿閦如来。<a id="a-9i"></a>如是世尊。<a id="a-9j"></a>见彼土人一切净好。<a id="a-9k"></a>皆得神足如维摩诘。<a id="a-9l"></a>我等世尊。<a id="a-9m"></a>快得善利。<a id="a-9n"></a>得与是辈从之正士相见与事。<a id="a-9o"></a>在在人人闻是法者快得善利。<a id="a-9p"></a>谁闻是语而不好信。<a id="a-9q"></a>如有手执玩习讽读。<a id="a-9r"></a>是为得佛行念。<a id="a-9s"></a>如有讽起是经法者。<a id="a-9t"></a>为受正法为舍众道。<a id="a-9u"></a>为如来到其舍。<a id="a-9v"></a>若究畅书随是法说而敬事者。<a id="a-9w"></a>是为得佛福施得大法智。<a id="a-9x"></a>其以是经四句颂教为同学说。<a id="a-9y"></a>是为已得记莂。<a id="a-9z"></a>为得法乐已甚解矣。</p>
  <p data-pb></p>
  <h2 id="aA0">法供养品第十三</h2>
  <p id="aA1">于是天帝释白佛言。<a id="a-A2"></a>多福哉世尊。<a id="a-A3"></a>得近如来文殊师利者。<a id="a-A4"></a>虽百千闻。<a id="a-A5"></a>未有若此纯法化者也以宿曾闻是法不疑故。<a id="a-A6"></a>使其人得此法乘能受持诵。<a id="a-A7"></a>况我面值应心与合。<a id="a-A8"></a>诸爱此者吾无所违。<a id="a-A9"></a>若一切见轨迹不离诸佛者。<a id="a-AA"></a>于诸彼转其已得胜。<a id="a-AB"></a>为降众魔而来体道。<a id="a-AC"></a>道意佛念其人必得。<a id="a-AD"></a>持是法者吾与官属当助安之。<a id="a-AE"></a>在所墟聚国邑。<a id="a-AF"></a>有以是法教劝说者。<a id="a-AG"></a>吾与官属共诣其所。<a id="a-AH"></a>其未乐之天人。<a id="a-AI"></a>吾当起其乐必以喜乐而营护法。<a id="a-AJ"></a>佛言。<a id="a-AK"></a>善哉善哉。<a id="a-AL"></a>天帝。<a id="a-AM"></a>吾代汝喜。<a id="a-AN"></a>是诸去来现在佛得道者。<a id="a-AO"></a>皆说是法。<a id="a-AP"></a>若是天帝欲得供养去来现在诸佛世尊。<a id="a-AQ"></a>当受是法持诵自清宣示同学。<a id="a-AR"></a>正使天帝三千世界如来满中。<a id="a-AS"></a>譬如甘蔗竹芦稻麻丛林。<a id="a-AT"></a>甚多无数皆为如来。<a id="a-AU"></a>有贤者子贤者女。<a id="a-AV"></a>于一劫若百劫。<a id="a-AW"></a>敬之事之奉之养之。<a id="a-AX"></a>一切施安进诸所乐。<a id="a-AY"></a>至诸佛般泥曰。<a id="a-AZ"></a>一一等意。<a id="a-Aa"></a>穿地藏骨立七宝塔。<a id="a-Ab"></a>周于四方弥满佛界。<a id="a-Ac"></a>高至梵天施设盖幡。<a id="a-Ad"></a>为诸佛别造塔。<a id="a-Ae"></a>皆于一劫若百劫。<a id="a-Af"></a>供养众华众香众盖幢幡伎乐。<a id="a-Ag"></a>云何天帝此人殖福能增多不。<a id="a-Ah"></a>曰多矣。<a id="a-Ai"></a>世尊。<a id="a-Aj"></a>彼之福祐不可称说亿百千劫。<a id="a-Ak"></a>佛告天帝。<a id="a-Al"></a>当以知是贤者子贤者女。<a id="a-Am"></a>受此不思议门所说法要。<a id="a-An"></a>奉持说者福多于彼。<a id="a-Ao"></a>所以者何。<a id="a-Ap"></a>法生佛道法出诸佛。<a id="a-Aq"></a>其能供养此正法者。<a id="a-Ar"></a>非思欲施辈。<a id="a-As"></a>当以知此。</p>
  <p id="aAt">佛告天帝。<a id="a-Au"></a>有昔过去无央数劫不可称计。<a id="a-Av"></a>时世有佛名俾沙阇罗耶(汉言药王)如来至真等正觉明行成为善逝世间解无上士道法御天人师号佛世尊。<a id="a-Aw"></a>其世界名太清。<a id="a-Ax"></a>劫曰净除。<a id="a-Ay"></a>彼时天帝。<a id="a-Az"></a>药王如来寿三十劫。<a id="a-B0"></a>其弟子众凡三十六亿垓。<a id="a-B1"></a>菩萨十二亿。<a id="a-B2"></a>是时有转轮圣王名曰宝盖。<a id="a-B3"></a>王有七宝主四天下。<a id="a-B4"></a>五劫奉事药王如来。<a id="a-B5"></a>率其官属施诸所安。<a id="a-B6"></a>至五劫中。<a id="a-B7"></a>圣王宝盖召其千子而告之曰。<a id="a-B8"></a>汝等已见如来当共奉事施以所安。<a id="a-B9"></a>于是千子闻父王命。<a id="a-BA"></a>皆以安和。<a id="a-BB"></a>复至五劫供养药王如来。<a id="a-BC"></a>并其官属一切施安。<a id="a-BD"></a>第一太子名曰善宿。<a id="a-BE"></a>独坐自念。<a id="a-BF"></a>宁有供养殊过此者。<a id="a-BG"></a>空中有天承佛圣旨应曰。<a id="a-BH"></a>正士。<a id="a-BI"></a>法之供养胜诸供养。<a id="a-BJ"></a>即问何谓法之供养。<a id="a-BK"></a>天曰何不行问药王如来。<a id="a-BL"></a>佛当为汝解说法之供养。<a id="a-BM"></a>于是太子善宿即起行诣药王如来。<a id="a-BN"></a>稽首佛足。<a id="a-BO"></a>而问法之供养。<a id="a-BP"></a>为法见者是何谓也。<a id="a-BQ"></a>药王佛言。<a id="a-BR"></a>法供养者。<a id="a-BS"></a>如佛所说众经奥藏深邃之言。<a id="a-BT"></a>诸世所归。<a id="a-BU"></a>非为难受难见之辈。<a id="a-BV"></a>以无憍慢微妙无像其义夷易。<a id="a-BW"></a>菩萨箧藏修至诸持。<a id="a-BX"></a>经印所封非无道理。<a id="a-BY"></a>其轮清净入六度无极。<a id="a-BZ"></a>可善取学道品法净入正之事。<a id="a-Ba"></a>为下大悲建于大悲。<a id="a-Bb"></a>离诸大见睹大缘起。<a id="a-Bc"></a>非人非命非女非男。<a id="a-Bd"></a>如空无相无愿无为。<a id="a-Be"></a>道地之行法轮之际。<a id="a-Bf"></a>天人百千所共叹誉。<a id="a-Bg"></a>法藏多度含受众人。<a id="a-Bh"></a>明宣诸佛菩萨道行。<a id="a-Bi"></a>为入有义法之正要。<a id="a-Bj"></a>下于无常苦空非身。<a id="a-Bk"></a>戒无所犯。<a id="a-Bl"></a>一切彼转见为怖畏。<a id="a-Bm"></a>师仰诸佛。<a id="a-Bn"></a>睹夫生死而不与同现灭度。<a id="a-Bo"></a>安习如是像众经微言。<a id="a-Bp"></a>分别惟观而以受法。<a id="a-Bq"></a>是为法之供养。<a id="a-Br"></a>又族姓子。<a id="a-Bs"></a>法供养者。<a id="a-Bt"></a>为闻法生法。<a id="a-Bu"></a>法转成缘起。<a id="a-Bv"></a>随顺离诸际见。<a id="a-Bw"></a>为如不生不起法忍。<a id="a-Bx"></a>非身非人。<a id="a-By"></a>为上因缘。<a id="a-Bz"></a>无违无受如无所诤以舍我作。<a id="a-C0"></a>而依于义不以严好。<a id="a-C1"></a>以随圣典。<a id="a-C2"></a>而依于慧不为文饰。<a id="a-C3"></a>处处入义。<a id="a-C4"></a>而依于经不习非义。<a id="a-C5"></a>以所怀戢。<a id="a-C6"></a>而依于法不用人所见。<a id="a-C7"></a>得诸法无受入无处所。<a id="a-C8"></a>灭于不明灭于行。<a id="a-C9"></a>灭于识名色六入更乐痛爱受有。<a id="a-CA"></a>生老死苦一切以灭。<a id="a-CB"></a>如是灭如是观十二因缘起。<a id="a-CC"></a>以不可尽而受微妙。<a id="a-CD"></a>人所视见而以不视。<a id="a-CE"></a>是族姓子。<a id="a-CF"></a>名为无上法之供养。</p>
  <p id="aCG">如是天帝。<a id="a-CH"></a>太子善宿从药王佛。<a id="a-CI"></a>闻法供养便得顺忍。<a id="a-CJ"></a>即解宝衣以覆佛上而言曰。<a id="a-CK"></a>余以堪任于如来灭后奉受正法。<a id="a-CL"></a>作法供养拥护是道。<a id="a-CM"></a>惟愿如来加哀竖立。<a id="a-CN"></a>令我得降魔怨取佛正法。<a id="a-CO"></a>彼佛知其内性。<a id="a-CP"></a>即说曰。<a id="a-CQ"></a>末后汝当守护法城。<a id="a-CR"></a>于是善宿从见世尊。<a id="a-CS"></a>以家之信。<a id="a-CT"></a>舍家受道勤修德本。<a id="a-CU"></a>精进不久即立善法。<a id="a-CV"></a>起五神通。<a id="a-CW"></a>得入诸道之持。<a id="a-CX"></a>不断辩才。<a id="a-CY"></a>遂于世尊般泥曰后。<a id="a-CZ"></a>以智慧力至满十劫。<a id="a-Ca"></a>药王如来所转法施随而分布。<a id="a-Cb"></a>于时善宿比丘化十亿人使立大道。<a id="a-Cc"></a>十四垓人解弟子乘。<a id="a-Cd"></a>余无量人得生天上。<a id="a-Ce"></a>如是天帝。<a id="a-Cf"></a>在昔异时王宝盖者。<a id="a-Cg"></a>于今得佛名宝成如来。<a id="a-Ch"></a>其太子善宿者。<a id="a-Ci"></a>则吾是也。<a id="a-Cj"></a>其余诸子于是贤劫。<a id="a-Ck"></a>皆得如来至真等正觉。<a id="a-Cl"></a>此贤劫中千佛兴者是也。<a id="a-Cm"></a>从鸠留先为始作佛。<a id="a-Cn"></a>至楼由如来为最后得。<a id="a-Co"></a>如是天帝。<a id="a-Cp"></a>当知此要。<a id="a-Cq"></a>昔者我身于诸如来行法供养。<a id="a-Cr"></a>得为上化为长化为愿化为无上无比之化。<a id="a-Cs"></a>是故天帝当以知。<a id="a-Ct"></a>此法之供养供养于佛。</p>
  <p data-pb></p>
  <h2 id="aCu">嘱累弥勒品第十四</h2>
  <p id="aCv">彼时佛语弥勒菩萨言。<a id="a-Cw"></a>弥勒。<a id="a-Cx"></a>是名为无数亿劫习佛道品。<a id="a-Cy"></a>汝随分布。<a id="a-Cz"></a>受是像经佛所建立。<a id="a-D0"></a>如来灭后广博此道。<a id="a-D1"></a>所以者何。<a id="a-D2"></a>后世得者。<a id="a-D3"></a>族姓子族姓女天龙神揵沓和。<a id="a-D4"></a>当下德本其于前胜。<a id="a-D5"></a>已作无上正真道行。<a id="a-D6"></a>而未得闻受此法者。<a id="a-D7"></a>闻是辈经必甚爱乐。<a id="a-D8"></a>当顶受此佛之要道。<a id="a-D9"></a>又汝弥勒。<a id="a-DA"></a>当利是辈诸族姓子。<a id="a-DB"></a>于是当为布现是经文。<a id="a-DC"></a>菩萨有二印。<a id="a-DD"></a>何谓二。<a id="a-DE"></a>有喜杂句严饰之印。<a id="a-DF"></a>有入深法妙化之印。<a id="a-DG"></a>彼若好喜杂句饰者。<a id="a-DH"></a>当知是为阿夷恬菩萨辈也。<a id="a-DI"></a>若得是深经书受广行。<a id="a-DJ"></a>不以数数有畏闻之能传。<a id="a-DK"></a>当知是菩萨为久修梵行。<a id="a-DL"></a>复有四事。<a id="a-DM"></a>阿夷恬用空耗。<a id="a-DN"></a>何谓四。<a id="a-DO"></a>所未闻经闻之惊疑。<a id="a-DP"></a>不作劝助专增为乱。<a id="a-DQ"></a>吾未曾闻此从何来。<a id="a-DR"></a>若族姓子。<a id="a-DS"></a>甚解深法乐说微妙。<a id="a-DT"></a>不从受习。<a id="a-DU"></a>虽近不敬专。<a id="a-DV"></a>于中作毁行。<a id="a-DW"></a>是为四。<a id="a-DX"></a>阿夷恬为空耗。<a id="a-DY"></a>不得至深法忍。<a id="a-DZ"></a>又弥勒有二行。<a id="a-Da"></a>菩萨虽解深法犹以空耗。<a id="a-Db"></a>何谓二。<a id="a-Dc"></a>习在边方不恒其行。<a id="a-Dd"></a>檀智蔑人。<a id="a-De"></a>不受不诵亦不追求。<a id="a-Df"></a>自有甚解学深法者则以轻慢。<a id="a-Dg"></a>贪浊怀嫉不能纳人亦不法施。<a id="a-Dh"></a>是为二。<a id="a-Di"></a>虽解深法犹以空耗。<a id="a-Dj"></a>不能疾近不起法忍。</p>
  <p id="aDk">于是弥勒菩萨白佛言。<a id="a-Dl"></a>未曾有。<a id="a-Dm"></a>唯然世尊。<a id="a-Dn"></a>至于如来之善言。<a id="a-Do"></a>吾当远离如此之恶。<a id="a-Dp"></a>以护如来无数亿劫道品之习。<a id="a-Dq"></a>若贤者子心入是辈经者。<a id="a-Dr"></a>当令手得恣所念取。<a id="a-Ds"></a>若念受持如是辈经。<a id="a-Dt"></a>传示同学广说分明。<a id="a-Du"></a>其时世尊。<a id="a-Dv"></a>得如是经乐喜相传者。<a id="a-Dw"></a>当知此辈菩萨为弥勒所建立也。<a id="a-Dx"></a>佛言。<a id="a-Dy"></a>善哉善哉。<a id="a-Dz"></a>弥勒。<a id="a-E0"></a>如来代喜善说是言。<a id="a-E1"></a>于是一切菩萨等。<a id="a-E2"></a>俱共同出声言。<a id="a-E3"></a>如来灭后我等在所佛土。<a id="a-E4"></a>当来于此分布佛道。<a id="a-E5"></a>示诸同学以其所乐。<a id="a-E6"></a>尔时四天王白佛言。<a id="a-E7"></a>在所世尊。<a id="a-E8"></a>墟聚国邑有行如是深经法者。<a id="a-E9"></a>吾当率诸官属诣讲法所为护讲法。<a id="a-EA"></a>百由延内当令一切闻见讲法。<a id="a-EB"></a>令无伺求得其便者。<a id="a-EC"></a>彼时佛告贤者阿难。<a id="a-ED"></a>取是经法奉持诵说以布现人。<a id="a-EE"></a>阿难言唯。<a id="a-EF"></a>当受是经布现众人要者。<a id="a-EG"></a>世尊。<a id="a-EH"></a>当何名斯经亦当以何奉持之。<a id="a-EI"></a>佛告阿难是名为维摩诘所说。<a id="a-EJ"></a>亦名为不可思议法门之称。<a id="a-EK"></a>当奉持之。<a id="a-EL"></a>佛说是已莫不劝受。<a id="a-EM"></a>尊者维摩诘文殊师利为上首。<a id="a-EN"></a>众菩萨大弟子一切魔众。<a id="a-EO"></a>闻佛所说皆大欢喜。</p>
 </body>
</html>