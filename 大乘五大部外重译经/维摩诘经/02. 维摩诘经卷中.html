<!DOCTYPE html>
<html>
<head>
  <meta charset="utf-8"/>
  <meta name="author" content="支谦/吴"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>维摩诘经卷中</title>
</head>
<body>
  <h1 class="head">维摩诘经卷中</h1>
  <h2>诸法言品第五</h2>
  <p>佛复告文殊师利(汉言濡首)汝诣维摩诘问疾。文殊师利白佛言。世尊。彼维摩诘虽优婆塞入深法要。其德至淳以辩才立。智不可称。一切菩萨法式悉闻。诸佛藏处无不得入。进御众魔降之以德。务行权慧非徒戏食。然犹复求依佛住者。欲于其中开度十方。于是众菩萨大弟子释梵四天王皆念。今得文殊师利与维摩诘二人共谈。不亦具足大道说哉。即时八千菩萨五百弟子百千天人。同意欲行。于是文殊师利。与诸菩萨大弟子及诸天人眷属围绕。俱入维耶离大城。长者维摩诘心念。今文殊师利与大众俱来。吾将立空室合座为一座。以疾而卧。文殊师利既入其舍。见其室空除去所有更寝一床。维摩诘言。劳乎文殊师利。不面在昔辱来相见。文殊师利言。如何居士忍斯种作疾。宁有损不至增乎。世尊殷勤致问无量。兴起轻利游步强耶。居士是病何所正立。其生久如当何时灭。维摩诘言。是生久矣。从痴有爱则我病生。用一切人病是故我病。若一切人得不病者。则我病灭。所以者何。欲建立众人故。菩萨入生死为之病。使一切人皆得离病。则菩萨无复病。譬如长者有一子得疾。以其病故父母诸父为之生疾。其子病愈父母亦愈。菩萨如是。于一切人爱之若子。彼人病我则病。彼不病则不病。又言。菩萨病何所立。菩萨病者以大悲立。文殊师利言。何以空无供养。维摩诘言。诸佛土与此舍皆空如空。又问。何谓为空。答曰。空于空。又问。解一为空。答曰。空无与之为空空。又问。空复谁为。答曰。思想者也。彼亦为空。又问。空者当于何求。答曰。空者当于六十二见中求。又问。六十二见当于何求。答曰。当于如来解脱中求。又问。如来解脱者当于何求。答曰。当于众人意行中求。又仁所问何无供养。一切众魔皆是吾养。彼诸转者亦吾养也。所以者何。魔行者受生死。生死者则菩萨养。彼转者受诸见。菩萨于诸见不倾动。文殊师利言。居士所疾为何等类。答曰。仁者我病不现不可见。又问。云何是病与身合意合乎。答曰。我病身合者身为地。意合者意为幻法。又问。四种地种水种火种风种何等种病。答曰。是种者一切人所习也。云何文殊师利。菩萨观诸疾意。又以何习于有疾菩萨。文殊师利言。于非常身不以泥洹。常现不淫在身有苦。不以泥洹安而喜之。现于非身为众人导。身之空寂不以永寂为现本作。恒悲彼疾不自计疾。以识宿命导利人物而无所惑。念善本修净命不望彼。常精进为医王灭众病。是为菩萨能与疾者相习。文殊师利。又问。何谓菩萨有疾其意不乱。维摩诘言。菩萨疾者。意知是前未近之罪住欲处故。是病皆为不诚之思在众劳故。又问。疾者自于其法都不可得。所以者何。如是病者但倚四大。又此诸大为都无主。是所倚亦无我。是病无我专著两无专著。得病本者必知精进无我人想。为起法相身为法数。法起则起法灭则灭。法转转不相念不相知。起者不言我起。灭者不言我灭。知法想者。将养其意而无所住。若以法想受报大止。已离病者我不为是。何谓断病。谓我作非我作悉断。何谓是我作非我作断。谓己自无欲。何谓己自无欲。谓内无习行。何谓内无习行。谓等不动不可动。何谓为等。谓我等泥洹等。所以者何。此二皆空。何名为空。所言为空。二者如是。凡圣道成皆从平等病亦不异。何谓所受亦空。谓已晓了不觉诸痛。不尽于痛以取证际。如是二者为诸痛。长一切恶道已竟。近一切人兴大悲哀。吾为众人作自省法。观以除其病而不除法。亦不除其本病所生。知其根本而为说法。何谓为本。谓始未然。未炽然者则病之本。何谓不然。于三界而不然。其不然何用知。谓止心。止心者以不得也。非不然也。何以不得。二见不得。谓内见外见是无所得。此文殊师利。为疾菩萨其意不乱。虽有老死菩萨觉之。若不如是。己所修治为无惠利。譬如胜怨乃可为勇。如是兼除老死苦者。菩萨之谓也。菩萨若病当作是观。如我此病非真非有。亦是众人非真非有。已观如是不堕妄见。以兴大悲。彼必来者为断其劳。以合道意为彼大悲。所以者何。菩萨堕妄见。其大悲者有数出生不堕妄见。大悲菩萨不以数生。彼生为脱。为脱所堕。为脱出生。为脱受身。能为彼人说佛说法是其誓也。如佛言曰。其自安身不解彼缚。不得是处而自安身。又解彼缚斯得是处。故曰已脱菩萨其行不缚。何谓缚何谓解。菩萨禅定以缚诸我以道缚我。缚者菩萨以善权生五道解彼受。菩萨无权执智缚。行权执智解。智不执权缚。智而执权解。彼何谓无权执智缚。谓以空无相不愿之法生。不治相及佛国以化人。是无权执智之缚也。何谓行权执智解。谓修相及佛国开化人。而晓空无相不愿之法生。是行权执智之解也。何谓智不执权缚。谓以见行劳望受。立修行一切德善之本。是智不执权之缚也。何谓智而执权解。谓断诸见行劳望之受。以殖众德之本。而分布此道。是智而执权之解也。彼有疾菩萨已如是下此法。设身有病。观其无常为苦为空为非身。是为智慧。又身所受不以断恶生死。善利人民心合乎道。是为权行。又若身病知异同意。彼过非新则观其故。是为智慧。假使身病不以都灭。所当起者是为权行。是文殊师利。为疾菩萨其意不乱。亦不高住。所以者何。若高住者是愚人法。以卑住者是弟子法。故菩萨住不高不卑。于其中无所处。是菩萨行。不凡夫行不贤夫行。是菩萨行。在生死行不为污行。是菩萨行。观泥洹行不依泥洹。是菩萨行。行于四魔过诸魔行。是菩萨行。博学慧行无不知时之行。是菩萨行。于四谛行不以谛知行。是菩萨行。观无生行不谓难至。是菩萨行。在缘起行于诸见而无欲。是菩萨行。在诸人众无劳望行。是菩萨行。在闲居行不尽身意。是菩萨行。于三界行不坏法情。是菩萨行。为空无行一切众事清德皆行。是菩萨行。行六度无极为众人意行而度无极。是菩萨行。行六神通不尽漏行。是菩萨行。受道之行不兴小道。是菩萨行。以止观知魔行。不灭迹行。是菩萨行。于弟子缘一觉所不应不现行。不为毁佛法行。是菩萨行。说是语时八千天人。发无上正真道意。文殊师利童子甚悦。贤者舍利弗。心念无床座。是菩萨大弟子当于何坐。维摩诘知其意。即谓言。云何贤者为法来耶。求床座也。舍利弗言。居士。我为法来非利所安。维摩诘言。唯贤者其利法者不贪躯命。何况床座。唯舍利弗。夫利法者非有色痛想行识求。非有阴种诸入之求。非有欲色无色之求。唯舍利弗。夫求法者。不著佛求不著法求不著众求。又舍利弗。夫求法者。无知苦求无断习求。无造尽证惟道之求。所以者何。法无放逸有放逸法。当知苦习当为尽证以惟致道。斯求法者无放逸之求也法。舍利弗。无有尘离淫尘。其染污者即为在边。斯求法者无淫乐之求也法。舍利弗。无有疆界。在疆界者则有分数。斯求法者无疆界之求也。法无不净。在不净者于法有取有放。斯求法者无取放之求也。法无巢窟。有法者则为有窟。斯求法者无窟倚之求也。法无有想。在占想者则为坚识。斯求法者无占想之求也。法无有漏。在流法者为一切近。斯求法者无一切之求也。法无见闻无念无知。于法有见闻念知者。则为已别。斯求法者为无见闻之求也。是故舍利弗。求法者一切法唯无求也。说是语时。五百天人诸法法眼生。</p>
  <h2>不思议品第六</h2>
  <p>于是维摩诘。问文殊师利。仁者游于无量无数佛国亿百那术。何等佛土为一切持一切有好师子之座。文殊师利言有。族姓子。东方去此佛国度如三十六恒沙等刹。其世界名须弥幡。其佛号须弥灯王如来至真等正觉。今现在。其佛身八万四千由延。佛师子座六万八千由延。其菩萨身四万二千由延。须弥幡国有八百四十万师子之座。彼国如来为一切持。其师子座为一切严。于是维摩诘则如其像三昧正受现神足。应时彼佛须弥灯王如来。遣三万二千师子座。高广净好昔所希见。一切弟子菩萨诸天释梵四天王来入维摩诘舍。见其室极广大。悉苞容三万二千师子座。所立处不迫迮。于维耶离城无所挂碍。于佛所止及四天处无所挂碍。悉见如故若前不减。维摩诘言。文殊师利。就师子座与诸菩萨上人俱坐。当自立身如彼座像。其得神通菩萨即自变形。为四万二千由延。坐师子座。其边菩萨大弟子皆不能升。维摩诘言。唯舍利弗就师子座。舍利弗言。族姓子。此座为高广吾不能升。维摩诘言。贤者。为须弥灯王如来作礼然后可坐。于是边菩萨大弟子。即为须弥灯王如来作礼。便得坐师子座。舍利弗言。未曾有也。族姓子。如是小室乃容受此高广之座。于维耶离城无所挂碍。于佛所止及四天处无所挂碍。于诸国邑天龙神宫亦无挂碍。维摩诘言。唯然舍利弗。诸如来诸菩萨有八不思议门。得知此门者。以须弥之高广入芥子中无所增减。因现仪式。使四天王与忉利天不知谁内我著此。而异人者见须弥入芥子。是为入不思议疆界之门也。又舍利弗。立不思议门菩萨者。以四大海水入一毛孔。不娆鱼鳖鼋鼍水性之属。不使龙鬼神阿须伦迦留罗知我何入。因喻仪式。其于众生无所娆害。又舍利弗。于是三千世界如佛所断以右掌排置恒沙佛国。而人不知谁安我往。又引还复故处。都不使人有往来想。因而现仪。又舍利弗。有无量人生死奉律。立不思议门菩萨者。为奉律人现七夜为劫寿。人信知谓劫过。不知是七夜也。又舍利弗。立不思议门菩萨者。现诸刹好以为一。刹。立一切人置其右掌。顺化其意与游诸刹令如日现不震一国。从是礼事十方诸佛。又令一切人从一毛孔见十方诸日月星像。十方阴冥皆随入门既无所害。又使佛国所有不减一切旷然各得修行。又能蹶取下方恒沙等刹。举置殊异无数佛土。若接颓坎安措地。又立不思议门菩萨者。为一切人故。如佛像色貌立以立之。如缘一觉像色貌立以立之。如弟子像色貌立以立之。或如释如梵如转轮王像色貌立以立之。随十方语言音声上中下之所愿。一切以佛柔软音响而诱立之。为出佛语无常苦空非身之声。以如事说诸佛法言出是辈声。于是耆年大迦叶。闻说菩萨不思议门。谓舍利弗言。譬如贤者。于凡人前现众名香。非彼所见则不能知。为若此也。今诸弟子闻是语者。可一时见不思议作。其谁闻此不思议门。不发无上正真道者。于此贤者。吾等何为永绝其根。于此大乘已如败种。一切弟子闻是说者。当以悲泣晓喻一切三千世界。其诸菩萨可悦预喜。如是说当顶受。若晓了不思议门者。一切魔众无如之何。大迦叶说是语时。三万二千天人皆发无上正真道意。维摩诘。报大迦叶言。唯然贤者。十方无量无央数魔。魔怪贤者悉行恐怖。立不思议门菩萨者。常解度人。魔之所为十方无量。或从菩萨求索手足耳鼻头眼髓脑血肉肌体妻子男女眷属。及求国城墟聚财谷金银明月珠玉珊瑚珍宝衣裘饮食一切所有。皆从求索。立不思议门菩萨者。能以善权为诸菩萨方便示现坚固其性。所以者何。菩萨者。当上及不可使凡民逼迫之也。譬如迦叶。龙象蹴踏非驴所堪。为若此也。其余菩萨莫能为。菩萨忍逼犹如此。立不思议门菩萨入权慧力者也。</p>
  <h2>观人物品第七</h2>
  <p>于是文殊师利问维摩诘言。菩萨何以观察人物。答曰。譬如幻者见幻事相。菩萨观人物为若此。譬如达士见水中月。菩萨观人物为若此。譬如明镜见其面像。菩萨观人物为若此。取要言之。如热时之焰。如呼声之响。如空中之雾。如地水火风空。如诸情同等。如无像之像。如真人断三垢。如沟港见自身。如如来诸所有。如所见诸色像。如得尽定无身不身。如空中之鸟无迹。如虫蚤之根自然。如梦所见已寤。如未生尘。如真人现。菩萨观人物为若此也。</p>
  <p>文殊师利曰。如是观者何以行慈。答曰。如是观人人物为幻。知法亦然。而为说法以慈修止。止而慈者为无所起。行不娆慈以无瑕秽。行等之慈等于三涂。行无诤慈无所止处。行不二慈内外无习。行不怒慈为都成就。行牢强慈强若金刚莫能沮坏。行清白慈内性已净。行平等慈平若虚空。行如来慈如本随觉。行佛之慈觉诸凡人。行自然慈以自觉正。行道之慈同其所味。行无比慈能却众恶。行大悲慈导以大乘。行不视慈其视如空。行布施慈无所遗忘。行戒以慈与恶戒眼。行忍以慈彼我皆护。行精进慈荷负众人。行一心慈思所当念。行智慧慈而以知时。行善权慈一切现闻。行不谄慈意净无求。行不饰慈心无所著。行不我慈无复恶意。行安慰慈至于得佛。为立大安菩萨之慈。为若此也。文殊师利又问。何谓为悲。曰所造德本修辩为人。何谓为喜。曰所以施众而无悔。何谓为护。曰兼利之。又问。生死为畏。菩萨何以御之。曰生死畏者。菩萨以圣大之意为之作御。又问。欲建圣大当何所立。曰建圣大者必等一切而度众生。又问。欲度众生当何除解。曰度众生者解其劳尘。又问。既解劳尘当复何应。曰已解劳尘当应自然。又问。何所施行而应自然。曰不起不灭是应自然。又问何等不起何等不灭。曰不善不起善者不灭。又问。善不善孰为本。曰善不善身为本。又问。身孰为本。曰欲贪为本。又问。欲贪孰为本。曰不诚之杂为本。又问。不诚之杂孰为本。曰不住为本。如是仁者。不住之本无所为本。从不住本立一切法。</p>
  <p>于是有天在其室止。闻上人言。现其天身。即以天华散诸菩萨大弟子上。华至诸菩萨即如应。若持至大弟子即著不堕。一切弟子神足举华便不堕落。天问舍利弗。何故举华。曰不如应是以举之。天曰不然。此华如应。何为贤者谓之不应。又如此华无应不应。贤者自为应不应耳。观诸大人华不著身者。以一切弃应不应也。譬如丈夫畏时非人得其便。弟子畏生死故。色声香味细滑得其便。已离畏者一切五乐无能为也。止处未断华著身耳。止处断者华不著也。舍利弗言。天止此室其已久如。曰至于此久如耆年解脱。又问。止此久耶。曰耆年解脱亦何如久。舍利弗默而不答。天曰。如何耆旧大智而默。曰真解者无所言取。故吾于是不知所云。天曰。若耆年案文言之。则一切如文解相。何则解脱者。不内不外不从两间得。而文字亦无内外两间之得。是故贤者无以文字说解脱也。所以者何。一切诸法皆从等解。曰不复以不欲淫怒痴而解乎。天曰。甚慢者不用是说解。如不乐慢淫怒痴者乃以是解。舍利弗言。善哉善哉天女。奚得以何为证辩乃如是。曰不我得不为证故辩如是。若有得有证。则于自然法律为甚慢矣。舍利弗问天。汝于三乘为何志求。天曰。弟子行者乘弟子法。缘一觉行眼见道意。求大乘者自行大悲。如入栴檀林者唯嗅栴檀不嗅他香。如是贤者。在佛德香之室者。不乐弟子缘一觉香。若天龙神释梵四天王。得入此室闻斯正士讲说法者。皆乐佛美德香。终不起欲乐香也。昔者菩萨发意出家。十有二年吾止此室。不闻弟子缘一觉之杂言。但闻殊异菩萨杂语大慈大悲不可思议佛法积要。又舍利弗。此室有八未曾有自然之法以现正化。何谓八。此室昼夜照以智慧睹佛金光。不以日月所照为乐。是为一未曾有。此室入者在中而止。一切无复淫怒痴垢。是为二未曾有。此室恒有释梵四天王异刹菩萨来会不休。是为三未曾有。此室常闻讲说道化六度无极不退之轮法语不废。是为四未曾有。此室天人恒歌正乐弦出无量法化之声。是为五未曾有。此室其中有四大藏众宝积满。周穷济乏求得无尽。是为六未曾有。此室释迦文。阿閦佛。宝首。乐忻。宝月。宝净。无量。固受。师子响。慧作斯。彼诸如来等。是正士念时说时。彼佛即为来。来说佛行无不悦怿。是为七未曾有。此室清净常见诸天名好宫室及一切佛严净之土。是为八未曾有自然之法。如是贤者。此常见正谁已见此。当复舍学弟子法乎。</p>
  <p>舍利弗问天。汝何以不转女人身。天曰。满十二岁。始以女人形求而得之。夫女人相犹幻事也。故女人为幻观世如类。而云何以转女人身。舍利弗言。观诸有身皆无所成。如是贤者。一切诸法亦无所成。奚为复问何转女身。于是其天即以神足。立舍利弗令如天像。天自化身如舍利弗。既现化而问曰。云何贤者。转为此女像。舍利弗以天女像而答曰。不识吾何以转成此女像也。天曰。贤者。若能转此女像则众女人身可转。若其不女于女身亦不见者。则众女人虽女身为非女非见也。又如佛言。一切诸法非女非男。即时舍利弗身复如故。天曰。贤者。何缘作此女相。曰吾不作非不作。天曰。如是贤者。诸法亦非作非不作。夫不作非不作者佛所说也。</p>
  <p>舍利弗问天。汝没此当于何生。天曰。佛化所生吾如彼生。曰如佛化生非没生也。天曰。众生犹然。亦不见其没生者也。曰天久如能成无上正真道最正觉乎。曰久犹凡民之普得法。乃吾成最正觉。曰云何凡民之普得法者。无乃非处乎。天曰。其为无上最正觉者非有处也。所以者何。佛无所立故曰无所于最正觉者。舍利弗言。今诸佛最正觉及其已正觉与当正觉者。如江河沙皆谓何乎。曰此以文数为读者耳。非谓道有去来今也。夫三涂等且如。贤者得道云何。曰所得者为不惑耳。天曰。如是贤者。吾成佛者。亦以为彼未正觉故。尔时维摩诘。谓贤者舍利弗言。是天已奉事九十二亿佛。神通之智已解了。所愿普具法忍已得。已不退转。愿行如言所欲能现。</p>
  <h2>如来种品第八</h2>
  <p>文殊师利问曰。何谓族姓子。菩萨所至到处兴有佛法。维摩诘言。其来往周旋有智慧兴有佛法。菩萨来往为之奈何。其至五无间处能使无诤怒。至地狱处能使除冥尘。至于畜生处则为除闇昧能使无慢。求入饿鬼道。一切以福随次合会。至无智处不与同归能使知道。在怒害处为现仁意不害众生。在憍处为现桥梁合聚度人。在尘劳处为现都净无有劳秽。如在魔道则能使其觉知所缘。在弟子道所未闻法令人得闻。在缘一觉道能行大悲坐而化人。入贫窭中则为施以无尽之财。入鄙陋中为以威相严其种姓。入异学中则使世间一切依附。遍入诸道一切能为解说正要。至泥洹道度脱生死如无绝已。是为菩萨来往周旋。所入诸道能有佛法。于是维摩诘又问文殊师利。何等为如来种。答曰有身为种。无明与恩爱为种。淫怒痴为种。四颠倒为种。五盖为种。六入为种。七识住为种。八邪道为种。九恼为种。十恶为种。是为佛种。曰何谓也。文殊师利言。夫虚无无数不能出现住发无上正真道意。在尘劳事未见谛者。乃能发斯大道意耳。譬如族姓子。高原陆土不生青莲芙蓉蘅华。卑湿污田乃生此华。如是不从虚无无数出生佛法。尘劳之中乃得众生而起道意。以有道意则生佛法。从自见身积若须弥。乃能兼见而起道意故生佛法。依如是要。可知一切尘劳之畴为如来种。又譬如人不下巨海。能举夜光宝耶。如是不入尘劳事者。岂其能发一切智意。</p>
  <p>贤者大迦叶言。善哉善哉。文殊师利。快说此言诚如之意尘劳之畴为如来种奚但身见能发无上正真道乎。虽以五无间具。犹能发斯大道意而具佛法矣。已得罗汉为应真者。终不能复起道意而具佛法也。如根败之士其于五乐不能复利。如是弟子杂行已断。其于佛法不乐不利无复志愿。是以凡夫于佛法为有反复。如弟子无有。所以者何。凡夫闻佛法能起大道不断三宝。使夫弟子终身闻佛法力无所畏。非复有意起大道也。于是众中有坐菩萨字众像见。问维摩诘言。居士父母妻子奴客执事安在。朋友亲戚徒隶为谁群从所有象马车乘皆何所在。尔时长者维摩诘答众像见。而说颂曰。</p>
  <p class="l-js-5c">母智度无极　　父为权方便</p>
  <p class="l-js-5c">菩萨由是生　　得佛一切见</p>
  <p class="l-js-5c">乐法以为妻　　悲慈为男女</p>
  <p class="l-js-5c">奉谛以降调　　居则思空义</p>
  <p class="l-js-5c">学知一切尘　　其生随所欲</p>
  <p class="l-js-5c">上道为亲友　　觉意而不著</p>
  <p class="l-js-5c">我徒勇而果　　群从度无极</p>
  <p class="l-js-5c">四恩当女事　　乐以歌道德</p>
  <p class="l-js-5c">总持为苑囿　　觉华甚奇快</p>
  <p class="l-js-5c">厥实度知见　　彼树法林大</p>
  <p class="l-js-5c">八解之浴池　　正水满其渊</p>
  <p class="l-js-5c">净叶众如殖　　浴此无垢尘</p>
  <p class="l-js-5c">参驾五通驰　　大乘难过踰</p>
  <p class="l-js-5c">调御以道意　　八道坦忘忧</p>
  <p class="l-js-5c">相具以严容　　众好饰其姿</p>
  <p class="l-js-5c">惭愧免行成　　华鬘谓不疑</p>
  <p class="l-js-5c">七宝货之大　　求者兼与法</p>
  <p class="l-js-5c">得报利弘多　　随布分斯道</p>
  <p class="l-js-5c">守如禅解教　　无患清净道</p>
  <p class="l-js-5c">以是依诸佛　　常勇志不摇</p>
  <p class="l-js-5c">是食甘露者　　以解味为浆</p>
  <p class="l-js-5c">不慢不疑净　　戒品为涂香</p>
  <p class="l-js-5c">在彼众尘埃　　勇犍莫能胜</p>
  <p class="l-js-5c">降伏一切魔　　咸使至道场</p>
  <p class="l-js-5c">其于所堕生　　都已无惑根</p>
  <p class="l-js-5c">为现诸刹土　　将护度众尘</p>
  <p class="l-js-5c">供养亿如来　　奉诸三界将</p>
  <p class="l-js-5c">不我则为佛　　生辄务成养</p>
  <p class="l-js-5c">修治佛土净　　训化诸群生</p>
  <p class="l-js-5c">由是得最刹　　无人人所行</p>
  <p class="l-js-5c">一切民萌类　　声响及众变</p>
  <p class="l-js-5c">一时能尽现　　菩萨乐精进</p>
  <p class="l-js-5c">邪行为顺现　　随欲牵致来</p>
  <p class="l-js-5c">方便度无极　　一切示轨仪</p>
  <p class="l-js-5c">为现胜言教　　示身终如死</p>
  <p class="l-js-5c">佑化诸人物　　于幻法不殆</p>
  <p class="l-js-5c">现劫尽干烧　　更始生地形</p>
  <p class="l-js-5c">众人有常想　　照令知无常</p>
  <p class="l-js-5c">正使或亿千　　出之一邑里</p>
  <p class="l-js-5c">能悉为空舍　　安诸施以道</p>
  <p class="l-js-5c">如有禁咒语　　崄谷若干辈</p>
  <p class="l-js-5c">皆为到彼度　　菩萨无所畏</p>
  <p class="l-js-5c">世间众道术　　一切从而学</p>
  <p class="l-js-5c">非以随疑见　　因之解人惑</p>
  <p class="l-js-5c">或作日月天　　或为梵中尊</p>
  <p class="l-js-5c">为地主以德　　为风神亦然</p>
  <p class="l-js-5c">劫中有疾疫　　为之设医药</p>
  <p class="l-js-5c">勤恤护养安　　除病消诸毒</p>
  <p class="l-js-5c">劫中设饥馑　　则施食与浆</p>
  <p class="l-js-5c">前救彼饥渴　　却以法语人</p>
  <p class="l-js-5c">劫中若兵起　　己为作慈利</p>
  <p class="l-js-5c">化之以不诤　　兆民得休济</p>
  <p class="l-js-5c">若于大战中　　则我得臣众</p>
  <p class="l-js-5c">恒协用和安　　菩萨力势强</p>
  <p class="l-js-5c">至于有狱刑　　佛土不可胜</p>
  <p class="l-js-5c">辄至到于彼　　趣使众庶宁</p>
  <p class="l-js-5c">所往方教化　　五道遍分明</p>
  <p class="l-js-5c">一切生索现　　此为菩萨生</p>
  <p class="l-js-5c">在欲示饶有　　现舍而行禅</p>
  <p class="l-js-5c">能禁制魔首　　莫知孰执焉</p>
  <p class="l-js-5c">火中生莲荷　　是可谓希有</p>
  <p class="l-js-5c">无比为大炬　　其在欲能尔</p>
  <p class="l-js-5c">有民众所聚　　则为兴农利</p>
  <p class="l-js-5c">导以无贪欲　　立之以佛智</p>
  <p class="l-js-5c">求为世间将　　宗长若帝师</p>
  <p class="l-js-5c">辅上而怀下　　以此安群黎</p>
  <p class="l-js-5c">周惠诸贫民　　资财无有极</p>
  <p class="l-js-5c">因厥所布施　　劝励起道德</p>
  <p class="l-js-5c">在于憍慢中　　示现作力士</p>
  <p class="l-js-5c">消伏诸贡高　　使立佛正道</p>
  <p class="l-js-5c">见人有危惧　　居前而慰安</p>
  <p class="l-js-5c">既施使无畏　　乃化以道真</p>
  <p class="l-js-5c">为五通仙人　　修治梵行事</p>
  <p class="l-js-5c">立众以净戒　　及忍和损意</p>
  <p class="l-js-5c">以敬养烝民　　见者乐精进</p>
  <p class="l-js-5c">所有僮仆奴　　教学立其信</p>
  <p class="l-js-5c">随如方便随　　令人得乐法</p>
  <p class="l-js-5c">欲现一切最　　善权必深学</p>
  <p class="l-js-5c">无际行谓此　　是以游无疆</p>
  <p class="l-js-5c">合会无边慧　　说法无有量</p>
  <h2>不二入品第九</h2>
  <p>于是维摩诘。问众菩萨曰。诸正士所乐菩萨不二入法门者。为何谓也。座中有名法作菩萨。答曰族姓子。起分为二。不起不生则无有二。得不起法忍者。是不二入。</p>
  <p>首闭菩萨曰。吾我为二。如不有二不同像则无吾我。以无吾我无所同像者。是不二入不眴菩萨曰。有受为二。如不受则无得。无得者不作渊。以无作无驰骋者。是不二入。</p>
  <p>首立菩萨曰。劳生为二。为劳乘者其于生也弗知弗乐。以过众知而受色欲者。是不二入。</p>
  <p>善宿菩萨曰。虑知为二。当以不虑不知。于诸法念作而行不念作者。是不二入。</p>
  <p>善多菩萨曰。菩萨意弟子意为二。如我以等意于所更乐。无菩萨意无弟子意。与无意同相者。是不二入。</p>
  <p>善眼菩萨曰。一相不相为二。若都不视不熟视不暂视。不作一相亦不暂相。于视不视以等视者。是不二入。</p>
  <p>奉养菩萨曰。善不善为二。于善不善如无所兴是谓无想。以无想立者而不为二。都于其中而无度者。是不二入。</p>
  <p>师子意菩萨曰。一切不受为二。当如金刚而无觉知。不为愚行亦不解者。是不二入。</p>
  <p>勇意菩萨曰。漏不漏为二。如得正法则其意等。已得等者终不为漏不漏想。亦不以无想而得。不以想受而住者。是不二入。</p>
  <p>净解菩萨曰。此有数此无数为二。若离一切数则道与空等。意都已解无所著者。是不二入。</p>
  <p>人乘菩萨曰。是世间是世尊为二。若世间意空。于其中不舍不念。不依尊上者。是不二入。</p>
  <p>目见菩萨曰。尽不尽为二。尽者都尽。都尽者不可尽。是谓无尽无所尽故曰尽。曰尽者无有尽。如斯入者。是不二入。</p>
  <p>普闭菩萨曰。我非我为二。如我之不得非我何可得。于我自然而不作者。是不二入。</p>
  <p>明天菩萨曰。明不明为二。不明滋多是故有明。若是不用不计以作等计。于其中而平等。不以二得要者。是不二入。</p>
  <p>爱觐菩萨曰。世间空耳作之为二。色空不色败空。色之性空。如是痛想行识空而作之为二。识空不识败空。识之性空。彼于五阴知其性者。是不二入。光造菩萨曰。四种异空种异为二。空种自然四大亦尔。本空自然末空自然。知此种者是不二入。</p>
  <p>善意菩萨曰。眼色为二。其知眼者见色不染不怒不痴。是谓清净。如是耳声鼻香舌味身更心法为二。其知心者于法不染不怒不痴。是谓清净。如此住者是不二入。</p>
  <p>无尽意菩萨曰。布施一切智而分布为二。布施而自然一切智亦尔。一切智自然布施亦尔。如是持戒忍辱精进一心智慧一切智而分布为二。智慧而自然一切智亦尔。一切智自然智慧亦尔。于其中而一入者。是不二入。深妙菩萨曰。空异无相异无愿异为二。如空则无相。无相则无愿。无愿者不意不心不识不行。其以一向行众解门者。是不二入。</p>
  <p>寂根菩萨曰。佛法众为二。佛性则法法性则众。一切是三宝无有数。无数则朴朴则正诸法。乐随此者是不二入。</p>
  <p>不毁根菩萨曰。有身与有身尽为二。有身则有尽。何则从身生见。从见有身。是故有身有毁灭杂。彼以无杂自然如灭。而不迷不惑者。是不二入。</p>
  <p>善断菩萨曰。身口心为二。所以者何。是身则无为之相也。如身之无为口相亦无为。如口之无为心相亦无为。如其心之无为一切法亦无为。其以无二无三事者。是不二入。</p>
  <p>福土菩萨曰。福与不福。为与不知为为二。于福不福如不知为如不有为是则无二。其于罪福不以知为如自然相。以空知者。不是福不非福亦不无知。觉如此者。是不二入。</p>
  <p>首怀菩萨曰。攀缘称说为二。若其不攀缘则无所不善无非善也。如无不善无非善者。是不二入。</p>
  <p>月盛菩萨曰。闇与明为二。不闇不明乃无有二。何则如灭定者无闇无明。如诸法相而等入者。是不二入。</p>
  <p>宝印手菩萨曰。其乐泥洹不乐生死为二。如不乐泥洹不恶生死乃无有二。何则在生死缚彼乃求解。若都无缚其谁求解。如无缚无解无乐无不乐者。是不二入。</p>
  <p>心珠立菩萨曰。大道小道为二。依大道者不乐小道亦不习尘。无大道相无小道相。如如想之士无以行道者。是不二入。</p>
  <p>诚乐仰菩萨曰。诚不诚为二。诚见者不见诚。奚欺伪之能见。何则非肉眼所见也。以慧见乃而见。其以如见无见无不见者。是不二入。</p>
  <p>如是诸菩萨各各说已。又问文殊师利。何谓菩萨不二入法门者。文殊师利曰。如彼所言皆各建行。于一切法如无所取。无度无得无思无知无见无闻。是谓不二入。</p>
</body></html>