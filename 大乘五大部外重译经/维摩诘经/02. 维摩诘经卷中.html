<!doctype html>
<html id="z3IBTgkMo" data-ver="1154">
 <head>
  <meta charset="utf-8">
  <meta author="支谦">
  <meta library="龙藏">
  <meta catalog="大乘五大部外重译经">
  <meta period="吴">
 </head>
 <body>
  <h1 id="a1">维摩诘经卷中</h1>
  <h2 id="a2">诸法言品第五</h2>
  <p id="a3">佛复告文殊师利(汉言濡首)汝诣维摩诘问疾。<a id="a-4"></a>文殊师利白佛言。<a id="a-5"></a>世尊。<a id="a-6"></a>彼维摩诘虽优婆塞入深法要。<a id="a-7"></a>其德至淳以辩才立。<a id="a-8"></a>智不可称。<a id="a-9"></a>一切菩萨法式悉闻。<a id="a-A"></a>诸佛藏处无不得入。<a id="a-B"></a>进御众魔降之以德。<a id="a-C"></a>务行权慧非徒戏食。<a id="a-D"></a>然犹复求依佛住者。<a id="a-E"></a>欲于其中开度十方。<a id="a-F"></a>于是众菩萨大弟子释梵四天王皆念。<a id="a-G"></a>今得文殊师利与维摩诘二人共谈。<a id="a-H"></a>不亦具足大道说哉。<a id="a-I"></a>即时八千菩萨五百弟子百千天人。<a id="a-J"></a>同意欲行。<a id="a-K"></a>于是文殊师利。<a id="a-L"></a>与诸菩萨大弟子及诸天人眷属围绕。<a id="a-M"></a>俱入维耶离大城。<a id="a-N"></a>长者维摩诘心念。<a id="a-O"></a>今文殊师利与大众俱来。<a id="a-P"></a>吾将立空室合座为一座。<a id="a-Q"></a>以疾而卧。<a id="a-R"></a>文殊师利既入其舍。<a id="a-S"></a>见其室空除去所有更寝一床。<a id="a-T"></a>维摩诘言。<a id="a-U"></a>劳乎文殊师利。<a id="a-V"></a>不面在昔辱来相见。<a id="a-W"></a>文殊师利言。<a id="a-X"></a>如何居士忍斯种作疾。<a id="a-Y"></a>宁有损不至增乎。<a id="a-Z"></a>世尊殷勤致问无量。<a id="a-a"></a>兴起轻利游步强耶。<a id="a-b"></a>居士是病何所正立。<a id="a-c"></a>其生久如当何时灭。<a id="a-d"></a>维摩诘言。<a id="a-e"></a>是生久矣。<a id="a-f"></a>从痴有爱则我病生。<a id="a-g"></a>用一切人病是故我病。<a id="a-h"></a>若一切人得不病者。<a id="a-i"></a>则我病灭。<a id="a-j"></a>所以者何。<a id="a-k"></a>欲建立众人故。<a id="a-l"></a>菩萨入生死为之病。<a id="a-m"></a>使一切人皆得离病。<a id="a-n"></a>则菩萨无复病。<a id="a-o"></a>譬如长者有一子得疾。<a id="a-p"></a>以其病故父母诸父为之生疾。<a id="a-q"></a>其子病愈父母亦愈。<a id="a-r"></a>菩萨如是。<a id="a-s"></a>于一切人爱之若子。<a id="a-t"></a>彼人病我则病。<a id="a-u"></a>彼不病则不病。<a id="a-v"></a>又言。<a id="a-w"></a>菩萨病何所立。<a id="a-x"></a>菩萨病者以大悲立。<a id="a-y"></a>文殊师利言。<a id="a-z"></a>何以空无供养。<a id="a-10"></a>维摩诘言。<a id="a-11"></a>诸佛土与此舍皆空如空。<a id="a-12"></a>又问。<a id="a-13"></a>何谓为空。<a id="a-14"></a>答曰。<a id="a-15"></a>空于空。<a id="a-16"></a>又问。<a id="a-17"></a>解一为空。<a id="a-18"></a>答曰。<a id="a-19"></a>空无与之为空空。<a id="a-1A"></a>又问。<a id="a-1B"></a>空复谁为。<a id="a-1C"></a>答曰。<a id="a-1D"></a>思想者也。<a id="a-1E"></a>彼亦为空。<a id="a-1F"></a>又问。<a id="a-1G"></a>空者当于何求。<a id="a-1H"></a>答曰。<a id="a-1I"></a>空者当于六十二见中求。<a id="a-1J"></a>又问。<a id="a-1K"></a>六十二见当于何求。<a id="a-1L"></a>答曰。<a id="a-1M"></a>当于如来解脱中求。<a id="a-1N"></a>又问。<a id="a-1O"></a>如来解脱者当于何求。<a id="a-1P"></a>答曰。<a id="a-1Q"></a>当于众人意行中求。<a id="a-1R"></a>又仁所问何无供养。<a id="a-1S"></a>一切众魔皆是吾养。<a id="a-1T"></a>彼诸转者亦吾养也。<a id="a-1U"></a>所以者何。<a id="a-1V"></a>魔行者受生死。<a id="a-1W"></a>生死者则菩萨养。<a id="a-1X"></a>彼转者受诸见。<a id="a-1Y"></a>菩萨于诸见不倾动。<a id="a-1Z"></a>文殊师利言。<a id="a-1a"></a>居士所疾为何等类。<a id="a-1b"></a>答曰。<a id="a-1c"></a>仁者我病不现不可见。<a id="a-1d"></a>又问。<a id="a-1e"></a>云何是病与身合意合乎。<a id="a-1f"></a>答曰。<a id="a-1g"></a>我病身合者身为地。<a id="a-1h"></a>意合者意为幻法。<a id="a-1i"></a>又问。<a id="a-1j"></a>四种地种水种火种风种何等种病。<a id="a-1k"></a>答曰。<a id="a-1l"></a>是种者一切人所习也。<a id="a-1m"></a>云何文殊师利。<a id="a-1n"></a>菩萨观诸疾意。<a id="a-1o"></a>又以何习于有疾菩萨。<a id="a-1p"></a>文殊师利言。<a id="a-1q"></a>于非常身不以泥洹。<a id="a-1r"></a>常现不淫在身有苦。<a id="a-1s"></a>不以泥洹安而喜之。<a id="a-1t"></a>现于非身为众人导。<a id="a-1u"></a>身之空寂不以永寂为现本作。<a id="a-1v"></a>恒悲彼疾不自计疾。<a id="a-1w"></a>以识宿命导利人物而无所惑。<a id="a-1x"></a>念善本修净命不望彼。<a id="a-1y"></a>常精进为医王灭众病。<a id="a-1z"></a>是为菩萨能与疾者相习。<a id="a-20"></a>文殊师利。<a id="a-21"></a>又问。<a id="a-22"></a>何谓菩萨有疾其意不乱。<a id="a-23"></a>维摩诘言。<a id="a-24"></a>菩萨疾者。<a id="a-25"></a>意知是前未近之罪住欲处故。<a id="a-26"></a>是病皆为不诚之思在众劳故。<a id="a-27"></a>又问。<a id="a-28"></a>疾者自于其法都不可得。<a id="a-29"></a>所以者何。<a id="a-2A"></a>如是病者但倚四大。<a id="a-2B"></a>又此诸大为都无主。<a id="a-2C"></a>是所倚亦无我。<a id="a-2D"></a>是病无我专著两无专著。<a id="a-2E"></a>得病本者必知精进无我人想。<a id="a-2F"></a>为起法相身为法数。<a id="a-2G"></a>法起则起法灭则灭。<a id="a-2H"></a>法转转不相念不相知。<a id="a-2I"></a>起者不言我起。<a id="a-2J"></a>灭者不言我灭。<a id="a-2K"></a>知法想者。<a id="a-2L"></a>将养其意而无所住。<a id="a-2M"></a>若以法想受报大止。<a id="a-2N"></a>已离病者我不为是。<a id="a-2O"></a>何谓断病。<a id="a-2P"></a>谓我作非我作悉断。<a id="a-2Q"></a>何谓是我作非我作断。<a id="a-2R"></a>谓己自无欲。<a id="a-2S"></a>何谓己自无欲。<a id="a-2T"></a>谓内无习行。<a id="a-2U"></a>何谓内无习行。<a id="a-2V"></a>谓等不动不可动。<a id="a-2W"></a>何谓为等。<a id="a-2X"></a>谓我等泥洹等。<a id="a-2Y"></a>所以者何。<a id="a-2Z"></a>此二皆空。<a id="a-2a"></a>何名为空。<a id="a-2b"></a>所言为空。<a id="a-2c"></a>二者如是。<a id="a-2d"></a>凡圣道成皆从平等病亦不异。<a id="a-2e"></a>何谓所受亦空。<a id="a-2f"></a>谓已晓了不觉诸痛。<a id="a-2g"></a>不尽于痛以取证际。<a id="a-2h"></a>如是二者为诸痛。<a id="a-2i"></a>长一切恶道已竟。<a id="a-2j"></a>近一切人兴大悲哀。<a id="a-2k"></a>吾为众人作自省法。<a id="a-2l"></a>观以除其病而不除法。<a id="a-2m"></a>亦不除其本病所生。<a id="a-2n"></a>知其根本而为说法。<a id="a-2o"></a>何谓为本。<a id="a-2p"></a>谓始未然。<a id="a-2q"></a>未炽然者则病之本。<a id="a-2r"></a>何谓不然。<a id="a-2s"></a>于三界而不然。<a id="a-2t"></a>其不然何用知。<a id="a-2u"></a>谓止心。<a id="a-2v"></a>止心者以不得也。<a id="a-2w"></a>非不然也。<a id="a-2x"></a>何以不得。<a id="a-2y"></a>二见不得。<a id="a-2z"></a>谓内见外见是无所得。<a id="a-30"></a>此文殊师利。<a id="a-31"></a>为疾菩萨其意不乱。<a id="a-32"></a>虽有老死菩萨觉之。<a id="a-33"></a>若不如是。<a id="a-34"></a>己所修治为无惠利。<a id="a-35"></a>譬如胜怨乃可为勇。<a id="a-36"></a>如是兼除老死苦者。<a id="a-37"></a>菩萨之谓也。<a id="a-38"></a>菩萨若病当作是观。<a id="a-39"></a>如我此病非真非有。<a id="a-3A"></a>亦是众人非真非有。<a id="a-3B"></a>已观如是不堕妄见。<a id="a-3C"></a>以兴大悲。<a id="a-3D"></a>彼必来者为断其劳。<a id="a-3E"></a>以合道意为彼大悲。<a id="a-3F"></a>所以者何。<a id="a-3G"></a>菩萨堕妄见。<a id="a-3H"></a>其大悲者有数出生不堕妄见。<a id="a-3I"></a>大悲菩萨不以数生。<a id="a-3J"></a>彼生为脱。<a id="a-3K"></a>为脱所堕。<a id="a-3L"></a>为脱出生。<a id="a-3M"></a>为脱受身。<a id="a-3N"></a>能为彼人说佛说法是其誓也。<a id="a-3O"></a>如佛言曰。<a id="a-3P"></a>其自安身不解彼缚。<a id="a-3Q"></a>不得是处而自安身。<a id="a-3R"></a>又解彼缚斯得是处。<a id="a-3S"></a>故曰已脱菩萨其行不缚。<a id="a-3T"></a>何谓缚何谓解。<a id="a-3U"></a>菩萨禅定以缚诸我以道缚我。<a id="a-3V"></a>缚者菩萨以善权生五道解彼受。<a id="a-3W"></a>菩萨无权执智缚。<a id="a-3X"></a>行权执智解。<a id="a-3Y"></a>智不执权缚。<a id="a-3Z"></a>智而执权解。<a id="a-3a"></a>彼何谓无权执智缚。<a id="a-3b"></a>谓以空无相不愿之法生。<a id="a-3c"></a>不治相及佛国以化人。<a id="a-3d"></a>是无权执智之缚也。<a id="a-3e"></a>何谓行权执智解。<a id="a-3f"></a>谓修相及佛国开化人。<a id="a-3g"></a>而晓空无相不愿之法生。<a id="a-3h"></a>是行权执智之解也。<a id="a-3i"></a>何谓智不执权缚。<a id="a-3j"></a>谓以见行劳望受。<a id="a-3k"></a>立修行一切德善之本。<a id="a-3l"></a>是智不执权之缚也。<a id="a-3m"></a>何谓智而执权解。<a id="a-3n"></a>谓断诸见行劳望之受。<a id="a-3o"></a>以殖众德之本。<a id="a-3p"></a>而分布此道。<a id="a-3q"></a>是智而执权之解也。<a id="a-3r"></a>彼有疾菩萨已如是下此法。<a id="a-3s"></a>设身有病。<a id="a-3t"></a>观其无常为苦为空为非身。<a id="a-3u"></a>是为智慧。<a id="a-3v"></a>又身所受不以断恶生死。<a id="a-3w"></a>善利人民心合乎道。<a id="a-3x"></a>是为权行。<a id="a-3y"></a>又若身病知异同意。<a id="a-3z"></a>彼过非新则观其故。<a id="a-40"></a>是为智慧。<a id="a-41"></a>假使身病不以都灭。<a id="a-42"></a>所当起者是为权行。<a id="a-43"></a>是文殊师利。<a id="a-44"></a>为疾菩萨其意不乱。<a id="a-45"></a>亦不高住。<a id="a-46"></a>所以者何。<a id="a-47"></a>若高住者是愚人法。<a id="a-48"></a>以卑住者是弟子法。<a id="a-49"></a>故菩萨住不高不卑。<a id="a-4A"></a>于其中无所处。<a id="a-4B"></a>是菩萨行。<a id="a-4C"></a>不凡夫行不贤夫行。<a id="a-4D"></a>是菩萨行。<a id="a-4E"></a>在生死行不为污行。<a id="a-4F"></a>是菩萨行。<a id="a-4G"></a>观泥洹行不依泥洹。<a id="a-4H"></a>是菩萨行。<a id="a-4I"></a>行于四魔过诸魔行。<a id="a-4J"></a>是菩萨行。<a id="a-4K"></a>博学慧行无不知时之行。<a id="a-4L"></a>是菩萨行。<a id="a-4M"></a>于四谛行不以谛知行。<a id="a-4N"></a>是菩萨行。<a id="a-4O"></a>观无生行不谓难至。<a id="a-4P"></a>是菩萨行。<a id="a-4Q"></a>在缘起行于诸见而无欲。<a id="a-4R"></a>是菩萨行。<a id="a-4S"></a>在诸人众无劳望行。<a id="a-4T"></a>是菩萨行。<a id="a-4U"></a>在闲居行不尽身意。<a id="a-4V"></a>是菩萨行。<a id="a-4W"></a>于三界行不坏法情。<a id="a-4X"></a>是菩萨行。<a id="a-4Y"></a>为空无行一切众事清德皆行。<a id="a-4Z"></a>是菩萨行。<a id="a-4a"></a>行六度无极为众人意行而度无极。<a id="a-4b"></a>是菩萨行。<a id="a-4c"></a>行六神通不尽漏行。<a id="a-4d"></a>是菩萨行。<a id="a-4e"></a>受道之行不兴小道。<a id="a-4f"></a>是菩萨行。<a id="a-4g"></a>以止观知魔行。<a id="a-4h"></a>不灭迹行。<a id="a-4i"></a>是菩萨行。<a id="a-4j"></a>于弟子缘一觉所不应不现行。<a id="a-4k"></a>不为毁佛法行。<a id="a-4l"></a>是菩萨行。<a id="a-4m"></a>说是语时八千天人。<a id="a-4n"></a>发无上正真道意。<a id="a-4o"></a>文殊师利童子甚悦。<a id="a-4p"></a>贤者舍利弗。<a id="a-4q"></a>心念无床座。<a id="a-4r"></a>是菩萨大弟子当于何坐。<a id="a-4s"></a>维摩诘知其意。<a id="a-4t"></a>即谓言。<a id="a-4u"></a>云何贤者为法来耶。<a id="a-4v"></a>求床座也。<a id="a-4w"></a>舍利弗言。<a id="a-4x"></a>居士。<a id="a-4y"></a>我为法来非利所安。<a id="a-4z"></a>维摩诘言。<a id="a-50"></a>唯贤者其利法者不贪躯命。<a id="a-51"></a>何况床座。<a id="a-52"></a>唯舍利弗。<a id="a-53"></a>夫利法者非有色痛想行识求。<a id="a-54"></a>非有阴种诸入之求。<a id="a-55"></a>非有欲色无色之求。<a id="a-56"></a>唯舍利弗。<a id="a-57"></a>夫求法者。<a id="a-58"></a>不着佛求不着法求不着众求。<a id="a-59"></a>又舍利弗。<a id="a-5A"></a>夫求法者。<a id="a-5B"></a>无知苦求无断习求。<a id="a-5C"></a>无造尽证惟道之求。<a id="a-5D"></a>所以者何。<a id="a-5E"></a>法无放逸有放逸法。<a id="a-5F"></a>当知苦习当为尽证以惟致道。<a id="a-5G"></a>斯求法者无放逸之求也法。<a id="a-5H"></a>舍利弗。<a id="a-5I"></a>无有尘离淫尘。<a id="a-5J"></a>其染污者即为在边。<a id="a-5K"></a>斯求法者无淫乐之求也法。<a id="a-5L"></a>舍利弗。<a id="a-5M"></a>无有疆界。<a id="a-5N"></a>在疆界者则有分数。<a id="a-5O"></a>斯求法者无疆界之求也。<a id="a-5P"></a>法无不净。<a id="a-5Q"></a>在不净者于法有取有放。<a id="a-5R"></a>斯求法者无取放之求也。<a id="a-5S"></a>法无巢窟。<a id="a-5T"></a>有法者则为有窟。<a id="a-5U"></a>斯求法者无窟倚之求也。<a id="a-5V"></a>法无有想。<a id="a-5W"></a>在占想者则为坚识。<a id="a-5X"></a>斯求法者无占想之求也。<a id="a-5Y"></a>法无有漏。<a id="a-5Z"></a>在流法者为一切近。<a id="a-5a"></a>斯求法者无一切之求也。<a id="a-5b"></a>法无见闻无念无知。<a id="a-5c"></a>于法有见闻念知者。<a id="a-5d"></a>则为已别。<a id="a-5e"></a>斯求法者为无见闻之求也。<a id="a-5f"></a>是故舍利弗。<a id="a-5g"></a>求法者一切法唯无求也。<a id="a-5h"></a>说是语时。<a id="a-5i"></a>五百天人诸法法眼生。</p>
  <p data-pb></p>
  <h2 id="a5j">不思议品第六</h2>
  <p id="a5k">是维摩诘。<a id="a-5l"></a>问文殊师利。<a id="a-5m"></a>仁者游于无量无数佛国亿百那术。<a id="a-5n"></a>何等佛土为一切持一切有好师子之座。<a id="a-5o"></a>文殊师利言有。<a id="a-5p"></a>族姓子。<a id="a-5q"></a>东方去此佛国度如三十六恒沙等刹。<a id="a-5r"></a>其世界名须弥幡。<a id="a-5s"></a>其佛号须弥灯王如来至真等正觉。<a id="a-5t"></a>今现在。<a id="a-5u"></a>其佛身八万四千由延。<a id="a-5v"></a>佛师子座六万八千由延。<a id="a-5w"></a>其菩萨身四万二千由延。<a id="a-5x"></a>须弥幡国有八百四十万师子之座。<a id="a-5y"></a>彼国如来为一切持。<a id="a-5z"></a>其师子座为一切严。<a id="a-60"></a>于是维摩诘则如其像三昧正受现神足。<a id="a-61"></a>应时彼佛须弥灯王如来。<a id="a-62"></a>遣三万二千师子座。<a id="a-63"></a>高广净好昔所希见。<a id="a-64"></a>一切弟子菩萨诸天释梵四天王来入维摩诘舍。<a id="a-65"></a>见其室极广大。<a id="a-66"></a>悉苞容三万二千师子座。<a id="a-67"></a>所立处不迫迮。<a id="a-68"></a>于维耶离城无所挂碍。<a id="a-69"></a>于佛所止及四天处无所挂碍。<a id="a-6A"></a>悉见如故若前不减。<a id="a-6B"></a>维摩诘言。<a id="a-6C"></a>文殊师利。<a id="a-6D"></a>就师子座与诸菩萨上人俱坐。<a id="a-6E"></a>当自立身如彼座像。<a id="a-6F"></a>其得神通菩萨即自变形。<a id="a-6G"></a>为四万二千由延。<a id="a-6H"></a>坐师子座。<a id="a-6I"></a>其边菩萨大弟子皆不能升。<a id="a-6J"></a>维摩诘言。<a id="a-6K"></a>唯舍利弗就师子座。<a id="a-6L"></a>舍利弗言。<a id="a-6M"></a>族姓子。<a id="a-6N"></a>此座为高广吾不能升。<a id="a-6O"></a>维摩诘言。<a id="a-6P"></a>贤者。<a id="a-6Q"></a>为须弥灯王如来作礼然后可坐。<a id="a-6R"></a>于是边菩萨大弟子。<a id="a-6S"></a>即为须弥灯王如来作礼。<a id="a-6T"></a>便得坐师子座。<a id="a-6U"></a>舍利弗言。<a id="a-6V"></a>未曾有也。<a id="a-6W"></a>族姓子。<a id="a-6X"></a>如是小室乃容受此高广之座。<a id="a-6Y"></a>于维耶离城无所挂碍。<a id="a-6Z"></a>于佛所止及四天处无所挂碍。<a id="a-6a"></a>于诸国邑天龙神宫亦无挂碍。<a id="a-6b"></a>维摩诘言。<a id="a-6c"></a>唯然舍利弗。<a id="a-6d"></a>诸如来诸菩萨有八不思议门。<a id="a-6e"></a>得知此门者。<a id="a-6f"></a>以须弥之高广入芥子中无所增减。<a id="a-6g"></a>因现仪式。<a id="a-6h"></a>使四天王与忉利天不知谁内我着此。<a id="a-6i"></a>而异人者见须弥入芥子。<a id="a-6j"></a>是为入不思议疆界之门也。<a id="a-6k"></a>又舍利弗。<a id="a-6l"></a>立不思议门菩萨者。<a id="a-6m"></a>以四大海水入一毛孔。<a id="a-6n"></a>不娆鱼鳖鼋鼍水性之属。<a id="a-6o"></a>不使龙鬼神阿须伦迦留罗知我何入。<a id="a-6p"></a>因喻仪式。<a id="a-6q"></a>其于众生无所娆害。<a id="a-6r"></a>又舍利弗。<a id="a-6s"></a>于是三千世界如佛所断以右掌排置恒沙佛国。<a id="a-6t"></a>而人不知谁安我往。<a id="a-6u"></a>又引还复故处。<a id="a-6v"></a>都不使人有往来想。<a id="a-6w"></a>因而现仪。<a id="a-6x"></a>又舍利弗。<a id="a-6y"></a>有无量人生死奉律。<a id="a-6z"></a>立不思议门菩萨者。<a id="a-70"></a>为奉律人现七夜为劫寿。<a id="a-71"></a>人信知谓劫过。<a id="a-72"></a>不知是七夜也。<a id="a-73"></a>又舍利弗。<a id="a-74"></a>立不思议门菩萨者。<a id="a-75"></a>现诸刹好以为一。<a id="a-76"></a>刹。<a id="a-77"></a>立一切人置其右掌。<a id="a-78"></a>顺化其意与游诸刹令如日现不震一国。<a id="a-79"></a>从是礼事十方诸佛。<a id="a-7A"></a>又令一切人从一毛孔见十方诸日月星像。<a id="a-7B"></a>十方阴冥皆随入门既无所害。<a id="a-7C"></a>又使佛国所有不减一切旷然各得修行。<a id="a-7D"></a>又能蹶取下方恒沙等刹。<a id="a-7E"></a>举置殊异无数佛土。<a id="a-7F"></a>若接颓坎安措地。<a id="a-7G"></a>又立不思议门菩萨者。<a id="a-7H"></a>为一切人故。<a id="a-7I"></a>如佛像色貌立以立之。<a id="a-7J"></a>如缘一觉像色貌立以立之。<a id="a-7K"></a>如弟子像色貌立以立之。<a id="a-7L"></a>或如释如梵如转轮王像色貌立以立之。<a id="a-7M"></a>随十方语言音声上中下之所愿。<a id="a-7N"></a>一切以佛柔软音响而诱立之。<a id="a-7O"></a>为出佛语无常苦空非身之声。<a id="a-7P"></a>以如事说诸佛法言出是辈声。<a id="a-7Q"></a>于是耆年大迦葉。<a id="a-7R"></a>闻说菩萨不思议门。<a id="a-7S"></a>谓舍利弗言。<a id="a-7T"></a>譬如贤者。<a id="a-7U"></a>于凡人前现众名香。<a id="a-7V"></a>非彼所见则不能知。<a id="a-7W"></a>为若此也。<a id="a-7X"></a>今诸弟子闻是语者。<a id="a-7Y"></a>可一时见不思议作。<a id="a-7Z"></a>其谁闻此不思议门。<a id="a-7a"></a>不发无上正真道者。<a id="a-7b"></a>于此贤者。<a id="a-7c"></a>吾等何为永绝其根。<a id="a-7d"></a>于此大乘已如败种。<a id="a-7e"></a>一切弟子闻是说者。<a id="a-7f"></a>当以悲泣晓喻一切三千世界。<a id="a-7g"></a>其诸菩萨可悦预喜。<a id="a-7h"></a>如是说当顶受。<a id="a-7i"></a>若晓了不思议门者。<a id="a-7j"></a>一切魔众无如之何。<a id="a-7k"></a>大迦葉说是语时。<a id="a-7l"></a>三万二千天人皆发无上正真道意。<a id="a-7m"></a>维摩诘。<a id="a-7n"></a>报大迦葉言。<a id="a-7o"></a>唯然贤者。<a id="a-7p"></a>十方无量无央数魔。<a id="a-7q"></a>魔怪贤者悉行恐怖。<a id="a-7r"></a>立不思议门菩萨者。<a id="a-7s"></a>常解度人。<a id="a-7t"></a>魔之所为十方无量。<a id="a-7u"></a>或从菩萨求索手足耳鼻头眼髓脑血肉肌体妻子男女眷属。<a id="a-7v"></a>及求国城墟聚财谷金银明月珠玉珊瑚珍宝衣裘饮食一切所有。<a id="a-7w"></a>皆从求索。<a id="a-7x"></a>立不思议门菩萨者。<a id="a-7y"></a>能以善权为诸菩萨方便示现坚固其性。<a id="a-7z"></a>所以者何。<a id="a-80"></a>菩萨者。<a id="a-81"></a>当上及不可使凡民逼迫之也。<a id="a-82"></a>譬如迦葉。<a id="a-83"></a>龙象蹴踏非驴所堪。<a id="a-84"></a>为若此也。<a id="a-85"></a>其余菩萨莫能为。<a id="a-86"></a>菩萨忍逼犹如此。<a id="a-87"></a>立不思议门菩萨入权慧力者也。</p>
  <h2 id="a88">观人物品第七</h2>
  <p id="a89">于是文殊师利问维摩诘言。<a id="a-8A"></a>菩萨何以观察人物。<a id="a-8B"></a>答曰。<a id="a-8C"></a>譬如幻者见幻事相。<a id="a-8D"></a>菩萨观人物为若此。<a id="a-8E"></a>譬如达士见水中月。<a id="a-8F"></a>菩萨观人物为若此。<a id="a-8G"></a>譬如明镜见其面像。<a id="a-8H"></a>菩萨观人物为若此。<a id="a-8I"></a>取要言之。<a id="a-8J"></a>如热时之焰。<a id="a-8K"></a>如呼声之响。<a id="a-8L"></a>如空中之雾。<a id="a-8M"></a>如地水火风空。<a id="a-8N"></a>如诸情同等。<a id="a-8O"></a>如无像之像。<a id="a-8P"></a>如真人断三垢。<a id="a-8Q"></a>如沟港见自身。<a id="a-8R"></a>如如来诸所有。<a id="a-8S"></a>如所见诸色像。<a id="a-8T"></a>如得尽定无身不身。<a id="a-8U"></a>如空中之鸟无迹。<a id="a-8V"></a>如虫蚤之根自然。<a id="a-8W"></a>如梦所见已寤。<a id="a-8X"></a>如未生尘。<a id="a-8Y"></a>如真人现。<a id="a-8Z"></a>菩萨观人物为若此也。</p>
  <p id="a8a">文殊师利曰。<a id="a-8b"></a>如是观者何以行慈。<a id="a-8c"></a>答曰。<a id="a-8d"></a>如是观人人物为幻。<a id="a-8e"></a>知法亦然。<a id="a-8f"></a>而为说法以慈修止。<a id="a-8g"></a>止而慈者为无所起。<a id="a-8h"></a>行不娆慈以无瑕秽。<a id="a-8i"></a>行等之慈等于三涂。<a id="a-8j"></a>行无诤慈无所止处。<a id="a-8k"></a>行不二慈内外无习。<a id="a-8l"></a>行不怒慈为都成就。<a id="a-8m"></a>行牢强慈强若金刚莫能沮坏。<a id="a-8n"></a>行清白慈内性已净。<a id="a-8o"></a>行平等慈平若虚空。<a id="a-8p"></a>行如来慈如本随觉。<a id="a-8q"></a>行佛之慈觉诸凡人。<a id="a-8r"></a>行自然慈以自觉正。<a id="a-8s"></a>行道之慈同其所味。<a id="a-8t"></a>行无比慈能却众恶。<a id="a-8u"></a>行大悲慈导以大乘。<a id="a-8v"></a>行不视慈其视如空。<a id="a-8w"></a>行布施慈无所遗忘。<a id="a-8x"></a>行戒以慈与恶戒眼。<a id="a-8y"></a>行忍以慈彼我皆护。<a id="a-8z"></a>行精进慈荷负众人。<a id="a-90"></a>行一心慈思所当念。<a id="a-91"></a>行智慧慈而以知时。<a id="a-92"></a>行善权慈一切现闻。<a id="a-93"></a>行不谄慈意净无求。<a id="a-94"></a>行不饰慈心无所著。<a id="a-95"></a>行不我慈无复恶意。<a id="a-96"></a>行安慰慈至于得佛。<a id="a-97"></a>为立大安菩萨之慈。<a id="a-98"></a>为若此也。<a id="a-99"></a>文殊师利又问。<a id="a-9A"></a>何谓为悲。<a id="a-9B"></a>曰所造德本修辩为人。<a id="a-9C"></a>何谓为喜。<a id="a-9D"></a>曰所以施众而无悔。<a id="a-9E"></a>何谓为护。<a id="a-9F"></a>曰兼利之。<a id="a-9G"></a>又问。<a id="a-9H"></a>生死为畏。<a id="a-9I"></a>菩萨何以御之。<a id="a-9J"></a>曰生死畏者。<a id="a-9K"></a>菩萨以圣大之意为之作御。<a id="a-9L"></a>又问。<a id="a-9M"></a>欲建圣大当何所立。<a id="a-9N"></a>曰建圣大者必等一切而度众生。<a id="a-9O"></a>又问。<a id="a-9P"></a>欲度众生当何除解。<a id="a-9Q"></a>曰度众生者解其劳尘。<a id="a-9R"></a>又问。<a id="a-9S"></a>既解劳尘当复何应。<a id="a-9T"></a>曰已解劳尘当应自然。<a id="a-9U"></a>又问。<a id="a-9V"></a>何所施行而应自然。<a id="a-9W"></a>曰不起不灭是应自然。<a id="a-9X"></a>又问何等不起何等不灭。<a id="a-9Y"></a>曰不善不起善者不灭。<a id="a-9Z"></a>又问。<a id="a-9a"></a>善不善孰为本。<a id="a-9b"></a>曰善不善身为本。<a id="a-9c"></a>又问。<a id="a-9d"></a>身孰为本。<a id="a-9e"></a>曰欲贪为本。<a id="a-9f"></a>又问。<a id="a-9g"></a>欲贪孰为本。<a id="a-9h"></a>曰不诚之杂为本。<a id="a-9i"></a>又问。<a id="a-9j"></a>不诚之杂孰为本。<a id="a-9k"></a>曰不住为本。<a id="a-9l"></a>如是仁者。<a id="a-9m"></a>不住之本无所为本。<a id="a-9n"></a>从不住本立一切法。</p>
  <p id="a9o">于是有天在其室止。<a id="a-9p"></a>闻上人言。<a id="a-9q"></a>现其天身。<a id="a-9r"></a>即以天华散诸菩萨大弟子上。<a id="a-9s"></a>华至诸菩萨即如应。<a id="a-9t"></a>若持至大弟子即着不堕。<a id="a-9u"></a>一切弟子神足举华便不堕落。<a id="a-9v"></a>天问舍利弗。<a id="a-9w"></a>何故举华。<a id="a-9x"></a>曰不如应是以举之。<a id="a-9y"></a>天曰不然。<a id="a-9z"></a>此华如应。<a id="a-A0"></a>何为贤者谓之不应。<a id="a-A1"></a>又如此华无应不应。<a id="a-A2"></a>贤者自为应不应耳。<a id="a-A3"></a>观诸大人华不着身者。<a id="a-A4"></a>以一切弃应不应也。<a id="a-A5"></a>譬如丈夫畏时非人得其便。<a id="a-A6"></a>弟子畏生死故。<a id="a-A7"></a>色声香味细滑得其便。<a id="a-A8"></a>已离畏者一切五乐无能为也。<a id="a-A9"></a>止处未断华着身耳。<a id="a-AA"></a>止处断者华不着也。<a id="a-AB"></a>舍利弗言。<a id="a-AC"></a>天止此室其已久如。<a id="a-AD"></a>曰至于此久如耆年解脱。<a id="a-AE"></a>又问。<a id="a-AF"></a>止此久耶。<a id="a-AG"></a>曰耆年解脱亦何如久。<a id="a-AH"></a>舍利弗默而不答。<a id="a-AI"></a>天曰。<a id="a-AJ"></a>如何耆旧大智而默。<a id="a-AK"></a>曰真解者无所言取。<a id="a-AL"></a>故吾于是不知所云。<a id="a-AM"></a>天曰。<a id="a-AN"></a>若耆年案文言之。<a id="a-AO"></a>则一切如文解相。<a id="a-AP"></a>何则解脱者。<a id="a-AQ"></a>不内不外不从两间得。<a id="a-AR"></a>而文字亦无内外两间之得。<a id="a-AS"></a>是故贤者无以文字说解脱也。<a id="a-AT"></a>所以者何。<a id="a-AU"></a>一切诸法皆从等解。<a id="a-AV"></a>曰不复以不欲淫怒痴而解乎。<a id="a-AW"></a>天曰。<a id="a-AX"></a>甚慢者不用是说解。<a id="a-AY"></a>如不乐慢淫怒痴者乃以是解。<a id="a-AZ"></a>舍利弗言。<a id="a-Aa"></a>善哉善哉天女。<a id="a-Ab"></a>奚得以何为证辩乃如是。<a id="a-Ac"></a>曰不我得不为证故辩如是。<a id="a-Ad"></a>若有得有证。<a id="a-Ae"></a>则于自然法律为甚慢矣。<a id="a-Af"></a>舍利弗问天。<a id="a-Ag"></a>汝于三乘为何志求。<a id="a-Ah"></a>天曰。<a id="a-Ai"></a>弟子行者乘弟子法。<a id="a-Aj"></a>缘一觉行眼见道意。<a id="a-Ak"></a>求大乘者自行大悲。<a id="a-Al"></a>如入栴檀林者唯嗅栴檀不嗅他香。<a id="a-Am"></a>如是贤者。<a id="a-An"></a>在佛德香之室者。<a id="a-Ao"></a>不乐弟子缘一觉香。<a id="a-Ap"></a>若天龙神释梵四天王。<a id="a-Aq"></a>得入此室闻斯正士讲说法者。<a id="a-Ar"></a>皆乐佛美德香。<a id="a-As"></a>终不起欲乐香也。<a id="a-At"></a>昔者菩萨发意出家。<a id="a-Au"></a>十有二年吾止此室。<a id="a-Av"></a>不闻弟子缘一觉之杂言。<a id="a-Aw"></a>但闻殊异菩萨杂语大慈大悲不可思议佛法积要。<a id="a-Ax"></a>又舍利弗。<a id="a-Ay"></a>此室有八未曾有自然之法以现正化。<a id="a-Az"></a>何谓八。<a id="a-B0"></a>此室昼夜照以智慧睹佛金光。<a id="a-B1"></a>不以日月所照为乐。<a id="a-B2"></a>是为一未曾有。<a id="a-B3"></a>此室入者在中而止。<a id="a-B4"></a>一切无复淫怒痴垢。<a id="a-B5"></a>是为二未曾有。<a id="a-B6"></a>此室恒有释梵四天王异刹菩萨来会不休。<a id="a-B7"></a>是为三未曾有。<a id="a-B8"></a>此室常闻讲说道化六度无极不退之轮法语不废。<a id="a-B9"></a>是为四未曾有。<a id="a-BA"></a>此室天人恒歌正乐弦出无量法化之声。<a id="a-BB"></a>是为五未曾有。<a id="a-BC"></a>此室其中有四大藏众宝积满。<a id="a-BD"></a>周穷济乏求得无尽。<a id="a-BE"></a>是为六未曾有。<a id="a-BF"></a>此室释迦文。<a id="a-BG"></a>阿閦佛。<a id="a-BH"></a>宝首。<a id="a-BI"></a>乐忻。<a id="a-BJ"></a>宝月。<a id="a-BK"></a>宝净。<a id="a-BL"></a>无量。<a id="a-BM"></a>固受。<a id="a-BN"></a>师子响。<a id="a-BO"></a>慧作斯。<a id="a-BP"></a>彼诸如来等。<a id="a-BQ"></a>是正士念时说时。<a id="a-BR"></a>彼佛即为来。<a id="a-BS"></a>来说佛行无不悦怿。<a id="a-BT"></a>是为七未曾有。<a id="a-BU"></a>此室清净常见诸天名好宫室及一切佛严净之土。<a id="a-BV"></a>是为八未曾有自然之法。<a id="a-BW"></a>如是贤者。<a id="a-BX"></a>此常见正谁已见此。<a id="a-BY"></a>当复舍学弟子法乎。</p>
  <p id="aBZ">舍利弗问天。<a id="a-Ba"></a>汝何以不转女人身。<a id="a-Bb"></a>天曰。<a id="a-Bc"></a>满十二岁。<a id="a-Bd"></a>始以女人形求而得之。<a id="a-Be"></a>夫女人相犹幻事也。<a id="a-Bf"></a>故女人为幻观世如类。<a id="a-Bg"></a>而云何以转女人身。<a id="a-Bh"></a>舍利弗言。<a id="a-Bi"></a>观诸有身皆无所成。<a id="a-Bj"></a>如是贤者。<a id="a-Bk"></a>一切诸法亦无所成。<a id="a-Bl"></a>奚为复问何转女身。<a id="a-Bm"></a>于是其天即以神足。<a id="a-Bn"></a>立舍利弗令如天像。<a id="a-Bo"></a>天自化身如舍利弗。<a id="a-Bp"></a>既现化而问曰。<a id="a-Bq"></a>云何贤者。<a id="a-Br"></a>转为此女像。<a id="a-Bs"></a>舍利弗以天女像而答曰。<a id="a-Bt"></a>不识吾何以转成此女像也。<a id="a-Bu"></a>天曰。<a id="a-Bv"></a>贤者。<a id="a-Bw"></a>若能转此女像则众女人身可转。<a id="a-Bx"></a>若其不女于女身亦不见者。<a id="a-By"></a>则众女人虽女身为非女非见也。<a id="a-Bz"></a>又如佛言。<a id="a-C0"></a>一切诸法非女非男。<a id="a-C1"></a>即时舍利弗身复如故。<a id="a-C2"></a>天曰。<a id="a-C3"></a>贤者。<a id="a-C4"></a>何缘作此女相。<a id="a-C5"></a>曰吾不作非不作。<a id="a-C6"></a>天曰。<a id="a-C7"></a>如是贤者。<a id="a-C8"></a>诸法亦非作非不作。<a id="a-C9"></a>夫不作非不作者佛所说也。</p>
  <p id="aCA">舍利弗问天。<a id="a-CB"></a>汝没此当于何生。<a id="a-CC"></a>天曰。<a id="a-CD"></a>佛化所生吾如彼生。<a id="a-CE"></a>曰如佛化生非没生也。<a id="a-CF"></a>天曰。<a id="a-CG"></a>众生犹然。<a id="a-CH"></a>亦不见其没生者也。<a id="a-CI"></a>曰天久如能成无上正真道最正觉乎。<a id="a-CJ"></a>曰久犹凡民之普得法。<a id="a-CK"></a>乃吾成最正觉。<a id="a-CL"></a>曰云何凡民之普得法者。<a id="a-CM"></a>无乃非处乎。<a id="a-CN"></a>天曰。<a id="a-CO"></a>其为无上最正觉者非有处也。<a id="a-CP"></a>所以者何。<a id="a-CQ"></a>佛无所立故曰无所于最正觉者。<a id="a-CR"></a>舍利弗言。<a id="a-CS"></a>今诸佛最正觉及其已正觉与当正觉者。<a id="a-CT"></a>如江河沙皆谓何乎。<a id="a-CU"></a>曰此以文数为读者耳。<a id="a-CV"></a>非谓道有去来今也。<a id="a-CW"></a>夫三涂等且如。<a id="a-CX"></a>贤者得道云何。<a id="a-CY"></a>曰所得者为不惑耳。<a id="a-CZ"></a>天曰。<a id="a-Ca"></a>如是贤者。<a id="a-Cb"></a>吾成佛者。<a id="a-Cc"></a>亦以为彼未正觉故。<a id="a-Cd"></a>尔时维摩诘。<a id="a-Ce"></a>谓贤者舍利弗言。<a id="a-Cf"></a>是天已奉事九十二亿佛。<a id="a-Cg"></a>神通之智已解了。<a id="a-Ch"></a>所愿普具法忍已得。<a id="a-Ci"></a>已不退转。<a id="a-Cj"></a>愿行如言所欲能现。</p>
  <p data-pb></p>
  <h2 id="aCk">如来种品第八</h2>
  <p id="aCl">文殊师利问曰。<a id="a-Cm"></a>何谓族姓子。<a id="a-Cn"></a>菩萨所至到处兴有佛法。<a id="a-Co"></a>维摩诘言。<a id="a-Cp"></a>其来往周旋有智慧兴有佛法。<a id="a-Cq"></a>菩萨来往为之奈何。<a id="a-Cr"></a>其至五无间处能使无诤怒。<a id="a-Cs"></a>至地狱处能使除冥尘。<a id="a-Ct"></a>至于畜生处则为除闇昧能使无慢。<a id="a-Cu"></a>求入饿鬼道。<a id="a-Cv"></a>一切以福随次合会。<a id="a-Cw"></a>至无智处不与同归能使知道。<a id="a-Cx"></a>在怒害处为现仁意不害众生。<a id="a-Cy"></a>在憍处为现桥梁合聚度人。<a id="a-Cz"></a>在尘劳处为现都净无有劳秽。<a id="a-D0"></a>如在魔道则能使其觉知所缘。<a id="a-D1"></a>在弟子道所未闻法令人得闻。<a id="a-D2"></a>在缘一觉道能行大悲坐而化人。<a id="a-D3"></a>入贫窭中则为施以无尽之财。<a id="a-D4"></a>入鄙陋中为以威相严其种姓。<a id="a-D5"></a>入异学中则使世间一切依附。<a id="a-D6"></a>遍入诸道一切能为解说正要。<a id="a-D7"></a>至泥洹道度脱生死如无绝已。<a id="a-D8"></a>是为菩萨来往周旋。<a id="a-D9"></a>所入诸道能有佛法。<a id="a-DA"></a>于是维摩诘又问文殊师利。<a id="a-DB"></a>何等为如来种。<a id="a-DC"></a>答曰有身为种。<a id="a-DD"></a>无明与恩爱为种。<a id="a-DE"></a>淫怒痴为种。<a id="a-DF"></a>四颠倒为种。<a id="a-DG"></a>五盖为种。<a id="a-DH"></a>六入为种。<a id="a-DI"></a>七识住为种。<a id="a-DJ"></a>八邪道为种。<a id="a-DK"></a>九恼为种。<a id="a-DL"></a>十恶为种。<a id="a-DM"></a>是为佛种。<a id="a-DN"></a>曰何谓也。<a id="a-DO"></a>文殊师利言。<a id="a-DP"></a>夫虚无无数不能出现住发无上正真道意。<a id="a-DQ"></a>在尘劳事未见谛者。<a id="a-DR"></a>乃能发斯大道意耳。<a id="a-DS"></a>譬如族姓子。<a id="a-DT"></a>高原陆土不生青莲芙蓉蘅华。<a id="a-DU"></a>卑湿污田乃生此华。<a id="a-DV"></a>如是不从虚无无数出生佛法。<a id="a-DW"></a>尘劳之中乃得众生而起道意。<a id="a-DX"></a>以有道意则生佛法。<a id="a-DY"></a>从自见身积若须弥。<a id="a-DZ"></a>乃能兼见而起道意故生佛法。<a id="a-Da"></a>依如是要。<a id="a-Db"></a>可知一切尘劳之畴为如来种。<a id="a-Dc"></a>又譬如人不下巨海。<a id="a-Dd"></a>能举夜光宝耶。<a id="a-De"></a>如是不入尘劳事者。<a id="a-Df"></a>岂其能发一切智意。</p>
  <p id="aDg">贤者大迦葉言。<a id="a-Dh"></a>善哉善哉。<a id="a-Di"></a>文殊师利。<a id="a-Dj"></a>快说此言诚如之意尘劳之畴为如来种奚但身见能发无上正真道乎。<a id="a-Dk"></a>虽以五无间具。<a id="a-Dl"></a>犹能发斯大道意而具佛法矣。<a id="a-Dm"></a>已得罗汉为应真者。<a id="a-Dn"></a>终不能复起道意而具佛法也。<a id="a-Do"></a>如根败之士其于五乐不能复利。<a id="a-Dp"></a>如是弟子杂行已断。<a id="a-Dq"></a>其于佛法不乐不利无复志愿。<a id="a-Dr"></a>是以凡夫于佛法为有反复。<a id="a-Ds"></a>如弟子无有。<a id="a-Dt"></a>所以者何。<a id="a-Du"></a>凡夫闻佛法能起大道不断三宝。<a id="a-Dv"></a>使夫弟子终身闻佛法力无所畏。<a id="a-Dw"></a>非复有意起大道也。<a id="a-Dx"></a>于是众中有坐菩萨字众像见。<a id="a-Dy"></a>问维摩诘言。<a id="a-Dz"></a>居士父母妻子奴客执事安在。<a id="a-E0"></a>朋友亲戚徒隶为谁群从所有象马车乘皆何所在。<a id="a-E1"></a>尔时长者维摩诘答众像见。<a id="a-E2"></a>而说颂曰。</p>
  <p id="aE3">母智度无极　　父为权方便</p>
  <p id="aE4">菩萨由是生　　得佛一切见</p>
  <p id="aE5">乐法以为妻　　悲慈为男女</p>
  <p id="aE6">奉谛以降调　　居则思空义</p>
  <p id="aE7">学知一切尘　　其生随所欲</p>
  <p id="aE8">上道为亲友　　觉意而不着</p>
  <p id="aE9">我徒勇而果　　群从度无极</p>
  <p id="aEA">四恩当女事　　乐以歌道德</p>
  <p id="aEB">总持为苑囿　　觉华甚奇快</p>
  <p id="aEC">厥实度知见　　彼树法林大</p>
  <p id="aED">八解之浴池　　正水满其渊</p>
  <p id="aEE">净叶众如殖　　浴此无垢尘</p>
  <p id="aEF">参驾五通驰　　大乘难过踰</p>
  <p id="aEG">调御以道意　　八道坦忘忧</p>
  <p id="aEH">相具以严容　　众好饰其姿</p>
  <p id="aEI">惭愧免行成　　华鬘谓不疑</p>
  <p id="aEJ">七宝货之大　　求者兼与法</p>
  <p id="aEK">得报利弘多　　随布分斯道</p>
  <p id="aEL">守如禅解教　　无患清净道</p>
  <p id="aEM">以是依诸佛　　常勇志不摇</p>
  <p id="aEN">是食甘露者　　以解味为浆</p>
  <p id="aEO">不慢不疑净　　戒品为涂香</p>
  <p id="aEP">在彼众尘埃　　勇犍莫能胜</p>
  <p id="aEQ">降伏一切魔　　咸使至道场</p>
  <p id="aER">其于所堕生　　都已无惑根</p>
  <p id="aES">为现诸刹土　　将护度众尘</p>
  <p id="aET">供养亿如来　　奉诸三界将</p>
  <p id="aEU">不我则为佛　　生辄务成养</p>
  <p id="aEV">修治佛土净　　训化诸群生</p>
  <p id="aEW">由是得最刹　　无人人所行</p>
  <p id="aEX">一切民萌类　　声响及众变</p>
  <p id="aEY">一时能尽现　　菩萨乐精进</p>
  <p id="aEZ">邪行为顺现　　随欲牵致来</p>
  <p id="aEa">方便度无极　　一切示轨仪</p>
  <p id="aEb">为现胜言教　　示身终如死</p>
  <p id="aEc">祐化诸人物　　于幻法不殆</p>
  <p id="aEd">现劫尽干烧　　更始生地形</p>
  <p id="aEe">众人有常想　　照令知无常</p>
  <p id="aEf">正使或亿千　　出之一邑里</p>
  <p id="aEg">能悉为空舍　　安诸施以道</p>
  <p id="aEh">如有禁咒语　　崄谷若干辈</p>
  <p id="aEi">皆为到彼度　　菩萨无所畏</p>
  <p id="aEj">世间众道术　　一切从而学</p>
  <p id="aEk">非以随疑见　　因之解人惑</p>
  <p id="aEl">或作日月天　　或为梵中尊</p>
  <p id="aEm">为地主以德　　为风神亦然</p>
  <p id="aEn">劫中有疾疫　　为之设医药</p>
  <p id="aEo">勤恤护养安　　除病消诸毒</p>
  <p id="aEp">劫中设饥馑　　则施食与浆</p>
  <p id="aEq">前救彼饥渴　　却以法语人</p>
  <p id="aEr">劫中若兵起　　己为作慈利</p>
  <p id="aEs">化之以不诤　　兆民得休济</p>
  <p id="aEt">若于大战中　　则我得臣众</p>
  <p id="aEu">恒协用和安　　菩萨力势强</p>
  <p id="aEv">至于有狱刑　　佛土不可胜</p>
  <p id="aEw">辄至到于彼　　趣使众庶宁</p>
  <p id="aEx">所往方教化　　五道遍分明</p>
  <p id="aEy">一切生索现　　此为菩萨生</p>
  <p id="aEz">在欲示饶有　　现舍而行禅</p>
  <p id="aF0">能禁制魔首　　莫知孰执焉</p>
  <p id="aF1">火中生莲荷　　是可谓希有</p>
  <p id="aF2">无比为大炬　　其在欲能尔</p>
  <p id="aF3">有民众所聚　　则为兴农利</p>
  <p id="aF4">导以无贪欲　　立之以佛智</p>
  <p id="aF5">求为世间将　　宗长若帝师</p>
  <p id="aF6">辅上而怀下　　以此安群黎</p>
  <p id="aF7">周惠诸贫民　　资财无有极</p>
  <p id="aF8">因厥所布施　　劝励起道德</p>
  <p id="aF9">在于憍慢中　　示现作力士</p>
  <p id="aFA">消伏诸贡高　　使立佛正道</p>
  <p id="aFB">见人有危惧　　居前而慰安</p>
  <p id="aFC">既施使无畏　　乃化以道真</p>
  <p id="aFD">为五通仙人　　修治梵行事</p>
  <p id="aFE">立众以净戒　　及忍和损意</p>
  <p id="aFF">以敬养烝民　　见者乐精进</p>
  <p id="aFG">所有僮仆奴　　教学立其信</p>
  <p id="aFH">随如方便随　　令人得乐法</p>
  <p id="aFI">欲现一切最　　善权必深学</p>
  <p id="aFJ">无际行谓此　　是以游无疆</p>
  <p id="aFK">合会无边慧　　说法无有量</p>
  <p data-pb></p>
  <h2 id="aFL">不二入品第九</h2>
  <p id="aFM">于是维摩诘。<a id="a-FN"></a>问众菩萨曰。<a id="a-FO"></a>诸正士所乐菩萨不二入法门者。<a id="a-FP"></a>为何谓也。<a id="a-FQ"></a>座中有名法作菩萨。<a id="a-FR"></a>答曰族姓子。<a id="a-FS"></a>起分为二。<a id="a-FT"></a>不起不生则无有二。<a id="a-FU"></a>得不起法忍者。<a id="a-FV"></a>是不二入。</p>
  <p id="aFW">首闭菩萨曰。<a id="a-FX"></a>吾我为二。<a id="a-FY"></a>如不有二不同像则无吾我。<a id="a-FZ"></a>以无吾我无所同像者。<a id="a-Fa"></a>是不二入不眴菩萨曰。<a id="a-Fb"></a>有受为二。<a id="a-Fc"></a>如不受则无得。<a id="a-Fd"></a>无得者不作渊。<a id="a-Fe"></a>以无作无驰骋者。<a id="a-Ff"></a>是不二入。</p>
  <p id="aFg">首立菩萨曰。<a id="a-Fh"></a>劳生为二。<a id="a-Fi"></a>为劳乘者其于生也弗知弗乐。<a id="a-Fj"></a>以过众知而受色欲者。<a id="a-Fk"></a>是不二入。</p>
  <p id="aFl">善宿菩萨曰。<a id="a-Fm"></a>虑知为二。<a id="a-Fn"></a>当以不虑不知。<a id="a-Fo"></a>于诸法念作而行不念作者。<a id="a-Fp"></a>是不二入。</p>
  <p id="aFq">善多菩萨曰。<a id="a-Fr"></a>菩萨意弟子意为二。<a id="a-Fs"></a>如我以等意于所更乐。<a id="a-Ft"></a>无菩萨意无弟子意。<a id="a-Fu"></a>与无意同相者。<a id="a-Fv"></a>是不二入。</p>
  <p id="aFw">善眼菩萨曰。<a id="a-Fx"></a>一相不相为二。<a id="a-Fy"></a>若都不视不熟视不暂视。<a id="a-Fz"></a>不作一相亦不暂相。<a id="a-G0"></a>于视不视以等视者。<a id="a-G1"></a>是不二入。</p>
  <p id="aG2">奉养菩萨曰。<a id="a-G3"></a>善不善为二。<a id="a-G4"></a>于善不善如无所兴是谓无想。<a id="a-G5"></a>以无想立者而不为二。<a id="a-G6"></a>都于其中而无度者。<a id="a-G7"></a>是不二入。</p>
  <p id="aG8">师子意菩萨曰。<a id="a-G9"></a>一切不受为二。<a id="a-GA"></a>当如金刚而无觉知。<a id="a-GB"></a>不为愚行亦不解者。<a id="a-GC"></a>是不二入。</p>
  <p id="aGD">勇意菩萨曰。<a id="a-GE"></a>漏不漏为二。<a id="a-GF"></a>如得正法则其意等。<a id="a-GG"></a>已得等者终不为漏不漏想。<a id="a-GH"></a>亦不以无想而得。<a id="a-GI"></a>不以想受而住者。<a id="a-GJ"></a>是不二入。</p>
  <p id="aGK">净解菩萨曰。<a id="a-GL"></a>此有数此无数为二。<a id="a-GM"></a>若离一切数则道与空等。<a id="a-GN"></a>意都已解无所著者。<a id="a-GO"></a>是不二入。</p>
  <p id="aGP">人乘菩萨曰。<a id="a-GQ"></a>是世间是世尊为二。<a id="a-GR"></a>若世间意空。<a id="a-GS"></a>于其中不舍不念。<a id="a-GT"></a>不依尊上者。<a id="a-GU"></a>是不二入。</p>
  <p id="aGV">目见菩萨曰。<a id="a-GW"></a>尽不尽为二。<a id="a-GX"></a>尽者都尽。<a id="a-GY"></a>都尽者不可尽。<a id="a-GZ"></a>是谓无尽无所尽故曰尽。<a id="a-Ga"></a>曰尽者无有尽。<a id="a-Gb"></a>如斯入者。<a id="a-Gc"></a>是不二入。</p>
  <p id="aGd">普闭菩萨曰。<a id="a-Ge"></a>我非我为二。<a id="a-Gf"></a>如我之不得非我何可得。<a id="a-Gg"></a>于我自然而不作者。<a id="a-Gh"></a>是不二入。</p>
  <p id="aGi">明天菩萨曰。<a id="a-Gj"></a>明不明为二。<a id="a-Gk"></a>不明滋多是故有明。<a id="a-Gl"></a>若是不用不计以作等计。<a id="a-Gm"></a>于其中而平等。<a id="a-Gn"></a>不以二得要者。<a id="a-Go"></a>是不二入。</p>
  <p id="aGp">爱觐菩萨曰。<a id="a-Gq"></a>世间空耳作之为二。<a id="a-Gr"></a>色空不色败空。<a id="a-Gs"></a>色之性空。<a id="a-Gt"></a>如是痛想行识空而作之为二。<a id="a-Gu"></a>识空不识败空。<a id="a-Gv"></a>识之性空。<a id="a-Gw"></a>彼于五阴知其性者。<a id="a-Gx"></a>是不二入。<a id="a-Gy"></a>光造菩萨曰。<a id="a-Gz"></a>四种异空种异为二。<a id="a-H0"></a>空种自然四大亦尔。<a id="a-H1"></a>本空自然末空自然。<a id="a-H2"></a>知此种者是不二入。</p>
  <p id="aH3">善意菩萨曰。<a id="a-H4"></a>眼色为二。<a id="a-H5"></a>其知眼者见色不染不怒不痴。<a id="a-H6"></a>是谓清净。<a id="a-H7"></a>如是耳声鼻香舌味身更心法为二。<a id="a-H8"></a>其知心者于法不染不怒不痴。<a id="a-H9"></a>是谓清净。<a id="a-HA"></a>如此住者是不二入。</p>
  <p id="aHB">无尽意菩萨曰。<a id="a-HC"></a>布施一切智而分布为二。<a id="a-HD"></a>布施而自然一切智亦尔。<a id="a-HE"></a>一切智自然布施亦尔。<a id="a-HF"></a>如是持戒忍辱精进一心智慧一切智而分布为二。<a id="a-HG"></a>智慧而自然一切智亦尔。<a id="a-HH"></a>一切智自然智慧亦尔。<a id="a-HI"></a>于其中而一入者。<a id="a-HJ"></a>是不二入。<a id="a-HK"></a>深妙菩萨曰。<a id="a-HL"></a>空异无相异无愿异为二。<a id="a-HM"></a>如空则无相。<a id="a-HN"></a>无相则无愿。<a id="a-HO"></a>无愿者不意不心不识不行。<a id="a-HP"></a>其以一向行众解门者。<a id="a-HQ"></a>是不二入。</p>
  <p id="aHR">寂根菩萨曰。<a id="a-HS"></a>佛法众为二。<a id="a-HT"></a>佛性则法法性则众。<a id="a-HU"></a>一切是三宝无有数。<a id="a-HV"></a>无数则朴朴则正诸法。<a id="a-HW"></a>乐随此者是不二入。</p>
  <p id="aHX">不毁根菩萨曰。<a id="a-HY"></a>有身与有身尽为二。<a id="a-HZ"></a>有身则有尽。<a id="a-Ha"></a>何则从身生见。<a id="a-Hb"></a>从见有身。<a id="a-Hc"></a>是故有身有毁灭杂。<a id="a-Hd"></a>彼以无杂自然如灭。<a id="a-He"></a>而不迷不惑者。<a id="a-Hf"></a>是不二入。</p>
  <p id="aHg">善断菩萨曰。<a id="a-Hh"></a>身口心为二。<a id="a-Hi"></a>所以者何。<a id="a-Hj"></a>是身则无为之相也。<a id="a-Hk"></a>如身之无为口相亦无为。<a id="a-Hl"></a>如口之无为心相亦无为。<a id="a-Hm"></a>如其心之无为一切法亦无为。<a id="a-Hn"></a>其以无二无三事者。<a id="a-Ho"></a>是不二入。</p>
  <p id="aHp">福土菩萨曰。<a id="a-Hq"></a>福与不福。<a id="a-Hr"></a>为与不知为为二。<a id="a-Hs"></a>于福不福如不知为如不有为是则无二。<a id="a-Ht"></a>其于罪福不以知为如自然相。<a id="a-Hu"></a>以空知者。<a id="a-Hv"></a>不是福不非福亦不无知。<a id="a-Hw"></a>觉如此者。<a id="a-Hx"></a>是不二入。</p>
  <p id="aHy">首怀菩萨曰。<a id="a-Hz"></a>攀缘称说为二。<a id="a-I0"></a>若其不攀缘则无所不善无非善也。<a id="a-I1"></a>如无不善无非善者。<a id="a-I2"></a>是不二入。</p>
  <p id="aI3">月盛菩萨曰。<a id="a-I4"></a>闇与明为二。<a id="a-I5"></a>不闇不明乃无有二。<a id="a-I6"></a>何则如灭定者无闇无明。<a id="a-I7"></a>如诸法相而等入者。<a id="a-I8"></a>是不二入。</p>
  <p id="aI9">宝印手菩萨曰。<a id="a-IA"></a>其乐泥洹不乐生死为二。<a id="a-IB"></a>如不乐泥洹不恶生死乃无有二。<a id="a-IC"></a>何则在生死缚彼乃求解。<a id="a-ID"></a>若都无缚其谁求解。<a id="a-IE"></a>如无缚无解无乐无不乐者。<a id="a-IF"></a>是不二入。</p>
  <p id="aIG">心珠立菩萨曰。<a id="a-IH"></a>大道小道为二。<a id="a-II"></a>依大道者不乐小道亦不习尘。<a id="a-IJ"></a>无大道相无小道相。<a id="a-IK"></a>如如想之士无以行道者。<a id="a-IL"></a>是不二入。</p>
  <p id="aIM">诚乐仰菩萨曰。<a id="a-IN"></a>诚不诚为二。<a id="a-IO"></a>诚见者不见诚。<a id="a-IP"></a>奚欺伪之能见。<a id="a-IQ"></a>何则非肉眼所见也。<a id="a-IR"></a>以慧见乃而见。<a id="a-IS"></a>其以如见无见无不见者。<a id="a-IT"></a>是不二入。</p>
  <p id="aIU">如是诸菩萨各各说已。<a id="a-IV"></a>又问文殊师利。<a id="a-IW"></a>何谓菩萨不二入法门者。<a id="a-IX"></a>文殊师利曰。<a id="a-IY"></a>如彼所言皆各建行。<a id="a-IZ"></a>于一切法如无所取。<a id="a-Ia"></a>无度无得无思无知无见无闻。<a id="a-Ib"></a>是谓不二入。</p>
 </body>
</html>