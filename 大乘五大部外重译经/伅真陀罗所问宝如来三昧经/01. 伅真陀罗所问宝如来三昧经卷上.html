<!doctype html>
<html id="z3IBTjQNr" data-ver="1440">
 <head>
  <meta charset="utf-8">
  <meta author="支娄迦识">
  <meta library="龙藏">
  <meta catalog="大乘五大部外重译经">
  <meta period="后汉">
 </head>
 <body>
  <h1 id="a1">伅真陀罗所问宝如来三昧经卷上</h1>
  <p id="a2">闻如是。<a id="a-3"></a>一时佛在罗阅只耆阇崛山中。<a id="a-4"></a>与六万比丘俱。<a id="a-5"></a>菩萨七万三千人。<a id="a-6"></a>一一尊复各从十方佛刹。<a id="a-7"></a>来到是间。<a id="a-8"></a>悉得陀邻尼法。<a id="a-9"></a>其欲无所挂碍。<a id="a-A"></a>其心所念羞惭。<a id="a-B"></a>多所忍而行。<a id="a-C"></a>从是而得成。<a id="a-D"></a>其心如金刚无能断截者。<a id="a-E"></a>诸佛法一切习。<a id="a-F"></a>诸佛法欲具足。<a id="a-G"></a>其意所作而欲甚尊。<a id="a-H"></a>其意不离菩萨心令他人亦尔施与伏意而不乱所爱而无所惜其净戒庄严饰身口意。<a id="a-I"></a>其忍辱柔软是则为力。<a id="a-J"></a>是则僧那阿僧祇劫。<a id="a-K"></a>忆那术百千所作。<a id="a-L"></a>精进而不懈怠。<a id="a-M"></a>禅惟务三昧三摩越。<a id="a-N"></a>其心知他人意。<a id="a-O"></a>以是自娱乐。<a id="a-P"></a>其慧功德无所不解。<a id="a-Q"></a>其心譬若须弥。<a id="a-R"></a>无能譬者。<a id="a-S"></a>其心如地水火风。<a id="a-T"></a>亦无所爱。<a id="a-U"></a>亦无所憎。<a id="a-V"></a>常有慈心。<a id="a-W"></a>其身光明无所挂碍。<a id="a-X"></a>其哀是行。<a id="a-Y"></a>为一切人而作伤心。<a id="a-Z"></a>已法等心已是为乐。<a id="a-a"></a>其护者不堕一道。<a id="a-b"></a>有利无利。<a id="a-c"></a>若誉若谤。<a id="a-d"></a>若有名无名。<a id="a-e"></a>若苦若乐。<a id="a-f"></a>过世间之所有法。<a id="a-g"></a>一切诸会不已为会。<a id="a-h"></a>却诸外道。<a id="a-i"></a>降伏众魔。<a id="a-j"></a>是者难值。<a id="a-k"></a>若优昙钵花。<a id="a-l"></a>时时可得。<a id="a-m"></a>一切人而无倩者而为作倩。<a id="a-n"></a>故名曰厚。<a id="a-o"></a>其厚者乃致至泥洹。<a id="a-p"></a>已无极上僧那僧涅已深法。<a id="a-q"></a>猛若如师子。<a id="a-r"></a>已怛萨阿竭印而印之。<a id="a-s"></a>所受决而无所碍。<a id="a-t"></a>其作如所言。<a id="a-u"></a>已谛法而审。<a id="a-v"></a>其光明照于日月。<a id="a-w"></a>十方莫不闻名者。<a id="a-x"></a>一切诸佛无不救护。<a id="a-y"></a>不令离法。<a id="a-z"></a>悉皆守名深法灭。<a id="a-10"></a>不断三宝。<a id="a-11"></a>其心功德。<a id="a-12"></a>通无央数刹土。<a id="a-13"></a>其心净洁。<a id="a-14"></a>习其处而往还。<a id="a-15"></a>到佛所无所失。<a id="a-16"></a>常教道一切人。<a id="a-17"></a>已入般若波罗蜜沤和拘舍罗。<a id="a-18"></a>则是头随人心所喜。<a id="a-19"></a>以法教照。<a id="a-1A"></a>各令得所索。<a id="a-1B"></a>知诸人相。<a id="a-1C"></a>所行随所乐喜。<a id="a-1D"></a>不失其意。<a id="a-1E"></a>而作医王之德。<a id="a-1F"></a>疗于老病死已。<a id="a-1G"></a>供养过去无央数佛。<a id="a-1H"></a>其功德而致相诸种好已。<a id="a-1I"></a>过空无相无愿之法。<a id="a-1J"></a>诸法无所有。<a id="a-1K"></a>如幻野马如梦。<a id="a-1L"></a>如水中影山中之响。<a id="a-1M"></a>悉知一切之音声。<a id="a-1N"></a>通入诸法各各能答。<a id="a-1O"></a>已成持诸所欲。<a id="a-1P"></a>以智慧晓了道事。<a id="a-1Q"></a>已稍近尊十种力。<a id="a-1R"></a>肉眼慧眼道眼法眼佛眼。<a id="a-1S"></a>过度众冥。<a id="a-1T"></a>尽入诸功德行。<a id="a-1U"></a>晓知菩萨之藏。<a id="a-1V"></a>其闻是法不复转移。<a id="a-1W"></a>便得相印三昧。<a id="a-1X"></a>金刚行三昧。<a id="a-1Y"></a>其法在所作三昧。<a id="a-1Z"></a>宝明持三昧。<a id="a-1a"></a>不舍一切人三昧。<a id="a-1b"></a>悉知一切心三昧已。<a id="a-1c"></a>得佛智慧。<a id="a-1d"></a>如佛所作为一切作。<a id="a-1e"></a>本已具足诸好。<a id="a-1f"></a>有菩萨名曰乐作(一)。<a id="a-1g"></a>复有菩萨名曰乐等有(二)。<a id="a-1h"></a>复有菩萨名曰宝手(三)。<a id="a-1i"></a>复有菩萨名曰明华(四)。<a id="a-1j"></a>复有菩萨名曰宝炎(五)。<a id="a-1k"></a>复有菩萨名曰喜见(六)。<a id="a-1l"></a>复有菩萨名曰意喜(七)。<a id="a-1m"></a>复有菩萨名曰喜以眼见(八)。<a id="a-1n"></a>复有菩萨名曰持地(九)。<a id="a-1o"></a>复有菩萨名曰欢喜作(十)。<a id="a-1p"></a>复有菩萨名曰大处废(一)。<a id="a-1q"></a>复有菩萨名曰大利(二)。<a id="a-1r"></a>复有菩萨名曰辟魔(三)。<a id="a-1s"></a>复有菩萨名曰意乐香(四)。<a id="a-1t"></a>复有菩萨名曰人中之天(五)。<a id="a-1u"></a>复有菩萨名曰谛愿(六)。<a id="a-1v"></a>复有菩萨名曰等视(七)。<a id="a-1w"></a>复有菩萨名曰尽见等不等(八)。<a id="a-1x"></a>复有菩萨名曰执御(九)。<a id="a-1y"></a>复有菩萨名曰一切无倩而作倩之厚(二十)。<a id="a-1z"></a>复有菩萨名曰弥勒(一)。<a id="a-20"></a>复有菩萨名曰雨音(二)。<a id="a-21"></a>复有菩萨名曰两若山半(三)。<a id="a-22"></a>复有菩萨名曰两山鼎(四)。<a id="a-23"></a>复有菩萨名曰慈行(五)。<a id="a-24"></a>复有菩萨名曰光英(六)。<a id="a-25"></a>复有菩萨名曰光声阳(七)。<a id="a-26"></a>复有菩萨名曰镫明王(八)。<a id="a-27"></a>复有菩萨名曰如当眼所见(九)。<a id="a-28"></a>复有菩萨名曰光等知(三十)。<a id="a-29"></a>复有菩萨名曰尊官(一)。<a id="a-2A"></a>复有菩萨名曰天官(二)。<a id="a-2B"></a>复有菩萨名曰天眼(三)。<a id="a-2C"></a>复有菩萨名曰视处悉吉(四)。<a id="a-2D"></a>复有菩萨名曰快臂(五)。<a id="a-2E"></a>复有菩萨名曰谛议意(六)。<a id="a-2F"></a>复有菩萨名曰安处意(七)。<a id="a-2G"></a>复有菩萨名曰安处度(八)。<a id="a-2H"></a>复有菩萨名曰无所动而度(九)。<a id="a-2I"></a>复有菩萨名曰金刚行度(四十)。<a id="a-2J"></a>复有菩萨名曰三世行度(一)。<a id="a-2K"></a>复有菩萨名曰谛如事不异(二)。<a id="a-2L"></a>复有菩萨名曰持严欲好(三)。<a id="a-2M"></a>复有菩萨名曰不尽欲(四)。<a id="a-2N"></a>复有菩萨名曰不稽留欲(五)。<a id="a-2O"></a>复有菩萨名曰意音(六)。<a id="a-2P"></a>复有菩萨名曰净音(七)。<a id="a-2Q"></a>复有菩萨名曰饱满一切音(八)。<a id="a-2R"></a>复有菩萨名曰文殊尸利(四十九)。</p>
  <p id="a2S">如是等菩萨会者。<a id="a-2T"></a>七万三千人于三千大千刹土。<a id="a-2U"></a>释梵护持世者。<a id="a-2V"></a>一一豪尊。<a id="a-2W"></a>诸天龙阅叉犍陀罗阿须伦迦留罗真陀罗摩睺勒人非人。<a id="a-2X"></a>尽来会。<a id="a-2Y"></a>悉欲闻佛所说经。<a id="a-2Z"></a>提无离菩萨。<a id="a-2a"></a>从坐起整衣服。<a id="a-2b"></a>叉手长跪而赞叹佛说。<a id="a-2c"></a>俗者不及道之明。<a id="a-2d"></a>为世间而作本。<a id="a-2e"></a>已过度于众冥。<a id="a-2f"></a>今自归度于世者。<a id="a-2g"></a>以布施总持十种力。<a id="a-2h"></a>已自伏意并化余人。<a id="a-2i"></a>是则为度一切莫不供事者。<a id="a-2j"></a>今自归于三界无能与等者(一)。<a id="a-2k"></a>以相无所不饶益其光(二)。<a id="a-2l"></a>赤色若于金。<a id="a-2m"></a>其音中和色甚殊好。<a id="a-2n"></a>无能与等者。<a id="a-2o"></a>今自归莫不供事者(三)。<a id="a-2p"></a>以度而度以降伏众外道。<a id="a-2q"></a>其智甚尊在于众黠之上。<a id="a-2r"></a>莫能有转动者。<a id="a-2s"></a>尽知一切之行。<a id="a-2t"></a>其功德甚尊。<a id="a-2u"></a>今自归无极之大哀(四)。<a id="a-2v"></a>诸所欲于欲无所得。<a id="a-2w"></a>众魔已索莫能当者。<a id="a-2x"></a>其净戒无所不安。<a id="a-2y"></a>于诸天一切则为天中天。<a id="a-2z"></a>其意无所复着。<a id="a-30"></a>今自归莫能当者(五)。<a id="a-31"></a>其闻德莫不欢喜。<a id="a-32"></a>形像若宝。<a id="a-33"></a>其见者无不爱乐。<a id="a-34"></a>于施与已离淫怒痴。<a id="a-35"></a>今自归其德。<a id="a-36"></a>若天无所不覆(六)。<a id="a-37"></a>以四谛过于四窦。<a id="a-38"></a>以无眼者悉得视占。<a id="a-39"></a>所说法无涯底。<a id="a-3A"></a>于三世行为一切作本。<a id="a-3B"></a>今自归其足而有轮(七)。<a id="a-3C"></a>其身者为诸天一切人之所供事。<a id="a-3D"></a>无男无女皆得而依。<a id="a-3E"></a>众魔而不敢当。<a id="a-3F"></a>则是天上天下之所特尊(八)。<a id="a-3G"></a>以众谛政法持于一切。<a id="a-3H"></a>其心等慈无所不遍。<a id="a-3I"></a>为一切作导。<a id="a-3J"></a>其法而等住。<a id="a-3K"></a>今已自归其德无及者(九)。<a id="a-3L"></a>其音柔软清净。<a id="a-3M"></a>其闻者莫不悦心。<a id="a-3N"></a>其声如梵无所不至。<a id="a-3O"></a>一切诸音皆悉具足。<a id="a-3P"></a>今自归于尊谛(十)。<a id="a-3Q"></a>已度空无相无愿。<a id="a-3R"></a>其智甚深不可得根。<a id="a-3S"></a>已入众脱是为功德。<a id="a-3T"></a>今自归已得脱者(十一)。<a id="a-3U"></a>悉知因缘而所生。<a id="a-3V"></a>有之功德。<a id="a-3W"></a>其见无内无外用等故。<a id="a-3X"></a>其知所说别于如作。<a id="a-3Y"></a>今已自归过度诸所可见(十二)。<a id="a-3Z"></a>亦无所从来。<a id="a-3a"></a>无所从去。<a id="a-3b"></a>视诸法悉脱。<a id="a-3c"></a>若幻野马。<a id="a-3d"></a>今自归于法功德(十三)。<a id="a-3e"></a>所生无所生俱无生。<a id="a-3f"></a>其有已灭无有尽时。<a id="a-3g"></a>所住如法如怛萨所入(十四)。<a id="a-3h"></a>审如所说。<a id="a-3i"></a>若法如怛萨无所动转。<a id="a-3j"></a>其德若大山。<a id="a-3k"></a>身者若金刚。<a id="a-3l"></a>今自归安则若山(十五)。<a id="a-3m"></a>身心意而适等。<a id="a-3n"></a>其名流于三世莫不闻者。<a id="a-3o"></a>一切所问皆能报答。<a id="a-3p"></a>惟不以烦而肯说者。<a id="a-3q"></a>愿欲所问(十六)。<a id="a-3r"></a>赞叹佛已。<a id="a-3s"></a>傥肯说者而欲问之。<a id="a-3t"></a>佛言。<a id="a-3u"></a>在所问。<a id="a-3v"></a>提无离言。<a id="a-3w"></a>何谓菩萨以法自在说而庄饰身(一)。<a id="a-3x"></a>何谓菩萨快深法无所不入(二)。<a id="a-3y"></a>何谓菩萨知一切人心(三)。<a id="a-3z"></a>何谓菩萨随所喜而化(四)。<a id="a-40"></a>何谓菩萨心行而入(五)。<a id="a-41"></a>何谓菩萨知因缘有所作(六)。<a id="a-42"></a>何谓菩萨而施与。<a id="a-43"></a>为庄严持戒忍辱精进一心智慧(七)。<a id="a-44"></a>何谓菩萨得在梵天(八)。<a id="a-45"></a>何谓菩萨其智甚尊(九)。<a id="a-46"></a>何谓菩萨而常得胜(十)。<a id="a-47"></a>何谓菩萨从是得度(十一)。<a id="a-48"></a>何谓菩萨于声闻辟支佛一切人。<a id="a-49"></a>而示现法不入其中(十二)。<a id="a-4A"></a>何谓菩萨离于生死而不泥洹(十三)。<a id="a-4B"></a>何谓菩萨知一切人界不离法身(十四)。<a id="a-4C"></a>何谓菩萨不离本。<a id="a-4D"></a>于离本而示现(十五)。<a id="a-4E"></a>何谓菩萨而得尊贵。<a id="a-4F"></a>其福若帑藏(十六)。<a id="a-4G"></a>何谓菩萨随欲而得入道(十七)。<a id="a-4H"></a>何谓菩萨尽知诸法(十八)。<a id="a-4I"></a>何谓菩萨所作常安谛(十九)。<a id="a-4J"></a>何谓菩萨于世间而行无所著(二十)。<a id="a-4K"></a>何谓菩萨而自在法端正莫能当者(一)。<a id="a-4L"></a>何谓菩萨常不离佛(二)。<a id="a-4M"></a>何谓菩萨安谛而学(三)。<a id="a-4N"></a>何谓菩萨意与法无所取无所舍(四)。<a id="a-4O"></a>何谓菩萨而护一切(五)。<a id="a-4P"></a>何谓菩萨至法轮转(六)。<a id="a-4Q"></a>何谓菩萨乃至阿惟颜(七)。<a id="a-4R"></a>佛言。<a id="a-4S"></a>善哉善哉。<a id="a-4T"></a>提无离。<a id="a-4U"></a>菩萨所问乃尔令一切得所。<a id="a-4V"></a>其在会者。<a id="a-4W"></a>若当来悉为作导。<a id="a-4X"></a>是摩诃衍而得久住。<a id="a-4Y"></a>佛言。<a id="a-4Z"></a>谛听谛听今我所说。<a id="a-4a"></a>则言。<a id="a-4b"></a>愿乐欲闻。<a id="a-4c"></a>佛言。<a id="a-4d"></a>菩萨用四事而自在。<a id="a-4e"></a>何谓四。<a id="a-4f"></a>其光明为一切无所挂碍(一)。<a id="a-4g"></a>所有名宝其有索者不为爱惜(二)。<a id="a-4h"></a>若明经者说法而不中断于边劝助(三)。<a id="a-4i"></a>若有倩令说法而不以难。<a id="a-4j"></a>承怛萨阿竭不可议踊跃而说之。<a id="a-4k"></a>于菩萨事无所悕望以法而施与(四)。<a id="a-4l"></a>是名曰四事。<a id="a-4m"></a>复有四事深入诸法。<a id="a-4n"></a>其慧所作不离功德。<a id="a-4o"></a>何谓四。<a id="a-4p"></a>于十二因缘而真知之(一)。<a id="a-4q"></a>如自惜身亦惜于人与身无异(二)。<a id="a-4r"></a>于生死亦不念有所从来有所从去(三)。<a id="a-4s"></a>一切诸法以空现空(四)。<a id="a-4t"></a>是为四事。<a id="a-4u"></a>复有四事。<a id="a-4v"></a>悉知一切人心其功德增减。<a id="a-4w"></a>何谓四事。<a id="a-4x"></a>以入法身而无瑕秽(一)。<a id="a-4y"></a>诸种好悉以现(二)。<a id="a-4z"></a>以四事而观(三)。<a id="a-50"></a>其心无破坏便得三昧(四)。<a id="a-51"></a>是为四事。<a id="a-52"></a>复有四事。<a id="a-53"></a>随一切所行而教化之。<a id="a-54"></a>何谓四事。<a id="a-55"></a>其慧而等(一)。<a id="a-56"></a>悉化一切人(二)。<a id="a-57"></a>观知诸法(三)。<a id="a-58"></a>其心已净洁悉净一切人心(四)。<a id="a-59"></a>是为四事。<a id="a-5A"></a>复有四事。<a id="a-5B"></a>知一切人心化之所行。<a id="a-5C"></a>何谓四事。<a id="a-5D"></a>其智无所不入(一)。<a id="a-5E"></a>其慧无所挂碍(二)。<a id="a-5F"></a>其心无有二(三)。<a id="a-5G"></a>睡卧诸盖已不复着(四)。<a id="a-5H"></a>是为四事。<a id="a-5I"></a>复有四事。<a id="a-5J"></a>所作罪福不忘。<a id="a-5K"></a>何谓四事。<a id="a-5L"></a>一切无所断(一)。<a id="a-5M"></a>亦无所著(二)。<a id="a-5N"></a>而知因缘所作随其示现以法持法(三)。<a id="a-5O"></a>亦不念有我。<a id="a-5P"></a>亦不念有人。<a id="a-5Q"></a>随是教者不失道法(四)。<a id="a-5R"></a>是为四事。<a id="a-5S"></a>复有四事。<a id="a-5T"></a>以布施而庄严。<a id="a-5U"></a>何谓四事。<a id="a-5V"></a>以相庄严(一)。<a id="a-5W"></a>随人所喜。<a id="a-5X"></a>示现其好(二)。<a id="a-5Y"></a>其色甚尊好(三)。<a id="a-5Z"></a>所作而不可尽(四)。<a id="a-5a"></a>是为四事。<a id="a-5b"></a>复有四事。<a id="a-5c"></a>用净戒而为庄严。<a id="a-5d"></a>便为遮迦越罗不忘菩萨心(一)。<a id="a-5e"></a>得作释提桓因以菩萨心而自庄严(二)。<a id="a-5f"></a>而作梵天其心以菩萨而为庄严(三)。<a id="a-5g"></a>离一切恶道但生天上世间作人。<a id="a-5h"></a>以菩萨心而为庄严(四)。<a id="a-5i"></a>是为四事。<a id="a-5j"></a>复有四事。<a id="a-5k"></a>忍辱庄严。<a id="a-5l"></a>何谓四事。<a id="a-5m"></a>其音如梵声闻者各得所(一)。<a id="a-5n"></a>其声软好譬如迦陵(二)。<a id="a-5o"></a>一切莫不爱乐(三)。<a id="a-5p"></a>常于功德而坚固(四)。<a id="a-5q"></a>是为四事。<a id="a-5r"></a>复有四事。<a id="a-5s"></a>以精进庄严。<a id="a-5t"></a>何谓四事。<a id="a-5u"></a>其身若金刚诸邪不能得其便(一)。<a id="a-5v"></a>为一切而作厚(二)。<a id="a-5w"></a>所作事具足办而不中悔。<a id="a-5x"></a>学问无厌极(三)。<a id="a-5y"></a>其心所求而悉具足(四)。<a id="a-5z"></a>是为四事。<a id="a-60"></a>复有四事。<a id="a-61"></a>以禅自庄严。<a id="a-62"></a>何谓四事。<a id="a-63"></a>所作不抵突(一)。<a id="a-64"></a>而不调戏(二)。<a id="a-65"></a>不为弊恶(三)。<a id="a-66"></a>自知而无异意(四)。<a id="a-67"></a>是为四事。<a id="a-68"></a>复有四事。<a id="a-69"></a>以智慧而庄严。<a id="a-6A"></a>何谓四事。<a id="a-6B"></a>不自念有我。<a id="a-6C"></a>亦不念有人。<a id="a-6D"></a>亦不念有寿。<a id="a-6E"></a>亦不念有命。<a id="a-6F"></a>亦不着亦不断(一)。<a id="a-6G"></a>所作甚尊(二)。<a id="a-6H"></a>一切所有无所不入(三)。<a id="a-6I"></a>一切诸法无所复畏(四)。<a id="a-6J"></a>是为四事。<a id="a-6K"></a>复有四事。<a id="a-6L"></a>其慧自致梵天。<a id="a-6M"></a>何谓四事。<a id="a-6N"></a>以空慈念一切(一)。<a id="a-6O"></a>教一切人而以加哀(二)。<a id="a-6P"></a>总揽诸法而已护故(三)。<a id="a-6Q"></a>等于一切亦不舍佛(四)。<a id="a-6R"></a>是为四事。<a id="a-6S"></a>复有四事。<a id="a-6T"></a>不离于智。<a id="a-6U"></a>何谓四事。<a id="a-6V"></a>以四禅而住不动转于菩萨(一)。<a id="a-6W"></a>以四事三昧三摩越。<a id="a-6X"></a>用沤和拘舍罗故不生无色中(二)。<a id="a-6Y"></a>自在心所说不离法(三)。<a id="a-6Z"></a>遍至十方尽见诸佛(四)。<a id="a-6a"></a>是为四事。<a id="a-6b"></a>复有四事而自在。<a id="a-6c"></a>何谓四事。<a id="a-6d"></a>于内而自灭于外亦自灭(一)。<a id="a-6e"></a>悉晓了诸法如幻(二)。<a id="a-6f"></a>以慧为力(三)。<a id="a-6g"></a>不自贡高而得度(四)。<a id="a-6h"></a>是为四事。<a id="a-6i"></a>复有四事。<a id="a-6j"></a>深入慧。<a id="a-6k"></a>何谓四事。<a id="a-6l"></a>知欲而不断欲。<a id="a-6m"></a>不中道取证(一)。<a id="a-6n"></a>知生死以沤和拘舍罗而在中(二)。<a id="a-6o"></a>所见悉知其政道非政道。<a id="a-6p"></a>亦不舍所见(三)。<a id="a-6q"></a>知无黠而亲近十二因缘(四)。<a id="a-6r"></a>是为四事。<a id="a-6s"></a>复有四事。<a id="a-6t"></a>于罗汉辟支佛一切人。<a id="a-6u"></a>以法而示现不于中有所悕望。<a id="a-6v"></a>何谓四事。<a id="a-6w"></a>视诸三昧知若如幻(一)。<a id="a-6x"></a>晓了诸法而严饰(二)。<a id="a-6y"></a>以旬自娱乐所作审谛(三)。<a id="a-6z"></a>其心自知譬若如幻(四)。<a id="a-70"></a>是为四事。<a id="a-71"></a>复有四事离生死亦不般泥洹。<a id="a-72"></a>何谓四事。<a id="a-73"></a>念诸佛故(一)。<a id="a-74"></a>其心而等哀(二)。<a id="a-75"></a>用沤和拘舍罗故(三)。<a id="a-76"></a>不忘本发心之愿(四)。<a id="a-77"></a>是为四事。<a id="a-78"></a>复有四事。<a id="a-79"></a>而知一切人不离于法身。<a id="a-7A"></a>何谓四事。<a id="a-7B"></a>视一切人皆自然。<a id="a-7C"></a>诸人入法身亦自然(一)。<a id="a-7D"></a>知一切人而自然(二)。<a id="a-7E"></a>人自然慧自然而不疑(三)。<a id="a-7F"></a>人自然泥洹自然而得忍(四)。<a id="a-7G"></a>是为四事。<a id="a-7H"></a>复有四事。<a id="a-7I"></a>亦不离本。<a id="a-7J"></a>于无本而见。<a id="a-7K"></a>何谓四事。<a id="a-7L"></a>常念泥洹欲具足佛法。<a id="a-7M"></a>其意而遍知(一)。<a id="a-7N"></a>以身现遮迦越罗梵释。<a id="a-7O"></a>于其中现功德。<a id="a-7P"></a>令会者因是法(二)。<a id="a-7Q"></a>以身现不肖。<a id="a-7R"></a>令劣者得作功德(三)。<a id="a-7S"></a>其有所求者则施与以身。<a id="a-7T"></a>于尊贵现于极豪而往率化(四)。<a id="a-7U"></a>是为四事。<a id="a-7V"></a>复有四事。<a id="a-7W"></a>持想入无想。<a id="a-7X"></a>何谓四事。<a id="a-7Y"></a>生死无常其心净(一)。<a id="a-7Z"></a>从本已苦今已慧得(二)。<a id="a-7a"></a>视一切诸法无我(三)。<a id="a-7b"></a>泥洹寂(四)。<a id="a-7c"></a>是为四事。<a id="a-7d"></a>复有四事。<a id="a-7e"></a>离诸见法。<a id="a-7f"></a>何谓四事。<a id="a-7g"></a>清净(一)。<a id="a-7h"></a>于慧眼无所不见(二)。<a id="a-7i"></a>佛眼者悉在前立(三)。<a id="a-7j"></a>已度诸法印阿惟颜(四)。<a id="a-7k"></a>是为四事。<a id="a-7l"></a>复有四事。<a id="a-7m"></a>自在决诸疑。<a id="a-7n"></a>何谓四事。<a id="a-7o"></a>所欲无覆蔽(一)。<a id="a-7p"></a>入诸谛慧(二)。<a id="a-7q"></a>无所不覆(三)。<a id="a-7r"></a>不离诸陀邻尼(四)。<a id="a-7s"></a>是为四事。<a id="a-7t"></a>复有四事。<a id="a-7u"></a>而随习俗无所著。<a id="a-7v"></a>何谓四事。<a id="a-7w"></a>尽知世事(一)。<a id="a-7x"></a>便能度一切人(二)。<a id="a-7y"></a>已离憎爱(三)。<a id="a-7z"></a>以净于本无所沾污(四)。<a id="a-80"></a>是为四事。<a id="a-81"></a>复有四事而住法。<a id="a-82"></a>何谓四事。<a id="a-83"></a>其心自在(一)。<a id="a-84"></a>其慧亦自在(二)。<a id="a-85"></a>其智亦自在(三)。<a id="a-86"></a>沤和拘舍罗而自在(四)。<a id="a-87"></a>是为四事。<a id="a-88"></a>复有四事。<a id="a-89"></a>何谓四事。<a id="a-8A"></a>不离怛萨阿竭(一)。<a id="a-8B"></a>为一切赞叹佛形容(二)。<a id="a-8C"></a>教照人令发心为菩萨(三)。<a id="a-8D"></a>常念于佛(四)。<a id="a-8E"></a>是为四事。<a id="a-8F"></a>复有四事。<a id="a-8G"></a>寂而知诸法。<a id="a-8H"></a>何谓四事。<a id="a-8I"></a>以道尽知俗事(一)。<a id="a-8J"></a>一切晓了诸慧(二)。<a id="a-8K"></a>于所闻无有疑而得法忍(三)。<a id="a-8L"></a>不念有是无是。<a id="a-8M"></a>不随俗人有所作为(四)。<a id="a-8N"></a>是为四事。<a id="a-8O"></a>复有四事。<a id="a-8P"></a>而为师无所贪。<a id="a-8Q"></a>何谓四事。<a id="a-8R"></a>为一切人作因缘(一)。<a id="a-8S"></a>其心质朴而无谀谄(二)。<a id="a-8T"></a>舍身之安而忧他人(三)。<a id="a-8U"></a>所求慧不用身故但为一切(四)。<a id="a-8V"></a>是为四事。<a id="a-8W"></a>复有四事。<a id="a-8X"></a>为一切作护。<a id="a-8Y"></a>何谓四事。<a id="a-8Z"></a>自舍身而忧他人(一)。<a id="a-8a"></a>悉舍诸乐以法自乐(二)。<a id="a-8b"></a>所闻不以为解(三)。<a id="a-8c"></a>以法而自长养(四)。<a id="a-8d"></a>是为四事。<a id="a-8e"></a>复有四事。<a id="a-8f"></a>当成轮转。<a id="a-8g"></a>何谓四事。<a id="a-8h"></a>逮得陀邻尼。<a id="a-8i"></a>逮得自恣所欲(一)。<a id="a-8j"></a>而无尽灭(二)。<a id="a-8k"></a>自入其心于内晓了诸法(三)。<a id="a-8l"></a>尽解他人(四)。<a id="a-8m"></a>是为四事。<a id="a-8n"></a>复有四事。<a id="a-8o"></a>乃至阿惟颜。<a id="a-8p"></a>何谓四事。<a id="a-8q"></a>已度于生死。<a id="a-8r"></a>不离于菩萨(一)。<a id="a-8s"></a>便得无所从生法乐忍故。<a id="a-8t"></a>受生死用不离法故(二)。<a id="a-8u"></a>已得阿惟致印(三)。<a id="a-8v"></a>已今得怛萨阿竭印(四)。<a id="a-8w"></a>今到十道地。<a id="a-8x"></a>以到十道地。<a id="a-8y"></a>从次第悉晓了。<a id="a-8z"></a>是为四事。<a id="a-90"></a>佛说菩萨四事经时。<a id="a-91"></a>三千大千刹土六反震动。<a id="a-92"></a>其光明无所不明。<a id="a-93"></a>诸天飞在其上。<a id="a-94"></a>以亿百千种妓乐。<a id="a-95"></a>而娱乐供养佛。<a id="a-96"></a>雨于天华。<a id="a-97"></a>皆言。<a id="a-98"></a>善哉善哉。<a id="a-99"></a>佛从无数劫所行。<a id="a-9A"></a>今皆闻之。<a id="a-9B"></a>其在会者其闻是法。<a id="a-9C"></a>从本已作功德。<a id="a-9D"></a>闻已便讽诵持。<a id="a-9E"></a>复为一切人广说。<a id="a-9F"></a>其心未曾忘。<a id="a-9G"></a>菩萨如是辈人所作。<a id="a-9H"></a>亦当如佛。<a id="a-9I"></a>吾等已得是利。<a id="a-9J"></a>所以者何。<a id="a-9K"></a>逮闻是法。<a id="a-9L"></a>尔时诸天及人八万四千。<a id="a-9M"></a>皆发阿耨多罗三耶三菩提心。<a id="a-9N"></a>万二千菩萨。<a id="a-9O"></a>皆得无所从生法乐忍。<a id="a-9P"></a>提无离菩萨问佛。<a id="a-9Q"></a>从怛萨阿竭般泥洹已后。<a id="a-9R"></a>其有闻是经者。<a id="a-9S"></a>讽诵赞供事。<a id="a-9T"></a>当得几法功德。<a id="a-9U"></a>佛言。<a id="a-9V"></a>当得八法功德。<a id="a-9W"></a>其信无有异于菩萨而坚住(一)。<a id="a-9X"></a>其身施人于功德。<a id="a-9Y"></a>而令增益于一切人。<a id="a-9Z"></a>其心无所恨(二)。<a id="a-9a"></a>住于无极大哀教照一切(三)。<a id="a-9b"></a>以法故学问不厌足。<a id="a-9c"></a>若海不厌众流(四)。<a id="a-9d"></a>欲护诸法(五)。<a id="a-9e"></a>以法功德而自长养。<a id="a-9f"></a>虽身而死后还倍好(六)。<a id="a-9g"></a>入诸福功德具足本愿。<a id="a-9h"></a>为诸佛所拥护(七)。<a id="a-9i"></a>降伏众魔以离恐惧(八)。<a id="a-9j"></a>菩萨以是八事。<a id="a-9k"></a>佛般泥洹已后。<a id="a-9l"></a>便逮得功德法。<a id="a-9m"></a>尔时三千大千刹土。<a id="a-9n"></a>地为六反震动。<a id="a-9o"></a>悉平如掌。<a id="a-9p"></a>诸山陵海水陂渠沟坑。<a id="a-9q"></a>悉见如地其在水中。<a id="a-9r"></a>谓为如故。<a id="a-9s"></a>以百岁枯木诸树。<a id="a-9t"></a>皆生若干种叶。<a id="a-9u"></a>其叶者在佛方面。<a id="a-9v"></a>皆倾枝向之。<a id="a-9w"></a>其余好树亦复如是。<a id="a-9x"></a>地为生莲华大如车轮。<a id="a-9y"></a>其色无数。<a id="a-9z"></a>其光明悉开辟三千大千之刹土。<a id="a-A0"></a>从下视上。<a id="a-A1"></a>了无所见。<a id="a-A2"></a>但闻妓乐其音甚好。<a id="a-A3"></a>尔时从冰山香山。<a id="a-A4"></a>其香到是无所不遍。<a id="a-A5"></a>其华从是山出。<a id="a-A6"></a>乃来雨佛上。<a id="a-A7"></a>遍其地没人踝。<a id="a-A8"></a>佛所坐树其树亦出华。<a id="a-A9"></a>亦闻妓乐音若如天乐。<a id="a-AA"></a>其佛上便有三十万里珍宝华盖。<a id="a-AB"></a>而覆盖座盖间而有珍宝铃。<a id="a-AC"></a>周匝其边。<a id="a-AD"></a>悉皆垂珠。<a id="a-AE"></a>从其垂珠间。<a id="a-AF"></a>其音声悉遍三千大千之刹土。<a id="a-AG"></a>舍利弗前长跪问佛。<a id="a-AH"></a>是何本之瑞应乃有是现。<a id="a-AI"></a>佛谓舍利弗。<a id="a-AJ"></a>有王名曰伅真陀罗。<a id="a-AK"></a>从名香山。<a id="a-AL"></a>与诸伅真陀罗无央数千。<a id="a-AM"></a>与犍陀罗无央数千。<a id="a-AN"></a>与诸天无央数千。<a id="a-AO"></a>而俱来说是瑞应。<a id="a-AP"></a>言适未竟便见伅真陀罗与八万四千伎人俱来。<a id="a-AQ"></a>及无央数人。<a id="a-AR"></a>其华从上堕。<a id="a-AS"></a>譬若天雨从上悉下。<a id="a-AT"></a>与诸俱来者。<a id="a-AU"></a>头面着地为佛作礼。<a id="a-AV"></a>绕佛三匝皆在前住。<a id="a-AW"></a>伅真陀罗王。<a id="a-AX"></a>便以手持琉璃之琴。<a id="a-AY"></a>所以者何。<a id="a-AZ"></a>是本之愿。<a id="a-Aa"></a>面面各四万二千伎乐。<a id="a-Ab"></a>伅真陀罗在其中央。<a id="a-Ac"></a>同时鼓琴。<a id="a-Ad"></a>其声悉遍三千大千之刹土。<a id="a-Ae"></a>诸欲天子所有伎乐。<a id="a-Af"></a>应时其音不与是声而等。<a id="a-Ag"></a>所以者何。<a id="a-Ah"></a>其音悉覆即令不如诸欲天子诸色天子。<a id="a-Ai"></a>皆悉到佛所。<a id="a-Aj"></a>鼓是音时三千大千之刹土。<a id="a-Ak"></a>应时诸树。<a id="a-Al"></a>名大山冰山王摩诃目邻。<a id="a-Am"></a>皆悉[(尸@言)*令][(尸@言)*令]摇。<a id="a-An"></a>譬若如舞一切低昂皆向佛。<a id="a-Ao"></a>譬若如人之作礼。<a id="a-Ap"></a>比丘比丘尼。<a id="a-Aq"></a>优婆塞优婆夷。<a id="a-Ar"></a>诸一一尊。<a id="a-As"></a>比丘及新发意菩萨。<a id="a-At"></a>其在会者。<a id="a-Au"></a>诸天龙鬼神一切。<a id="a-Av"></a>自于坐皆踊跃。<a id="a-Aw"></a>陂峨其身而欲起舞。<a id="a-Ax"></a>提无离菩萨问。<a id="a-Ay"></a>尊声闻已离诸欲。<a id="a-Az"></a>悉得八惟务禅。<a id="a-B0"></a>尽见四谛。<a id="a-B1"></a>何缘复舞。<a id="a-B2"></a>诸尊声闻答言。<a id="a-B3"></a>吾等不得自在用是琴声。<a id="a-B4"></a>于坐不能忍其音。<a id="a-B5"></a>亦不能制其心令坚住。<a id="a-B6"></a>提无离菩萨问摩诃迦葉言。<a id="a-B7"></a>仁者年尊而知厌足。<a id="a-B8"></a>自守如戒。<a id="a-B9"></a>为诸天及人之所敬爱。<a id="a-BA"></a>云何不能自制身舞。<a id="a-BB"></a>若如小儿。<a id="a-BC"></a>摩诃迦葉言。<a id="a-BD"></a>譬若随蓝风一起时。<a id="a-BE"></a>诸树名大树而不能自制。<a id="a-BF"></a>所以者何。<a id="a-BG"></a>其身不堪伅真陀罗王琴声。<a id="a-BH"></a>譬若如随蓝风起时。<a id="a-BI"></a>以是故吾等而不能自制。<a id="a-BJ"></a>今乃知上人之所作。<a id="a-BK"></a>其功德不可当。<a id="a-BL"></a>诸声闻之所有。<a id="a-BM"></a>今悉为是音而覆蔽。<a id="a-BN"></a>提无离菩萨复谓摩诃迦葉。<a id="a-BO"></a>观诸阿惟越致所作为。<a id="a-BP"></a>闻是琴声而无动者。<a id="a-BQ"></a>其有智人。<a id="a-BR"></a>闻是奈何。<a id="a-BS"></a>而不发阿耨多罗三藐三菩提心。<a id="a-BT"></a>诸声闻之所有威神之力。<a id="a-BU"></a>皆悉为琴声而所覆蔽。<a id="a-BV"></a>是音不能动摇诸摩诃衍。<a id="a-BW"></a>伅真陀罗王。<a id="a-BX"></a>所有伎乐八万四千音声。<a id="a-BY"></a>皆悉佛威神之所接。<a id="a-BZ"></a>亦伅真陀罗。<a id="a-Ba"></a>本愿福之所致。<a id="a-Bb"></a>诸所音乐声。<a id="a-Bc"></a>莫不闻其声。<a id="a-Bd"></a>皆言。<a id="a-Be"></a>诸法等而悉脱。<a id="a-Bf"></a>下中上悉净。<a id="a-Bg"></a>而亦空无有异。<a id="a-Bh"></a>一切诸人计。<a id="a-Bi"></a>无有人已。<a id="a-Bj"></a>过去当来今现在亦尔。<a id="a-Bk"></a>但闻其音了无所有。<a id="a-Bl"></a>其法者一切人声亦复如是。<a id="a-Bm"></a>一切刹等刹。<a id="a-Bn"></a>所已故等而无刹故(二)。<a id="a-Bo"></a>其明无所有。<a id="a-Bp"></a>等而称其刹者。<a id="a-Bq"></a>无有生者。<a id="a-Br"></a>亦无长大者。<a id="a-Bs"></a>是故空无有识而自然。<a id="a-Bt"></a>诸所有无所有是自然(三)。<a id="a-Bu"></a>亦不可得外行。<a id="a-Bv"></a>亦不可得内行。<a id="a-Bw"></a>其慧而本异法。<a id="a-Bx"></a>而字法亦无所有。<a id="a-By"></a>其名亦尔(四)。<a id="a-Bz"></a>其知名色无所有。<a id="a-C0"></a>其行无著已。<a id="a-C1"></a>过去安无有极(五)。<a id="a-C2"></a>已从闻法本。<a id="a-C3"></a>尽坏无所有。<a id="a-C4"></a>亦无所至。<a id="a-C5"></a>亦无所住(六)。<a id="a-C6"></a>其所计但有字。<a id="a-C7"></a>但字尽知。<a id="a-C8"></a>字法而等不校别(七)。<a id="a-C9"></a>心所持等持故无所有。<a id="a-CA"></a>其本转而不相知。<a id="a-CB"></a>心所思亦无所生。<a id="a-CC"></a>其知是慧便入法(八)。<a id="a-CD"></a>其根根已等断前与后法这等其知等于三世。<a id="a-CE"></a>其慧便入无央数(九)。<a id="a-CF"></a>凡人为色名之所系。<a id="a-CG"></a>是者凡之所作。<a id="a-CH"></a>从本至本。<a id="a-CI"></a>从生至老无有已。<a id="a-CJ"></a>已知因缘不复灭。<a id="a-CK"></a>其言有我有人。<a id="a-CL"></a>是与本而反(十)。<a id="a-CM"></a>我所住等无所住。<a id="a-CN"></a>诸法亦无所住。<a id="a-CO"></a>其知住无所住。<a id="a-CP"></a>是为欢喜闻信(十一)。<a id="a-CQ"></a>譬若雨而有电。<a id="a-CR"></a>是上之自然。<a id="a-CS"></a>一切诸法我故曰自然(二)。<a id="a-CT"></a>我与人自然空。<a id="a-CU"></a>已知是者便入陀邻尼印。<a id="a-CV"></a>诸所脱门户而悉知。<a id="a-CW"></a>相等相故(三)。<a id="a-CX"></a>无有相法者。<a id="a-CY"></a>无有空故。<a id="a-CZ"></a>无悕望用字故。<a id="a-Ca"></a>故与法别。<a id="a-Cb"></a>便有上中下(四)。<a id="a-Cc"></a>其字者不自知而别用。<a id="a-Cd"></a>不可见故。<a id="a-Ce"></a>其心已本来故。<a id="a-Cf"></a>而有本者续故。<a id="a-Cg"></a>已知诸法无所有。<a id="a-Ch"></a>已为断本际故(五)。<a id="a-Ci"></a>已断本际。<a id="a-Cj"></a>为一切而有行。<a id="a-Ck"></a>已知本际等。<a id="a-Cl"></a>是则为慈哀(六)。<a id="a-Cm"></a>已净于慈。<a id="a-Cn"></a>便等于苦乐。<a id="a-Co"></a>亦不喜亦不忧。<a id="a-Cp"></a>所已者是为上人。<a id="a-Cq"></a>已入本故。<a id="a-Cr"></a>法学者寂而寂。<a id="a-Cs"></a>若说若不说。<a id="a-Ct"></a>无所增减法者。<a id="a-Cu"></a>所以故寂而无悕望(七)。<a id="a-Cv"></a>空中之声而不可获。<a id="a-Cw"></a>但可闻无所说。<a id="a-Cx"></a>若所说若所闻皆不诚。<a id="a-Cy"></a>闻是音时。<a id="a-Cz"></a>八千菩萨。<a id="a-D0"></a>悉得无所从生法乐忍。<a id="a-D1"></a>提无离菩萨问佛。<a id="a-D2"></a>是叹声从所出。<a id="a-D3"></a>佛语若问伅真陀罗王悉自为。<a id="a-D4"></a>若说之应时受言。<a id="a-D5"></a>便问伅真陀罗是叹声所从出。<a id="a-D6"></a>则答言。<a id="a-D7"></a>从一切人声从彼出。<a id="a-D8"></a>复问。<a id="a-D9"></a>一切人声。<a id="a-DA"></a>从所出从空出。<a id="a-DB"></a>提无离菩萨则言。<a id="a-DC"></a>伅真陀罗。<a id="a-DD"></a>一切人声不从意出。<a id="a-DE"></a>伅真陀罗复问提无离菩萨。<a id="a-DF"></a>是声当从身出为从心出。<a id="a-DG"></a>提无离言。<a id="a-DH"></a>亦不从身出。<a id="a-DI"></a>亦不从心出。<a id="a-DJ"></a>何以故。<a id="a-DK"></a>其身不常住故。<a id="a-DL"></a>譬若草不常生。<a id="a-DM"></a>若墙壁不常而住。<a id="a-DN"></a>会有僻时其心无有形。<a id="a-DO"></a>亦不可见。<a id="a-DP"></a>亦不可闻。<a id="a-DQ"></a>亦不可听。<a id="a-DR"></a>譬若如幻。<a id="a-DS"></a>伅真陀罗复问提无离。<a id="a-DT"></a>若无有身无心。<a id="a-DU"></a>是声何从得出。<a id="a-DV"></a>则答言。<a id="a-DW"></a>一切从念自然而有声。<a id="a-DX"></a>如仁说。<a id="a-DY"></a>声从念便有。<a id="a-DZ"></a>今我叹声因空而出。<a id="a-Da"></a>所已故诸声不离空故。<a id="a-Db"></a>伅真陀罗则言。<a id="a-Dc"></a>如仁欲知声者。<a id="a-Dd"></a>皆因空自然有声。<a id="a-De"></a>但闻音而不可见。<a id="a-Df"></a>即时灭。<a id="a-Dg"></a>其灭者亦空。<a id="a-Dh"></a>故曰自然。<a id="a-Di"></a>诸法所以等者。<a id="a-Dj"></a>如空等故。<a id="a-Dk"></a>其有所说。<a id="a-Dl"></a>无所说亦等。<a id="a-Dm"></a>所以者空等故。<a id="a-Dn"></a>一切诸法。<a id="a-Do"></a>但可闻不可见。<a id="a-Dp"></a>其所闻法。<a id="a-Dq"></a>于闻不见其法。<a id="a-Dr"></a>如法声不见。<a id="a-Ds"></a>是声亦于法不现。<a id="a-Dt"></a>诸法不可觉。<a id="a-Du"></a>所以闻者。<a id="a-Dv"></a>已沤和拘舍罗故而可闻。<a id="a-Dw"></a>则亦无所闻。<a id="a-Dx"></a>已沤和拘舍罗知。<a id="a-Dy"></a>便于法无所悕望。<a id="a-Dz"></a>无所悕望者。<a id="a-E0"></a>是固要是固力。<a id="a-E1"></a>不复羸便坚强。<a id="a-E2"></a>无有能断。<a id="a-E3"></a>无有能断者无有生。<a id="a-E4"></a>无有生者无所属。<a id="a-E5"></a>无所属者便已轻。<a id="a-E6"></a>已轻者便净洁。<a id="a-E7"></a>已净者便无垢。<a id="a-E8"></a>已无法甚明甚朗。<a id="a-E9"></a>甚明者是心本。<a id="a-EA"></a>心本者为过。<a id="a-EB"></a>其过者知过已。<a id="a-EC"></a>已过者便无有想。<a id="a-ED"></a>已过诸想其处转上。<a id="a-EE"></a>转上者是菩萨忍。<a id="a-EF"></a>已得忍者无所不忍。<a id="a-EG"></a>亦忍空亦忍人。<a id="a-EH"></a>何以故。<a id="a-EI"></a>空亦不离人。<a id="a-EJ"></a>何所是空人则空。<a id="a-EK"></a>忍于无想忍于有想。<a id="a-EL"></a>所以故想者自然而无想。<a id="a-EM"></a>亦忍无愿。<a id="a-EN"></a>亦忍有愿。<a id="a-EO"></a>所以故其愿想自然。<a id="a-EP"></a>无有愿本。<a id="a-EQ"></a>诸法泥洹。<a id="a-ER"></a>亦复忍于生死。<a id="a-ES"></a>所以故生死者譬若如梦。<a id="a-ET"></a>菩萨得忍者不疑有无。<a id="a-EU"></a>持一计而尽知一切人。<a id="a-EV"></a>用得忍故。<a id="a-EW"></a>知一切诸法。<a id="a-EX"></a>亦无所至。<a id="a-EY"></a>亦无所来。<a id="a-EZ"></a>知诸法悉住。<a id="a-Ea"></a>已住于法者。<a id="a-Eb"></a>知一切人亦住。<a id="a-Ec"></a>已入是法者。<a id="a-Ed"></a>是为无所从生法乐忍。<a id="a-Ee"></a>但有音声。<a id="a-Ef"></a>其法忍者。<a id="a-Eg"></a>亦无所语无可说。<a id="a-Eh"></a>其本者亦复不可说。<a id="a-Ei"></a>佛者甚尊。<a id="a-Ej"></a>不可说法。<a id="a-Ek"></a>而令人得了。<a id="a-El"></a>提无离菩萨白佛。<a id="a-Em"></a>快哉伅真陀罗所说微妙。<a id="a-En"></a>晓了知深法而得忍。<a id="a-Eo"></a>能有一一尊。<a id="a-Ep"></a>所有所入忍而甚深问佛。<a id="a-Eq"></a>是王所作功德。<a id="a-Er"></a>已更几佛。<a id="a-Es"></a>其所欲自恣乃尔。<a id="a-Et"></a>佛语提无离菩萨。<a id="a-Eu"></a>可知洹河边沙。<a id="a-Ev"></a>一沙为一佛土。<a id="a-Ew"></a>尽索满中星宿。<a id="a-Ex"></a>是数可知。<a id="a-Ey"></a>伅真陀罗所供事佛。<a id="a-Ez"></a>其数不可计。<a id="a-F0"></a>提无离菩萨问伅真陀罗。<a id="a-F1"></a>所供事佛甚多乃尔。<a id="a-F2"></a>合会功德甚大巍巍。<a id="a-F3"></a>何缘不疾成佛。<a id="a-F4"></a>伅真陀罗则言。<a id="a-F5"></a>菩萨用十事无有厌足。<a id="a-F6"></a>何谓为十。<a id="a-F7"></a>供事怛萨阿竭而无厌足(一)。<a id="a-F8"></a>所作功德亦无厌足(二)。<a id="a-F9"></a>学问法亦不厌足(三)。<a id="a-FA"></a>四禅五旬知亦不厌足(四)。<a id="a-FB"></a>视诸法亦不厌足(五)。<a id="a-FC"></a>欲广说法亦不厌足(六)。<a id="a-FD"></a>欲教一切人亦不厌足(七)。<a id="a-FE"></a>常欲护法亦不厌足(八)。<a id="a-FF"></a>欲具足诸波罗蜜亦不厌足(九)。<a id="a-FG"></a>欲感动化道劝助亦不厌足(十)。<a id="a-FH"></a>是菩萨十不厌足。<a id="a-FI"></a>伅真陀罗问佛。<a id="a-FJ"></a>闻菩萨摩诃萨有三昧。<a id="a-FK"></a>名曰宝如来。<a id="a-FL"></a>其得是三昧者。<a id="a-FM"></a>悉具足诸宝。<a id="a-FN"></a>其问者所说法而自在。<a id="a-FO"></a>佛言。<a id="a-FP"></a>谛听所说。<a id="a-FQ"></a>伅真陀罗言。<a id="a-FR"></a>受教惟愿闻之。<a id="a-FS"></a>佛言。<a id="a-FT"></a>菩萨不尽佛及法比丘僧用。<a id="a-FU"></a>是三事发心。<a id="a-FV"></a>便有八十法宝。<a id="a-FW"></a>何谓八十。<a id="a-FX"></a>其心不忘萨芸若。<a id="a-FY"></a>是则为宝(一)。<a id="a-FZ"></a>其心不舍信。<a id="a-Fa"></a>是则为宝(二)。<a id="a-Fb"></a>其心习诸功德不懈。<a id="a-Fc"></a>是则为宝(三)。<a id="a-Fd"></a>其心坚其愿不舍。<a id="a-Fe"></a>是则为宝(四)。<a id="a-Ff"></a>其心所有施与无所爱惜而复增益。<a id="a-Fg"></a>是则为宝(五)。<a id="a-Fh"></a>其心所作但念菩萨。<a id="a-Fi"></a>是则为宝(六)。<a id="a-Fj"></a>其心庄严身。<a id="a-Fk"></a>不犯身三事。<a id="a-Fl"></a>是则为宝(七)。<a id="a-Fm"></a>其心净者其语无恶。<a id="a-Fn"></a>是则为宝(八)。<a id="a-Fo"></a>其心庄严心不念恶。<a id="a-Fp"></a>是则为宝(九)。<a id="a-Fq"></a>其心已戒庄严加身。<a id="a-Fr"></a>不欲不念人恶。<a id="a-Fs"></a>是则为宝(十)。<a id="a-Ft"></a>其心无所挂碍等一切人。<a id="a-Fu"></a>是则为宝(一)。<a id="a-Fv"></a>其心已忍辱为庄严。<a id="a-Fw"></a>忍一切诸恶。<a id="a-Fx"></a>是则为宝(二)。<a id="a-Fy"></a>其心不爱惜身寿命用菩萨故。<a id="a-Fz"></a>是则为宝(三)。<a id="a-G0"></a>其心无所憎爱亦不摇动。<a id="a-G1"></a>是则为宝(四)。<a id="a-G2"></a>其心坚固精进而不懈怠。<a id="a-G3"></a>是则为宝(五)。<a id="a-G4"></a>其心所作皆欲成。<a id="a-G5"></a>是则为宝(六)。<a id="a-G6"></a>其心所念意行直所作不忘。<a id="a-G7"></a>欲具足菩萨事。<a id="a-G8"></a>是则为宝(七)。<a id="a-G9"></a>其心禅三昧三摩越。<a id="a-GA"></a>已发是所作便自在。<a id="a-GB"></a>是则为宝(八)。<a id="a-GC"></a>其心求法欲合会诸智。<a id="a-GD"></a>是则为宝(九)。<a id="a-GE"></a>其心所闻法而习诵便有精进。<a id="a-GF"></a>是则为宝(二十)。<a id="a-GG"></a>其心所说法无所悕望。<a id="a-GH"></a>度诸求故。<a id="a-GI"></a>是则为宝(一)。<a id="a-GJ"></a>其心于法无有虚饰。<a id="a-GK"></a>是则为宝(二)。<a id="a-GL"></a>其心念正道所作如事。<a id="a-GM"></a>是则为宝(三)。<a id="a-GN"></a>其心所闻所作如所闻用审故。<a id="a-GO"></a>是则为宝(四)。<a id="a-GP"></a>其心具足智慧已。<a id="a-GQ"></a>不随他人教。<a id="a-GR"></a>是则为宝(五)。<a id="a-GS"></a>其心已无极慈而自护。<a id="a-GT"></a>是则为宝(六)。<a id="a-GU"></a>其心为无极哀。<a id="a-GV"></a>谓等一切故。<a id="a-GW"></a>是则为宝(七)。<a id="a-GX"></a>其心无极护已法自娱乐。<a id="a-GY"></a>是则为宝(八)。<a id="a-GZ"></a>其心已无极等观视诸法。<a id="a-Ga"></a>是则为宝(九)。<a id="a-Gb"></a>其心于生死不以为勤苦。<a id="a-Gc"></a>已入功德故。<a id="a-Gd"></a>是则为宝(三十)。<a id="a-Ge"></a>其心欲教一切人。<a id="a-Gf"></a>多念于人不自念。<a id="a-Gg"></a>是则为宝(一)。<a id="a-Gh"></a>其心不乏已法分与人令得而学。<a id="a-Gi"></a>是则为宝(二)。<a id="a-Gj"></a>其心以大智无所不晓。<a id="a-Gk"></a>有神足无所不感动。<a id="a-Gl"></a>是则为宝(三)。<a id="a-Gm"></a>其心而亲近迦罗蜜。<a id="a-Gn"></a>无所闻而学问。<a id="a-Go"></a>是则为宝(四)。<a id="a-Gp"></a>其心远离恶师而习功德。<a id="a-Gq"></a>是则为宝(五)。<a id="a-Gr"></a>其心等一切因是习无有二心。<a id="a-Gs"></a>是则为宝(六)。<a id="a-Gt"></a>其心知生死是则为病。<a id="a-Gu"></a>便入一切人意。<a id="a-Gv"></a>是则为宝(七)。<a id="a-Gw"></a>其心为一切作药而愈诸病。<a id="a-Gx"></a>是则为宝(八)。<a id="a-Gy"></a>其心不轻易无智者。<a id="a-Gz"></a>用法尊故。<a id="a-H0"></a>是则为宝(九)。<a id="a-H1"></a>其心不自贡高而忍一切。<a id="a-H2"></a>是则为宝(四十)。<a id="a-H3"></a>其心不谀谄。<a id="a-H4"></a>是则为宝(一)。<a id="a-H5"></a>其心所闻法不忘。<a id="a-H6"></a>于法住故。<a id="a-H7"></a>是则为宝(二)。<a id="a-H8"></a>其心尽护诸法。<a id="a-H9"></a>用念报诸佛恩故。<a id="a-HA"></a>是则为宝(三)。<a id="a-HB"></a>其心欲报恩。<a id="a-HC"></a>用坚固厚故。<a id="a-HD"></a>是则为宝(四)。<a id="a-HE"></a>其心若有侵者而不念报。<a id="a-HF"></a>是则为宝(五)。<a id="a-HG"></a>其心乐于山间。<a id="a-HH"></a>欲守法净故。<a id="a-HI"></a>是则为宝(六)。<a id="a-HJ"></a>其心常欲舍家。<a id="a-HK"></a>欲作沙门。<a id="a-HL"></a>至于正道故。<a id="a-HM"></a>是则为宝(七)。<a id="a-HN"></a>其心于道而自趣足。<a id="a-HO"></a>自制而护恶。<a id="a-HP"></a>是则为宝(八)。<a id="a-HQ"></a>其心知足。<a id="a-HR"></a>令人各欢喜。<a id="a-HS"></a>是则为宝(九)。<a id="a-HT"></a>其心于世事知足者。<a id="a-HU"></a>是为不厌足于法。<a id="a-HV"></a>是则为宝(五十)。<a id="a-HW"></a>其心自护不与众闹从事。<a id="a-HX"></a>是则为宝(一)。<a id="a-HY"></a>其心不厌足诸功德。<a id="a-HZ"></a>用诸相具诸种好。<a id="a-Ha"></a>是则为宝(二)。<a id="a-Hb"></a>其心不厌足于智慧。<a id="a-Hc"></a>欲决一切人疑故。<a id="a-Hd"></a>是则为宝(三)。<a id="a-He"></a>其心常念佛。<a id="a-Hf"></a>不离佛故。<a id="a-Hg"></a>是则为宝(四)。<a id="a-Hh"></a>其心常念法。<a id="a-Hi"></a>所说不离法故。<a id="a-Hj"></a>是则为宝(五)。<a id="a-Hk"></a>其心常念僧。<a id="a-Hl"></a>便至阿惟越致僧故。<a id="a-Hm"></a>是则为宝(六)。<a id="a-Hn"></a>其心常念戒不动离菩萨。<a id="a-Ho"></a>是则为宝(七)。<a id="a-Hp"></a>其心常念施。<a id="a-Hq"></a>不贪身故。<a id="a-Hr"></a>是则为宝(八)。<a id="a-Hs"></a>其心常念天上。<a id="a-Ht"></a>便入一生补处。<a id="a-Hu"></a>是则为宝(九)。<a id="a-Hv"></a>其心尽知本。<a id="a-Hw"></a>索晓诸所有。<a id="a-Hx"></a>是则为宝(六十)。<a id="a-Hy"></a>其心知法。<a id="a-Hz"></a>不坏法身故。<a id="a-I0"></a>是则为宝(一)。<a id="a-I1"></a>其心所作知如事。<a id="a-I2"></a>尽知一切人之所语。<a id="a-I3"></a>是则为宝(二)。<a id="a-I4"></a>其心知自在。<a id="a-I5"></a>饱满一切人。<a id="a-I6"></a>是则为宝(三)。<a id="a-I7"></a>其心得陀邻尼。<a id="a-I8"></a>所闻法无所忘。<a id="a-I9"></a>是则为宝(四)。<a id="a-IA"></a>其心知本法。<a id="a-IB"></a>诸所有自然悉晓了。<a id="a-IC"></a>是则为宝(五)。<a id="a-ID"></a>其心护慧。<a id="a-IE"></a>知其识如幻。<a id="a-IF"></a>是则为宝(六)。<a id="a-IG"></a>其心学审谛。<a id="a-IH"></a>从是而得脱。<a id="a-II"></a>不坏所作。<a id="a-IJ"></a>是则为宝(七)。<a id="a-IK"></a>其心护法。<a id="a-IL"></a>欲知人自然。<a id="a-IM"></a>是则为宝(八)。<a id="a-IN"></a>其心知无常苦生死。<a id="a-IO"></a>于三界无所著。<a id="a-IP"></a>是则为宝(九)。<a id="a-IQ"></a>其心视诸法无有我。<a id="a-IR"></a>用无人故。<a id="a-IS"></a>是则为宝(七十)。<a id="a-IT"></a>其心入泥洹。<a id="a-IU"></a>从本本寂复寂。<a id="a-IV"></a>是则为宝(一)。<a id="a-IW"></a>其心知空无相无愿。<a id="a-IX"></a>已度于脱近泥洹门。<a id="a-IY"></a>是则为宝(二)。<a id="a-IZ"></a>其心无有生。<a id="a-Ia"></a>无有生无所坏无所灭。<a id="a-Ib"></a>其脱是者得忍。<a id="a-Ic"></a>是则为宝(三)。<a id="a-Id"></a>其心知若幻如梦如野马如山中响如水中影已。<a id="a-Ie"></a>坚固无所悕望。<a id="a-If"></a>是则为宝(四)。<a id="a-Ig"></a>其心喜知十二因缘已。<a id="a-Ih"></a>去着断之事。<a id="a-Ii"></a>是则为宝(五)。<a id="a-Ij"></a>其心所见悉晓而不求不堕二。<a id="a-Ik"></a>是则为宝(六)。<a id="a-Il"></a>其心不入二事。<a id="a-Im"></a>以一事悉知法。<a id="a-In"></a>是则为宝(七)。<a id="a-Io"></a>其心具足诸行而不转还。<a id="a-Ip"></a>度于诸色名。<a id="a-Iq"></a>是则为宝(八)。<a id="a-Ir"></a>其心稍近。<a id="a-Is"></a>已具法故。<a id="a-It"></a>是则为宝(九)。<a id="a-Iu"></a>其心合聚三十七品。<a id="a-Iv"></a>用度诸法故。<a id="a-Iw"></a>是则为宝(八十)。<a id="a-Ix"></a>佛语伅真陀罗。<a id="a-Iy"></a>已习是八十事而具足。<a id="a-Iz"></a>便得宝如来三昧。<a id="a-J0"></a>已逮是三昧者。<a id="a-J1"></a>于道宝于欲宝无所住。<a id="a-J2"></a>何谓欲宝。<a id="a-J3"></a>何谓道宝。<a id="a-J4"></a>欲宝者。<a id="a-J5"></a>诸天及人人中之尊。<a id="a-J6"></a>释梵四天王遮迦越罗。<a id="a-J7"></a>若尊者诸侯。<a id="a-J8"></a>其一一豪姓者。<a id="a-J9"></a>于天上天下各自有尊。<a id="a-JA"></a>已得者则不如骄。<a id="a-JB"></a>自于是中悦心为菩萨而欲得之。<a id="a-JC"></a>是名曰欲宝。<a id="a-JD"></a>道宝者。<a id="a-JE"></a>以法度俗。<a id="a-JF"></a>何所法而度俗者则道法。<a id="a-JG"></a>何以故。<a id="a-JH"></a>欲之所作皆因慧。<a id="a-JI"></a>慧者则象道之法。<a id="a-JJ"></a>譬如众流皆归于大海。<a id="a-JK"></a>须弥者诸山中尊。<a id="a-JL"></a>月者众星中大明。<a id="a-JM"></a>日者明于众冥。<a id="a-JN"></a>若师子诸兽中之猛。<a id="a-JO"></a>如王于众而为上。<a id="a-JP"></a>如释于忉利而为尊。<a id="a-JQ"></a>梵者于众梵而独高。<a id="a-JR"></a>以是慧尊于诸法。<a id="a-JS"></a>故曰智慧王。<a id="a-JT"></a>所以其欲度者。<a id="a-JU"></a>因是而得度。<a id="a-JV"></a>用安隐道故。<a id="a-JW"></a>若冥持炬火而得明。<a id="a-JX"></a>其作甚猛降伏众魔。<a id="a-JY"></a>作医王调和诸药。<a id="a-JZ"></a>作师晓知诸事。<a id="a-Ja"></a>若持弓弭箭在所射。<a id="a-Jb"></a>其箭无所不入。<a id="a-Jc"></a>若力士持兵有所击。<a id="a-Jd"></a>应时无有全命者。<a id="a-Je"></a>持是智慧击于愚冥无有不尽者。<a id="a-Jf"></a>所以者何。<a id="a-Jg"></a>用去垢故。<a id="a-Jh"></a>其心而等无有异。<a id="a-Ji"></a>亦不与人有所诤。<a id="a-Jj"></a>亦无有能害者。<a id="a-Jk"></a>与人无有恨。<a id="a-Jl"></a>所作有究竟故。<a id="a-Jm"></a>其慧而忠质故。<a id="a-Jn"></a>能有所成作至诚。<a id="a-Jo"></a>是为止意。<a id="a-Jp"></a>一切平等是为断因缘。<a id="a-Jq"></a>是神足合会诸功德。<a id="a-Jr"></a>是则为根。<a id="a-Js"></a>所作在后。<a id="a-Jt"></a>是则为力。<a id="a-Ju"></a>于无智而为智。<a id="a-Jv"></a>是则为觉。<a id="a-Jw"></a>视人道径者。<a id="a-Jx"></a>是则为道。<a id="a-Jy"></a>已寂而寂。<a id="a-Jz"></a>向观而观。<a id="a-K0"></a>于冥欲作明。<a id="a-K1"></a>冥去是则为明。<a id="a-K2"></a>是明之自然故。<a id="a-K3"></a>无有垢故。<a id="a-K4"></a>能净余脱于欲故。<a id="a-K5"></a>能脱余欲。<a id="a-K6"></a>不可见已度诸界故。<a id="a-K7"></a>无有诸界。<a id="a-K8"></a>内已寂已过诸空。<a id="a-K9"></a>用入空故。<a id="a-KA"></a>已离诸所见。<a id="a-KB"></a>是则无想。<a id="a-KC"></a>无所求寂。<a id="a-KD"></a>是则无愿想。<a id="a-KE"></a>已度三界。<a id="a-KF"></a>已相无有相是为相。<a id="a-KG"></a>其相与空等故。<a id="a-KH"></a>所以者何。<a id="a-KI"></a>以无求故。<a id="a-KJ"></a>是则为布施。<a id="a-KK"></a>已度是我所非我所无希望。<a id="a-KL"></a>是则为戒。<a id="a-KM"></a>我无所住。<a id="a-KN"></a>是则为忍。<a id="a-KO"></a>无所持无所舍。<a id="a-KP"></a>是则为精进。<a id="a-KQ"></a>无所增减是则为禅。<a id="a-KR"></a>不可知处所。<a id="a-KS"></a>是则为慧。<a id="a-KT"></a>其所入一切皆慧之所入。<a id="a-KU"></a>与沤和拘舍罗而相得故。<a id="a-KV"></a>譬若如梦。<a id="a-KW"></a>已无我为庄严。<a id="a-KX"></a>所作皆功德。<a id="a-KY"></a>已离无所住。<a id="a-KZ"></a>佛语伅真陀罗。<a id="a-Ka"></a>是则慧宝。<a id="a-Kb"></a>菩萨已具足是者。<a id="a-Kc"></a>便逮宝如来三昧。<a id="a-Kd"></a>譬若大海悉含受众流及宝。<a id="a-Ke"></a>其名宝悉从中生。<a id="a-Kf"></a>若菩萨得是三昧者。<a id="a-Kg"></a>便含受一切人。<a id="a-Kh"></a>是为合集诸法故。<a id="a-Ki"></a>是者众宝之明。<a id="a-Kj"></a>是者众宝之本。<a id="a-Kk"></a>以是故三宝众不知尽。<a id="a-Kl"></a>提无离菩萨问佛。<a id="a-Km"></a>伅真陀罗王。<a id="a-Kn"></a>已逮得是三昧不。<a id="a-Ko"></a>佛言。<a id="a-Kp"></a>自从伅真陀罗而问。<a id="a-Kq"></a>为而发遣。<a id="a-Kr"></a>提无离则问。<a id="a-Ks"></a>仁者已得是三昧。<a id="a-Kt"></a>伅真陀罗报言。<a id="a-Ku"></a>是三昧不作是住念。<a id="a-Kv"></a>当得我者不得我者。<a id="a-Kw"></a>是三昧无有能得者。<a id="a-Kx"></a>是三昧亦无有色。<a id="a-Ky"></a>而不可知。<a id="a-Kz"></a>痛痒思想生死识。<a id="a-L0"></a>亦不可知。<a id="a-L1"></a>是三昧不可已色见。<a id="a-L2"></a>亦不可听闻。<a id="a-L3"></a>亦无所生相。<a id="a-L4"></a>亦无所尽相。<a id="a-L5"></a>亦无所有相。<a id="a-L6"></a>而可相相相。<a id="a-L7"></a>亦不可观亦不可视。<a id="a-L8"></a>其言我能视我能观。<a id="a-L9"></a>不为三昧。<a id="a-LA"></a>何以故。<a id="a-LB"></a>有因缘想故。<a id="a-LC"></a>三昧者无有因缘想。<a id="a-LD"></a>三昧者等诸法故。<a id="a-LE"></a>已等诸法。<a id="a-LF"></a>我亦如是。<a id="a-LG"></a>一切人等人。<a id="a-LH"></a>何以故。<a id="a-LI"></a>等一切空故。<a id="a-LJ"></a>三昧者空相。<a id="a-LK"></a>一切人无有想。<a id="a-LL"></a>无有想是三昧相。<a id="a-LM"></a>一切人无有愿。<a id="a-LN"></a>无有愿是三昧相。<a id="a-LO"></a>一切人悉净。<a id="a-LP"></a>悉净是三昧相。<a id="a-LQ"></a>一切人无有我。<a id="a-LR"></a>无有我是三昧相。<a id="a-LS"></a>亦不可得身。<a id="a-LT"></a>亦不可得细滑。<a id="a-LU"></a>亦不可得心。<a id="a-LV"></a>其有说我知法我见法。<a id="a-LW"></a>是皆不可得。<a id="a-LX"></a>所以故不可从悕望得。<a id="a-LY"></a>提无离菩萨白佛。<a id="a-LZ"></a>见伅真陀罗所被服从婇女及妓乐。<a id="a-La"></a>谓已媱劮。<a id="a-Lb"></a>不知所入法甚深微妙。<a id="a-Lc"></a>所说自恣如法。<a id="a-Ld"></a>佛言。<a id="a-Le"></a>菩萨已入深慧。<a id="a-Lf"></a>晓了沤和拘舍罗。<a id="a-Lg"></a>其道地如是无所不作。<a id="a-Lh"></a>伅真陀罗。<a id="a-Li"></a>所持琴而鼓之。<a id="a-Lj"></a>其音莫不而闻。<a id="a-Lk"></a>故七十亿真陀罗。<a id="a-Ll"></a>三十亿犍陀罗。<a id="a-Lm"></a>自随者八万四千夫人。<a id="a-Ln"></a>悉发阿耨多罗三藐三菩提心。<a id="a-Lo"></a>菩萨以是慧沤和拘舍罗。<a id="a-Lp"></a>便致名及美。<a id="a-Lq"></a>人而在尊位。<a id="a-Lr"></a>用不可数人。<a id="a-Ls"></a>故为作本。<a id="a-Lt"></a>如人作火不益薪。<a id="a-Lu"></a>知令灭不久。<a id="a-Lv"></a>菩萨而独住者。<a id="a-Lw"></a>不能为人作本。<a id="a-Lx"></a>以与人共乃能益人。<a id="a-Ly"></a>其欲作大火者。<a id="a-Lz"></a>当益其薪。<a id="a-M0"></a>故能大明。<a id="a-M1"></a>菩萨以人为薪。<a id="a-M2"></a>乃能成大之光明。<a id="a-M3"></a>佛言。<a id="a-M4"></a>菩萨所受人多各各得本。<a id="a-M5"></a>提无离问佛。<a id="a-M6"></a>伅真陀罗。<a id="a-M7"></a>何以故能持伎乐音。<a id="a-M8"></a>而令人发阿耨多罗三藐三菩提心。<a id="a-M9"></a>佛言。<a id="a-MA"></a>伅真陀罗犍陀罗者。<a id="a-MB"></a>悉乐于伎乐。<a id="a-MC"></a>便以伎乐而乐之。<a id="a-MD"></a>各得欢喜。<a id="a-ME"></a>知得欢喜。<a id="a-MF"></a>便令闻佛音闻法音闻僧音。<a id="a-MG"></a>赞叹菩萨快。<a id="a-MH"></a>其德极尊。<a id="a-MI"></a>当以心习萨芸若。<a id="a-MJ"></a>但闻布施持戒忍辱精进一心智慧音。<a id="a-MK"></a>慈哀护等。<a id="a-ML"></a>意止意断神足根力觉道。<a id="a-MM"></a>向观禅惟务三昧三摩越。<a id="a-MN"></a>皆闻是音。<a id="a-MO"></a>无常苦无我寂。<a id="a-MP"></a>亦复闻是音。<a id="a-MQ"></a>空无想不愿。<a id="a-MR"></a>无生无所生无生死。<a id="a-MS"></a>亦闻是音。<a id="a-MT"></a>复闻菩萨藏陀邻尼。<a id="a-MU"></a>金刚行三昧。<a id="a-MV"></a>净水诸法王印海印三昧。<a id="a-MW"></a>入一切诸法自恣诸法三昧。<a id="a-MX"></a>庄严三昧。<a id="a-MY"></a>宝如来三昧。<a id="a-MZ"></a>宝自然三昧。<a id="a-Ma"></a>知禅三昧。<a id="a-Mb"></a>欢喜三昧。<a id="a-Mc"></a>令地悉作莲华三昧。<a id="a-Md"></a>莲华尊三昧。<a id="a-Me"></a>无所不遍。<a id="a-Mf"></a>入三昧。<a id="a-Mg"></a>法池三昧。<a id="a-Mh"></a>其意差特三昧。<a id="a-Mi"></a>大电明三昧。<a id="a-Mj"></a>师子明三昧。<a id="a-Mk"></a>日明三昧。<a id="a-Ml"></a>无央数因三昧。<a id="a-Mm"></a>已入本三昧。<a id="a-Mn"></a>金刚署三昧。<a id="a-Mo"></a>金刚幢幡三昧。<a id="a-Mp"></a>若金刚三昧。<a id="a-Mq"></a>金刚济三昧。<a id="a-Mr"></a>如地三昧。<a id="a-Ms"></a>若须弥三昧。<a id="a-Mt"></a>若须弥住三昧。<a id="a-Mu"></a>明华三昧。<a id="a-Mv"></a>其心自恣三昧。<a id="a-Mw"></a>知一切入三昧。<a id="a-Mx"></a>一切所行其地因是三昧。<a id="a-My"></a>甚深全三昧。<a id="a-Mz"></a>无央数说法三昧。<a id="a-N0"></a>开冥三昧。<a id="a-N1"></a>知一切人心行三昧。<a id="a-N2"></a>所乐三昧。<a id="a-N3"></a>生旬三昧。<a id="a-N4"></a>降伏魔三昧。<a id="a-N5"></a>现诸色三昧。<a id="a-N6"></a>各入其音三昧。<a id="a-N7"></a>悉知一切人身三昧。<a id="a-N8"></a>法行三昧。<a id="a-N9"></a>慧地首三昧。<a id="a-NA"></a>地首三昧。<a id="a-NB"></a>见谛所有三昧。<a id="a-NC"></a>解诸缚三昧。<a id="a-ND"></a>悉入诸因缘三昧。</p>
 </body>
</html>