<!doctype html>
<html id="z3IBTkKOL" data-ver="514">
 <head>
  <meta charset="utf-8">
  <meta author="帛尸梨蜜多罗">
  <meta library="龙藏">
  <meta catalog="大乘五大部外重译经">
  <meta period="东晋">
 </head>
 <body>
  <h1 id="a1">佛说大灌顶神咒经卷第十一</h1>
  <h2 id="a2">灌顶随愿往生十方净土经卷第十一</h2>
  <h2 id="a3">亦名普广所问经</h2>
  <p id="a4">闻如是。<a id="a-5"></a>一时佛在鸠尸那竭国娑罗双树间。<a id="a-6"></a>尔时世尊般涅槃时。<a id="a-7"></a>十方国土无央数众。<a id="a-8"></a>天龙八部悉皆悲号叹息。<a id="a-9"></a>禽兽杂类悉皆如是。<a id="a-A"></a>来到佛所稽首作礼毕讫却坐。<a id="a-B"></a>世尊告曰若有疑者今皆当问。<a id="a-C"></a>正觉灭度多所矜愍。<a id="a-D"></a>设有问者为究竟说。</p>
  <p id="aE">尔时他方国土有一菩萨名曰普广。<a id="a-F"></a>从座而起稽首作礼。<a id="a-G"></a>而白佛言四辈弟子。<a id="a-H"></a>临终之日若已终者。<a id="a-I"></a>愿欲往生十方国土。<a id="a-J"></a>修何功德而得往生。</p>
  <p id="aK">佛告普广菩萨摩诃萨。<a id="a-L"></a>汝能愍念四辈弟子及未来世诸众生等。<a id="a-M"></a>问此愿生因缘之福。<a id="a-N"></a>汝今谛听吾当为汝而演说之。</p>
  <p id="aO">佛告普广菩萨摩诃萨。<a id="a-P"></a>若四辈弟子若临终时若未终者。<a id="a-Q"></a>愿生东方香林刹者。<a id="a-R"></a>其佛号曰入精进。<a id="a-S"></a>菩萨无央数国土庄严。<a id="a-T"></a>若人临终之日。<a id="a-U"></a>愿生彼者随愿往生。</p>
  <p id="aV">佛告普广菩萨摩诃萨。<a id="a-W"></a>若有善男子善女人等。<a id="a-X"></a>临终之日。<a id="a-Y"></a>愿生东南方金林刹者。<a id="a-Z"></a>其佛号曰尽精进。<a id="a-a"></a>菩萨无央数国土庄严。<a id="a-b"></a>若人临终愿生彼者随愿往生。</p>
  <p id="ac">佛告普广菩萨摩诃萨。<a id="a-d"></a>若有善男子善女人等临终之日。<a id="a-e"></a>愿生南方乐林刹者。<a id="a-f"></a>其佛号曰不舍乐。<a id="a-g"></a>菩萨无央数国土庄严。<a id="a-h"></a>若人命终愿生彼者随愿往生。</p>
  <p id="ai">佛告普广菩萨摩诃萨。<a id="a-j"></a>若有善男子善女人等临终之日。<a id="a-k"></a>愿生西南方宝林刹者。<a id="a-l"></a>其佛号曰上精进。<a id="a-m"></a>菩萨无央数国土庄严。<a id="a-n"></a>若临终时愿生彼者随愿往生。</p>
  <p id="ao">佛告普广菩萨摩诃萨。<a id="a-p"></a>若有善男子善女人等临终之日。<a id="a-q"></a>愿生西方华林刹者。<a id="a-r"></a>其佛号曰习精进。<a id="a-s"></a>菩萨无央数国土庄严。<a id="a-t"></a>若人临终愿生彼者随愿往生。</p>
  <p id="au">佛告普广菩萨摩诃萨。<a id="a-v"></a>若有善男子善女人等临终之日愿生西北方金刚刹者。<a id="a-w"></a>其佛号曰一乘度。<a id="a-x"></a>菩萨无央数国土庄严。<a id="a-y"></a>若人临终愿生彼者随愿往生。</p>
  <p id="az">佛告普广菩萨摩诃萨。<a id="a-10"></a>若有善男子善女人等临终之日。<a id="a-11"></a>愿生北方道林刹者。<a id="a-12"></a>其佛号曰行精进。<a id="a-13"></a>菩萨无央数国土庄严。<a id="a-14"></a>若人临终愿生彼者随愿往生。</p>
  <p id="a15">佛告普广菩萨摩诃萨。<a id="a-16"></a>若有善男子善女人等临终之日。<a id="a-17"></a>愿生东北方青莲刹者。<a id="a-18"></a>其佛号曰悲精进。<a id="a-19"></a>菩萨无央数国土庄严。<a id="a-1A"></a>若人临终愿生彼者随愿往生。</p>
  <p id="a1B">佛告普广菩萨摩诃萨。<a id="a-1C"></a>若有善男子善女人等临终之日。<a id="a-1D"></a>愿生下方水精刹者。<a id="a-1E"></a>其佛号曰净命精进。<a id="a-1F"></a>菩萨无央数国土庄严。<a id="a-1G"></a>若人临终愿生彼者随愿往生。</p>
  <p id="a1H">佛告普广菩萨摩诃萨。<a id="a-1I"></a>若有善男子善女人等命终之日。<a id="a-1J"></a>愿生上方欲林刹者。<a id="a-1K"></a>其佛号曰至诚精进。<a id="a-1L"></a>菩萨无央数国土庄严。<a id="a-1M"></a>若人临终愿生彼者随愿往生。</p>
  <p id="a1N">佛告普广菩萨摩诃萨。<a id="a-1O"></a>若四辈男女临终之日。<a id="a-1P"></a>愿生十方佛刹土者。<a id="a-1Q"></a>当洗除身体着鲜洁之衣。<a id="a-1R"></a>烧众名香悬缯旛盖。<a id="a-1S"></a>歌咏三宝读诵尊经。<a id="a-1T"></a>广为病者说因缘。<a id="a-1U"></a>譬喻言辞微妙经义。<a id="a-1V"></a>苦空非身四大假合。<a id="a-1W"></a>形如芭蕉中无有实。<a id="a-1X"></a>又如电光不得久停。<a id="a-1Y"></a>故云色不久鲜当归败坏。<a id="a-1Z"></a>精诚行道可得度苦。<a id="a-1a"></a>随心所愿无不获果。</p>
  <p id="a1b">佛又复告普广菩萨摩诃萨。<a id="a-1c"></a>十方妙土通洞无穷不可度量。<a id="a-1d"></a>诸佛如来所居净土。<a id="a-1e"></a>亦复无量不可称数。<a id="a-1f"></a>今我于此大众之中。<a id="a-1g"></a>为诸四辈未来之世像法众生。<a id="a-1h"></a>说是十方诸佛国土及佛名号。<a id="a-1i"></a>不可称说略演少耳。<a id="a-1j"></a>普广菩萨摩诃萨又白佛言。<a id="a-1k"></a>世尊十方佛刹净妙国土有差别不。<a id="a-1l"></a>佛言普广无差别也。<a id="a-1m"></a>普广又白佛言。<a id="a-1n"></a>世尊何故经中赞叹阿弥陀刹。<a id="a-1o"></a>七宝诸树宫殿楼阁。<a id="a-1p"></a>诸愿生者。<a id="a-1q"></a>皆悉随彼心中所欲应念而至。</p>
  <p id="a1r">佛告普广菩萨摩诃萨。<a id="a-1s"></a>汝不解我意。<a id="a-1t"></a>娑婆世界人多贪浊。<a id="a-1u"></a>信向者少习邪者多。<a id="a-1v"></a>不信正法不能专一。<a id="a-1w"></a>心乱无志实无差别。<a id="a-1x"></a>令诸众生专心有在。<a id="a-1y"></a>是故赞叹彼国土耳。<a id="a-1z"></a>诸往生者悉随彼愿无不获果。</p>
  <p id="a20">普广菩萨复白佛言。<a id="a-21"></a>若四众男女。<a id="a-22"></a>若命未终若已终者。<a id="a-23"></a>我今当劝修诸福业。<a id="a-24"></a>得生十方诸佛刹也。<a id="a-25"></a>佛言善哉普广菩萨摩诃萨。<a id="a-26"></a>随意教导十方人也。<a id="a-27"></a>普广菩萨语四辈言。<a id="a-28"></a>若人临终未终之日。<a id="a-29"></a>当为烧香然灯续明。<a id="a-2A"></a>于塔寺中表刹之上。<a id="a-2B"></a>悬命过幡转读尊经竟三七日。<a id="a-2C"></a>所以然者命终之人。<a id="a-2D"></a>在中阴中身如小儿。<a id="a-2E"></a>罪福未定应为修福。<a id="a-2F"></a>愿亡者神使生十方无量刹土。<a id="a-2G"></a>承此功德必得往生。<a id="a-2H"></a>亡者在世若有罪业应堕八难。<a id="a-2I"></a>幡灯功德必得解脱。<a id="a-2J"></a>若善愿应生父母在异方不得疾生。<a id="a-2K"></a>以幡灯功德。<a id="a-2L"></a>皆得疾生无复留难。<a id="a-2M"></a>若得生已。<a id="a-2N"></a>当为人作福德之子。<a id="a-2O"></a>不为邪鬼之所得便种族豪强。<a id="a-2P"></a>是故应修幡灯功德。<a id="a-2Q"></a>诸过命者修行福业。<a id="a-2R"></a>至心恳恻应代亡者。<a id="a-2S"></a>悔过众罪罪垢即灭。<a id="a-2T"></a>为亡者修福。<a id="a-2U"></a>如饷远人无不获果。<a id="a-2V"></a>譬如世间犯罪之人。<a id="a-2W"></a>心中思惟望诸亲属。<a id="a-2X"></a>求诸大力救其危厄。<a id="a-2Y"></a>今日烧香望得解脱。<a id="a-2Z"></a>为亡者称其名号修诸功德。<a id="a-2a"></a>以福德之力缘是解脱亦复如是。<a id="a-2b"></a>径生十方无愿不得。</p>
  <p id="a2c">普广菩萨又白佛言。<a id="a-2d"></a>若人在世不归三宝不行法戒。<a id="a-2e"></a>若其命终应堕三涂受诸苦痛。<a id="a-2f"></a>其人临终方欲精诚归命三宝。<a id="a-2g"></a>受行法戒悔过罪衅。<a id="a-2h"></a>发露忏谢改更修善。<a id="a-2i"></a>临寿终时闻说经法。<a id="a-2j"></a>善师化导得闻法音。<a id="a-2k"></a>欲终之日生是善心得解脱不。<a id="a-2l"></a>佛言普广菩萨摩诃萨。<a id="a-2m"></a>若有男子善女人等。<a id="a-2n"></a>临终之时得生此心。<a id="a-2o"></a>无不解脱众苦者也。<a id="a-2p"></a>所以者何如人负债依附王者。<a id="a-2q"></a>债主便畏不从求财。<a id="a-2r"></a>此譬亦然天帝放赦阎罗除遣。<a id="a-2s"></a>及诸五官伺候之神。<a id="a-2t"></a>反更恭敬不生恶心。<a id="a-2u"></a>缘此福故不堕恶道解脱厄难。<a id="a-2v"></a>随心所愿皆得往生。</p>
  <p id="a2w">普广菩萨复白佛言。<a id="a-2x"></a>又有众生不信三宝不行法戒。<a id="a-2y"></a>或时生信或时诽谤。<a id="a-2z"></a>或时父母兄弟亲族。<a id="a-30"></a>卒得病苦缘此命终。<a id="a-31"></a>或堕在三涂八难之中。<a id="a-32"></a>受诸苦恼无有休息。<a id="a-33"></a>父母兄弟及诸亲族。<a id="a-34"></a>为其修福为得福不。<a id="a-35"></a>佛言普广。<a id="a-36"></a>为此人修福七分之中为获一也。<a id="a-37"></a>何故尔乎。<a id="a-38"></a>缘其前世不信道德。<a id="a-39"></a>故使福德七分获一。<a id="a-3A"></a>若以亡者严身之具。<a id="a-3B"></a>堂宇室宅园林浴池以施三宝。<a id="a-3C"></a>此福最多功德力强。<a id="a-3D"></a>可得拔彼地狱之殃。<a id="a-3E"></a>以是因缘便得解脱。<a id="a-3F"></a>忧苦之患长得度脱。<a id="a-3G"></a>往生十方诸佛净土。</p>
  <p id="a3H">普广菩萨复白佛言。<a id="a-3I"></a>若四辈男女善解法戒。<a id="a-3J"></a>知身如幻精勤修习行菩提道。<a id="a-3K"></a>未终之时逆修三七。<a id="a-3L"></a>然灯续明悬缯旛盖。<a id="a-3M"></a>请召众僧转读尊经。<a id="a-3N"></a>修诸福业得福多不。<a id="a-3O"></a>佛言普广其福无量不可度量。<a id="a-3P"></a>随心所愿获其果实。<a id="a-3Q"></a>普广菩萨白佛言。<a id="a-3R"></a>世尊若四辈男女。<a id="a-3S"></a>若临终时若已过命。<a id="a-3T"></a>是其亡日我今亦劝。<a id="a-3U"></a>造作黄幡悬着刹上。<a id="a-3V"></a>使获福德离八难苦。<a id="a-3W"></a>得生十方诸佛净土。<a id="a-3X"></a>幡盖供养随心所愿至成菩提。<a id="a-3Y"></a>幡随风转。<a id="a-3Z"></a>破碎都尽至成微尘。<a id="a-3a"></a>风吹幡尘其福无量。<a id="a-3b"></a>幡一转时转轮王位。<a id="a-3c"></a>乃至吹尘小王之位。<a id="a-3d"></a>其报无量。<a id="a-3e"></a>灯四十九照诸幽冥苦痛众生蒙此光明皆得相见。<a id="a-3f"></a>缘此福德拔彼众生悉得休息。</p>
  <p id="a3g">佛告普广若四辈男女。<a id="a-3h"></a>若行斋戒心当存想。<a id="a-3i"></a>请十方僧。<a id="a-3j"></a>不择善恶持戒毁戒高下之行。<a id="a-3k"></a>到诸塔寺请僧之时。<a id="a-3l"></a>僧次供养无别异想。<a id="a-3m"></a>其福最多无量无边。<a id="a-3n"></a>若值罗汉四道果人及大心者。<a id="a-3o"></a>缘此功德受福无穷。<a id="a-3p"></a>一闻说法可得至道无上涅槃。</p>
  <p id="a3q">佛告普广及大众人民天龙八部诸鬼神等。<a id="a-3r"></a>各各谛听思惟吾言。<a id="a-3s"></a>我今欲于此大众之中。<a id="a-3t"></a>说那舍长者本昔因缘罪福之事。<a id="a-3u"></a>此大长者居罗阅只国。<a id="a-3v"></a>恒修仁义饥穷乏者。<a id="a-3w"></a>沙门婆罗门诸求索者。<a id="a-3x"></a>悉欲供养无所遗惜。<a id="a-3y"></a>父母大悭无供养心。<a id="a-3z"></a>长者有缘行至他方。<a id="a-40"></a>晨朝澡洗着衣结束已毕。<a id="a-41"></a>跪拜父母叉手白言。<a id="a-42"></a>今有缘事往至他方。<a id="a-43"></a>有少财物分为三分。<a id="a-44"></a>一分供养供给父母。<a id="a-45"></a>一分珍宝施诸沙门及贫之者。<a id="a-46"></a>余有一分自欲持行。<a id="a-47"></a>父母言受。<a id="a-48"></a>于儿行后修诸福德。<a id="a-49"></a>若有人来从求索者悉当施与。<a id="a-4A"></a>于是长者便辞父母远至他方。<a id="a-4B"></a>如是去后父母邪见无念子心。<a id="a-4C"></a>沙门婆罗门及贫乏者往从乞丐。<a id="a-4D"></a>悭贪邪见无施与心。<a id="a-4E"></a>子行去后。<a id="a-4F"></a>若干日数应还到舍。<a id="a-4G"></a>父母计其应还归家。<a id="a-4H"></a>往到市所。<a id="a-4I"></a>取猪羊骨头蹄膏血。<a id="a-4J"></a>果蓏杂谷持散家中。<a id="a-4K"></a>那舍长者从远方还。<a id="a-4L"></a>见其父母欢喜无量。<a id="a-4M"></a>接足礼拜问讯起居。<a id="a-4N"></a>父母亦复欢喜踊跃语那舍言。<a id="a-4O"></a>我于汝行后为汝设福。<a id="a-4P"></a>沙门婆罗门国中孤老贫穷乞者。<a id="a-4Q"></a>以汝财物悉施与之。<a id="a-4R"></a>儿闻设福布施贫乏心大欢喜。<a id="a-4S"></a>又语儿言我亦复请诸沙门设福始竟。<a id="a-4T"></a>今日家中草秽狼藉犹未扫除。<a id="a-4U"></a>儿见狼藉相貌如是。<a id="a-4V"></a>信其父母为设福德。<a id="a-4W"></a>倍复欢喜踊跃无量。<a id="a-4X"></a>久后之间父母衰老。<a id="a-4Y"></a>得诸病苦便即命终。<a id="a-4Z"></a>那舍即便殡殓尸骸。<a id="a-4a"></a>安厝粗毕。<a id="a-4b"></a>从父母命终转读尊经。<a id="a-4c"></a>烧香礼拜歌咏赞叹无一时废。<a id="a-4d"></a>竟于三七经声不绝。<a id="a-4e"></a>作是思惟我父母在世。<a id="a-4f"></a>极忧念我多修福德。<a id="a-4g"></a>今我又复请诸圣众。<a id="a-4h"></a>想我父母缘此功德故。<a id="a-4i"></a>应往生十方刹土。<a id="a-4j"></a>供养恭敬面见诸佛。</p>
  <p id="a4k">于是那舍忽得重病。<a id="a-4l"></a>奄便欲死唯心上暖。<a id="a-4m"></a>家中大小未便殡敛。<a id="a-4n"></a>至七日后乃得苏解。<a id="a-4o"></a>家中问言那舍长者病苦如是。<a id="a-4p"></a>本死今苏从何而来。<a id="a-4q"></a>长者那舍语其家言。<a id="a-4r"></a>我数日来。<a id="a-4s"></a>善神将我。<a id="a-4t"></a>示以福堂无极之乐。<a id="a-4u"></a>又到地狱靡不经历。<a id="a-4v"></a>眼中所睹唯苦痛耳。<a id="a-4w"></a>今我又见饿鬼住处。<a id="a-4x"></a>所生父母在中受苦。<a id="a-4y"></a>见我来看悲号懊恼。<a id="a-4z"></a>欲求免脱不能得出。<a id="a-50"></a>我思父母在世之时。<a id="a-51"></a>大修福德意谓生天。<a id="a-52"></a>而更堕在饿鬼狱中受诸苦恼。<a id="a-53"></a>那舍长者说此语已。<a id="a-54"></a>向其家中懊恼流泪。<a id="a-55"></a>我今家中当作何方功德之力。<a id="a-56"></a>拔我父母使得解脱。<a id="a-57"></a>那舍长者又自思惟。<a id="a-58"></a>我父母昔病苦之时。<a id="a-59"></a>大修福德欲终未终。<a id="a-5A"></a>及命终已然灯续明。<a id="a-5B"></a>转经行道斋戒一心。<a id="a-5C"></a>乃至三七未曾懈废。<a id="a-5D"></a>而今父母而更生此罪苦地狱。<a id="a-5E"></a>必当有意便问亲族及诸耆宿。<a id="a-5F"></a>耆宿答言我不了此深妙之事。<a id="a-5G"></a>可往咨问佛世尊也。<a id="a-5H"></a>于是长者便往到佛所。<a id="a-5I"></a>头面作礼胡跪合掌。<a id="a-5J"></a>而白佛言欲有启请。<a id="a-5K"></a>唯愿世尊慈愍不怪。<a id="a-5L"></a>佛言便说。<a id="a-5M"></a>长者那舍说向因缘。<a id="a-5N"></a>父母在世常修福德。<a id="a-5O"></a>及命终后为供三七至安厝毕。<a id="a-5P"></a>谓言生天而更堕在地狱中。<a id="a-5Q"></a>已问耆宿耆宿不了。<a id="a-5R"></a>今故问佛为我决疑。<a id="a-5S"></a>缘我重病奄便欲死。<a id="a-5T"></a>七日乃苏。<a id="a-5U"></a>善神将我经历地狱靡不周遍。<a id="a-5V"></a>以是因缘得见父母在苦剧地。<a id="a-5W"></a>修福如此而更堕罪。<a id="a-5X"></a>不解所以今故问佛。<a id="a-5Y"></a>唯愿世尊解释我疑。<a id="a-5Z"></a>修何福业令我父母。<a id="a-5a"></a>解脱厄难不遭苦患。<a id="a-5b"></a>悉得生天封受自然。<a id="a-5c"></a>快乐无极得涅槃道。</p>
  <p id="a5d">佛语长者汝一心谛听我之所说。<a id="a-5e"></a>汝前欲行往至他方。<a id="a-5f"></a>留财宝物与汝父母。<a id="a-5g"></a>令汝父母修诸福德。<a id="a-5h"></a>父母邪见欺诳于汝。<a id="a-5i"></a>实不修福妄言为作修诸福缘。<a id="a-5j"></a>以悭贪故堕彼地狱。<a id="a-5k"></a>长者闻佛神口所说。<a id="a-5l"></a>疑惑永除作如是言。<a id="a-5m"></a>是我之过非父母咎。<a id="a-5n"></a>即于佛前代其父母。<a id="a-5o"></a>悔过此罪悭贪之殃。<a id="a-5p"></a>长者父母于彼地狱小得休息。</p>
  <p id="a5q">佛语长者今我借汝天眼。<a id="a-5r"></a>使汝得见父母。<a id="a-5s"></a>休息长者于是承佛。<a id="a-5t"></a>威神见其父母皆得。<a id="a-5u"></a>休息那舍长者又白佛言今者又当作何福业使我父母解。<a id="a-5v"></a>脱彼苦。<a id="a-5w"></a>佛语长者今请诸圣众。<a id="a-5x"></a>安居三月行道欲竟。<a id="a-5y"></a>可还家中作百味饮食之具种种甘美。<a id="a-5z"></a>以好净器盛持供养。<a id="a-60"></a>及好衣服种种华香。<a id="a-61"></a>金银珍宝杂碎供具以施于僧。<a id="a-62"></a>令汝得福使汝父母解脱此难。<a id="a-63"></a>不复更受饿鬼形也。</p>
  <p id="a64">长者那舍即如佛言。<a id="a-65"></a>还家供办不违尊教作供养已。<a id="a-66"></a>缘此生天封受自然无为快乐。<a id="a-67"></a>汝今欲见汝父母所生宫殿处不。<a id="a-68"></a>今更以威神。<a id="a-69"></a>令汝得见不复受苦。<a id="a-6A"></a>长者承佛威神之力。<a id="a-6B"></a>见其父母生在天上。<a id="a-6C"></a>诸天娱乐自在随意无复挂碍。<a id="a-6D"></a>佛告那舍罪福如是不可不慎。<a id="a-6E"></a>如长者眼所见心所开。<a id="a-6F"></a>故言自作自得非天与人。<a id="a-6G"></a>如长者父母。<a id="a-6H"></a>虽在饿鬼其罪小轻。<a id="a-6I"></a>一切饿鬼受罪甚重不可具说。<a id="a-6J"></a>长者父母其罪轻者。<a id="a-6K"></a>有小福德扶接使尔。<a id="a-6L"></a>长者修福竟于三七日。<a id="a-6M"></a>于诸饿鬼受罪轻也。<a id="a-6N"></a>所以然者前章中言。<a id="a-6O"></a>若人在世不识三宝。<a id="a-6P"></a>不修斋戒无善师教。<a id="a-6Q"></a>过命已后兄弟父母。<a id="a-6R"></a>亲属知识为其修福。<a id="a-6S"></a>七分之中为获一也。<a id="a-6T"></a>是故长者父母有罪。<a id="a-6U"></a>虽在地狱饿鬼之中。<a id="a-6V"></a>受罪轻者缘修福故七分获一。<a id="a-6W"></a>今修福德供养众僧。<a id="a-6X"></a>以是因缘解脱众难故得生天。</p>
  <p id="a6Y">佛告普广菩萨摩诃萨。<a id="a-6Z"></a>若人未终临终之日。<a id="a-6a"></a>若已终竟又是终日。<a id="a-6b"></a>父母亲族知识朋友。<a id="a-6c"></a>为命终者修诸福业。<a id="a-6d"></a>斋戒一心洗浴身体着鲜洁之衣。<a id="a-6e"></a>一心礼敬十方诸佛。<a id="a-6f"></a>又当称扬十方佛号。<a id="a-6g"></a>别以华香供养诸佛。<a id="a-6h"></a>可得解脱忧苦之患。<a id="a-6i"></a>得升天上证泥洹道。</p>
  <p id="a6j">佛告普广菩萨摩诃萨。<a id="a-6k"></a>若未终时礼拜十方诸佛。<a id="a-6l"></a>命终之人所生之处常得值佛。<a id="a-6m"></a>千劫万劫亿万劫数。<a id="a-6n"></a>重罪之殃无不得脱。<a id="a-6o"></a>亦复当为说是灌顶无上章句。<a id="a-6p"></a>三世诸佛天中之天各皆顺本。<a id="a-6q"></a>三世如来说是无上总持章句。<a id="a-6r"></a>普广菩萨摩诃萨。<a id="a-6s"></a>汝当谛听我今为汝。<a id="a-6t"></a>及一切众生诸病苦者。<a id="a-6u"></a>若其临终若已终竟复是终日。<a id="a-6v"></a>闻此章句。<a id="a-6w"></a>所生之处当得见佛。<a id="a-6x"></a>不堕八难远于恶道。<a id="a-6y"></a>于是世尊在大众中。<a id="a-6z"></a>宣说诸佛无上章句。<a id="a-70"></a>即作偈颂而说之曰。</p>
  <p id="a71">波利富楼那　　遮利三慢陀</p>
  <p id="a72">达舍尼罗佉　　摩诃毗罗诃</p>
  <p id="a73">伽帝三慢陀　　毗陀摩伽帝</p>
  <p id="a74">摩诃伽利波　　波帝婆弥陀</p>
  <p id="a75">娑婆娄伽提　　修钵利富那</p>
  <p id="a76">阿利那达摩　　摩诃毗波提</p>
  <p id="a77">帝利毗波伽　　修勒波僧祇</p>
  <p id="a78">醯帝三博叉　　摩诃三慢陀</p>
  <p id="a79">阿陀摩罗尼　　阿利摩罗多</p>
  <p id="a7A">毗鼓三慢陀　　达尼佉罗陀</p>
  <p id="a7B">佛语普广菩萨摩诃萨。<a id="a-7C"></a>是为灌顶无上章句。<a id="a-7D"></a>必定不二。<a id="a-7E"></a>解除亡者无量罪厄。<a id="a-7F"></a>令过命者得生天上。<a id="a-7G"></a>随心所愿往生十方。<a id="a-7H"></a>此大章句真实之言。<a id="a-7I"></a>在所生处常见十方微妙净土。<a id="a-7J"></a>若在世时应当受持如是章句。<a id="a-7K"></a>斋戒一心为过命者。<a id="a-7L"></a>七日七夜受持八禁长斋菜食。<a id="a-7M"></a>礼敬十方诸佛世尊。<a id="a-7N"></a>当发大誓愿我获得僧那僧涅。<a id="a-7O"></a>诸众生辈使向无上正真大道。</p>
  <p id="a7P">尔时世尊说是语已。<a id="a-7Q"></a>告诸大众善男子善女人等。<a id="a-7R"></a>及天龙八部一切鬼神。<a id="a-7S"></a>汝等众辈。<a id="a-7T"></a>闻说十方净佛国土。<a id="a-7U"></a>复闻说是那舍长者因缘罪福。<a id="a-7V"></a>生信心不。</p>
  <p id="a7W">普广菩萨复从坐起。<a id="a-7X"></a>白世尊言。<a id="a-7Y"></a>说是十方诸佛净土无量功德庄严快乐。<a id="a-7Z"></a>复得闻是那舍因缘。<a id="a-7a"></a>世尊又说众事因缘。<a id="a-7b"></a>甚善心大欢喜踊跃无量。<a id="a-7c"></a>世尊说是多所利益。<a id="a-7d"></a>后世众生缘此解脱以为轨则。<a id="a-7e"></a>不复贪吝资生之物。<a id="a-7f"></a>闻此经言但生施心无所爱惜。<a id="a-7g"></a>随意施与贫乏使足。<a id="a-7h"></a>国土丰饶施心平等。<a id="a-7i"></a>如是渐渐积功累德悉成佛道。</p>
  <p id="a7j">普广菩萨摩诃萨又白佛言。<a id="a-7k"></a>若四辈男女欲修学是愿生净土灌顶经典。<a id="a-7l"></a>有几事行得此经法。<a id="a-7m"></a>佛言普广有十二事。<a id="a-7n"></a>可得修学是经典也。<a id="a-7o"></a>一者不信九十五种邪见之道。<a id="a-7p"></a>二者坚持禁戒至终不犯。<a id="a-7q"></a>三者勤学禅定教未学者。<a id="a-7r"></a>四者忍辱不嗔见恶不恼。<a id="a-7s"></a>五者常乐布施愍念孤老。<a id="a-7t"></a>六者常勤精进昼夜不懈。<a id="a-7u"></a>七者若行来出入朝拜塔像。<a id="a-7v"></a>及诸尊长然后舍去。<a id="a-7w"></a>八者合集众人为作唱导普得信心。<a id="a-7x"></a>九者不贪世荣衣服伎乐资生之物。<a id="a-7y"></a>常好苦行依四依法。<a id="a-7z"></a>十者行此法时无所悕望。<a id="a-80"></a>但欲利益诸众生辈。<a id="a-81"></a>不于其中悕人利养。<a id="a-82"></a>十一者至终不谄邪命自活。<a id="a-83"></a>十二者行此经时不择富贵豪乐之人。<a id="a-84"></a>贫苦求者等心看之无有异想。<a id="a-85"></a>是为十二正化之事。<a id="a-86"></a>时普广闻此心大欢喜。<a id="a-87"></a>我当奉行至终不犯。</p>
  <p id="a88">佛说经竟。<a id="a-89"></a>是诸大众无不欢喜。<a id="a-8A"></a>阿难因从坐起。<a id="a-8B"></a>演说法竟当何名之。<a id="a-8C"></a>佛语阿难此经名为普广所问十方净土随愿往生。<a id="a-8D"></a>亦名那舍罪福因缘。<a id="a-8E"></a>又名灌顶无上章句。<a id="a-8F"></a>佛说是经已。<a id="a-8G"></a>四众人民天龙八部。<a id="a-8H"></a>闻佛所说作礼奉行。</p>
 </body>
</html>