<!DOCTYPE html>
<html>
<head>
  <meta charset="utf-8"/>
  <meta name="author" content="帛尸梨蜜多罗/东晋"/>
  <meta name="library" content="龙藏"/>
  <meta name="catalog" content="龙藏/大乘五大部外重译经"/>
  <title>佛说大灌顶神咒经卷第十</title>
</head>
<body>
  <h1 class="head">佛说大灌顶神咒经卷第十</h1>
  <h2>灌顶梵天神策经卷第十</h2>
  <p>闻如是。一时佛在因沙崛山中。与千二百五十比丘俱。菩萨三万人。佛为天龙八部说法。人民鬼神各随业缘得道不同。说法既竟。于是梵王从座而起。长跪合掌而白佛言。世尊我于众生。有微因缘多归依者。又见人民悉受苦恼。心中疑惑不能决了。今欲承佛威神之力。出梵天结愿一百偈颂以为神策。惟愿世尊许可此事。复作是言。我常见诸异道辈九十五种。各有杂术为人决疑。而今世尊正觉最上更无此法。是故启问唯愿听许。佛言梵王善哉善哉。汝能为未来五浊恶世。像法众生多诸疑惑。信邪倒见不识真正。汝既慈悲欲为说者。嘉也梵王我助汝喜。善也梵王随意演说。梵王闻佛赞叹策经欢喜踊跃。即于众中语四辈言。今我梵王承佛威神。演说卜经一百偈颂以示万姓。决了狐疑知人吉凶。今以偈颂而说卦曰。</p>
  <p class="l-js-5c">若闻佛咒经　　百魅皆消形</p>
  <p class="l-js-5c">舍宅得安隐　　县官不横生</p>
  <p class="l-js-5c">回向无上道　　梵天帝相荣</p>
  <p class="l-js-5c">仕宦得高迁　　世世获嘉名</p>
  <p class="l-js-5c">既能有好心　　不能平其本</p>
  <p class="l-js-5c">供养不专一　　功德日减损</p>
  <p class="l-js-5c">前行已不善　　改更亦不晚</p>
  <p class="l-js-5c">今悉令吉利　　禄位自然返</p>
  <p class="l-js-5c">先身无福庆　　是故堕罪中</p>
  <p class="l-js-5c">不信于三宝　　轻笑慢世雄</p>
  <p class="l-js-5c">现世获苦恼　　从此致命终</p>
  <p class="l-js-5c">积罪如丘山　　业报真无穷</p>
  <p class="l-js-5c">若欲觅福佑　　忏谢烧众香</p>
  <p class="l-js-5c">帝释常扶助　　所向皆吉祥</p>
  <p class="l-js-5c">疫毒自消除　　至终无遗殃</p>
  <p class="l-js-5c">世世享其福　　得生升天堂</p>
  <p class="l-js-5c">恐此事不成　　终为人所发</p>
  <p class="l-js-5c">丧死非一人　　哭泣弥年月</p>
  <p class="l-js-5c">魔邪之所作　　遂便从此没</p>
  <p class="l-js-5c">若能念三宝　　更得无遗秽</p>
  <p class="l-js-5c">汝常好情性　　何故生怨恶</p>
  <p class="l-js-5c">轻笑于沙门　　谓之如寄托</p>
  <p class="l-js-5c">世世得其报　　终为邪所掠</p>
  <p class="l-js-5c">出道逢官家　　恒为吏所缚</p>
  <p class="l-js-5c">念汝少孤苦　　跉竮在道门</p>
  <p class="l-js-5c">正心相和顺　　勿令他生怨</p>
  <p class="l-js-5c">报心无亏盈　　禄位加子孙</p>
  <p class="l-js-5c">安隐无疾病　　当知梵天恩</p>
  <p class="l-js-5c">既已堕罪中　　又以罪误人</p>
  <p class="l-js-5c">殃注相结连　　皆是宿世因</p>
  <p class="l-js-5c">可共修正行　　专意习精勤</p>
  <p class="l-js-5c">保此得解脱　　远离地狱身</p>
  <p class="l-js-5c">不欲行仁义　　欺诈常为先</p>
  <p class="l-js-5c">若入江海中　　逢风不得前</p>
  <p class="l-js-5c">纵逸随流浪　　风波覆其船</p>
  <p class="l-js-5c">沉溺在水中　　姓命岂得全</p>
  <p class="l-js-5c">既有嘉善心　　又有好名禄</p>
  <p class="l-js-5c">修于诸正行　　世世蒙其福</p>
  <p class="l-js-5c">安隐而无为　　亲友亦欢穆</p>
  <p class="l-js-5c">发愿无不果　　所求真应速</p>
  <p class="l-js-5c">若欲远治生　　求觅诸财宝</p>
  <p class="l-js-5c">莫行不慈心　　中路见不好</p>
  <p class="l-js-5c">专心念于佛　　疾得无上道</p>
  <p class="l-js-5c">世世获果报　　安隐寿得老</p>
  <p class="l-js-5c">贡高作魔师　　教人杀众生</p>
  <p class="l-js-5c">业报既无穷　　一到入幽冥</p>
  <p class="l-js-5c">邪鬼不能佑　　祸横百端生</p>
  <p class="l-js-5c">可归于三宝　　能拔罪苦名</p>
  <p class="l-js-5c">一子行五逆　　为汝作祸灾</p>
  <p class="l-js-5c">劫夺人财物　　离散失骨骸</p>
  <p class="l-js-5c">当在空野中　　骼露不得埋</p>
  <p class="l-js-5c">世世不见好　　地狱中徘徊</p>
  <p class="l-js-5c">已能有好心　　便宜尽其功</p>
  <p class="l-js-5c">何为寂寞住　　徒劳守于空</p>
  <p class="l-js-5c">若必成其愿　　受报亦无穷</p>
  <p class="l-js-5c">世世所生处　　常在天人中</p>
  <p class="l-js-5c">所遇皆不好　　每每不从意</p>
  <p class="l-js-5c">此是心不净　　故与如斯事</p>
  <p class="l-js-5c">不肯悔其过　　将欲求何冀</p>
  <p class="l-js-5c">若能尽心持　　禄官自然至</p>
  <p class="l-js-5c">每见不良人　　事事皆悉好</p>
  <p class="l-js-5c">恐是罪未至　　此荣非长保</p>
  <p class="l-js-5c">一报堕地狱　　出入生忧恼</p>
  <p class="l-js-5c">世间愚劣人　　意谓当至老</p>
  <p class="l-js-5c">一身既获好　　亲友亦忻忻</p>
  <p class="l-js-5c">常见梵释众　　与之为等邻</p>
  <p class="l-js-5c">意业亦滋茂　　道心亦日新</p>
  <p class="l-js-5c">万物皆有报　　岂不习精勤</p>
  <p class="l-js-5c">遂为贼所得　　剥夺失珍宝</p>
  <p class="l-js-5c">奉法莫进退　　如是致不好</p>
  <p class="l-js-5c">从今可改更　　敬崇于三宝</p>
  <p class="l-js-5c">魔邪皆驰散　　众魅不能恼</p>
  <p class="l-js-5c">汝昔有慈悲　　割口饭餧人</p>
  <p class="l-js-5c">羸老得救命　　色力具足鲜</p>
  <p class="l-js-5c">愍念众生故　　济物常在贫</p>
  <p class="l-js-5c">寻得欢乐报　　当在明年春</p>
  <p class="l-js-5c">奉法不坚意　　迷惑信魔邪</p>
  <p class="l-js-5c">邪见杀众生　　百魅皆得祠</p>
  <p class="l-js-5c">堕罪入地狱　　亿劫无出时</p>
  <p class="l-js-5c">悔过于三宝　　解脱无狐疑</p>
  <p class="l-js-5c">汝欲居此宅　　大凶不可止</p>
  <p class="l-js-5c">子孙多零落　　灾火四面起</p>
  <p class="l-js-5c">每每见不好　　牛犊悉疫死</p>
  <p class="l-js-5c">梵天语汝实　　移可安隐耳</p>
  <p class="l-js-5c">其福何烔烔　　及致于凤凰</p>
  <p class="l-js-5c">麒麟为汝感　　圣王亦来翔</p>
  <p class="l-js-5c">难有世无双　　诸天散花香</p>
  <p class="l-js-5c">得报获其功　　百事皆吉祥</p>
  <p class="l-js-5c">造心既不清　　梵天所不护</p>
  <p class="l-js-5c">出门逢毒狼　　坐自生祸故</p>
  <p class="l-js-5c">大小互相向　　昼夜怀荒怖</p>
  <p class="l-js-5c">何不奉正真　　自获安隐度</p>
  <p class="l-js-5c">等心施于人　　获报无穷已</p>
  <p class="l-js-5c">相与种福田　　减割于身已</p>
  <p class="l-js-5c">悭吝怀贪惜　　坐守财物死</p>
  <p class="l-js-5c">布施持净戒　　世世从缘起</p>
  <p class="l-js-5c">汝有嘉福田　　后便致富贵</p>
  <p class="l-js-5c">今现人所敬　　德行亦郁郁</p>
  <p class="l-js-5c">高显而无比　　众中之大师</p>
  <p class="l-js-5c">寿命亦延长　　众圣为等类</p>
  <p class="l-js-5c">汝虽有广虑　　不知念无常</p>
  <p class="l-js-5c">作善得其福　　作恶得其殃</p>
  <p class="l-js-5c">礼拜向三宝　　供养散花香</p>
  <p class="l-js-5c">释梵相拥护　　万事皆吉祥</p>
  <p class="l-js-5c">是人福力多　　每每蒙神护</p>
  <p class="l-js-5c">所求自如意　　无不安隐度</p>
  <p class="l-js-5c">必无他险难　　名闻亦流布</p>
  <p class="l-js-5c">释梵口所说　　吉祥不相误</p>
  <p class="l-js-5c">汝有诸儿子　　一子五逆恶</p>
  <p class="l-js-5c">为汝作祸灾　　恒为人所薄</p>
  <p class="l-js-5c">撩乱生罪过　　魔魅互来作</p>
  <p class="l-js-5c">疾病不咒治　　一以委汤药</p>
  <p class="l-js-5c">师有所言说　　忆在不失忘</p>
  <p class="l-js-5c">修作诸福德　　魔邪自消藏</p>
  <p class="l-js-5c">但当礼三宝　　正念魔敢当</p>
  <p class="l-js-5c">令汝得财宝　　然后亦吉祥</p>
  <p class="l-js-5c">种恶得其殃　　合家悉疾病</p>
  <p class="l-js-5c">困者非一人　　乃得虑灭性</p>
  <p class="l-js-5c">皆是先世因　　所以致危命</p>
  <p class="l-js-5c">若能诲今身　　灾邪悉流迸</p>
  <p class="l-js-5c">汝是不吉人　　故使居此间</p>
  <p class="l-js-5c">中有邪魅鬼　　恒来相流连</p>
  <p class="l-js-5c">三魂及七魄　　系缚在空山</p>
  <p class="l-js-5c">恍惚既不定　　终当堕深渊</p>
  <p class="l-js-5c">产乳悉通利　　男女皆聪明</p>
  <p class="l-js-5c">梵天说神策　　魔邪不得生</p>
  <p class="l-js-5c">专心向正觉　　礼拜无亏盈</p>
  <p class="l-js-5c">渐渐增其福　　禄位自来荣</p>
  <p class="l-js-5c">前可寄财物　　本不令生长</p>
  <p class="l-js-5c">何忽说欺诳　　过失非一两</p>
  <p class="l-js-5c">可还此财宝　　造经及形像</p>
  <p class="l-js-5c">辄生轻慢心　　必当堕罗网</p>
  <p class="l-js-5c">五逆欺君父　　谓之是长保</p>
  <p class="l-js-5c">恐此有业报　　世世生烦恼</p>
  <p class="l-js-5c">意业所缠绵　　是以不见好</p>
  <p class="l-js-5c">子可自改心　　归命无上道</p>
  <p class="l-js-5c">我念汝一身　　飘薄在军中</p>
  <p class="l-js-5c">君主相护念　　保令结始终</p>
  <p class="l-js-5c">入阵常获胜　　意勇必有功</p>
  <p class="l-js-5c">此是梵天助　　势力长无穷</p>
  <p class="l-js-5c">为人怀弊恶　　坐此危身命</p>
  <p class="l-js-5c">五逆诬君父　　恒与财利竞</p>
  <p class="l-js-5c">诸天所不护　　儿孙悉流迸</p>
  <p class="l-js-5c">善当学忍辱　　莫恣于情性</p>
  <p class="l-js-5c">莫信于邪师　　欺诳多误人</p>
  <p class="l-js-5c">但自一心念　　保离罪咎身</p>
  <p class="l-js-5c">今虽见不好　　后当生福因</p>
  <p class="l-js-5c">子可悔众秽　　正觉度苦人</p>
  <p class="l-js-5c">汝欲货杂物　　所向皆吉利</p>
  <p class="l-js-5c">但当勤精进　　财物自如意</p>
  <p class="l-js-5c">牛马猪羊犬　　长益而昌盛</p>
  <p class="l-js-5c">疫鬼不得便　　善神为汝记</p>
  <p class="l-js-5c">虽言奉三宝　　不行恭敬心</p>
  <p class="l-js-5c">破斋毁经戒　　言辄生丑音</p>
  <p class="l-js-5c">轻慢于神明　　罪报不可任</p>
  <p class="l-js-5c">每行不善意　　死入地狱深</p>
  <p class="l-js-5c">汝家有十人　　返逆无反覆</p>
  <p class="l-js-5c">口舌相斗乱　　言音难尽究</p>
  <p class="l-js-5c">治生不获利　　畜养不滋茂</p>
  <p class="l-js-5c">怀恶终不灭　　梵天所不佑</p>
  <p class="l-js-5c">大义有此人　　何为江湖间</p>
  <p class="l-js-5c">可还入亲里　　自然得高迁</p>
  <p class="l-js-5c">今日虽未获　　必当在来年</p>
  <p class="l-js-5c">家室欢且乐　　然后信梵天</p>
  <p class="l-js-5c">汝常信罪福　　及作不善事</p>
  <p class="l-js-5c">空言畏无常　　无修改更意</p>
  <p class="l-js-5c">今者既不专　　便不获吉利</p>
  <p class="l-js-5c">梵释语汝实　　慎勿生疑思</p>
  <p class="l-js-5c">人能奉最胜　　正觉第一道</p>
  <p class="l-js-5c">但当念经戒　　魔邪不能恼</p>
  <p class="l-js-5c">众魔不能干　　善神常相保</p>
  <p class="l-js-5c">爱法如珠玉　　入恶无不好</p>
  <p class="l-js-5c">人欲奉三宝　　归正却众邪</p>
  <p class="l-js-5c">意中不理尽　　魔邪悉来加</p>
  <p class="l-js-5c">娆触作诸怪　　祸至必不赊</p>
  <p class="l-js-5c">灾耗连日生　　负罪如恒沙</p>
  <p class="l-js-5c">财物不可保　　分散理无常</p>
  <p class="l-js-5c">悭贪怀嫉妒　　世世受其殃</p>
  <p class="l-js-5c">吝惜不布施　　坐守财物亡</p>
  <p class="l-js-5c">欲避路无从　　是名不吉祥</p>
  <p class="l-js-5c">自言信道德　　精进常自守</p>
  <p class="l-js-5c">内心怀不吉　　后身堕饿鬼</p>
  <p class="l-js-5c">骂詈无本末　　谓师是老叟</p>
  <p class="l-js-5c">传语后世人　　师恩不可负</p>
  <p class="l-js-5c">勤修于人务　　福禄及子孙</p>
  <p class="l-js-5c">如是之报应　　皆由宿世恩</p>
  <p class="l-js-5c">出入常见好　　流布于宗门</p>
  <p class="l-js-5c">世世所生处　　梵释相哗諠</p>
  <p class="l-js-5c">神通有大小　　勿生不信心</p>
  <p class="l-js-5c">人亦有贵贱　　宿命所延任</p>
  <p class="l-js-5c">何故助小魔　　贡高发疑音</p>
  <p class="l-js-5c">但当平等观　　子息如诜林</p>
  <p class="l-js-5c">所求多挂碍　　疾病不能愈</p>
  <p class="l-js-5c">昼夜生忧恼　　泣泪如云雨</p>
  <p class="l-js-5c">神策度世难　　梵天之所许</p>
  <p class="l-js-5c">斋戒修法会　　心求自得叙</p>
  <p class="l-js-5c">父母行不善　　子孙多死亡</p>
  <p class="l-js-5c">最后生一儿　　复为人所伤</p>
  <p class="l-js-5c">孤独无依怙　　泣涕痛心肠</p>
  <p class="l-js-5c">渐渐不吉利　　寻复遇祸殃</p>
  <p class="l-js-5c">子有好心行　　奉法悉具足</p>
  <p class="l-js-5c">君主相护念　　视之如珠玉</p>
  <p class="l-js-5c">正念皆如此　　梵释相营卫</p>
  <p class="l-js-5c">是语皆谓可　　顺从心所欲</p>
  <p class="l-js-5c">此人勤精进　　持戒又具足</p>
  <p class="l-js-5c">三归五戒神　　乃有三十六</p>
  <p class="l-js-5c">常随共拥护　　所愿无毁辱</p>
  <p class="l-js-5c">但当修善行　　死不入地狱</p>
  <p class="l-js-5c">回邪奉正法　　无不获善报</p>
  <p class="l-js-5c">寿命亦延长　　财物不虚耗</p>
  <p class="l-js-5c">世世蒙其福　　吉利自然到</p>
  <p class="l-js-5c">色力常鲜洁　　吐气亦清妙</p>
  <p class="l-js-5c">虽欲信正觉　　无有坚固本</p>
  <p class="l-js-5c">奄忽遭祸横　　心中生退转</p>
  <p class="l-js-5c">邪师之所欺　　杀生求增损</p>
  <p class="l-js-5c">既不专一心　　必不获利返</p>
  <p class="l-js-5c">夫人怀忧恼　　必有不好想</p>
  <p class="l-js-5c">财物从此散　　弃减日增长</p>
  <p class="l-js-5c">梵天说神策　　悉好无疑象</p>
  <p class="l-js-5c">三界度苦人　　解脱八罗网</p>
  <p class="l-js-5c">杀生多夭命　　恶心亦如斯</p>
  <p class="l-js-5c">剥夺人财物　　惟得以为佳</p>
  <p class="l-js-5c">此人亿劫来　　今身不自知</p>
  <p class="l-js-5c">窃盗非好名　　真是不足为</p>
  <p class="l-js-5c">事师当如法　　勿有懈怠辞</p>
  <p class="l-js-5c">背叛设轻慢　　骂詈生狐疑</p>
  <p class="l-js-5c">灾厄从中生　　卜易问良医</p>
  <p class="l-js-5c">祸害自然生　　未有忻乐时</p>
  <p class="l-js-5c">何不奉正法　　归命自发露</p>
  <p class="l-js-5c">悔过洗恶心　　无不获济度</p>
  <p class="l-js-5c">心行既不定　　不为神所护</p>
  <p class="l-js-5c">宗室多死亡　　夜见恶梦寤</p>
  <p class="l-js-5c">所作辄不善　　还自中其身</p>
  <p class="l-js-5c">若能归正觉　　解脱罪苦身</p>
  <p class="l-js-5c">魔邪之所作　　鬼魅之所亲</p>
  <p class="l-js-5c">僻偝好骂詈　　动起惊四邻</p>
  <p class="l-js-5c">堕落于水中　　魂魄随流浪</p>
  <p class="l-js-5c">作鬼属河神　　长有萍泊忧</p>
  <p class="l-js-5c">苦讁不能堪　　复还从家求</p>
  <p class="l-js-5c">灾耗四面起　　生见无尽休</p>
  <p class="l-js-5c">前行作五逆　　常不信正法</p>
  <p class="l-js-5c">邪心逐异道　　每事怀余因</p>
  <p class="l-js-5c">宗室相嫌恨　　小语呼天神</p>
  <p class="l-js-5c">怨对相牵引　　众堕地狱身</p>
  <p class="l-js-5c">汝家多财物　　咒咀更相欺</p>
  <p class="l-js-5c">今日得重病　　皆是宿生疑</p>
  <p class="l-js-5c">汤药不得行　　此病不可治</p>
  <p class="l-js-5c">大小乱相向　　诸神不护之</p>
  <p class="l-js-5c">六畜疫所害　　非是人所治</p>
  <p class="l-js-5c">皆从业缘报　　绮语多所欺</p>
  <p class="l-js-5c">不孝违师父　　常轻怀狐疑</p>
  <p class="l-js-5c">一到入地狱　　亿劫无出期</p>
  <p class="l-js-5c">精进莫杀生　　杀者心不仁</p>
  <p class="l-js-5c">后罪短命死　　不得复人身</p>
  <p class="l-js-5c">拘罗诸罪过　　苦恼不生忻</p>
  <p class="l-js-5c">正念不放逸　　专心畏于神</p>
  <p class="l-js-5c">军中何足贪　　刀兵若在头</p>
  <p class="l-js-5c">四面无所见　　惟有诸髑髅</p>
  <p class="l-js-5c">但当念道德　　何能为他忧</p>
  <p class="l-js-5c">保还得安隐　　不使空劳躯</p>
  <p class="l-js-5c">汝前取妇时　　相视如鸳鸯</p>
  <p class="l-js-5c">和合共为家　　必令保久长</p>
  <p class="l-js-5c">不悟忽中道　　便欲相夭伤</p>
  <p class="l-js-5c">斗诤不脱时　　财物亦消亡</p>
  <p class="l-js-5c">正觉久灭度　　沙门承遗教</p>
  <p class="l-js-5c">苦行修功德　　受训金颜貌</p>
  <p class="l-js-5c">浊世罪众生　　轻贱为未效</p>
  <p class="l-js-5c">百事不吉祥　　坐生诸殃考</p>
  <p class="l-js-5c">夫欲修仁义　　皆应净心行</p>
  <p class="l-js-5c">常念于正觉　　世世不遭横</p>
  <p class="l-js-5c">三界拔苦恼　　宗族蒙福庆</p>
  <p class="l-js-5c">自归无上道　　所生值众圣</p>
  <p class="l-js-5c">常念受罪人　　获报得命夭</p>
  <p class="l-js-5c">不见好可论　　祸害相缠绕</p>
  <p class="l-js-5c">众魔共娆试　　邪心增其表</p>
  <p class="l-js-5c">杀生祠诸鬼　　业报真不少</p>
  <p class="l-js-5c">改更归魔道　　必当破汝家</p>
  <p class="l-js-5c">子孙多疾病　　恒与官相罗</p>
  <p class="l-js-5c">治生不得利　　无事生罪瑕</p>
  <p class="l-js-5c">缘汝业行恶　　误计信于邪</p>
  <p class="l-js-5c">所作不如法　　恒与恶相连</p>
  <p class="l-js-5c">所求垂应得　　忽便致流迁</p>
  <p class="l-js-5c">往往非一事　　悉是罪所延</p>
  <p class="l-js-5c">祸至亦不赊　　必当在来年</p>
  <p class="l-js-5c">专心既无定　　夜卧生梦寤</p>
  <p class="l-js-5c">唯见罪自缠　　不见受福路</p>
  <p class="l-js-5c">财物悉流散　　倾家无归诉</p>
  <p class="l-js-5c">若能奉正觉　　终身不遭遇</p>
  <p class="l-js-5c">一母生十子　　房室各各立</p>
  <p class="l-js-5c">长大异计业　　毫利不相及</p>
  <p class="l-js-5c">恩爱起斗乱　　财色致忧悒</p>
  <p class="l-js-5c">两舌相诽谤　　县官相连习</p>
  <p class="l-js-5c">常见愚劣人　　不信于三宝</p>
  <p class="l-js-5c">纵逸无所畏　　杀生而无道</p>
  <p class="l-js-5c">怨对自在近　　不得终耆老</p>
  <p class="l-js-5c">若能不为此　　每事无不好</p>
  <p class="l-js-5c">念此无知人　　饮毒求自活</p>
  <p class="l-js-5c">杀生倒祠神　　意怙为恃赖</p>
  <p class="l-js-5c">返逆不恭敬　　适意以为快</p>
  <p class="l-js-5c">天神不营护　　众魔作祸害</p>
  <p class="l-js-5c">车牛出入行　　前后皆吉利</p>
  <p class="l-js-5c">神母与汝愿　　所作悉如意</p>
  <p class="l-js-5c">但当弘目心　　勿思众魔事</p>
  <p class="l-js-5c">所向无挂碍　　位官自然至</p>
  <p class="l-js-5c">善行多恩福　　禄位自显昌</p>
  <p class="l-js-5c">常无疾病忧　　所作皆吉祥</p>
  <p class="l-js-5c">游处他方土　　善神自扶将</p>
  <p class="l-js-5c">亲友蒙其佑　　乐报真未殃</p>
  <p class="l-js-5c">疾病当除愈　　魔鬼不能加</p>
  <p class="l-js-5c">善心向三宝　　福禄自无遐</p>
  <p class="l-js-5c">功德渐渐胜　　流布宗室家</p>
  <p class="l-js-5c">正真定可修　　莫信于众邪</p>
  <p class="l-js-5c">但当念修善　　慎勿行五逆</p>
  <p class="l-js-5c">虽为吏所呼　　县官不能责</p>
  <p class="l-js-5c">慈心念清净　　能拔诸忧厄</p>
  <p class="l-js-5c">如水洗尘滓　　恶气无遗迹</p>
  <p class="l-js-5c">何忽坏道心　　邪行以自立</p>
  <p class="l-js-5c">轻慢于三宝　　谓言是不急</p>
  <p class="l-js-5c">世世受其殃　　相见辄号泣</p>
  <p class="l-js-5c">念子获其报　　地狱实难入</p>
  <p class="l-js-5c">五逆无所知　　至老无儿息</p>
  <p class="l-js-5c">倒祠天下神　　十方皆周极</p>
  <p class="l-js-5c">遂不果其愿　　魔魅所隐匿</p>
  <p class="l-js-5c">乃至世世生　　不得所求力</p>
  <p class="l-js-5c">勿与恶人好　　致令生斗诤</p>
  <p class="l-js-5c">咒咀汝儿子　　祸炽如火盛</p>
  <p class="l-js-5c">遂为灾所害　　危厄儿身命</p>
  <p class="l-js-5c">三宝可归心　　梵天怀钦咏</p>
  <p class="l-js-5c">念此孤遗子　　一身在军中</p>
  <p class="l-js-5c">远离旧乡土　　赵遥逐异风</p>
  <p class="l-js-5c">虽在他封境　　梵释所兴隆</p>
  <p class="l-js-5c">言归保安隐　　亲友亦欢颙</p>
  <p class="l-js-5c">慎莫怀忧恼　　福德至无穷</p>
  <p class="l-js-5c">官禄自到前　　更生升天宫</p>
  <p class="l-js-5c">咸同识宿命　　皆习众圣风</p>
  <p class="l-js-5c">庠序而无为　　积福致兴隆</p>
  <p class="l-js-5c">莫作不善行　　信义当温厚</p>
  <p class="l-js-5c">积财不欲施　　谏言不肯受</p>
  <p class="l-js-5c">奴婢作口舌　　无事生怨咎</p>
  <p class="l-js-5c">悭贪所结缚　　窃盗言无有</p>
  <p class="l-js-5c">汝欲结姻媾　　才伎不具足</p>
  <p class="l-js-5c">既无好行迹　　夫婿不拘录</p>
  <p class="l-js-5c">常怀轻贱心　　每言辄毁辱</p>
  <p class="l-js-5c">进退无宜体　　怨恨声相续</p>
  <p class="l-js-5c">何意相斗诤　　口舌纷纭生</p>
  <p class="l-js-5c">县官更互起　　忧苦辄身婴</p>
  <p class="l-js-5c">悔过灭罪垢　　梵释常相营</p>
  <p class="l-js-5c">命终升天堂　　善神悉来迎</p>
  <p class="l-js-5c">华色不久停　　会当有萎落</p>
  <p class="l-js-5c">人生如电过　　恒恐奄忽著</p>
  <p class="l-js-5c">忧畏长时有　　欢乐暂缠缚</p>
  <p class="l-js-5c">婚娶当及吉　　必好莫前却</p>
  <p class="l-js-5c">汝昔有恩福　　神明所佑佐</p>
  <p class="l-js-5c">令汝有男女　　强健无轗轲</p>
  <p class="l-js-5c">不能重修善　　还奉正真化</p>
  <p class="l-js-5c">必当获福利　　迹行无秽污</p>
  <p class="l-js-5c">汝昔归三宝　　至心皆清净</p>
  <p class="l-js-5c">中为人所误　　回心向邪影</p>
  <p class="l-js-5c">意业起烦恼　　邪心自然秉</p>
  <p class="l-js-5c">还返向正真　　梵天乃总领</p>
  <p class="l-js-5c">前世无福田　　今身不获好</p>
  <p class="l-js-5c">所作不吉祥　　终日怀忧恼</p>
  <p class="l-js-5c">罪报既无穷　　可归于三宝</p>
  <p class="l-js-5c">持戒不毁犯　　自致无上道</p>
  <p class="l-js-5c">愚痴不信法　　纵逸无所畏</p>
  <p class="l-js-5c">百苦缠身形　　出辄遇祸崇</p>
  <p class="l-js-5c">诽谤说人恶　　善事则隐讳</p>
  <p class="l-js-5c">五逆无慈心　　后堕畜生类</p>
  <p class="l-js-5c">精勤奉正真　　昼夜修六度</p>
  <p class="l-js-5c">斋戒消魔鬼　　功德亦流布</p>
  <p class="l-js-5c">行善无恶缘　　戒神常拥护</p>
  <p class="l-js-5c">梵天说神策　　吉祥不相误</p>
  <p class="l-js-5c">汝欲入山林　　求取诸异药</p>
  <p class="l-js-5c">直心行四等　　豺狼为退却</p>
  <p class="l-js-5c">伏藏及珍宝　　悉令汝经略</p>
  <p class="l-js-5c">善神相营卫　　不令有遗落</p>
  <p class="l-js-5c">汝欲案礼法　　恶子严教呵</p>
  <p class="l-js-5c">朝夕礼三宝　　情性令柔和</p>
  <p class="l-js-5c">譬如有大树　　覆荫甚众多</p>
  <p class="l-js-5c">汝莫自促促　　保令事无他</p>
  <p class="l-js-5c">人生于世间　　各有宿身缘</p>
  <p class="l-js-5c">负债作奴婢　　罪根相牵连</p>
  <p class="l-js-5c">以偿其宿罪　　世世有对冤</p>
  <p class="l-js-5c">斯由宿身来　　积行相缠绵</p>
  <p class="l-js-5c">若能专精进　　便当守一心</p>
  <p class="l-js-5c">世世得福报　　终不入魔林</p>
  <p class="l-js-5c">现在无罪垢　　功德日滋深</p>
  <p class="l-js-5c">子孙乐相向　　禄位自来任</p>
  <p class="l-js-5c">子欲远治生　　慎莫信他语</p>
  <p class="l-js-5c">但正一心念　　释梵为等侣</p>
  <p class="l-js-5c">所求自如意　　大利天当与</p>
  <p class="l-js-5c">存情向三宝　　众圣之所许</p>
  <p class="l-js-5c">慎莫作偷盗　　偷盗非好名</p>
  <p class="l-js-5c">贪心取他物　　后报作畜生</p>
  <p class="l-js-5c">以偿其宿罪　　轮转靡不经</p>
  <p class="l-js-5c">出入不自由　　锁械其身形</p>
  <p class="l-js-5c">得善无恶缘　　戒神常拥护</p>
  <p class="l-js-5c">梵天说神策　　吉祥不相误</p>
  <p>佛语梵天大王。汝今以为一切人民。说此神策竟。利益一切功德不少。令诸疑惑各得开解。我今当演善神灌顶章句以为劝助。若有人民闻策之者。或信不信令得正念。使一切魔不得破坏生嫉恶心。设有恶意自然消灭。说是语竟。梵王请佛唯愿说之。于是世尊即说灌顶无上偈颂。神名如是。</p>
  <p>地神毕栗絺毗。</p>
  <p>水神阿婆提婆多。</p>
  <p>火神帝沙陀提婆哆。</p>
  <p>风神婆由驮提婆哆。</p>
  <p>山神阿迦奢提婆哆。</p>
  <p>三头神坻梨尸弃提婆哆。</p>
  <p>六眼神毗摩提婆哆。</p>
  <p>五头神般阇尸弃。</p>
  <p>佛告阿难梵天大王等。若四辈弟子欲为人行此神策法时。当以竹帛书此上偈。以五色彩作囊盛之。若欲卜时探取三策。至于七策审定无疑。澡漱口齿莫食酒肉及啖五辛。出策之法不得过七人。后设探者众事不中不护人也。梵王说已。佛于众中印可善哉。四众闻说梵王神策。净心欢喜作礼奉行。</p>
</body></html>