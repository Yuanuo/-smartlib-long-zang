<!doctype html>
<html id="z3IBTkJOK" data-ver="470">
 <head>
  <meta charset="utf-8">
  <meta author="帛尸梨蜜多罗">
  <meta library="龙藏">
  <meta catalog="大乘五大部外重译经">
  <meta period="东晋">
 </head>
 <body>
  <h1 id="a1">佛说大灌顶神咒经卷第十</h1>
  <h2 id="a2">灌顶梵天神策经卷第十</h2>
  <p id="a3">闻如是。<a id="a-4"></a>一时佛在因沙崛山中。<a id="a-5"></a>与千二百五十比丘俱。<a id="a-6"></a>菩萨三万人。<a id="a-7"></a>佛为天龙八部说法。<a id="a-8"></a>人民鬼神各随业缘得道不同。<a id="a-9"></a>说法既竟。<a id="a-A"></a>于是梵王从座而起。<a id="a-B"></a>长跪合掌而白佛言。<a id="a-C"></a>世尊我于众生。<a id="a-D"></a>有微因缘多归依者。<a id="a-E"></a>又见人民悉受苦恼。<a id="a-F"></a>心中疑惑不能决了。<a id="a-G"></a>今欲承佛威神之力。<a id="a-H"></a>出梵天结愿一百偈颂以为神策。<a id="a-I"></a>惟愿世尊许可此事。<a id="a-J"></a>复作是言。<a id="a-K"></a>我常见诸异道辈九十五种。<a id="a-L"></a>各有杂术为人决疑。<a id="a-M"></a>而今世尊正觉最上更无此法。<a id="a-N"></a>是故启问唯愿听许。<a id="a-O"></a>佛言梵王善哉善哉。<a id="a-P"></a>汝能为未来五浊恶世。<a id="a-Q"></a>像法众生多诸疑惑。<a id="a-R"></a>信邪倒见不识真正。<a id="a-S"></a>汝既慈悲欲为说者。<a id="a-T"></a>嘉也梵王我助汝喜。<a id="a-U"></a>善也梵王随意演说。<a id="a-V"></a>梵王闻佛赞叹策经欢喜踊跃。<a id="a-W"></a>即于众中语四辈言。<a id="a-X"></a>今我梵王承佛威神。<a id="a-Y"></a>演说卜经一百偈颂以示万姓。<a id="a-Z"></a>决了狐疑知人吉凶。<a id="a-a"></a>今以偈颂而说卦曰。</p>
  <p id="ab">若闻佛咒经　　百魅皆消形</p>
  <p id="ac">舍宅得安隐　　县官不横生</p>
  <p id="ad">回向无上道　　梵天帝相荣</p>
  <p id="ae">仕宦得高迁　　世世获嘉名</p>
  <p id="af">既能有好心　　不能平其本</p>
  <p id="ag">供养不专一　　功德日减损</p>
  <p id="ah">前行已不善　　改更亦不晚</p>
  <p id="ai">今悉令吉利　　禄位自然返</p>
  <p id="aj">先身无福庆　　是故堕罪中</p>
  <p id="ak">不信于三宝　　轻笑慢世雄</p>
  <p id="al">现世获苦恼　　从此致命终</p>
  <p id="am">积罪如丘山　　业报真无穷</p>
  <p id="an">若欲觅福祐　　忏谢烧众香</p>
  <p id="ao">帝释常扶助　　所向皆吉祥</p>
  <p id="ap">疫毒自消除　　至终无遗殃</p>
  <p id="aq">世世享其福　　得生升天堂</p>
  <p id="ar">恐此事不成　　终为人所发</p>
  <p id="as">丧死非一人　　哭泣弥年月</p>
  <p id="at">魔邪之所作　　遂便从此没</p>
  <p id="au">若能念三宝　　更得无遗秽</p>
  <p id="av">汝常好情性　　何故生怨恶</p>
  <p id="aw">轻笑于沙门　　谓之如寄托</p>
  <p id="ax">世世得其报　　终为邪所掠</p>
  <p id="ay">出道逢官家　　恒为吏所缚</p>
  <p id="az">念汝少孤苦　　跉竮在道门</p>
  <p id="a10">正心相和顺　　勿令他生怨</p>
  <p id="a11">报心无亏盈　　禄位加子孙</p>
  <p id="a12">安隐无疾病　　当知梵天恩</p>
  <p id="a13">既已堕罪中　　又以罪误人</p>
  <p id="a14">殃注相结连　　皆是宿世因</p>
  <p id="a15">可共修正行　　专意习精勤</p>
  <p id="a16">保此得解脱　　远离地狱身</p>
  <p id="a17">不欲行仁义　　欺诈常为先</p>
  <p id="a18">若入江海中　　逢风不得前</p>
  <p id="a19">纵逸随流浪　　风波覆其船</p>
  <p id="a1A">沉溺在水中　　姓命岂得全</p>
  <p id="a1B">既有嘉善心　　又有好名禄</p>
  <p id="a1C">修于诸正行　　世世蒙其福</p>
  <p id="a1D">安隐而无为　　亲友亦欢穆</p>
  <p id="a1E">发愿无不果　　所求真应速</p>
  <p id="a1F">若欲远治生　　求觅诸财宝</p>
  <p id="a1G">莫行不慈心　　中路见不好</p>
  <p id="a1H">专心念于佛　　疾得无上道</p>
  <p id="a1I">世世获果报　　安隐寿得老</p>
  <p id="a1J">贡高作魔师　　教人杀众生</p>
  <p id="a1K">业报既无穷　　一到入幽冥</p>
  <p id="a1L">邪鬼不能祐　　祸横百端生</p>
  <p id="a1M">可归于三宝　　能拔罪苦名</p>
  <p id="a1N">一子行五逆　　为汝作祸灾</p>
  <p id="a1O">劫夺人财物　　离散失骨骸</p>
  <p id="a1P">当在空野中　　骼露不得埋</p>
  <p id="a1Q">世世不见好　　地狱中徘徊</p>
  <p id="a1R">已能有好心　　便宜尽其功</p>
  <p id="a1S">何为寂寞住　　徒劳守于空</p>
  <p id="a1T">若必成其愿　　受报亦无穷</p>
  <p id="a1U">世世所生处　　常在天人中</p>
  <p id="a1V">所遇皆不好　　每每不从意</p>
  <p id="a1W">此是心不净　　故与如斯事</p>
  <p id="a1X">不肯悔其过　　将欲求何冀</p>
  <p id="a1Y">若能尽心持　　禄官自然至</p>
  <p id="a1Z">每见不良人　　事事皆悉好</p>
  <p id="a1a">恐是罪未至　　此荣非长保</p>
  <p id="a1b">一报堕地狱　　出入生忧恼</p>
  <p id="a1c">世间愚劣人　　意谓当至老</p>
  <p id="a1d">一身既获好　　亲友亦忻忻</p>
  <p id="a1e">常见梵释众　　与之为等邻</p>
  <p id="a1f">意业亦滋茂　　道心亦日新</p>
  <p id="a1g">万物皆有报　　岂不习精勤</p>
  <p id="a1h">遂为贼所得　　剥夺失珍宝</p>
  <p id="a1i">奉法莫进退　　如是致不好</p>
  <p id="a1j">从今可改更　　敬崇于三宝</p>
  <p id="a1k">魔邪皆驰散　　众魅不能恼</p>
  <p id="a1l">汝昔有慈悲　　割口饭餧人</p>
  <p id="a1m">羸老得救命　　色力具足鲜</p>
  <p id="a1n">愍念众生故　　济物常在贫</p>
  <p id="a1o">寻得欢乐报　　当在明年春</p>
  <p id="a1p">奉法不坚意　　迷惑信魔邪</p>
  <p id="a1q">邪见杀众生　　百魅皆得祠</p>
  <p id="a1r">堕罪入地狱　　亿劫无出时</p>
  <p id="a1s">悔过于三宝　　解脱无狐疑</p>
  <p id="a1t">汝欲居此宅　　大凶不可止</p>
  <p id="a1u">子孙多零落　　灾火四面起</p>
  <p id="a1v">每每见不好　　牛犊悉疫死</p>
  <p id="a1w">梵天语汝实　　移可安隐耳</p>
  <p id="a1x">其福何烔烔　　及致于凤凰</p>
  <p id="a1y">麒麟为汝感　　圣王亦来翔</p>
  <p id="a1z">难有世无双　　诸天散花香</p>
  <p id="a20">得报获其功　　百事皆吉祥</p>
  <p id="a21">造心既不清　　梵天所不护</p>
  <p id="a22">出门逢毒狼　　坐自生祸故</p>
  <p id="a23">大小互相向　　昼夜怀荒怖</p>
  <p id="a24">何不奉正真　　自获安隐度</p>
  <p id="a25">等心施于人　　获报无穷已</p>
  <p id="a26">相与种福田　　减割于身已</p>
  <p id="a27">悭吝怀贪惜　　坐守财物死</p>
  <p id="a28">布施持净戒　　世世从缘起</p>
  <p id="a29">汝有嘉福田　　后便致富贵</p>
  <p id="a2A">今现人所敬　　德行亦郁郁</p>
  <p id="a2B">高显而无比　　众中之大师</p>
  <p id="a2C">寿命亦延长　　众圣为等类</p>
  <p id="a2D">汝虽有广虑　　不知念无常</p>
  <p id="a2E">作善得其福　　作恶得其殃</p>
  <p id="a2F">礼拜向三宝　　供养散花香</p>
  <p id="a2G">释梵相拥护　　万事皆吉祥</p>
  <p id="a2H">是人福力多　　每每蒙神护</p>
  <p id="a2I">所求自如意　　无不安隐度</p>
  <p id="a2J">必无他险难　　名闻亦流布</p>
  <p id="a2K">释梵口所说　　吉祥不相误</p>
  <p id="a2L">汝有诸儿子　　一子五逆恶</p>
  <p id="a2M">为汝作祸灾　　恒为人所薄</p>
  <p id="a2N">撩乱生罪过　　魔魅互来作</p>
  <p id="a2O">疾病不咒治　　一以委汤药</p>
  <p id="a2P">师有所言说　　忆在不失忘</p>
  <p id="a2Q">修作诸福德　　魔邪自消藏</p>
  <p id="a2R">但当礼三宝　　正念魔敢当</p>
  <p id="a2S">令汝得财宝　　然后亦吉祥</p>
  <p id="a2T">种恶得其殃　　合家悉疾病</p>
  <p id="a2U">困者非一人　　乃得虑灭性</p>
  <p id="a2V">皆是先世因　　所以致危命</p>
  <p id="a2W">若能诲今身　　灾邪悉流迸</p>
  <p id="a2X">汝是不吉人　　故使居此间</p>
  <p id="a2Y">中有邪魅鬼　　恒来相流连</p>
  <p id="a2Z">三魂及七魄　　系缚在空山</p>
  <p id="a2a">恍惚既不定　　终当堕深渊</p>
  <p id="a2b">产乳悉通利　　男女皆聪明</p>
  <p id="a2c">梵天说神策　　魔邪不得生</p>
  <p id="a2d">专心向正觉　　礼拜无亏盈</p>
  <p id="a2e">渐渐增其福　　禄位自来荣</p>
  <p id="a2f">前可寄财物　　本不令生长</p>
  <p id="a2g">何忽说欺诳　　过失非一两</p>
  <p id="a2h">可还此财宝　　造经及形像</p>
  <p id="a2i">辄生轻慢心　　必当堕罗网</p>
  <p id="a2j">五逆欺君父　　谓之是长保</p>
  <p id="a2k">恐此有业报　　世世生烦恼</p>
  <p id="a2l">意业所缠绵　　是以不见好</p>
  <p id="a2m">子可自改心　　归命无上道</p>
  <p id="a2n">我念汝一身　　飘薄在军中</p>
  <p id="a2o">君主相护念　　保令结始终</p>
  <p id="a2p">入阵常获胜　　意勇必有功</p>
  <p id="a2q">此是梵天助　　势力长无穷</p>
  <p id="a2r">为人怀弊恶　　坐此危身命</p>
  <p id="a2s">五逆诬君父　　恒与财利竞</p>
  <p id="a2t">诸天所不护　　儿孙悉流迸</p>
  <p id="a2u">善当学忍辱　　莫恣于情性</p>
  <p id="a2v">莫信于邪师　　欺诳多误人</p>
  <p id="a2w">但自一心念　　保离罪咎身</p>
  <p id="a2x">今虽见不好　　后当生福因</p>
  <p id="a2y">子可悔众秽　　正觉度苦人</p>
  <p id="a2z">汝欲货杂物　　所向皆吉利</p>
  <p id="a30">但当勤精进　　财物自如意</p>
  <p id="a31">牛马猪羊犬　　长益而昌盛</p>
  <p id="a32">疫鬼不得便　　善神为汝记</p>
  <p id="a33">虽言奉三宝　　不行恭敬心</p>
  <p id="a34">破斋毁经戒　　言辄生丑音</p>
  <p id="a35">轻慢于神明　　罪报不可任</p>
  <p id="a36">每行不善意　　死入地狱深</p>
  <p id="a37">汝家有十人　　返逆无反覆</p>
  <p id="a38">口舌相斗乱　　言音难尽究</p>
  <p id="a39">治生不获利　　畜养不滋茂</p>
  <p id="a3A">怀恶终不灭　　梵天所不祐</p>
  <p id="a3B">大义有此人　　何为江湖间</p>
  <p id="a3C">可还入亲里　　自然得高迁</p>
  <p id="a3D">今日虽未获　　必当在来年</p>
  <p id="a3E">家室欢且乐　　然后信梵天</p>
  <p id="a3F">汝常信罪福　　及作不善事</p>
  <p id="a3G">空言畏无常　　无修改更意</p>
  <p id="a3H">今者既不专　　便不获吉利</p>
  <p id="a3I">梵释语汝实　　慎勿生疑思</p>
  <p id="a3J">人能奉最胜　　正觉第一道</p>
  <p id="a3K">但当念经戒　　魔邪不能恼</p>
  <p id="a3L">众魔不能干　　善神常相保</p>
  <p id="a3M">爱法如珠玉　　入恶无不好</p>
  <p id="a3N">人欲奉三宝　　归正却众邪</p>
  <p id="a3O">意中不理尽　　魔邪悉来加</p>
  <p id="a3P">娆触作诸怪　　祸至必不赊</p>
  <p id="a3Q">灾耗连日生　　负罪如恒沙</p>
  <p id="a3R">财物不可保　　分散理无常</p>
  <p id="a3S">悭贪怀嫉妒　　世世受其殃</p>
  <p id="a3T">吝惜不布施　　坐守财物亡</p>
  <p id="a3U">欲避路无从　　是名不吉祥</p>
  <p id="a3V">自言信道德　　精进常自守</p>
  <p id="a3W">内心怀不吉　　后身堕饿鬼</p>
  <p id="a3X">骂詈无本末　　谓师是老叟</p>
  <p id="a3Y">传语后世人　　师恩不可负</p>
  <p id="a3Z">勤修于人务　　福禄及子孙</p>
  <p id="a3a">如是之报应　　皆由宿世恩</p>
  <p id="a3b">出入常见好　　流布于宗门</p>
  <p id="a3c">世世所生处　　梵释相哗諠</p>
  <p id="a3d">神通有大小　　勿生不信心</p>
  <p id="a3e">人亦有贵贱　　宿命所延任</p>
  <p id="a3f">何故助小魔　　贡高发疑音</p>
  <p id="a3g">但当平等观　　子息如诜林</p>
  <p id="a3h">所求多挂碍　　疾病不能愈</p>
  <p id="a3i">昼夜生忧恼　　泣泪如云雨</p>
  <p id="a3j">神策度世难　　梵天之所许</p>
  <p id="a3k">斋戒修法会　　心求自得叙</p>
  <p id="a3l">父母行不善　　子孙多死亡</p>
  <p id="a3m">最后生一儿　　复为人所伤</p>
  <p id="a3n">孤独无依怙　　泣涕痛心肠</p>
  <p id="a3o">渐渐不吉利　　寻复遇祸殃</p>
  <p id="a3p">子有好心行　　奉法悉具足</p>
  <p id="a3q">君主相护念　　视之如珠玉</p>
  <p id="a3r">正念皆如此　　梵释相营卫</p>
  <p id="a3s">是语皆谓可　　顺从心所欲</p>
  <p id="a3t">此人勤精进　　持戒又具足</p>
  <p id="a3u">三归五戒神　　乃有三十六</p>
  <p id="a3v">常随共拥护　　所愿无毁辱</p>
  <p id="a3w">但当修善行　　死不入地狱</p>
  <p id="a3x">回邪奉正法　　无不获善报</p>
  <p id="a3y">寿命亦延长　　财物不虚耗</p>
  <p id="a3z">世世蒙其福　　吉利自然到</p>
  <p id="a40">色力常鲜洁　　吐气亦清妙</p>
  <p id="a41">虽欲信正觉　　无有坚固本</p>
  <p id="a42">奄忽遭祸横　　心中生退转</p>
  <p id="a43">邪师之所欺　　杀生求增损</p>
  <p id="a44">既不专一心　　必不获利返</p>
  <p id="a45">夫人怀忧恼　　必有不好想</p>
  <p id="a46">财物从此散　　弃减日增长</p>
  <p id="a47">梵天说神策　　悉好无疑象</p>
  <p id="a48">三界度苦人　　解脱八罗网</p>
  <p id="a49">杀生多夭命　　恶心亦如斯</p>
  <p id="a4A">剥夺人财物　　惟得以为佳</p>
  <p id="a4B">此人亿劫来　　今身不自知</p>
  <p id="a4C">窃盗非好名　　真是不足为</p>
  <p id="a4D">事师当如法　　勿有懈怠辞</p>
  <p id="a4E">背叛设轻慢　　骂詈生狐疑</p>
  <p id="a4F">灾厄从中生　　卜易问良医</p>
  <p id="a4G">祸害自然生　　未有忻乐时</p>
  <p id="a4H">何不奉正法　　归命自发露</p>
  <p id="a4I">悔过洗恶心　　无不获济度</p>
  <p id="a4J">心行既不定　　不为神所护</p>
  <p id="a4K">宗室多死亡　　夜见恶梦寤</p>
  <p id="a4L">所作辄不善　　还自中其身</p>
  <p id="a4M">若能归正觉　　解脱罪苦身</p>
  <p id="a4N">魔邪之所作　　鬼魅之所亲</p>
  <p id="a4O">僻偝好骂詈　　动起惊四邻</p>
  <p id="a4P">堕落于水中　　魂魄随流浪</p>
  <p id="a4Q">作鬼属河神　　长有萍泊忧</p>
  <p id="a4R">苦讁不能堪　　复还从家求</p>
  <p id="a4S">灾耗四面起　　生见无尽休</p>
  <p id="a4T">前行作五逆　　常不信正法</p>
  <p id="a4U">邪心逐异道　　每事怀余因</p>
  <p id="a4V">宗室相嫌恨　　小语呼天神</p>
  <p id="a4W">怨对相牵引　　众堕地狱身</p>
  <p id="a4X">汝家多财物　　咒咀更相欺</p>
  <p id="a4Y">今日得重病　　皆是宿生疑</p>
  <p id="a4Z">汤药不得行　　此病不可治</p>
  <p id="a4a">大小乱相向　　诸神不护之</p>
  <p id="a4b">六畜疫所害　　非是人所治</p>
  <p id="a4c">皆从业缘报　　绮语多所欺</p>
  <p id="a4d">不孝违师父　　常轻怀狐疑</p>
  <p id="a4e">一到入地狱　　亿劫无出期</p>
  <p id="a4f">精进莫杀生　　杀者心不仁</p>
  <p id="a4g">后罪短命死　　不得复人身</p>
  <p id="a4h">拘罗诸罪过　　苦恼不生忻</p>
  <p id="a4i">正念不放逸　　专心畏于神</p>
  <p id="a4j">军中何足贪　　刀兵若在头</p>
  <p id="a4k">四面无所见　　惟有诸髑髅</p>
  <p id="a4l">但当念道德　　何能为他忧</p>
  <p id="a4m">保还得安隐　　不使空劳躯</p>
  <p id="a4n">汝前取妇时　　相视如鸳鸯</p>
  <p id="a4o">和合共为家　　必令保久长</p>
  <p id="a4p">不悟忽中道　　便欲相夭伤</p>
  <p id="a4q">斗诤不脱时　　财物亦消亡</p>
  <p id="a4r">正觉久灭度　　沙门承遗教</p>
  <p id="a4s">苦行修功德　　受训金颜貌</p>
  <p id="a4t">浊世罪众生　　轻贱为未效</p>
  <p id="a4u">百事不吉祥　　坐生诸殃考</p>
  <p id="a4v">夫欲修仁义　　皆应净心行</p>
  <p id="a4w">常念于正觉　　世世不遭横</p>
  <p id="a4x">三界拔苦恼　　宗族蒙福庆</p>
  <p id="a4y">自归无上道　　所生值众圣</p>
  <p id="a4z">常念受罪人　　获报得命夭</p>
  <p id="a50">不见好可论　　祸害相缠绕</p>
  <p id="a51">众魔共娆试　　邪心增其表</p>
  <p id="a52">杀生祠诸鬼　　业报真不少</p>
  <p id="a53">改更归魔道　　必当破汝家</p>
  <p id="a54">子孙多疾病　　恒与官相罗</p>
  <p id="a55">治生不得利　　无事生罪瑕</p>
  <p id="a56">缘汝业行恶　　误计信于邪</p>
  <p id="a57">所作不如法　　恒与恶相连</p>
  <p id="a58">所求垂应得　　忽便致流迁</p>
  <p id="a59">往往非一事　　悉是罪所延</p>
  <p id="a5A">祸至亦不赊　　必当在来年</p>
  <p id="a5B">专心既无定　　夜卧生梦寤</p>
  <p id="a5C">唯见罪自缠　　不见受福路</p>
  <p id="a5D">财物悉流散　　倾家无归诉</p>
  <p id="a5E">若能奉正觉　　终身不遭遇</p>
  <p id="a5F">一母生十子　　房室各各立</p>
  <p id="a5G">长大异计业　　毫利不相及</p>
  <p id="a5H">恩爱起斗乱　　财色致忧悒</p>
  <p id="a5I">两舌相诽谤　　县官相连习</p>
  <p id="a5J">常见愚劣人　　不信于三宝</p>
  <p id="a5K">纵逸无所畏　　杀生而无道</p>
  <p id="a5L">怨对自在近　　不得终耆老</p>
  <p id="a5M">若能不为此　　每事无不好</p>
  <p id="a5N">念此无知人　　饮毒求自活</p>
  <p id="a5O">杀生倒祠神　　意怙为恃赖</p>
  <p id="a5P">返逆不恭敬　　适意以为快</p>
  <p id="a5Q">天神不营护　　众魔作祸害</p>
  <p id="a5R">车牛出入行　　前后皆吉利</p>
  <p id="a5S">神母与汝愿　　所作悉如意</p>
  <p id="a5T">但当弘目心　　勿思众魔事</p>
  <p id="a5U">所向无挂碍　　位官自然至</p>
  <p id="a5V">善行多恩福　　禄位自显昌</p>
  <p id="a5W">常无疾病忧　　所作皆吉祥</p>
  <p id="a5X">游处他方土　　善神自扶将</p>
  <p id="a5Y">亲友蒙其祐　　乐报真未殃</p>
  <p id="a5Z">疾病当除愈　　魔鬼不能加</p>
  <p id="a5a">善心向三宝　　福禄自无遐</p>
  <p id="a5b">功德渐渐胜　　流布宗室家</p>
  <p id="a5c">正真定可修　　莫信于众邪</p>
  <p id="a5d">但当念修善　　慎勿行五逆</p>
  <p id="a5e">虽为吏所呼　　县官不能责</p>
  <p id="a5f">慈心念清净　　能拔诸忧厄</p>
  <p id="a5g">如水洗尘滓　　恶气无遗迹</p>
  <p id="a5h">何忽坏道心　　邪行以自立</p>
  <p id="a5i">轻慢于三宝　　谓言是不急</p>
  <p id="a5j">世世受其殃　　相见辄号泣</p>
  <p id="a5k">念子获其报　　地狱实难入</p>
  <p id="a5l">五逆无所知　　至老无儿息</p>
  <p id="a5m">倒祠天下神　　十方皆周极</p>
  <p id="a5n">遂不果其愿　　魔魅所隐匿</p>
  <p id="a5o">乃至世世生　　不得所求力</p>
  <p id="a5p">勿与恶人好　　致令生斗诤</p>
  <p id="a5q">咒咀汝儿子　　祸炽如火盛</p>
  <p id="a5r">遂为灾所害　　危厄儿身命</p>
  <p id="a5s">三宝可归心　　梵天怀钦咏</p>
  <p id="a5t">念此孤遗子　　一身在军中</p>
  <p id="a5u">远离旧乡土　　赵遥逐异风</p>
  <p id="a5v">虽在他封境　　梵释所兴隆</p>
  <p id="a5w">言归保安隐　　亲友亦欢颙</p>
  <p id="a5x">慎莫怀忧恼　　福德至无穷</p>
  <p id="a5y">官禄自到前　　更生升天宫</p>
  <p id="a5z">咸同识宿命　　皆习众圣风</p>
  <p id="a60">庠序而无为　　积福致兴隆</p>
  <p id="a61">莫作不善行　　信义当温厚</p>
  <p id="a62">积财不欲施　　谏言不肯受</p>
  <p id="a63">奴婢作口舌　　无事生怨咎</p>
  <p id="a64">悭贪所结缚　　窃盗言无有</p>
  <p id="a65">汝欲结姻媾　　才伎不具足</p>
  <p id="a66">既无好行迹　　夫婿不拘录</p>
  <p id="a67">常怀轻贱心　　每言辄毁辱</p>
  <p id="a68">进退无宜体　　怨恨声相续</p>
  <p id="a69">何意相斗诤　　口舌纷纭生</p>
  <p id="a6A">县官更互起　　忧苦辄身婴</p>
  <p id="a6B">悔过灭罪垢　　梵释常相营</p>
  <p id="a6C">命终升天堂　　善神悉来迎</p>
  <p id="a6D">华色不久停　　会当有萎落</p>
  <p id="a6E">人生如电过　　恒恐奄忽着</p>
  <p id="a6F">忧畏长时有　　欢乐暂缠缚</p>
  <p id="a6G">婚娶当及吉　　必好莫前却</p>
  <p id="a6H">汝昔有恩福　　神明所祐佐</p>
  <p id="a6I">令汝有男女　　强健无轗轲</p>
  <p id="a6J">不能重修善　　还奉正真化</p>
  <p id="a6K">必当获福利　　迹行无秽污</p>
  <p id="a6L">汝昔归三宝　　至心皆清净</p>
  <p id="a6M">中为人所误　　回心向邪影</p>
  <p id="a6N">意业起烦恼　　邪心自然秉</p>
  <p id="a6O">还返向正真　　梵天乃总领</p>
  <p id="a6P">前世无福田　　今身不获好</p>
  <p id="a6Q">所作不吉祥　　终日怀忧恼</p>
  <p id="a6R">罪报既无穷　　可归于三宝</p>
  <p id="a6S">持戒不毁犯　　自致无上道</p>
  <p id="a6T">愚痴不信法　　纵逸无所畏</p>
  <p id="a6U">百苦缠身形　　出辄遇祸崇</p>
  <p id="a6V">诽谤说人恶　　善事则隐讳</p>
  <p id="a6W">五逆无慈心　　后堕畜生类</p>
  <p id="a6X">精勤奉正真　　昼夜修六度</p>
  <p id="a6Y">斋戒消魔鬼　　功德亦流布</p>
  <p id="a6Z">行善无恶缘　　戒神常拥护</p>
  <p id="a6a">梵天说神策　　吉祥不相误</p>
  <p id="a6b">汝欲入山林　　求取诸异药</p>
  <p id="a6c">直心行四等　　豺狼为退却</p>
  <p id="a6d">伏藏及珍宝　　悉令汝经略</p>
  <p id="a6e">善神相营卫　　不令有遗落</p>
  <p id="a6f">汝欲案礼法　　恶子严教呵</p>
  <p id="a6g">朝夕礼三宝　　情性令柔和</p>
  <p id="a6h">譬如有大树　　覆荫甚众多</p>
  <p id="a6i">汝莫自促促　　保令事无他</p>
  <p id="a6j">人生于世间　　各有宿身缘</p>
  <p id="a6k">负债作奴婢　　罪根相牵连</p>
  <p id="a6l">以偿其宿罪　　世世有对冤</p>
  <p id="a6m">斯由宿身来　　积行相缠绵</p>
  <p id="a6n">若能专精进　　便当守一心</p>
  <p id="a6o">世世得福报　　终不入魔林</p>
  <p id="a6p">现在无罪垢　　功德日滋深</p>
  <p id="a6q">子孙乐相向　　禄位自来任</p>
  <p id="a6r">子欲远治生　　慎莫信他语</p>
  <p id="a6s">但正一心念　　释梵为等侣</p>
  <p id="a6t">所求自如意　　大利天当与</p>
  <p id="a6u">存情向三宝　　众圣之所许</p>
  <p id="a6v">慎莫作偷盗　　偷盗非好名</p>
  <p id="a6w">贪心取他物　　后报作畜生</p>
  <p id="a6x">以偿其宿罪　　轮转靡不经</p>
  <p id="a6y">出入不自由　　锁械其身形</p>
  <p id="a6z">得善无恶缘　　戒神常拥护</p>
  <p id="a70">梵天说神策　　吉祥不相误</p>
  <p id="a71">佛语梵天大王。<a id="a-72"></a>汝今以为一切人民。<a id="a-73"></a>说此神策竟。<a id="a-74"></a>利益一切功德不少。<a id="a-75"></a>令诸疑惑各得开解。<a id="a-76"></a>我今当演善神灌顶章句以为劝助。<a id="a-77"></a>若有人民闻策之者。<a id="a-78"></a>或信不信令得正念。<a id="a-79"></a>使一切魔不得破坏生嫉恶心。<a id="a-7A"></a>设有恶意自然消灭。<a id="a-7B"></a>说是语竟。<a id="a-7C"></a>梵王请佛唯愿说之。<a id="a-7D"></a>于是世尊即说灌顶无上偈颂。<a id="a-7E"></a>神名如是。</p>
  <p id="a7F">地神毕栗絺毗。</p>
  <p id="a7G">水神阿婆提婆多。</p>
  <p id="a7H">火神帝沙陀提婆哆。</p>
  <p id="a7I">风神婆由驮提婆哆。</p>
  <p id="a7J">山神阿迦奢提婆哆。</p>
  <p id="a7K">三头神坻梨尸弃提婆哆。</p>
  <p id="a7L">六眼神毗摩提婆哆。</p>
  <p id="a7M">五头神般阇尸弃。</p>
  <p id="a7N">佛告阿难梵天大王等。<a id="a-7O"></a>若四辈弟子欲为人行此神策法时。<a id="a-7P"></a>当以竹帛书此上偈。<a id="a-7Q"></a>以五色彩作囊盛之。<a id="a-7R"></a>若欲卜时探取三策。<a id="a-7S"></a>至于七策审定无疑。<a id="a-7T"></a>澡漱口齿莫食酒肉及啖五辛。<a id="a-7U"></a>出策之法不得过七人。<a id="a-7V"></a>后设探者众事不中不护人也。<a id="a-7W"></a>梵王说已。<a id="a-7X"></a>佛于众中印可善哉。<a id="a-7Y"></a>四众闻说梵王神策。<a id="a-7Z"></a>净心欢喜作礼奉行。</p>
 </body>
</html>