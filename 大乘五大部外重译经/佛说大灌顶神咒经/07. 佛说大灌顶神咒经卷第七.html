<!doctype html>
<html id="z3IBTkFOH" data-ver="390">
 <head>
  <meta charset="utf-8">
  <meta author="帛尸梨蜜多罗">
  <meta library="龙藏">
  <meta catalog="大乘五大部外重译经">
  <meta period="东晋">
 </head>
 <body>
  <h1 id="a1">佛说大灌顶神咒经卷第七</h1>
  <h2 id="a2">灌顶伏魔封印大神咒经卷第七</h2>
  <p id="a3">闻如是。<a id="a-4"></a>一时佛在舍卫国祇树精庐。<a id="a-5"></a>与千二百五十人俱。<a id="a-6"></a>于时天尊在禅室中。<a id="a-7"></a>正是长斋之始。<a id="a-8"></a>月十五日明星好时。<a id="a-9"></a>天帝释及四天大王。<a id="a-A"></a>地下鬼神王臣长者。<a id="a-B"></a>国中吏民悉诣佛所。<a id="a-C"></a>各欲问其所疑。<a id="a-D"></a>天尊默然一无所说。<a id="a-E"></a>佛禅思念言。<a id="a-F"></a>一切十方无量众生。<a id="a-G"></a>常处愚冥不识真正。<a id="a-H"></a>乐为魔事造诸邪见。<a id="a-I"></a>没生死海谁能知者。<a id="a-J"></a>轮回五道独吾知耳。<a id="a-K"></a>心念是已便复闭目。<a id="a-L"></a>系心寂定久久不觉。<a id="a-M"></a>天帝承佛威神知佛所念。<a id="a-N"></a>即起合掌前为作礼。<a id="a-O"></a>却在一面弹右手指。<a id="a-P"></a>而觉佛曰欲有启请。<a id="a-Q"></a>佛于是觉问天帝释曰欲何所问。<a id="a-R"></a>天帝释稽首佛足。<a id="a-S"></a>长跪合掌而白佛言。<a id="a-T"></a>九十五种道法之中。<a id="a-U"></a>尚有文头娄法。<a id="a-V"></a>况复世尊无上微妙。<a id="a-W"></a>最胜法中而无此术。<a id="a-X"></a>唯愿天尊显扬方便化于愚冥。<a id="a-Y"></a>未达道眼使得开解。<a id="a-Z"></a>离诸危厄无量重病。<a id="a-a"></a>脱三界苦登泥洹道。<a id="a-b"></a>所问如是唯愿敷演。</p>
  <p id="ac">佛告天帝释善哉善哉谛听谛受。<a id="a-d"></a>吾当为汝说大仙之法。<a id="a-e"></a>若是佛四辈弟子中。<a id="a-f"></a>有诸邪恶鬼神所娆恐怖毛竖。<a id="a-g"></a>当先自存念汝身如我之像。<a id="a-h"></a>三十二相八十种好。<a id="a-i"></a>紫磨金色身长一丈六尺。<a id="a-j"></a>项背日光。<a id="a-k"></a>存想吾身已。<a id="a-l"></a>次复存念一千二百五十弟子。<a id="a-m"></a>次复存念诸菩萨僧。<a id="a-n"></a>存念是三想已。<a id="a-o"></a>又复存念五方大神。<a id="a-p"></a>一者名曰亶遮阿加。<a id="a-q"></a>其身长大一丈二尺。<a id="a-r"></a>着青色之衣吐于青气住在东方。<a id="a-s"></a>二者名曰摩呵只斗。<a id="a-t"></a>其身长大一丈二尺。<a id="a-u"></a>着赤色之衣吐于赤气住在南方。<a id="a-v"></a>三者名曰移兜涅罗。<a id="a-w"></a>其身长大一丈二尺。<a id="a-x"></a>着白色之衣吐于白气住在西方。<a id="a-y"></a>四者名曰摩诃伽尼。<a id="a-z"></a>其身长大一丈二尺。<a id="a-10"></a>着黑色之衣吐于黑气住在北方。<a id="a-11"></a>五者名曰乌呾罗奶。<a id="a-12"></a>其身长大一丈二尺。<a id="a-13"></a>着黄色之衣吐于黄气住在中央。<a id="a-14"></a>此五方之神各有眷属。<a id="a-15"></a>一神王者有七万鬼神相随逐也。<a id="a-16"></a>五方各有七万鬼神。<a id="a-17"></a>七五三十五万诸鬼神。<a id="a-18"></a>悉来左右扶佐病者。<a id="a-19"></a>令免危厄过度诸难。<a id="a-1A"></a>此鬼神王为人作护。<a id="a-1B"></a>令诸邪恶不得妄行。</p>
  <p id="a1C">佛告天帝释。<a id="a-1D"></a>是为五方神王名字。<a id="a-1E"></a>若后末世四辈弟子危厄之日。<a id="a-1F"></a>取上五方神王名字及其眷属。<a id="a-1G"></a>写着员木之上。<a id="a-1H"></a>名为文头娄法。<a id="a-1I"></a>其义如是汝宣行之。<a id="a-1J"></a>天帝释言员木文头娄纵广几许。<a id="a-1K"></a>佛言纵广七七分。<a id="a-1L"></a>天帝释言何木最胜。<a id="a-1M"></a>佛言金银珍宝最为上者。<a id="a-1N"></a>次栴檀木种种杂香。<a id="a-1O"></a>以此为文头娄形。<a id="a-1P"></a>若有疾病危难恐怖邪鬼。<a id="a-1Q"></a>往来中伤娆人者。<a id="a-1R"></a>当如前法存思三想。<a id="a-1S"></a>及五方之神形色相类。<a id="a-1T"></a>使一一分明如对目前。<a id="a-1U"></a>如人照镜表里尽见。<a id="a-1V"></a>如此成就无余分散专心一意。<a id="a-1W"></a>病者除愈恐者安隐。<a id="a-1X"></a>邪鬼恶神无不辟除(胡言文头娄者晋言神印也)此印所向之处。<a id="a-1Y"></a>无不致福却诸恶前诸善。<a id="a-1Z"></a>若佛四辈弟子。<a id="a-1a"></a>欲行此神印之者。<a id="a-1b"></a>先当洗浴身体着香洁之衣。<a id="a-1c"></a>礼敬十方无量诸佛至真等正觉。<a id="a-1d"></a>持印之法右手擎之。<a id="a-1e"></a>右手捉牛卷驱魔之杖长七尺。<a id="a-1f"></a>头戴赤色呾魔[怡-台+甲][怡-台+盧]神帽。<a id="a-1g"></a>去病者七步。<a id="a-1h"></a>闭口七息之顷令存想成就。<a id="a-1i"></a>存想成就已。<a id="a-1j"></a>举右脚为先。<a id="a-1k"></a>还向病者。<a id="a-1l"></a>持此神印致病者身。<a id="a-1m"></a>当胸上而安之。<a id="a-1n"></a>若是女人复退还七步。<a id="a-1o"></a>如前一意而立。<a id="a-1p"></a>存五大神。<a id="a-1q"></a>青气之神吐青气来入病者左手大母指。<a id="a-1r"></a>中赤气之神吐赤色之气来入病者左足大母指中。<a id="a-1s"></a>白色之神吐于白气来入病者右手大母指中。<a id="a-1t"></a>黑色之神吐于黑气来入病者右足大母指中。<a id="a-1u"></a>黄色之神吐于黄气来入病者口中。<a id="a-1v"></a>此五气之神吐五种正气。<a id="a-1w"></a>入病人身中。<a id="a-1x"></a>诸邪恶气一时消散。<a id="a-1y"></a>从脐中而出[火*孛][火*孛]如烟。<a id="a-1z"></a>譬如大风吹破云雨。<a id="a-20"></a>能善持神印威力如是。<a id="a-21"></a>病苦除愈鬼气亦灭。<a id="a-22"></a>佛语天帝释。<a id="a-23"></a>五方神王常应存思其形相也。<a id="a-24"></a>皆尽被铠甲持弓带箭。<a id="a-25"></a>各随其名位在印五方。<a id="a-26"></a>为病者作护。<a id="a-27"></a>不令他余鬼神往来身中。<a id="a-28"></a>逐诸邪恶令魔退散。<a id="a-29"></a>不得留住其身中也。</p>
  <p id="a2A">佛告天帝释。<a id="a-2B"></a>此文头娄一切鬼神。<a id="a-2C"></a>厌迮磨灭不得妄行非法之事。<a id="a-2D"></a>此文头娄印山令山崩倒。<a id="a-2E"></a>印一切树木树木为之摧折。<a id="a-2F"></a>印于河海源池泉水为之枯竭。<a id="a-2G"></a>印向水火为之消灭。<a id="a-2H"></a>若四方卒风吹扬尘土。<a id="a-2I"></a>举印向之即住不行。<a id="a-2J"></a>举印向地地为之动。<a id="a-2K"></a>若诸方盗贼乱起之时。<a id="a-2L"></a>举印向之即便消散。<a id="a-2M"></a>无复恶意皆生慈心。<a id="a-2N"></a>两作和解不相掠夺各还正治。<a id="a-2O"></a>此大神王之印章。<a id="a-2P"></a>有所向处无不为益。<a id="a-2Q"></a>印身中四百四病无不除愈。<a id="a-2R"></a>若持此印者诵一章以为咒说。</p>
  <p id="a2S">佛又告言有一文头娄七神名字　印人宅舍为人作护。<a id="a-2T"></a>除灭邪恶驱逐外鬼面百由旬。<a id="a-2U"></a>各驰散而去不敢当人也。<a id="a-2V"></a>今我说之佛言。<a id="a-2W"></a>凡人所居处。<a id="a-2X"></a>常有七鬼神为人作卫护。<a id="a-2Y"></a>何等是耶。<a id="a-2Z"></a>神名多赖哆。<a id="a-2a"></a>神名僧伽履。<a id="a-2b"></a>神名婆摩斯。<a id="a-2c"></a>神名坻婆那。<a id="a-2d"></a>神名昙婆罗。<a id="a-2e"></a>神名弥输多。<a id="a-2f"></a>神名耆那舍。<a id="a-2g"></a>是七神者印人宅中。<a id="a-2h"></a>诸魔行恶心者。<a id="a-2i"></a>闻见此神印即散而走。<a id="a-2j"></a>若不去往来相疑迷头破七分。</p>
  <p id="a2k">佛语天帝释是七神王。<a id="a-2l"></a>于我灭后护佛弟子。<a id="a-2m"></a>逐诸邪恶不令得住。<a id="a-2n"></a>汝当宣示一切众生。<a id="a-2o"></a>出入行来常当慎护。<a id="a-2p"></a>是七神王以着心中莫有违犯。<a id="a-2q"></a>若犯是神。<a id="a-2r"></a>则便舍离人舍宅中也。<a id="a-2s"></a>若佛弟子净持斋戒。<a id="a-2t"></a>是七神王常在左右。<a id="a-2u"></a>为人作福德拥护佐人。<a id="a-2v"></a>四面恶鬼无敢近者。<a id="a-2w"></a>舍宅应以好色土腊而印门户上。<a id="a-2x"></a>好函盛之伞盖覆上。<a id="a-2y"></a>诸神营卫恶魔退散。<a id="a-2z"></a>佛告天帝释。<a id="a-30"></a>我今为诸众生演此相印。<a id="a-31"></a>略说少耳。<a id="a-32"></a>天帝释闻佛演说文头娄欢喜无量稽首佛足。<a id="a-33"></a>长跪白佛言。<a id="a-34"></a>我今欲承佛威神。<a id="a-35"></a>敕四天王并其神名字。<a id="a-36"></a>为文头娄法劝佐。<a id="a-37"></a>世尊唯愿许可。<a id="a-38"></a>佛言听汝演说。<a id="a-39"></a>天帝释即便前礼佛足三自归命。<a id="a-3A"></a>归命已讫语四众言。<a id="a-3B"></a>今佛世尊听我演说四王名字。<a id="a-3C"></a>以护四辈诸弟子众。<a id="a-3D"></a>舍宅四方攘灾却祸。<a id="a-3E"></a>逐诸邪鬼远于界内。<a id="a-3F"></a>既已听说今我演之。</p>
  <p id="a3G">东方天王名提多罗吒。<a id="a-3H"></a>主诸灾横水火变怪。<a id="a-3I"></a>以神王名厌之吉。</p>
  <p id="a3J">西方天王名毗留波叉。<a id="a-3K"></a>主诸逆贼怨家偷盗。<a id="a-3L"></a>以神王名厌之吉。</p>
  <p id="a3M">南方天王名毗留离。<a id="a-3N"></a>主诸五温疲劳疫气恶毒斗诤口舌。<a id="a-3O"></a>以神王名厌之吉。</p>
  <p id="a3P">北方天王名毗沙门。<a id="a-3Q"></a>主诸鬼魅魍魉往来鬼神作灾异者。<a id="a-3R"></a>以神王名厌之吉。</p>
  <p id="a3S">佛告天帝释。<a id="a-3T"></a>汝已能为未来众生。<a id="a-3U"></a>略演灌顶大神印咒四王名字次第如是。<a id="a-3V"></a>今我释迦牟尼多陀阿伽度阿罗诃三藐三菩提。<a id="a-3W"></a>顺本诸佛。<a id="a-3X"></a>各说灌顶无相佛印。<a id="a-3Y"></a>章句次第名字如是。</p>
  <p id="a3Z">第一维卫佛所说。<a id="a-3a"></a>文头娄无相章句次第如是。</p>
  <p id="a3b">怛署他　安陀尼　牟诃尼　瞻波尼　探婆尼　阿难陀　阿婆陀　阿婆摩　阿毗那攘</p>
  <p id="a3c">第二式佛所说。<a id="a-3d"></a>文头娄无相章句次第如是。</p>
  <p id="a3e">怛署他　修摩那　婆和呵　摩他尼　颇陀尼　阇婆罗　阿僧伽　摩伽利攘</p>
  <p id="a3f">第三随叶佛所说。<a id="a-3g"></a>文头娄无相章句次第如是。</p>
  <p id="a3h">怛署他　阿婆罗牟诃　盖蛇诃难陀　蔚多罗提婆　阿婆罗时哆　阿婆尸瞿利　弥昙毗诃罗　阿阇诃利陀攘</p>
  <p id="a3i">第四拘楼秦佛所说。<a id="a-3j"></a>文头娄无相章句次第如是。</p>
  <p id="a3k">怛署他　伊利　弥利　只利　嘻利　毗利　阿利　伽利攘</p>
  <p id="a3l">第五拘那舍牟尼佛所说。<a id="a-3m"></a>文头娄无相章句次第如是。</p>
  <p id="a3n">怛署他　伊罗　弥罗　坻罗　毗罗　摩罗　伽罗　尼罗攘</p>
  <p id="a3o">第六迦葉佛所说。<a id="a-3p"></a>文头娄无相章句次第如是。</p>
  <p id="a3q">怛署他　婆留　休留　沙留　拘留　周留　阇留　摩留攘</p>
  <p id="a3r">第七我释迦牟尼佛亦复顺本如来所说。<a id="a-3s"></a>文头娄无相章句次第如是。</p>
  <p id="a3t">怛署他　头毗　罗夜　摩诃　弥提　优呵　婆梵　婆他攘</p>
  <p id="a3u">佛告天帝释。<a id="a-3v"></a>我今为汝及十方众生。<a id="a-3w"></a>说是灌顶无相章句。<a id="a-3x"></a>诸佛如来不妄宣说此四十九章句。<a id="a-3y"></a>我今开此宝函之中出此章句。<a id="a-3z"></a>为未来世五浊众生。<a id="a-40"></a>贪着爱欲不乐正法。<a id="a-41"></a>多起邪见不行十善。<a id="a-42"></a>令诸魔鬼之所得便。<a id="a-43"></a>若四辈弟子危厄之日。<a id="a-44"></a>若欲说此无相章句。<a id="a-45"></a>当以一气存呼章句。<a id="a-46"></a>忆念莫忘至四十九唤一章句。<a id="a-47"></a>如是次第四十九章句皆亦如是。<a id="a-48"></a>此大章印无相功德。<a id="a-49"></a>能消众魔令获吉祥。</p>
  <p id="a4A">佛语天帝释。<a id="a-4B"></a>我结是伏魔印咒经。<a id="a-4C"></a>时有女人神。<a id="a-4D"></a>居止雪山之东。<a id="a-4E"></a>名曰阿利陀。<a id="a-4F"></a>有七百鬼神以为官属。<a id="a-4G"></a>作如是言。<a id="a-4H"></a>瞿昙沙门未说是章句封印咒经时。<a id="a-4I"></a>我等所在游行心无怖懅。<a id="a-4J"></a>今闻此印经举声称怨。<a id="a-4K"></a>呜呼痛哉何故尔乎。<a id="a-4L"></a>我本昔时取众生精气。<a id="a-4M"></a>以为饮食害于人民。<a id="a-4N"></a>而今不能娆于人也。<a id="a-4O"></a>沙门福德威神如是。<a id="a-4P"></a>我等相将俱到其所作如是言。<a id="a-4Q"></a>我久闻瞿昙名声高远。<a id="a-4R"></a>今者又闻章句封印大神咒经。<a id="a-4S"></a>我伏我信敬礼佛足长跪叉手。<a id="a-4T"></a>我今归命于天中天。<a id="a-4U"></a>愿为弟子乞受戒法。<a id="a-4V"></a>佛言善哉善哉。<a id="a-4W"></a>汝先世有福值遇见我。<a id="a-4X"></a>时佛便授阿利陀三归五戒之法为清信女。<a id="a-4Y"></a>阿利陀已受戒。<a id="a-4Z"></a>作礼白佛言。<a id="a-4a"></a>我等官属七百鬼神护四辈弟子。<a id="a-4b"></a>在所国土城邑聚落。<a id="a-4c"></a>奉法之处我当佐助。<a id="a-4d"></a>令无伺求得其便也。<a id="a-4e"></a>阿利陀复白佛言。<a id="a-4f"></a>我等鬼神官属七百。<a id="a-4g"></a>常以精气血肉为食。<a id="a-4h"></a>今日归命于佛世尊。<a id="a-4i"></a>既授戒法不杀物命。<a id="a-4j"></a>唯愿天尊敕诸弟子。<a id="a-4k"></a>法食之时惠施少少饭食之余。<a id="a-4l"></a>阿利陀说此语已。<a id="a-4m"></a>世尊许可。<a id="a-4n"></a>便于佛前得须陀洹道。<a id="a-4o"></a>佛告阿难吾去世后。<a id="a-4p"></a>若有男子女人等辈。<a id="a-4q"></a>行此灌顶十二部封印大神咒经时。<a id="a-4r"></a>香汁涂地圆如车轮。<a id="a-4s"></a>散好香华应然七灯。<a id="a-4t"></a>烧婆香胶香安息香等。<a id="a-4u"></a>以青铜镜照曜五方。<a id="a-4v"></a>使魔不得隐蔽其身。<a id="a-4w"></a>复以七箭为神王信。<a id="a-4x"></a>又言阿难阿利陀鬼神之中。<a id="a-4y"></a>别有七神最大雄杰。<a id="a-4z"></a>诸魔斗时独伏罗刹。<a id="a-50"></a>见阿利陀以降信解。<a id="a-51"></a>亦于佛前合掌叉手复作誓愿。<a id="a-52"></a>于佛灭后在所国土。<a id="a-53"></a>行此封印大神咒处我当作护。<a id="a-54"></a>佛言阿难若有男子女人等辈行此神典。<a id="a-55"></a>当造其形像。<a id="a-56"></a>以苏油[麩-夫+并]果而施与之。<a id="a-57"></a>若人久为邪鬼所病。<a id="a-58"></a>当行此印咒。<a id="a-59"></a>又持五谷洒散诸方。<a id="a-5A"></a>行咒欲半。<a id="a-5B"></a>取少饮食着一器中。<a id="a-5C"></a>使一人捐置三道口。<a id="a-5D"></a>复使一人于户边伺来还者。<a id="a-5E"></a>以神咒水而灌前人。<a id="a-5F"></a>师当一心并诵灌顶无相章句。<a id="a-5G"></a>一气呼诵一章句也。<a id="a-5H"></a>四十九章皆亦如是。<a id="a-5I"></a>咒欲竟时三说沙罗佉。<a id="a-5J"></a>欲咒之时勿令边有异人作声。<a id="a-5K"></a>语笑之事皆不得也。<a id="a-5L"></a>若有恶魔喜娆人者。<a id="a-5M"></a>远百由旬不害人也。<a id="a-5N"></a>阿难问言此七神王其名云何。<a id="a-5O"></a>佛言一者名因台罗。<a id="a-5P"></a>二者名和林罗。<a id="a-5Q"></a>三者名波耶越罗。<a id="a-5R"></a>四者名宋林罗。<a id="a-5S"></a>五者名檀特罗。<a id="a-5T"></a>六者名照头摩罗。<a id="a-5U"></a>七者名金毗罗。<a id="a-5V"></a>佛言阿难此七神王。<a id="a-5W"></a>于我灭后当护诸弟子。<a id="a-5X"></a>不令诸小魔得其便也。<a id="a-5Y"></a>若施食时当作七聚。<a id="a-5Z"></a>净草铜器悉令洁净勿生慢心。<a id="a-5a"></a>若非意起。<a id="a-5b"></a>神王离体不护人也。<a id="a-5c"></a>阿难叉手白佛言。<a id="a-5d"></a>世尊如来有所言说皆顺正法。<a id="a-5e"></a>今者说灌顶章句神咒封印。<a id="a-5f"></a>危厄之人欲修行者。<a id="a-5g"></a>而复赐与阿利陀鬼神饮食。<a id="a-5h"></a>不当似外道邪见法也。<a id="a-5i"></a>佛答阿难言若不解我意也。<a id="a-5j"></a>吾所以施饮食者。<a id="a-5k"></a>欲使阿利陀佐助四辈作威神耳。</p>
  <p id="a5l">佛告阿难譬如王有他方怨敌。<a id="a-5m"></a>欲来侵境王。<a id="a-5n"></a>赐臣下诸将士辈。<a id="a-5o"></a>种种甘馔苏油石蜜美味之属。<a id="a-5p"></a>而复赐与种种衣被珍宝杂物。<a id="a-5q"></a>然后讨伐诸逆贼辈。<a id="a-5r"></a>无不降伏退散归本。<a id="a-5s"></a>不相扰乱各还正治。<a id="a-5t"></a>佛语阿难我今施与阿利陀饮食之具。<a id="a-5u"></a>亦如王者赐诸将士无有异也。<a id="a-5v"></a>令阿利陀降伏外魔。<a id="a-5w"></a>及诸鬼邪无不散灭。<a id="a-5x"></a>驰走去者还其处所隐匿不现。<a id="a-5y"></a>阿难是灌顶章句大封印咒经。<a id="a-5z"></a>利益一切无量众生。<a id="a-60"></a>是故称叹。<a id="a-61"></a>名大章句贤圣之句。<a id="a-62"></a>无上尊句出邪论句。<a id="a-63"></a>八圣道句无邪曲句。<a id="a-64"></a>脱厄难句远魔道句。<a id="a-65"></a>解生死句除八难句。<a id="a-66"></a>解除身中四百四病。<a id="a-67"></a>无不吉祥。<a id="a-68"></a>以是因缘名曰章句。<a id="a-69"></a>佛说经已。<a id="a-6A"></a>阿难即长跪叉手白佛言。<a id="a-6B"></a>世尊演说此经。<a id="a-6C"></a>当何名之。<a id="a-6D"></a>佛语阿难此经名为天帝释所问灌顶伏魔大神咒经。<a id="a-6E"></a>说此言已。<a id="a-6F"></a>诸天龙王善鬼神等。<a id="a-6G"></a>及阿利陀七百眷属四部弟子。<a id="a-6H"></a>闻经欢喜作礼奉受。</p>
 </body>
</html>