<!doctype html>
<html id="z3IBTk8OC" data-ver="605">
 <head>
  <meta charset="utf-8">
  <meta author="帛尸梨蜜多罗">
  <meta library="龙藏">
  <meta catalog="大乘五大部外重译经">
  <meta period="东晋">
 </head>
 <body>
  <h1 id="a1">佛说大灌顶神咒经卷第二</h1>
  <h2 id="a2">灌顶七万二千神王护比丘咒经卷第二</h2>
  <p id="a3">闻如是。<a id="a-4"></a>一时世尊游于罗阅只梵志丘聚。<a id="a-5"></a>从是北上錍提山中天帝石室。<a id="a-6"></a>尔时无数比丘。<a id="a-7"></a>各各驰走匆匆不安。<a id="a-8"></a>如捕鱼师布网捕鱼鱼都驰散。<a id="a-9"></a>世尊遥见无数比丘各各驰散扰扰不安。<a id="a-A"></a>佛知而故问诸比丘言。<a id="a-B"></a>何故绕转如是不乐若鱼畏网。<a id="a-C"></a>比丘对曰我为魔所娆在所不安。<a id="a-D"></a>昼则遇诸贼盗毒蛇蚖蝮。<a id="a-E"></a>及诸龙象熊罴所娆。<a id="a-F"></a>不得定意求四道果。<a id="a-G"></a>见恼如是当奈之何。</p>
  <p id="aH">佛告比丘勿生忧恼。<a id="a-I"></a>当为汝说灌顶章句百二十神王导从前后。<a id="a-J"></a>为汝作护辟除邪恶。<a id="a-K"></a>诸娆害者不令得便。<a id="a-L"></a>在所至到营卫佐人。<a id="a-M"></a>获善吉利万邪皆伏。<a id="a-N"></a>诸比丘喜闻佛所说。<a id="a-O"></a>心开意解前礼佛足。<a id="a-P"></a>长跪叉手白佛言世尊。<a id="a-Q"></a>惟愿演说灌顶章句。<a id="a-R"></a>拥护我等及未来世诸比丘辈。<a id="a-S"></a>令得安隐。<a id="a-T"></a>使入定行。</p>
  <p id="aU">佛告诸比丘。<a id="a-V"></a>我今为汝一一分明。<a id="a-W"></a>说灌顶章句百七十二大鬼神王名字。<a id="a-X"></a>如是谛听忆念慎莫忘之也。<a id="a-Y"></a>诸比丘言诺受教。<a id="a-Z"></a>叉手静听佛言。</p>
  <p id="aa">神名道轲弥伽罗移嘻隶。</p>
  <p id="ab">神名嘻隶殷錍阿罗錍。</p>
  <p id="ac">神名摩比丘披赖兜呵赖沙。</p>
  <p id="ad">神名翅拘梨因提隶比丘披。</p>
  <p id="ae">神名沤罗须弥者罗阿罗因。</p>
  <p id="af">神名阿罗耶阿耆破者。</p>
  <p id="ag">神名耶勿遮坻錍移阿錍。</p>
  <p id="ah">神名沤那是陀沤弥提屠。</p>
  <p id="ai">佛告诸比丘此十八神王。<a id="a-j"></a>护诸比丘及未来世诸比丘等。<a id="a-k"></a>及护僧伽蓝。<a id="a-l"></a>佛见錍提山中诸比丘辈匆匆不安。<a id="a-m"></a>昼则为盗贼恶人所恼。<a id="a-n"></a>夜则为鬼神所困。<a id="a-o"></a>及诸龙象熊罴虎狼之所惊怖。<a id="a-p"></a>又为蛊毒所中。<a id="a-q"></a>佛于是广为诸比丘辈。<a id="a-r"></a>说是无上灌顶章句诸大鬼神名号。<a id="a-s"></a>令诸比丘常获安隐吉祥之福无诸祸害。</p>
  <p id="at">神名阇梨摩诃阇梨。</p>
  <p id="au">神名阇罗尼优佉目佉。</p>
  <p id="av">神名沙波提阿知和知。</p>
  <p id="aw">神名那知鸠那知波那提。</p>
  <p id="ax">神名提我沙罗波提。</p>
  <p id="ay">神名阿那波提波那提。</p>
  <p id="az">佛告比丘。<a id="a-10"></a>此十二神王护诸比丘等。<a id="a-11"></a>陀鬼神若人非人不敢娆近。<a id="a-12"></a>毒药不中不为水火焚漂。<a id="a-13"></a>县官盗贼不令得便。<a id="a-14"></a>怨家债主不能剥夺。<a id="a-15"></a>神王眷属七百徒党常为作护辟除凶恶万事吉祥。</p>
  <p id="a16">神名加和尼摩诃加和尼。</p>
  <p id="a17">神名阿佉尼佉尼阿佉那。</p>
  <p id="a18">神名阿佉尼阿比罗慢多罗。</p>
  <p id="a19">神名波陀尼波提梨伽。</p>
  <p id="a1A">佛告比丘此十神王。<a id="a-1B"></a>护今现在及未来世诸比丘辈。<a id="a-1C"></a>不令五温疫毒之所侵害。<a id="a-1D"></a>若为虐鬼所持。<a id="a-1E"></a>呼十神王名号之时虐鬼退散。<a id="a-1F"></a>自护汝身亦当为他说使获吉祥之福。</p>
  <p id="a1G">神名摩呵留逻迦梨区和。</p>
  <p id="a1H">神名金洹陀越阿耨三菩。</p>
  <p id="a1I">神名迦梨三耶摩诃阿输。</p>
  <p id="a1J">神名拔陀沙罗曼陀罗阿。</p>
  <p id="a1K">神名迦柰国舍呵呵罗罗。</p>
  <p id="a1L">神名沙沙陀陀摩摩迦迦。</p>
  <p id="a1M">神名拔陀沙罗曼陀罗罗。</p>
  <p id="a1N">神名和和伊伊耶耶呵呵。</p>
  <p id="a1O">佛告比丘此十六神王。<a id="a-1P"></a>与其眷属万五千鬼神拥护今现在及未来世诸比丘等。<a id="a-1Q"></a>昔伊洹比丘为八十一亿魔所娆。<a id="a-1R"></a>诵此十六神王名字。<a id="a-1S"></a>诸魔眷属颠倒堕落。<a id="a-1T"></a>匍匐离散。<a id="a-1U"></a>形体变化莫知藏匿。<a id="a-1V"></a>告诸比丘若有危厄恐怖之日。<a id="a-1W"></a>呼此神名即获吉祥。<a id="a-1X"></a>诸神祐助辟除凶恶。</p>
  <p id="a1Y">神名阿波竭证证竭无多萨。</p>
  <p id="a1Z">神名嘻迟比迟沾波沾。</p>
  <p id="a1a">神名波迦罗喉陵无因输无。</p>
  <p id="a1b">神名脂输无因台罗宋和罗。</p>
  <p id="a1c">神名琛林罗波耶越罗罗。</p>
  <p id="a1d">神名檀特罗沙罗佉羊驮。</p>
  <p id="a1e">佛告比丘此十六神王。<a id="a-1f"></a>与其眷属五千之众。<a id="a-1g"></a>各以已之威神。<a id="a-1h"></a>为诸比丘辟除鬼神凶恶之变。<a id="a-1i"></a>昔我子罗云树下禅思。<a id="a-1j"></a>为鬼神所娆。<a id="a-1k"></a>惊起明日来到我所。<a id="a-1l"></a>我即语言当为汝说辟鬼神咒。<a id="a-1m"></a>即为说此十六神王。<a id="a-1n"></a>佛语罗云若四辈弟子。<a id="a-1o"></a>为鬼神所娆者。<a id="a-1p"></a>当为说此十六神王灌顶章句。<a id="a-1q"></a>令离诸横获吉祥之福。</p>
  <p id="a1r">神名阿罗域金毗罗罗。</p>
  <p id="a1s">神名般耆遮和耆罗洹。</p>
  <p id="a1t">神名摩尼钵罗沙呵呵波。</p>
  <p id="a1u">神名昙无和罗揵陀尸吁。</p>
  <p id="a1v">神名拘摩和罗修摩揵陀。</p>
  <p id="a1w">神名取披鞬陀叱阇叱者。</p>
  <p id="a1x">佛告比丘此十二大神诸鬼中之雄。<a id="a-1y"></a>与其眷属三万五千。<a id="a-1z"></a>俱诸天斗时遏伏罗刹。<a id="a-20"></a>昔不知法以血为食。<a id="a-21"></a>常啖人民小儿之属。<a id="a-22"></a>我为说法今皆得道作大誓愿。<a id="a-23"></a>若佛灭后五浊乱时。<a id="a-24"></a>护诸弟子比丘僧众。<a id="a-25"></a>令获吉祥之福德也。</p>
  <p id="a26">神名阇离摩呵阇离。</p>
  <p id="a27">神名阇罗尼郁[仁-二+企]目[仁-二+企]。</p>
  <p id="a28">神名三波提摩诃三波提。</p>
  <p id="a29">神名頞提拔提鸠坻铁离。</p>
  <p id="a2A">神名莎罗波提安那波提。</p>
  <p id="a2B">神名半那波提阇那波提。</p>
  <p id="a2C">神名迦前尼摩诃迦前尼。</p>
  <p id="a2D">神名波沙檀尼耶醯迦弥。</p>
  <p id="a2E">佛告比丘此十九神王。<a id="a-2F"></a>他方国土世界号华积。<a id="a-2G"></a>佛号最上天王如来至真等正觉。<a id="a-2H"></a>遣二菩萨。<a id="a-2I"></a>一号无量光明二曰大光明。<a id="a-2J"></a>遣二菩萨献此十九神王神咒作是言。<a id="a-2K"></a>娑婆世界一切人民。<a id="a-2L"></a>行善者少为恶者多。<a id="a-2M"></a>是故献此十九神王以佐世尊。<a id="a-2N"></a>令诸众生调伏信解。<a id="a-2O"></a>今我为汝等辈。<a id="a-2P"></a>说彼佛所献神咒十九王。<a id="a-2Q"></a>此诸鬼神三万六千以为眷属。<a id="a-2R"></a>当为汝等设诸拥护。<a id="a-2S"></a>度厄难苦令获吉祥普入法门。</p>
  <p id="a2T">神名迦多梨离摩兰泥。</p>
  <p id="a2U">神名迦梨罗牟提欧梨。</p>
  <p id="a2V">神名酸梨枝贲蹰梨移。</p>
  <p id="a2W">神名摩梨枝阿迦絺移。</p>
  <p id="a2X">神名庳提移阿那耨罗企。</p>
  <p id="a2Y">神名富吒罗子鸠罗罗子。</p>
  <p id="a2Z">神名那迦离子不吒罗子。</p>
  <p id="a2a">神名鸠兰子陀罗子。</p>
  <p id="a2b">神名不吒吒罗子鸠罗子。</p>
  <p id="a2c">神名多迦利离摩摩兰泥。</p>
  <p id="a2d">神名鸠兰[單*丹]吒罗鸠梨提。</p>
  <p id="a2e">神名迦私罗牟尼提欧梨。</p>
  <p id="a2f">神名迦兰因梨提遮披[立*茤]。</p>
  <p id="a2g">佛告比丘此二十七神王。<a id="a-2h"></a>昔化提比丘治护屋室。<a id="a-2i"></a>壁间有黑蛇来啮化提。<a id="a-2j"></a>化提即闷绝躄地。<a id="a-2k"></a>阿难即往至佛所启问此事。<a id="a-2l"></a>佛即答阿难。<a id="a-2m"></a>汝语化提。<a id="a-2n"></a>我当为其说辟蛇毒二十七神王护化提身。<a id="a-2o"></a>语化提言汝当慈心哀天下万虫。<a id="a-2p"></a>诵我此言汝毒当歇。<a id="a-2q"></a>阿难即以神水濆洒化提。<a id="a-2r"></a>化提醒悟。<a id="a-2s"></a>阿难即语化提言。<a id="a-2t"></a>佛已为汝说二十七神王辟蛇毒法。<a id="a-2u"></a>汝但慈心于天下人非人毒自当灭。<a id="a-2v"></a>阿难即为化提。<a id="a-2w"></a>说佛所说二十七王神咒法咒。<a id="a-2x"></a>化提即愈。<a id="a-2y"></a>阿难语诸比丘。<a id="a-2z"></a>若有安居住止之处。<a id="a-30"></a>应说此言。<a id="a-31"></a>蛇毒七岁不复啮人。<a id="a-32"></a>三七遍诵此神名即获吉祥。</p>
  <p id="a33">神名安陀尼沙多摩尼。</p>
  <p id="a34">神名阇摩尼摩诃尼罗。</p>
  <p id="a35">神名摸呵尼乌罗刹。</p>
  <p id="a36">神名摸罗陀提遮波头摩逸。</p>
  <p id="a37">佛告比丘此十二神王。<a id="a-38"></a>佛昔为迦奈比丘说此神名。<a id="a-39"></a>有恶凶人常剥夺比丘衣裳。<a id="a-3A"></a>比丘往到佛所启白是事。<a id="a-3B"></a>佛语比丘汝若在山间树下冢墓之间。<a id="a-3C"></a>行十二头陀时。<a id="a-3D"></a>有诸凶人来娆汝者。<a id="a-3E"></a>汝当说此十二神王名号。<a id="a-3F"></a>凶恶之人自然退散。<a id="a-3G"></a>复道而去不能为害。<a id="a-3H"></a>可得修禅求四道果。<a id="a-3I"></a>获吉祥之福无众患难。</p>
  <p id="a3J">神名頞吱敷頞吒般吱敷。</p>
  <p id="a3K">神名般吱敷劬离敷波罗那。</p>
  <p id="a3L">神名拘离比敷波罗比敷。</p>
  <p id="a3M">神名沙腊波提敷波罗那。</p>
  <p id="a3N">神名檀陀醯罗波罗那。</p>
  <p id="a3O">神名须摩提陀萨提那堕。</p>
  <p id="a3P">佛告诸比丘此十二神王。<a id="a-3Q"></a>昔有比丘名般若提婆。<a id="a-3R"></a>诵习经法中诸寒冷。<a id="a-3S"></a>遂为虫所啮齿。<a id="a-3T"></a>我为是比丘及未来世诸弟子等说是章句。<a id="a-3U"></a>若有比丘及诸四辈。<a id="a-3V"></a>为虫所啮齿者。<a id="a-3W"></a>以净水一器含水一口。<a id="a-3X"></a>牙临其上七遍诵此十二神王。<a id="a-3Y"></a>便吐口中所含水。<a id="a-3Z"></a>如是法用四十九遍。<a id="a-3a"></a>虫便破散随水流迸无不除愈。<a id="a-3b"></a>得吉祥之福。</p>
  <p id="a3c">神名伊离敷伊腊毗敷。</p>
  <p id="a3d">神名乌呵尼模呵濑漏濑漏。</p>
  <p id="a3e">神名道加舍梨耶那。</p>
  <p id="a3f">神名冀梨陀僧坡牟阿那。</p>
  <p id="a3g">佛告比丘。<a id="a-3h"></a>昔有求那陀比丘患眼风痛。<a id="a-3i"></a>又患湿虫痒痛难忍。<a id="a-3j"></a>往到我所具以启问。<a id="a-3k"></a>我即为其说此神咒六王为护。<a id="a-3l"></a>若有末世诸比丘辈及清信士女。<a id="a-3m"></a>为虫所唼眼者。<a id="a-3n"></a>汝当为说此六神章句。<a id="a-3o"></a>无不得愈吉祥之福。</p>
  <p id="a3p">佛告四众诸比丘等。<a id="a-3q"></a>昔有比丘名曰善可。<a id="a-3r"></a>住在山间。<a id="a-3s"></a>树下禅思。<a id="a-3t"></a>日时欲至便着衣持钵。<a id="a-3u"></a>入城聚落分卫乞食。<a id="a-3v"></a>时有恶魔与八万四千小鬼神以为眷属。<a id="a-3w"></a>与善可相逢。<a id="a-3x"></a>魔作是念此善可沙门。<a id="a-3y"></a>以得罗汉既能自度。<a id="a-3z"></a>当复教导一切余人使入应真。<a id="a-40"></a>生嫉妒心作是念已。<a id="a-41"></a>便敕诸小魔辈使来。<a id="a-42"></a>从善可口中直入腹者。<a id="a-43"></a>娆乱善可使意颠倒不得正念。<a id="a-44"></a>然善可已得罗汉。<a id="a-45"></a>心中自然廓尔开解即得忆念。<a id="a-46"></a>时佛昔为诸比丘辈。<a id="a-47"></a>说百七十二神王灌顶章句。<a id="a-48"></a>忆念此已即便弹指。<a id="a-49"></a>一心而诵举声唱咏。<a id="a-4A"></a>恶魔眷属退散驰走。<a id="a-4B"></a>部伍营从莫知藏处。</p>
  <p id="a4C">佛语比丘我今为汝及未来世诸比丘等。<a id="a-4D"></a>广演灌顶百七十二神王名。<a id="a-4E"></a>此诸神王将从七万二千鬼神以为眷属。<a id="a-4F"></a>各以已之威力共护汝等。<a id="a-4G"></a>使诸小魔不得汝便。<a id="a-4H"></a>在所至到无所挂碍。<a id="a-4I"></a>辟除恶毒蛇蚖蝮等。<a id="a-4J"></a>诸兽象龙熊罴之属。<a id="a-4K"></a>自然消灭无敢当者。<a id="a-4L"></a>若有鬼神往来不去者。<a id="a-4M"></a>四天诸王当遣使者。<a id="a-4N"></a>持金刚之杵破头作七分。<a id="a-4O"></a>佛告比丘此大章句至真至妙。<a id="a-4P"></a>三世诸佛尽说是大章句。<a id="a-4Q"></a>我亦复开此宝函出是章句。<a id="a-4R"></a>若有比丘带持之者。<a id="a-4S"></a>所到游行善神祐助。<a id="a-4T"></a>辟除万恶魔不敢当。<a id="a-4U"></a>设有恶意自然灭亡。<a id="a-4V"></a>此大神典带持之者。<a id="a-4W"></a>如王佩剑谋贼不敢当。<a id="a-4X"></a>此大神典亦复如是。<a id="a-4Y"></a>若带持者外诸恶魔。<a id="a-4Z"></a>及身中五阴之魔莫不为伏。<a id="a-4a"></a>佛说此语竟。<a id="a-4b"></a>阿难在右边。<a id="a-4c"></a>即便正衣服头面礼足胡跪。<a id="a-4d"></a>白佛言世尊。<a id="a-4e"></a>如来为诸比丘。<a id="a-4f"></a>说七万二千神灌顶章句。<a id="a-4g"></a>于未来世法欲灭时。<a id="a-4h"></a>此大章句设有受者云何授与。<a id="a-4i"></a>佛语阿难此大神典至尊至重。<a id="a-4j"></a>诸佛如来不妄宣说度与人也。<a id="a-4k"></a>若有持戒不犯禁者。<a id="a-4l"></a>护念十方诸众生者。<a id="a-4m"></a>开大乘意度苦人者。<a id="a-4n"></a>近善知识闻而信受不诽谤者。<a id="a-4o"></a>如是之人专心求者应当授与。<a id="a-4p"></a>阿难又复叉手白佛言。<a id="a-4q"></a>云何授与。<a id="a-4r"></a>佛言若有受此护身神典者。<a id="a-4s"></a>先当礼敬十方佛。<a id="a-4t"></a>次礼经宝次礼圣僧。<a id="a-4u"></a>次礼度经之师。<a id="a-4v"></a>皆当专心一意。<a id="a-4w"></a>偏露右肩长跪合掌。<a id="a-4x"></a>师当右手持文。<a id="a-4y"></a>弟子以右手受之。<a id="a-4z"></a>师以左手持法水灌弟子顶上。<a id="a-50"></a>阿难以是因缘故名灌顶章句。<a id="a-51"></a>所以然者如王太子绍王位时。<a id="a-52"></a>法应以水灌其顶上。<a id="a-53"></a>然后统领治国之事我法亦尔。<a id="a-54"></a>佛语阿难若有比丘乐受是典。<a id="a-55"></a>应悬五色幡盖长四十九尺。<a id="a-56"></a>散五方之华各随方之色。<a id="a-57"></a>烧栴檀香安息婆胶等。<a id="a-58"></a>斋戒一心不食五辛。<a id="a-59"></a>不得饮酒及啖臭肉。<a id="a-5A"></a>醍醐酪苏杂腻诸物悉不得食。<a id="a-5B"></a>先当洗浴身体着鲜洁之衣。<a id="a-5C"></a>于高山上以香汁涂地。<a id="a-5D"></a>纵广七尺名之为坛。<a id="a-5E"></a>当从此上度是灌顶十二部微妙经典。<a id="a-5F"></a>当受之日思念十方诸佛菩萨应真圣僧。<a id="a-5G"></a>归诚作礼及度经师。<a id="a-5H"></a>莫念东西南北之事。<a id="a-5I"></a>譬如禅思比丘无他想念。<a id="a-5J"></a>惟守一法然后见真。<a id="a-5K"></a>若有比丘受章句经如是不乱。<a id="a-5L"></a>七万二千鬼神导从前后。<a id="a-5M"></a>为身作护为神作护。<a id="a-5N"></a>亦能为他人作护。<a id="a-5O"></a>辟除邪恶万毒不行。</p>
  <p id="a5P">佛告阿难我说是时。<a id="a-5Q"></a>罗阅只国城西数里有大金山。<a id="a-5R"></a>其中多诸比丘辈修四道果。<a id="a-5S"></a>闻说是灌顶章句。<a id="a-5T"></a>皆齐整衣服来到我所。<a id="a-5U"></a>头面礼足却坐一面听说经法。<a id="a-5V"></a>是时众中有一少年比丘。<a id="a-5W"></a>已得罗汉名曰真实。<a id="a-5X"></a>从坐而起前礼佛足。<a id="a-5Y"></a>长跪合掌白佛言。<a id="a-5Z"></a>天尊演说无上真妙之法。<a id="a-5a"></a>灌顶章句十二部妙典。<a id="a-5b"></a>我当于佛灭度之后。<a id="a-5c"></a>广宣流布此深妙典。<a id="a-5d"></a>若有国土遭疾厄者。<a id="a-5e"></a>县官所呼召万疾流行。<a id="a-5f"></a>我当于中诵读此经。<a id="a-5g"></a>百毒万恶莫不消散。<a id="a-5h"></a>说此语已便讽诵宣传。<a id="a-5i"></a>说是十二部妙典。<a id="a-5j"></a>如是展转授与诸比丘辈各令宣传。<a id="a-5k"></a>在所国土尽得此典。<a id="a-5l"></a>是比丘临终之时。<a id="a-5m"></a>余三七二十一日在心自念言。<a id="a-5n"></a>如来所说十二部灌顶章句微密妙典。<a id="a-5o"></a>于后如来灭度三百岁中。<a id="a-5p"></a>而此经典当隐没不现。<a id="a-5q"></a>何以故佛始灭度。<a id="a-5r"></a>行善者多为恶者少。<a id="a-5s"></a>到于末世九百岁中。<a id="a-5t"></a>魔道兴盛诸外道辈。<a id="a-5u"></a>采佛妙经以为已有。<a id="a-5v"></a>训道万姓令其受持。<a id="a-5w"></a>而复盟誓变秘经法。<a id="a-5x"></a>当受之日皆用珍宝。<a id="a-5y"></a>种种杂彩以为重信。<a id="a-5z"></a>然后授与。<a id="a-60"></a>当尔岁时国国相伐。<a id="a-61"></a>民多荒乱饮食勇贵。<a id="a-62"></a>多诸盗贼横死者半。<a id="a-63"></a>又诸恶王断灭三宝使法言不通。<a id="a-64"></a>破塔灭僧三宝渐末。<a id="a-65"></a>中国之王虽有信心。<a id="a-66"></a>不能究竟多所禁制。<a id="a-67"></a>心不专一迷惑于异道。<a id="a-68"></a>尔时当有比丘出现于世名曰普济。<a id="a-69"></a>在诸名山石室之中禅思专心。<a id="a-6A"></a>如是展转遇好岩室。<a id="a-6B"></a>见有宝函开而看之。<a id="a-6C"></a>见此经目以紫金书。<a id="a-6D"></a>刻镂栴檀简上。<a id="a-6E"></a>此比丘见已一心合掌。<a id="a-6F"></a>头面作礼诵持修行。<a id="a-6G"></a>如是妙典佛法既灭。<a id="a-6H"></a>出千岁时灾变如是。<a id="a-6I"></a>诸佛菩萨应真圣僧。<a id="a-6J"></a>天龙八部一切鬼神。<a id="a-6K"></a>见此灾怪愍念众生。<a id="a-6L"></a>于末世中受诸苦恼。<a id="a-6M"></a>使是比丘出现于世。<a id="a-6N"></a>救度危厄苦患众生。<a id="a-6O"></a>不为九横之所得便。<a id="a-6P"></a>以此经典使诸四辈。<a id="a-6Q"></a>比丘比丘尼清信士清信女。<a id="a-6R"></a>读诵宣传教授后世一切善男子善女人等辈。<a id="a-6S"></a>使其获得吉祥之福。</p>
  <p id="a6T">佛告阿难吾去世后法言薄淡。<a id="a-6U"></a>虽复殷勤不计劳苦。<a id="a-6V"></a>为诸一切四辈弟子。<a id="a-6W"></a>演说微妙无上圣王过去未来现在十方无量诸佛说灌顶大章句经十二部妙典诸佛如来秘密之藏。<a id="a-6X"></a>我既以演。<a id="a-6Y"></a>欲令此经流传世间。<a id="a-6Z"></a>使未闻者悉得知见。<a id="a-6a"></a>诸有疑惑未解法者。<a id="a-6b"></a>心开意释获大利安。<a id="a-6c"></a>复次阿难我说此经。<a id="a-6d"></a>初始灭度百岁之中。<a id="a-6e"></a>时多诸比丘读诵通利。<a id="a-6f"></a>宣传之者亦甚众多。<a id="a-6g"></a>到二百岁四辈弟子多得道者。<a id="a-6h"></a>于此经法都无复用至三百岁。<a id="a-6i"></a>是故隐没不现世间。<a id="a-6j"></a>故言为善者多不大为恶。<a id="a-6k"></a>此玄妙神典释梵四王护世善神山川龙王摄持经文十二部咒灌顶章句。<a id="a-6l"></a>七宝之函盛持神文。<a id="a-6m"></a>内着岩石室窟之中。<a id="a-6n"></a>未来末世当有比丘学头陀者。<a id="a-6o"></a>游行山间觅好禅室。<a id="a-6p"></a>遇得此经开而看之。<a id="a-6q"></a>礼敬合掌顶受。<a id="a-6r"></a>宣传远近各使闻知。<a id="a-6s"></a>此大章句经文既出少有受者。<a id="a-6t"></a>多行诽谤不肯信受。</p>
  <p id="a6u">佛告阿难。<a id="a-6v"></a>末世之中虽有清信士清信女。<a id="a-6w"></a>于我法中奉受三归及五戒法。<a id="a-6x"></a>不解苦空四大非我。<a id="a-6y"></a>恒着我想颠倒分别起诸邪见。<a id="a-6z"></a>到疾厄之日为横所恼。<a id="a-70"></a>便向诸异道邪见师所。<a id="a-71"></a>召诸邪妖魍魉鬼神。<a id="a-72"></a>杀众生命欲求长生。<a id="a-73"></a>愚痴之人信邪倒见。<a id="a-74"></a>为邪师所误死入地狱备受诸痛。<a id="a-75"></a>哀哉可伤甚可怜愍。<a id="a-76"></a>是故吾今为其演说灌顶章句十二部要藏。<a id="a-77"></a>拔除邪恶令得长生。<a id="a-78"></a>佛复告阿难。<a id="a-79"></a>我有广大之言深妙之语。<a id="a-7A"></a>浅近之化教未及者。<a id="a-7B"></a>末世之中诸比丘辈。<a id="a-7C"></a>闻有国土城邑聚落异封之处。<a id="a-7D"></a>有诸余比丘师师相承受此经典。<a id="a-7E"></a>未闻未见诸比丘辈。<a id="a-7F"></a>谓此沙门是邪见之人。<a id="a-7G"></a>说外道法为利养故。<a id="a-7H"></a>作如是言我不信此。<a id="a-7I"></a>如来世尊有所言说义味深远。<a id="a-7J"></a>如此经所言但取人情。<a id="a-7K"></a>若有比丘出此言者坐诽谤故。<a id="a-7L"></a>有读诵书持此灌顶章句经者。<a id="a-7M"></a>意中怅恨不复读诵修行此经。<a id="a-7N"></a>使是行人转生进退。<a id="a-7O"></a>读诵经者作如是言。<a id="a-7P"></a>若是佛说诸余大德比丘等辈。<a id="a-7Q"></a>不应谓我是邪见人真非佛说。<a id="a-7R"></a>我于此深妙经典不应好乐。<a id="a-7S"></a>若广说者便是邪见堕恶道中。<a id="a-7T"></a>以此因缘若于末世五浊乱时。<a id="a-7U"></a>若有比丘比丘尼清信士清信女。<a id="a-7V"></a>奉受此十二部灌顶章句经者。<a id="a-7W"></a>如法修行不应毁呰而诽谤之。<a id="a-7X"></a>见有行者恭敬礼拜。<a id="a-7Y"></a>想身如佛诸大菩萨应真圣僧等无有异。<a id="a-7Z"></a>若有轻毁骂辱之者。<a id="a-7a"></a>当于现世得不吉报。</p>
  <p id="a7b">佛又告阿难。<a id="a-7c"></a>于后末世若有比丘比丘尼清信士女读持此经者。<a id="a-7d"></a>为人广说解释中义。<a id="a-7e"></a>诸余沙门及比丘尼清信士女。<a id="a-7f"></a>未闻未见若相诽谤。<a id="a-7g"></a>疾恶此经闻有说者。<a id="a-7h"></a>不乐听闻反信邪法。<a id="a-7i"></a>缘是罪故当有数万比丘堕鬼神道中。<a id="a-7j"></a>若有恶心于此经典。<a id="a-7k"></a>当堕蚖蛇毒蝎之中。<a id="a-7l"></a>若见经文起嗔恚心。<a id="a-7m"></a>缘此罪故当有数万人坐诽谤故堕在龙中。<a id="a-7n"></a>阿难于后末世诽谤。<a id="a-7o"></a>此经。<a id="a-7p"></a>毁呰不信不欲听闻。<a id="a-7q"></a>谓诸行者是邪见人。<a id="a-7r"></a>缘是谤毁经。<a id="a-7s"></a>堕鬼神道及蛇龙中不可称数。<a id="a-7t"></a>我今为诸四辈弟子敷演少耳。<a id="a-7u"></a>若说其罪不可得尽。<a id="a-7v"></a>非文笔所记。<a id="a-7w"></a>今故出此示于未闻。<a id="a-7x"></a>从今已后见证誓者不应诽谤。<a id="a-7y"></a>见有修行十二部经者。<a id="a-7z"></a>皆应供养供给衣服病瘦医药。<a id="a-80"></a>恭敬礼拜如大师想。<a id="a-81"></a>头面礼敬应从启受。<a id="a-82"></a>不得轻毁此深妙典。<a id="a-83"></a>我诸四辈弟子之中。<a id="a-84"></a>转相毁谤不肯信受此神妙经。<a id="a-85"></a>缘此过恶堕罪无穷。</p>
  <p id="a86">佛说如是诸诽谤之过。<a id="a-87"></a>坐中有诸比丘作如是念。<a id="a-88"></a>如来世尊有所言说皆不虚妄。<a id="a-89"></a>语诸同坐诸比丘辈。<a id="a-8A"></a>未来之世当有如是破法之人毁谤此经。<a id="a-8B"></a>今佛世尊故出此语破法之过。<a id="a-8C"></a>阿难因从坐而起稽首佛足。<a id="a-8D"></a>长跪合掌白佛言。<a id="a-8E"></a>如来所说无有前却。<a id="a-8F"></a>有所言说皆实不虚。<a id="a-8G"></a>如阿难解佛所说义。<a id="a-8H"></a>多诸忧和俱舍罗。<a id="a-8I"></a>然末世中多有诽谤。<a id="a-8J"></a>佛先说诸经法有咒术者。<a id="a-8K"></a>或云应学诵持修行。<a id="a-8L"></a>或云不应修习禁咒。<a id="a-8M"></a>诸经法中更互不同反覆前后。<a id="a-8N"></a>故使末世诸比丘辈。<a id="a-8O"></a>有信行者有诽谤者。<a id="a-8P"></a>是故重问于世尊耳。<a id="a-8Q"></a>惟愿更演化于未闻。</p>
  <p id="a8R">佛语阿难善哉善哉。<a id="a-8S"></a>汝能为未来四辈弟子重问此义。<a id="a-8T"></a>快矣阿难谛听谛听审详行之。<a id="a-8U"></a>佛言我经中说诸禁咒。<a id="a-8V"></a>所不应行者。<a id="a-8W"></a>谓诸异道邪见法术。<a id="a-8X"></a>乱惑于万姓但为利养。<a id="a-8Y"></a>以活身命我所不许。<a id="a-8Z"></a>今吾所演灌顶章句。<a id="a-8a"></a>十二部真实咒术。<a id="a-8b"></a>阿含所出诸经杂咒。<a id="a-8c"></a>尽欲化导诸众生故。<a id="a-8d"></a>不如异道为利养也。<a id="a-8e"></a>但为度脱众生厄难遭苦患者。<a id="a-8f"></a>不于其中悕望利养。<a id="a-8g"></a>令诸众生得苏息耳。<a id="a-8h"></a>以是因缘吾今听许。</p>
  <p id="a8i">佛告阿难我说是经。<a id="a-8j"></a>利益一切无量众生。<a id="a-8k"></a>我若不说此经咒术。<a id="a-8l"></a>当来末世一切众生。<a id="a-8m"></a>虽见我法微妙真实。<a id="a-8n"></a>心意贪乐由其业行。<a id="a-8o"></a>习恶来久信根浅薄。<a id="a-8p"></a>未解深法至真之化。</p>
  <p id="a8q">佛告阿难。<a id="a-8r"></a>四辈弟子入我法中。<a id="a-8s"></a>受持禁戒多所缺犯心不专一。<a id="a-8t"></a>急难之时遭疾苦患既不专一。<a id="a-8u"></a>向诸异道邪见法中。<a id="a-8v"></a>以求福祐欲脱众难。<a id="a-8w"></a>不可得离。<a id="a-8x"></a>不知宿对前世业缘。<a id="a-8y"></a>归命往到异道师所跪拜问讯。<a id="a-8z"></a>我遭苦厄愿见救护。<a id="a-90"></a>异道师言随汝所愿。<a id="a-91"></a>吾当祈请上通五官下言地祇。<a id="a-92"></a>令汝得福救度危厄不复遭苦。<a id="a-93"></a>师又复言或汝先身犯诸过恶。<a id="a-94"></a>或言七世殃咎所引。<a id="a-95"></a>为五官所录受诸罚讁或云牵引灭及门族。<a id="a-96"></a>前人既已病苦所恼逢诸危难。<a id="a-97"></a>心意不定无所归趣。<a id="a-98"></a>恍惚失所犹如狂人。<a id="a-99"></a>师又语言汝七祖。<a id="a-9A"></a>为九幽所罗魂在大山。<a id="a-9B"></a>当以匹帛随方之色。<a id="a-9C"></a>救赎汝等七祖之魂。<a id="a-9D"></a>拔除汝等七世之过。<a id="a-9E"></a>又有一师复作是言。<a id="a-9F"></a>汝为山神树木鬼神星宿之神所娆害也。<a id="a-9G"></a>致诸病痛受诸疾厄。<a id="a-9H"></a>必为犯此星宿神耶。<a id="a-9I"></a>当以白牛白马种种众生甘美饮食。<a id="a-9J"></a>设诸妓乐歌咏鬼神。<a id="a-9K"></a>可获大福除汝厄难。<a id="a-9L"></a>所在安宁无复恐惧获善吉祥。</p>
  <p id="a9M">佛告阿难我灭度后浊恶之世。<a id="a-9N"></a>信正者少多习邪见。<a id="a-9O"></a>不乐真法不欲听闻。<a id="a-9P"></a>为诸恶师作杂毒法。<a id="a-9Q"></a>杀众生命欲救危厄。<a id="a-9R"></a>杀者得罪。<a id="a-9S"></a>天神地祇悉不食啖。<a id="a-9T"></a>是故我今广演灌顶十二部章句真实咒术。<a id="a-9U"></a>化诸未信不解道者。<a id="a-9V"></a>汝当宣传在所国土令护此经。<a id="a-9W"></a>讽诵受持勿令毁缺佛说是语时。<a id="a-9X"></a>欲界六天及上诸天。<a id="a-9Y"></a>作天伎乐已用赞叹。<a id="a-9Z"></a>烧天之香郁郁如云。<a id="a-9a"></a>天雨名华翩翩而下供养大会。<a id="a-9b"></a>又有诸天龙鬼之王。<a id="a-9c"></a>数千围绕以为眷属。<a id="a-9d"></a>因说此经因缘力故。<a id="a-9e"></a>脱鬼神身皆得人身。<a id="a-9f"></a>大众人民各随业缘得道不同。<a id="a-9g"></a>佛说经已阿难长跪叉手白佛言。<a id="a-9h"></a>演说此经当何名之。<a id="a-9i"></a>佛言此经名为灌顶章句七万二千神王卫护比丘咒经。<a id="a-9j"></a>佛说是时四众人民。<a id="a-9k"></a>闻经欢喜作礼奉行。</p>
 </body>
</html>