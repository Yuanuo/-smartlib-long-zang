<!doctype html>
<html id="z3IBTkEOG" data-ver="430">
 <head>
  <meta charset="utf-8">
  <meta author="帛尸梨蜜多罗">
  <meta library="龙藏">
  <meta catalog="大乘五大部外重译经">
  <meta period="东晋">
 </head>
 <body>
  <h1 id="a1">佛说大灌顶神咒经卷第六</h1>
  <h2 id="a2">灌顶冢墓因缘四方神咒经卷第六</h2>
  <p id="a3">闻如是。<a id="a-4"></a>一时佛在鸠尸那城。<a id="a-5"></a>临欲灭度。<a id="a-6"></a>千二百五十比丘。<a id="a-7"></a>及诸弟子无央数众。<a id="a-8"></a>诸菩萨僧数千万亿。<a id="a-9"></a>诸天龙神四方人民悉来集会。<a id="a-A"></a>于时末利伽五百人等。<a id="a-B"></a>同声合掌窃问阿难。<a id="a-C"></a>如来涅槃云何殡葬。<a id="a-D"></a>贤者阿难即持此言。<a id="a-E"></a>胡跪合掌请问佛言。<a id="a-F"></a>如来般涅槃后云何殡葬。<a id="a-G"></a>五百末利伽及诸信心居士欲知此事。<a id="a-H"></a>惟愿分别为我说之。<a id="a-I"></a>令诸弟子末利伽等。<a id="a-J"></a>当得处所具诸仪式。<a id="a-K"></a>与世间人令有差别。</p>
  <p id="aL">佛告贤者阿难。<a id="a-M"></a>汝可语诸末利伽及信心居士我葬之法。<a id="a-N"></a>如转轮圣王法则无异。<a id="a-O"></a>贤者阿难复白佛言。<a id="a-P"></a>转轮圣王葬法云何。<a id="a-Q"></a>佛语阿难转轮圣王命终之时。<a id="a-R"></a>王后太子诸臣百官。<a id="a-S"></a>用鲜洁白叠三百余端以缠王身。<a id="a-T"></a>捣细末香以涂王身。<a id="a-U"></a>有三种棺。<a id="a-V"></a>第一棺者紫磨黄金。<a id="a-W"></a>第二棺者以铁为棺。<a id="a-X"></a>第三棺者栴檀杂香。<a id="a-Y"></a>以是三棺盛持王身。<a id="a-Z"></a>灌以苏油香薪烧之。<a id="a-a"></a>火尽以后收取骨末。<a id="a-b"></a>于四衢道头露净之处。<a id="a-c"></a>起于冢塔表刹高妙高四十九尺。<a id="a-d"></a>以五色杂彩以为幡号。<a id="a-e"></a>令四方人民见者悲喜。<a id="a-f"></a>思王正治率化臣下。<a id="a-g"></a>我今圣王般涅槃后。<a id="a-h"></a>欲为葬法亦复如是。<a id="a-i"></a>令十方人思慕正法学我道言。<a id="a-j"></a>精勤苦行昼夜不废。<a id="a-k"></a>可得至道涅槃之乐。</p>
  <p id="al">贤者阿难因复问佛言。<a id="a-m"></a>阎浮提界有几种葬法。<a id="a-n"></a>为今现在及未来众生重更问耳。<a id="a-o"></a>佛语阿难葬法无数。<a id="a-p"></a>吾今当为略说少事。<a id="a-q"></a>示现未来诸众生也。<a id="a-r"></a>我此国土水葬火葬。<a id="a-s"></a>塔冢之葬其事有三。<a id="a-t"></a>阎浮界内有震旦国。<a id="a-u"></a>我遣三圣在中化导。<a id="a-v"></a>人民慈哀礼义具足。<a id="a-w"></a>上下相率无逆忤者。<a id="a-x"></a>震旦国中人民葬法庄严之具。<a id="a-y"></a>金银珍宝刻镂车乘。<a id="a-z"></a>飞天仙人以为庄严。<a id="a-10"></a>众伎鼓乐铃钟之音。<a id="a-11"></a>歌咏赞叹用为哀乐。<a id="a-12"></a>终亡者身衣服具足。<a id="a-13"></a>棺椁微妙香烟芬芬。<a id="a-14"></a>百千万众送于山野。<a id="a-15"></a>庄严山林树木郁郁。<a id="a-16"></a>行行相值无亏盈者。<a id="a-17"></a>坟柏茂盛碑阙俨然。<a id="a-18"></a>人民见者莫不欢欣。</p>
  <p id="a19">佛告阿难震旦国中又有小国。<a id="a-1A"></a>不识真正无有礼法。<a id="a-1B"></a>但知杀害无有慈心。<a id="a-1C"></a>三圣教化遣言不着。<a id="a-1D"></a>至吾法没千岁之后。<a id="a-1E"></a>三圣又过法言衰薄。<a id="a-1F"></a>设闻道法不肯信受。<a id="a-1G"></a>但相侵陵诤于国土。<a id="a-1H"></a>欲灭三宝使法言不行。<a id="a-1I"></a>破塔灭僧真言无用。<a id="a-1J"></a>佛又语阿难震旦边国。<a id="a-1K"></a>诸小王辈所领人民。<a id="a-1L"></a>不知有法不识真正。<a id="a-1M"></a>言语难了无有音章。<a id="a-1N"></a>命终已后欲葬之时棺椁盛持。<a id="a-1O"></a>内着岩石室窟之中。<a id="a-1P"></a>疾病之日开看骸骨。<a id="a-1Q"></a>洗浴求福使病得愈。<a id="a-1R"></a>又有众生命终已后无有棺椁。<a id="a-1S"></a>取其尸骸置高阁上。<a id="a-1T"></a>疾急之日。<a id="a-1U"></a>下尸咒愿以求福祐。<a id="a-1V"></a>佛语阿难是诸众生不了葬法。<a id="a-1W"></a>三圣教化遗言不着故使然也。<a id="a-1X"></a>我法中学欲修福时。<a id="a-1Y"></a>应当精进修行六度。<a id="a-1Z"></a>布施持戒忍辱精进一心智慧。<a id="a-1a"></a>守行十善可得生天。<a id="a-1b"></a>渐向无上正真道也。<a id="a-1c"></a>不知外道杀生祷祀。<a id="a-1d"></a>邪见修福洗浴死骸。<a id="a-1e"></a>以求解脱无有是处。</p>
  <p id="a1f">佛又语阿难此诸愚人。<a id="a-1g"></a>不知修福杀众生命。<a id="a-1h"></a>唤诸邪[(魅-未+夭)-ㄙ]魍魉鬼神。<a id="a-1i"></a>求觅福德不能得也。<a id="a-1j"></a>应当烧香散众名华。<a id="a-1k"></a>礼敬十方三世诸佛。<a id="a-1l"></a>为过命者悔过众罪。<a id="a-1m"></a>可得解脱忧苦之患。</p>
  <p id="a1n">阿难又问佛言。<a id="a-1o"></a>若人命终送着山野造立坟塔。<a id="a-1p"></a>是人精魂在中与不。<a id="a-1q"></a>佛言阿难是人精魂亦在亦不在。<a id="a-1r"></a>阿难又问云何亦在亦不在。<a id="a-1s"></a>佛言阿难其魂在者。<a id="a-1t"></a>若人生时不种善根。<a id="a-1u"></a>不识三宝而不为恶。<a id="a-1v"></a>无善受福无恶受殃。<a id="a-1w"></a>无善知识为其修福。<a id="a-1x"></a>是以精魂在冢塔中未有去处。<a id="a-1y"></a>是故言在。<a id="a-1z"></a>阿难又言不在云何。<a id="a-20"></a>佛言阿难魂不在者。<a id="a-21"></a>或其前生在世之时。<a id="a-22"></a>大修福德精勤行道。<a id="a-23"></a>或生天上三十三天在中受福。<a id="a-24"></a>或生人间豪姓之家。<a id="a-25"></a>封受自然随意所生。<a id="a-26"></a>又言不在或其前生在世之时。<a id="a-27"></a>杀生祷祀不信真正。<a id="a-28"></a>邪命自活谄伪欺人。<a id="a-29"></a>堕在饿鬼畜生之中。<a id="a-2A"></a>备受众苦经历地狱。<a id="a-2B"></a>故言不在冢塔中也。<a id="a-2C"></a>佛语阿难又言在者。<a id="a-2D"></a>或是五谷之精。<a id="a-2E"></a>骨未朽烂故有微灵。<a id="a-2F"></a>骨若糜烂此灵即灭无有气势。<a id="a-2G"></a>亦不能为人作诸祸福。<a id="a-2H"></a>灵未灭时或是乡亲。<a id="a-2I"></a>新命终人在世无福。<a id="a-2J"></a>又行邪谄应堕鬼神。<a id="a-2K"></a>或为树木杂物之精。<a id="a-2L"></a>无天福可受地狱不摄。<a id="a-2M"></a>纵横世间浮游人村。<a id="a-2N"></a>既无天膳恐动于人。<a id="a-2O"></a>作诸变怪扇动人心。<a id="a-2P"></a>或有颰魅邪师以倚为神。<a id="a-2Q"></a>觅诸福祐欲得长生。<a id="a-2R"></a>愚痴邪见杀生祠祀。<a id="a-2S"></a>死入地狱饿鬼畜生。<a id="a-2T"></a>无有出时可不慎之。</p>
  <p id="a2U">佛语阿难吾现王宫出生之时。<a id="a-2V"></a>无量无边恒沙众生。<a id="a-2W"></a>见我身者喜踊无量。<a id="a-2X"></a>各随本愿悉得道迹。<a id="a-2Y"></a>吾得道时遍化诸国。<a id="a-2Z"></a>婆罗门居士在所人众。<a id="a-2a"></a>无不受道降为弟子。<a id="a-2b"></a>无憍慢心今已周讫。<a id="a-2c"></a>于此娑罗双树之间欲取涅槃。<a id="a-2d"></a>使遗身舍利起诸塔庙。<a id="a-2e"></a>用为饶益诸众生故。<a id="a-2f"></a>佛语阿难我今于此大众之中。<a id="a-2g"></a>广说舍利福德因缘。<a id="a-2h"></a>此舍利者虽如麻米各有威神。<a id="a-2i"></a>我灭度后若有善男子善女人等。<a id="a-2j"></a>至心思念欲起塔寺。<a id="a-2k"></a>专心一意思念舍利。<a id="a-2l"></a>舍利为感。<a id="a-2m"></a>便得起塔以为供养。<a id="a-2n"></a>遂其本心不违本愿。<a id="a-2o"></a>故言舍利虽如麻米大有威神。<a id="a-2p"></a>若有善男子善女人等起于冢塔。<a id="a-2q"></a>亦感四天三十三天。<a id="a-2r"></a>雨天细末种种杂香。<a id="a-2s"></a>以用供养散此塔上。<a id="a-2t"></a>缘此功德长得值佛不堕八难。<a id="a-2u"></a>积功累德至成正觉。</p>
  <p id="a2v">佛又语阿难。<a id="a-2w"></a>我灭度后。<a id="a-2x"></a>不但末利伽香性婆罗门。<a id="a-2y"></a>及八大王摩伽陀等起诸塔庙。<a id="a-2z"></a>当有阿育王。<a id="a-30"></a>于吾灭后在此阎浮。<a id="a-31"></a>以是舍利一日之中。<a id="a-32"></a>起于八万四千塔庙。<a id="a-33"></a>我般涅槃舍利之骨。<a id="a-34"></a>于阎浮提广作佛事。</p>
  <p id="a35">尔时如来说是冢塔垂欲周讫。<a id="a-36"></a>释种童子从外而来。<a id="a-37"></a>往诣世尊脱屣却盖。<a id="a-38"></a>五体投地胡跪合掌。<a id="a-39"></a>问讯世尊起居增损。<a id="a-3A"></a>佛问释种童子从何而来。<a id="a-3B"></a>身蒙尘土颜色憔悴。<a id="a-3C"></a>何所忧愁状似怖悸。<a id="a-3D"></a>释种童子而白佛言。<a id="a-3E"></a>我今暂至冢塔之上。<a id="a-3F"></a>朝拜先亡瞻视山野。<a id="a-3G"></a>忽为鬼神之所娆乱。<a id="a-3H"></a>是故恐怖战掉如是。<a id="a-3I"></a>我今归命于佛世尊。<a id="a-3J"></a>施我法术令身安宁。<a id="a-3K"></a>及余一切无量众生。<a id="a-3L"></a>皆令离苦得安隐乐。<a id="a-3M"></a>不为鬼神之所娆乱。<a id="a-3N"></a>佛语释种童子。<a id="a-3O"></a>汝今日来此大众中始为几会。<a id="a-3P"></a>五百末利伽及贤者阿难。<a id="a-3Q"></a>适问于我冢塔因缘。<a id="a-3R"></a>始竟于今会。<a id="a-3S"></a>汝复请法术妙义汝今当一心信受谛听吾言。<a id="a-3T"></a>佛语释种童子。<a id="a-3U"></a>一切冢塔皆有善恶鬼神之众。<a id="a-3V"></a>释种童子又白佛言。<a id="a-3W"></a>冢塔之中何故有此善恶鬼神。<a id="a-3X"></a>佛言童子如我塔者。<a id="a-3Y"></a>有真身舍利在此塔中。<a id="a-3Z"></a>四王诸神三十三天。<a id="a-3a"></a>不问昼夜雨细末香散众名华。<a id="a-3b"></a>以用散洒冢塔之上。<a id="a-3c"></a>作天妓乐以为供养。<a id="a-3d"></a>又有善神摩醯首罗摩尼颰陀修陀修利揵陀。<a id="a-3e"></a>八部鬼神五罗刹鬼神。<a id="a-3f"></a>鬼子母神五百儿子。<a id="a-3g"></a>不问昼夜常现威神。<a id="a-3h"></a>以为护念我之冢塔。<a id="a-3i"></a>不令邪恶异鬼神辈。<a id="a-3j"></a>及恶众生外道邪见。<a id="a-3k"></a>欲毁坏者不令侵坏我之塔庙。<a id="a-3l"></a>若有恶心来向此塔。<a id="a-3m"></a>是诸鬼神以其神力塞诸恶心。<a id="a-3n"></a>使恶众生辈头破作七分。<a id="a-3o"></a>佛又告童子若我塔庙五百岁时。<a id="a-3p"></a>人多供养无侵毁者九百岁时诸比丘辈不修斋戒。<a id="a-3q"></a>设有修者但相嫉妒。<a id="a-3r"></a>贪人利养不肯至心求吾真道。<a id="a-3s"></a>于是塔庙小当毁坏。<a id="a-3t"></a>护塔善神威势转少。<a id="a-3u"></a>若出千岁当有比丘乐习兵法。<a id="a-3v"></a>附近国王及诸王子辅相臣民。<a id="a-3w"></a>以毁吾法。<a id="a-3x"></a>因是以后当遇恶友断灭吾法。<a id="a-3y"></a>塔像毁坏无有神验。<a id="a-3z"></a>当知善神不复营护。<a id="a-40"></a>故使毁坏无人遮制。<a id="a-41"></a>是故当知我之法化于是渐灭。</p>
  <p id="a42">佛告释种童子吾灭度后。<a id="a-43"></a>所以冢塔毁坏者有七事乎。<a id="a-44"></a>一者善神不复营护。<a id="a-45"></a>二者吾法时自欲灭。<a id="a-46"></a>三者恶比丘辈互为非法。<a id="a-47"></a>四者不行律戒破犯所受。<a id="a-48"></a>五者更相毁谤以破吾法典。<a id="a-49"></a>六者四辈弟子学诸异道。<a id="a-4A"></a>符书禁咒用为消伏不归正法。<a id="a-4B"></a>七者我法将没。<a id="a-4C"></a>当值恶王毁灭吾法。<a id="a-4D"></a>破塔灭僧表刹不现。<a id="a-4E"></a>当知吾法出千岁时灾变如是。<a id="a-4F"></a>释种童子复白佛言。<a id="a-4G"></a>凡夫冢塔何故有此诸鬼神辈而来依附。<a id="a-4H"></a>佛答童子我已先说。<a id="a-4I"></a>凡夫冢塔有精灵者。<a id="a-4J"></a>皆是五谷之精魃魅幻化。<a id="a-4K"></a>或横死之鬼。<a id="a-4L"></a>无所附着依以为灵。<a id="a-4M"></a>或是树木山林之精。<a id="a-4N"></a>既无饮食往来人间。<a id="a-4O"></a>作诸变怪恐动于人。<a id="a-4P"></a>凡夫众生闻见之者。<a id="a-4Q"></a>即便请福谓之为神。<a id="a-4R"></a>释种童子又白佛言。<a id="a-4S"></a>当以何物而禁制之。<a id="a-4T"></a>断绝邪恶使精魅消灭。<a id="a-4U"></a>毒气不行得吉祥福。</p>
  <p id="a4V">佛语释种童子。<a id="a-4W"></a>汝当谛听专心念之。<a id="a-4X"></a>吾有无上灌顶章句。<a id="a-4Y"></a>消灭鬼魅使魔无敢当者。<a id="a-4Z"></a>汝当诵念受持莫忘。<a id="a-4a"></a>童子问佛何等是也。<a id="a-4b"></a>佛告童子谛听谛受。<a id="a-4c"></a>灌顶章句其名如是。</p>
  <p id="a4d">摩摩拘拘楼楼罗罗。</p>
  <p id="a4e">毗毗楼楼罗罗。</p>
  <p id="a4f">旃陀那伽摩世致。</p>
  <p id="a4g">迦尼延豆尼延波那棂。</p>
  <p id="a4h">呜呼奴奴提婆苏暮。</p>
  <p id="a4i">摩头逻支多罗斯那。</p>
  <p id="a4j">干沓波那罗王问尼沙。</p>
  <p id="a4k">尼阿无连陀罗。</p>
  <p id="a4l">鼻波密多罗树尘陀罗。</p>
  <p id="a4m">那闾尼诃升浮楼。</p>
  <p id="a4n">输支婆遮娑。</p>
  <p id="a4o">佛告童子。<a id="a-4p"></a>我今已结东方天王提头赖吒所领。<a id="a-4q"></a>干沓婆等九十一字。<a id="a-4r"></a>为诸凡夫而演说之。<a id="a-4s"></a>汝当告诸四辈男女。<a id="a-4t"></a>冢塔所在诵是章句。<a id="a-4u"></a>东方魅魔自然消散。<a id="a-4v"></a>不复害人获吉祥福。</p>
  <p id="a4w">阿醯那陀瑟那头。</p>
  <p id="a4x">毗舍离婆呵带叉。</p>
  <p id="a4y">蛇婆提提歌毗罗。</p>
  <p id="a4z">帝婆婆呵若梨耶。</p>
  <p id="a50">迦毗罗摄婆那伽。</p>
  <p id="a51">阿陀伽摩天提伽。</p>
  <p id="a52">伊罗婆陀摩阿那伽。</p>
  <p id="a53">毗摩那伽多咃陀。</p>
  <p id="a54">余那加罗阇婆呵婆呵叉。</p>
  <p id="a55">提婆提罗帝毗收大迹阇。</p>
  <p id="a56">毗呵四婆咛阿婆四。</p>
  <p id="a57">质多罗速和尼那求。</p>
  <p id="a58">阿楼由那伽罗唋阿四。</p>
  <p id="a59">修跛罗萨帝奴阿伽佛陀洒。</p>
  <p id="a5A">佛告童子。<a id="a-5B"></a>我今结是南方天王毗楼勒灌顶章句。<a id="a-5C"></a>伏诸恶龙吐毒害人。<a id="a-5D"></a>今已结竟令诸恶龙。<a id="a-5E"></a>摄取毒气使不得行。<a id="a-5F"></a>冢塔之处有灾怪时。<a id="a-5G"></a>应当说是灌顶章句。<a id="a-5H"></a>即能辟除山海毒气。<a id="a-5I"></a>还其处所不能为害。</p>
  <p id="a5J">堀地跋闻呵谛。</p>
  <p id="a5K">三物第呵修罗阿失陀。</p>
  <p id="a5L">婆延地婆三婆四。</p>
  <p id="a5M">伊第阿陀提婆摩天地。</p>
  <p id="a5N">伽梨沙摩呵秘摩。</p>
  <p id="a5O">阿修罗陀那秘罗陀。</p>
  <p id="a5P">鞞摩质兜楼。</p>
  <p id="a5Q">修质谛丽婆罗呵梨。</p>
  <p id="a5R">无夷连邮婆。</p>
  <p id="a5S">舍梨阿细跋梨弗多罗。</p>
  <p id="a5T">鞞鞞楼耶那那迷。</p>
  <p id="a5U">萨那迷端婆梨细奶。</p>
  <p id="a5V">萆梨醯陛提豫婆由多他兜。</p>
  <p id="a5W">佛告童子。<a id="a-5X"></a>今结是西方天王毗楼博叉所领鸠槃荼鬼。<a id="a-5Y"></a>使摄精魅喜娆人鬼。<a id="a-5Z"></a>使敛毒恶不害于人。<a id="a-5a"></a>令得吉祥无诸恼患。<a id="a-5b"></a>恶魔等侣山精杂魅隐藏不现。</p>
  <p id="a5c">跋楼[少/兔]娑尼世帝苏弥耶贪呵头。</p>
  <p id="a5d">弥多罗婆伽罗那移婆阿逻婆摩天挮与陀陀舍提舍伽伽子萨那难多罗婆跋那伊地婆那陀阿醯揵大比丘那婆米弟婆尼。</p>
  <p id="a5e">鞞弩提步舍伽利阿醯地勇迷。</p>
  <p id="a5f">那刹帝隶富罗息几大阿陀蔓陀罗鞞栴大苏婆尼梢提婆阿陀栴富罗翅大。</p>
  <p id="a5g">佛告童子。<a id="a-5h"></a>是为北方灌顶章句。<a id="a-5i"></a>毗沙门天王所领鬼神。<a id="a-5j"></a>乾闼婆等山精杂魅。<a id="a-5k"></a>往来人所作诸变怪。<a id="a-5l"></a>应当说是灌顶章句。<a id="a-5m"></a>精魅恶魔不能为害。</p>
  <p id="a5n">佛告童子。<a id="a-5o"></a>我今于此大众之中临灭度时。<a id="a-5p"></a>说是冢塔因缘譬喻。<a id="a-5q"></a>令诸四辈各得其所。<a id="a-5r"></a>若诸贤圣四道果人。<a id="a-5s"></a>及诸凡夫冢塔之处。<a id="a-5t"></a>皆应说是灌顶章句护于四方。<a id="a-5u"></a>不令他余精魅鬼神。<a id="a-5v"></a>善死恶死横死鬼神之所附着。<a id="a-5w"></a>烧香供养于冢塔上。<a id="a-5x"></a>向是四方说是章句时。<a id="a-5y"></a>诸鬼魔辈各自驰散。<a id="a-5z"></a>隐藏不现无有势力。<a id="a-60"></a>不得男子女人之便也。<a id="a-61"></a>释种童子复白佛言。<a id="a-62"></a>今日世尊已说冢塔因缘之福甚喜无量。<a id="a-63"></a>令诸众生得设供养舍利流布。<a id="a-64"></a>于阎浮提广作佛事。<a id="a-65"></a>善哉世尊佛之舍利威神如是。<a id="a-66"></a>我等今日快得供养。<a id="a-67"></a>及未来世诸众生辈皆亦复然。<a id="a-68"></a>广设供养以为轨则。</p>
  <p id="a69">佛语童子。<a id="a-6A"></a>诸贤圣塔尽有善神。<a id="a-6B"></a>四天大王龙神八部。<a id="a-6C"></a>昼夜爱敬而无休息。<a id="a-6D"></a>常共守护不令毁坏。<a id="a-6E"></a>凡夫冢塔无善神护。<a id="a-6F"></a>有诸山精杂魅鬼神之所附着。<a id="a-6G"></a>依因假托觅人饮食。<a id="a-6H"></a>亦能复作种种变己恐怖凡夫人。<a id="a-6I"></a>愚者惶怖谓之为神。<a id="a-6J"></a>汝当正心莫效凡人。<a id="a-6K"></a>以邪为正以鬼为神。<a id="a-6L"></a>汝当忆念我之所说。<a id="a-6M"></a>灌顶章句无上总持大神咒经。<a id="a-6N"></a>若有恐怖游行冢墓。<a id="a-6O"></a>为诸邪鬼娆乱汝者。<a id="a-6P"></a>即当说是灌顶章句。<a id="a-6Q"></a>诸鬼魔辈即当破散驰走而去。</p>
  <p id="a6R">佛告童子汝与阿难。<a id="a-6S"></a>于我灭后当广宣流。<a id="a-6T"></a>传此冢塔因缘普使闻知。<a id="a-6U"></a>佛语童子若人面值于我。<a id="a-6V"></a>以种种供养无所乏少。<a id="a-6W"></a>不如有人于我灭后。<a id="a-6X"></a>以此灌顶十二部鬼神咒总持之王。<a id="a-6Y"></a>示于人民令其读诵。<a id="a-6Z"></a>其福胜彼百千万分不及一也。<a id="a-6a"></a>我结是灌顶无上章句十二部要虽不同时。<a id="a-6b"></a>然欲利益无量无边。<a id="a-6c"></a>邪见众生学习之者舍诸邪见。<a id="a-6d"></a>积功累德渐得至佛道。</p>
  <p id="a6e">佛告童子我说是语时。<a id="a-6f"></a>三十三天皆赞善哉释迦如来。<a id="a-6g"></a>乃能忧念阎浮提人。<a id="a-6h"></a>说种种法以用化导诸众生故。<a id="a-6i"></a>我等咸喜。<a id="a-6j"></a>即以天华而散佛上。<a id="a-6k"></a>及诸大众无不见者。<a id="a-6l"></a>佛说经竟。<a id="a-6m"></a>比丘僧比丘尼清信士女无央数众。<a id="a-6n"></a>诸菩萨众不可称数。<a id="a-6o"></a>蠢飞蠕动亦不可计。<a id="a-6p"></a>天龙八部无不欢喜。<a id="a-6q"></a>阿难整服更问世尊。<a id="a-6r"></a>向所说者冢塔因缘。<a id="a-6s"></a>及此四方灌顶章句更无异号。<a id="a-6t"></a>佛言如是。<a id="a-6u"></a>大会闻法靡不欢喜。<a id="a-6v"></a>释种童子礼佛而退。</p>
 </body>
</html>