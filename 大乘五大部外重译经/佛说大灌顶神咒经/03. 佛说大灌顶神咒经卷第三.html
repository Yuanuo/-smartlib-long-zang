<!doctype html>
<html id="z3IBTk9OD" data-ver="269">
 <head>
  <meta charset="utf-8">
  <meta author="帛尸梨蜜多罗">
  <meta library="龙藏">
  <meta catalog="大乘五大部外重译经">
  <meta period="东晋">
 </head>
 <body>
  <h1 id="a1">佛说大灌顶神咒经卷第三</h1>
  <h2 id="a2">灌顶十二万神王护比丘尼经卷第三</h2>
  <p id="a3">闻如是。<a id="a-4"></a>一时佛游于舍卫祇树给孤独园。<a id="a-5"></a>与大比丘众千二百五十人俱。<a id="a-6"></a>尔时有七比丘尼名修陀利。<a id="a-7"></a>在山中冢墓间禅思一心。<a id="a-8"></a>有诸恶鬼神啖人精气者。<a id="a-9"></a>娆是比丘尼脱其衣裳。<a id="a-A"></a>不听游行入村乞食。<a id="a-B"></a>是时修陀利比丘尼。<a id="a-C"></a>语同座诸比丘尼言。<a id="a-D"></a>汝等当正心忆念我师释迦牟尼多陀阿伽度阿罗诃三藐三佛陀。<a id="a-E"></a>作是言已。<a id="a-F"></a>是诸啖精气鬼神退散驰走。<a id="a-G"></a>于是修陀利比丘尼等。<a id="a-H"></a>相将俱到佛所。<a id="a-I"></a>稽首作礼白佛言。<a id="a-J"></a>天尊我等七人受天中天无上真法。<a id="a-K"></a>思惟一心求四道果。<a id="a-L"></a>是诸啖精气鬼神七万余头。<a id="a-M"></a>来乱我等不得正念。<a id="a-N"></a>亦复遮围不令行求饮食之具。<a id="a-O"></a>现恼如是当奈之何。<a id="a-P"></a>唯愿天尊说于圣术而辟除之说是语时阿难在右边。<a id="a-Q"></a>佛顾语阿难言。<a id="a-R"></a>汝见是修陀利比丘尼七人等不。<a id="a-S"></a>阿难答曰见。<a id="a-T"></a>佛言阿难是诸比丘尼。<a id="a-U"></a>常为七千万鬼神所娆。<a id="a-V"></a>我今当为其。<a id="a-W"></a>召须弥顶上及海中诸大神。<a id="a-X"></a>当护是等诸比丘尼。<a id="a-Y"></a>不令诸小鬼神得其便也。</p>
  <p id="aZ">佛于是便以神力。<a id="a-a"></a>召须弥顶上诸鬼神王来已。<a id="a-b"></a>是诸鬼神王将从七万鬼神。<a id="a-c"></a>来到佛所稽首礼足。</p>
  <p id="ad">佛告诸鬼神王等。<a id="a-e"></a>我若在世及灭度后。<a id="a-f"></a>在所国土城邑聚落。<a id="a-g"></a>护诸比丘尼不令诸小鬼神之所得便。<a id="a-h"></a>令诸比丘尼所到之处。<a id="a-i"></a>常随护助使得安隐。<a id="a-j"></a>诸恶之鬼不得娆近。</p>
  <p id="ak">佛复告敕大海居止水精山中龙宫所住处。<a id="a-l"></a>有五万鬼神将其营从。<a id="a-m"></a>来到佛所各礼佛足却住一面。</p>
  <p id="an">佛又告须弥顶上七万神王。<a id="a-o"></a>及海中五万神王等。<a id="a-p"></a>汝从今以后。<a id="a-q"></a>当护诸比丘尼。<a id="a-r"></a>令得安隐离诸恐怖。<a id="a-s"></a>得定意得定行。<a id="a-t"></a>令诸小鬼退散驰走。<a id="a-u"></a>远于是处百千由旬不得作害。<a id="a-v"></a>佛说是已。<a id="a-w"></a>贤者阿难长跪叉手前白佛言。<a id="a-x"></a>是等神王其字云何。<a id="a-y"></a>愿为解说。<a id="a-z"></a>佛言阿难其神名字我今说之。<a id="a-10"></a>灌顶章句其名如是。</p>
  <p id="a11">神名枝活吒货[椽/土]字净自在此神主护某头。</p>
  <p id="a12">神名倪提和和[椽/土]字妙善生此神主护某眼。</p>
  <p id="a13">神名波罗和和[椽/土]字晖日光此神主护某鼻。</p>
  <p id="a14">神名和沙头提手字信坚固此神主护某耳。</p>
  <p id="a15">神名头荷尼迦移字开疑惑此神主护某口。</p>
  <p id="a16">神名膑迦利迦移字光普摄此神主护某颈。</p>
  <p id="a17">神名沙提舍鸠罗字善安吉此神主护某肩。</p>
  <p id="a18">神名波罗阇迦提字耀雪山此神主护某臂。</p>
  <p id="a19">神名波罗头阿铢字演光明此神主护某手。</p>
  <p id="a1A">神名迦摩隶吒遮字香珍宝此神主护某胸。</p>
  <p id="a1B">神名俱波娄阅叉字如福轮此神主护某背。</p>
  <p id="a1C">神名沙善般遮垆字清微彻此神主护某腹。</p>
  <p id="a1D">神名旃遮[朿*欠]摩休字音和柔此神主护某胁。</p>
  <p id="a1E">神名遮揵陀利手字福德光此神主护某心。</p>
  <p id="a1F">神名遮罗揵波头字真宝种此神主护某肝。</p>
  <p id="a1G">神名波罗斯奴遮字远闻声此神主护某肺。</p>
  <p id="a1H">神名苏贺迦阇罗字建行至此神主护某脾。</p>
  <p id="a1I">神名剑浮耆梨和字慈悲普此神主护某肾。</p>
  <p id="a1J">神名迦俱垆絺迦字越众行此神主护某肠。</p>
  <p id="a1K">神名恒多罗菩提字威解振此神主护某胃。</p>
  <p id="a1L">神名摩多罗和提字真如天此神主护某臗。</p>
  <p id="a1M">神名至那比舍尸字爱事业此神主护某髀。</p>
  <p id="a1N">神名曼比舍尸罗字除恐畏此神主护某膝。</p>
  <p id="a1O">神名迦罗铺阿尼字愿施广此神主护某脚。</p>
  <p id="a1P">神名阿沙耶迷和字消诸恶此神主护某出。</p>
  <p id="a1Q">神名莏伊摩陀伊字护世王此神主护某入。</p>
  <p id="a1R">神名阿提摩陀伊字加诸愿此神主护某坐。</p>
  <p id="a1S">神名阿奴摩陀伊字星中王此神主护某卧。</p>
  <p id="a1T">神名破仇摩陀陀字首安寂此神主护某梦。</p>
  <p id="a1U">神名兰脾留波利字行寂然此神主护某起。</p>
  <p id="a1V">神名耶头破那坻字德明远此神主护某食。</p>
  <p id="a1W">神名比尼槃头倚字盖天地此神主护某饮。</p>
  <p id="a1X">神名波斯离次离字真不邪此神主护某语。</p>
  <p id="a1Y">神名具梨揵陀离字施愿普此神主护某笑。</p>
  <p id="a1Z">神名跪离那波罗字快善意此神主护某戏。</p>
  <p id="a1a">神名末梨游沙梨字头高明此神主护某乐。</p>
  <p id="a1b">佛语阿难。<a id="a-1c"></a>是须弥顶上三十六神王名字。<a id="a-1d"></a>如是有七万鬼神以为眷属。<a id="a-1e"></a>当作拥护。<a id="a-1f"></a>令修陀利比丘尼。<a id="a-1g"></a>及未来末世中诸比丘尼等。<a id="a-1h"></a>若为邪鬼神所恼乱者不令得便。<a id="a-1i"></a>所到安宁不为邪恶所中。<a id="a-1j"></a>设有娆者心当存呼灌顶章句三十六神王。<a id="a-1k"></a>应念即至导从左右。<a id="a-1l"></a>为诸比丘尼现威神力。<a id="a-1m"></a>攘诸魅魔使不得便。<a id="a-1n"></a>辟除凶恶消灭不善令得吉祥。<a id="a-1o"></a>佛复告贤者阿难。<a id="a-1p"></a>大海之中龙宫居止。<a id="a-1q"></a>有三七大神王之女。<a id="a-1r"></a>我昔得道与其眷属。<a id="a-1s"></a>来到我所稽首作礼。<a id="a-1t"></a>说如是言当于佛灭度后五浊末世之中护佛弟子。<a id="a-1u"></a>我已面敕此诸神王。<a id="a-1v"></a>令当拥护修陀利及未来末世诸比丘尼等。<a id="a-1w"></a>此诸神王亦不违本誓。<a id="a-1x"></a>若有危厄祸害之日。<a id="a-1y"></a>常当净心归命三宝。<a id="a-1z"></a>然后呼其名字无不为护辄在左右。<a id="a-20"></a>阿难白佛言。<a id="a-21"></a>是诸神王有如是利益。<a id="a-22"></a>唯愿速说灌顶章句善神名字。<a id="a-23"></a>为守护故。<a id="a-24"></a>使诸比丘尼离诸恐惧。<a id="a-25"></a>不为邪妖之所恼近。<a id="a-26"></a>佛言阿难是大神王女名字如是。</p>
  <p id="a27">神王女蓝婆惟蓝波字珠璎珞(此神女为某辟除邪恶魍魉媚鬼驱逐百千由旬不令得住)。</p>
  <p id="a28">神王女鸳那多乌那陀字摩尼宝(此神女除去鸟鸣野狐变怪因衰娆人者不令住某舍屋之中)。</p>
  <p id="a29">神王女苏贸迦罗阇字好庄严(此神女主梦寤颠倒。<a id="a-2A"></a>见诸先亡伤毁之鬼悉能消伏)。</p>
  <p id="a2B">神王女摩奴罗摩遮字严饰妙(此神女若游出时异道聚会。<a id="a-2C"></a>饮食有毒自然消化)。</p>
  <p id="a2D">神王女剑浮耆梨和字宝连珠(此神女护诸怨家若相见时起诸毒恶。<a id="a-2E"></a>即便和解相向)。</p>
  <p id="a2F">神王女惟舍罗遮迦字流离光(此神女若嫉妒恶心相向者。<a id="a-2G"></a>以带持故不生贪心)。</p>
  <p id="a2H">神王女攎楼迦攎楼字身撤照(此神女若有债主求诸财宝。<a id="a-2I"></a>以神护故便宽赊消息)。</p>
  <p id="a2J">神王女迦罗博多尼字华开敷(此神女某若为盗贼恶伴所引至县时即便解脱)。</p>
  <p id="a2K">神王女渑迦陀罗遮字香烟气(此神女主治蜚尸客气之鬼复连鬼神。<a id="a-2L"></a>即便磨灭不现)。</p>
  <p id="a2M">神王女棱迦移陀罗那字妙王顶(此神女若为龙象所害种种恐畏。<a id="a-2N"></a>以其诵持自然消灭)。</p>
  <p id="a2O">神王女剑蒱阇浮无耶字游戏乐(此神女护某苞肿众衰头痛寒热即便不行娆害)。</p>
  <p id="a2P">神王女迦俱攎絺迦字净如梵(此神女护某不为山神树神星死善死鬼神所娆害)。</p>
  <p id="a2Q">神王女遮罗絺迦那字音深妙(此神女护某至大小便利之时。<a id="a-2R"></a>不为恶鬼神所触娆也)。</p>
  <p id="a2S">神王女慢罗鸠梨陀字信善法(此神女护某屋舍床席帐幔。<a id="a-2T"></a>不使他余鬼神留停宅中)。</p>
  <p id="a2U">神王女臀头梨架罗字师子音(此神女守护人门户宅舍。<a id="a-2V"></a>四方八神之王敕令镇护除去不祥)。</p>
  <p id="a2W">神王女诃栗提罗伽字乐音乐(此神女典领八十亿神诸神之母。<a id="a-2X"></a>护某使万病除愈百事吉祥)。</p>
  <p id="a2Y">神王女萨遮摩陀利字声清彻(此神女护某不令他人厌祷增疾之者。<a id="a-2Z"></a>使厌祷不行害也)。</p>
  <p id="a2a">神王女慢多罗阿佉尼字欣乐快(此神女使五温疫毒若头痛寒热。<a id="a-2b"></a>某若呼名者即为作护)。</p>
  <p id="a2c">神王女鸠兰[單*舟]吒罗子字结明誓(此神女主诸毒蛇蚖蝮若啮人者。<a id="a-2d"></a>存呼七遍毒即不行)。</p>
  <p id="a2e">神王女抄多摩尼摸字柔软音(此神女护某不令盗贼剥夺衣裳。<a id="a-2f"></a>呼其名贼退散去)。</p>
  <p id="a2g">神王女沙[藹-言+月]波提敷字心安详(此神女护某牙齿若为虫所啮者。<a id="a-2h"></a>若存呼其名七遍虫即消灭)。</p>
  <p id="a2i">佛告阿难。<a id="a-2j"></a>我所说海中灌顶章句神王女。<a id="a-2k"></a>其名字如是。<a id="a-2l"></a>此诸神王女。<a id="a-2m"></a>与其眷属五万鬼神。<a id="a-2n"></a>绕海边行一日一夜周匝八万四千由旬。<a id="a-2o"></a>以血肉为食。<a id="a-2p"></a>今皆得道。<a id="a-2q"></a>末世比丘尼辈。<a id="a-2r"></a>现威神力作大护助。<a id="a-2s"></a>辟除邪恶万毒不行。</p>
  <p id="a2t">佛语修陀利及未来诸比丘尼等。<a id="a-2u"></a>若有能持是灌顶章句。<a id="a-2v"></a>则离一切无数恐惧。<a id="a-2w"></a>若持此神咒梦安觉欢。<a id="a-2x"></a>不畏县官水火盗贼。<a id="a-2y"></a>怨家债主自然避去。<a id="a-2z"></a>鬼神罗刹妖魅魍魉邪恶薜荔厌镇之鬼。<a id="a-30"></a>树木精神百虫精神。<a id="a-31"></a>畜生精魅溪谷精魅。<a id="a-32"></a>门中内外鬼神户中内外鬼神。<a id="a-33"></a>舍宅四方井窖鬼神。<a id="a-34"></a>洿池鬼神厕溷中鬼神。<a id="a-35"></a>若比丘尼带持经者。<a id="a-36"></a>此诸恶鬼终不得便。<a id="a-37"></a>若有厌祷咒咀之者。<a id="a-38"></a>其人带持神咒经故。<a id="a-39"></a>自然辟除两作和解。<a id="a-3A"></a>俱生慈心恶意悉灭。<a id="a-3B"></a>无复恼害诸比丘尼。<a id="a-3C"></a>若在山中溪谷旷路。<a id="a-3D"></a>抄贼劫掠自然不现。<a id="a-3E"></a>师子虎狼熊罴蚖蛇。<a id="a-3F"></a>悉自缩藏不害人也。<a id="a-3G"></a>何以故此十二万神王大神咒经至尊至重。<a id="a-3H"></a>能为诸比丘尼作大利安。</p>
  <p id="a3I">佛语修陀利及未来诸比丘尼等。<a id="a-3J"></a>说此灌顶无上章句。<a id="a-3K"></a>若后九百岁中。<a id="a-3L"></a>为诸邪恶魅鬼娆人因衰作害。<a id="a-3M"></a>或有恶魔吐种种杂毒之气以害汝等。<a id="a-3N"></a>复有鬼神吸汝五脉。<a id="a-3O"></a>又有鬼神啖汝精髓。<a id="a-3P"></a>如是恶鬼啖人肉者不可称数。<a id="a-3Q"></a>我今为汝略说少耳。</p>
  <p id="a3R">佛告阿难。<a id="a-3S"></a>若后末世诸比丘尼。<a id="a-3T"></a>为恶鬼神所娆恼者。<a id="a-3U"></a>当洗浴身体着鲜洁之衣。<a id="a-3V"></a>当专心一意赞咏此经。<a id="a-3W"></a>当以五色之彩作好幡盖。<a id="a-3X"></a>香汁泥地纵广七尺。<a id="a-3Y"></a>然十方灯散杂色华。<a id="a-3Z"></a>烧众名香胶香婆香安息香等。<a id="a-3a"></a>礼拜十方。<a id="a-3b"></a>七日七夜。<a id="a-3c"></a>长斋菜食。<a id="a-3d"></a>不啖五辛审谛莫疑。<a id="a-3e"></a>是诸恶魔闻见此经神咒力故。<a id="a-3f"></a>即驰散而去远百千由旬不能为害。<a id="a-3g"></a>消灭不善吉祥感应。</p>
  <p id="a3h">于是以后修陀利及未来诸比丘尼等。<a id="a-3i"></a>悉共读诵书持是典。<a id="a-3j"></a>而供养之中有闇钝比丘尼辈。<a id="a-3k"></a>不能读诵者但书持是典。<a id="a-3l"></a>以好缯彩作囊盛之。<a id="a-3m"></a>若欲行来出入之时。<a id="a-3n"></a>辄着衣前所往来处获善吉安。<a id="a-3o"></a>若有恶魔自然消亡无敢当者。<a id="a-3p"></a>此大神典至尊至妙极有威神。<a id="a-3q"></a>若后末世书持此典佩带在身。<a id="a-3r"></a>游行十方无所复畏。<a id="a-3s"></a>以是因缘出此神咒。<a id="a-3t"></a>令人读诵受持供养而带佩之。<a id="a-3u"></a>佛说是语时。<a id="a-3v"></a>天帝释如人屈申臂顷。<a id="a-3w"></a>从天来下往到佛所。<a id="a-3x"></a>稽首作礼长跪叉手。<a id="a-3y"></a>白佛言天尊。<a id="a-3z"></a>然诸佛至真德过须弥。<a id="a-40"></a>智超江海慧踰虚空。<a id="a-41"></a>独步三界无能及者。<a id="a-42"></a>十方一切莫不蒙度。<a id="a-43"></a>天帝释说此赞叹时。<a id="a-44"></a>虚空中雨天香华以散佛上。<a id="a-45"></a>诸天欢喜鬼神亦然。<a id="a-46"></a>佛说经竟。<a id="a-47"></a>阿难从坐而起长跪叉手白佛言。<a id="a-48"></a>演说此经当何名之。<a id="a-49"></a>佛言阿难及诸四辈。<a id="a-4A"></a>我说此经名十二万鬼神之王灌顶章句。<a id="a-4B"></a>汝善持之于吾灭后。<a id="a-4C"></a>若有清信诸比丘尼。<a id="a-4D"></a>归命求者应当授与。<a id="a-4E"></a>佛说经已。<a id="a-4F"></a>阿难叉手白佛言。<a id="a-4G"></a>设有诸比丘尼。<a id="a-4H"></a>若欲受者云何授与。<a id="a-4I"></a>佛言当如大比丘受七万二千神王灌顶大法无有异也。<a id="a-4J"></a>佛说是已四辈弟子天龙八部。<a id="a-4K"></a>莫不欢喜作礼奉行。</p>
 </body>
</html>