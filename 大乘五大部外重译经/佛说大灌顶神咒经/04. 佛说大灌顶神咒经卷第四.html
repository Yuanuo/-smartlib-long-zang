<!doctype html>
<html id="z3IBTkBOE" data-ver="438">
 <head>
  <meta charset="utf-8">
  <meta author="帛尸梨蜜多罗">
  <meta library="龙藏">
  <meta catalog="大乘五大部外重译经">
  <meta period="东晋">
 </head>
 <body>
  <h1 id="a1">佛说大灌顶神咒经卷第四</h1>
  <h2 id="a2">灌顶百结神王护身咒经卷第四</h2>
  <p id="a3">闻如是。<a id="a-4"></a>一时佛在罗阅只国大精舍中。<a id="a-5"></a>有千二百五十弟子各住余室。<a id="a-6"></a>佛独一房自思念言。<a id="a-7"></a>我涅槃后四部弟子。<a id="a-8"></a>持戒不具多所毁犯。<a id="a-9"></a>造作非法不行十善。<a id="a-A"></a>我法既灭末世之中。<a id="a-B"></a>鬼魔乱起行诸邪恶娆恼人民。<a id="a-C"></a>又有毒龙吐毒害人。<a id="a-D"></a>我当云何而辟除之作是念已默然而住。<a id="a-E"></a>于是天帝知佛所念。<a id="a-F"></a>从坐而起如人屈申臂顷。<a id="a-G"></a>来至佛所稽首佛足。<a id="a-H"></a>作礼毕已长跪叉手。<a id="a-I"></a>前请佛言惟愿世尊愍济众生。<a id="a-J"></a>为说无上灌顶章句大神王名字。<a id="a-K"></a>守护万姓故。<a id="a-L"></a>使得安隐离诸危厄度于邪恶。<a id="a-M"></a>使诸魔鬼不得作害。<a id="a-N"></a>结愿神名常在左右。<a id="a-O"></a>为人防恶使毒不行。<a id="a-P"></a>所请如是惟愿演之。<a id="a-Q"></a>佛告天帝释善哉善哉谛听谛受。<a id="a-R"></a>吾今为汝而演说之。<a id="a-S"></a>令诸世间一切众生。<a id="a-T"></a>有受三自归者。<a id="a-U"></a>尽带持此百大神王名。<a id="a-V"></a>以护人身辟除邪恶。<a id="a-W"></a>使万毒不行百姓安宁。<a id="a-X"></a>若干亿神恒沙数鬼皆不得留住。<a id="a-Y"></a>带神名者身中有鬼神在其身中不去者。<a id="a-Z"></a>四天王当遣使者。<a id="a-a"></a>持金刚杵碎头作七分。</p>
  <p id="ab">天帝释白佛言。<a id="a-c"></a>世尊所称誉者其法微妙。<a id="a-d"></a>惟愿演说化于未闻。<a id="a-e"></a>佛语天帝此灌顶章句结愿咒经。<a id="a-f"></a>甚深微妙不可妄说。<a id="a-g"></a>诸佛世尊不妄宣授度与人也。<a id="a-h"></a>今我出世值于五恶。<a id="a-i"></a>我若不说此结愿咒经者。<a id="a-j"></a>诸弊小鬼互来娆人。<a id="a-k"></a>觅人饮食求人长短。<a id="a-l"></a>我今为汝及一切人而演说之。</p>
  <p id="am">佛语天帝释言。<a id="a-n"></a>有百神王今在须弥山顶上居止。<a id="a-o"></a>我以威神召其使来。<a id="a-p"></a>面敕神王以护汝等。<a id="a-q"></a>不令遭横结缕呼其名字。<a id="a-r"></a>是诸神王常当在汝左右为汝作护。<a id="a-s"></a>天帝释言其名何等佛言。</p>
  <p id="at">神名伊利寐鞮　字德无碍</p>
  <p id="au">神名尼乌厨遮　字弃自大</p>
  <p id="av">神名波罗那头　字游安宁</p>
  <p id="aw">神名无和遮楼　字归正化</p>
  <p id="ax">神名萨多波罗　字救脱厄</p>
  <p id="ay">神名嘻摩和头　字晖光照</p>
  <p id="az">神名天楼眸俱　字宣言教</p>
  <p id="a10">神名阿罗或驹　字开达明</p>
  <p id="a11">神名那罗那移　字随顺彼</p>
  <p id="a12">是九神王当以威神为某作护辟除凶恶无诸恼患。<a id="a-13"></a>他余鬼神不得其便。<a id="a-14"></a>远百由旬无相娆害。<a id="a-15"></a>带持结愿神王名字。<a id="a-16"></a>外诸恶魔无不除却。<a id="a-17"></a>获善利安令得吉祥。</p>
  <p id="a18">神名摩醯首罗　字威灵帝</p>
  <p id="a19">神名摩尼拔陀　字威伏行</p>
  <p id="a1A">神名富那拔陀　字集至诚</p>
  <p id="a1B">神名金毗罗陀　字威如王</p>
  <p id="a1C">神名质多斯那　字知敬上</p>
  <p id="a1D">神名宾头卢伽　字立不动</p>
  <p id="a1E">神名车钵罗婆　字忍德脱</p>
  <p id="a1F">是七神王当以已之威力。<a id="a-1G"></a>共拥护某除不吉祥。<a id="a-1H"></a>鸟鸣恶梦野兽变怪。<a id="a-1I"></a>因衰娆人者不得害某。<a id="a-1J"></a>带持结愿神名字故获福如是。</p>
  <p id="a1K">神名昙摩拔罗　字学帝王</p>
  <p id="a1L">神名摩竭波罗　字除曲心</p>
  <p id="a1M">神名绣利密多　字有功勋</p>
  <p id="a1N">神名勒那翅奢　字调和平</p>
  <p id="a1O">神名敛摩舍帝　字伏众根</p>
  <p id="a1P">神名奢罗密帝　字独处快</p>
  <p id="a1Q">神名醯摩拔陀　字应念至</p>
  <p id="a1R">是七神王当以威神之力为某作护。<a id="a-1S"></a>若入江海湖池溪谷。<a id="a-1T"></a>水中杂毒蛟龙之属。<a id="a-1U"></a>怀恶心者风波起时。<a id="a-1V"></a>以某带持结愿神名。<a id="a-1W"></a>自然安隐过度厄难。<a id="a-1X"></a>所到安宁吉利度岸。</p>
  <p id="a1Y">神名萨多琦梨　字大力天</p>
  <p id="a1Z">神名波梨罗睺　字勇猛进</p>
  <p id="a1a">神名毗摩质多　字响高远</p>
  <p id="a1b">神名睒摩利子　字瑛雄德</p>
  <p id="a1c">神名波阿梨子　字威武盛</p>
  <p id="a1d">神名佉罗骞陀　字吼如雷</p>
  <p id="a1e">神名鸠罗檀提　字战无敌</p>
  <p id="a1f">是七神王当以威德在所作护。<a id="a-1g"></a>若入异道聚会之中。<a id="a-1h"></a>饮食有毒蛊道所中。<a id="a-1i"></a>食其饮食自然消化毒为不行。<a id="a-1j"></a>带持结愿神王力故。<a id="a-1k"></a>现世获福其报如是。</p>
  <p id="a1l">神名和耆罗桓　字坚不动</p>
  <p id="a1m">神名摩尼钵罗　字演畅音</p>
  <p id="a1n">神名阿波提罗　字喜无惧</p>
  <p id="a1o">神名昙无利罗　字赫严饰</p>
  <p id="a1p">神名揵陀尼吁　字坚住行</p>
  <p id="a1q">神名劬摩和罗　字清净明</p>
  <p id="a1r">神名摩呵阇离　字越诸难</p>
  <p id="a1s">是七神王当以威神为某作护。<a id="a-1t"></a>若有怨家以毒恶心妒贤嫉能。<a id="a-1u"></a>或诤财宝已为咎恨斗诤不已。<a id="a-1v"></a>是七神王即以威力解除二家。<a id="a-1w"></a>使其和解俱生善心恶意悉灭。<a id="a-1x"></a>带持结缕神王名字现报如是。</p>
  <p id="a1y">神名阇那阿梨　字善威光</p>
  <p id="a1z">神名耆罗斯耨　字事业得</p>
  <p id="a20">神名勒迦设娄　字除烦恼</p>
  <p id="a21">神名摩遮多梨　字补天位</p>
  <p id="a22">神名罗摩奴遮　字开正路</p>
  <p id="a23">神名膑迦卢遮　字力坚固</p>
  <p id="a24">神名阿梨卢黄　字离诸趣</p>
  <p id="a25">是七神王当以威神佐助左右。<a id="a-26"></a>治生卖买常获倍利。<a id="a-27"></a>不与怨家盗贼恶伴之所牵引。<a id="a-28"></a>所在游行见者悉喜。<a id="a-29"></a>和悦相向无嗔恼色。<a id="a-2A"></a>带持结缕神王名故现报如是。</p>
  <p id="a2B">神名鸳那攎遮　字除怖惧</p>
  <p id="a2C">神名惟舍罗遮　字超出难</p>
  <p id="a2D">神名蝇迦陀罗　字覆天地</p>
  <p id="a2E">神名遮罗珞迦　字自无畏</p>
  <p id="a2F">神名臀头梨迦　字德如山</p>
  <p id="a2G">神名那惟师尼　字思无爱</p>
  <p id="a2H">神名陀优陀罗　字住无畏</p>
  <p id="a2I">是七神王当以威神为某作护。<a id="a-2J"></a>辟除县官危厄之难。<a id="a-2K"></a>若合死事鞭挞便除。<a id="a-2L"></a>枷锁杻械杖楚之罚。<a id="a-2M"></a>骂辱唾吐即便除解。<a id="a-2N"></a>以某带持神名力故现报如是。</p>
  <p id="a2O">神名富阿陀罗　字胜幡悬</p>
  <p id="a2P">神名沙罗和罗　字弘圣言</p>
  <p id="a2Q">神名那罗诃摩　字施无尽</p>
  <p id="a2R">神名醯波舍摩　字将导安</p>
  <p id="a2S">神名阿抄牟罗　字觉无常</p>
  <p id="a2T">神名比抄倚耶　字分别解</p>
  <p id="a2U">神名至罗和移　字善劝吉</p>
  <p id="a2V">是七神王当以威神主产生者。<a id="a-2W"></a>不令他余邪恶鬼神闭其生门带持结愿神名力故。<a id="a-2X"></a>到产之日身体安宁。<a id="a-2Y"></a>无诸痛恼儿则易生。<a id="a-2Z"></a>左右善神扶佐生者。<a id="a-2a"></a>带持结缕获福如是。</p>
  <p id="a2b">神名抄摩如提　字满无及</p>
  <p id="a2c">神名首抄和提　字威如天</p>
  <p id="a2d">神名阿抄和泥　字辩无喻</p>
  <p id="a2e">神名脾罗摩尼　字无复疑</p>
  <p id="a2f">神名修吼摩耶　字降小魔</p>
  <p id="a2g">神名提摩陀伊　字解生死</p>
  <p id="a2h">神名架抄优陀　字拔爱根</p>
  <p id="a2i">是七神王当以威神。<a id="a-2j"></a>主五温山海之中诸小弊龙。<a id="a-2k"></a>各吐恶毒五色之气。<a id="a-2l"></a>侵陵万民彼辄头痛。<a id="a-2m"></a>身体寒热或时致死。<a id="a-2n"></a>以某带持结愿力故。<a id="a-2o"></a>恶龙摄毒不复害人。<a id="a-2p"></a>带持结愿缕现报如是。</p>
  <p id="a2q">神名半那波提　字精勇健</p>
  <p id="a2r">神名莎罗波提　字救世者</p>
  <p id="a2s">神名沙和迦罗　字离邪行</p>
  <p id="a2t">神名尼迟楼[椽/土]　字灭思想</p>
  <p id="a2u">神名波罗般然　字威灵只</p>
  <p id="a2v">神名嘻兰谭耆　字如江海</p>
  <p id="a2w">神名金罗伊头　字不畏兵</p>
  <p id="a2x">是七神王当以威神。<a id="a-2y"></a>主逐诈称浮游鬼神名籍未定者。<a id="a-2z"></a>天上不摄地狱不受来往世间。<a id="a-30"></a>若在城邑聚落村里。<a id="a-31"></a>作诸变怪恐动人情。<a id="a-32"></a>愚人惶怖为设福食谓之为神。<a id="a-33"></a>或言汝命属我作诸疾痛保汝不死。<a id="a-34"></a>以某带持结缕神名。<a id="a-35"></a>此诸恶鬼不复娆近索人饮食。<a id="a-36"></a>带持结愿福德力故现报如是。</p>
  <p id="a37">神名脂难雷耶　字通达显</p>
  <p id="a38">神名捐摩质楼　字坚正幢</p>
  <p id="a39">神名倪和无呵　字至大只</p>
  <p id="a3A">神名惧头摩醯　字最上胜</p>
  <p id="a3B">神名差陀离遮　字久建行</p>
  <p id="a3C">神名难头謣难　字吉安宁</p>
  <p id="a3D">神名嘻迟嘻迟　字势力强</p>
  <p id="a3E">是七神王当以威神。<a id="a-3F"></a>主治飞尸客气之鬼复连注鬼。<a id="a-3G"></a>或有魅鬼来入人身者使意扰乱。<a id="a-3H"></a>汤药针炙悉不得治咒术不行者。<a id="a-3I"></a>此鬼流转在人百节五脉之中。<a id="a-3J"></a>使人惶惑诸治不差者。<a id="a-3K"></a>以某带持结愿神名。<a id="a-3L"></a>此诸注鬼不能为害。<a id="a-3M"></a>结愿福德现报如是。</p>
  <p id="a3N">神名阿波利移　字慧无穷</p>
  <p id="a3O">神名较坻细耶　字断诸结</p>
  <p id="a3P">神名摩梨摩罗　字住正臣</p>
  <p id="a3Q">神名阿泥梨移　字积财施</p>
  <p id="a3R">神名波泥梨移　字不舍愿</p>
  <p id="a3S">神名阿吼罗迷　字除垢秽</p>
  <p id="a3T">神名阿都摩梨　字诚信笃</p>
  <p id="a3U">是七神王当以威神。<a id="a-3V"></a>主入溪谷山野之中。<a id="a-3W"></a>毒蛇蚖蝮诸杂毒虫。<a id="a-3X"></a>象龙熊罴虎狼禽兽。<a id="a-3Y"></a>种种恐畏啖人血肉者。<a id="a-3Z"></a>以某带持结愿神名。<a id="a-3a"></a>常随左右为某作护。<a id="a-3b"></a>除却诸恶无众衰恼。<a id="a-3c"></a>带持结愿现报如是。</p>
  <p id="a3d">神名阿迦至提　字正真治</p>
  <p id="a3e">神名修波梨阿　字正住安</p>
  <p id="a3f">神名[言*兮]罗卑罗　字伏魔魅</p>
  <p id="a3g">神名阿呵闭罗　字教令从</p>
  <p id="a3h">神名卑罗摩蹰　字朗赫照</p>
  <p id="a3i">神名师罗摩提　字严整住</p>
  <p id="a3j">神名他饥梨尼　字立安明</p>
  <p id="a3k">是七神王当以威神。<a id="a-3l"></a>主治逆贼侵陵境土。<a id="a-3m"></a>劫夺人财宝偷窃为意。<a id="a-3n"></a>恒生恶念不绝。<a id="a-3o"></a>以贪求故坏王国土。<a id="a-3p"></a>村营市里更相娆害。<a id="a-3q"></a>以某带持结愿神名。<a id="a-3r"></a>十方怨贼劫盗等侣。<a id="a-3s"></a>自然消灭不能为害。<a id="a-3t"></a>带持结愿经故现报如是。</p>
  <p id="a3u">神名尼陀槃尼　字殊胜彼</p>
  <p id="a3v">神名尼拔散尼　字深寂灭</p>
  <p id="a3w">神名摩呵曼那　字辞章句</p>
  <p id="a3x">神名[少/兔]陀梨那　字晓了度</p>
  <p id="a3y">神名沤那提奴　字吉定安</p>
  <p id="a3z">神名沤那提陀　字虚空住</p>
  <p id="a40">神名沤弥提屠字法咒术</p>
  <p id="a41">是七神王当以威神。<a id="a-42"></a>护国土之中有。<a id="a-43"></a>杂毒之气以击人身。<a id="a-44"></a>被辄寒热起诸苞肿或乃彻骨。<a id="a-45"></a>至溃之日浓血臭烂不可得近。<a id="a-46"></a>唾咒不行或时致死。<a id="a-47"></a>末世之中生此毒害。<a id="a-48"></a>以某带持结愿经故。<a id="a-49"></a>杂气之毒不害某身。<a id="a-4A"></a>辟除万恶魔邪敢当。<a id="a-4B"></a>带持结愿现报如是。</p>
  <p id="a4C">佛告天帝释若男子女人。<a id="a-4D"></a>为邪鬼所得便者。<a id="a-4E"></a>应当洗手嗽口清净。<a id="a-4F"></a>正心敬礼诸佛三宝。<a id="a-4G"></a>烧诸名香胶香婆香安息香等。<a id="a-4H"></a>香汁泥地纵广七尺。<a id="a-4I"></a>散五色华然十方灯。<a id="a-4J"></a>以五色之缕各七条。<a id="a-4K"></a>长七尺而左索之。<a id="a-4L"></a>存百神王名字亦并结之。<a id="a-4M"></a>若人受者当长跪叉手。<a id="a-4N"></a>专心三宝莫念东西南北方事。<a id="a-4O"></a>亦复莫念家室之事。<a id="a-4P"></a>听师所言稽首顶受诸鬼神王。<a id="a-4Q"></a>当以已之威力为男子女人作大护助。<a id="a-4R"></a>行来出入带在身上。<a id="a-4S"></a>诸鬼魔辈闻见之者。<a id="a-4T"></a>驰散亡走各自隐藏不近人也。</p>
  <p id="a4U">佛告天帝释此灌顶章句百神王。<a id="a-4V"></a>不但结缕呼其名而已。<a id="a-4W"></a>若人危厄众难所恼。<a id="a-4X"></a>随其所主存呼忆念。<a id="a-4Y"></a>常在人左右不离须臾。<a id="a-4Z"></a>书持名字厌除不祥。<a id="a-4a"></a>随神拥护百怪消灭。<a id="a-4b"></a>魔邪敢当无不吉祥。<a id="a-4c"></a>过度众厄寿命延长。</p>
  <p id="a4d">佛说灌顶章句百神王名字时。<a id="a-4e"></a>有八菩萨从他方来。<a id="a-4f"></a>稽首佛足而问佛言。<a id="a-4g"></a>说是神名余诸神王少有及者。<a id="a-4h"></a>天中天怛萨阿竭乃说是神名。<a id="a-4i"></a>诸菩萨乐精进者行无懈怠。<a id="a-4j"></a>佛般泥洹后是诸神王。<a id="a-4k"></a>当久在阎浮利内不。</p>
  <p id="a4l">佛告八菩萨我般泥洹后。<a id="a-4m"></a>是诸神王当现在世二百岁。<a id="a-4n"></a>至三百岁其后不复现。<a id="a-4o"></a>却后浊乱世佛经欲灭时。<a id="a-4p"></a>诸比丘辈不复用法威仪戒律。<a id="a-4q"></a>恒相嫉妒毁灭正化。<a id="a-4r"></a>至吾法没国国相伐。<a id="a-4s"></a>于是结缕神名当复现耳。<a id="a-4t"></a>佛法渐末有诸少学比丘。<a id="a-4u"></a>用佛威神故读是经典。<a id="a-4v"></a>老大比丘不欲听闻。<a id="a-4w"></a>谓诸少学诸比丘辈。<a id="a-4x"></a>汝破佛法行此邪见。<a id="a-4y"></a>当堕鬼神道及地狱中。<a id="a-4z"></a>当知佛法于此渐灭。</p>
  <p id="a50">尔时摩诃须萨和菩萨憍日兜菩萨。<a id="a-51"></a>那罗达菩萨。<a id="a-52"></a>须深弥菩萨。<a id="a-53"></a>和林调菩萨。<a id="a-54"></a>共白佛言。<a id="a-55"></a>天中天般泥洹却后世时。<a id="a-56"></a>是经卷者我辈护持使佛道久存。<a id="a-57"></a>若人未闻是经典者。<a id="a-58"></a>我当授度讽诵宣传持是经典。</p>
  <p id="a59">佛告阿难及天帝释四部弟子。<a id="a-5A"></a>是颰陀和于五百菩萨人中之师当持正法。<a id="a-5B"></a>合会随顺教莫不从。<a id="a-5C"></a>欢喜心随顺心清洁心却欲心。<a id="a-5D"></a>是时五百人皆叉手立佛前。<a id="a-5E"></a>颰陀和菩萨白佛言。<a id="a-5F"></a>菩萨持几事得行是神咒。<a id="a-5G"></a>佛言有四事能行是神咒。<a id="a-5H"></a>一者不信余道。<a id="a-5I"></a>二者断除爱欲。<a id="a-5J"></a>三者如法修行。<a id="a-5K"></a>四者无所贪生。<a id="a-5L"></a>若菩萨行是四事。<a id="a-5M"></a>乃能得是灌顶章句结愿大咒经。</p>
  <p id="a5N">佛告八菩萨摩诃萨。<a id="a-5O"></a>若男子女人行是神咒。<a id="a-5P"></a>书持读诵为他人说。<a id="a-5Q"></a>今世现得五百功德。<a id="a-5R"></a>譬如慈心比丘。<a id="a-5S"></a>终不中毒亦不中兵。<a id="a-5T"></a>火不能烧水不能漂。<a id="a-5U"></a>帝王不能得其便也。<a id="a-5V"></a>如是男子女人。<a id="a-5W"></a>修行是结愿咒经有如是功德。<a id="a-5X"></a>不为水火所害。<a id="a-5Y"></a>若龙若师子虎狼。<a id="a-5Z"></a>若薜荔若鸠洹鬼神喜娆人者。<a id="a-5a"></a>若欲杀人若夺人财宝。<a id="a-5b"></a>若坏人禅定设中害者使不得便。</p>
  <p id="a5c">佛言如我所语无有异也。<a id="a-5d"></a>惟除宿命不请耳。<a id="a-5e"></a>若人净持斋戒行是咒经。<a id="a-5f"></a>不患目痛身体无病。<a id="a-5g"></a>心意无忧终无厄难。<a id="a-5h"></a>若近死事皆得解脱无复恼害。<a id="a-5i"></a>若男子女人修行是神咒者。<a id="a-5j"></a>为天护敬亦复称誉赞叹。<a id="a-5k"></a>其善龙王鬼神阅叉揵陀罗阿须沦迦楼罗真陀罗摩睺勒鬼神王人非人等。<a id="a-5l"></a>各共敬爱称扬其善。<a id="a-5m"></a>为诸佛菩萨声闻圣众之所护念。<a id="a-5n"></a>若命终时是八大菩萨迎其精神。<a id="a-5o"></a>往生西方自在随意。<a id="a-5p"></a>于是天尊以颂赞曰。</p>
  <p id="a5q">我说灌顶章句义　　辟除邪恶精魅鬼</p>
  <p id="a5r">余他鬼神不得便　　结缕神名常拥护</p>
  <p id="a5s">鸟兽变怪野孤鸣　　带持诵者灾祸灭</p>
  <p id="a5t">若乘船行江海中　　水中鲛龙鱼鼋鳖</p>
  <p id="a5u">种种杂类无央数　　终不为害安隐度</p>
  <p id="a5v">若入异道蛊毒家　　饮食有药自消化</p>
  <p id="a5w">以带持故能除恶　　生嫉妒者使灭恨</p>
  <p id="a5x">怨家为伏喜相向　　债主宽意不诤财</p>
  <p id="a5y">买卖万倍利自来　　盗贼不引恐惧除</p>
  <p id="a5z">县官死事莫忧虑　　带持结愿唾即除</p>
  <p id="a60">若有产者辄生男　　设生女者皆端严</p>
  <p id="a61">生门有鬼化为护　　小小危厄无不度</p>
  <p id="a62">魅鬼虽娆善神佐　　离诸危难无恐怖</p>
  <p id="a63">海中弊龙吐恶气　　虽欲侵陵无能害</p>
  <p id="a64">浮游鬼神觅人食　　见持结愿皆消息</p>
  <p id="a65">注连魔魅入人腹　　诵持结愿皆自出</p>
  <p id="a66">溪谷旷野杂毒虫　　以带持故无不降</p>
  <p id="a67">他方怨贼夺人财　　见有诵者复道归</p>
  <p id="a68">俗恶末世生毒肿　　带持结愿无不灭</p>
  <p id="a69">若有男子学诵是　　佛说神咒结愿经</p>
  <p id="a6A">假使欲叹其功德　　譬如恒边减一沙</p>
  <p id="a6B">刀剑矛戟不伤身　　盗贼怨家无能害</p>
  <p id="a6C">国王大臣喜悦向　　学此神咒福如是</p>
  <p id="a6D">蚖蛇含毒诚可畏　　见彼诵者毒疾除</p>
  <p id="a6E">不复嗔恚吐恶气　　持此神咒福如是</p>
  <p id="a6F">怨仇嫌恨莫能害　　天龙鬼神真陀罗</p>
  <p id="a6G">睹其威光默然信　　学诵此典德如是</p>
  <p id="a6H">山野弊狼及大蟒　　师子猛虎鹿虾蟆</p>
  <p id="a6I">无伤害心悉藏毒　　众恶消灭魔敢当</p>
  <p id="a6J">弊恶鬼神将人魂　　诸天人民怀害心</p>
  <p id="a6K">感其威神自然伏　　学此结愿无所畏</p>
  <p id="a6L">其人不病无苦痛　　耳目聪明无闇塞</p>
  <p id="a6M">言辞辩慧有殊杰　　行是神典能除恶</p>
  <p id="a6N">其人终不堕地狱　　离饿鬼道及畜生</p>
  <p id="a6O">世世所生识宿命　　学诵此经人所敬</p>
  <p id="a6P">鬼神揵陀共拥护　　诸天四王亦如是</p>
  <p id="a6Q">及阿须沦摩睺勒　　行此神咒福能护</p>
  <p id="a6R">诸天悉共颂其德　　天人龙鬼甄陀罗</p>
  <p id="a6S">诸佛嗟叹令如愿　　讽诵说经为人故</p>
  <p id="a6T">其人道意不退转　　法慧之义而无尽</p>
  <p id="a6U">姿颜美艳无与等　　诵习此经开化人</p>
  <p id="a6V">国国相伐民荒乱　　饥馑荐臻怀苦穷</p>
  <p id="a6W">终不于中夭其命　　能诵此经化人者</p>
  <p id="a6X">勇猛降伏诸魔事　　心无所畏毛不竖</p>
  <p id="a6Y">其功德行不思议　　降伏外道令入正</p>
  <p id="a6Z">妖蛊幻化及符咒　　秽浊邪道不正行</p>
  <p id="a6a">持是神咒莫能中　　用爱乐法建立故</p>
  <p id="a6b">一切悉共歌其德　　具足空慧佛弟子</p>
  <p id="a6c">然后当来在末世　　手得结愿神咒经</p>
  <p id="a6d">常行精进喜踊跃　　同心和悦奉此法</p>
  <p id="a6e">受持经卷讲讽诵　　令此法言无遗失</p>
  <p id="a6f">在所宣传令广知　　法言流布有利益</p>
  <p id="a6g">尔时世尊说此偈已告阿难言。<a id="a-6h"></a>假使有人令面见佛至心供养衣被饭饴。<a id="a-6i"></a>床卧之具病瘦医药。<a id="a-6j"></a>不如有人受持是灌顶章句结愿神咒经。<a id="a-6k"></a>书持读诵。<a id="a-6l"></a>书着竹帛为他说者。<a id="a-6m"></a>则为具足供养于佛。<a id="a-6n"></a>时天帝释与无央数诸天俱来。<a id="a-6o"></a>各赍。<a id="a-6p"></a>天华香供养散佛。<a id="a-6q"></a>而自佛言我当将护持结愿经者。<a id="a-6r"></a>四天王及上诸天。<a id="a-6s"></a>各赍华香以供养佛。<a id="a-6t"></a>各白佛言。<a id="a-6u"></a>我当拥护善男子善女人。<a id="a-6v"></a>受此经典书持读诵为他人说。<a id="a-6w"></a>所在游行周匝营。<a id="a-6x"></a>护令无伺求得其便也。</p>
  <p id="a6y">佛告阿难我今为汝及四众弟子。<a id="a-6z"></a>说此灌顶章句百神王名护身结愿大神咒经。<a id="a-70"></a>汝当受持度与男子女人等辈令其讽诵。<a id="a-71"></a>宣传吾言示于未闻。<a id="a-72"></a>佛说如是天龙鬼神四部弟子。<a id="a-73"></a>闻经欢喜作礼奉行。</p>
 </body>
</html>