<!doctype html>
<html id="z3IBTkMOM" data-ver="584">
 <head>
  <meta charset="utf-8">
  <meta author="帛尸梨蜜多罗">
  <meta library="龙藏">
  <meta catalog="大乘五大部外重译经">
  <meta period="东晋">
 </head>
 <body>
  <h1 id="a1">佛说大灌顶神咒经卷第十二</h1>
  <h2 id="a2">灌顶拔除过罪生死得度经卷第十二</h2>
  <p id="a3">闻如是。<a id="a-4"></a>一时佛游维耶离音乐树下。<a id="a-5"></a>与八千比丘众菩萨三万六千人俱。<a id="a-6"></a>国王大臣人民。<a id="a-7"></a>及诸天龙八部鬼神共会说法。<a id="a-8"></a>于是文殊师利法王子菩萨摩诃萨。<a id="a-9"></a>承佛威神从座而起。<a id="a-A"></a>长跪叉手前白佛言。<a id="a-B"></a>世尊愿为未来像法众生。<a id="a-C"></a>宣扬显说往昔过去诸佛名字。<a id="a-D"></a>及清净国土庄严之事。<a id="a-E"></a>愿为解说得闻法要。</p>
  <p id="aF">佛告文殊师利。<a id="a-G"></a>善哉善哉汝大慈无量。<a id="a-H"></a>愍念罪苦一切众生。<a id="a-I"></a>问此往昔诸佛名字。<a id="a-J"></a>及国土清净庄严之事。<a id="a-K"></a>利益一切无量众生。<a id="a-L"></a>度诸危厄令得安隐。<a id="a-M"></a>汝今谛听谛受善思念之。<a id="a-N"></a>吾当为汝分别说之。<a id="a-O"></a>众坐诸菩萨摩诃萨无央数众。<a id="a-P"></a>及诸应真国王长者大臣人民。<a id="a-Q"></a>天龙鬼神四辈弟子。<a id="a-R"></a>皆各默然听佛所说。<a id="a-S"></a>莫不欢喜一心乐闻。</p>
  <p id="aT">佛告文殊师利。<a id="a-U"></a>东方去此佛刹十恒河沙世界。<a id="a-V"></a>有佛名曰药师琉璃光如来无所著至真等正觉明行足善逝世间解无上士调御丈夫天人师佛世尊。<a id="a-W"></a>度脱生老病死苦患。<a id="a-X"></a>此药师琉璃光。<a id="a-Y"></a>本所修行菩萨道时。<a id="a-Z"></a>发心自誓行十二上愿。<a id="a-a"></a>令一切众生所求皆得。</p>
  <p id="ab">第一愿者。<a id="a-c"></a>使我来世得作佛时。<a id="a-d"></a>自身光明普照十方。<a id="a-e"></a>三十二相八十种好而自庄严。<a id="a-f"></a>令一切众生如我无异。</p>
  <p id="ag">第二愿者。<a id="a-h"></a>使我来世自身犹如琉璃。<a id="a-i"></a>内外明彻净无瑕秽。<a id="a-j"></a>妙色广大功德巍巍。<a id="a-k"></a>安住十方如日照世。<a id="a-l"></a>幽冥众生悉蒙开晓。</p>
  <p id="am">第三愿者。<a id="a-n"></a>使我来世智慧广大。<a id="a-o"></a>如海无穷润泽枯涸无量众生普使蒙益。<a id="a-p"></a>悉令饱满无饥渴想。<a id="a-q"></a>甘食美膳悉持施与。</p>
  <p id="ar">第四愿者。<a id="a-s"></a>使我来世佛道成就。<a id="a-t"></a>巍巍堂堂如星中之月。<a id="a-u"></a>消除生死之云令无有翳。<a id="a-v"></a>明照世界行者见道。<a id="a-w"></a>热得清凉解除垢秽。</p>
  <p id="ax">第五愿者。<a id="a-y"></a>使我来世发大精进。<a id="a-z"></a>净持戒地令无浊秽。<a id="a-10"></a>慎护所受令无缺犯。<a id="a-11"></a>亦令一切戒行具足。<a id="a-12"></a>坚持不犯至无为道。</p>
  <p id="a13">第六愿者。<a id="a-14"></a>使我来世若有众生。<a id="a-15"></a>诸根毁败盲者使视。<a id="a-16"></a>聋者能听哑者得语。<a id="a-17"></a>軁者能申跛者能行。<a id="a-18"></a>如是不完具者悉令具足。</p>
  <p id="a19">第七愿者。<a id="a-1A"></a>使我来世十方世界。<a id="a-1B"></a>若有苦恼无救护者。<a id="a-1C"></a>我为此等摄大法药。<a id="a-1D"></a>令诸疾病皆得除愈。<a id="a-1E"></a>无复苦患至得佛道。</p>
  <p id="a1F">第八愿者。<a id="a-1G"></a>使我来世以善业因缘。<a id="a-1H"></a>为诸愚冥无量众生讲宣妙法。<a id="a-1I"></a>令得度脱入智慧门。<a id="a-1J"></a>普使明了无诸疑惑。</p>
  <p id="a1K">第九愿者。<a id="a-1L"></a>使我来世摧伏恶魔及诸外道。<a id="a-1M"></a>显扬清净无上道法。<a id="a-1N"></a>使入正真无诸邪僻。<a id="a-1O"></a>回向菩提八正觉路。</p>
  <p id="a1P">第十愿者。<a id="a-1Q"></a>使我来世若有众生。<a id="a-1R"></a>王法所加临当刑戮。<a id="a-1S"></a>无量怖畏愁忧苦恼。<a id="a-1T"></a>若复鞭挞枷锁其体。<a id="a-1U"></a>种种恐惧逼切其身。<a id="a-1V"></a>如是无量诸苦恼等。<a id="a-1W"></a>悉令解脱无有众难。</p>
  <p id="a1X">第十一愿者。<a id="a-1Y"></a>使我来世若有众生饥火所恼。<a id="a-1Z"></a>令得种种甘美饮食。<a id="a-1a"></a>天诸肴膳种种无数。<a id="a-1b"></a>悉以赐与令身充足。</p>
  <p id="a1c">第十二愿者。<a id="a-1d"></a>使我来世若有贫冻裸露众生即得衣服。<a id="a-1e"></a>穷乏之者施以珍宝。<a id="a-1f"></a>仓库盈溢无所乏少。<a id="a-1g"></a>一切皆受无量快乐。<a id="a-1h"></a>乃至无有一人受苦。<a id="a-1i"></a>使诸众生和颜悦色。<a id="a-1j"></a>形貌端严人所喜见。<a id="a-1k"></a>琴瑟鼓吹如是无量最上音声。<a id="a-1l"></a>施与一切无量众生。<a id="a-1m"></a>是为十二微妙上愿。</p>
  <p id="a1n">佛告文殊师利。<a id="a-1o"></a>此药师琉璃光佛本愿功德如是。<a id="a-1p"></a>我今为汝略说其国庄严之事。<a id="a-1q"></a>此药师琉璃光如来国土清净。<a id="a-1r"></a>无五浊无爱欲无意垢。<a id="a-1s"></a>以白银琉璃为地。<a id="a-1t"></a>宫殿楼阁悉用七宝。<a id="a-1u"></a>亦如西方无量寿国无有异也。<a id="a-1v"></a>有二菩萨一名日曜二名月净。<a id="a-1w"></a>是二菩萨次补佛处。<a id="a-1x"></a>诸善男子及善女人。<a id="a-1y"></a>亦当愿生彼国土也。<a id="a-1z"></a>文殊师利白佛言。<a id="a-20"></a>唯愿演说药师琉璃光如来无量功德。<a id="a-21"></a>饶益众生令得佛道。</p>
  <p id="a22">佛言若有男子女人。<a id="a-23"></a>新破众魔来入正道。<a id="a-24"></a>得闻我说是药师琉璃光如来名字者。<a id="a-25"></a>魔家眷属退散驰走。<a id="a-26"></a>如是无量拔众生苦。<a id="a-27"></a>我今说之。<a id="a-28"></a>佛告文殊师利。<a id="a-29"></a>世间有人不解罪福。<a id="a-2A"></a>悭贪不知布施今世后世当得其福。<a id="a-2B"></a>世人愚痴但知贪惜。<a id="a-2C"></a>宁自割身肉而啖食之。<a id="a-2D"></a>不肯持钱财布施求后世之福。<a id="a-2E"></a>世又有人身不衣食。<a id="a-2F"></a>此大悭贪命终已后。<a id="a-2G"></a>当堕饿鬼及在畜生中。<a id="a-2H"></a>闻我说是药师琉璃光如来名字之时。<a id="a-2I"></a>无不解脱忧苦者也。<a id="a-2J"></a>皆作信心贪福畏罪。<a id="a-2K"></a>人从索头与头索眼与眼。<a id="a-2L"></a>乞妻与妻丐子与子。<a id="a-2M"></a>求金银珍宝皆大布施一时欢喜。<a id="a-2N"></a>即发无上正真道意。</p>
  <p id="a2O">佛言若复有人受佛净戒。<a id="a-2P"></a>遵奉明法不解罪福。<a id="a-2Q"></a>虽知明经不及中义。<a id="a-2R"></a>不能分别晓了中事。<a id="a-2S"></a>以自贡高恒常瞢愦。<a id="a-2T"></a>乃与世间众魔从事。<a id="a-2U"></a>更作缚着不解行之。<a id="a-2V"></a>恋着妇女恩爱之情。<a id="a-2W"></a>口为说空行在有中。<a id="a-2X"></a>不能发觉复不自知。<a id="a-2Y"></a>但能论说他人是非。<a id="a-2Z"></a>如此人辈皆当堕三恶道中。<a id="a-2a"></a>闻我说是药师琉璃光佛本愿功德。<a id="a-2b"></a>无不欢喜念欲舍家行作沙门者也。</p>
  <p id="a2c">佛言世间有人。<a id="a-2d"></a>好自称誉皆是贡高。<a id="a-2e"></a>当堕三恶道中后还为人作牛马奴婢生下贱中人。<a id="a-2f"></a>当乘其力负重而行。<a id="a-2g"></a>困苦疲极亡失人身。<a id="a-2h"></a>闻我说是药师琉璃光佛如来本愿功德者。<a id="a-2i"></a>皆当一心欢喜踊跃更作谦敬。<a id="a-2j"></a>即得解脱众苦之患。<a id="a-2k"></a>长得欢乐聪明智慧。<a id="a-2l"></a>远离恶道得生善处。<a id="a-2m"></a>与善知识共相值遇。<a id="a-2n"></a>无复忧恼离诸魔缚长得安隐。</p>
  <p id="a2o">佛言世间愚痴人辈。<a id="a-2p"></a>两舌斗诤恶口骂詈更相嫌恨。<a id="a-2q"></a>或就山神树下鬼神。<a id="a-2r"></a>日月之神南斗北辰诸鬼神。<a id="a-2s"></a>所作诸咒誓。<a id="a-2t"></a>或作人名字或作人形像。<a id="a-2u"></a>或作符书以相厌祷咒咀言说。<a id="a-2v"></a>闻我说是药师琉璃光佛本愿功德。<a id="a-2w"></a>无不两作和解。<a id="a-2x"></a>俱生慈心恶意悉灭。<a id="a-2y"></a>各各欢喜无复恶念。</p>
  <p id="a2z">佛言若四辈弟子比丘比丘尼清信士清信女。<a id="a-30"></a>常修月六斋年三长斋。<a id="a-31"></a>或昼夜精勤一心苦行。<a id="a-32"></a>愿欲往生西方阿弥陀佛国者。<a id="a-33"></a>忆念昼夜。<a id="a-34"></a>若一日二日三日四日五日六日七日。<a id="a-35"></a>或复中悔闻我说是药师琉璃光佛本愿功德。<a id="a-36"></a>尽其寿命欲终之日。<a id="a-37"></a>有八菩萨。<a id="a-38"></a>其名曰。</p>
  <p id="a39">文殊师利菩萨。<a id="a-3A"></a>观世音菩萨。<a id="a-3B"></a>得大势菩萨。<a id="a-3C"></a>无尽意菩萨。<a id="a-3D"></a>宝坛华菩萨。<a id="a-3E"></a>药王菩萨。<a id="a-3F"></a>药上菩萨。<a id="a-3G"></a>弥勒菩萨。<a id="a-3H"></a>是八菩萨皆当飞往迎其精神。<a id="a-3I"></a>不经八难生莲华中。<a id="a-3J"></a>自然音乐而相娱乐。</p>
  <p id="a3K">佛言假使寿命自欲尽时临终之日。<a id="a-3L"></a>得闻我说是药师琉璃光佛本愿功德者。<a id="a-3M"></a>命终之后皆得上生天上。<a id="a-3N"></a>不复历三恶道中。<a id="a-3O"></a>天上福尽若下生人间。<a id="a-3P"></a>当为帝王家作子。<a id="a-3Q"></a>或于豪姓长者居士富贵家生。<a id="a-3R"></a>皆当端正聪明智慧高才勇猛。<a id="a-3S"></a>若是女人化成男子。<a id="a-3T"></a>无复忧苦患难者也。</p>
  <p id="a3U">佛语文殊我称誉显说药师琉璃光佛至真等正觉。<a id="a-3V"></a>本所修集无量行愿功德如是。<a id="a-3W"></a>文殊师利从坐而起。<a id="a-3X"></a>长跪叉手白佛言。<a id="a-3Y"></a>世尊佛去世后。<a id="a-3Z"></a>当以此法开化十方一切众生。<a id="a-3a"></a>使其受持是经典也。<a id="a-3b"></a>若有男子女人爱乐是经。<a id="a-3c"></a>受持读诵宣通之者。<a id="a-3d"></a>复能专念。<a id="a-3e"></a>若一日二日三日四日五日。<a id="a-3f"></a>乃至七日忆念不忘。<a id="a-3g"></a>能以好素帛纸书取是经。<a id="a-3h"></a>五色杂彩作囊盛之者。<a id="a-3i"></a>是时当有诸天善神。<a id="a-3j"></a>四天大王龙神八部。<a id="a-3k"></a>当来营卫爱敬此经。<a id="a-3l"></a>能日日作礼。<a id="a-3m"></a>是持经者不堕横死。<a id="a-3n"></a>所在安隐恶气消灭。<a id="a-3o"></a>诸魔鬼神亦不中害。<a id="a-3p"></a>佛言如是如是如汝所说。<a id="a-3q"></a>文殊师利言天尊所说言无不善。</p>
  <p id="a3r">佛言文殊若有善男子善女人等。<a id="a-3s"></a>发心造立药师琉璃光如来形像。<a id="a-3t"></a>供养礼拜悬杂色幡盖。<a id="a-3u"></a>烧香散华歌咏赞叹。<a id="a-3v"></a>围绕百匝还本座处。<a id="a-3w"></a>端坐思惟念药师琉璃光佛无量功德。<a id="a-3x"></a>若有男子女人。<a id="a-3y"></a>七日七夜菜食长斋。<a id="a-3z"></a>供养礼拜药师琉璃光佛。<a id="a-40"></a>求心中所愿者无不获得。<a id="a-41"></a>求长寿得长寿求富饶得富饶。<a id="a-42"></a>求安隐得安隐求男女得男女。<a id="a-43"></a>求官位得官位。<a id="a-44"></a>若命过已后欲生妙乐天上者。<a id="a-45"></a>亦当礼敬药师琉璃光佛至真等正觉。<a id="a-46"></a>若欲上生三十三天者。<a id="a-47"></a>亦当礼敬琉璃光佛必得往生。<a id="a-48"></a>若欲与明师世世相值遇者。<a id="a-49"></a>亦当礼敬琉璃光佛。</p>
  <p id="a4A">佛告文殊若欲生十方妙乐国土者。<a id="a-4B"></a>亦当礼敬琉璃光佛。<a id="a-4C"></a>欲得生兜率天见弥勒者。<a id="a-4D"></a>亦应礼敬琉璃光佛。<a id="a-4E"></a>若欲远诸邪道。<a id="a-4F"></a>亦应礼敬琉璃光佛。<a id="a-4G"></a>若夜恶梦鸟鸣百怪蜚尸邪忤。<a id="a-4H"></a>魍魉鬼神之所娆者。<a id="a-4I"></a>亦当礼敬琉璃光佛。<a id="a-4J"></a>若为水火所焚漂者。<a id="a-4K"></a>亦当礼敬琉璃光佛。<a id="a-4L"></a>若入山谷为虎狼熊罴蒺[卄/梨]诸兽象龙。<a id="a-4M"></a>蚖蛇蝮蝎种种杂类。<a id="a-4N"></a>若有恶心来相向者。<a id="a-4O"></a>心当存念琉璃光佛。<a id="a-4P"></a>山中诸难不能为害。<a id="a-4Q"></a>若他方怨贼偷窃恶人。<a id="a-4R"></a>怨家债主欲来侵陵。<a id="a-4S"></a>心当存念琉璃光佛。<a id="a-4T"></a>则不为害。<a id="a-4U"></a>以善男女礼敬琉璃光如来功德。<a id="a-4V"></a>所致华报如是。<a id="a-4W"></a>况果报也。<a id="a-4X"></a>是故吾今劝诸四辈。<a id="a-4Y"></a>礼事琉璃光佛至真等正觉。</p>
  <p id="a4Z">佛告文殊我但为汝。<a id="a-4a"></a>略说药师琉璃光佛礼敬功德。<a id="a-4b"></a>若使我广说是琉璃光佛无量功德。<a id="a-4c"></a>与一切人求心中所愿者。<a id="a-4d"></a>从一劫至一劫故无不周遍。<a id="a-4e"></a>其世间人若有着床痿黄困笃恶病。<a id="a-4f"></a>连年累月不差者。<a id="a-4g"></a>闻我说是药师琉璃光佛名字之时。<a id="a-4h"></a>横病之厄无不除愈。<a id="a-4i"></a>唯宿殃不请耳。</p>
  <p id="a4j">佛告文殊若男子女人。<a id="a-4k"></a>受三自归若五戒若十戒。<a id="a-4l"></a>若善信菩萨二十四戒。<a id="a-4m"></a>若沙门二百五十戒。<a id="a-4n"></a>若比丘尼五百戒若菩萨戒。<a id="a-4o"></a>若破是诸戒。<a id="a-4p"></a>若能至心一忏悔者。<a id="a-4q"></a>复闻我说药师琉璃光佛。<a id="a-4r"></a>终不堕三恶道中必得解脱。<a id="a-4s"></a>若人愚痴不受父母师友教诲。<a id="a-4t"></a>不信佛不信经戒不信圣僧。<a id="a-4u"></a>应堕三恶道中者。<a id="a-4v"></a>亡失人种受畜生身。<a id="a-4w"></a>闻我说是琉璃光佛善愿功德者即得解脱。</p>
  <p id="a4x">佛告文殊世有恶人。<a id="a-4y"></a>虽受佛禁戒触事违犯。<a id="a-4z"></a>或杀无道偷窃他人财宝。<a id="a-50"></a>欺诈妄语淫他妇女。<a id="a-51"></a>饮酒斗乱两舌恶口。<a id="a-52"></a>骂詈毁人犯戒为恶。<a id="a-53"></a>复祠祀鬼神。<a id="a-54"></a>有如是过罪当堕地狱中。<a id="a-55"></a>若当屠割。<a id="a-56"></a>若抱铜柱若卧铁床。<a id="a-57"></a>若铁钩出舌若洋铜灌口者。<a id="a-58"></a>闻我说是药师琉璃光佛。<a id="a-59"></a>无不即得解脱者也。<a id="a-5A"></a>佛告文殊其世间人豪贵下贱。<a id="a-5B"></a>不信佛不信经道不信沙门。<a id="a-5C"></a>不信有须陀洹。<a id="a-5D"></a>不信有斯陀含。<a id="a-5E"></a>不信有阿那含。<a id="a-5F"></a>不信有阿罗汉。<a id="a-5G"></a>不信有辟支佛。<a id="a-5H"></a>不信有十住菩萨。<a id="a-5I"></a>不信有三世之事。<a id="a-5J"></a>不信有十方诸佛。<a id="a-5K"></a>不信有本师释迦文佛不信人死神明更生。<a id="a-5L"></a>善者受福恶者受殃。<a id="a-5M"></a>有如是之罪应堕恶道。<a id="a-5N"></a>闻我说是药师琉璃光佛名字之者。<a id="a-5O"></a>一切过罪自然消灭。</p>
  <p id="a5P">佛告文殊若有善男子善女人。<a id="a-5Q"></a>闻我说是药师琉璃光佛至真等正觉。<a id="a-5R"></a>其谁不发无上正真道意。<a id="a-5S"></a>后皆当得作佛。<a id="a-5T"></a>人居世间仕官不迁。<a id="a-5U"></a>治生不得饥寒困厄。<a id="a-5V"></a>亡失财产无复方计。<a id="a-5W"></a>闻我说是药师琉璃光佛。<a id="a-5X"></a>各各得心中所愿。<a id="a-5Y"></a>仕官皆得高迁。<a id="a-5Z"></a>财物自然长益。<a id="a-5a"></a>饮食充饶皆得富贵。<a id="a-5b"></a>若为县官之所拘录。<a id="a-5c"></a>恶人侵枉。<a id="a-5d"></a>若为怨家所得便者。<a id="a-5e"></a>心当存念琉璃光佛。<a id="a-5f"></a>若他妇女生产难者。<a id="a-5g"></a>皆当念是琉璃光佛。<a id="a-5h"></a>儿则易生身体平正。<a id="a-5i"></a>无诸疾痛六情完具。<a id="a-5j"></a>聪明智慧寿命得长。<a id="a-5k"></a>不遭抂横善神拥护。<a id="a-5l"></a>不为恶鬼舐其头也。</p>
  <p id="a5m">佛说是语时阿难在右边。<a id="a-5n"></a>佛顾语阿难言。<a id="a-5o"></a>汝信我为文殊师利。<a id="a-5p"></a>说往昔东方过十恒河沙有佛。<a id="a-5q"></a>名药师琉璃光本愿功德者不。<a id="a-5r"></a>阿难白佛言。<a id="a-5s"></a>唯天中天佛之所说何敢不信耶。<a id="a-5t"></a>佛复语阿难言。<a id="a-5u"></a>其世间人虽有眼耳鼻舌身意。<a id="a-5v"></a>人常用是六事以自迷惑。<a id="a-5w"></a>但信世间魔邪之言。<a id="a-5x"></a>不信至真至诚。<a id="a-5y"></a>度世苦切之语。<a id="a-5z"></a>如是辈人难可开化也。<a id="a-60"></a>阿难白佛言。<a id="a-61"></a>世尊世人多有恶逆下贱之者。<a id="a-62"></a>若闻佛说。<a id="a-63"></a>经开人耳目破治人。<a id="a-64"></a>病除人阴冥使睹光。<a id="a-65"></a>明解人疑结去人重罪。<a id="a-66"></a>千劫万劫无复忧患。<a id="a-67"></a>皆因佛说是药师琉璃光佛本愿功德。<a id="a-68"></a>悉令安隐得其福也。<a id="a-69"></a>佛言阿难汝口为言善。<a id="a-6A"></a>而汝内心狐疑不信我言。<a id="a-6B"></a>阿难汝莫作是念以自毁败汝之功德。<a id="a-6C"></a>佛言阿难我见汝心我知汝意汝知之不。<a id="a-6D"></a>阿难即以头面着地长跪。<a id="a-6E"></a>白佛言审如天中天所说。<a id="a-6F"></a>我造次闻佛说是药师琉璃光极大尊贵。<a id="a-6G"></a>智慧巍巍难可度量。<a id="a-6H"></a>我心有小疑耳敢不首伏。<a id="a-6I"></a>佛言汝智慧狭劣少见少闻。<a id="a-6J"></a>汝闻我说深妙之法无上空义。<a id="a-6K"></a>应生信敬贵重之心。<a id="a-6L"></a>必当得至无上正真道也。</p>
  <p id="a6M">文殊问佛言。<a id="a-6N"></a>世尊佛说是药师琉璃光如来无量功德。<a id="a-6O"></a>如是不审谁肯信此言者。<a id="a-6P"></a>佛答文殊言。<a id="a-6Q"></a>唯有百亿诸菩萨摩诃萨。<a id="a-6R"></a>当信是言耳。<a id="a-6S"></a>唯有十方三世诸佛当信是言。</p>
  <p id="a6T">佛言我说是药师琉璃光佛如来本愿功德。<a id="a-6U"></a>难可得见何况得闻。<a id="a-6V"></a>亦难得说难得书写亦难得读文殊师利若有男子女人。<a id="a-6W"></a>能信是经受持读诵书着竹帛。<a id="a-6X"></a>复能为他人解说中义。<a id="a-6Y"></a>此皆先世已发道意。<a id="a-6Z"></a>今复得闻此微妙法。<a id="a-6a"></a>开化十方无量众生。<a id="a-6b"></a>当知此人必当得至无上正真道也。</p>
  <p id="a6c">佛告阿难我作佛以来。<a id="a-6d"></a>从生死复至生死。<a id="a-6e"></a>勤苦累劫无所不经无所不历。<a id="a-6f"></a>无所不作无所不为如是不可思议。<a id="a-6g"></a>况复琉璃光佛本愿功德者乎。<a id="a-6h"></a>汝所以有疑者亦复如是。<a id="a-6i"></a>阿难汝闻佛所说。<a id="a-6j"></a>汝谛信之莫作疑惑。<a id="a-6k"></a>佛语至诚无有虚伪亦无二言。<a id="a-6l"></a>佛为信者施。<a id="a-6m"></a>不为疑者说也。<a id="a-6n"></a>阿难汝莫作小疑以毁大乘之业。<a id="a-6o"></a>汝却后亦当发摩诃衍心。<a id="a-6p"></a>莫以小道毁汝功德也。<a id="a-6q"></a>阿难言唯唯天中天。<a id="a-6r"></a>我从今日以去无复尔心。<a id="a-6s"></a>唯佛自当知我心耳。</p>
  <p id="a6t">佛语阿难。<a id="a-6u"></a>此经能照诸天宫宅。<a id="a-6v"></a>若三灾起时中有天人。<a id="a-6w"></a>发心念此琉璃光佛本愿功德经者。<a id="a-6x"></a>皆得离于彼处之难。<a id="a-6y"></a>是经能除水涸不调。<a id="a-6z"></a>是经能除他方逆贼悉令断灭。<a id="a-70"></a>四方夷狄各还正治不相娆恼。<a id="a-71"></a>国土交通人民欢乐。<a id="a-72"></a>是经能除谷贵饥冻。<a id="a-73"></a>是经能灭恶星变怪。<a id="a-74"></a>是经能除疫毒之病。<a id="a-75"></a>是经能救三恶道苦。<a id="a-76"></a>地狱饿鬼畜生等苦。<a id="a-77"></a>若人得闻此经典者。<a id="a-78"></a>无不解脱厄难者也。</p>
  <p id="a79">尔时众中有一菩萨名曰救脱。<a id="a-7A"></a>从座而起整衣服。<a id="a-7B"></a>叉手合掌而白佛言。<a id="a-7C"></a>我等今日闻佛世尊。<a id="a-7D"></a>演说过东方十恒河沙世界。<a id="a-7E"></a>有佛号琉璃光。<a id="a-7F"></a>一切众会靡不欢喜。<a id="a-7G"></a>救脱菩萨又白佛言。<a id="a-7H"></a>若族姓男女其有尪羸。<a id="a-7I"></a>着床痛恼无救护者。<a id="a-7J"></a>我今当劝请众僧。<a id="a-7K"></a>七日七夜斋戒一心。<a id="a-7L"></a>受持八禁六时行道。<a id="a-7M"></a>四十九遍读是经典。<a id="a-7N"></a>劝然七层之灯。<a id="a-7O"></a>亦劝悬五色续命神幡。<a id="a-7P"></a>阿难问救脱菩萨言。<a id="a-7Q"></a>续命幡灯法则云何。<a id="a-7R"></a>救脱菩萨语阿难言。<a id="a-7S"></a>神幡五色四十九尺。<a id="a-7T"></a>灯亦复尔。<a id="a-7U"></a>七层之灯一层七灯。<a id="a-7V"></a>灯如车轮。<a id="a-7W"></a>若遭厄难闭在牢狱枷锁着身。<a id="a-7X"></a>亦应造立五色神幡然四十九灯。<a id="a-7Y"></a>应放杂类众生至四十九。<a id="a-7Z"></a>可得过度危厄之难。<a id="a-7a"></a>不为诸横恶鬼所持。</p>
  <p id="a7b">救脱菩萨语阿难言。<a id="a-7c"></a>若国王大臣。<a id="a-7d"></a>及诸辅相王子妃主中宫婇女。<a id="a-7e"></a>若为病苦所恼。<a id="a-7f"></a>亦应造立五色缯幡。<a id="a-7g"></a>然灯续明救诸生命。<a id="a-7h"></a>散杂色华烧众名香。<a id="a-7i"></a>王当放赦屈厄之人。<a id="a-7j"></a>徒锁解脱王得其福。<a id="a-7k"></a>天下太平雨泽以时人民欢乐。<a id="a-7l"></a>恶龙摄毒无病苦者。<a id="a-7m"></a>四方夷狄不生逆害国土通洞。<a id="a-7n"></a>慈心相向无诸怨害　四海歌咏称王之德。<a id="a-7o"></a>乘此福禄在意所生。<a id="a-7p"></a>见佛闻法信受教诲。<a id="a-7q"></a>从是福报至无上道。</p>
  <p id="a7r">阿难又问救脱菩萨言命可续也。<a id="a-7s"></a>救脱菩萨答阿难言。<a id="a-7t"></a>我闻世尊说有诸横。<a id="a-7u"></a>劝造幡盖令其修福。<a id="a-7v"></a>又言阿难昔沙弥救蚁以修福故。<a id="a-7w"></a>尽其寿命不更苦患身体安宁。<a id="a-7x"></a>福德力强使之然也。<a id="a-7y"></a>阿难因复问救脱菩萨言。<a id="a-7z"></a>横有几种。<a id="a-80"></a>救脱菩萨答阿难言。<a id="a-81"></a>世尊说言横乃无数。<a id="a-82"></a>略而言之大横有九。<a id="a-83"></a>一者横病二者横有口舌。<a id="a-84"></a>三者横遭县官四者身羸无福。<a id="a-85"></a>又持戒不完横为鬼神之所得便。<a id="a-86"></a>五者横为劫贼所剥。<a id="a-87"></a>六者横为水火灾漂。<a id="a-88"></a>七者横为杂类禽兽所啖。<a id="a-89"></a>八者横为怨仇符书厌祷邪神牵引。<a id="a-8A"></a>未得其福但受其殃先亡牵引亦名横死。<a id="a-8B"></a>九者有病不治又不修福汤药不顺针炙失度。<a id="a-8C"></a>不值良医为病所困于是灭亡。<a id="a-8D"></a>又信世间妖[薛/女]之师。<a id="a-8E"></a>为作恐动寒热言语妄发祸福。<a id="a-8F"></a>所犯者多心不自正。<a id="a-8G"></a>不能自定卜问觅祸。<a id="a-8H"></a>杀猪狗牛羊种种众生。<a id="a-8I"></a>解奏神明呼诸邪妖魍魉鬼神请乞福祚。<a id="a-8J"></a>欲望长生终不能得。<a id="a-8K"></a>愚痴迷惑信邪倒见死入地狱。<a id="a-8L"></a>展转其中无解脱时。<a id="a-8M"></a>是名九横。</p>
  <p id="a8N">救脱菩萨语阿难言。<a id="a-8O"></a>其世间人痿黄之病。<a id="a-8P"></a>困笃着床求生不得。<a id="a-8Q"></a>求死不得考楚万端。<a id="a-8R"></a>此病人者或其前世。<a id="a-8S"></a>造作恶业罪过所招殃咎所引故使然也。</p>
  <p id="a8T">救脱菩萨语阿难言。<a id="a-8U"></a>阎罗王者主领世间名籍之记。<a id="a-8V"></a>若人为恶作诸非法。<a id="a-8W"></a>无孝顺心造作五逆。<a id="a-8X"></a>破灭三宝无君臣法。<a id="a-8Y"></a>又有众生不持五戒不信正法。<a id="a-8Z"></a>设有受者多所毁犯。<a id="a-8a"></a>于是地下鬼神及伺候者奏上五官。<a id="a-8b"></a>五官料简除死定生。<a id="a-8c"></a>或注录精神未判是非。<a id="a-8d"></a>若已定者奏上阎罗。<a id="a-8e"></a>阎罗监察随罪轻重考而治之世间痿黄之病困笃不死一绝一生由其罪福未得料简。<a id="a-8f"></a>录其精神在彼王所。<a id="a-8g"></a>或七日二三七日乃至七七日名籍定者。<a id="a-8h"></a>放其精神还其身中。<a id="a-8i"></a>如从梦中见其善恶。<a id="a-8j"></a>其人若明了者信验罪福。<a id="a-8k"></a>是故我今劝诸四辈。<a id="a-8l"></a>造续命神旛然四十九灯放诸生命。<a id="a-8m"></a>以此旛灯放生功德。<a id="a-8n"></a>拔彼精神令得度苦。<a id="a-8o"></a>今世后世不遭厄难。<a id="a-8p"></a>救脱菩萨语阿难言。<a id="a-8q"></a>如来世尊说是经典。<a id="a-8r"></a>威神功德利益不少。<a id="a-8s"></a>座中诸鬼神有十二神王。<a id="a-8t"></a>从座而起往到佛所。<a id="a-8u"></a>胡跪合掌白佛言。<a id="a-8v"></a>我等十二鬼神在所作护。<a id="a-8w"></a>若城邑聚落空闲林中。<a id="a-8x"></a>若四辈弟子诵持此经。<a id="a-8y"></a>令所结愿无求不得。<a id="a-8z"></a>阿难问言其名云何为我说之。<a id="a-90"></a>救脱菩萨言灌顶章句其名如是。</p>
  <p id="a91">神名金毗罗　神名和耆罗　神名弥佉罗　神名安陀罗　神名摩尼罗　神名宋林罗　神名因持罗　神名波耶罗　神名摩休罗　神名真陀罗　神名照头罗　神名毗伽罗</p>
  <p id="a92">救脱菩萨语阿难言。<a id="a-93"></a>此诸鬼神别有七千以为眷属。<a id="a-94"></a>皆悉叉手低头。<a id="a-95"></a>听佛世尊说是药师琉璃光。<a id="a-96"></a>如来本愿功德。<a id="a-97"></a>莫不一时舍鬼神形得受人身。<a id="a-98"></a>长得度脱无众恼患。<a id="a-99"></a>若人疾急厄难之日。<a id="a-9A"></a>当以五色缕结其名字。<a id="a-9B"></a>得如愿已然后解结令人得。<a id="a-9C"></a>福灌顶章句法应如是。<a id="a-9D"></a>即说咒曰。</p>
  <p id="a9E">南谟鼻杀(所界反下同)遮俱　嚧吠琉璃耶　钵波喝逻社耶　哆侄他　鼻杀遮鼻杀遮　娑婆揭帝　萨婆诃</p>
  <p id="a9F">佛说是经时。<a id="a-9G"></a>比丘僧八千人。<a id="a-9H"></a>诸菩萨三万六千人。<a id="a-9I"></a>诸天龙鬼神八部大王无不欢喜。<a id="a-9J"></a>阿难从座而起前白佛言。<a id="a-9K"></a>演说此法当何名之。<a id="a-9L"></a>佛言此经凡有三名。<a id="a-9M"></a>一名药师琉璃光佛本愿功德。<a id="a-9N"></a>二名灌顶章句十二神王结愿神咒。<a id="a-9O"></a>三名拔除过罪生死得度。<a id="a-9P"></a>佛说经竟大众人民作礼奉行。</p>
 </body>
</html>