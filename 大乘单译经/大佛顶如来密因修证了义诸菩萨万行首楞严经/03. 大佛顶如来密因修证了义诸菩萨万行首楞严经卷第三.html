<!doctype html>
<html id="z3IBU3UVX" data-ver="1395">
 <head>
  <meta charset="utf-8">
  <meta author="般刺蜜帝">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">大佛顶如来密因修证了义诸菩萨万行首楞严经卷第三</h1>
  <p id="a2"></p>
  <p id="a3"></p>
  <p id="a4">“复次，<a id="a-5"></a>阿难，<a id="a-6"></a>云何六入本如来藏妙真如性？</p>
  <p id="a7">“阿难，<a id="a-8"></a>即彼目睛瞪发劳者，<a id="a-9"></a>兼目与劳，<a id="a-A"></a>同是菩提瞪发劳相。<a id="a-B"></a>因于明、<a id="a-C"></a>暗二种妄尘，<a id="a-D"></a>发见居中，<a id="a-E"></a>吸此尘象，<a id="a-F"></a>名为见性。<a id="a-G"></a>此见离彼明暗二尘，<a id="a-H"></a>毕竟无体。<a id="a-I"></a>如是，<a id="a-J"></a>阿难，<a id="a-K"></a>当知是见，<a id="a-L"></a>非明暗来，<a id="a-M"></a>非于根出，<a id="a-N"></a>不于空生。<a id="a-O"></a>何以故？<a id="a-P"></a>若从明来，<a id="a-Q"></a>暗即随灭，<a id="a-R"></a>应非见暗。<a id="a-S"></a>若从暗来，<a id="a-T"></a>明即随灭，<a id="a-U"></a>应无见明。<a id="a-V"></a>若从根生，<a id="a-W"></a>必无明暗，<a id="a-X"></a>如是见精，<a id="a-Y"></a>本无自性。<a id="a-Z"></a>若于空出，<a id="a-a"></a>前瞩尘象，<a id="a-b"></a>归当见根；<a id="a-c"></a>又空自观，<a id="a-d"></a>何关汝入？<a id="a-e"></a>是故当知，<a id="a-f"></a>眼入虚妄，<a id="a-g"></a>本非因缘，<a id="a-h"></a>非自然性。</p>
  <p id="ai">“阿难，<a id="a-j"></a>譬如有人，<a id="a-k"></a>以两手指急塞其耳，<a id="a-l"></a>耳根劳故，<a id="a-m"></a>头中作声。<a id="a-n"></a>兼耳与劳，<a id="a-o"></a>同是菩提瞪发劳相。<a id="a-p"></a>因于动、<a id="a-q"></a>静二种妄尘，<a id="a-r"></a>发闻居中，<a id="a-s"></a>吸此尘象，<a id="a-t"></a>名听闻性。<a id="a-u"></a>此闻离彼动静二尘，<a id="a-v"></a>毕竟无体。<a id="a-w"></a>如是，<a id="a-x"></a>阿难，<a id="a-y"></a>当知是闻，<a id="a-z"></a>非动静来，<a id="a-10"></a>非于根出，<a id="a-11"></a>不于空生。<a id="a-12"></a>何以故？<a id="a-13"></a>若从静来，<a id="a-14"></a>动即随灭，<a id="a-15"></a>应非闻动。<a id="a-16"></a>若从动来，<a id="a-17"></a>静即随灭，<a id="a-18"></a>应无觉静。<a id="a-19"></a>若从根生，<a id="a-1A"></a>必无动静，<a id="a-1B"></a>如是闻体，<a id="a-1C"></a>本无自性。<a id="a-1D"></a>若于空出，<a id="a-1E"></a>有闻成性，<a id="a-1F"></a>即非虚空；<a id="a-1G"></a>又空自闻，<a id="a-1H"></a>何关汝入？<a id="a-1I"></a>是故当知，<a id="a-1J"></a>耳入虚妄，<a id="a-1K"></a>本非因缘，<a id="a-1L"></a>非自然性。</p>
  <p id="a1M">“阿难，<a id="a-1N"></a>譬如有人，<a id="a-1O"></a>急畜其鼻，<a id="a-1P"></a>畜久成劳，<a id="a-1Q"></a>则于鼻中闻有冷触，<a id="a-1R"></a>因触分别通塞虚实，<a id="a-1S"></a>如是乃至诸香臭气。<a id="a-1T"></a>兼鼻与劳，<a id="a-1U"></a>同是菩提瞪发劳相。<a id="a-1V"></a>因于通、<a id="a-1W"></a>塞二种妄尘，<a id="a-1X"></a>发闻居中，<a id="a-1Y"></a>吸此尘象，<a id="a-1Z"></a>名嗅闻性。<a id="a-1a"></a>此闻离彼通塞二尘，<a id="a-1b"></a>毕竟无体。<a id="a-1c"></a>当知是闻，<a id="a-1d"></a>非通塞来，<a id="a-1e"></a>非于根出，<a id="a-1f"></a>不于空生。<a id="a-1g"></a>何以故？<a id="a-1h"></a>若从通来，<a id="a-1i"></a>塞则闻灭，<a id="a-1j"></a>云何知塞？<a id="a-1k"></a>如因塞有，<a id="a-1l"></a>通则无闻，<a id="a-1m"></a>云何发明香臭等触？<a id="a-1n"></a>若从根生，<a id="a-1o"></a>必无通塞，<a id="a-1p"></a>如是闻机，<a id="a-1q"></a>本无自性。<a id="a-1r"></a>若从空出，<a id="a-1s"></a>是闻自当回嗅汝鼻；<a id="a-1t"></a>空自有闻，<a id="a-1u"></a>何关汝入？<a id="a-1v"></a>是故当知，<a id="a-1w"></a>鼻入虚妄，<a id="a-1x"></a>本非因缘，<a id="a-1y"></a>非自然性。</p>
  <p id="a1z">“阿难，<a id="a-20"></a>譬如有人，<a id="a-21"></a>以舌舐吻，<a id="a-22"></a>熟舐令劳。<a id="a-23"></a>其人若病，<a id="a-24"></a>则有苦味；<a id="a-25"></a>无病之人，<a id="a-26"></a>微有甜触。<a id="a-27"></a>由甜与苦，<a id="a-28"></a>显此舌根；<a id="a-29"></a>不动之时，<a id="a-2A"></a>淡性常在。<a id="a-2B"></a>兼舌与劳，<a id="a-2C"></a>同是菩提瞪发劳相。<a id="a-2D"></a>因甜苦、<a id="a-2E"></a>淡二种妄尘，<a id="a-2F"></a>发知居中，<a id="a-2G"></a>吸此尘象，<a id="a-2H"></a>名知味性。<a id="a-2I"></a>此知味性，<a id="a-2J"></a>离彼甜苦及淡二尘，<a id="a-2K"></a>毕竟无体。<a id="a-2L"></a>如是，<a id="a-2M"></a>阿难，<a id="a-2N"></a>当知如是尝苦淡知，<a id="a-2O"></a>非甜苦来，<a id="a-2P"></a>非因淡有，<a id="a-2Q"></a>又非根出，<a id="a-2R"></a>不于空生。<a id="a-2S"></a>何以故？<a id="a-2T"></a>若甜苦来，<a id="a-2U"></a>淡则知灭，<a id="a-2V"></a>云何知淡？<a id="a-2W"></a>若从淡出，<a id="a-2X"></a>甜即知亡，<a id="a-2Y"></a>复云何知甜苦二相？<a id="a-2Z"></a>若从舌生，<a id="a-2a"></a>必无甜淡及与苦尘，<a id="a-2b"></a>斯知味根，<a id="a-2c"></a>本无自性。<a id="a-2d"></a>若于空出，<a id="a-2e"></a>虚空自味，<a id="a-2f"></a>非汝口知；<a id="a-2g"></a>又空自知，<a id="a-2h"></a>何关汝入？<a id="a-2i"></a>是故当知，<a id="a-2j"></a>舌入虚妄，<a id="a-2k"></a>本非因缘，<a id="a-2l"></a>非自然性。</p>
  <p id="a2m">“阿难，<a id="a-2n"></a>譬如有人，<a id="a-2o"></a>以一冷手触于热手，<a id="a-2p"></a>若冷势多，<a id="a-2q"></a>热者从冷；<a id="a-2r"></a>若热功胜，<a id="a-2s"></a>冷者成热。<a id="a-2t"></a>如是以此合觉之触，<a id="a-2u"></a>显于离知；<a id="a-2v"></a>涉势若成，<a id="a-2w"></a>因于劳触。<a id="a-2x"></a>兼身与劳，<a id="a-2y"></a>同是菩提瞪发劳相。<a id="a-2z"></a>因于离、<a id="a-30"></a>合二种妄尘，<a id="a-31"></a>发觉居中，<a id="a-32"></a>吸此尘象，<a id="a-33"></a>名知觉性。<a id="a-34"></a>此知觉体，<a id="a-35"></a>离彼离合违顺二尘，<a id="a-36"></a>毕竟无体。<a id="a-37"></a>如是，<a id="a-38"></a>阿难，<a id="a-39"></a>当知是觉，<a id="a-3A"></a>非离合来，<a id="a-3B"></a>非违顺有，<a id="a-3C"></a>不于根出，<a id="a-3D"></a>又非空生。<a id="a-3E"></a>何以故？<a id="a-3F"></a>若合时来，<a id="a-3G"></a>离当已灭，<a id="a-3H"></a>云何觉离？<a id="a-3I"></a>违顺二相亦复如是。<a id="a-3J"></a>若从根出，<a id="a-3K"></a>必无离合违顺四相，<a id="a-3L"></a>则汝身知，<a id="a-3M"></a>元无自性。<a id="a-3N"></a>必于空出，<a id="a-3O"></a>空自知觉，<a id="a-3P"></a>何关汝入？<a id="a-3Q"></a>是故当知，<a id="a-3R"></a>身入虚妄，<a id="a-3S"></a>本非因缘，<a id="a-3T"></a>非自然性。</p>
  <p id="a3U">“阿难，<a id="a-3V"></a>譬如有人，<a id="a-3W"></a>劳倦则眠，<a id="a-3X"></a>睡熟便寤；<a id="a-3Y"></a>览尘斯忆，<a id="a-3Z"></a>失忆为忘。<a id="a-3a"></a>是其颠倒生住异灭，<a id="a-3b"></a>吸习中归，<a id="a-3c"></a>不相踰越，<a id="a-3d"></a>称意知根。<a id="a-3e"></a>兼意与劳，<a id="a-3f"></a>同是菩提瞪发劳相。<a id="a-3g"></a>因于生、<a id="a-3h"></a>灭二种妄尘，<a id="a-3i"></a>集知居中，<a id="a-3j"></a>吸撮内尘，<a id="a-3k"></a>见闻逆流，<a id="a-3l"></a>流不及地，<a id="a-3m"></a>名觉知性。<a id="a-3n"></a>此觉知性，<a id="a-3o"></a>离彼寤寐生灭二尘，<a id="a-3p"></a>毕竟无体。<a id="a-3q"></a>如是，<a id="a-3r"></a>阿难，<a id="a-3s"></a>当知如是觉知之根，<a id="a-3t"></a>非寤寐来，<a id="a-3u"></a>非生灭有，<a id="a-3v"></a>不于根出，<a id="a-3w"></a>亦非空生。<a id="a-3x"></a>何以故？<a id="a-3y"></a>若从寤来，<a id="a-3z"></a>寐即随灭，<a id="a-40"></a>将何为寐？<a id="a-41"></a>必生时有，<a id="a-42"></a>灭即同无，<a id="a-43"></a>令谁受灭？<a id="a-44"></a>若从灭有，<a id="a-45"></a>生即灭无，<a id="a-46"></a>谁知生者？<a id="a-47"></a>若从根出，<a id="a-48"></a>寤寐二相随身开合，<a id="a-49"></a>离斯二体，<a id="a-4A"></a>此觉知者同于空华，<a id="a-4B"></a>毕竟无性。<a id="a-4C"></a>若从空生，<a id="a-4D"></a>自是空知，<a id="a-4E"></a>何关汝入？<a id="a-4F"></a>是故当知，<a id="a-4G"></a>意入虚妄，<a id="a-4H"></a>本非因缘，<a id="a-4I"></a>非自然性。</p>
  <p id="a4J">“复次，<a id="a-4K"></a>阿难，<a id="a-4L"></a>云何十二处本如来藏妙真如性？</p>
  <p id="a4M">“阿难，<a id="a-4N"></a>汝且观此祇陀树林及诸泉池。<a id="a-4O"></a>于意云何？<a id="a-4P"></a>此等为是色生眼见？<a id="a-4Q"></a>眼生色相？<a id="a-4R"></a>阿难，<a id="a-4S"></a>若复眼根生色相者，<a id="a-4T"></a>见空非色，<a id="a-4U"></a>色性应销，<a id="a-4V"></a>销则显发，<a id="a-4W"></a>一切都无；<a id="a-4X"></a>色相既无，<a id="a-4Y"></a>谁明空质？<a id="a-4Z"></a>空亦如是。<a id="a-4a"></a>若复色尘生眼见者，<a id="a-4b"></a>观空非色，<a id="a-4c"></a>见即销亡；<a id="a-4d"></a>亡则都无，<a id="a-4e"></a>谁明空色？<a id="a-4f"></a>是故当知，<a id="a-4g"></a>见与色空，<a id="a-4h"></a>俱无处所，<a id="a-4i"></a>即色与见，<a id="a-4j"></a>二处虚妄，<a id="a-4k"></a>本非因缘，<a id="a-4l"></a>非自然性。</p>
  <p id="a4m">“阿难，<a id="a-4n"></a>汝更听此祇陀园中，<a id="a-4o"></a>食办击鼓，<a id="a-4p"></a>众集撞钟，<a id="a-4q"></a>钟鼓音声前后相续。<a id="a-4r"></a>于意云何？<a id="a-4s"></a>此等为是声来耳边？<a id="a-4t"></a>耳往声处？<a id="a-4u"></a>阿难，<a id="a-4v"></a>若复此声来于耳边，<a id="a-4w"></a>如我乞食室罗筏城，<a id="a-4x"></a>在祇陀林则无有我。<a id="a-4y"></a>此声必来阿难耳处，<a id="a-4z"></a>目连、<a id="a-50"></a>迦葉应不俱闻，<a id="a-51"></a>何况其中一千二百五十沙门，<a id="a-52"></a>一闻钟声同来食处！<a id="a-53"></a>若复汝耳往彼声边，<a id="a-54"></a>如我归住祇陀林中，<a id="a-55"></a>在室罗城则无有我。<a id="a-56"></a>汝闻鼓声，<a id="a-57"></a>其耳已往击鼓之处，<a id="a-58"></a>钟声齐出，<a id="a-59"></a>应不俱闻，<a id="a-5A"></a>何况其中象马牛羊种种音响？<a id="a-5B"></a>若无来往，<a id="a-5C"></a>亦复无闻。<a id="a-5D"></a>是故当知，<a id="a-5E"></a>听与音声，<a id="a-5F"></a>俱无处所，<a id="a-5G"></a>即听与声，<a id="a-5H"></a>二处虚妄，<a id="a-5I"></a>本非因缘，<a id="a-5J"></a>非自然性。</p>
  <p id="a5K">“阿难，<a id="a-5L"></a>汝又嗅此炉中栴檀，<a id="a-5M"></a>此香若复燃于一铢，<a id="a-5N"></a>室罗筏城四十里内，<a id="a-5O"></a>同时闻气。<a id="a-5P"></a>于意云何？<a id="a-5Q"></a>此香为复生栴檀木？<a id="a-5R"></a>生于汝鼻？<a id="a-5S"></a>为生于空？<a id="a-5T"></a>阿难，<a id="a-5U"></a>若复此香，<a id="a-5V"></a>生于汝鼻，<a id="a-5W"></a>称鼻所生，<a id="a-5X"></a>当从鼻出，<a id="a-5Y"></a>鼻非栴檀，<a id="a-5Z"></a>云何鼻中有栴檀气？<a id="a-5a"></a>称汝闻香，<a id="a-5b"></a>当于鼻入；<a id="a-5c"></a>鼻中出香，<a id="a-5d"></a>说闻非义。<a id="a-5e"></a>若生于空，<a id="a-5f"></a>空性常恒，<a id="a-5g"></a>香应常在，<a id="a-5h"></a>何藉炉中爇此枯木？<a id="a-5i"></a>若生于木，<a id="a-5j"></a>则此香质因爇成烟，<a id="a-5k"></a>若鼻得闻，<a id="a-5l"></a>合蒙烟气，<a id="a-5m"></a>其烟腾空未及遥远，<a id="a-5n"></a>四十里内云何已闻？<a id="a-5o"></a>是故当知，<a id="a-5p"></a>香鼻与闻，<a id="a-5q"></a>俱无处所，<a id="a-5r"></a>即嗅与香，<a id="a-5s"></a>二处虚妄，<a id="a-5t"></a>本非因缘，<a id="a-5u"></a>非自然性。</p>
  <p id="a5v">“阿难，<a id="a-5w"></a>汝常二时，<a id="a-5x"></a>众中持钵，<a id="a-5y"></a>其间或遇酥酪、<a id="a-5z"></a>醍醐，<a id="a-60"></a>名为上味。<a id="a-61"></a>于意云何？<a id="a-62"></a>此味为复生于空中？<a id="a-63"></a>生于舌中？<a id="a-64"></a>为生食中？<a id="a-65"></a>阿难，<a id="a-66"></a>若复此味生于汝舌，<a id="a-67"></a>在汝口中只有一舌，<a id="a-68"></a>其舌尔时已成酥味，<a id="a-69"></a>遇黑石蜜，<a id="a-6A"></a>应不推移。<a id="a-6B"></a>若不变移，<a id="a-6C"></a>不名知味；<a id="a-6D"></a>若变移者，<a id="a-6E"></a>舌非多体，<a id="a-6F"></a>云何多味，<a id="a-6G"></a>一舌之知？<a id="a-6H"></a>若生于食，<a id="a-6I"></a>食非有识，<a id="a-6J"></a>云何自知？<a id="a-6K"></a>又食自知，<a id="a-6L"></a>即同他食，<a id="a-6M"></a>何预于汝，<a id="a-6N"></a>名味之知？<a id="a-6O"></a>若生于空，<a id="a-6P"></a>汝啖虚空，<a id="a-6Q"></a>当知何味？<a id="a-6R"></a>必其虚空若作咸味，<a id="a-6S"></a>既咸汝舌，<a id="a-6T"></a>亦咸汝面，<a id="a-6U"></a>则此界人同于海鱼，<a id="a-6V"></a>既常受咸，<a id="a-6W"></a>了不知淡；<a id="a-6X"></a>若不识淡，<a id="a-6Y"></a>亦不觉咸，<a id="a-6Z"></a>必无所知，<a id="a-6a"></a>云何名味？<a id="a-6b"></a>是故当知，<a id="a-6c"></a>味舌与尝，<a id="a-6d"></a>俱无处所，<a id="a-6e"></a>即尝与味，<a id="a-6f"></a>二俱虚妄，<a id="a-6g"></a>本非因缘，<a id="a-6h"></a>非自然性。</p>
  <p id="a6i">“阿难，<a id="a-6j"></a>汝常晨朝以手摩头。<a id="a-6k"></a>于意云何？<a id="a-6l"></a>此摩所知，<a id="a-6m"></a>谁为能触？<a id="a-6n"></a>能为在手？<a id="a-6o"></a>为复在头？<a id="a-6p"></a>若在于手，<a id="a-6q"></a>头则无知，<a id="a-6r"></a>云何成触？<a id="a-6s"></a>若在于头，<a id="a-6t"></a>手则无用，<a id="a-6u"></a>云何名触？<a id="a-6v"></a>若各各有，<a id="a-6w"></a>则汝阿难应有二身。<a id="a-6x"></a>若头与手一触所生，<a id="a-6y"></a>则手与头，<a id="a-6z"></a>当为一体；<a id="a-70"></a>若一体者，<a id="a-71"></a>触则无成。<a id="a-72"></a>若二体者，<a id="a-73"></a>触谁为在？<a id="a-74"></a>在能非所，<a id="a-75"></a>在所非能，<a id="a-76"></a>不应虚空与汝成触。<a id="a-77"></a>是故当知，<a id="a-78"></a>觉触与身，<a id="a-79"></a>俱无处所，<a id="a-7A"></a>即身与触，<a id="a-7B"></a>二俱虚妄，<a id="a-7C"></a>本非因缘，<a id="a-7D"></a>非自然性。</p>
  <p id="a7E">“阿难，<a id="a-7F"></a>汝常意中，<a id="a-7G"></a>所缘善、<a id="a-7H"></a>恶、<a id="a-7I"></a>无记三性生成法则，<a id="a-7J"></a>此法为复即心所生？<a id="a-7K"></a>为当离心别有方所？<a id="a-7L"></a>阿难，<a id="a-7M"></a>若即心者，<a id="a-7N"></a>法则非尘，<a id="a-7O"></a>非心所缘，<a id="a-7P"></a>云何成处？<a id="a-7Q"></a>若离于心别有方所，<a id="a-7R"></a>则法自性，<a id="a-7S"></a>为知、<a id="a-7T"></a>非知？<a id="a-7U"></a>知则名心，<a id="a-7V"></a>异汝非尘，<a id="a-7W"></a>同他心量；<a id="a-7X"></a>即汝即心，<a id="a-7Y"></a>云何汝心更二于汝？<a id="a-7Z"></a>若非知者，<a id="a-7a"></a>此尘既非色声香味、<a id="a-7b"></a>离合冷暖及虚空相，<a id="a-7c"></a>当于何在？<a id="a-7d"></a>今于色空都无表示，<a id="a-7e"></a>不应人间更有空外，<a id="a-7f"></a>心非所缘，<a id="a-7g"></a>处从谁立？<a id="a-7h"></a>是故当知，<a id="a-7i"></a>法则与心，<a id="a-7j"></a>俱无处所，<a id="a-7k"></a>则意与法，<a id="a-7l"></a>二俱虚妄，<a id="a-7m"></a>本非因缘，<a id="a-7n"></a>非自然性。</p>
  <p id="a7o">“复次，<a id="a-7p"></a>阿难，<a id="a-7q"></a>云何十八界本如来藏妙真如性？</p>
  <p id="a7r">“阿难，<a id="a-7s"></a>如汝所明，<a id="a-7t"></a>眼色为缘，<a id="a-7u"></a>生于眼识。<a id="a-7v"></a>此识为复因眼所生，<a id="a-7w"></a>以眼为界？<a id="a-7x"></a>因色所生，<a id="a-7y"></a>以色为界？<a id="a-7z"></a>阿难，<a id="a-80"></a>若因眼生，<a id="a-81"></a>既无色空，<a id="a-82"></a>无可分别，<a id="a-83"></a>纵有汝识，<a id="a-84"></a>欲将何用？<a id="a-85"></a>汝见又非青黄赤白，<a id="a-86"></a>无所表示，<a id="a-87"></a>从何立界？<a id="a-88"></a>若因色生，<a id="a-89"></a>空无色时，<a id="a-8A"></a>汝识应灭，<a id="a-8B"></a>云何识知是虚空性？<a id="a-8C"></a>若色变时，<a id="a-8D"></a>汝亦识其色相迁变，<a id="a-8E"></a>汝识不迁，<a id="a-8F"></a>界从何立？<a id="a-8G"></a>从变则变，<a id="a-8H"></a>界相自无；<a id="a-8I"></a>不变则恒，<a id="a-8J"></a>既从色生，<a id="a-8K"></a>应不识知虚空所在。<a id="a-8L"></a>若兼二种，<a id="a-8M"></a>眼色共生，<a id="a-8N"></a>合则中离，<a id="a-8O"></a>离则两合，<a id="a-8P"></a>体性杂乱，<a id="a-8Q"></a>云何成界？<a id="a-8R"></a>是故当知，<a id="a-8S"></a>眼色为缘，<a id="a-8T"></a>生眼识界，<a id="a-8U"></a>三处都无，<a id="a-8V"></a>则眼与色，<a id="a-8W"></a>及色界三，<a id="a-8X"></a>本非因缘，<a id="a-8Y"></a>非自然性。</p>
  <p id="a8Z">“阿难，<a id="a-8a"></a>又汝所明，<a id="a-8b"></a>耳声为缘，<a id="a-8c"></a>生于耳识。<a id="a-8d"></a>此识为复因耳所生，<a id="a-8e"></a>以耳为界？<a id="a-8f"></a>因声所生，<a id="a-8g"></a>以声为界？<a id="a-8h"></a>阿难，<a id="a-8i"></a>若因耳生，<a id="a-8j"></a>动静二相既不现前，<a id="a-8k"></a>根不成知，<a id="a-8l"></a>必无所知，<a id="a-8m"></a>知尚无成，<a id="a-8n"></a>识何形貌？<a id="a-8o"></a>若取耳闻，<a id="a-8p"></a>无动静故，<a id="a-8q"></a>闻无所成，<a id="a-8r"></a>云何耳形，<a id="a-8s"></a>杂色触尘，<a id="a-8t"></a>名为识界？<a id="a-8u"></a>则耳识界，<a id="a-8v"></a>复从谁立？<a id="a-8w"></a>若生于声，<a id="a-8x"></a>识因声有，<a id="a-8y"></a>则不关闻，<a id="a-8z"></a>无闻则亡声相所在。<a id="a-90"></a>识从声生，<a id="a-91"></a>许声因闻而有声相，<a id="a-92"></a>闻应闻识，<a id="a-93"></a>不闻非界，<a id="a-94"></a>闻则同声，<a id="a-95"></a>识已被闻，<a id="a-96"></a>谁知闻识？<a id="a-97"></a>若无知者，<a id="a-98"></a>终如草木。<a id="a-99"></a>不应声闻杂成中界，<a id="a-9A"></a>界无中位，<a id="a-9B"></a>则内外相，<a id="a-9C"></a>复从何成？<a id="a-9D"></a>是故当知，<a id="a-9E"></a>耳声为缘，<a id="a-9F"></a>生耳识界，<a id="a-9G"></a>三处都无，<a id="a-9H"></a>则耳与声，<a id="a-9I"></a>及声界三，<a id="a-9J"></a>本非因缘，<a id="a-9K"></a>非自然性。</p>
  <p id="a9L">“阿难，<a id="a-9M"></a>又汝所明，<a id="a-9N"></a>鼻香为缘，<a id="a-9O"></a>生于鼻识。<a id="a-9P"></a>此识为复因鼻所生，<a id="a-9Q"></a>以鼻为界？<a id="a-9R"></a>因香所生，<a id="a-9S"></a>以香为界？<a id="a-9T"></a>阿难，<a id="a-9U"></a>若因鼻生，<a id="a-9V"></a>则汝心中以何为鼻？<a id="a-9W"></a>为取肉形双爪之相？<a id="a-9X"></a>为取嗅知动摇之性？<a id="a-9Y"></a>若取肉形，<a id="a-9Z"></a>肉质乃身，<a id="a-9a"></a>身知即触，<a id="a-9b"></a>名身非鼻，<a id="a-9c"></a>名触即尘，<a id="a-9d"></a>鼻尚无名，<a id="a-9e"></a>云何立界？<a id="a-9f"></a>若取嗅知，<a id="a-9g"></a>又汝心中以何为知？<a id="a-9h"></a>以肉为知，<a id="a-9i"></a>则肉之知元触非鼻；<a id="a-9j"></a>以空为知，<a id="a-9k"></a>空则自知，<a id="a-9l"></a>肉应非觉，<a id="a-9m"></a>如是则应虚空是汝，<a id="a-9n"></a>汝身非知，<a id="a-9o"></a>今日阿难应无所在；<a id="a-9p"></a>以香为知，<a id="a-9q"></a>知自属香，<a id="a-9r"></a>何预于汝？<a id="a-9s"></a>若香臭气必生汝鼻，<a id="a-9t"></a>则彼香臭二种流气不生，<a id="a-9u"></a>伊兰及栴檀木二物不来，<a id="a-9v"></a>汝自嗅鼻，<a id="a-9w"></a>为香为臭？<a id="a-9x"></a>臭则非香，<a id="a-9y"></a>香应非臭，<a id="a-9z"></a>若香臭二俱能闻者，<a id="a-A0"></a>则汝一人应有两鼻，<a id="a-A1"></a>对我问道有二阿难，<a id="a-A2"></a>谁为汝体？<a id="a-A3"></a>若鼻是一，<a id="a-A4"></a>香臭无二，<a id="a-A5"></a>臭既为香，<a id="a-A6"></a>香复成臭，<a id="a-A7"></a>二性不有，<a id="a-A8"></a>界从谁立？<a id="a-A9"></a>若因香生，<a id="a-AA"></a>识因香有，<a id="a-AB"></a>如眼有见，<a id="a-AC"></a>不能观眼，<a id="a-AD"></a>因香有故，<a id="a-AE"></a>应不知香——知即非生，<a id="a-AF"></a>不知非识，<a id="a-AG"></a>香非知有，<a id="a-AH"></a>香界不成——识不知香，<a id="a-AI"></a>因界则非从香建立。<a id="a-AJ"></a>既无中间，<a id="a-AK"></a>不成内外，<a id="a-AL"></a>彼诸闻性毕竟虚妄。<a id="a-AM"></a>是故当知，<a id="a-AN"></a>鼻香为缘，<a id="a-AO"></a>生鼻识界，<a id="a-AP"></a>三处都无，<a id="a-AQ"></a>则鼻与香及香界三，<a id="a-AR"></a>本非因缘，<a id="a-AS"></a>非自然性。</p>
  <p id="aAT">“阿难，<a id="a-AU"></a>又汝所明，<a id="a-AV"></a>舌味为缘，<a id="a-AW"></a>生于舌识。<a id="a-AX"></a>此识为复因舌所生，<a id="a-AY"></a>以舌为界？<a id="a-AZ"></a>因味所生，<a id="a-Aa"></a>以味为界？<a id="a-Ab"></a>阿难，<a id="a-Ac"></a>若因舌生，<a id="a-Ad"></a>则诸世间甘蔗、<a id="a-Ae"></a>乌梅、<a id="a-Af"></a>黄连、<a id="a-Ag"></a>石盐、<a id="a-Ah"></a>细辛、<a id="a-Ai"></a>姜、<a id="a-Aj"></a>桂都无有味，<a id="a-Ak"></a>汝自尝舌为甜为苦。<a id="a-Al"></a>若舌性苦，<a id="a-Am"></a>谁来尝舌？<a id="a-An"></a>舌不自尝，<a id="a-Ao"></a>孰为知觉？<a id="a-Ap"></a>舌性非苦，<a id="a-Aq"></a>味自不生，<a id="a-Ar"></a>云何立界？<a id="a-As"></a>若因味生，<a id="a-At"></a>识自为味，<a id="a-Au"></a>同于舌根，<a id="a-Av"></a>应不自尝，<a id="a-Aw"></a>云何识知是味非味？<a id="a-Ax"></a>又一切味非一物生，<a id="a-Ay"></a>味既多生，<a id="a-Az"></a>识应多体；<a id="a-B0"></a>识体若一，<a id="a-B1"></a>体必味生，<a id="a-B2"></a>咸淡甘辛和合俱生，<a id="a-B3"></a>诸变异相同为一味应无分别，<a id="a-B4"></a>分别既无，<a id="a-B5"></a>则不名识，<a id="a-B6"></a>云何复名舌味识界？<a id="a-B7"></a>不应虚空生汝心识，<a id="a-B8"></a>舌味和合，<a id="a-B9"></a>即于是中元无自性，<a id="a-BA"></a>云何界生？<a id="a-BB"></a>是故当知，<a id="a-BC"></a>舌味为缘，<a id="a-BD"></a>生舌识界，<a id="a-BE"></a>三处都无，<a id="a-BF"></a>则舌与味及舌界三，<a id="a-BG"></a>本非因缘，<a id="a-BH"></a>非自然性。</p>
  <p id="aBI">“阿难，<a id="a-BJ"></a>又汝所明，<a id="a-BK"></a>身触为缘，<a id="a-BL"></a>生于身识。<a id="a-BM"></a>此识为复因身所生，<a id="a-BN"></a>以身为界？<a id="a-BO"></a>因触所生，<a id="a-BP"></a>以触为界？<a id="a-BQ"></a>阿难，<a id="a-BR"></a>若因身生，<a id="a-BS"></a>必无合离二觉观缘，<a id="a-BT"></a>身何所识？<a id="a-BU"></a>若因触生，<a id="a-BV"></a>必无汝身，<a id="a-BW"></a>谁有非身知合离者？<a id="a-BX"></a>阿难，<a id="a-BY"></a>物不触知，<a id="a-BZ"></a>身知有触；<a id="a-Ba"></a>知身即触，<a id="a-Bb"></a>知触即身；<a id="a-Bc"></a>即触非身，<a id="a-Bd"></a>即身非触；<a id="a-Be"></a>身触二相元无处所，<a id="a-Bf"></a>合身即为身自体性，<a id="a-Bg"></a>离身即是虚空等相，<a id="a-Bh"></a>内外不成，<a id="a-Bi"></a>中云何立？<a id="a-Bj"></a>中不复立，<a id="a-Bk"></a>内外性空，<a id="a-Bl"></a>则汝识生，<a id="a-Bm"></a>从谁立界？<a id="a-Bn"></a>是故当知，<a id="a-Bo"></a>身触为缘，<a id="a-Bp"></a>生身识界，<a id="a-Bq"></a>三处都无，<a id="a-Br"></a>则身与触及身界三，<a id="a-Bs"></a>本非因缘，<a id="a-Bt"></a>非自然性。</p>
  <p id="aBu">“阿难，<a id="a-Bv"></a>又汝所明，<a id="a-Bw"></a>意法为缘，<a id="a-Bx"></a>生于意识。<a id="a-By"></a>此识为复因意所生，<a id="a-Bz"></a>以意为界？<a id="a-C0"></a>因法所生，<a id="a-C1"></a>以法为界？<a id="a-C2"></a>阿难，<a id="a-C3"></a>若因意生，<a id="a-C4"></a>于汝意中必有所思发明汝意，<a id="a-C5"></a>若无前法，<a id="a-C6"></a>意无所生，<a id="a-C7"></a>离缘无形，<a id="a-C8"></a>识将何用？<a id="a-C9"></a>又汝识心与诸思量，<a id="a-CA"></a>兼了别性，<a id="a-CB"></a>为同为异？<a id="a-CC"></a>同意即意，<a id="a-CD"></a>云何所生？<a id="a-CE"></a>异意不同，<a id="a-CF"></a>应无所识；<a id="a-CG"></a>若无所识，<a id="a-CH"></a>云何意生？<a id="a-CI"></a>若有所识，<a id="a-CJ"></a>云何识意？<a id="a-CK"></a>唯同与异二性无成，<a id="a-CL"></a>界云何立？<a id="a-CM"></a>若因法生，<a id="a-CN"></a>世间诸法不离五尘，<a id="a-CO"></a>汝观色法及诸声法、<a id="a-CP"></a>香法、<a id="a-CQ"></a>味法及与触法，<a id="a-CR"></a>相状分明，<a id="a-CS"></a>以对五根，<a id="a-CT"></a>非意所摄。<a id="a-CU"></a>汝识决定依于法生，<a id="a-CV"></a>今汝谛观，<a id="a-CW"></a>法法何状？<a id="a-CX"></a>若离色空、<a id="a-CY"></a>动静、<a id="a-CZ"></a>通塞、<a id="a-Ca"></a>合离、<a id="a-Cb"></a>生灭，<a id="a-Cc"></a>越此诸相，<a id="a-Cd"></a>终无所得。<a id="a-Ce"></a>生则色空诸法等生，<a id="a-Cf"></a>灭则色空诸法等灭。<a id="a-Cg"></a>所因既无，<a id="a-Ch"></a>因生有识，<a id="a-Ci"></a>作何形相？<a id="a-Cj"></a>相状不有，<a id="a-Ck"></a>界云何生？<a id="a-Cl"></a>是故当知，<a id="a-Cm"></a>意法为缘，<a id="a-Cn"></a>生意识界，<a id="a-Co"></a>三处都无，<a id="a-Cp"></a>则意与法及意界三，<a id="a-Cq"></a>本非因缘，<a id="a-Cr"></a>非自然性。<a id="a-Cs"></a>”</p>
  <p id="aCt">阿难白佛言：<a id="a-Cu"></a>“世尊，<a id="a-Cv"></a>如来常说和合因缘：<a id="a-Cw"></a>一切世间种种变化，<a id="a-Cx"></a>皆因四大和合发明。<a id="a-Cy"></a>云何如来，<a id="a-Cz"></a>因缘、<a id="a-D0"></a>自然，<a id="a-D1"></a>二俱排摈？<a id="a-D2"></a>我今不知斯义所属，<a id="a-D3"></a>惟垂哀愍，<a id="a-D4"></a>开示众生，<a id="a-D5"></a>中道了义，<a id="a-D6"></a>无戏论法。<a id="a-D7"></a>”</p>
  <p id="aD8">尔时，<a id="a-D9"></a>世尊告阿难言：<a id="a-DA"></a>“汝先厌离声闻、<a id="a-DB"></a>缘觉诸小乘法，<a id="a-DC"></a>发心勤求无上菩提，<a id="a-DD"></a>故我今时为汝开示第一义谛，<a id="a-DE"></a>如何复将世间戏论、<a id="a-DF"></a>妄想因缘而自缠绕？<a id="a-DG"></a>汝虽多闻，<a id="a-DH"></a>如说药人，<a id="a-DI"></a>真药现前，<a id="a-DJ"></a>不能分别，<a id="a-DK"></a>如来说为真可怜愍。<a id="a-DL"></a>汝今谛听，<a id="a-DM"></a>吾当为汝分别开示，<a id="a-DN"></a>亦令当来修大乘者，<a id="a-DO"></a>通达实相。<a id="a-DP"></a>”</p>
  <p id="aDQ">阿难默然，<a id="a-DR"></a>承佛圣旨。</p>
  <p id="aDS">“阿难，<a id="a-DT"></a>如汝所言，<a id="a-DU"></a>四大和合发明世间种种变化。<a id="a-DV"></a>阿难，<a id="a-DW"></a>若彼大性体非和合，<a id="a-DX"></a>则不能与诸大杂和，<a id="a-DY"></a>犹如虚空不和诸色；<a id="a-DZ"></a>若和合者，<a id="a-Da"></a>同于变化，<a id="a-Db"></a>始终相成，<a id="a-Dc"></a>生灭相续，<a id="a-Dd"></a>生死死生，<a id="a-De"></a>生生死死，<a id="a-Df"></a>如旋火轮，<a id="a-Dg"></a>未有休息。<a id="a-Dh"></a>阿难，<a id="a-Di"></a>如水成冰，<a id="a-Dj"></a>冰还成水。</p>
  <p id="aDk">“汝观地性，<a id="a-Dl"></a>粗为大地，<a id="a-Dm"></a>细为微尘，<a id="a-Dn"></a>至邻虚尘，<a id="a-Do"></a>析彼极微色边际相，<a id="a-Dp"></a>七分所成；<a id="a-Dq"></a>更析邻虚，<a id="a-Dr"></a>即实空性。<a id="a-Ds"></a>阿难，<a id="a-Dt"></a>若此邻虚析成虚空，<a id="a-Du"></a>当知虚空出生色相。<a id="a-Dv"></a>汝今问言，<a id="a-Dw"></a>由和合故，<a id="a-Dx"></a>出生世间诸变化相。<a id="a-Dy"></a>汝且观此一邻虚尘，<a id="a-Dz"></a>用几虚空和合而有？<a id="a-E0"></a>不应邻虚合成邻虚。<a id="a-E1"></a>又邻虚尘析入空者，<a id="a-E2"></a>用几色相合成虚空？<a id="a-E3"></a>若色合时，<a id="a-E4"></a>合色非空；<a id="a-E5"></a>若空合时，<a id="a-E6"></a>合空非色——色犹可析，<a id="a-E7"></a>空云何合？<a id="a-E8"></a>汝元不知如来藏中，<a id="a-E9"></a>性色真空，<a id="a-EA"></a>性空真色，<a id="a-EB"></a>清净本然，<a id="a-EC"></a>周遍法界，<a id="a-ED"></a>随众生心应所知量，<a id="a-EE"></a>循业发现！<a id="a-EF"></a>世间无知，<a id="a-EG"></a>惑为因缘及自然性，<a id="a-EH"></a>皆是识心分别计度，<a id="a-EI"></a>但有言说，<a id="a-EJ"></a>都无实义。</p>
  <p id="aEK">“阿难，<a id="a-EL"></a>火性无我，<a id="a-EM"></a>寄于诸缘。<a id="a-EN"></a>汝观城中未食之家欲炊爨时，<a id="a-EO"></a>手执阳燧，<a id="a-EP"></a>日前求火。<a id="a-EQ"></a>阿难，<a id="a-ER"></a>名和合者，<a id="a-ES"></a>如我与汝一千二百五十比丘今为一众，<a id="a-ET"></a>众虽为一，<a id="a-EU"></a>诘其根本，<a id="a-EV"></a>各各有身，<a id="a-EW"></a>皆有所生氏族名字，<a id="a-EX"></a>如舍利弗，<a id="a-EY"></a>婆罗门种；<a id="a-EZ"></a>优卢频螺，<a id="a-Ea"></a>迦葉波种；<a id="a-Eb"></a>乃至阿难，<a id="a-Ec"></a>瞿昙种姓。<a id="a-Ed"></a>阿难，<a id="a-Ee"></a>若此火性因和合有，<a id="a-Ef"></a>彼手执镜于日求火，<a id="a-Eg"></a>此火为从镜中而出？<a id="a-Eh"></a>为从艾出？<a id="a-Ei"></a>为于日来？<a id="a-Ej"></a>阿难，<a id="a-Ek"></a>若日来者，<a id="a-El"></a>自能烧汝手中之艾，<a id="a-Em"></a>来处林木皆应受焚。<a id="a-En"></a>若镜中出，<a id="a-Eo"></a>自能于镜出燃于艾，<a id="a-Ep"></a>镜何不镕？<a id="a-Eq"></a>纡汝手执，<a id="a-Er"></a>尚无热相，<a id="a-Es"></a>云何融泮？<a id="a-Et"></a>若生于艾，<a id="a-Eu"></a>何藉日镜光明相接，<a id="a-Ev"></a>然后火生。<a id="a-Ew"></a>汝又谛观，<a id="a-Ex"></a>镜因手执，<a id="a-Ey"></a>日从天来，<a id="a-Ez"></a>艾本地生，<a id="a-F0"></a>火从何方游历于此？<a id="a-F1"></a>日镜相远，<a id="a-F2"></a>非和非合，<a id="a-F3"></a>不应火光无从自有。<a id="a-F4"></a>汝犹不知如来藏中，<a id="a-F5"></a>性火真空，<a id="a-F6"></a>性空真火，<a id="a-F7"></a>清净本然，<a id="a-F8"></a>周遍法界，<a id="a-F9"></a>随众生心应所知量。<a id="a-FA"></a>阿难，<a id="a-FB"></a>当知世人一处执镜，<a id="a-FC"></a>一处火生，<a id="a-FD"></a>遍法界执，<a id="a-FE"></a>满世间起，<a id="a-FF"></a>起遍世间，<a id="a-FG"></a>宁有方所？<a id="a-FH"></a>循业发现！<a id="a-FI"></a>世间无知，<a id="a-FJ"></a>惑为因缘及自然性，<a id="a-FK"></a>皆是识心分别计度，<a id="a-FL"></a>但有言说，<a id="a-FM"></a>都无实义。</p>
  <p id="aFN">“阿难，<a id="a-FO"></a>水性不定，<a id="a-FP"></a>流息无恒。<a id="a-FQ"></a>如室罗城，<a id="a-FR"></a>迦毗罗仙、<a id="a-FS"></a>斫迦罗仙及钵头摩诃萨多等诸大幻师，<a id="a-FT"></a>求太阴精用和幻药。<a id="a-FU"></a>是诸师等，<a id="a-FV"></a>于白月昼，<a id="a-FW"></a>手执方诸，<a id="a-FX"></a>承月中水。<a id="a-FY"></a>此水为复从珠中出？<a id="a-FZ"></a>空中自有？<a id="a-Fa"></a>为从月来？<a id="a-Fb"></a>阿难，<a id="a-Fc"></a>若从月来，<a id="a-Fd"></a>尚能远方令珠出水，<a id="a-Fe"></a>所经林木皆应吐流，<a id="a-Ff"></a>流则何待方诸所出？<a id="a-Fg"></a>不流，<a id="a-Fh"></a>明水非从月降。<a id="a-Fi"></a>若从珠出，<a id="a-Fj"></a>则此珠中常应流水，<a id="a-Fk"></a>何待中宵承白月昼？<a id="a-Fl"></a>若从空生，<a id="a-Fm"></a>空性无边，<a id="a-Fn"></a>水当无际，<a id="a-Fo"></a>从人洎天皆同滔溺，<a id="a-Fp"></a>云何复有水陆空行？<a id="a-Fq"></a>汝更谛观，<a id="a-Fr"></a>月从天陟，<a id="a-Fs"></a>珠因手持，<a id="a-Ft"></a>承珠水盘本人敷设，<a id="a-Fu"></a>水从何方流注于此？<a id="a-Fv"></a>月珠相远，<a id="a-Fw"></a>非和非合，<a id="a-Fx"></a>不应水精无从自有。<a id="a-Fy"></a>汝尚不知如来藏中，<a id="a-Fz"></a>性水真空，<a id="a-G0"></a>性空真水，<a id="a-G1"></a>清净本然，<a id="a-G2"></a>周遍法界，<a id="a-G3"></a>随众生心应所知量。<a id="a-G4"></a>一处执珠，<a id="a-G5"></a>一处水出，<a id="a-G6"></a>遍法界执，<a id="a-G7"></a>满法界生，<a id="a-G8"></a>生满世间，<a id="a-G9"></a>宁有方所？<a id="a-GA"></a>循业发现！<a id="a-GB"></a>世间无知，<a id="a-GC"></a>惑为因缘及自然性，<a id="a-GD"></a>皆是识心分别计度，<a id="a-GE"></a>但有言说，<a id="a-GF"></a>都无实义。</p>
  <p id="aGG">“阿难，<a id="a-GH"></a>风性无体，<a id="a-GI"></a>动静不常。<a id="a-GJ"></a>汝常整衣入于大众，<a id="a-GK"></a>僧伽黎角动及傍人，<a id="a-GL"></a>则有微风拂彼人面。<a id="a-GM"></a>此风为复出袈裟角？<a id="a-GN"></a>发于虚空？<a id="a-GO"></a>生彼人面？<a id="a-GP"></a>阿难，<a id="a-GQ"></a>此风若复出袈裟角，<a id="a-GR"></a>汝乃披风，<a id="a-GS"></a>其衣飞摇应离汝体。<a id="a-GT"></a>我今说法，<a id="a-GU"></a>会中垂衣，<a id="a-GV"></a>汝看我衣，<a id="a-GW"></a>风何所在？<a id="a-GX"></a>不应衣中有藏风地。<a id="a-GY"></a>若生虚空，<a id="a-GZ"></a>汝衣不动，<a id="a-Ga"></a>何因无拂？<a id="a-Gb"></a>空性常住，<a id="a-Gc"></a>风应常生；<a id="a-Gd"></a>若无风时，<a id="a-Ge"></a>虚空当灭；<a id="a-Gf"></a>灭风可见，<a id="a-Gg"></a>灭空何状？<a id="a-Gh"></a>若有生灭，<a id="a-Gi"></a>不名虚空；<a id="a-Gj"></a>名为虚空，<a id="a-Gk"></a>云何风出？<a id="a-Gl"></a>若风自生被拂之面，<a id="a-Gm"></a>从彼面生，<a id="a-Gn"></a>当应拂汝；<a id="a-Go"></a>自汝整衣，<a id="a-Gp"></a>云何倒拂？<a id="a-Gq"></a>汝审谛观，<a id="a-Gr"></a>整衣在汝，<a id="a-Gs"></a>面属彼人，<a id="a-Gt"></a>虚空寂然，<a id="a-Gu"></a>不参流动，<a id="a-Gv"></a>风自谁方鼓动来此？<a id="a-Gw"></a>风空性隔，<a id="a-Gx"></a>非和非合，<a id="a-Gy"></a>不应风心无从自有。<a id="a-Gz"></a>汝宛不知如来藏中，<a id="a-H0"></a>性风真空，<a id="a-H1"></a>性空真风，<a id="a-H2"></a>清净本然，<a id="a-H3"></a>周遍法界，<a id="a-H4"></a>随众生心应所知量。<a id="a-H5"></a>阿难，<a id="a-H6"></a>如汝一人微动服衣，<a id="a-H7"></a>有微风出，<a id="a-H8"></a>遍法界拂，<a id="a-H9"></a>满国土生，<a id="a-HA"></a>周遍世间，<a id="a-HB"></a>宁有方所？<a id="a-HC"></a>循业发现！<a id="a-HD"></a>世间无知，<a id="a-HE"></a>惑为因缘及自然性，<a id="a-HF"></a>皆是识心分别计度，<a id="a-HG"></a>但有言说，<a id="a-HH"></a>都无实义。</p>
  <p id="aHI">“阿难，<a id="a-HJ"></a>空性无形，<a id="a-HK"></a>因色显发。<a id="a-HL"></a>如室罗城去河遥处，<a id="a-HM"></a>诸刹利种及婆罗门、<a id="a-HN"></a>毗舍、<a id="a-HO"></a>首陀兼颇罗堕、<a id="a-HP"></a>旃陀罗等，<a id="a-HQ"></a>新立安居，<a id="a-HR"></a>凿井求水，<a id="a-HS"></a>出土一尺，<a id="a-HT"></a>于中则有一尺虚空，<a id="a-HU"></a>如是乃至出土一丈，<a id="a-HV"></a>中间还得一丈虚空，<a id="a-HW"></a>虚空浅深随出多少。<a id="a-HX"></a>此空为当因土所出？<a id="a-HY"></a>因凿所有？<a id="a-HZ"></a>无因自生？<a id="a-Ha"></a>阿难，<a id="a-Hb"></a>若复此空无因自生，<a id="a-Hc"></a>未凿土前，<a id="a-Hd"></a>何不无礙，<a id="a-He"></a>唯见大地迥无通达？<a id="a-Hf"></a>若因土出，<a id="a-Hg"></a>则土出时，<a id="a-Hh"></a>应见空入；<a id="a-Hi"></a>若土先出，<a id="a-Hj"></a>无空入者，<a id="a-Hk"></a>云何虚空因土而出？<a id="a-Hl"></a>若无出入，<a id="a-Hm"></a>则应空土元无异因；<a id="a-Hn"></a>无异则同，<a id="a-Ho"></a>则土出时，<a id="a-Hp"></a>空何不出？<a id="a-Hq"></a>若因凿出，<a id="a-Hr"></a>则凿出空，<a id="a-Hs"></a>应非出土；<a id="a-Ht"></a>不应凿出，<a id="a-Hu"></a>凿自出土，<a id="a-Hv"></a>云何见空？<a id="a-Hw"></a>汝更审谛，<a id="a-Hx"></a>谛审谛观，<a id="a-Hy"></a>凿从人手随方运转，<a id="a-Hz"></a>土因地移，<a id="a-I0"></a>如是虚空，<a id="a-I1"></a>因何所出？<a id="a-I2"></a>凿空虚实不相为用，<a id="a-I3"></a>非和非合，<a id="a-I4"></a>不应虚空，<a id="a-I5"></a>无从自出。<a id="a-I6"></a>若此虚空，<a id="a-I7"></a>性圆周遍，<a id="a-I8"></a>本不动摇，<a id="a-I9"></a>当知现前地、<a id="a-IA"></a>水、<a id="a-IB"></a>火、<a id="a-IC"></a>风，<a id="a-ID"></a>均名五大，<a id="a-IE"></a>性真圆融，<a id="a-IF"></a>皆如来藏，<a id="a-IG"></a>本无生灭。<a id="a-IH"></a>阿难，<a id="a-II"></a>汝心昏迷，<a id="a-IJ"></a>不悟四大元如来藏，<a id="a-IK"></a>当观虚空为出？<a id="a-IL"></a>为入？<a id="a-IM"></a>为非出入？<a id="a-IN"></a>汝全不知如来藏中，<a id="a-IO"></a>性觉真空，<a id="a-IP"></a>性空真觉，<a id="a-IQ"></a>清净本然，<a id="a-IR"></a>周遍法界，<a id="a-IS"></a>随众生心应所知量。<a id="a-IT"></a>阿难，<a id="a-IU"></a>如一井空，<a id="a-IV"></a>空生一井，<a id="a-IW"></a>十方虚空亦复如是，<a id="a-IX"></a>圆满十方，<a id="a-IY"></a>宁有方所？<a id="a-IZ"></a>循业发现！<a id="a-Ia"></a>世间无知，<a id="a-Ib"></a>惑为因缘及自然性，<a id="a-Ic"></a>皆是识心分别计度，<a id="a-Id"></a>但有言说，<a id="a-Ie"></a>都无实义。</p>
  <p id="aIf">“阿难，<a id="a-Ig"></a>见觉无知，<a id="a-Ih"></a>因色空有。<a id="a-Ii"></a>如汝今者在祇陀林，<a id="a-Ij"></a>朝明夕昏，<a id="a-Ik"></a>设居中宵，<a id="a-Il"></a>白月则光，<a id="a-Im"></a>黑月便暗，<a id="a-In"></a>则明暗等因见分析。<a id="a-Io"></a>此见为复与明暗相，<a id="a-Ip"></a>并太虚空，<a id="a-Iq"></a>为同一体？<a id="a-Ir"></a>为非一体？<a id="a-Is"></a>或同非同？<a id="a-It"></a>或异非异？<a id="a-Iu"></a>阿难，<a id="a-Iv"></a>此见若复与明与暗及与虚空元一体者，<a id="a-Iw"></a>则明与暗二体相亡，<a id="a-Ix"></a>暗时无明，<a id="a-Iy"></a>明时非暗。<a id="a-Iz"></a>若与暗一，<a id="a-J0"></a>明则见亡；<a id="a-J1"></a>必一于明，<a id="a-J2"></a>暗时当灭，<a id="a-J3"></a>灭则云何见明见暗？<a id="a-J4"></a>若明暗殊，<a id="a-J5"></a>见无生灭，<a id="a-J6"></a>一云何成？<a id="a-J7"></a>若此见精与暗与明非一体者，<a id="a-J8"></a>汝离明暗及与虚空，<a id="a-J9"></a>分析见元，<a id="a-JA"></a>作何形相？<a id="a-JB"></a>离明、<a id="a-JC"></a>离暗及离虚空，<a id="a-JD"></a>是见元同龟毛兔角。<a id="a-JE"></a>明、<a id="a-JF"></a>暗、<a id="a-JG"></a>虚空三事俱异，<a id="a-JH"></a>从何立见？<a id="a-JI"></a>明暗相背，<a id="a-JJ"></a>云何或同？<a id="a-JK"></a>离三元无，<a id="a-JL"></a>云何或异？<a id="a-JM"></a>分空分见，<a id="a-JN"></a>本无边畔，<a id="a-JO"></a>云何非同？<a id="a-JP"></a>见暗见明，<a id="a-JQ"></a>性非迁改，<a id="a-JR"></a>云何非异？<a id="a-JS"></a>汝更细审，<a id="a-JT"></a>微细审详，<a id="a-JU"></a>审谛审观，<a id="a-JV"></a>明从太阳，<a id="a-JW"></a>暗随黑月，<a id="a-JX"></a>通属虚空，<a id="a-JY"></a>壅归大地，<a id="a-JZ"></a>如是见精，<a id="a-Ja"></a>因何所出？<a id="a-Jb"></a>见觉空顽，<a id="a-Jc"></a>非和非合，<a id="a-Jd"></a>不应见精无从自出。<a id="a-Je"></a>若见闻知，<a id="a-Jf"></a>性圆周遍，<a id="a-Jg"></a>本不动摇，<a id="a-Jh"></a>当知无边不动虚空，<a id="a-Ji"></a>并其动摇地、<a id="a-Jj"></a>水、<a id="a-Jk"></a>火、<a id="a-Jl"></a>风，<a id="a-Jm"></a>均名六大，<a id="a-Jn"></a>性真圆融，<a id="a-Jo"></a>皆如来藏，<a id="a-Jp"></a>本无生灭。<a id="a-Jq"></a>阿难，<a id="a-Jr"></a>汝性沉沦，<a id="a-Js"></a>不悟汝之见闻觉知本如来藏。<a id="a-Jt"></a>汝当观此见闻觉知为生为灭？<a id="a-Ju"></a>为同为异？<a id="a-Jv"></a>为非生灭？<a id="a-Jw"></a>为非同异？<a id="a-Jx"></a>汝曾不知如来藏中，<a id="a-Jy"></a>性见觉明，<a id="a-Jz"></a>觉精明见，<a id="a-K0"></a>清净本然，<a id="a-K1"></a>周遍法界，<a id="a-K2"></a>随众生心应所知量。<a id="a-K3"></a>如一见根，<a id="a-K4"></a>见周法界，<a id="a-K5"></a>听、<a id="a-K6"></a>嗅、<a id="a-K7"></a>尝、<a id="a-K8"></a>触、<a id="a-K9"></a>觉触、<a id="a-KA"></a>觉知，<a id="a-KB"></a>妙德莹然，<a id="a-KC"></a>遍周法界，<a id="a-KD"></a>圆满十虚，<a id="a-KE"></a>宁有方所？<a id="a-KF"></a>循业发现！<a id="a-KG"></a>世间无知，<a id="a-KH"></a>惑为因缘及自然性，<a id="a-KI"></a>皆是识心分别计度，<a id="a-KJ"></a>但有言说，<a id="a-KK"></a>都无实义。</p>
  <p id="aKL">“阿难，<a id="a-KM"></a>识性无源，<a id="a-KN"></a>因于六种根尘妄出。<a id="a-KO"></a>汝今遍观此会圣众用目循历，<a id="a-KP"></a>其目周视但如镜中无别分析，<a id="a-KQ"></a>汝识于中次第标指，<a id="a-KR"></a>此是文殊，<a id="a-KS"></a>此富楼那，<a id="a-KT"></a>此目揵连，<a id="a-KU"></a>此须菩提，<a id="a-KV"></a>此舍利弗。<a id="a-KW"></a>此识了知，<a id="a-KX"></a>为生于见？<a id="a-KY"></a>为生于相？<a id="a-KZ"></a>为生虚空？<a id="a-Ka"></a>为无所因突然而出？<a id="a-Kb"></a>阿难，<a id="a-Kc"></a>若汝识性生于见中，<a id="a-Kd"></a>如无明暗及与色空，<a id="a-Ke"></a>四种必无，<a id="a-Kf"></a>元无汝见，<a id="a-Kg"></a>见性尚无，<a id="a-Kh"></a>从何发识？<a id="a-Ki"></a>若汝识性生于相中，<a id="a-Kj"></a>不从见生，<a id="a-Kk"></a>既不见明，<a id="a-Kl"></a>亦不见暗，<a id="a-Km"></a>明暗不瞩，<a id="a-Kn"></a>即无色空，<a id="a-Ko"></a>彼相尚无，<a id="a-Kp"></a>识从何发？<a id="a-Kq"></a>若生于空，<a id="a-Kr"></a>非相非见：<a id="a-Ks"></a>非见无辨，<a id="a-Kt"></a>自不能知明暗色空；<a id="a-Ku"></a>非相灭缘，<a id="a-Kv"></a>见闻觉知无处安立。<a id="a-Kw"></a>处此二非，<a id="a-Kx"></a>空则同无，<a id="a-Ky"></a>有非同物，<a id="a-Kz"></a>纵发汝识，<a id="a-L0"></a>欲何分别？<a id="a-L1"></a>若无所因突然而出，<a id="a-L2"></a>何不日中别识明月？<a id="a-L3"></a>汝更细详，<a id="a-L4"></a>微细详审，<a id="a-L5"></a>见托汝睛，<a id="a-L6"></a>相推前境，<a id="a-L7"></a>可状成有，<a id="a-L8"></a>不相成无，<a id="a-L9"></a>如是识缘因何所出？<a id="a-LA"></a>识动见澄非和非合，<a id="a-LB"></a>闻听觉知亦复如是，<a id="a-LC"></a>不应识缘无从自出。<a id="a-LD"></a>若此识心本无所从，<a id="a-LE"></a>当知了别见闻觉知，<a id="a-LF"></a>圆满湛然，<a id="a-LG"></a>性非从所，<a id="a-LH"></a>兼彼虚空、<a id="a-LI"></a>地、<a id="a-LJ"></a>水、<a id="a-LK"></a>火、<a id="a-LL"></a>风，<a id="a-LM"></a>均名七大，<a id="a-LN"></a>性真圆融，<a id="a-LO"></a>皆如来藏，<a id="a-LP"></a>本无生灭。<a id="a-LQ"></a>阿难，<a id="a-LR"></a>汝心粗浮，<a id="a-LS"></a>不悟见闻发明了知本如来藏。<a id="a-LT"></a>汝应观此六处识心，<a id="a-LU"></a>为同为异？<a id="a-LV"></a>为空为有？<a id="a-LW"></a>为非同异？<a id="a-LX"></a>为非空有？<a id="a-LY"></a>汝元不知如来藏中，<a id="a-LZ"></a>性识明知，<a id="a-La"></a>觉明真识，<a id="a-Lb"></a>妙觉湛然，<a id="a-Lc"></a>遍周法界，<a id="a-Ld"></a>含吐十虚，<a id="a-Le"></a>宁有方所？<a id="a-Lf"></a>循业发现！<a id="a-Lg"></a>世间无知，<a id="a-Lh"></a>惑为因缘及自然性，<a id="a-Li"></a>皆是识心分别计度，<a id="a-Lj"></a>但有言说，<a id="a-Lk"></a>都无实义。<a id="a-Ll"></a>”</p>
  <p id="aLm">尔时，<a id="a-Ln"></a>阿难及诸大众，<a id="a-Lo"></a>蒙佛如来微妙开示，<a id="a-Lp"></a>身心荡然，<a id="a-Lq"></a>得无挂礙。<a id="a-Lr"></a>是诸大众，<a id="a-Ls"></a>各各自知，<a id="a-Lt"></a>心遍十方；<a id="a-Lu"></a>见十方空，<a id="a-Lv"></a>如观手中所持叶物。<a id="a-Lw"></a>一切世间诸所有物，<a id="a-Lx"></a>皆即菩提妙明元心；<a id="a-Ly"></a>心精遍圆，<a id="a-Lz"></a>含裹十方。<a id="a-M0"></a>反观父母所生之身，<a id="a-M1"></a>犹彼十方虚空之中吹一微尘，<a id="a-M2"></a>若存若亡；<a id="a-M3"></a>如湛巨海流一浮沤，<a id="a-M4"></a>起灭无从。<a id="a-M5"></a>了然自知，<a id="a-M6"></a>获本妙心，<a id="a-M7"></a>常住不灭。<a id="a-M8"></a>礼佛合掌，<a id="a-M9"></a>得未曾有，<a id="a-MA"></a>于如来前，<a id="a-MB"></a>说偈赞佛：</p>
  <p id="aMC">“妙湛总持不动尊，<a id="a-MD"></a>首楞严王世希有，</p>
  <p id="aME">销我亿劫颠倒想，<a id="a-MF"></a> 不历僧祇获法身。</p>
  <p id="aMG">愿今得果成宝王，<a id="a-MH"></a> 还度如是恒沙众，</p>
  <p id="aMI">将此深心奉尘刹，<a id="a-MJ"></a> 是则名为报佛恩。</p>
  <p id="aMK">伏请世尊为证明，<a id="a-ML"></a> 五浊恶世誓先入，</p>
  <p id="aMM">如一众生未成佛，<a id="a-MN"></a> 终不于此取泥洹。</p>
  <p id="aMO">大雄大力大慈悲，<a id="a-MP"></a> 希更审除微细惑，</p>
  <p id="aMQ">令我早登无上觉，<a id="a-MR"></a> 于十方界坐道场，</p>
  <p id="aMS">舜若多性可销亡，<a id="a-MT"></a> 烁迦罗心无动转。<a id="a-MU"></a>”</p>
 </body>
</html>