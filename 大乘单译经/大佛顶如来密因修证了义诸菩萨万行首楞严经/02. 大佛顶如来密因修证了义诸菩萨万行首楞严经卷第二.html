<!doctype html>
<html id="z3IBU3QVW" data-ver="1371">
 <head>
  <meta charset="utf-8">
  <meta author="般刺蜜帝">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">大佛顶如来密因修证了义诸菩萨万行首楞严经卷第二</h1>
  <p id="a2"></p>
  <p id="a3"></p>
  <p id="a4">尔时，<a id="a-5"></a>阿难及诸大众，<a id="a-6"></a>闻佛示诲，<a id="a-7"></a>身心泰然。<a id="a-8"></a>念无始来失却本心，<a id="a-9"></a>妄认缘尘分别影事；<a id="a-A"></a>今日开悟，<a id="a-B"></a>如失乳儿，<a id="a-C"></a>忽遇慈母。<a id="a-D"></a>合掌礼佛，<a id="a-E"></a>愿闻如来显出身心真妄虚实，<a id="a-F"></a>现前生灭与不生灭二发明性。</p>
  <p id="aG">时，<a id="a-H"></a>波斯匿王起立白佛：<a id="a-I"></a>“我昔未承诸佛诲敕，<a id="a-J"></a>见迦旃延、<a id="a-K"></a>毗罗胝子咸言：<a id="a-L"></a>‘此身死后断灭，<a id="a-M"></a>名为涅槃。<a id="a-N"></a>’我虽值佛，<a id="a-O"></a>今犹狐疑，<a id="a-P"></a>云何发挥证知此心不生灭地？<a id="a-Q"></a>今此大众诸有漏者，<a id="a-R"></a>咸皆愿闻。<a id="a-S"></a>”</p>
  <p id="aT">佛告大王：<a id="a-U"></a>“汝身现在，<a id="a-V"></a>今复问汝：<a id="a-W"></a>汝此肉身，<a id="a-X"></a>为同金刚常住不朽？<a id="a-Y"></a>为复变坏？<a id="a-Z"></a>”</p>
  <p id="aa">“世尊，<a id="a-b"></a>我今此身，<a id="a-c"></a>终从变灭。<a id="a-d"></a>”</p>
  <p id="ae">佛言：<a id="a-f"></a>“大王，<a id="a-g"></a>汝未曾灭，<a id="a-h"></a>云何知灭？<a id="a-i"></a>”</p>
  <p id="aj">“世尊，<a id="a-k"></a>我此无常变坏之身，<a id="a-l"></a>虽未曾灭，<a id="a-m"></a>我观现前，<a id="a-n"></a>念念迁谢，<a id="a-o"></a>新新不住，<a id="a-p"></a>如火成灰，<a id="a-q"></a>渐渐销殒，<a id="a-r"></a>殒亡不息，<a id="a-s"></a>决知此身当从灭尽。<a id="a-t"></a>”</p>
  <p id="au">佛言：<a id="a-v"></a>“如是，<a id="a-w"></a>大王，<a id="a-x"></a>汝今生龄已从衰老，<a id="a-y"></a>颜貌何如童子之时？<a id="a-z"></a>”</p>
  <p id="a10">“世尊，<a id="a-11"></a>我昔孩孺，<a id="a-12"></a>肤腠润泽；<a id="a-13"></a>年至长成，<a id="a-14"></a>血气充满；<a id="a-15"></a>而今颓龄，<a id="a-16"></a>迫于衰耄，<a id="a-17"></a>形色枯悴，<a id="a-18"></a>精神昏昧，<a id="a-19"></a>发白面皱，<a id="a-1A"></a>逮将不久，<a id="a-1B"></a>如何见比充盛之时？<a id="a-1C"></a>”</p>
  <p id="a1D">佛言：<a id="a-1E"></a>“大王，<a id="a-1F"></a>汝之形容，<a id="a-1G"></a>应不顿朽。<a id="a-1H"></a>”</p>
  <p id="a1I">王言：<a id="a-1J"></a>“世尊，<a id="a-1K"></a>变化密移，<a id="a-1L"></a>我诚不觉！<a id="a-1M"></a>寒暑迁流，<a id="a-1N"></a>渐至于此。<a id="a-1O"></a>何以故？<a id="a-1P"></a>我年二十虽号年少，<a id="a-1Q"></a>颜貌已老初十岁时；<a id="a-1R"></a>三十之年，<a id="a-1S"></a>又衰二十；<a id="a-1T"></a>于今六十又过于二，<a id="a-1U"></a>观五十时，<a id="a-1V"></a>宛然强壮。<a id="a-1W"></a>世尊，<a id="a-1X"></a>我见密移，<a id="a-1Y"></a>虽比殂落，<a id="a-1Z"></a>其间流易且限十年；<a id="a-1a"></a>若复令我微细思惟，<a id="a-1b"></a>其变宁唯一纪二纪？<a id="a-1c"></a>实为年变！<a id="a-1d"></a>岂唯年变？<a id="a-1e"></a>亦兼月化！<a id="a-1f"></a>何直月化？<a id="a-1g"></a>兼又日迁！<a id="a-1h"></a>沉思谛观，<a id="a-1i"></a>刹那刹那，<a id="a-1j"></a>念念之间，<a id="a-1k"></a>不得停住。<a id="a-1l"></a>故知我身，<a id="a-1m"></a>终从变灭。<a id="a-1n"></a>”</p>
  <p id="a1o">佛告大王：<a id="a-1p"></a>“汝见变化，<a id="a-1q"></a>迁改不停，<a id="a-1r"></a>悟知汝灭；<a id="a-1s"></a>亦于灭时，<a id="a-1t"></a>汝知身中有不灭耶？<a id="a-1u"></a>”</p>
  <p id="a1v">波斯匿王合掌白佛：<a id="a-1w"></a>“我实不知。<a id="a-1x"></a>”</p>
  <p id="a1y">佛言：<a id="a-1z"></a>“我今示汝不生灭性。<a id="a-20"></a>大王，<a id="a-21"></a>汝年几时见恒河水？<a id="a-22"></a>”</p>
  <p id="a23">王言：<a id="a-24"></a>“我生三岁，<a id="a-25"></a>慈母携我谒耆婆天，<a id="a-26"></a>经过此流，<a id="a-27"></a>尔时即知是恒河水。<a id="a-28"></a>”</p>
  <p id="a29">佛言：<a id="a-2A"></a>“大王，<a id="a-2B"></a>如汝所说，<a id="a-2C"></a>二十之时衰于十岁，<a id="a-2D"></a>乃至六十，<a id="a-2E"></a>日月岁时念念迁变。<a id="a-2F"></a>则汝三岁见此河时，<a id="a-2G"></a>至年十三，<a id="a-2H"></a>其水云何？<a id="a-2I"></a>”</p>
  <p id="a2J">王言：<a id="a-2K"></a>“如三岁时，<a id="a-2L"></a>宛然无异，<a id="a-2M"></a>乃至于今年六十二，<a id="a-2N"></a>亦无有异。<a id="a-2O"></a>”</p>
  <p id="a2P">佛言：<a id="a-2Q"></a>“汝今自伤发白面皱，<a id="a-2R"></a>其面必定皱于童年。<a id="a-2S"></a>则汝今时观此恒河，<a id="a-2T"></a>与昔童时观河之见，<a id="a-2U"></a>有童耄不？<a id="a-2V"></a>”</p>
  <p id="a2W">王言：<a id="a-2X"></a>“不也，<a id="a-2Y"></a>世尊。<a id="a-2Z"></a>”</p>
  <p id="a2a">佛言：<a id="a-2b"></a>“大王，<a id="a-2c"></a>汝面虽皱，<a id="a-2d"></a>而此见精，<a id="a-2e"></a>性未曾皱。<a id="a-2f"></a>皱者为变，<a id="a-2g"></a>不皱非变。<a id="a-2h"></a>变者受灭，<a id="a-2i"></a>彼不变者，<a id="a-2j"></a>元无生灭，<a id="a-2k"></a>云何于中受汝生死？<a id="a-2l"></a>而犹引彼末伽棃等都言此身死后全灭！<a id="a-2m"></a>”</p>
  <p id="a2n">王闻是言，<a id="a-2o"></a>信知身后舍生趣生，<a id="a-2p"></a>与诸大众踊跃欢喜，<a id="a-2q"></a>得未曾有。</p>
  <p id="a2r">阿难即从座起，<a id="a-2s"></a>礼佛合掌，<a id="a-2t"></a>长跪白佛：<a id="a-2u"></a>“世尊，<a id="a-2v"></a>若此见闻必不生灭，<a id="a-2w"></a>云何世尊名我等辈，<a id="a-2x"></a>遗失真性颠倒行事？<a id="a-2y"></a>愿兴慈悲，<a id="a-2z"></a>洗我尘垢。<a id="a-30"></a>”</p>
  <p id="a31">即时，<a id="a-32"></a>如来垂金色臂，<a id="a-33"></a>轮手下指，<a id="a-34"></a>示阿难言：<a id="a-35"></a>“汝今见我母陀罗手，<a id="a-36"></a>为正、<a id="a-37"></a>为倒？<a id="a-38"></a>”</p>
  <p id="a39">阿难言：<a id="a-3A"></a>“世间众生以此为倒，<a id="a-3B"></a>而我不知谁正、<a id="a-3C"></a>谁倒。<a id="a-3D"></a>”</p>
  <p id="a3E">佛告阿难：<a id="a-3F"></a>“若世间人以此为倒，<a id="a-3G"></a>即世间人将何为正？<a id="a-3H"></a>”</p>
  <p id="a3I">阿难言：<a id="a-3J"></a>“如来竖臂，<a id="a-3K"></a>兜罗绵手上指于空，<a id="a-3L"></a>则名为正。<a id="a-3M"></a>”</p>
  <p id="a3N">佛即竖臂，<a id="a-3O"></a>告阿难言：<a id="a-3P"></a>“若此颠倒，<a id="a-3Q"></a>首尾相换，<a id="a-3R"></a>诸世间人一倍瞻视，<a id="a-3S"></a>则知汝身与诸如来清净法身，<a id="a-3T"></a>比类发明：<a id="a-3U"></a>如来之身，<a id="a-3V"></a>名正遍知；<a id="a-3W"></a>汝等之身，<a id="a-3X"></a>号性颠倒。<a id="a-3Y"></a>随汝谛观，<a id="a-3Z"></a>汝身、<a id="a-3a"></a>佛身称颠倒者，<a id="a-3b"></a>名字何处号为颠倒？<a id="a-3c"></a>”</p>
  <p id="a3d">于时，<a id="a-3e"></a>阿难与诸大众，<a id="a-3f"></a>瞪瞢瞻佛，<a id="a-3g"></a>目睛不瞬，<a id="a-3h"></a>不知身心颠倒所在。</p>
  <p id="a3i">佛兴慈悲，<a id="a-3j"></a>哀愍阿难及诸大众，<a id="a-3k"></a>发海潮音，<a id="a-3l"></a>遍告同会诸善男子：<a id="a-3m"></a>“我常说言：<a id="a-3n"></a>色心诸缘及心所使诸所缘法，<a id="a-3o"></a>唯心所现。<a id="a-3p"></a>汝身、<a id="a-3q"></a>汝心，<a id="a-3r"></a>皆是妙明真精妙心中所现物。<a id="a-3s"></a>云何汝等遗失本妙圆妙明心、<a id="a-3t"></a>宝明妙性，<a id="a-3u"></a>认悟中迷？<a id="a-3v"></a>晦昧为空，<a id="a-3w"></a>空晦暗中，<a id="a-3x"></a>结暗为色；<a id="a-3y"></a>色杂妄想，<a id="a-3z"></a>想相为身；<a id="a-40"></a>聚缘内摇，<a id="a-41"></a>趣外奔逸，<a id="a-42"></a>昏扰扰相以为心性；<a id="a-43"></a>一迷为心，<a id="a-44"></a>决定惑为色身之内。<a id="a-45"></a>不知色身外洎山河、<a id="a-46"></a>虚空、<a id="a-47"></a>大地，<a id="a-48"></a>咸是妙明真心中物。<a id="a-49"></a>譬如澄清百千大海弃之，<a id="a-4A"></a>唯认一浮沤体，<a id="a-4B"></a>目为全潮，<a id="a-4C"></a>穷尽瀛渤。<a id="a-4D"></a>汝等即是迷中倍人，<a id="a-4E"></a>如我垂手等无差别，<a id="a-4F"></a>如来说为可怜愍者。<a id="a-4G"></a>”</p>
  <p id="a4H">阿难承佛悲救深诲，<a id="a-4I"></a>垂泣叉手而白佛言：<a id="a-4J"></a>“我虽承佛如是妙音，<a id="a-4K"></a>悟妙明心，<a id="a-4L"></a>元所圆满，<a id="a-4M"></a>常住心地。<a id="a-4N"></a>而我悟佛现说法音，<a id="a-4O"></a>现以缘心，<a id="a-4P"></a>允所瞻仰。<a id="a-4Q"></a>徒获此心，<a id="a-4R"></a>未敢认为本元心地！<a id="a-4S"></a>愿佛哀愍，<a id="a-4T"></a>宣示圆音，<a id="a-4U"></a>拔我疑根，<a id="a-4V"></a>归无上道。<a id="a-4W"></a>”</p>
  <p id="a4X">佛告阿难：<a id="a-4Y"></a>“汝等尚以缘心听法，<a id="a-4Z"></a>此法亦缘，<a id="a-4a"></a>非得法性。<a id="a-4b"></a>如人以手指月示人，<a id="a-4c"></a>彼人因指，<a id="a-4d"></a>当应看月；<a id="a-4e"></a>若复观指以为月体，<a id="a-4f"></a>此人岂唯亡失月轮，<a id="a-4g"></a>亦亡其指。<a id="a-4h"></a>何以故？<a id="a-4i"></a>以所标指为明月故。<a id="a-4j"></a>岂唯亡指，<a id="a-4k"></a>亦复不识明之与暗。<a id="a-4l"></a>何以故？<a id="a-4m"></a>即以指体为月明性，<a id="a-4n"></a>明暗二性无所了故。</p>
  <p id="a4o">“汝亦如是，<a id="a-4p"></a>若以分别我说法音为汝心者，<a id="a-4q"></a>此心自应离分别音有分别性。<a id="a-4r"></a>譬如有客，<a id="a-4s"></a>寄宿旅亭，<a id="a-4t"></a>暂止便去，<a id="a-4u"></a>终不常住，<a id="a-4v"></a>而掌亭人都无所去，<a id="a-4w"></a>名为亭主。<a id="a-4x"></a>此亦如是，<a id="a-4y"></a>若真汝心，<a id="a-4z"></a>则无所去，<a id="a-50"></a>云何离声无分别性？</p>
  <p id="a51">“斯则岂唯声分别心？<a id="a-52"></a>分别我容，<a id="a-53"></a>离诸色相无分别性，<a id="a-54"></a>如是乃至分别都无，<a id="a-55"></a>非色非空——拘舍离等昧为冥谛——离诸法缘无分别性，<a id="a-56"></a>则汝心性，<a id="a-57"></a>各有所还，<a id="a-58"></a>云何为主？<a id="a-59"></a>”</p>
  <p id="a5A">阿难言：<a id="a-5B"></a>“若我心性，<a id="a-5C"></a>各有所还，<a id="a-5D"></a>则如来说妙明元心，<a id="a-5E"></a>云何无还？<a id="a-5F"></a>惟垂哀愍，<a id="a-5G"></a>为我宣说。<a id="a-5H"></a>”</p>
  <p id="a5I">佛告阿难：<a id="a-5J"></a>“且汝见我，<a id="a-5K"></a>见精明元。<a id="a-5L"></a>此见虽非妙精明心，<a id="a-5M"></a>如第二月，<a id="a-5N"></a>非是月影。<a id="a-5O"></a>汝应谛听，<a id="a-5P"></a>今当示汝无所还地。</p>
  <p id="a5Q">“阿难，<a id="a-5R"></a>此大讲堂，<a id="a-5S"></a>洞开东方，<a id="a-5T"></a>日轮升天，<a id="a-5U"></a>则有明曜；<a id="a-5V"></a>中夜黑月，<a id="a-5W"></a>云雾晦暝，<a id="a-5X"></a>则复昏暗。<a id="a-5Y"></a>户牖之隙，<a id="a-5Z"></a>则复见通；<a id="a-5a"></a>墙宇之间，<a id="a-5b"></a>则复观壅。<a id="a-5c"></a>分别之处，<a id="a-5d"></a>则复见缘；<a id="a-5e"></a>顽虚之中，<a id="a-5f"></a>遍是空性。<a id="a-5g"></a>郁[土+孛]之象，<a id="a-5h"></a>则纡昏尘；<a id="a-5i"></a>澄霁敛氛，<a id="a-5j"></a>又观清净。</p>
  <p id="a5k">“阿难，<a id="a-5l"></a>汝咸看此诸变化相，<a id="a-5m"></a>吾今各还本所因处。<a id="a-5n"></a>云何本因？<a id="a-5o"></a>阿难，<a id="a-5p"></a>此诸变化，<a id="a-5q"></a>明还日轮。<a id="a-5r"></a>何以故？<a id="a-5s"></a>无日不明，<a id="a-5t"></a>明因属日，<a id="a-5u"></a>是故还日。<a id="a-5v"></a>暗还黑月，<a id="a-5w"></a>通还户牖，<a id="a-5x"></a>壅还墙宇，<a id="a-5y"></a>缘还分别，<a id="a-5z"></a>顽虚还空，<a id="a-60"></a>郁[土+孛]还尘，<a id="a-61"></a>清明还霁，<a id="a-62"></a>则诸世间一切所有不出斯类。<a id="a-63"></a>汝见八种，<a id="a-64"></a>见精明性，<a id="a-65"></a>当欲谁还？<a id="a-66"></a>何以故？<a id="a-67"></a>若还于明，<a id="a-68"></a>则不明时，<a id="a-69"></a>无复见暗。<a id="a-6A"></a>虽明暗等种种差别，<a id="a-6B"></a>见无差别。<a id="a-6C"></a>诸可还者，<a id="a-6D"></a>自然非汝；<a id="a-6E"></a>不汝还者，<a id="a-6F"></a>非汝而谁？<a id="a-6G"></a>则知汝心，<a id="a-6H"></a>本妙明净。<a id="a-6I"></a>汝自迷闷，<a id="a-6J"></a>丧本受轮，<a id="a-6K"></a>于生死中常被漂溺，<a id="a-6L"></a>是故如来名可怜愍。<a id="a-6M"></a>”</p>
  <p id="a6N">阿难言：<a id="a-6O"></a>“我虽识此见性无还，<a id="a-6P"></a>云何得知是我真性？<a id="a-6Q"></a>”</p>
  <p id="a6R">佛告阿难：<a id="a-6S"></a>“吾今问汝：<a id="a-6T"></a>今汝未得无漏清净，<a id="a-6U"></a>承佛神力，<a id="a-6V"></a>见于初禅，<a id="a-6W"></a>得无障礙；<a id="a-6X"></a>而阿那律，<a id="a-6Y"></a>见阎浮提，<a id="a-6Z"></a>如观掌中庵摩罗果；<a id="a-6a"></a>诸菩萨等，<a id="a-6b"></a>见百千界十方如来，<a id="a-6c"></a>穷尽微尘清净国土，<a id="a-6d"></a>无所不瞩；<a id="a-6e"></a>众生洞视，<a id="a-6f"></a>不过分寸。<a id="a-6g"></a>阿难，<a id="a-6h"></a>且吾与汝，<a id="a-6i"></a>观四天王所住宫殿，<a id="a-6j"></a>中间遍览水陆空行，<a id="a-6k"></a>虽有昏明种种形像，<a id="a-6l"></a>无非前尘分别留礙。<a id="a-6m"></a>汝应于此分别自他，<a id="a-6n"></a>今吾将汝择于见中，<a id="a-6o"></a>谁是我体？<a id="a-6p"></a>谁为物象？</p>
  <p id="a6q">“阿难，<a id="a-6r"></a>极汝见源，<a id="a-6s"></a>从日月宫，<a id="a-6t"></a>是物非汝；<a id="a-6u"></a>至七金山，<a id="a-6v"></a>周遍谛观，<a id="a-6w"></a>虽种种光，<a id="a-6x"></a>亦物非汝；<a id="a-6y"></a>渐渐更观，<a id="a-6z"></a>云腾鸟飞，<a id="a-70"></a>风动尘起，<a id="a-71"></a>树木山川，<a id="a-72"></a>草芥人畜，<a id="a-73"></a>咸物非汝。</p>
  <p id="a74">“阿难，<a id="a-75"></a>是诸近远诸有物性，<a id="a-76"></a>虽复差殊，<a id="a-77"></a>同汝见精清净所瞩，<a id="a-78"></a>则诸物类自有差别，<a id="a-79"></a>见性无殊。<a id="a-7A"></a>此精妙明，<a id="a-7B"></a>诚汝见性。<a id="a-7C"></a>若见是物，<a id="a-7D"></a>则汝亦可见吾之见。<a id="a-7E"></a>若同见者，<a id="a-7F"></a>名为见吾，<a id="a-7G"></a>吾不见时，<a id="a-7H"></a>何不见吾不见之处？<a id="a-7I"></a>若见不见，<a id="a-7J"></a>自然非彼不见之相；<a id="a-7K"></a>若不见吾不见之地，<a id="a-7L"></a>自然非物，<a id="a-7M"></a>云何非汝？<a id="a-7N"></a>又则汝今见物之时，<a id="a-7O"></a>汝既见物，<a id="a-7P"></a>物亦见汝，<a id="a-7Q"></a>体性纷杂；<a id="a-7R"></a>则汝与我，<a id="a-7S"></a>并诸世间，<a id="a-7T"></a>不成安立。</p>
  <p id="a7U">“阿难，<a id="a-7V"></a>若汝见时，<a id="a-7W"></a>是汝非我，<a id="a-7X"></a>见性周遍，<a id="a-7Y"></a>非汝而谁？<a id="a-7Z"></a>云何自疑汝之真性，<a id="a-7a"></a>性汝不真，<a id="a-7b"></a>取我求实？<a id="a-7c"></a>”</p>
  <p id="a7d">阿难白佛言：<a id="a-7e"></a>“世尊，<a id="a-7f"></a>若此见性，<a id="a-7g"></a>必我非余。<a id="a-7h"></a>我与如来，<a id="a-7i"></a>观四天王胜藏宝殿、<a id="a-7j"></a>居日月宫，<a id="a-7k"></a>此见周圆遍娑婆国；<a id="a-7l"></a>退归精舍，<a id="a-7m"></a>只见伽蓝清心户堂，<a id="a-7n"></a>但瞻檐庑。<a id="a-7o"></a>世尊，<a id="a-7p"></a>此见如是，<a id="a-7q"></a>其体本来周遍一界，<a id="a-7r"></a>今在室中，<a id="a-7s"></a>唯满一室，<a id="a-7t"></a>为复此见缩大为小？<a id="a-7u"></a>为当墙宇夹令断绝？<a id="a-7v"></a>我今不知斯义所在，<a id="a-7w"></a>愿垂弘慈，<a id="a-7x"></a>为我敷演。<a id="a-7y"></a>”</p>
  <p id="a7z">佛告阿难：<a id="a-80"></a>“一切世间大小内外诸所事业，<a id="a-81"></a>各属前尘，<a id="a-82"></a>不应说言见有舒缩。<a id="a-83"></a>譬如方器，<a id="a-84"></a>中见方空，<a id="a-85"></a>吾复问汝：<a id="a-86"></a>此方器中所见方空，<a id="a-87"></a>为复定方？<a id="a-88"></a>为不定方？<a id="a-89"></a>若定方者，<a id="a-8A"></a>别安圆器，<a id="a-8B"></a>空应不圆；<a id="a-8C"></a>若不定者，<a id="a-8D"></a>在方器中应无方空。<a id="a-8E"></a>汝言不知斯义所在，<a id="a-8F"></a>义性如是，<a id="a-8G"></a>云何为在？</p>
  <p id="a8H">“阿难，<a id="a-8I"></a>若复欲令入无方圆，<a id="a-8J"></a>但除器方，<a id="a-8K"></a>空体无方，<a id="a-8L"></a>不应说言，<a id="a-8M"></a>更除虚空方相所在。<a id="a-8N"></a>若如汝问，<a id="a-8O"></a>入室之时，<a id="a-8P"></a>缩见令小；<a id="a-8Q"></a>仰观日时，<a id="a-8R"></a>汝岂挽见齐于日面？<a id="a-8S"></a>若筑墙宇能夹见断，<a id="a-8T"></a>穿为小窦，<a id="a-8U"></a>宁无续迹？<a id="a-8V"></a>是义不然。<a id="a-8W"></a>一切众生从无始来，<a id="a-8X"></a>迷己为物，<a id="a-8Y"></a>失于本心，<a id="a-8Z"></a>为物所转，<a id="a-8a"></a>故于是中观大观小；<a id="a-8b"></a>若能转物，<a id="a-8c"></a>则同如来，<a id="a-8d"></a>身心圆明，<a id="a-8e"></a>不动道场，<a id="a-8f"></a>于一毛端遍能含受十方国土。<a id="a-8g"></a>”</p>
  <p id="a8h">阿难白佛言：<a id="a-8i"></a>“世尊，<a id="a-8j"></a>若此见精，<a id="a-8k"></a>必我妙性。<a id="a-8l"></a>今此妙性，<a id="a-8m"></a>现在我前，<a id="a-8n"></a>见必我真，<a id="a-8o"></a>我今身心复是何物？<a id="a-8p"></a>而今身心分别有实，<a id="a-8q"></a>彼见无别分辨我身。<a id="a-8r"></a>若实我心，<a id="a-8s"></a>令我今见。<a id="a-8t"></a>见性实我，<a id="a-8u"></a>而身非我，<a id="a-8v"></a>何殊如来先所难言，<a id="a-8w"></a>物能见我？<a id="a-8x"></a>惟垂大慈，<a id="a-8y"></a>开发未悟。<a id="a-8z"></a>”</p>
  <p id="a90">佛告阿难：<a id="a-91"></a>“今汝所言，<a id="a-92"></a>见在汝前，<a id="a-93"></a>是义非实。<a id="a-94"></a>若实汝前，<a id="a-95"></a>汝实见者，<a id="a-96"></a>则此见精，<a id="a-97"></a>既有方所，<a id="a-98"></a>非无指示。<a id="a-99"></a>且今与汝坐祇陀林，<a id="a-9A"></a>遍观林渠及与殿堂，<a id="a-9B"></a>上至日月，<a id="a-9C"></a>前对恒河，<a id="a-9D"></a>汝今于我师子座前，<a id="a-9E"></a>举手指陈是种种相，<a id="a-9F"></a>阴者是林，<a id="a-9G"></a>明者是日，<a id="a-9H"></a>礙者是壁，<a id="a-9I"></a>通者是空；<a id="a-9J"></a>如是乃至草树纤毫，<a id="a-9K"></a>大小虽殊，<a id="a-9L"></a>但可有形，<a id="a-9M"></a>无不指著。<a id="a-9N"></a>若必其见现在汝前，<a id="a-9O"></a>汝应以手确实指陈，<a id="a-9P"></a>何者是见？</p>
  <p id="a9Q">“阿难，<a id="a-9R"></a>当知若空是见，<a id="a-9S"></a>既已成见，<a id="a-9T"></a>何者是空？<a id="a-9U"></a>若物是见，<a id="a-9V"></a>既已是见，<a id="a-9W"></a>何者为物？<a id="a-9X"></a>汝可微细披剥万象，<a id="a-9Y"></a>析出精明净妙见元，<a id="a-9Z"></a>指陈示我，<a id="a-9a"></a>同彼诸物分明无惑。<a id="a-9b"></a>”</p>
  <p id="a9c">阿难言：<a id="a-9d"></a>“我今于此重阁讲堂，<a id="a-9e"></a>远洎恒河，<a id="a-9f"></a>上观日月，<a id="a-9g"></a>举手所指，<a id="a-9h"></a>纵目所观，<a id="a-9i"></a>指皆是物，<a id="a-9j"></a>无是见者。<a id="a-9k"></a>世尊，<a id="a-9l"></a>如佛所说，<a id="a-9m"></a>况我有漏初学声闻，<a id="a-9n"></a>乃至菩萨，<a id="a-9o"></a>亦不能于万物象前剖出精见，<a id="a-9p"></a>离一切物别有自性。<a id="a-9q"></a>”</p>
  <p id="a9r">佛言：<a id="a-9s"></a>“如是，<a id="a-9t"></a>如是。<a id="a-9u"></a>”</p>
  <p id="a9v">佛复告阿难：<a id="a-9w"></a>“如汝所言，<a id="a-9x"></a>无有见精，<a id="a-9y"></a>离一切物别有自性。<a id="a-9z"></a>则汝所指是物之中，<a id="a-A0"></a>无是见者。<a id="a-A1"></a>今复告汝，<a id="a-A2"></a>汝与如来坐祇陀林，<a id="a-A3"></a>更观林苑，<a id="a-A4"></a>乃至日月，<a id="a-A5"></a>种种象殊，<a id="a-A6"></a>必无见精受汝所指。<a id="a-A7"></a>汝又发明此诸物中，<a id="a-A8"></a>何者非见？<a id="a-A9"></a>”</p>
  <p id="aAA">阿难言：<a id="a-AB"></a>“我实遍见此祇陀林，<a id="a-AC"></a>不知是中何者非见。<a id="a-AD"></a>何以故？<a id="a-AE"></a>若树非见，<a id="a-AF"></a>云何见树？<a id="a-AG"></a>若树即见，<a id="a-AH"></a>复云何树？<a id="a-AI"></a>如是乃至若空非见，<a id="a-AJ"></a>云何见空？<a id="a-AK"></a>若空即见，<a id="a-AL"></a>复云何空？<a id="a-AM"></a>我又思惟，<a id="a-AN"></a>是万象中，<a id="a-AO"></a>微细发明，<a id="a-AP"></a>无非见者。<a id="a-AQ"></a>”</p>
  <p id="aAR">佛言：<a id="a-AS"></a>“如是，<a id="a-AT"></a>如是。<a id="a-AU"></a>”</p>
  <p id="aAV">于是大众非无学者，<a id="a-AW"></a>闻佛此言，<a id="a-AX"></a>茫然不知是义终始，<a id="a-AY"></a>一时惶悚，<a id="a-AZ"></a>失其所守。</p>
  <p id="aAa">如来知其魂虑变慑，<a id="a-Ab"></a>心生怜愍，<a id="a-Ac"></a>安慰阿难及诸大众：<a id="a-Ad"></a>“诸善男子，<a id="a-Ae"></a>无上法王是真实语，<a id="a-Af"></a>如所如说，<a id="a-Ag"></a>不诳不妄，<a id="a-Ah"></a>非末伽棃四种不死矫乱论议。<a id="a-Ai"></a>汝谛思惟，<a id="a-Aj"></a>无忝哀慕。<a id="a-Ak"></a>”</p>
  <p id="aAl">是时，<a id="a-Am"></a>文殊师利法王子，<a id="a-An"></a>愍诸四众，<a id="a-Ao"></a>在大众中，<a id="a-Ap"></a>即从座起，<a id="a-Aq"></a>顶礼佛足，<a id="a-Ar"></a>合掌恭敬而白佛言：<a id="a-As"></a>“世尊，<a id="a-At"></a>此诸大众，<a id="a-Au"></a>不悟如来发明二种精见、<a id="a-Av"></a>色空，<a id="a-Aw"></a>是非是义。<a id="a-Ax"></a>世尊，<a id="a-Ay"></a>若此前缘色空等象，<a id="a-Az"></a>若是见者，<a id="a-B0"></a>应有所指；<a id="a-B1"></a>若非见者，<a id="a-B2"></a>应无所瞩。<a id="a-B3"></a>而今不知是义所归，<a id="a-B4"></a>故有惊怖，<a id="a-B5"></a>非是畴昔善根轻鲜。<a id="a-B6"></a>惟愿如来大慈发明，<a id="a-B7"></a>此诸物象与此见精，<a id="a-B8"></a>元是何物，<a id="a-B9"></a>于其中间，<a id="a-BA"></a>无是非是？<a id="a-BB"></a>”</p>
  <p id="aBC">佛告文殊及诸大众：<a id="a-BD"></a>“十方如来及大菩萨，<a id="a-BE"></a>于其自住三摩地中，<a id="a-BF"></a>见与见缘并所想相，<a id="a-BG"></a>如虚空华，<a id="a-BH"></a>本无所有。<a id="a-BI"></a>此见及缘，<a id="a-BJ"></a>元是菩提妙净明体，<a id="a-BK"></a>云何于中有是非是？<a id="a-BL"></a>文殊，<a id="a-BM"></a>吾今问汝，<a id="a-BN"></a>如汝文殊，<a id="a-BO"></a>更有文殊是文殊者，<a id="a-BP"></a>为无文殊？<a id="a-BQ"></a>”</p>
  <p id="aBR">“如是，<a id="a-BS"></a>世尊。<a id="a-BT"></a>我真文殊，<a id="a-BU"></a>无是文殊。<a id="a-BV"></a>何以故？<a id="a-BW"></a>若有是者，<a id="a-BX"></a>则二文殊。<a id="a-BY"></a>然我今日，<a id="a-BZ"></a>非无文殊，<a id="a-Ba"></a>于中实无是非二相。<a id="a-Bb"></a>”</p>
  <p id="aBc">佛言：<a id="a-Bd"></a>“此见妙明与诸空尘亦复如是，<a id="a-Be"></a>本是妙明无上菩提净圆真心，<a id="a-Bf"></a>妄为色空及与闻见。<a id="a-Bg"></a>如第二月，<a id="a-Bh"></a>谁为是月？<a id="a-Bi"></a>又谁非月？<a id="a-Bj"></a>文殊，<a id="a-Bk"></a>但一月真，<a id="a-Bl"></a>中间自无是月非月。<a id="a-Bm"></a>是以汝今观见与尘，<a id="a-Bn"></a>种种发明，<a id="a-Bo"></a>名为妄想，<a id="a-Bp"></a>不能于中出是非是；<a id="a-Bq"></a>由是精真妙觉明性，<a id="a-Br"></a>故能令汝出指非指。<a id="a-Bs"></a>”</p>
  <p id="aBt">阿难白佛言：<a id="a-Bu"></a>“世尊，<a id="a-Bv"></a>诚如法王所说：<a id="a-Bw"></a>‘觉缘遍十方界，<a id="a-Bx"></a>湛然常住，<a id="a-By"></a>性非生灭’，<a id="a-Bz"></a>与先梵志娑毗迦罗，<a id="a-C0"></a>所谈冥谛，<a id="a-C1"></a>及投灰等诸外道种，<a id="a-C2"></a>说有真我遍满十方，<a id="a-C3"></a>有何差别？<a id="a-C4"></a>世尊亦曾于楞伽山为大慧等敷演斯义：<a id="a-C5"></a>‘彼外道等，<a id="a-C6"></a>常说自然。<a id="a-C7"></a>我说因缘，<a id="a-C8"></a>非彼境界。<a id="a-C9"></a>’我今观此觉性自然，<a id="a-CA"></a>非生非灭，<a id="a-CB"></a>远离一切虚妄颠倒，<a id="a-CC"></a>似非因缘，<a id="a-CD"></a>与彼自然。<a id="a-CE"></a>云何开示不入群邪，<a id="a-CF"></a>获真实心妙觉明性？<a id="a-CG"></a>”</p>
  <p id="aCH">佛告阿难：<a id="a-CI"></a>“我今如是开示方便，<a id="a-CJ"></a>真实告汝，<a id="a-CK"></a>汝犹未悟，<a id="a-CL"></a>惑为自然。<a id="a-CM"></a>阿难，<a id="a-CN"></a>若必自然，<a id="a-CO"></a>自须甄明有自然体。<a id="a-CP"></a>汝且观此妙明见中，<a id="a-CQ"></a>以何为自？<a id="a-CR"></a>此见为复以明为自？<a id="a-CS"></a>以暗为自？<a id="a-CT"></a>以空为自？<a id="a-CU"></a>以塞为自？<a id="a-CV"></a>阿难，<a id="a-CW"></a>若明为自，<a id="a-CX"></a>应不见暗；<a id="a-CY"></a>若复以空为自体者，<a id="a-CZ"></a>应不见塞；<a id="a-Ca"></a>如是乃至诸暗等相以为自者，<a id="a-Cb"></a>则于明时，<a id="a-Cc"></a>见性断灭，<a id="a-Cd"></a>云何见明？<a id="a-Ce"></a>”</p>
  <p id="aCf">阿难言：<a id="a-Cg"></a>“必此妙见，<a id="a-Ch"></a>性非自然；<a id="a-Ci"></a>我今发明，<a id="a-Cj"></a>是因缘生。<a id="a-Ck"></a>心犹未明，<a id="a-Cl"></a>咨询如来，<a id="a-Cm"></a>是义云何，<a id="a-Cn"></a>合因缘性？<a id="a-Co"></a>”</p>
  <p id="aCp">佛言：<a id="a-Cq"></a>“汝言因缘，<a id="a-Cr"></a>吾复问汝：<a id="a-Cs"></a>汝今因见，<a id="a-Ct"></a>见性现前。<a id="a-Cu"></a>此见为复因明有见？<a id="a-Cv"></a>因暗有见？<a id="a-Cw"></a>因空有见？<a id="a-Cx"></a>因塞有见？<a id="a-Cy"></a>阿难，<a id="a-Cz"></a>若因明有，<a id="a-D0"></a>应不见暗；<a id="a-D1"></a>如因暗有，<a id="a-D2"></a>应不见明；<a id="a-D3"></a>如是乃至因空因塞，<a id="a-D4"></a>同于明暗。</p>
  <p id="aD5">“复次，<a id="a-D6"></a>阿难，<a id="a-D7"></a>此见又复缘明有见？<a id="a-D8"></a>缘暗有见？<a id="a-D9"></a>缘空有见？<a id="a-DA"></a>缘塞有见？<a id="a-DB"></a>阿难，<a id="a-DC"></a>若缘空有，<a id="a-DD"></a>应不见塞；<a id="a-DE"></a>若缘塞有，<a id="a-DF"></a>应不见空；<a id="a-DG"></a>如是乃至缘明缘暗，<a id="a-DH"></a>同于空塞。</p>
  <p id="aDI">“当知如是精觉妙明，<a id="a-DJ"></a>非因非缘，<a id="a-DK"></a>亦非自然非不自然，<a id="a-DL"></a>无非不非，<a id="a-DM"></a>无是非是，<a id="a-DN"></a>离一切相，<a id="a-DO"></a>即一切法。<a id="a-DP"></a>汝今云何于中措心，<a id="a-DQ"></a>以诸世间戏论名相而得分别？<a id="a-DR"></a>如以手掌撮摩虚空，<a id="a-DS"></a>只益自劳，<a id="a-DT"></a>虚空云何随汝执捉？<a id="a-DU"></a>”</p>
  <p id="aDV">阿难白佛言：<a id="a-DW"></a>“世尊，<a id="a-DX"></a>必妙觉性，<a id="a-DY"></a>非因非缘。<a id="a-DZ"></a>世尊云何常与比丘，<a id="a-Da"></a>宣说见性具四种缘？<a id="a-Db"></a>所谓因空、<a id="a-Dc"></a>因明、<a id="a-Dd"></a>因心、<a id="a-De"></a>因眼，<a id="a-Df"></a>是义云何？<a id="a-Dg"></a>”</p>
  <p id="aDh">佛言：<a id="a-Di"></a>“阿难，<a id="a-Dj"></a>我说世间诸因缘相，<a id="a-Dk"></a>非第一义。<a id="a-Dl"></a>阿难，<a id="a-Dm"></a>吾复问汝：<a id="a-Dn"></a>诸世间人说我能见，<a id="a-Do"></a>云何名见？<a id="a-Dp"></a>云何不见？<a id="a-Dq"></a>”</p>
  <p id="aDr">阿难言：<a id="a-Ds"></a>“世人因于日、<a id="a-Dt"></a>月、<a id="a-Du"></a>灯光，<a id="a-Dv"></a>见种种相，<a id="a-Dw"></a>名之为见。<a id="a-Dx"></a>若复无此三种光明，<a id="a-Dy"></a>则不能见。<a id="a-Dz"></a>”</p>
  <p id="aE0">“阿难，<a id="a-E1"></a>若无明时名不见者，<a id="a-E2"></a>应不见暗；<a id="a-E3"></a>若必见暗，<a id="a-E4"></a>此但无明，<a id="a-E5"></a>云何无见？<a id="a-E6"></a>阿难，<a id="a-E7"></a>若在暗时，<a id="a-E8"></a>不见明故，<a id="a-E9"></a>名为不见；<a id="a-EA"></a>今在明时，<a id="a-EB"></a>不见暗相，<a id="a-EC"></a>还名不见。<a id="a-ED"></a>如是二相，<a id="a-EE"></a>俱名不见。<a id="a-EF"></a>若复二相自相陵夺，<a id="a-EG"></a>非汝见性于中暂无，<a id="a-EH"></a>如是则知二俱名见，<a id="a-EI"></a>云何不见？</p>
  <p id="aEJ">“是故，<a id="a-EK"></a>阿难，<a id="a-EL"></a>汝今当知，<a id="a-EM"></a>见明之时，<a id="a-EN"></a>见非是明；<a id="a-EO"></a>见暗之时，<a id="a-EP"></a>见非是暗；<a id="a-EQ"></a>见空之时，<a id="a-ER"></a>见非是空；<a id="a-ES"></a>见塞之时，<a id="a-ET"></a>见非是塞，<a id="a-EU"></a>四义成就。<a id="a-EV"></a>汝复应知，<a id="a-EW"></a>见见之时，<a id="a-EX"></a>见非是见，<a id="a-EY"></a>见犹离见，<a id="a-EZ"></a>见不能及，<a id="a-Ea"></a>云何复说因缘、<a id="a-Eb"></a>自然及和合相？<a id="a-Ec"></a>汝等声闻，<a id="a-Ed"></a>狭劣无识，<a id="a-Ee"></a>不能通达清净实相。<a id="a-Ef"></a>吾今诲汝，<a id="a-Eg"></a>当善思惟，<a id="a-Eh"></a>无得疲怠妙菩提路。<a id="a-Ei"></a>”</p>
  <p id="aEj">阿难白佛言：<a id="a-Ek"></a>“世尊，<a id="a-El"></a>如佛世尊为我等辈，<a id="a-Em"></a>宣说因缘及与自然、<a id="a-En"></a>诸和合相与不和合，<a id="a-Eo"></a>心犹未开，<a id="a-Ep"></a>而今更闻见见非见，<a id="a-Eq"></a>重增迷闷。<a id="a-Er"></a>伏愿弘慈，<a id="a-Es"></a>施大慧目，<a id="a-Et"></a>开示我等觉心明净。<a id="a-Eu"></a>”作是语已，<a id="a-Ev"></a>悲泪顶礼，<a id="a-Ew"></a>承受圣旨。</p>
  <p id="aEx">尔时，<a id="a-Ey"></a>世尊怜愍阿难及诸大众，<a id="a-Ez"></a>将欲敷演大陀罗尼诸三摩提妙修行路，<a id="a-F0"></a>告阿难言：<a id="a-F1"></a>“汝虽强记，<a id="a-F2"></a>但益多闻，<a id="a-F3"></a>于奢摩他微密观照，<a id="a-F4"></a>心犹未了。<a id="a-F5"></a>汝今谛听，<a id="a-F6"></a>吾当为汝分别开示，<a id="a-F7"></a>亦令将来诸有漏者，<a id="a-F8"></a>获菩提果。</p>
  <p id="aF9">“阿难，<a id="a-FA"></a>一切众生轮回世间，<a id="a-FB"></a>由二颠倒分别见妄，<a id="a-FC"></a>当处发生，<a id="a-FD"></a>当业轮转。<a id="a-FE"></a>云何二见？<a id="a-FF"></a>一者、<a id="a-FG"></a>众生别业妄见，<a id="a-FH"></a>二者、<a id="a-FI"></a>众生同分妄见。</p>
  <p id="aFJ">“云何名为别业妄见？<a id="a-FK"></a>阿难，<a id="a-FL"></a>如世间人，<a id="a-FM"></a>目有赤眚，<a id="a-FN"></a>夜见灯光别有圆影，<a id="a-FO"></a>五色重叠。<a id="a-FP"></a>于意云何？<a id="a-FQ"></a>此夜灯明所现圆光，<a id="a-FR"></a>为是灯色？<a id="a-FS"></a>为当见色？<a id="a-FT"></a>阿难，<a id="a-FU"></a>此若灯色，<a id="a-FV"></a>则非眚人何不同见，<a id="a-FW"></a>而此圆影唯眚之观？<a id="a-FX"></a>若是见色，<a id="a-FY"></a>见已成色，<a id="a-FZ"></a>则彼眚人见圆影者，<a id="a-Fa"></a>名为何等？<a id="a-Fb"></a>复次，<a id="a-Fc"></a>阿难，<a id="a-Fd"></a>若此圆影离灯别有，<a id="a-Fe"></a>则合傍观屏帐几筵，<a id="a-Ff"></a>有圆影出；<a id="a-Fg"></a>离见别有，<a id="a-Fh"></a>应非眼瞩，<a id="a-Fi"></a>云何眚人目见圆影？<a id="a-Fj"></a>是故当知，<a id="a-Fk"></a>色实在灯，<a id="a-Fl"></a>见病为影，<a id="a-Fm"></a>影见俱眚，<a id="a-Fn"></a>见眚非病，<a id="a-Fo"></a>终不应言是灯是见，<a id="a-Fp"></a>于是中有非灯非见。<a id="a-Fq"></a>如第二月，<a id="a-Fr"></a>非体非影。<a id="a-Fs"></a>何以故？<a id="a-Ft"></a>第二之观，<a id="a-Fu"></a>捏所成故。<a id="a-Fv"></a>诸有智者不应说言，<a id="a-Fw"></a>此捏根元，<a id="a-Fx"></a>是形非形，<a id="a-Fy"></a>离见非见。<a id="a-Fz"></a>此亦如是，<a id="a-G0"></a>目眚所成，<a id="a-G1"></a>今欲名谁‘是灯是见’？<a id="a-G2"></a>何况分别‘非灯非见’？</p>
  <p id="aG3">“云何名为同分妄见？<a id="a-G4"></a>阿难，<a id="a-G5"></a>此阎浮提，<a id="a-G6"></a>除大海水，<a id="a-G7"></a>中间平陆有三千洲。<a id="a-G8"></a>正中大洲，<a id="a-G9"></a>东西括量，<a id="a-GA"></a>大国凡有二千三百。<a id="a-GB"></a>其余小洲在诸海中，<a id="a-GC"></a>其间或有三两百国，<a id="a-GD"></a>或一或二，<a id="a-GE"></a>至于三十、<a id="a-GF"></a>四十、<a id="a-GG"></a>五十。<a id="a-GH"></a>阿难，<a id="a-GI"></a>若复此中，<a id="a-GJ"></a>有一小洲只有两国，<a id="a-GK"></a>唯一国人同感恶缘，<a id="a-GL"></a>则彼小洲当土众生，<a id="a-GM"></a>睹诸一切不祥境界。<a id="a-GN"></a>或见二日，<a id="a-GO"></a>或见两月，<a id="a-GP"></a>其中乃至晕适佩玦、<a id="a-GQ"></a>彗孛飞流、<a id="a-GR"></a>负耳虹霓种种恶相。<a id="a-GS"></a>但此国见，<a id="a-GT"></a>彼国众生本所不见，<a id="a-GU"></a>亦复不闻。</p>
  <p id="aGV">“阿难，<a id="a-GW"></a>吾今为汝，<a id="a-GX"></a>以此二事，<a id="a-GY"></a>进退合明。</p>
  <p id="aGZ">“阿难，<a id="a-Ga"></a>如彼众生别业妄见，<a id="a-Gb"></a>瞩灯光中所现圆影，<a id="a-Gc"></a>虽似前境，<a id="a-Gd"></a>终彼见者，<a id="a-Ge"></a>目眚所成。<a id="a-Gf"></a>眚即见劳，<a id="a-Gg"></a>非色所造；<a id="a-Gh"></a>然见眚者，<a id="a-Gi"></a>终无见咎。<a id="a-Gj"></a>例汝今日，<a id="a-Gk"></a>以目观见山河国土及诸众生，<a id="a-Gl"></a>皆是无始见病所成。<a id="a-Gm"></a>见与见缘，<a id="a-Gn"></a>似现前境；<a id="a-Go"></a>元我觉明，<a id="a-Gp"></a>见所缘眚。<a id="a-Gq"></a>觉见即眚；<a id="a-Gr"></a>本觉明心，<a id="a-Gs"></a>觉缘非眚。<a id="a-Gt"></a>觉所觉眚，<a id="a-Gu"></a>觉非眚中，<a id="a-Gv"></a>此实见见，<a id="a-Gw"></a>云何复名觉闻知见？<a id="a-Gx"></a>是故，<a id="a-Gy"></a>汝今见我及汝，<a id="a-Gz"></a>并诸世间十类众生，<a id="a-H0"></a>皆即见眚，<a id="a-H1"></a>非见眚者。<a id="a-H2"></a>彼见真精，<a id="a-H3"></a>性非眚者，<a id="a-H4"></a>故不名见。</p>
  <p id="aH5">“阿难，<a id="a-H6"></a>如彼众生同分妄见，<a id="a-H7"></a>例彼妄见别业一人。<a id="a-H8"></a>一病目人，<a id="a-H9"></a>同彼一国，<a id="a-HA"></a>彼见圆影，<a id="a-HB"></a>眚妄所生。<a id="a-HC"></a>此众同分所现不祥，<a id="a-HD"></a>同见业中，<a id="a-HE"></a>瘴恶所起，<a id="a-HF"></a>俱是无始见妄所生。<a id="a-HG"></a>例阎浮提三千洲中，<a id="a-HH"></a>兼四大海、<a id="a-HI"></a>娑婆世界，<a id="a-HJ"></a>并洎十方诸有漏国及诸众生，<a id="a-HK"></a>同是觉明无漏妙心，<a id="a-HL"></a>见闻觉知虚妄病缘，<a id="a-HM"></a>和合妄生，<a id="a-HN"></a>和合妄死。<a id="a-HO"></a>若能远离诸和合缘及不和合，<a id="a-HP"></a>则复灭除诸生死因，<a id="a-HQ"></a>圆满菩提，<a id="a-HR"></a>不生灭性，<a id="a-HS"></a>清净本心，<a id="a-HT"></a>本觉常住。</p>
  <p id="aHU">“阿难，<a id="a-HV"></a>汝虽先悟本觉妙明，<a id="a-HW"></a>性非因缘，<a id="a-HX"></a>非自然性，<a id="a-HY"></a>而犹未明如是觉元，<a id="a-HZ"></a>非和合生，<a id="a-Ha"></a>及不和合。</p>
  <p id="aHb">“阿难，<a id="a-Hc"></a>吾今复以前尘问汝，<a id="a-Hd"></a>汝今犹以一切世间妄想和合诸因缘性，<a id="a-He"></a>而自疑惑，<a id="a-Hf"></a>证菩提心和合起者。<a id="a-Hg"></a>则汝今者妙净见精，<a id="a-Hh"></a>为与明和？<a id="a-Hi"></a>为与暗和？<a id="a-Hj"></a>为与通和？<a id="a-Hk"></a>为与塞和？<a id="a-Hl"></a>若明和者，<a id="a-Hm"></a>且汝观明，<a id="a-Hn"></a>当明现前，<a id="a-Ho"></a>何处杂见？<a id="a-Hp"></a>见相可辨，<a id="a-Hq"></a>杂何形像？<a id="a-Hr"></a>若非见者，<a id="a-Hs"></a>云何见明？<a id="a-Ht"></a>若即见者，<a id="a-Hu"></a>云何见见？<a id="a-Hv"></a>必见圆满，<a id="a-Hw"></a>何处和明？<a id="a-Hx"></a>若明圆满，<a id="a-Hy"></a>不合见和。<a id="a-Hz"></a>见必异明，<a id="a-I0"></a>杂则失彼性明名字；<a id="a-I1"></a>杂失明性，<a id="a-I2"></a>和明非义。<a id="a-I3"></a>彼暗与通，<a id="a-I4"></a>及诸群塞，<a id="a-I5"></a>亦复如是。</p>
  <p id="aI6">“复次，<a id="a-I7"></a>阿难，<a id="a-I8"></a>又汝今者妙净见精，<a id="a-I9"></a>为与明合？<a id="a-IA"></a>为与暗合？<a id="a-IB"></a>为与通合？<a id="a-IC"></a>为与塞合？<a id="a-ID"></a>若明合者，<a id="a-IE"></a>至于暗时，<a id="a-IF"></a>明相已灭，<a id="a-IG"></a>此见即不与诸暗合，<a id="a-IH"></a>云何见暗？<a id="a-II"></a>若见暗时，<a id="a-IJ"></a>不与暗合，<a id="a-IK"></a>与明合者，<a id="a-IL"></a>应非见明；<a id="a-IM"></a>既不见明，<a id="a-IN"></a>云何明合？<a id="a-IO"></a>了明非暗，<a id="a-IP"></a>彼暗与通，<a id="a-IQ"></a>及诸群塞，<a id="a-IR"></a>亦复如是。<a id="a-IS"></a>”</p>
  <p id="aIT">阿难白佛言：<a id="a-IU"></a>“世尊，<a id="a-IV"></a>如我思惟，<a id="a-IW"></a>此妙觉元，<a id="a-IX"></a>与诸缘尘，<a id="a-IY"></a>及心念虑，<a id="a-IZ"></a>非和合耶？<a id="a-Ia"></a>”</p>
  <p id="aIb">佛言：<a id="a-Ic"></a>“汝今又言觉非和合。<a id="a-Id"></a>吾复问汝：<a id="a-Ie"></a>此妙见精非和合者，<a id="a-If"></a>为非明和？<a id="a-Ig"></a>为非暗和？<a id="a-Ih"></a>为非通和？<a id="a-Ii"></a>为非塞和？<a id="a-Ij"></a>若非明和，<a id="a-Ik"></a>则见与明，<a id="a-Il"></a>必有边畔。<a id="a-Im"></a>汝且谛观，<a id="a-In"></a>何处是明？<a id="a-Io"></a>何处是见？<a id="a-Ip"></a>在见在明，<a id="a-Iq"></a>自何为畔？<a id="a-Ir"></a>阿难，<a id="a-Is"></a>若明际中必无见者，<a id="a-It"></a>则不相及，<a id="a-Iu"></a>自不知其明相所在，<a id="a-Iv"></a>畔云何成？<a id="a-Iw"></a>彼暗与通，<a id="a-Ix"></a>及诸群塞，<a id="a-Iy"></a>亦复如是。<a id="a-Iz"></a>又妙见精非和合者，<a id="a-J0"></a>为非明合？<a id="a-J1"></a>为非暗合？<a id="a-J2"></a>为非通合？<a id="a-J3"></a>为非塞合？<a id="a-J4"></a>若非明合，<a id="a-J5"></a>则见与明，<a id="a-J6"></a>性相乖角，<a id="a-J7"></a>如耳与明了不相触。<a id="a-J8"></a>见且不知明相所在，<a id="a-J9"></a>云何甄明合非合理？<a id="a-JA"></a>彼暗与通，<a id="a-JB"></a>及诸群塞，<a id="a-JC"></a>亦复如是。</p>
  <p id="aJD">“阿难，<a id="a-JE"></a>汝犹未明一切浮尘诸幻化相，<a id="a-JF"></a>当处出生，<a id="a-JG"></a>随处灭尽，<a id="a-JH"></a>幻妄称相，<a id="a-JI"></a>其性真为妙觉明体。<a id="a-JJ"></a>如是乃至五阴、<a id="a-JK"></a>六入，<a id="a-JL"></a>从十二处至十八界，<a id="a-JM"></a>因缘和合，<a id="a-JN"></a>虚妄有生；<a id="a-JO"></a>因缘别离，<a id="a-JP"></a>虚妄名灭。<a id="a-JQ"></a>殊不能知生灭去来，<a id="a-JR"></a>本如来藏常住妙明不动周圆妙真如性。<a id="a-JS"></a>性真常中，<a id="a-JT"></a>求于去来，<a id="a-JU"></a>迷悟生死，<a id="a-JV"></a>了无所得。</p>
  <p id="aJW">“阿难，<a id="a-JX"></a>云何五阴本如来藏妙真如性？</p>
  <p id="aJY">“阿难，<a id="a-JZ"></a>譬如有人，<a id="a-Ja"></a>以清净目观晴明空，<a id="a-Jb"></a>唯一晴虚，<a id="a-Jc"></a>迥无所有。<a id="a-Jd"></a>其人无故不动目睛，<a id="a-Je"></a>瞪以发劳，<a id="a-Jf"></a>则于虚空别见狂华，<a id="a-Jg"></a>复有一切狂乱非相；<a id="a-Jh"></a>色阴当知，<a id="a-Ji"></a>亦复如是。<a id="a-Jj"></a>阿难，<a id="a-Jk"></a>是诸狂华，<a id="a-Jl"></a>非从空来，<a id="a-Jm"></a>非从目出。<a id="a-Jn"></a>如是，<a id="a-Jo"></a>阿难，<a id="a-Jp"></a>若空来者，<a id="a-Jq"></a>既从空来，<a id="a-Jr"></a>还从空入；<a id="a-Js"></a>若有出入，<a id="a-Jt"></a>即非虚空。<a id="a-Ju"></a>空若非空，<a id="a-Jv"></a>自不容其华相起灭，<a id="a-Jw"></a>如阿难体不容阿难。<a id="a-Jx"></a>若目出者，<a id="a-Jy"></a>既从目出，<a id="a-Jz"></a>还从目入，<a id="a-K0"></a>即此华性从目出故，<a id="a-K1"></a>当合有见。<a id="a-K2"></a>若有见者，<a id="a-K3"></a>去既华空，<a id="a-K4"></a>旋合见眼；<a id="a-K5"></a>若无见者，<a id="a-K6"></a>出既翳空，<a id="a-K7"></a>旋当翳眼。<a id="a-K8"></a>又见华时，<a id="a-K9"></a>目应无翳，<a id="a-KA"></a>云何晴空，<a id="a-KB"></a>号清明眼？<a id="a-KC"></a>是故当知，<a id="a-KD"></a>色阴虚妄，<a id="a-KE"></a>本非因缘，<a id="a-KF"></a>非自然性。</p>
  <p id="aKG">“阿难，<a id="a-KH"></a>譬如有人手足宴安，<a id="a-KI"></a>百骸调适，<a id="a-KJ"></a>忽如忘生，<a id="a-KK"></a>性无违顺。<a id="a-KL"></a>其人无故，<a id="a-KM"></a>以二手掌于空相摩，<a id="a-KN"></a>于二手中妄生涩滑冷热诸相；<a id="a-KO"></a>受阴当知，<a id="a-KP"></a>亦复如是。<a id="a-KQ"></a>阿难，<a id="a-KR"></a>是诸幻触，<a id="a-KS"></a>不从空来，<a id="a-KT"></a>不从掌出。<a id="a-KU"></a>如是，<a id="a-KV"></a>阿难，<a id="a-KW"></a>若空来者，<a id="a-KX"></a>既能触掌，<a id="a-KY"></a>何不触身？<a id="a-KZ"></a>不应虚空选择来触。<a id="a-Ka"></a>若从掌出，<a id="a-Kb"></a>应非待合。<a id="a-Kc"></a>又掌出故，<a id="a-Kd"></a>合则掌知，<a id="a-Ke"></a>离则触入，<a id="a-Kf"></a>臂腕骨髓应亦觉知入时踪迹，<a id="a-Kg"></a>必有觉心知出知入，<a id="a-Kh"></a>自有一物身中往来，<a id="a-Ki"></a>何待合知要名为触？<a id="a-Kj"></a>是故当知，<a id="a-Kk"></a>受阴虚妄，<a id="a-Kl"></a>本非因缘，<a id="a-Km"></a>非自然性。</p>
  <p id="aKn">“阿难，<a id="a-Ko"></a>譬如有人谈说酢梅，<a id="a-Kp"></a>口中水出；<a id="a-Kq"></a>思踏悬崖，<a id="a-Kr"></a>足心酸涩；<a id="a-Ks"></a>想阴当知，<a id="a-Kt"></a>亦复如是。<a id="a-Ku"></a>阿难，<a id="a-Kv"></a>如是酢说，<a id="a-Kw"></a>不从梅生，<a id="a-Kx"></a>非从口入。<a id="a-Ky"></a>如是，<a id="a-Kz"></a>阿难，<a id="a-L0"></a>若梅生者，<a id="a-L1"></a>梅合自谈，<a id="a-L2"></a>何待人说？<a id="a-L3"></a>若从口入，<a id="a-L4"></a>自合口闻，<a id="a-L5"></a>何须待耳？<a id="a-L6"></a>若独耳闻，<a id="a-L7"></a>此水何不耳中而出？<a id="a-L8"></a>想踏悬崖，<a id="a-L9"></a>与说相类。<a id="a-LA"></a>是故当知，<a id="a-LB"></a>想阴虚妄，<a id="a-LC"></a>本非因缘，<a id="a-LD"></a>非自然性。</p>
  <p id="aLE">“阿难，<a id="a-LF"></a>譬如暴流波浪相续，<a id="a-LG"></a>前际后际不相踰越；<a id="a-LH"></a>行阴当知，<a id="a-LI"></a>亦复如是。<a id="a-LJ"></a>阿难，<a id="a-LK"></a>如是流性，<a id="a-LL"></a>不因空生，<a id="a-LM"></a>不因水有，<a id="a-LN"></a>亦非水性，<a id="a-LO"></a>非离空水。<a id="a-LP"></a>如是，<a id="a-LQ"></a>阿难，<a id="a-LR"></a>若因空生，<a id="a-LS"></a>则诸十方无尽虚空成无尽流，<a id="a-LT"></a>世界自然俱受沦溺。<a id="a-LU"></a>若因水有，<a id="a-LV"></a>则此暴流，<a id="a-LW"></a>性应非水，<a id="a-LX"></a>有所有相今应现在。<a id="a-LY"></a>若即水性，<a id="a-LZ"></a>则澄清时，<a id="a-La"></a>应非水体。<a id="a-Lb"></a>若离空水，<a id="a-Lc"></a>空非有外，<a id="a-Ld"></a>水外无流。<a id="a-Le"></a>是故当知，<a id="a-Lf"></a>行阴虚妄，<a id="a-Lg"></a>本非因缘，<a id="a-Lh"></a>非自然性。</p>
  <p id="aLi">“阿难，<a id="a-Lj"></a>譬如有人取频伽瓶，<a id="a-Lk"></a>塞其两孔，<a id="a-Ll"></a>满中擎空，<a id="a-Lm"></a>千里远行，<a id="a-Ln"></a>用饷他国；<a id="a-Lo"></a>识阴当知，<a id="a-Lp"></a>亦复如是。<a id="a-Lq"></a>阿难，<a id="a-Lr"></a>如是虚空，<a id="a-Ls"></a>非彼方来，<a id="a-Lt"></a>非此方入。<a id="a-Lu"></a>如是，<a id="a-Lv"></a>阿难，<a id="a-Lw"></a>若彼方来，<a id="a-Lx"></a>则本瓶中既贮空去，<a id="a-Ly"></a>于本瓶地，<a id="a-Lz"></a>应少虚空。<a id="a-M0"></a>若此方入，<a id="a-M1"></a>开孔倒瓶，<a id="a-M2"></a>应见空出。<a id="a-M3"></a>是故当知，<a id="a-M4"></a>识阴虚妄，<a id="a-M5"></a>本非因缘，<a id="a-M6"></a>非自然性。</p>
 </body>
</html>