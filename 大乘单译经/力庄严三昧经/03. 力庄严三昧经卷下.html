<!doctype html>
<html id="z3IBTx3TG" data-ver="790">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">力庄严三昧经卷下</h1>
  <p id="a2">尔时佛告智轮大海辩才童子言。<a id="a-3"></a>善男子。<a id="a-4"></a>汝见一切如来身不。<a id="a-5"></a>智轮童子即白佛言。<a id="a-6"></a>世尊。<a id="a-7"></a>我见。<a id="a-8"></a>佛问智轮。<a id="a-9"></a>汝言见者所见何等。<a id="a-A"></a>智轮言。<a id="a-B"></a>世尊。<a id="a-C"></a>我见一切诸佛如来。<a id="a-D"></a>若恒河沙等所有世界。<a id="a-E"></a>于是国土亦见恒河沙等诸佛如来。<a id="a-F"></a>一切皆于自刹土中各各说法。<a id="a-G"></a>如是第二及以第三佛如是问。<a id="a-H"></a>智轮童子亦如是答。<a id="a-I"></a>时佛复更问智轮言。<a id="a-J"></a>善男子。<a id="a-K"></a>汝见如来右手掌不。<a id="a-L"></a>智轮言见。<a id="a-M"></a>佛言。<a id="a-N"></a>智轮。<a id="a-O"></a>汝言见者所见何等。<a id="a-P"></a>智轮言。<a id="a-Q"></a>世尊。<a id="a-R"></a>我见一切诸佛如来右手指掌。<a id="a-S"></a>各于其刹等说诸法亦复如是。<a id="a-T"></a>智轮童子。<a id="a-U"></a>如是方便。<a id="a-V"></a>当知一切诸众生等心意及法。<a id="a-W"></a>此如来名一切众生眼色耳声鼻香舌味身触。<a id="a-X"></a>此如来色。<a id="a-Y"></a>此如来名。<a id="a-Z"></a>此色名如来一切智。<a id="a-a"></a>亦名一切见。</p>
  <p id="ab">尔时智轮大海辩才童子白佛言。<a id="a-c"></a>世尊。<a id="a-d"></a>如来所说不可思议多陀阿伽度。<a id="a-e"></a>微妙最大不可思议如来境界。<a id="a-f"></a>佛言。<a id="a-g"></a>如是如是。<a id="a-h"></a>智轮童子。<a id="a-i"></a>不可思议多陀阿伽度。<a id="a-j"></a>微妙最大不可思议如来境界。<a id="a-k"></a>智轮童子。<a id="a-l"></a>我于阿说他树下端坐思惟。<a id="a-m"></a>阿耨多罗三藐三菩提觉已。<a id="a-n"></a>得一切种智。<a id="a-o"></a>智轮童子。<a id="a-p"></a>我发是心不可思议。<a id="a-q"></a>微妙最大不可思议。<a id="a-r"></a>此是诸佛如来境界。<a id="a-s"></a>我于尔时作是不可思议念已。<a id="a-t"></a>从阿说他树下而起。<a id="a-u"></a>不近不远对于此树。<a id="a-v"></a>一心谛观熟视不瞬。<a id="a-w"></a>得欢喜食离余饮食。<a id="a-x"></a>如是迳于七日七夜。<a id="a-y"></a>见阿说他菩提之树。<a id="a-z"></a>我此树下如是坐已。<a id="a-10"></a>一切世间无能信佛。<a id="a-11"></a>得如来智。<a id="a-12"></a>得自在智。<a id="a-13"></a>得不可思议智。<a id="a-14"></a>得不可量智。<a id="a-15"></a>得无等等智。<a id="a-16"></a>得不可数智。<a id="a-17"></a>得阿僧祇智。<a id="a-18"></a>得大智。<a id="a-19"></a>得佛智。<a id="a-1A"></a>得一切种智。<a id="a-1B"></a>复次智轮。<a id="a-1C"></a>对阿说他菩提之树。<a id="a-1D"></a>即彼处所有塔名为不瞬眼视。<a id="a-1E"></a>是我不可思议之心。<a id="a-1F"></a>见阿说他菩提树下起眼不瞬。<a id="a-1G"></a>乃至七日得欢喜食离余食想。<a id="a-1H"></a>彼大支提。<a id="a-1I"></a>常为天人之所供养。<a id="a-1J"></a>智轮童子。<a id="a-1K"></a>如此方便当知即是不可思议。<a id="a-1L"></a>诸佛如来甚深境界。<a id="a-1M"></a>复次智轮。<a id="a-1N"></a>汝今莫作如是思念。<a id="a-1O"></a>独谓如来菩提觉已。<a id="a-1P"></a>对阿说他以不瞬眼看于彼树。<a id="a-1Q"></a>得欢喜食离余饮食。<a id="a-1R"></a>七日夜住。<a id="a-1S"></a>智轮童子。<a id="a-1T"></a>慎勿如此起于是心。<a id="a-1U"></a>何以故。<a id="a-1V"></a>过去一切十方诸佛。<a id="a-1W"></a>多陀阿伽度阿罗呵三藐三佛陀。<a id="a-1X"></a>今已入于寂灭涅槃。<a id="a-1Y"></a>彼诸如来亦各坐于菩提树下。<a id="a-1Z"></a>坐已皆得阿耨多罗三藐三菩提及一切种智。<a id="a-1a"></a>悉发是心不可思议。<a id="a-1b"></a>最大不可思议。<a id="a-1c"></a>诸佛甚深如来境界。<a id="a-1d"></a>彼佛亦各起如是心不可思议。<a id="a-1e"></a>彼菩提树从树下起至于余处。<a id="a-1f"></a>以不瞬眼直视此树。<a id="a-1g"></a>得欢喜食离于余食。<a id="a-1h"></a>七日夜住亦复如是。<a id="a-1i"></a>智轮童子。<a id="a-1j"></a>若当来世一切十方诸佛如来。<a id="a-1k"></a>亦菩提树下坐得阿耨多罗三藐三菩提。<a id="a-1l"></a>及得一切种智不可思议。<a id="a-1m"></a>乃至最大不可思议如来境界。<a id="a-1n"></a>彼佛如来亦发不可思议之心。<a id="a-1o"></a>念菩提树。<a id="a-1p"></a>观树以起不瞬眼睹。<a id="a-1q"></a>得欢喜食离余食想。<a id="a-1r"></a>七日夜住亦复如是。<a id="a-1s"></a>智轮童子。<a id="a-1t"></a>若今现在一切十方诸佛住世。<a id="a-1u"></a>乃至说法。<a id="a-1v"></a>彼佛如来亦菩提树下坐得阿耨多罗三藐三菩提及一切种智已。<a id="a-1w"></a>亦如是念。<a id="a-1x"></a>乃至最大不可思议如来境界。<a id="a-1y"></a>彼佛如来得不可思议心已。<a id="a-1z"></a>从菩提树下起。<a id="a-20"></a>以不瞬眼观菩提树。<a id="a-21"></a>得欢喜食离余饮食。<a id="a-22"></a>七日夜住亦复如是。</p>
  <p id="a23">尔时智轮大海辩才童子复白佛言。<a id="a-24"></a>世尊。<a id="a-25"></a>云何如来及一切佛多陀阿伽度阿罗呵三藐三佛陀。<a id="a-26"></a>菩提树下得阿耨多罗三藐三菩提及一切种智已。<a id="a-27"></a>作如是念。<a id="a-28"></a>不可思议亦如是观。<a id="a-29"></a>对菩提树不瞬眼视。<a id="a-2A"></a>得欢喜食离余饮食。<a id="a-2B"></a>或二七日住于是处。<a id="a-2C"></a>佛告智轮童子言。<a id="a-2D"></a>善男子。<a id="a-2E"></a>非一切多陀阿伽度阿罗呵三藐三佛陀。<a id="a-2F"></a>对菩提树七日七夜不瞬眼住。<a id="a-2G"></a>智轮童子。<a id="a-2H"></a>有诸佛如来得阿耨多罗三藐三菩提觉已。<a id="a-2I"></a>乃至入于无漏涅槃。<a id="a-2J"></a>于此时间不可思议。<a id="a-2K"></a>念佛境界不可思议。<a id="a-2L"></a>智轮童子。<a id="a-2M"></a>此之方便如是当知。<a id="a-2N"></a>诸佛常念不可思议诸佛境界。<a id="a-2O"></a>最大不可思议如来境界。<a id="a-2P"></a>智轮童子复白佛言。<a id="a-2Q"></a>世尊。<a id="a-2R"></a>如来多陀阿伽度阿罗呵三藐三佛陀所有境界多少云何。<a id="a-2S"></a>佛告智轮。<a id="a-2T"></a>诸佛境界依如一切众生境界。<a id="a-2U"></a>智轮童子复白佛言。<a id="a-2V"></a>世尊。<a id="a-2W"></a>一切众生境界多少。<a id="a-2X"></a>佛告智轮。<a id="a-2Y"></a>如是一切诸佛境界。<a id="a-2Z"></a>此名一切众生境界。<a id="a-2a"></a>又复智轮。<a id="a-2b"></a>汝今当知诸佛境界及以一切众生境界。<a id="a-2c"></a>此二境界是一法界无有差别。<a id="a-2d"></a>智轮童子复白佛言。<a id="a-2e"></a>世尊。<a id="a-2f"></a>云何名佛。<a id="a-2g"></a>何者是法。<a id="a-2h"></a>佛告智轮。<a id="a-2i"></a>汝今当知一切众生名为佛法。<a id="a-2j"></a>智轮复问。<a id="a-2k"></a>众生何者云何是名佛。<a id="a-2l"></a>佛告智轮。<a id="a-2m"></a>众生界者当知此义是佛境界。<a id="a-2n"></a>佛告智轮。<a id="a-2o"></a>我今问汝。<a id="a-2p"></a>随汝意答。<a id="a-2q"></a>云何名心。<a id="a-2r"></a>何因缘故如来得阿耨多罗三藐三菩提。<a id="a-2s"></a>智轮童子答言。<a id="a-2t"></a>世尊。<a id="a-2u"></a>一切众生自体性故。<a id="a-2v"></a>多陀阿伽度阿罗呵三藐三佛陀。<a id="a-2w"></a>尔时世尊复更重问智轮童子言。<a id="a-2x"></a>智轮。<a id="a-2y"></a>汝意云何。<a id="a-2z"></a>汝知如来智慧云何。<a id="a-30"></a>智轮童子即答佛言。<a id="a-31"></a>一切众生境界知故。<a id="a-32"></a>多陀阿伽度阿罗呵三藐三佛陀智慧具足。<a id="a-33"></a>佛告智轮。<a id="a-34"></a>汝当知此如是方便。<a id="a-35"></a>无量诸佛如来境界。<a id="a-36"></a>与诸众生境界一种。<a id="a-37"></a>若有一切众生境界即佛境界。<a id="a-38"></a>如是一切如来境界。<a id="a-39"></a>及以一切众生境界。<a id="a-3A"></a>是一境界无二无别。</p>
  <p id="a3B">尔时智轮大海辩才童子白佛言。<a id="a-3C"></a>世尊。<a id="a-3D"></a>如我解佛所说义趣。<a id="a-3E"></a>知于诸佛不异众生。<a id="a-3F"></a>一切众生亦即如来。<a id="a-3G"></a>佛时印可智轮童子言。<a id="a-3H"></a>善哉善哉。<a id="a-3I"></a>智轮童子。<a id="a-3J"></a>汝今善知如来语义。<a id="a-3K"></a>又亦曾于过去无量恒河沙等佛世尊所植众德本。<a id="a-3L"></a>闻佛所说微妙法门。<a id="a-3M"></a>日夜长修般若波罗蜜。<a id="a-3N"></a>恒于生世得义辩才。<a id="a-3O"></a>得法辩才。<a id="a-3P"></a>得辞辩才。<a id="a-3Q"></a>得乐说辩才。<a id="a-3R"></a>为诸众生问答无碍。</p>
  <p id="a3S">尔时智轮大海辩才童子复白佛言。<a id="a-3T"></a>世尊。<a id="a-3U"></a>云何如来及诸菩萨摩诃萨等能作如是。<a id="a-3V"></a>得如来智。<a id="a-3W"></a>自在智。<a id="a-3X"></a>不可思议智。<a id="a-3Y"></a>不可量智。<a id="a-3Z"></a>无等等智。<a id="a-3a"></a>不可数智。<a id="a-3b"></a>阿僧祇智。<a id="a-3c"></a>大智。<a id="a-3d"></a>佛智。<a id="a-3e"></a>一切种智。<a id="a-3f"></a>达了觉知。<a id="a-3g"></a>如是问已佛即告言。<a id="a-3h"></a>智轮童子。<a id="a-3i"></a>我于般若波罗蜜中不乱心行。<a id="a-3j"></a>智轮童子。<a id="a-3k"></a>以不乱心行般若故。<a id="a-3l"></a>菩萨摩诃萨能作如是。<a id="a-3m"></a>得如来智。<a id="a-3n"></a>自在智。<a id="a-3o"></a>不可思议智。<a id="a-3p"></a>不可量智。<a id="a-3q"></a>无等等智。<a id="a-3r"></a>不可数智。<a id="a-3s"></a>阿僧祇智。<a id="a-3t"></a>佛智。<a id="a-3u"></a>大智。<a id="a-3v"></a>一切种智。<a id="a-3w"></a>如是觉知。<a id="a-3x"></a>智轮童子复白佛言。<a id="a-3y"></a>世尊。<a id="a-3z"></a>云何如来及诸菩萨摩诃萨等。<a id="a-40"></a>于般若波罗蜜中行行已。<a id="a-41"></a>亦不舍想不想中行亦非想证。<a id="a-42"></a>佛告智轮。<a id="a-43"></a>此中菩萨摩诃萨等。<a id="a-44"></a>行般若波罗蜜时。<a id="a-45"></a>眼中行。<a id="a-46"></a>色中行。<a id="a-47"></a>耳中行。<a id="a-48"></a>声中行。<a id="a-49"></a>鼻中行。<a id="a-4A"></a>香中行。<a id="a-4B"></a>舌中行。<a id="a-4C"></a>味中行。<a id="a-4D"></a>身中行。<a id="a-4E"></a>触中行。<a id="a-4F"></a>意中行。<a id="a-4G"></a>法中行。<a id="a-4H"></a>智轮童子言。<a id="a-4I"></a>云何眼中行。<a id="a-4J"></a>色中行。<a id="a-4K"></a>耳中行。<a id="a-4L"></a>声中行。<a id="a-4M"></a>鼻中行。<a id="a-4N"></a>香中行。<a id="a-4O"></a>舌中行。<a id="a-4P"></a>味中行。<a id="a-4Q"></a>身中行。<a id="a-4R"></a>触中行。<a id="a-4S"></a>意中行。<a id="a-4T"></a>法中行。<a id="a-4U"></a>佛言。<a id="a-4V"></a>智轮。<a id="a-4W"></a>菩萨摩诃萨眼色中行。<a id="a-4X"></a>当知此眼为色作碍。<a id="a-4Y"></a>耳为声碍。<a id="a-4Z"></a>鼻为香碍。<a id="a-4a"></a>舌为味碍。<a id="a-4b"></a>身为触碍。<a id="a-4c"></a>意为法碍。<a id="a-4d"></a>智轮言。<a id="a-4e"></a>云何眼为色碍。<a id="a-4f"></a>乃至云何意为法碍。<a id="a-4g"></a>佛言。<a id="a-4h"></a>智轮。<a id="a-4i"></a>眼缘色故心生欢喜。<a id="a-4j"></a>或生苦恼。<a id="a-4k"></a>或生舍受。<a id="a-4l"></a>心取着故起贪嗔痴。<a id="a-4m"></a>因缘和合造身口意种种诸业。<a id="a-4n"></a>造此业已。<a id="a-4o"></a>生于地狱饿鬼畜生及阿修罗天人六道为依止处。<a id="a-4p"></a>彼中眼色果报出生受此报故。<a id="a-4q"></a>愚痴之人于当来世苦恼增广。<a id="a-4r"></a>如是去来循环不息。<a id="a-4s"></a>以是果故众苦不断。<a id="a-4t"></a>何以故。<a id="a-4u"></a>于流转中不见出道。<a id="a-4v"></a>凡夫众生愚痴颠倒。<a id="a-4w"></a>不知如是耳因缘声。<a id="a-4x"></a>乃至不知意因缘法。<a id="a-4y"></a>广说如上。<a id="a-4z"></a>智慧之人应当至心谛观。<a id="a-50"></a>此眼眼为是谁。<a id="a-51"></a>何者是眼。<a id="a-52"></a>推觅眼义及非眼义。<a id="a-53"></a>如是色义色非色义。<a id="a-54"></a>乃至耳声鼻香舌味身触意法义及非义。<a id="a-55"></a>一切皆觅都无所见。<a id="a-56"></a>智者如是谛思惟已。<a id="a-57"></a>眼义不见非眼义亦不见。<a id="a-58"></a>眼非眼义一切不见。<a id="a-59"></a>乃至色义不见。<a id="a-5A"></a>非色义亦不见。<a id="a-5B"></a>色非色义一切不见。<a id="a-5C"></a>如是耳声鼻香舌味身触意法。<a id="a-5D"></a>如是法义不见。<a id="a-5E"></a>非法义亦不见。<a id="a-5F"></a>法非法义亦复不见。<a id="a-5G"></a>时彼行人不见眼。<a id="a-5H"></a>已离于眼义。<a id="a-5I"></a>亦复不见是眼非眼。<a id="a-5J"></a>不见是色不见离色。<a id="a-5K"></a>亦复不见是色非色。<a id="a-5L"></a>如是耳非耳。<a id="a-5M"></a>耳非非耳。<a id="a-5N"></a>声非声声非非声。<a id="a-5O"></a>鼻非鼻鼻非非鼻。<a id="a-5P"></a>香非香香非非香。<a id="a-5Q"></a>舌非舌舌非非舌。<a id="a-5R"></a>味非味味非非味。<a id="a-5S"></a>身非身身非非身。<a id="a-5T"></a>触非触触非非触。<a id="a-5U"></a>意非意意非非意。<a id="a-5V"></a>法非法法非非法。<a id="a-5W"></a>又复眼者不觉。<a id="a-5X"></a>非眼者亦不觉。<a id="a-5Y"></a>眼非眼亦不觉。<a id="a-5Z"></a>如是色不觉。<a id="a-5a"></a>非色亦不觉。<a id="a-5b"></a>色非色亦不觉。<a id="a-5c"></a>耳不觉。<a id="a-5d"></a>非耳亦不觉。<a id="a-5e"></a>耳非耳亦不觉。<a id="a-5f"></a>声不觉。<a id="a-5g"></a>非声亦不觉。<a id="a-5h"></a>声非声亦不觉。<a id="a-5i"></a>鼻不觉非鼻亦不觉。<a id="a-5j"></a>鼻非鼻亦不觉。<a id="a-5k"></a>香不觉。<a id="a-5l"></a>非香亦不觉。<a id="a-5m"></a>香非香亦不觉。<a id="a-5n"></a>舌不觉。<a id="a-5o"></a>非舌亦不觉。<a id="a-5p"></a>舌非舌亦不觉。<a id="a-5q"></a>味不觉。<a id="a-5r"></a>非味亦不觉。<a id="a-5s"></a>味非味亦不觉。<a id="a-5t"></a>身不觉。<a id="a-5u"></a>非身亦不觉。<a id="a-5v"></a>身非身亦不觉。<a id="a-5w"></a>触不觉。<a id="a-5x"></a>非触亦不觉。<a id="a-5y"></a>触非触亦不觉。<a id="a-5z"></a>意不觉。<a id="a-60"></a>非意亦不觉。<a id="a-61"></a>意非意亦不觉。<a id="a-62"></a>法不觉。<a id="a-63"></a>非法亦不觉。<a id="a-64"></a>法非法亦不觉。<a id="a-65"></a>如是舍离眼因缘故则色不生。<a id="a-66"></a>色不生故离眼及色。<a id="a-67"></a>既离眼色则无有爱及以不爱。<a id="a-68"></a>如是离于爱不爱故。<a id="a-69"></a>何处更有爱不爱生。<a id="a-6A"></a>离爱不爱故无和合。<a id="a-6B"></a>和合无故名为不着。<a id="a-6C"></a>亦名无碍。<a id="a-6D"></a>当知即是无障碍智。<a id="a-6E"></a>云何名为无障碍智。<a id="a-6F"></a>无碍智者无量一切众生眼。<a id="a-6G"></a>如是一切智眼。<a id="a-6H"></a>无量一切众生色。<a id="a-6I"></a>如是一切智色。<a id="a-6J"></a>如是一切众生眼者。<a id="a-6K"></a>一切智眼者。<a id="a-6L"></a>一切众生色者。<a id="a-6M"></a>一切智色者。<a id="a-6N"></a>此二种法是一无异。<a id="a-6O"></a>此非觉故。<a id="a-6P"></a>如是耳声乃至鼻香舌味身触意法一切不生。<a id="a-6Q"></a>因缘离故则无有爱。<a id="a-6R"></a>无有爱故法中不行。<a id="a-6S"></a>法不行故故无障碍。<a id="a-6T"></a>离障碍故无有染着。<a id="a-6U"></a>无染着故是故离障。<a id="a-6V"></a>以离障故无碍智生。<a id="a-6W"></a>智因缘故无量一切众生心。<a id="a-6X"></a>如是一切智心。<a id="a-6Y"></a>无量一切众生法。<a id="a-6Z"></a>如是一切智法。<a id="a-6a"></a>如是一切众生心。<a id="a-6b"></a>一切智心。<a id="a-6c"></a>如是一切众生法一切智法。<a id="a-6d"></a>此二种法是一无异。<a id="a-6e"></a>智轮童子。<a id="a-6f"></a>般若波罗蜜中如是行非想中行。<a id="a-6g"></a>亦非离想中行。<a id="a-6h"></a>非想中证。<a id="a-6i"></a>亦非离想中证。<a id="a-6j"></a>智轮童子。<a id="a-6k"></a>此名一切众生心。<a id="a-6l"></a>一切众生法。<a id="a-6m"></a>一切智心。<a id="a-6n"></a>一切智法平等智相。</p>
  <p id="a6o">尔时智轮大海辩才童子白佛言。<a id="a-6p"></a>世尊。<a id="a-6q"></a>无生法者如来眼耳鼻舌身意。<a id="a-6r"></a>此六种识其义云何。<a id="a-6s"></a>佛告智轮言。<a id="a-6t"></a>无生者眼识等空本无有物。<a id="a-6u"></a>其中推觅一个物无。<a id="a-6v"></a>是故不生。<a id="a-6w"></a>以不生故故空无物。<a id="a-6x"></a>智轮童子。<a id="a-6y"></a>譬如虚空本来不生。<a id="a-6z"></a>不生故无灭。<a id="a-70"></a>灭无故无物。<a id="a-71"></a>可离故名虚空。<a id="a-72"></a>如是一切众生。<a id="a-73"></a>一切众生法亦不生。<a id="a-74"></a>不生故无灭。<a id="a-75"></a>亦无离物故一切众生一切众生法。<a id="a-76"></a>犹如虚空一种无异。<a id="a-77"></a>智轮童子。<a id="a-78"></a>一切众生一切众生法。<a id="a-79"></a>犹如虚空。<a id="a-7A"></a>不生不灭。<a id="a-7B"></a>不动不乱。<a id="a-7C"></a>非彼非此。<a id="a-7D"></a>不染烦恼。<a id="a-7E"></a>非寂灭离。<a id="a-7F"></a>如是不生不灭。<a id="a-7G"></a>不动不乱。<a id="a-7H"></a>非彼非此。<a id="a-7I"></a>不染烦恼。<a id="a-7J"></a>非寂灭离。<a id="a-7K"></a>非一非异。<a id="a-7L"></a>虚空如是。<a id="a-7M"></a>智轮童子。<a id="a-7N"></a>一切众生一切众生法。<a id="a-7O"></a>不生不灭。<a id="a-7P"></a>非动非乱。<a id="a-7Q"></a>非彼非此。<a id="a-7R"></a>不染烦恼。<a id="a-7S"></a>非寂灭离。<a id="a-7T"></a>如是过去当来现在诸佛如来。<a id="a-7U"></a>非生非灭。<a id="a-7V"></a>不动不乱。<a id="a-7W"></a>非彼非此。<a id="a-7X"></a>不染烦恼。<a id="a-7Y"></a>非寂灭离。<a id="a-7Z"></a>此名法住。<a id="a-7a"></a>亦名法行。<a id="a-7b"></a>如如非异。<a id="a-7c"></a>如如非不异。<a id="a-7d"></a>如如湛然常住无有迁动同一法界。</p>
  <p id="a7e">尔时智轮大海辩才童子复白佛言。<a id="a-7f"></a>世尊。<a id="a-7g"></a>几许如来已过于世。<a id="a-7h"></a>佛告智轮童子。<a id="a-7i"></a>如恒河沙等。<a id="a-7j"></a>智轮又问。<a id="a-7k"></a>几许如来当来出生。<a id="a-7l"></a>佛言。<a id="a-7m"></a>智轮如恒河沙。<a id="a-7n"></a>智轮又问。<a id="a-7o"></a>几许如来现在说法。<a id="a-7p"></a>佛言。<a id="a-7q"></a>智轮童子。<a id="a-7r"></a>亦如恒河沙等。<a id="a-7s"></a>智轮童子重白佛言。<a id="a-7t"></a>世尊。<a id="a-7u"></a>过去如来已入涅槃实难再睹。<a id="a-7v"></a>当来诸佛未出世间不可预见。<a id="a-7w"></a>现在世尊正住教化未入涅槃。<a id="a-7x"></a>彼佛如如。<a id="a-7y"></a>非异如如。<a id="a-7z"></a>非不异如如。<a id="a-80"></a>常恒常常住不异法。<a id="a-81"></a>其义云何。<a id="a-82"></a>作是问已。<a id="a-83"></a>佛答。<a id="a-84"></a>智轮。<a id="a-85"></a>此是佛智。<a id="a-86"></a>智轮。<a id="a-87"></a>当知如是言说是世间法非第一义。<a id="a-88"></a>真如法中有是言说。<a id="a-89"></a>亦非言说所可觉知。<a id="a-8A"></a>是佛智力之所知觉。<a id="a-8B"></a>智轮童子。<a id="a-8C"></a>此名佛智。<a id="a-8D"></a>云何力智。<a id="a-8E"></a>如一切众生平等故一切法平等。<a id="a-8F"></a>一切法平等故一切众生平等如如。<a id="a-8G"></a>不异如如。<a id="a-8H"></a>非不异如如。<a id="a-8I"></a>此名菩萨摩诃萨第一如来力。<a id="a-8J"></a>是力因缘故。<a id="a-8K"></a>处非处如实知。<a id="a-8L"></a>云何名为是处非处。<a id="a-8M"></a>有因缘处此名为处。<a id="a-8N"></a>离于因缘是名非处。<a id="a-8O"></a>又复智轮童子。<a id="a-8P"></a>于汝意云何。<a id="a-8Q"></a>如过去世已皆尽灭。<a id="a-8R"></a>不可得见不可得知。<a id="a-8S"></a>过去众生造三业行。<a id="a-8T"></a>亦复过去为有为无。<a id="a-8U"></a>智轮童子答佛言有。<a id="a-8V"></a>佛告智轮。<a id="a-8W"></a>汝意云何。<a id="a-8X"></a>当来世中诸法未生。<a id="a-8Y"></a>不可得见不可得知。<a id="a-8Z"></a>无有一物。<a id="a-8a"></a>彼当来中三种行业众生有不。<a id="a-8b"></a>智轮童子答佛言有。<a id="a-8c"></a>佛告智轮。<a id="a-8d"></a>汝意云何。<a id="a-8e"></a>现在世中现有众生可见可知。<a id="a-8f"></a>彼三业行众生有不。<a id="a-8g"></a>智轮童子答佛言有。<a id="a-8h"></a>佛告智轮。<a id="a-8i"></a>云何为有。<a id="a-8j"></a>智轮童子言。<a id="a-8k"></a>世尊。<a id="a-8l"></a>过去之世虽复灭谢。<a id="a-8m"></a>然诸众生所造三种业行不亡。<a id="a-8n"></a>又复当来虽复未有未生未见不觉不知。<a id="a-8o"></a>以因缘故。<a id="a-8p"></a>未来世中有三业行。<a id="a-8q"></a>今现在世因缘起故。<a id="a-8r"></a>众生生故。<a id="a-8s"></a>三业作故。<a id="a-8t"></a>如是种种有诸业行。<a id="a-8u"></a>佛言。<a id="a-8v"></a>如是。<a id="a-8w"></a>智轮童子。<a id="a-8x"></a>过去世中一切种智故有过去佛。<a id="a-8y"></a>当来世中一切种智故有当来佛。<a id="a-8z"></a>现在世中一切种智诸因缘故现在有佛。<a id="a-90"></a>又复云何是处非处。<a id="a-91"></a>离依止故无处非处。<a id="a-92"></a>佛言。<a id="a-93"></a>智轮童子。<a id="a-94"></a>于汝意云何。<a id="a-95"></a>如过去虚空悉皆尽灭无去异去。<a id="a-96"></a>智轮童子言。<a id="a-97"></a>不也世尊。<a id="a-98"></a>何以故。<a id="a-99"></a>离依止故。<a id="a-9A"></a>过去虚空处非处尽故。<a id="a-9B"></a>不净故。<a id="a-9C"></a>不异故不动不动法故。<a id="a-9D"></a>佛言。<a id="a-9E"></a>智轮童子。<a id="a-9F"></a>于汝意云何。<a id="a-9G"></a>如当来虚空未生未睹不见不记。<a id="a-9H"></a>智轮童子言。<a id="a-9I"></a>不也世尊。<a id="a-9J"></a>何以故。<a id="a-9K"></a>如是离依止故处非处。<a id="a-9L"></a>当来不异去不动不动法故。<a id="a-9M"></a>如是现在虚空不尽不异不灭不动不动法。<a id="a-9N"></a>智轮童子。<a id="a-9O"></a>如是过去诸佛如来不依止故。<a id="a-9P"></a>不尽不去不异不灭不动不动法。<a id="a-9Q"></a>如是当来诸佛如来不依止故。<a id="a-9R"></a>未生未有亦非相随。<a id="a-9S"></a>和合而有非余处。<a id="a-9T"></a>有非动非动法。<a id="a-9U"></a>如是现在诸佛如来住真实行。<a id="a-9V"></a>了达见常常住不动。<a id="a-9W"></a>是处非是处如实悉知。<a id="a-9X"></a>智轮童子。<a id="a-9Y"></a>菩萨摩诃萨当知。<a id="a-9Z"></a>此名诸佛第一处力。<a id="a-9a"></a>是力因缘佛智所觉。<a id="a-9b"></a>智轮童子复白佛言。<a id="a-9c"></a>世尊。<a id="a-9d"></a>一切世间无有能信如来此事。<a id="a-9e"></a>又佛种智犹如虚空一种无异。<a id="a-9f"></a>不生不老。<a id="a-9g"></a>不死不乱。<a id="a-9h"></a>非当来生。<a id="a-9i"></a>非烦恼。<a id="a-9j"></a>非寂灭。<a id="a-9k"></a>法界体性真实中住如如平等。<a id="a-9l"></a>此如是法佛转法轮。<a id="a-9m"></a>见诸众生生老病死故。<a id="a-9n"></a>彼处生烦恼寂灭业因业果。<a id="a-9o"></a>作是问已。<a id="a-9p"></a>佛答智轮童子言。<a id="a-9q"></a>如是如是。<a id="a-9r"></a>智轮童子。<a id="a-9s"></a>一切世间无有能信真实难信。<a id="a-9t"></a>此中唯独如来证知。<a id="a-9u"></a>又不退转诸大菩萨摩诃萨等。<a id="a-9v"></a>曾于过去无量佛所。<a id="a-9w"></a>植众德本乃能信此。<a id="a-9x"></a>智轮童子。<a id="a-9y"></a>此处如是最大难信。<a id="a-9z"></a>若有如来阿耨多罗三藐三菩提觉已。<a id="a-A0"></a>如来智。<a id="a-A1"></a>自在智。<a id="a-A2"></a>不可思议智。<a id="a-A3"></a>不可量智。<a id="a-A4"></a>无等等智。<a id="a-A5"></a>不可数智。<a id="a-A6"></a>阿僧祇智。<a id="a-A7"></a>大智。<a id="a-A8"></a>佛智。<a id="a-A9"></a>一切种智。<a id="a-AA"></a>智轮童子。<a id="a-AB"></a>此名如来一切世间不可信如虚空无有异。<a id="a-AC"></a>一切众生一切法如来说法及转法轮说于有生。<a id="a-AD"></a>其中亦无有生可说。<a id="a-AE"></a>说于老事亦无有老。<a id="a-AF"></a>说于患事亦无有患。<a id="a-AG"></a>说于死事亦无有死。<a id="a-AH"></a>说于漏事亦无有漏。<a id="a-AI"></a>说非彼生非彼生事亦复是无说染烦恼染事亦无。<a id="a-AJ"></a>说于寂灭寂灭亦无。<a id="a-AK"></a>说于涅槃亦无众生入涅槃者。<a id="a-AL"></a>智轮童子。<a id="a-AM"></a>此是如来一切世间叵信难信。<a id="a-AN"></a>一切众生本无有名假名故说。<a id="a-AO"></a>本无言语假说置言。<a id="a-AP"></a>本无文字假立文字。<a id="a-AQ"></a>何以故。<a id="a-AR"></a>文字句说一切世间种种差别能得知故。<a id="a-AS"></a>智轮童子。<a id="a-AT"></a>是一切法名字句味。<a id="a-AU"></a>一切先无今假说有。<a id="a-AV"></a>智轮童子。<a id="a-AW"></a>如来法轮亦复如是先无今有。<a id="a-AX"></a>智轮童子。<a id="a-AY"></a>诸佛如来转于法轮。<a id="a-AZ"></a>为二大事因缘故转。<a id="a-Aa"></a>何者是二大事因缘。<a id="a-Ab"></a>如来世尊转法轮时。<a id="a-Ac"></a>一众生加二者法加。<a id="a-Ad"></a>智轮童子。<a id="a-Ae"></a>于汝意云何。<a id="a-Af"></a>众生有生此可说不。<a id="a-Ag"></a>智轮童子言。<a id="a-Ah"></a>不也世尊。<a id="a-Ai"></a>时佛复告智轮童子。<a id="a-Aj"></a>于汝意云何。<a id="a-Ak"></a>若诸众生是不生者。<a id="a-Al"></a>法是可生可说以不。<a id="a-Am"></a>智轮童子言。<a id="a-An"></a>不也世尊。<a id="a-Ao"></a>佛告智轮童子。<a id="a-Ap"></a>众生名离因缘。<a id="a-Aq"></a>众生相亦非生。<a id="a-Ar"></a>众生相非生故。<a id="a-As"></a>一切法一切法相亦复不生。<a id="a-At"></a>此不生法名一切智。<a id="a-Au"></a>以是一切智慧力故。<a id="a-Av"></a>闻于释迦如来名已。<a id="a-Aw"></a>此三千大千世界六种震动。<a id="a-Ax"></a>当于是时十方一切诸佛刹土悉皆震动。<a id="a-Ay"></a>如是世界诸佛众中。<a id="a-Az"></a>出大莲华各各遍覆。<a id="a-B0"></a>智轮童子。<a id="a-B1"></a>无量一切众生眼。<a id="a-B2"></a>如是一切智眼。<a id="a-B3"></a>无量一切众生色。<a id="a-B4"></a>如是一切智色。<a id="a-B5"></a>如是一切众生眼。<a id="a-B6"></a>一切智眼。<a id="a-B7"></a>如是一切众生色。<a id="a-B8"></a>一切智色。<a id="a-B9"></a>此之二种当知是一非二。<a id="a-BA"></a>法界如是。<a id="a-BB"></a>一切众生受。<a id="a-BC"></a>一切众生想。<a id="a-BD"></a>一切众生行。<a id="a-BE"></a>一切众生识。<a id="a-BF"></a>一切众生名。<a id="a-BG"></a>此名如来名。<a id="a-BH"></a>无量一切众生色入于色阴名如来色。<a id="a-BI"></a>此色名一切智。<a id="a-BJ"></a>亦名一切见。<a id="a-BK"></a>亦名一切识一切智。<a id="a-BL"></a>是故一切种智不取智相。<a id="a-BM"></a>亦不着智。<a id="a-BN"></a>是名一切智。<a id="a-BO"></a>亦名一切识。<a id="a-BP"></a>亦名一切见佛眼。<a id="a-BQ"></a>如是见一切色亦不取相。<a id="a-BR"></a>我眼能见彼。<a id="a-BS"></a>如是色乃至心法识亦如是。<a id="a-BT"></a>如来不作是念是非识。<a id="a-BU"></a>不如是念是我识。<a id="a-BV"></a>何以故。<a id="a-BW"></a>眼非觉故。<a id="a-BX"></a>色非觉故。<a id="a-BY"></a>亦非觉事乃至非觉心故。<a id="a-BZ"></a>非觉法故。<a id="a-Ba"></a>一切眼见事如来见者一切知见。<a id="a-Bb"></a>耳中一切响应者一切声闻。<a id="a-Bc"></a>鼻中一切气熏者一切香嗅。<a id="a-Bd"></a>舌中一切尝者一切味知。<a id="a-Be"></a>身中一切摩触者一切觉知。<a id="a-Bf"></a>意中一切识缘者一切法得。<a id="a-Bg"></a>又复如来如是念者。<a id="a-Bh"></a>眼中一切诸色皆见。<a id="a-Bi"></a>眼中一切诸声皆闻。<a id="a-Bj"></a>眼中一切诸香皆嗅。<a id="a-Bk"></a>眼中一切诸味皆尝。<a id="a-Bl"></a>眼中一切诸触皆觉。<a id="a-Bm"></a>眼中一切诸法皆缘。<a id="a-Bn"></a>如是智轮。<a id="a-Bo"></a>如来心中一切色见。<a id="a-Bp"></a>一切声闻。<a id="a-Bq"></a>一切香嗅。<a id="a-Br"></a>一切味尝。<a id="a-Bs"></a>一切触觉。<a id="a-Bt"></a>一切法缘。<a id="a-Bu"></a>一切众生顺故。<a id="a-Bv"></a>一切种智能如是作智因缘故。<a id="a-Bw"></a>智轮童子。<a id="a-Bx"></a>如是方便。<a id="a-By"></a>当知如来亦一切智。<a id="a-Bz"></a>亦一切见。<a id="a-C0"></a>亦一切识。</p>
  <p id="aC1">尔时智轮大海辩才童子白佛言。<a id="a-C2"></a>世尊。<a id="a-C3"></a>如我解佛所说义趣。<a id="a-C4"></a>眼亦如来一切种智。<a id="a-C5"></a>色亦如来一切种智。<a id="a-C6"></a>如是耳声鼻香舌味身触意法。<a id="a-C7"></a>亦悉如来一切种智。<a id="a-C8"></a>是故如来一切识。<a id="a-C9"></a>一切见。<a id="a-CA"></a>一切智。</p>
  <p id="aCB">尔时佛告智轮大海辩才童子言。<a id="a-CC"></a>善男子。<a id="a-CD"></a>汝见如来一切身。<a id="a-CE"></a>一切智。<a id="a-CF"></a>法平等智。<a id="a-CG"></a>何者是因缘。<a id="a-CH"></a>菩萨摩诃萨一切众生眼智。<a id="a-CI"></a>眼烦恼智。<a id="a-CJ"></a>眼寂灭智。<a id="a-CK"></a>眼烦恼寂灭智。<a id="a-CL"></a>耳智。<a id="a-CM"></a>耳烦恼智。<a id="a-CN"></a>耳寂灭智。<a id="a-CO"></a>耳烦恼寂灭智。<a id="a-CP"></a>鼻智。<a id="a-CQ"></a>鼻烦恼智。<a id="a-CR"></a>鼻寂灭智。<a id="a-CS"></a>鼻烦恼寂灭智。<a id="a-CT"></a>舌智。<a id="a-CU"></a>舌烦恼智。<a id="a-CV"></a>舌寂灭智。<a id="a-CW"></a>舌烦恼寂灭智。<a id="a-CX"></a>身智。<a id="a-CY"></a>身烦恼智。<a id="a-CZ"></a>身寂灭智。<a id="a-Ca"></a>身烦恼寂灭智。<a id="a-Cb"></a>意智。<a id="a-Cc"></a>意烦恼智。<a id="a-Cd"></a>意寂灭智。<a id="a-Ce"></a>意烦恼寂灭智。<a id="a-Cf"></a>佛说是经已。<a id="a-Cg"></a>一切比丘一切菩萨。<a id="a-Ch"></a>天人阿修罗乾闼婆。<a id="a-Ci"></a>一切大众闻佛说法。<a id="a-Cj"></a>欢喜奉行。</p>
 </body>
</html>