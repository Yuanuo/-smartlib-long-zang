<!doctype html>
<html id="z3IBTx1TF" data-ver="727">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">力庄严三昧经卷中</h1>
  <p id="a2">尔时佛告长老阿难。<a id="a-3"></a>汝今可唤诸比丘集。<a id="a-4"></a>是时阿难受佛教已。<a id="a-5"></a>即历处处告诸比丘说如是言。<a id="a-6"></a>汝等当知。<a id="a-7"></a>世尊导师。<a id="a-8"></a>今命于汝。<a id="a-9"></a>汝等当往。<a id="a-A"></a>时诸比丘闻是语已。<a id="a-B"></a>一切皆往见佛坐于师子座上。<a id="a-C"></a>光颜挺特威德最尊。<a id="a-D"></a>合掌低头顶礼佛足。<a id="a-E"></a>礼毕右绕各向莲华座中而坐。<a id="a-F"></a>尔时三千大千世界。<a id="a-G"></a>一切遍满诸妙莲华。<a id="a-H"></a>其华开敷皆如宝座。<a id="a-I"></a>又此世界天栴檀树。<a id="a-J"></a>曼陀罗树天众香树。<a id="a-K"></a>是诸林木一切皆各高七多罗。<a id="a-L"></a>彼树枝叶悉是莲华。<a id="a-M"></a>诸莲华中皆满菩萨结加趺坐。<a id="a-N"></a>及此五百罗汉声闻。<a id="a-O"></a>皆亦结加坐莲华座乃至有顶一切天龙宫殿林苑悉有莲华亦各皆坐莲华之上时此三千大千世界如是种种天香栴檀。<a id="a-P"></a>和合普熏芬芳充遍。<a id="a-Q"></a>闻者爱乐悦乐熙怡。<a id="a-R"></a>香风触身清凉调适。<a id="a-S"></a>能令众生各皆欢喜。</p>
  <p id="aT">尔时如来在师子座。<a id="a-U"></a>入于影现三昧之中。<a id="a-V"></a>以是三昧神力因缘。<a id="a-W"></a>东方一切诸佛刹中所有众生皆作是念。<a id="a-X"></a>如来世尊。<a id="a-Y"></a>今独对我怜愍于我。<a id="a-Z"></a>知于我心解我言语。<a id="a-a"></a>以知我心怜愍我故。<a id="a-b"></a>称于我心为我说法不为余人。<a id="a-c"></a>如是南方西方北方四维上下一切众生。<a id="a-d"></a>乃至有顶诸天龙神皆如是念。<a id="a-e"></a>佛独对我不对余人。<a id="a-f"></a>说法知心亦复如是。</p>
  <p id="ag">尔时文殊师利童子于莲华上恭敬起立。<a id="a-h"></a>偏袒右肩向于如来。<a id="a-i"></a>一心顶礼长跪合掌。<a id="a-j"></a>而白佛言。<a id="a-k"></a>大圣世尊。<a id="a-l"></a>一切世间愚痴众生。<a id="a-m"></a>不信如是深妙之语。<a id="a-n"></a>如来世尊多陀阿伽度阿罗诃三藐三佛陀菩提觉了得如来智。<a id="a-o"></a>自在智。<a id="a-p"></a>不可量智。<a id="a-q"></a>无等等智。<a id="a-r"></a>不可数智。<a id="a-s"></a>阿僧祇智。<a id="a-t"></a>大智。<a id="a-u"></a>佛智。<a id="a-v"></a>一切种智。<a id="a-w"></a>佛言。<a id="a-x"></a>如是如是。<a id="a-y"></a>文殊师利。<a id="a-z"></a>一切世间不可思议。<a id="a-10"></a>如是多陀阿伽度阿罗呵三藐三佛陀菩提觉了。<a id="a-11"></a>及如来智乃至一切种智亦复如是不可思议。<a id="a-12"></a>谛听谛听。<a id="a-13"></a>文殊师利。<a id="a-14"></a>譬如世间有于一人。<a id="a-15"></a>以如恒河沙等三千大千世界土地尽末作尘。<a id="a-16"></a>如是诸尘合为一聚。<a id="a-17"></a>以口一吹各令旧尘还复本刹。<a id="a-18"></a>如先不异无有亏盈。<a id="a-19"></a>于意云何。<a id="a-1A"></a>文殊师利。<a id="a-1B"></a>是可信不。<a id="a-1C"></a>文殊师利白佛言。<a id="a-1D"></a>世尊。<a id="a-1E"></a>是事难信。<a id="a-1F"></a>世间众生实无信者。<a id="a-1G"></a>佛告文殊师利。<a id="a-1H"></a>如是如是。<a id="a-1I"></a>我今说言多陀阿伽度阿罗呵三藐三佛陀菩提觉已。<a id="a-1J"></a>此如来智乃至一切种智亦复如是。<a id="a-1K"></a>一切世间众生难信。</p>
  <p id="a1L">复次文殊师利。<a id="a-1M"></a>譬如世间有于一人。<a id="a-1N"></a>以恒河沙等三千大千诸世界中所有灾水。<a id="a-1O"></a>其波涛涌乃至二禅。<a id="a-1P"></a>尽皆掬取悉内于一小藕孔中。<a id="a-1Q"></a>既内中已而是藕根不大不破。<a id="a-1R"></a>于意云何。<a id="a-1S"></a>文殊师利。<a id="a-1T"></a>是可信不。<a id="a-1U"></a>文殊师利白佛言。<a id="a-1V"></a>世尊。<a id="a-1W"></a>是事难信。<a id="a-1X"></a>世间众生实无信者。<a id="a-1Y"></a>佛告文殊师利。<a id="a-1Z"></a>如是如是。<a id="a-1a"></a>我今说言多陀阿伽度阿罗呵三藐三佛陀菩提觉已。<a id="a-1b"></a>此如来智乃至一切。<a id="a-1c"></a>种智亦复如是。<a id="a-1d"></a>一切世间众生难信。</p>
  <p id="a1e">复次文殊师利。<a id="a-1f"></a>譬如世间有于一人。<a id="a-1g"></a>以恒河沙等三千大千诸世界中所有劫火。<a id="a-1h"></a>其炎猛炽乃至梵天。<a id="a-1i"></a>彼一切火并其烟炎。<a id="a-1j"></a>尽皆吸取内自腹中。<a id="a-1k"></a>如是竟已。<a id="a-1l"></a>或复食于一个小枣。<a id="a-1m"></a>或一胡麻及一粳米。<a id="a-1n"></a>寿命住世迳恒沙劫。<a id="a-1o"></a>身不被烧又亦不死。<a id="a-1p"></a>于意云何。<a id="a-1q"></a>文殊师利。<a id="a-1r"></a>是可信不。<a id="a-1s"></a>文殊师利白佛言。<a id="a-1t"></a>世尊。<a id="a-1u"></a>是事难信。<a id="a-1v"></a>世间众生实无信者。<a id="a-1w"></a>佛告文殊师利。<a id="a-1x"></a>如是如是。<a id="a-1y"></a>我今说言多陀阿伽度阿罗呵三藐三佛陀菩提觉已。<a id="a-1z"></a>此如来智乃至一切种智亦复如是。<a id="a-20"></a>一切世间众生难信。</p>
  <p id="a21">复次文殊师利。<a id="a-22"></a>譬如世间有于一人。<a id="a-23"></a>以恒河沙等三千大千诸世界中所有一切四方四维及以上下。<a id="a-24"></a>毗岚猛吹一切风轮尽皆和合。<a id="a-25"></a>以手遮取置于一个小芥子中。<a id="a-26"></a>而是芥子不大不宽不迮不毁。<a id="a-27"></a>于意云何。<a id="a-28"></a>文殊师利是。<a id="a-29"></a>可信不。<a id="a-2A"></a>文殊师利白佛言。<a id="a-2B"></a>世尊。<a id="a-2C"></a>是事难信。<a id="a-2D"></a>世间众生实无信者。<a id="a-2E"></a>佛告文殊师利。<a id="a-2F"></a>如是如是。<a id="a-2G"></a>我今说言多陀阿伽度阿罗呵三藐三佛陀菩提觉已。<a id="a-2H"></a>此如来智乃至一切种智亦复如是。<a id="a-2I"></a>一切世间众生难信。</p>
  <p id="a2J">复次文殊师利。<a id="a-2K"></a>譬如世间有于一人。<a id="a-2L"></a>以恒河沙等三千大千诸世界中一切虚空。<a id="a-2M"></a>其人欲一结加趺坐满此虚空。<a id="a-2N"></a>或一劫住。<a id="a-2O"></a>或半劫住。<a id="a-2P"></a>于意云何。<a id="a-2Q"></a>文殊师利。<a id="a-2R"></a>是可信不。<a id="a-2S"></a>文殊师利白佛言。<a id="a-2T"></a>世尊。<a id="a-2U"></a>是事难信。<a id="a-2V"></a>世间众生实无信者。<a id="a-2W"></a>佛告文殊师利。<a id="a-2X"></a>如是如是。<a id="a-2Y"></a>我今说言多陀阿伽度阿罗呵三藐三佛陀菩提觉已。<a id="a-2Z"></a>此如来智乃至一切种智亦复如是。<a id="a-2a"></a>一切世间众生难信。</p>
  <p id="a2b">复次文殊师利。<a id="a-2c"></a>譬如世间有于一人。<a id="a-2d"></a>以恒河沙等三千大千诸世界中所有一切诸众生心。<a id="a-2e"></a>是人如是以一念顷。<a id="a-2f"></a>合此无量众生之心。<a id="a-2g"></a>置于一处令成一心。<a id="a-2h"></a>于意云何。<a id="a-2i"></a>文殊师利。<a id="a-2j"></a>是可信不。<a id="a-2k"></a>文殊师利白佛言。<a id="a-2l"></a>世尊。<a id="a-2m"></a>是事难信。<a id="a-2n"></a>世间众生实无信者。<a id="a-2o"></a>佛告文殊师利。<a id="a-2p"></a>如是如是。<a id="a-2q"></a>我今说言多陀阿伽度阿罗呵三藐三佛陀菩提觉了。<a id="a-2r"></a>此如来智乃至一切种智亦复如是。<a id="a-2s"></a>一切世间众生难信。</p>
  <p id="a2t">尔时智轮大海辩才童子。<a id="a-2u"></a>于华座上偏袒右肩。<a id="a-2v"></a>胡跪合掌复白佛言。<a id="a-2w"></a>世尊。<a id="a-2x"></a>多陀阿伽度阿罗呵三藐三佛陀。<a id="a-2y"></a>阿耨多罗三藐三菩提觉已。<a id="a-2z"></a>如来智。<a id="a-30"></a>自在智。<a id="a-31"></a>不可思议智。<a id="a-32"></a>不可量智。<a id="a-33"></a>无等等智。<a id="a-34"></a>不可数智。<a id="a-35"></a>阿僧祇智。<a id="a-36"></a>大智。<a id="a-37"></a>佛智。<a id="a-38"></a>一切种智。<a id="a-39"></a>其义云何。<a id="a-3A"></a>佛告智轮大海辩才童子言。<a id="a-3B"></a>善男子。<a id="a-3C"></a>谛听谛听。<a id="a-3D"></a>善思念之。<a id="a-3E"></a>我当为汝分别解说。<a id="a-3F"></a>善男子。<a id="a-3G"></a>一切众生平等故。<a id="a-3H"></a>一切法亦平等。<a id="a-3I"></a>此如来智一切法平等故。<a id="a-3J"></a>一切众生亦平等。<a id="a-3K"></a>此如如不异如如实如如。<a id="a-3L"></a>智轮童子。<a id="a-3M"></a>当知此名如来智。<a id="a-3N"></a>是智因缘故。<a id="a-3O"></a>如来处智。<a id="a-3P"></a>非处智。<a id="a-3Q"></a>处非处智。<a id="a-3R"></a>如来实知。</p>
  <p id="a3S">复次智轮大海辩才童子。<a id="a-3T"></a>如来知一切众生自在生故。<a id="a-3U"></a>一切法亦自在生。<a id="a-3V"></a>一切法因缘自生故。<a id="a-3W"></a>一切众生亦因缘自生。<a id="a-3X"></a>此如来智。<a id="a-3Y"></a>何以故。<a id="a-3Z"></a>一切众生非自作非他作。<a id="a-3a"></a>非过去现在及以当来。<a id="a-3b"></a>推求不得。<a id="a-3c"></a>何以故。<a id="a-3d"></a>作者无故。<a id="a-3e"></a>无作者故。<a id="a-3f"></a>一切众生过去世空。<a id="a-3g"></a>现在世空。<a id="a-3h"></a>当来亦空。<a id="a-3i"></a>众生如是无作者故。<a id="a-3j"></a>一切法亦如是。<a id="a-3k"></a>无过去当来及现作者。<a id="a-3l"></a>何以故。<a id="a-3m"></a>作者悉无。<a id="a-3n"></a>若有说言有作者者。<a id="a-3o"></a>当知是人虚诳妄语。<a id="a-3p"></a>智轮童子。<a id="a-3q"></a>当知此名如来自在智。<a id="a-3r"></a>是智因缘故。<a id="a-3s"></a>一切行业所趣如来实知。</p>
  <p id="a3t">复次智轮大海辩才童子。<a id="a-3u"></a>如来知一切众生不可思议智故。<a id="a-3v"></a>如一切众生不可思议智。<a id="a-3w"></a>如是一切法亦不可思议智故。<a id="a-3x"></a>如一切法不可思议智。<a id="a-3y"></a>如是一切众生不可思议知。<a id="a-3z"></a>亦一切法不可思议知。<a id="a-40"></a>何以故。<a id="a-41"></a>非一切众生彼意识可见可知。<a id="a-42"></a>犹如虚空无有别异不可觉知。<a id="a-43"></a>一切众生真实体性不可思量。<a id="a-44"></a>如是一切众生实义因缘不可思议故。<a id="a-45"></a>一切法亦不可思议。<a id="a-46"></a>如一切法不可思议故。<a id="a-47"></a>如是一切众生亦不可思议。<a id="a-48"></a>智轮童子。<a id="a-49"></a>当知此名如来不可思议智。<a id="a-4A"></a>是智因缘故。<a id="a-4B"></a>过去现在及以当来。<a id="a-4C"></a>一切垢净因缘果报如来实知。</p>
  <p id="a4D">复次智轮大海辩才童子。<a id="a-4E"></a>如来知一切众生不可量故。<a id="a-4F"></a>一切法亦不可量智。<a id="a-4G"></a>一切法不可量故。<a id="a-4H"></a>一切众生亦不可量智。<a id="a-4I"></a>何以故。<a id="a-4J"></a>非一切众生心意识。<a id="a-4K"></a>不可见不可知。<a id="a-4L"></a>如虚空不可称。<a id="a-4M"></a>如一切众生实义不可量。<a id="a-4N"></a>如是一切众生不可量故。<a id="a-4O"></a>一切法亦不可量。<a id="a-4P"></a>一切法不可量故。<a id="a-4Q"></a>一切众生亦不可量。<a id="a-4R"></a>智轮童子。<a id="a-4S"></a>当知此名如来不可思量智。<a id="a-4T"></a>是智因缘故。<a id="a-4U"></a>一切众生根精进。<a id="a-4V"></a>差别众生如来实知。</p>
  <p id="a4W">复次智轮大海辩才童子。<a id="a-4X"></a>如来知一切众生平等故。<a id="a-4Y"></a>一切法平等智。<a id="a-4Z"></a>一切法平等故。<a id="a-4a"></a>亦一切众生平等智。<a id="a-4b"></a>何以故。<a id="a-4c"></a>若涅槃体性与一切众生有异者。<a id="a-4d"></a>则是譬喻不相应。<a id="a-4e"></a>当知涅槃众生一不二故。<a id="a-4f"></a>如一切众生体性不异涅槃故。<a id="a-4g"></a>非不异如如。<a id="a-4h"></a>一切众生平等故。<a id="a-4i"></a>一切法亦平等。<a id="a-4j"></a>一切法非平等故。<a id="a-4k"></a>亦一切众生非平等智。<a id="a-4l"></a>智轮童子。<a id="a-4m"></a>当知此名如来无等等智。<a id="a-4n"></a>是无等等智因缘故。<a id="a-4o"></a>一切众生无量界种种界如来实知。</p>
  <p id="a4p">复次智轮大海辩才童子。<a id="a-4q"></a>如来知一切众生不可数因缘故。<a id="a-4r"></a>亦一切法不可数智。<a id="a-4s"></a>一切法不可数因缘故。<a id="a-4t"></a>亦一切众生不可数智。<a id="a-4u"></a>如法界体性不可数。<a id="a-4v"></a>如是智轮大海辩才童子。<a id="a-4w"></a>一切众生离自分故不可数。<a id="a-4x"></a>如是一切法亦不可数。<a id="a-4y"></a>亦一切众生不可数故。<a id="a-4z"></a>一切法不可数。<a id="a-50"></a>乃至一切众生不可数。<a id="a-51"></a>智轮童子。<a id="a-52"></a>当知此名如来不可数智。<a id="a-53"></a>是不可数智因缘故。<a id="a-54"></a>如来一切众生种种乐心如来实知。</p>
  <p id="a55">复次智轮大海辩才童子。<a id="a-56"></a>如来知一切众生阿僧祇因缘故。<a id="a-57"></a>一切法阿僧祇智。<a id="a-58"></a>如一切法阿僧祇因缘故。<a id="a-59"></a>一切众生阿僧祇智。<a id="a-5A"></a>亦一切众生阿僧祇因缘故。<a id="a-5B"></a>一切法阿僧祇智。<a id="a-5C"></a>智轮童子。<a id="a-5D"></a>当知此名如来阿僧祇智。<a id="a-5E"></a>是阿僧祇智因缘故。<a id="a-5F"></a>如来一切禅定解脱。<a id="a-5G"></a>及三摩提三摩跋提。<a id="a-5H"></a>烦恼寂灭起动断除如来实知。</p>
  <p id="a5I">复次智轮大海辩才童子。<a id="a-5J"></a>如来知一切众生大故。<a id="a-5K"></a>亦一切法大智。<a id="a-5L"></a>一切法大智故。<a id="a-5M"></a>亦一切众生大智离于障碍。<a id="a-5N"></a>离障碍者此名一切众生名字。<a id="a-5O"></a>又离障者名为离暗。<a id="a-5P"></a>离于暗者。<a id="a-5Q"></a>此名体性照耀光明。<a id="a-5R"></a>照耀明者于诸境界无有尘垢。<a id="a-5S"></a>无尘垢故名离障碍。<a id="a-5T"></a>众生大界一而无异。<a id="a-5U"></a>此名众生体性大界。<a id="a-5V"></a>一切众生大界因缘故。<a id="a-5W"></a>亦一切法离于尘垢不异故大。<a id="a-5X"></a>亦一切法大故。<a id="a-5Y"></a>一切众生大可知。<a id="a-5Z"></a>离尘垢一切法离暗。<a id="a-5a"></a>若有说言一切有暗生者无有是处。<a id="a-5b"></a>智轮童子。<a id="a-5c"></a>此名如来离暗大智。<a id="a-5d"></a>亦大智因缘故。<a id="a-5e"></a>如来天眼见一切众生生死。<a id="a-5f"></a>现在当来天人中生。<a id="a-5g"></a>地狱畜生饿鬼中生。<a id="a-5h"></a>余业因缘众生受生。<a id="a-5i"></a>如来实知。</p>
  <p id="a5j">复次智轮大海辩才童子。<a id="a-5k"></a>如来知过去现在未来一切众生因缘故。<a id="a-5l"></a>亦过去现在未来一切法如来智。<a id="a-5m"></a>亦过去现在未来一切法因缘故。<a id="a-5n"></a>亦过去现在未来一切众生如来智。<a id="a-5o"></a>智轮。<a id="a-5p"></a>如过去现在未来三世法界叵见。<a id="a-5q"></a>尔时过去现在未来三世众生界亦不可见。<a id="a-5r"></a>如过去现在未来众生界叵见。<a id="a-5s"></a>尔时过去现在未来一切法界亦不可见。<a id="a-5t"></a>此不可见法性法体一切佛身。<a id="a-5u"></a>及非佛身众生身等一种无异。<a id="a-5v"></a>智轮童子。<a id="a-5w"></a>当知此名如来佛智。<a id="a-5x"></a>是智因缘故。<a id="a-5y"></a>一切三世所有生死如来实知。</p>
  <p id="a5z">复次智轮大海辩才童子。<a id="a-60"></a>如来知一切众生一切智故。<a id="a-61"></a>如来一切法一切种智。<a id="a-62"></a>如来一切法一切智故。<a id="a-63"></a>如来一切众生一切种智。<a id="a-64"></a>一切众生一切智故如来智。<a id="a-65"></a>如来智因缘故。<a id="a-66"></a>一切众生一切智如来智。<a id="a-67"></a>智轮童子。<a id="a-68"></a>如一切众生一切智故如来智。<a id="a-69"></a>如是如来智。<a id="a-6A"></a>一切众生一切智。<a id="a-6B"></a>如是一切法一切智因缘故。<a id="a-6C"></a>如来一切智因缘故。<a id="a-6D"></a>乃至一切法一切智。<a id="a-6E"></a>如是智轮。<a id="a-6F"></a>此过去当来现在佛。<a id="a-6G"></a>如来过去一切智。<a id="a-6H"></a>当来一切智。<a id="a-6I"></a>现在一切智。<a id="a-6J"></a>是智一切故。<a id="a-6K"></a>如来过去生义智。<a id="a-6L"></a>亦当来生义智。<a id="a-6M"></a>亦现在生义智。<a id="a-6N"></a>智轮。<a id="a-6O"></a>是名如来一切种智。<a id="a-6P"></a>是一切种智因缘故。<a id="a-6Q"></a>如来漏尽智实智。<a id="a-6R"></a>云何是智。<a id="a-6S"></a>过去世空。<a id="a-6T"></a>当来世空。<a id="a-6U"></a>现在世空。<a id="a-6V"></a>三世皆空。<a id="a-6W"></a>无生无尽。<a id="a-6X"></a>无住无异。<a id="a-6Y"></a>非如非异。<a id="a-6Z"></a>如如名如来智。<a id="a-6a"></a>作因缘无名自在智。<a id="a-6b"></a>离心意识诸境界故名不可思议智。<a id="a-6c"></a>虚空无异故名不可量智。<a id="a-6d"></a>无等因缘故名无等等智。<a id="a-6e"></a>法界无数故名不可数智。<a id="a-6f"></a>阿僧祇阿僧祇因缘故名阿僧祇智。<a id="a-6g"></a>无障碍因缘故名为大智。<a id="a-6h"></a>过去当来现在佛因缘故名为佛智。<a id="a-6i"></a>过去现在及以当来一切诸有智因缘故是名如来一切种智。<a id="a-6j"></a>此一切智一切智处及名味句。<a id="a-6k"></a>一切字语和合因缘。<a id="a-6l"></a>我今字字如是略说。<a id="a-6m"></a>一切处顺如来多陀阿伽度阿罗呵三藐三佛陀胜阿耨多罗三藐三菩提智。<a id="a-6n"></a>此名如来智。<a id="a-6o"></a>自在智。<a id="a-6p"></a>不可思议智。<a id="a-6q"></a>不可量智。<a id="a-6r"></a>无等等智。<a id="a-6s"></a>不可数智。<a id="a-6t"></a>阿僧祇智。<a id="a-6u"></a>大智。<a id="a-6v"></a>佛智。<a id="a-6w"></a>一切种智。</p>
  <p id="a6x">尔时智轮大海辩才童子白佛言。<a id="a-6y"></a>世尊。<a id="a-6z"></a>云何众生力因缘生故。<a id="a-70"></a>如来力亦生。<a id="a-71"></a>如来力生故。<a id="a-72"></a>众生力亦生。<a id="a-73"></a>佛言。<a id="a-74"></a>如是。<a id="a-75"></a>智轮童子。<a id="a-76"></a>如来力众生力。<a id="a-77"></a>此之二力一不异故名为一界如。<a id="a-78"></a>众生力因缘如来力生。<a id="a-79"></a>如来力因缘众生力生。<a id="a-7A"></a>是故如来一切智觉。</p>
  <p id="a7B">尔时智轮大海辩才童子白佛言。<a id="a-7C"></a>世尊。<a id="a-7D"></a>云何如来多陀阿伽度阿罗呵三藐三佛陀一切种智生。<a id="a-7E"></a>佛言。<a id="a-7F"></a>十二因缘生故。<a id="a-7G"></a>智轮童子。<a id="a-7H"></a>如来多陀阿伽度阿罗呵三藐三佛陀一切种智生。<a id="a-7I"></a>智轮童子。<a id="a-7J"></a>十二因缘者。<a id="a-7K"></a>所谓眼色耳声鼻香舌味身触意法。<a id="a-7L"></a>此因缘智故一切种智生(言因缘智故恐因缘生故)。</p>
  <p id="a7M">尔时智轮大海辩才童子白佛言。<a id="a-7N"></a>世尊。<a id="a-7O"></a>无量如来多陀阿伽度阿罗呵三藐三佛陀。<a id="a-7P"></a>一切智眼。<a id="a-7Q"></a>一切智色。<a id="a-7R"></a>一切智耳。<a id="a-7S"></a>一切智声。<a id="a-7T"></a>一切智鼻。<a id="a-7U"></a>一切智香。<a id="a-7V"></a>一切智舌。<a id="a-7W"></a>一切智味。<a id="a-7X"></a>一切智身。<a id="a-7Y"></a>一切智触。<a id="a-7Z"></a>一切智意。<a id="a-7a"></a>一切智法。<a id="a-7b"></a>如是问已。<a id="a-7c"></a>佛报智轮大海辩才童子言。<a id="a-7d"></a>无量一切众生。<a id="a-7e"></a>一切众生眼。<a id="a-7f"></a>一切众生色。<a id="a-7g"></a>一切众生耳。<a id="a-7h"></a>一切众生声。<a id="a-7i"></a>一切众生鼻。<a id="a-7j"></a>一切众生香。<a id="a-7k"></a>一切众生舌。<a id="a-7l"></a>一切众生味。<a id="a-7m"></a>一切众生身。<a id="a-7n"></a>一切众生触。<a id="a-7o"></a>一切众生意。<a id="a-7p"></a>一切众生法。<a id="a-7q"></a>如是智轮童子。<a id="a-7r"></a>如来多陀阿伽度阿罗呵三藐三佛陀。<a id="a-7s"></a>一切智眼。<a id="a-7t"></a>一切智色。<a id="a-7u"></a>一切智耳。<a id="a-7v"></a>一切智声。<a id="a-7w"></a>一切智鼻。<a id="a-7x"></a>一切智香。<a id="a-7y"></a>一切智舌。<a id="a-7z"></a>一切智味。<a id="a-80"></a>一切智身。<a id="a-81"></a>一切智触。<a id="a-82"></a>一切智意。<a id="a-83"></a>一切智法。<a id="a-84"></a>无量如来一切智眼。<a id="a-85"></a>一切智色。<a id="a-86"></a>一切智耳。<a id="a-87"></a>一切智声。<a id="a-88"></a>一切智鼻。<a id="a-89"></a>一切智香。<a id="a-8A"></a>一切智舌。<a id="a-8B"></a>一切智味。<a id="a-8C"></a>一切智身。<a id="a-8D"></a>一切智触。<a id="a-8E"></a>一切智意。<a id="a-8F"></a>一切智法。<a id="a-8G"></a>如是一切众生亦一切智眼。<a id="a-8H"></a>一切智色。<a id="a-8I"></a>一切智耳。<a id="a-8J"></a>一切智声。<a id="a-8K"></a>一切智鼻。<a id="a-8L"></a>一切智香。<a id="a-8M"></a>一切智舌。<a id="a-8N"></a>一切智味。<a id="a-8O"></a>一切智身。<a id="a-8P"></a>一切智触。<a id="a-8Q"></a>一切智意。<a id="a-8R"></a>一切智法。<a id="a-8S"></a>佛告智轮。<a id="a-8T"></a>于汝意云何。<a id="a-8U"></a>颇有一色不为众生眼见者不。<a id="a-8V"></a>智轮言。<a id="a-8W"></a>世尊。<a id="a-8X"></a>无有一色不为众生眼所见者。<a id="a-8Y"></a>但令是色悉皆睹见。<a id="a-8Z"></a>佛言。<a id="a-8a"></a>智轮。<a id="a-8b"></a>而世间中有如是色。<a id="a-8c"></a>亦为众生眼不见不。<a id="a-8d"></a>智轮言。<a id="a-8e"></a>世尊。<a id="a-8f"></a>无如此色众生不见。<a id="a-8g"></a>佛言。<a id="a-8h"></a>智轮。<a id="a-8i"></a>无如此色于世间中亦一切智眼不见者。<a id="a-8j"></a>智轮童子。<a id="a-8k"></a>此之方便当知无量一切众生眼。<a id="a-8l"></a>如是一切智眼。<a id="a-8m"></a>无量一切众生色。<a id="a-8n"></a>如是一切智色。</p>
  <p id="a8o">复次智轮大海辩才童子。<a id="a-8p"></a>于世间中颇有一声亦为一切众生耳识不闻者不。<a id="a-8q"></a>智轮言。<a id="a-8r"></a>世尊。<a id="a-8s"></a>无如是声不为众生耳不闻者。<a id="a-8t"></a>佛言。<a id="a-8u"></a>智轮。<a id="a-8v"></a>无如是声于世间中亦一切智耳不闻者。<a id="a-8w"></a>智轮童子。<a id="a-8x"></a>此之方便当知无量一切众生耳。<a id="a-8y"></a>如是一切智耳。<a id="a-8z"></a>无量一切众生声。<a id="a-90"></a>如是一切智声。</p>
  <p id="a91">复次智轮大海辩才童子。<a id="a-92"></a>于世间中颇有一香亦为一切众生鼻中不嗅者不。<a id="a-93"></a>智轮言。<a id="a-94"></a>世尊。<a id="a-95"></a>无如是香不为众生鼻不嗅者。<a id="a-96"></a>佛言。<a id="a-97"></a>智轮。<a id="a-98"></a>无如是香于世间中亦一切智鼻不熏者。<a id="a-99"></a>智轮童子。<a id="a-9A"></a>此之方便当知无量一切众生鼻。<a id="a-9B"></a>如是一切智鼻。<a id="a-9C"></a>无量一切众生香。<a id="a-9D"></a>如是一切智香。</p>
  <p id="a9E">复次智轮大海辩才童子。<a id="a-9F"></a>于世间中颇有一味亦为一切众生舌中不尝者不。<a id="a-9G"></a>智轮言。<a id="a-9H"></a>世尊。<a id="a-9I"></a>无如是味不为众生舌不尝者。<a id="a-9J"></a>佛言。<a id="a-9K"></a>智轮。<a id="a-9L"></a>无如是味于世间中亦一切智舌不尝者。<a id="a-9M"></a>智轮童子。<a id="a-9N"></a>此之方便当知无量一切众生舌。<a id="a-9O"></a>如是一切智舌。<a id="a-9P"></a>无量一切众生味。<a id="a-9Q"></a>如是一切智味。</p>
  <p id="a9R">复次智轮大海辩才童子。<a id="a-9S"></a>于世间中颇有一触亦为一切众生身中不觉者不。<a id="a-9T"></a>智轮言。<a id="a-9U"></a>世尊。<a id="a-9V"></a>无如是触不为众生身不觉者。<a id="a-9W"></a>佛言。<a id="a-9X"></a>智轮。<a id="a-9Y"></a>无如是触于世间中亦一切智身不觉者。<a id="a-9Z"></a>智轮童子。<a id="a-9a"></a>此之方便当知无量一切众生身。<a id="a-9b"></a>如是一切智身。<a id="a-9c"></a>无量一切众生触。<a id="a-9d"></a>如是一切智触。</p>
  <p id="a9e">复次智轮大海辩才童子于世间中颇有一法亦为一切众生意中不知者不。<a id="a-9f"></a>智轮言。<a id="a-9g"></a>世尊。<a id="a-9h"></a>无如是法不为众生意不知者。<a id="a-9i"></a>佛言。<a id="a-9j"></a>智轮。<a id="a-9k"></a>无如是法于世间中亦一切智意不知者智轮童子此之方便。<a id="a-9l"></a>当知无量一切众生心。<a id="a-9m"></a>如是一切智心。<a id="a-9n"></a>无量一切众生。<a id="a-9o"></a>法如是一切智法。<a id="a-9p"></a>如是一切众生心者。<a id="a-9q"></a>一切智心者。<a id="a-9r"></a>一切众生法者。<a id="a-9s"></a>一切智法者此之二种一无有异。</p>
  <p id="a9t">复次智轮大海辩才童子。<a id="a-9u"></a>如一切众生眼。<a id="a-9v"></a>一切众生色。<a id="a-9w"></a>乃至一切众生意。<a id="a-9x"></a>一切众生法。<a id="a-9y"></a>一切智眼。<a id="a-9z"></a>一切智色。<a id="a-A0"></a>乃至一切智意。<a id="a-A1"></a>一切智法。<a id="a-A2"></a>如是二边是一法界。<a id="a-A3"></a>智轮。<a id="a-A4"></a>如是无量一切众生眼。<a id="a-A5"></a>如是一切智眼。<a id="a-A6"></a>乃至无量一切众生意法。<a id="a-A7"></a>如是一切智意法。<a id="a-A8"></a>如是如来多陀阿伽度阿罗呵三藐三佛陀。<a id="a-A9"></a>眼智。<a id="a-AA"></a>眼烦恼智。<a id="a-AB"></a>眼寂灭智。<a id="a-AC"></a>眼烦恼寂灭智。<a id="a-AD"></a>色智。<a id="a-AE"></a>色烦恼智。<a id="a-AF"></a>色寂灭智。<a id="a-AG"></a>色烦恼寂灭智耳智。<a id="a-AH"></a>耳烦恼智。<a id="a-AI"></a>耳寂灭智。<a id="a-AJ"></a>耳烦恼寂灭智。<a id="a-AK"></a>声智。<a id="a-AL"></a>声烦恼智。<a id="a-AM"></a>声寂灭智。<a id="a-AN"></a>声烦恼寂灭智。<a id="a-AO"></a>鼻智。<a id="a-AP"></a>鼻烦恼智。<a id="a-AQ"></a>鼻寂灭智。<a id="a-AR"></a>鼻烦恼寂灭智。<a id="a-AS"></a>香智。<a id="a-AT"></a>香烦恼智。<a id="a-AU"></a>香寂灭智。<a id="a-AV"></a>香烦恼寂灭智。<a id="a-AW"></a>舌智。<a id="a-AX"></a>舌烦恼智。<a id="a-AY"></a>舌寂灭智。<a id="a-AZ"></a>舌烦恼寂灭智。<a id="a-Aa"></a>味智。<a id="a-Ab"></a>味烦恼智。<a id="a-Ac"></a>味寂灭智。<a id="a-Ad"></a>味烦恼寂灭智。<a id="a-Ae"></a>身智。<a id="a-Af"></a>身烦恼智。<a id="a-Ag"></a>身寂灭智。<a id="a-Ah"></a>身烦恼寂灭智。<a id="a-Ai"></a>触智。<a id="a-Aj"></a>触烦恼智。<a id="a-Ak"></a>触寂灭智。<a id="a-Al"></a>触烦恼寂灭智。<a id="a-Am"></a>意智。<a id="a-An"></a>意烦恼智。<a id="a-Ao"></a>意寂灭智。<a id="a-Ap"></a>意烦恼寂灭智。<a id="a-Aq"></a>法智。<a id="a-Ar"></a>法烦恼智。<a id="a-As"></a>法寂灭智。<a id="a-At"></a>法烦恼寂灭智。<a id="a-Au"></a>一无有异。<a id="a-Av"></a>以无异故。<a id="a-Aw"></a>一切众生眼者。<a id="a-Ax"></a>一切智眼者。<a id="a-Ay"></a>乃至一切众生法者。<a id="a-Az"></a>一切智法者。<a id="a-B0"></a>是一法界。<a id="a-B1"></a>智轮童子。<a id="a-B2"></a>譬如世间智慧之人。<a id="a-B3"></a>自知于苦。<a id="a-B4"></a>自知于乐。<a id="a-B5"></a>自知不苦。<a id="a-B6"></a>自知不乐。<a id="a-B7"></a>何以故。<a id="a-B8"></a>身自受故。<a id="a-B9"></a>智轮童子。<a id="a-BA"></a>如是如来多陀阿伽度阿罗呵三藐三佛陀一切众生眼智。<a id="a-BB"></a>色智耳智。<a id="a-BC"></a>声智。<a id="a-BD"></a>鼻智。<a id="a-BE"></a>香智。<a id="a-BF"></a>舌智。<a id="a-BG"></a>味智。<a id="a-BH"></a>身智。<a id="a-BI"></a>触智。<a id="a-BJ"></a>意智。<a id="a-BK"></a>法智。<a id="a-BL"></a>烦恼智。<a id="a-BM"></a>寂灭智。<a id="a-BN"></a>亦烦恼寂灭智尽知。<a id="a-BO"></a>何以故。<a id="a-BP"></a>一切种智得故。<a id="a-BQ"></a>一切众生十二入智。<a id="a-BR"></a>此名如来。<a id="a-BS"></a>名一切众生入。<a id="a-BT"></a>此如来色。<a id="a-BU"></a>如来一切身业三世随智慧行。<a id="a-BV"></a>如来一切口业一切意业亦三世随智慧行。<a id="a-BW"></a>如来一切受一切种智现前悉知。<a id="a-BX"></a>如来一切智正知。<a id="a-BY"></a>一切种智正知。<a id="a-BZ"></a>如来以一切种智知有为行。<a id="a-Ba"></a>如来一切智。<a id="a-Bb"></a>一切种智知已。<a id="a-Bc"></a>彼中亦一切众生四阴离色。<a id="a-Bd"></a>此名如来。<a id="a-Be"></a>名亦一切众生色阴。<a id="a-Bf"></a>此名如来色。<a id="a-Bg"></a>以如是名色故。<a id="a-Bh"></a>如来多陀阿伽度阿罗呵三藐三佛陀。<a id="a-Bi"></a>名一切智一切见一切触一切觉。</p>
 </body>
</html>