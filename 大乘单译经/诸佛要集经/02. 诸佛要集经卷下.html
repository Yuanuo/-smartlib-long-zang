<!doctype html>
<html id="z3IBTvuSe" data-ver="1500">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">诸佛要集经卷下</h1>
  <p id="a2">于是文殊师利。<a id="a-3"></a>饥虚于法而无厌倦。<a id="a-4"></a>独己无侣佛神所制。<a id="a-5"></a>使彼众会无一从者。<a id="a-6"></a>文殊师利如伸臂顷须臾之间。<a id="a-7"></a>从忍世界忽然不现。<a id="a-8"></a>至普光土天王佛所。<a id="a-9"></a>于时文殊皆绕三千大千世界至于七匝。<a id="a-A"></a>稽首诸佛却住一面。<a id="a-B"></a>尔时天王如来右面。<a id="a-C"></a>有一女人名曰离意。<a id="a-D"></a>结跏趺坐。<a id="a-E"></a>以普月离垢光明三昧正受。<a id="a-F"></a>时天王佛心自念言。<a id="a-G"></a>文殊师利诸佛所叹。<a id="a-H"></a>深奥忍辱行于空慧。<a id="a-I"></a>无能逮者。<a id="a-J"></a>虚静寂寞以为功勋。<a id="a-K"></a>今从忍界兴心念来。<a id="a-L"></a>堕大颠倒。<a id="a-M"></a>极受吾我而有所趣。<a id="a-N"></a>当退立之铁围山顶。<a id="a-O"></a>由是之故。<a id="a-P"></a>令讲无极深妙之法。<a id="a-Q"></a>当为将来诸菩萨众显大光明。<a id="a-R"></a>所以者何。<a id="a-S"></a>诸佛之法不可思议。<a id="a-T"></a>巍巍无量深不可逮。<a id="a-U"></a>文殊师利博闻第一道慧超殊。<a id="a-V"></a>如十方空尚令住于铁围山顶。<a id="a-W"></a>尔乃能发起一切众生。<a id="a-X"></a>天王如来告文殊曰。<a id="a-Y"></a>来至于此欲何所观。<a id="a-Z"></a>文殊白曰。<a id="a-a"></a>唯然世尊。<a id="a-b"></a>我在忍界心自念言。<a id="a-c"></a>诸佛兴世甚难得值。<a id="a-d"></a>讲说经典亦复难遇。<a id="a-e"></a>十方诸佛不可称数亿百千载。<a id="a-f"></a>悉来集会普光世界宣要集法。<a id="a-g"></a>吾当往诣见诸如来听所说法。<a id="a-h"></a>以法故举诣此佛土。<a id="a-i"></a>天王如来即如其像。<a id="a-j"></a>三昧正受而现神足。<a id="a-k"></a>移文殊师利。<a id="a-l"></a>自然立于铁围山顶。<a id="a-m"></a>不自觉知谁为举着于此山顶。<a id="a-n"></a>于彼自念今何变怪吾在大众巍巍难量威神殊绝。<a id="a-o"></a>处诸大圣严净道场。<a id="a-p"></a>忽至于此住铁围顶。<a id="a-q"></a>谁之所为。<a id="a-r"></a>寻即知之。<a id="a-s"></a>天王如来之所兴变。<a id="a-t"></a>文殊师利复自念言。<a id="a-u"></a>此何瑞应而有此变。<a id="a-v"></a>于大众会自然住斯。<a id="a-w"></a>离意女人。<a id="a-x"></a>坐于天王如来之右。<a id="a-y"></a>不徙彼女独移吾身。<a id="a-z"></a>又彼女人。<a id="a-10"></a>将无德本纯淑无侣。<a id="a-11"></a>深入法忍总持无底。<a id="a-12"></a>踰于我乎。<a id="a-13"></a>所以者何。<a id="a-14"></a>不遣彼女反迁我矣。<a id="a-15"></a>文殊复言。<a id="a-16"></a>今显神足威神变化。<a id="a-17"></a>无极圣慧示其道力。<a id="a-18"></a>还于众会即如其像。<a id="a-19"></a>三昧正受而现神足。<a id="a-1A"></a>发意之顷。<a id="a-1B"></a>越于东方恒沙佛土。<a id="a-1C"></a>不能舍远。<a id="a-1D"></a>彼佛世界大如毛[(牙*ㄆ)/尾]。<a id="a-1E"></a>况入佛会未之有也。<a id="a-1F"></a>于时文殊复至十方无量世界。<a id="a-1G"></a>作其威势道力之变不能还。<a id="a-1H"></a>复入诸佛会。<a id="a-1I"></a>所以者何。<a id="a-1J"></a>诸佛威神之所建立。<a id="a-1K"></a>文殊师利。<a id="a-1L"></a>普至十方无央数亿百千垓土。<a id="a-1M"></a>寻复还住铁围山顶。<a id="a-1N"></a>自思惟言。<a id="a-1O"></a>诸佛世尊所立圣旨。<a id="a-1P"></a>威神无量道慧高远。<a id="a-1Q"></a>不可攀喻。<a id="a-1R"></a>吾之神足所不能及。<a id="a-1S"></a>不可作力与讲神足。<a id="a-1T"></a>所以者何。<a id="a-1U"></a>诸佛说法终不虚妄。<a id="a-1V"></a>独步十方而无俦匹。<a id="a-1W"></a>悉是我身之不及耳。<a id="a-1X"></a>至使不得听受说法。<a id="a-1Y"></a>诸如来法未曾相枉诸佛等心向于众生。<a id="a-1Z"></a>宁可于此铁围山顶修四意止定意正受。<a id="a-1a"></a>文殊师利又心念言。<a id="a-1b"></a>何谓意止。<a id="a-1c"></a>谓无有意不念诸法。<a id="a-1d"></a>诸法无处亦非无住。<a id="a-1e"></a>以何无住。<a id="a-1f"></a>无处所故。<a id="a-1g"></a>是谁为究畅本末遣诸法乎。<a id="a-1h"></a>所可住处亦无所住。<a id="a-1i"></a>是为住处。<a id="a-1j"></a>是四意止住无所住。<a id="a-1k"></a>所谓无意亦无所念。<a id="a-1l"></a>文殊师利遵修于是四意止时。<a id="a-1m"></a>四万二千诸天子等。<a id="a-1n"></a>往到其所稽首足下。<a id="a-1o"></a>雨诸天华香供养文殊。<a id="a-1p"></a>迁住一面。<a id="a-1q"></a>时有天子名光明幢。<a id="a-1r"></a>问文殊曰。<a id="a-1s"></a>向者何定修何道行。<a id="a-1t"></a>这兴起乎。<a id="a-1u"></a>文殊答曰。<a id="a-1v"></a>天子于今反问我言。<a id="a-1w"></a>以何等定而遵修行今乃兴起。<a id="a-1x"></a>所行定者。<a id="a-1y"></a>诸佛大圣所不得处。<a id="a-1z"></a>声闻亦然。<a id="a-20"></a>以是定意而遵修行。<a id="a-21"></a>因斯所行。<a id="a-22"></a>使诸众生淫怒痴俱吾奉此行。<a id="a-23"></a>时光明幢天子问曰。<a id="a-24"></a>其行何类。<a id="a-25"></a>诸佛大圣所不得处。<a id="a-26"></a>答曰。<a id="a-27"></a>行空无相无愿。<a id="a-28"></a>诸佛大圣所不得处。<a id="a-29"></a>天子又问。<a id="a-2A"></a>诸佛大圣所不得处。<a id="a-2B"></a>于今仁者修此行乎。<a id="a-2C"></a>文殊答曰。<a id="a-2D"></a>假使有行吾当行之。<a id="a-2E"></a>向者所行永无所行。<a id="a-2F"></a>何者然乎。<a id="a-2G"></a>一切诸法悉澹泊故。<a id="a-2H"></a>向天子问。<a id="a-2I"></a>以何等定而遵修行修四意止。<a id="a-2J"></a>天子又问。<a id="a-2K"></a>何谓意止。<a id="a-2L"></a>一切诸法无意无念。<a id="a-2M"></a>天子又问。<a id="a-2N"></a>假使无意无有念者。<a id="a-2O"></a>何有行乎。<a id="a-2P"></a>文殊答曰。<a id="a-2Q"></a>无意无念为第一行。<a id="a-2R"></a>其惟此行为平等行。<a id="a-2S"></a>其行平等则无偏党。<a id="a-2T"></a>其无偏党则无五趣。<a id="a-2U"></a>其无五趣不见痴本。<a id="a-2V"></a>其无痴本不生慧明。<a id="a-2W"></a>不生明者则无所起。<a id="a-2X"></a>其无所起则无所坏。<a id="a-2Y"></a>其无所坏则无律仪。<a id="a-2Z"></a>其无律仪则无所成。<a id="a-2a"></a>其无所成则无所坏。<a id="a-2b"></a>其无所坏。<a id="a-2c"></a>是则名曰本末清净。<a id="a-2d"></a>是贤圣行永离尘劳。<a id="a-2e"></a>又问文殊。<a id="a-2f"></a>所谓尘劳为何谓乎。<a id="a-2g"></a>文殊答曰。<a id="a-2h"></a>其识退转乐于佛慧。<a id="a-2i"></a>是谓尘劳。<a id="a-2j"></a>受于思想而计有身。<a id="a-2k"></a>有所依猗而兴思惟。<a id="a-2l"></a>憍慢自大。<a id="a-2m"></a>有所依慕希望誓愿。<a id="a-2n"></a>校计称量图度远近。<a id="a-2o"></a>思惟观察念应不应。<a id="a-2p"></a>除去贡高而计断灭。<a id="a-2q"></a>心念有常。<a id="a-2r"></a>于无所受受止宿处而归所见。<a id="a-2s"></a>取于所有受无所有。<a id="a-2t"></a>乃至放逸思惟调戏。<a id="a-2u"></a>称量其心欲至平等。<a id="a-2v"></a>计如是行。<a id="a-2w"></a>贤圣法律皆为尘劳。<a id="a-2x"></a>时光明幢天子赞曰善哉善哉文殊师利。<a id="a-2y"></a>快说斯言。<a id="a-2z"></a>乃能以此四意止行。<a id="a-30"></a>文殊师利寻告之曰。<a id="a-31"></a>无得妄想。<a id="a-32"></a>于诸名色悉无所生亦无所成。<a id="a-33"></a>复无现在亦无言辞。<a id="a-34"></a>假随时说。<a id="a-35"></a>诸法无住亦无不住。<a id="a-36"></a>反称善哉。<a id="a-37"></a>又问天子。<a id="a-38"></a>不说意止则不可说。<a id="a-39"></a>亦无能讲令辞所趣。<a id="a-3A"></a>所以者何。<a id="a-3B"></a>一切诸法悉无所说。<a id="a-3C"></a>欲宣诸法不可分别。<a id="a-3D"></a>未曾有教。<a id="a-3E"></a>各各随时而开化之。<a id="a-3F"></a>时光明幢问文殊曰。<a id="a-3G"></a>向者所说。<a id="a-3H"></a>顺从一切愚痴凡夫。<a id="a-3I"></a>所住处所行淫怒痴。<a id="a-3J"></a>住于此行而复兴起。<a id="a-3K"></a>愚痴凡夫为住何所行淫怒痴。<a id="a-3L"></a>文殊答曰。<a id="a-3M"></a>愚痴凡夫住无所有。<a id="a-3N"></a>行淫怒痴立在法界。<a id="a-3O"></a>处于本际而住无本。<a id="a-3P"></a>所以者何。<a id="a-3Q"></a>天子当知。<a id="a-3R"></a>法界所在不可分别亦不可说。<a id="a-3S"></a>无本本际亦复若兹。<a id="a-3T"></a>天子又问所言本际为何谓乎。<a id="a-3U"></a>文殊答曰。<a id="a-3V"></a>众生之原名曰本际。<a id="a-3W"></a>天子又问。<a id="a-3X"></a>众生之原为何谓乎。<a id="a-3Y"></a>文殊答曰。<a id="a-3Z"></a>生死之本为众生原。<a id="a-3a"></a>天子又问。<a id="a-3b"></a>于彼何谓为生死本。<a id="a-3c"></a>文殊答曰。<a id="a-3d"></a>虚空之本为生死原。<a id="a-3e"></a>由如天子虚空之界。<a id="a-3f"></a>本际无断无有边岸。<a id="a-3g"></a>不长不短。<a id="a-3h"></a>不粗不细。<a id="a-3i"></a>不广不狭。<a id="a-3j"></a>无远无近。<a id="a-3k"></a>无方无圆。<a id="a-3l"></a>其虚空者假有号耳。<a id="a-3m"></a>亦复无名。<a id="a-3n"></a>一切诸法亦复若斯。<a id="a-3o"></a>犹如虚空但假有名亦如虚空不生不寿。<a id="a-3p"></a>不病不老。<a id="a-3q"></a>亦复不死。<a id="a-3r"></a>亦无往生。<a id="a-3s"></a>无有妄想。<a id="a-3t"></a>不怀嗔恨。<a id="a-3u"></a>亦无所失。<a id="a-3v"></a>亦无不失悉无所著。<a id="a-3w"></a>不怀忧戚。<a id="a-3x"></a>一切诸法皆为归趣。<a id="a-3y"></a>此一本际亦无所归无有计数。<a id="a-3z"></a>天子当知。<a id="a-40"></a>一切诸法无进无退。<a id="a-41"></a>无合无散。<a id="a-42"></a>不可恕。<a id="a-43"></a>当无处所故。<a id="a-44"></a>是故天子。<a id="a-45"></a>一切诸法悉无处所。<a id="a-46"></a>无所志愿。<a id="a-47"></a>无将不将。<a id="a-48"></a>无有科律。<a id="a-49"></a>是为一切诸法悉等而无偏党。<a id="a-4A"></a>故曰无本。<a id="a-4B"></a>本无如是。<a id="a-4C"></a>说是语时。<a id="a-4D"></a>诸天子众皆悉逮得无所从生法忍。<a id="a-4E"></a>时诸天子住于法空。<a id="a-4F"></a>则行恭恪。<a id="a-4G"></a>便雨天华。<a id="a-4H"></a>供养散于文殊师利。<a id="a-4I"></a>文殊师利威神所感。<a id="a-4J"></a>诸华皆住于虚空中。<a id="a-4K"></a>无执持者犹如根生。<a id="a-4L"></a>文殊师利告光明幢。<a id="a-4M"></a>于天子意所志云何。<a id="a-4N"></a>今此诸华依因何住。<a id="a-4O"></a>天子答曰。<a id="a-4P"></a>无所依住。<a id="a-4Q"></a>文殊告曰。<a id="a-4R"></a>是故天子。<a id="a-4S"></a>当知诸法住无所住。<a id="a-4T"></a>如虚空住。<a id="a-4U"></a>如空无动。<a id="a-4V"></a>不堕不摇。<a id="a-4W"></a>无念无想。<a id="a-4X"></a>所以者何。<a id="a-4Y"></a>一切诸法等如虚空。<a id="a-4Z"></a>是故无动不堕不摇。<a id="a-4a"></a>时光明幢白文殊曰。<a id="a-4b"></a>仁者。<a id="a-4c"></a>神足巍巍乃尔。<a id="a-4d"></a>不可称限。<a id="a-4e"></a>发意之顷。<a id="a-4f"></a>至于十方无央数亿百千载土。<a id="a-4g"></a>寻即复还。<a id="a-4h"></a>文殊答曰。<a id="a-4i"></a>诸佛不得神足变化威神无量。<a id="a-4j"></a>诸声闻等亦不能及。<a id="a-4k"></a>所以者何。<a id="a-4l"></a>道慧无际尚不得闻。<a id="a-4m"></a>安能逮耶。<a id="a-4n"></a>一切愚痴凡夫之士。<a id="a-4o"></a>所逮神足。<a id="a-4p"></a>一切诸佛诸菩萨众。<a id="a-4q"></a>及诸声闻。<a id="a-4r"></a>于无央数阿僧祇劫。<a id="a-4s"></a>所不能得。<a id="a-4t"></a>亦无逮者。<a id="a-4u"></a>亦无当得。<a id="a-4v"></a>一切愚痴凡夫之士独能得耳。<a id="a-4w"></a>为何所得。<a id="a-4x"></a>得我人寿及命意识。<a id="a-4y"></a>断灭计常得淫怒痴。<a id="a-4z"></a>诸佛世尊所不得者。<a id="a-50"></a>所谓得者道所不兴。<a id="a-51"></a>无所生者而反使生。<a id="a-52"></a>是故天子。<a id="a-53"></a>一切愚痴凡夫之士所可得者。<a id="a-54"></a>诸佛菩萨弟子缘觉所不能逮。<a id="a-55"></a>诸佛说是诸佛要集时。<a id="a-56"></a>各还本处。<a id="a-57"></a>于是天王如来心自念言。<a id="a-58"></a>吾可现应使文殊师利还诣此乎。<a id="a-59"></a>时天王佛则舍神足。<a id="a-5A"></a>从其右掌演紫金光。<a id="a-5B"></a>其明照于文殊师利绕之七匝。<a id="a-5C"></a>于文殊师利顶上不现。<a id="a-5D"></a>文殊师利寻即知之。<a id="a-5E"></a>天王如来念欲相见。<a id="a-5F"></a>文殊因告光明幢曰。<a id="a-5G"></a>当往俱至天王如来。<a id="a-5H"></a>稽首作礼咨受所问深妙之义。<a id="a-5I"></a>今说法门。<a id="a-5J"></a>天子答曰。<a id="a-5K"></a>善哉行矣。<a id="a-5L"></a>宜知是时。<a id="a-5M"></a>文殊师利发意之顷光明幢俱。<a id="a-5N"></a>铁围山顶忽然不见。<a id="a-5O"></a>寻住天王如来之前。<a id="a-5P"></a>稽首足下右绕三匝。<a id="a-5Q"></a>退住一面叉手恭立。<a id="a-5R"></a>十方世界诸天子等。<a id="a-5S"></a>亦复如是也。<a id="a-5T"></a>文殊师利白天王佛。<a id="a-5U"></a>若善男子及善女人。<a id="a-5V"></a>俱殖德本修深妙法。<a id="a-5W"></a>不当怀疑。<a id="a-5X"></a>成已法器一切蒙恩。<a id="a-5Y"></a>所以者何。<a id="a-5Z"></a>见诸大圣踰于龙象。<a id="a-5a"></a>又诸大圣既共会焉。<a id="a-5b"></a>吾在于外不得预数。<a id="a-5c"></a>离于如是辈深妙法义。<a id="a-5d"></a>其离意女身续独存。<a id="a-5e"></a>专坐于斯而不动移。<a id="a-5f"></a>不见退去。<a id="a-5g"></a>如我见遣咨嗟如此。<a id="a-5h"></a>无极微妙经典之要。<a id="a-5i"></a>我反徙住铁围山顶。<a id="a-5j"></a>吾自忆念一旦食顷遍至东方不可计会恒沙佛土。<a id="a-5k"></a>稽首诸佛听所演法执持在心。<a id="a-5l"></a>启问诸佛解决所疑。<a id="a-5m"></a>未曾识念。<a id="a-5n"></a>而见发遣处他佛土。<a id="a-5o"></a>诸佛世尊察我志操。<a id="a-5p"></a>尚复相劝颁宣经道。<a id="a-5q"></a>于今大圣反徙我着铁围山顶。<a id="a-5r"></a>因此兴发无极法教。<a id="a-5s"></a>多所欢悦咸共渴仰。<a id="a-5t"></a>饥虚道化若干法教。<a id="a-5u"></a>其心兀兀欲睹如来。<a id="a-5v"></a>而发念言。<a id="a-5w"></a>以何等故独徙吾身舍于众会。<a id="a-5x"></a>其离意女安然不出。<a id="a-5y"></a>复更念言。<a id="a-5z"></a>如来至真所演经教。<a id="a-60"></a>不见侵枉心非不受是我不及。<a id="a-61"></a>彼所说法非其器故以故相移住于此耳。<a id="a-62"></a>独不徙女。<a id="a-63"></a>天王如来报文殊曰。<a id="a-64"></a>诸佛世尊所宣经道。<a id="a-65"></a>仁者于彼靡不应受。<a id="a-66"></a>又诸佛世尊。<a id="a-67"></a>道慧玄殊不可攀逮。<a id="a-68"></a>以是之故不可如常。<a id="a-69"></a>一等如意演诸佛要集。<a id="a-6A"></a>又文殊师利。<a id="a-6B"></a>向者从忍世界发起来时。<a id="a-6C"></a>心自念言。<a id="a-6D"></a>今普光界讲佛要集经典之义。<a id="a-6E"></a>我当往至稽首诸佛听所演法。<a id="a-6F"></a>当尔之时堕大艰难。<a id="a-6G"></a>在无极倒不顺思想。<a id="a-6H"></a>从彼刹来欲得见佛听所说法。<a id="a-6I"></a>则以三事自着挂碍。<a id="a-6J"></a>怀抱此意至斯佛土。<a id="a-6K"></a>何谓为三。<a id="a-6L"></a>一得己身。<a id="a-6M"></a>二得诸佛。<a id="a-6N"></a>三逮诸法。<a id="a-6O"></a>文殊当知。<a id="a-6P"></a>不可倒行致诸菩萨无碍慧行。<a id="a-6Q"></a>于文殊意所趣云何。<a id="a-6R"></a>从古以来。<a id="a-6S"></a>颇有能睹见如来乎。<a id="a-6T"></a>如来宁可复观察耶。<a id="a-6U"></a>文殊白佛。<a id="a-6V"></a>唯然世尊。<a id="a-6W"></a>真谛观法无有诸佛及与诸法。<a id="a-6X"></a>一切诸法悉无所生。<a id="a-6Y"></a>如来无见不可睹佛。<a id="a-6Z"></a>所以者何。<a id="a-6a"></a>一切诸法悉无所见。<a id="a-6b"></a>时佛复问文殊师利。<a id="a-6c"></a>以何等眼通畅之行欲见如来。<a id="a-6d"></a>以何等耳清彻诸义。<a id="a-6e"></a>欲听如来所说经典。<a id="a-6f"></a>文殊师利默然无言。<a id="a-6g"></a>于时彼会余菩萨众。<a id="a-6h"></a>各心念言。<a id="a-6i"></a>文殊师利实不堪任答报如来所问法义。<a id="a-6j"></a>所以者何。<a id="a-6k"></a>如来向者有所难问默而无言。<a id="a-6l"></a>天王如来知诸菩萨心之所念。<a id="a-6m"></a>告诸菩萨。<a id="a-6n"></a>止族姓子。<a id="a-6o"></a>莫观文殊想言不及。<a id="a-6p"></a>所以者何。<a id="a-6q"></a>解深法忍权慧悉备靡不通达智踰虚空。<a id="a-6r"></a>默然不言以报如来。<a id="a-6s"></a>诸菩萨问。<a id="a-6t"></a>唯诺世尊。<a id="a-6u"></a>以何等意究畅慧义发遣此问。<a id="a-6v"></a>世尊告曰。<a id="a-6w"></a>是族姓子。<a id="a-6x"></a>文殊师利心自念言。<a id="a-6y"></a>设我报说有此眼耳有所见闻。<a id="a-6z"></a>则计有常。<a id="a-70"></a>若复说言无眼无耳。<a id="a-71"></a>则堕断灭。<a id="a-72"></a>其行断灭及计有常。<a id="a-73"></a>不晓了法。<a id="a-74"></a>其如法者。<a id="a-75"></a>彼无断灭不计常矣。<a id="a-76"></a>其不断灭不计有常则无所生。<a id="a-77"></a>其无所生则无言辞。<a id="a-78"></a>以故文殊见所难问。<a id="a-79"></a>默然无言则为答佛。<a id="a-7A"></a>说是语时。<a id="a-7B"></a>六百菩萨逮得无所从生法忍。</p>
  <p id="a7C">尔时世尊告文殊师利。<a id="a-7D"></a>仁以三事着于挂碍。<a id="a-7E"></a>以故相遣。<a id="a-7F"></a>住铁围山顶。<a id="a-7G"></a>又仁复问。<a id="a-7H"></a>以何因缘。<a id="a-7I"></a>离意女身独存不出。<a id="a-7J"></a>是离意女。<a id="a-7K"></a>普月离垢光明三昧而正受矣。<a id="a-7L"></a>心永无念。<a id="a-7M"></a>诸佛来至。<a id="a-7N"></a>若不来耶。<a id="a-7O"></a>为说经法若不说乎。<a id="a-7P"></a>永无佛想亦不想法。<a id="a-7Q"></a>无彼我想。<a id="a-7R"></a>蠲除一切诸念妄想。<a id="a-7S"></a>女住此定。<a id="a-7T"></a>普闻十方无央数垓百千亿载现在佛土诸佛说法。<a id="a-7U"></a>而无所著。<a id="a-7V"></a>所可听受为他人说。<a id="a-7W"></a>有此女身不从此刹到他佛土。<a id="a-7X"></a>在诸刹土无刹土想。<a id="a-7Y"></a>处于诸佛无诸佛想。<a id="a-7Z"></a>闻所说法无经典想。<a id="a-7a"></a>无吾我想。<a id="a-7b"></a>无他人想。<a id="a-7c"></a>犹月宫殿未曾动移下于人间光明普照靡不见者。<a id="a-7d"></a>月之所照不念远近。<a id="a-7e"></a>亦无想念。<a id="a-7f"></a>我当照某若不照也。<a id="a-7g"></a>此女如是。<a id="a-7h"></a>住三昧定。<a id="a-7i"></a>现于无量无际世界。<a id="a-7j"></a>度脱开化无数众生。<a id="a-7k"></a>所可显现诸佛国土。<a id="a-7l"></a>不想众生等说经典。<a id="a-7m"></a>佛于一劫复过一劫。<a id="a-7n"></a>咨嗟叹此离意女德。<a id="a-7o"></a>不能尽畅得其边际。<a id="a-7p"></a>其女功勋不可思议。<a id="a-7q"></a>巍巍若斯。<a id="a-7r"></a>文殊白佛。<a id="a-7s"></a>其此佛土诸菩萨众亿百千垓。<a id="a-7t"></a>诸佛会时。<a id="a-7u"></a>徙诸菩萨着他界乎。<a id="a-7v"></a>如我见遣耶。<a id="a-7w"></a>佛言且默。<a id="a-7x"></a>文殊师利无得称限。<a id="a-7y"></a>如来圣慧亦勿平相。<a id="a-7z"></a>如来变化之所建立。<a id="a-80"></a>所以者何。<a id="a-81"></a>此文殊师利。<a id="a-82"></a>三千大千世界充备诸佛。<a id="a-83"></a>犹如甘蔗竹芦稻麻丛林。<a id="a-84"></a>诸如来集其数若斯。<a id="a-85"></a>于此刹土。<a id="a-86"></a>诸菩萨众。<a id="a-87"></a>天龙鬼神犍沓和阿须伦迦留罗真陀罗摩休勒人与非人。<a id="a-88"></a>无一见者。<a id="a-89"></a>唯见于吾一如来身。<a id="a-8A"></a>亦复不闻诸佛说法。<a id="a-8B"></a>但见吾身颁宣道化。<a id="a-8C"></a>文殊且观。<a id="a-8D"></a>如来至真之所建立。<a id="a-8E"></a>神足变化不可称限。<a id="a-8F"></a>其身微妙诸佛充满。<a id="a-8G"></a>三千大千世界靡不周遍。<a id="a-8H"></a>诸菩萨众则以道眼。<a id="a-8I"></a>见一如来。<a id="a-8J"></a>岂况余人。<a id="a-8K"></a>欲得见乎未之有也。<a id="a-8L"></a>诸天龙神犍沓和等及人非人。<a id="a-8M"></a>游此三千大千世界。<a id="a-8N"></a>周旋往来立坐卧寐。<a id="a-8O"></a>寂寞澹泊威仪礼节。<a id="a-8P"></a>所行齐整亦不妨碍。<a id="a-8Q"></a>诸如来身无有限蔽。<a id="a-8R"></a>是故文殊当造斯观。<a id="a-8S"></a>诸如来等则为法身。<a id="a-8T"></a>无有色像。<a id="a-8U"></a>佛身无漏。<a id="a-8V"></a>诸漏已尽亦无有身。<a id="a-8W"></a>观之无类。<a id="a-8X"></a>无生无起。<a id="a-8Y"></a>无见无闻。<a id="a-8Z"></a>无意无处。<a id="a-8a"></a>亦如虚空。<a id="a-8b"></a>无有诸漏。<a id="a-8c"></a>无因缘根。<a id="a-8d"></a>无像无见不可捉持。<a id="a-8e"></a>欲睹虚空而不可见。<a id="a-8f"></a>无有五眼。<a id="a-8g"></a>何谓五眼。<a id="a-8h"></a>一曰天眼。<a id="a-8i"></a>二曰肉眼。<a id="a-8j"></a>三曰慧眼。<a id="a-8k"></a>四曰法眼。<a id="a-8l"></a>五曰佛眼。<a id="a-8m"></a>其虚空者假有名耳。<a id="a-8n"></a>其如来身亦复如是。<a id="a-8o"></a>无漏无色亦无见者。<a id="a-8p"></a>无有根也。<a id="a-8q"></a>无见如来。<a id="a-8r"></a>佛无五眼。<a id="a-8s"></a>如来至真。<a id="a-8t"></a>假有名矣。<a id="a-8u"></a>则无所应。<a id="a-8v"></a>文殊观此诸如来众。<a id="a-8w"></a>神足变化。<a id="a-8x"></a>身如虚空。<a id="a-8y"></a>而反随时示现色身三十二相八十种好。<a id="a-8z"></a>文殊师利。<a id="a-90"></a>向者所见诸如来身。<a id="a-91"></a>悉是诸佛威神建立之所感动。<a id="a-92"></a>所以者何。<a id="a-93"></a>用仁者故。<a id="a-94"></a>当显无极深妙法教。<a id="a-95"></a>时彼佛土诸会菩萨。<a id="a-96"></a>异口同音举声赞曰。<a id="a-97"></a>至未曾有惊喜悦豫。<a id="a-98"></a>诸佛世尊。<a id="a-99"></a>威神变化巍巍若此。<a id="a-9A"></a>十方如来皆来会斯。<a id="a-9B"></a>充满佛土。<a id="a-9C"></a>吾等菩萨。<a id="a-9D"></a>不见一佛。<a id="a-9E"></a>不忆形响。<a id="a-9F"></a>谁来谁去。<a id="a-9G"></a>何所解说分别经谊。<a id="a-9H"></a>但共见此一如来尊。<a id="a-9I"></a>唯愿大圣。<a id="a-9J"></a>今睹大乘无极圣慧。<a id="a-9K"></a>一一人故。<a id="a-9L"></a>恒边沙劫。<a id="a-9M"></a>地狱见煮。<a id="a-9N"></a>行菩萨道。<a id="a-9O"></a>宜忍此患。<a id="a-9P"></a>不当违舍如是比慧。</p>
  <p id="a9Q">文殊师利。<a id="a-9R"></a>问天王佛。<a id="a-9S"></a>今此女子。<a id="a-9T"></a>发无上正真道心以来久如。<a id="a-9U"></a>所行寂寞誓愿高远。<a id="a-9V"></a>定意若斯。<a id="a-9W"></a>佛言。<a id="a-9X"></a>发无上正真道意以来。<a id="a-9Y"></a>不可计也。<a id="a-9Z"></a>勤力怀信常无放逸。<a id="a-9a"></a>施戒忍精进一心智慧。<a id="a-9b"></a>具足佛道。<a id="a-9c"></a>所行已备。<a id="a-9d"></a>随诸佛教。<a id="a-9e"></a>于过去佛殖众德本。<a id="a-9f"></a>供养无数亿百千垓诸大圣尊。<a id="a-9g"></a>文殊师利。<a id="a-9h"></a>今此女子从三昧起。<a id="a-9i"></a>仁可问之。<a id="a-9j"></a>发道意来。<a id="a-9k"></a>为能久如。<a id="a-9l"></a>当见发遣。<a id="a-9m"></a>于是文殊师利。<a id="a-9n"></a>闻佛教诏。<a id="a-9o"></a>即从坐起。<a id="a-9p"></a>到其女所。<a id="a-9q"></a>至心弹指。<a id="a-9r"></a>謦扬大音。<a id="a-9s"></a>欲令女起。<a id="a-9t"></a>其女寂静三昧不兴。<a id="a-9u"></a>文殊师利。<a id="a-9v"></a>即如其像。<a id="a-9w"></a>变无限身益高弹指。<a id="a-9x"></a>其弹指声。<a id="a-9y"></a>闻于十方无数世界。<a id="a-9z"></a>女亦寂静不从定起。<a id="a-A0"></a>于时文殊即如色像。<a id="a-A1"></a>三昧正受现大神足。<a id="a-A2"></a>三千大千世界所有众生。<a id="a-A3"></a>世间人民诸天龙鬼神揵沓和等。<a id="a-A4"></a>亿百千垓。<a id="a-A5"></a>一切妓乐不鼓自鸣。<a id="a-A6"></a>及复亦化琴瑟筝笛万种之妓。<a id="a-A7"></a>俱时同作演柔软音。<a id="a-A8"></a>清明和雅悲哀之声。<a id="a-A9"></a>其乐各各宣无数响。<a id="a-AA"></a>彻闻十方无量世界。<a id="a-AB"></a>不能令女从三昧起。<a id="a-AC"></a>时于十方今现在佛边。<a id="a-AD"></a>诸侍者各各问佛。<a id="a-AE"></a>今日何故。<a id="a-AF"></a>诸大乐音无数无量。<a id="a-AG"></a>清和之声闻诸佛土。<a id="a-AH"></a>其音柔软。<a id="a-AI"></a>悲哀之曲。<a id="a-AJ"></a>莫不欢然。<a id="a-AK"></a>于时诸佛各谓侍者。<a id="a-AL"></a>有族姓子。<a id="a-AM"></a>普光世界天王如来。<a id="a-AN"></a>其土有女名曰离意。<a id="a-AO"></a>在佛右面。<a id="a-AP"></a>普月离垢光明三昧而正受矣。<a id="a-AQ"></a>有菩萨名文殊师利。<a id="a-AR"></a>被大德铠过不退转。<a id="a-AS"></a>欲令此女从三昧觉故。<a id="a-AT"></a>感动如此。<a id="a-AU"></a>诸世间人天龙鬼神犍沓和等。<a id="a-AV"></a>若干妓乐亿百千垓。<a id="a-AW"></a>俱自然作诸化妓乐。<a id="a-AX"></a>亦复如是不鼓自鸣。<a id="a-AY"></a>欲令斯女从三昧起。<a id="a-AZ"></a>不能使兴。<a id="a-Aa"></a>以是之故。<a id="a-Ab"></a>诸大音乐普遍世间。<a id="a-Ac"></a>侍者白佛。<a id="a-Ad"></a>至未曾有不可逮及。<a id="a-Ae"></a>此女三昧寂然巍巍不可称限。<a id="a-Af"></a>如是比像。<a id="a-Ag"></a>若干种乐清和之曲。<a id="a-Ah"></a>女续三昧而不兴焉。<a id="a-Ai"></a>诸佛告曰。<a id="a-Aj"></a>如诸族姓子之所言也。<a id="a-Ak"></a>此女三昧不可思议。<a id="a-Al"></a>说是语时。<a id="a-Am"></a>十方无量不可计会众生之类。<a id="a-An"></a>皆发无上正真道意。<a id="a-Ao"></a>各歌颂言。<a id="a-Ap"></a>愿令我等逮得如是寂定三昧。<a id="a-Aq"></a>如今此女。<a id="a-Ar"></a>获致神足无极变化圣通彻畅。<a id="a-As"></a>如文殊师利。<a id="a-At"></a>时文殊师利。<a id="a-Au"></a>复如其像三昧正受。<a id="a-Av"></a>变三千大千世界。<a id="a-Aw"></a>须弥山王。<a id="a-Ax"></a>雪山黑山。<a id="a-Ay"></a>目邻山大目邻山铁围大铁围山。<a id="a-Az"></a>展转相搏不能自安。<a id="a-B0"></a>譬如勇士以大势力两掌相拍。<a id="a-B1"></a>亦如大雷。<a id="a-B2"></a>其音畅逸无不闻者。<a id="a-B3"></a>须弥铁围诸山。<a id="a-B4"></a>如是展转相掁各各崩落。<a id="a-B5"></a>诸山躄地其形可畏。<a id="a-B6"></a>斯声甚悲。<a id="a-B7"></a>又彼大声。<a id="a-B8"></a>闻于无量无际世界。<a id="a-B9"></a>其女三昧亦不移兴。</p>
  <p id="aBA">时文殊师利。<a id="a-BB"></a>不近彼女。<a id="a-BC"></a>以权方便两手牵女。<a id="a-BD"></a>欲令起坐。<a id="a-BE"></a>乃动下方恒河沙等诸佛刹土。<a id="a-BF"></a>不能移女大如毛发。<a id="a-BG"></a>亦不能令从三昧兴。<a id="a-BH"></a>加复兴显一切势力。<a id="a-BI"></a>欲举彼女。<a id="a-BJ"></a>恒河沙等诸佛刹土。<a id="a-BK"></a>皆拔反仰不能令女从三昧兴。<a id="a-BL"></a>文殊师利。<a id="a-BM"></a>截断其女所坐地处。<a id="a-BN"></a>举着右掌掉掷梵天。<a id="a-BO"></a>复在梵天天上地坐。<a id="a-BP"></a>不能令女从三昧起。<a id="a-BQ"></a>于时文殊复从梵天。<a id="a-BR"></a>举其女身着其右掌。<a id="a-BS"></a>过于东方恒河沙佛土。<a id="a-BT"></a>南方西方北方四维上下。<a id="a-BU"></a>各恒河沙等诸佛刹土。<a id="a-BV"></a>亦复如是。<a id="a-BW"></a>十方刹土众音妓乐悉鸣。<a id="a-BX"></a>诸山崩落音声可畏。<a id="a-BY"></a>雨诸天华。<a id="a-BZ"></a>其响畅逸无可为喻。<a id="a-Ba"></a>不能令女从三昧兴。<a id="a-Bb"></a>于时文殊。<a id="a-Bc"></a>举女投掷遍于十方。<a id="a-Bd"></a>不能令觉还安故处。<a id="a-Be"></a>叉手前白天王如来。<a id="a-Bf"></a>唯然大圣。<a id="a-Bg"></a>诸菩萨行至未曾有。<a id="a-Bh"></a>不可逮及思惟称量。<a id="a-Bi"></a>吾能令变处虚空诸器。<a id="a-Bj"></a>起立周旋行来谈语。<a id="a-Bk"></a>于今显现无极神足。<a id="a-Bl"></a>变化感动诸大声音。<a id="a-Bm"></a>崩毁须弥铁围诸山。<a id="a-Bn"></a>拔诸佛土移十方界。<a id="a-Bo"></a>永不能使从三昧起。<a id="a-Bp"></a>吾当谦恭为女作礼。<a id="a-Bq"></a>及复余学大士之众。<a id="a-Br"></a>诸族姓子若族姓女。<a id="a-Bs"></a>初发无上正真道意者。<a id="a-Bt"></a>以成未成甫欲学者。<a id="a-Bu"></a>慕乐如斯无极大慧。<a id="a-Bv"></a>亦当归之。<a id="a-Bw"></a>所以者何。<a id="a-Bx"></a>菩萨所行不可攀喻。<a id="a-By"></a>文殊师利。<a id="a-Bz"></a>举离意女。<a id="a-C0"></a>至于十方诸佛刹土。<a id="a-C1"></a>周旋往来所感动声。<a id="a-C2"></a>不能令女从三昧兴。<a id="a-C3"></a>当尔之时。<a id="a-C4"></a>开化十方无数众生令发道意。<a id="a-C5"></a>不可限人成众德本。<a id="a-C6"></a>天王如来。<a id="a-C7"></a>报文殊曰。<a id="a-C8"></a>诚如所云。<a id="a-C9"></a>菩萨大士所被德铠不可思议。<a id="a-CA"></a>一切声闻若与缘觉所不及知。<a id="a-CB"></a>况复凡庶所能逮乎。<a id="a-CC"></a>犹如三千大千世界成为大鼓。<a id="a-CD"></a>别异世界鼓大。<a id="a-CE"></a>亦如其鼓乃尔。<a id="a-CF"></a>广长无量。<a id="a-CG"></a>时彼忽有大丈夫。<a id="a-CH"></a>现其身高大。<a id="a-CI"></a>如三千世界。<a id="a-CJ"></a>举一大桴如千世界。<a id="a-CK"></a>于是女前挝此大鼓。<a id="a-CL"></a>具足一劫若复过劫。<a id="a-CM"></a>不能令女耳闻音声。<a id="a-CN"></a>况复欲使从三昧兴。<a id="a-CO"></a>未之有也。<a id="a-CP"></a>文殊欲知此女三昧。<a id="a-CQ"></a>寂定静安终不兴移。<a id="a-CR"></a>道慧如是威德无限。<a id="a-CS"></a>文殊问佛。<a id="a-CT"></a>谁能堪任感动此女从三昧兴。<a id="a-CU"></a>佛报文殊。<a id="a-CV"></a>唯有如来能令兴起。<a id="a-CW"></a>复有菩萨。<a id="a-CX"></a>名弃诸阴盖。<a id="a-CY"></a>亦能使兴。<a id="a-CZ"></a>佛这发意。<a id="a-Ca"></a>此族姓子名德之勋。<a id="a-Cb"></a>三千大千世界六反震动。<a id="a-Cc"></a>天王佛边。<a id="a-Cd"></a>有一菩萨。<a id="a-Ce"></a>名曰灯明王。<a id="a-Cf"></a>为佛侍者。<a id="a-Cg"></a>前问佛言。<a id="a-Ch"></a>今何因缘地大震动。<a id="a-Ci"></a>佛告侍者。<a id="a-Cj"></a>向者这叹弃诸阴盖菩萨名故。<a id="a-Ck"></a>三千大千世界为大震动。<a id="a-Cl"></a>又及他方诸佛刹土诸如来等。<a id="a-Cm"></a>所在方面叹斯名者。<a id="a-Cn"></a>其地亦复六反震动。<a id="a-Co"></a>时会菩萨皆怀饥虚。<a id="a-Cp"></a>欲得见弃诸阴盖菩萨所在。<a id="a-Cq"></a>文殊师利亦复俱然。<a id="a-Cr"></a>文殊师利。<a id="a-Cs"></a>见诸菩萨心之所念。<a id="a-Ct"></a>亦自敬乐欲令女兴。<a id="a-Cu"></a>白天王佛。<a id="a-Cv"></a>善哉世尊。<a id="a-Cw"></a>愿垂威光。<a id="a-Cx"></a>一切会者悉怀渴仰。<a id="a-Cy"></a>咸欲得见弃诸阴盖菩萨大士。<a id="a-Cz"></a>如来普愍。<a id="a-D0"></a>唯显神足无极道圣。<a id="a-D1"></a>使族姓子诣斯佛土。<a id="a-D2"></a>讲演深法诸菩萨闻。<a id="a-D3"></a>因当习学至真之谊。<a id="a-D4"></a>并使女从三昧兴开示不及。<a id="a-D5"></a>尔时灯明王菩萨大士。<a id="a-D6"></a>问天王佛。<a id="a-D7"></a>其族姓子。<a id="a-D8"></a>为在何方何佛刹土。<a id="a-D9"></a>其土如来所号为何。<a id="a-DA"></a>其佛报曰。<a id="a-DB"></a>下方过此恒河沙等诸佛刹土。<a id="a-DC"></a>界名锦幢。<a id="a-DD"></a>其佛名曰师子鹰象顶吼如来至真等正觉。<a id="a-DE"></a>现在说法。<a id="a-DF"></a>彼之佛土纯诸菩萨。<a id="a-DG"></a>被大德铠不可思议。<a id="a-DH"></a>具足充满于其佛土。<a id="a-DI"></a>如来恒宣不退转轮。<a id="a-DJ"></a>弃诸阴盖菩萨大士。<a id="a-DK"></a>游于彼国。<a id="a-DL"></a>天王如来自在其座。<a id="a-DM"></a>右足大指演金色光。<a id="a-DN"></a>其光名曰请诸菩萨。<a id="a-DO"></a>这放此明。<a id="a-DP"></a>照下方恒河沙等诸佛刹土。<a id="a-DQ"></a>其明则曜弃诸阴盖菩萨之身。<a id="a-DR"></a>绕之七匝于顶上没弃诸阴盖菩萨自念。<a id="a-DS"></a>今何以故。<a id="a-DT"></a>柔软清和无极光明。<a id="a-DU"></a>绕吾七匝没其顶乎。<a id="a-DV"></a>寻即知之。<a id="a-DW"></a>天王如来快欲相见。<a id="a-DX"></a>时便往诣师子鹰象顶吼如来所。<a id="a-DY"></a>稽首足下。<a id="a-DZ"></a>白其佛言。<a id="a-Da"></a>欲诣上方普光世界天王佛所。<a id="a-Db"></a>今彼如来欲得相见。<a id="a-Dc"></a>佛言往族姓子。<a id="a-Dd"></a>宜知是时。<a id="a-De"></a>师子鹰象顶吼如来边。<a id="a-Df"></a>有菩萨名众告义。<a id="a-Dg"></a>为佛侍者。<a id="a-Dh"></a>前白佛言。<a id="a-Di"></a>我等欲见普光世界及天王如来。<a id="a-Dj"></a>师子鹰象顶吼至真正觉。<a id="a-Dk"></a>悦可之。<a id="a-Dl"></a>寻时演出眉间相光。<a id="a-Dm"></a>照于上方恒河沙等诸佛刹土。<a id="a-Dn"></a>通普光界。<a id="a-Do"></a>悉共遥见天王如来诸菩萨众眷属围绕。<a id="a-Dp"></a>而为说经。<a id="a-Dq"></a>佛身独显如紫金山。<a id="a-Dr"></a>其佛光明踰日月明。<a id="a-Ds"></a>犹明眼者对观人面。<a id="a-Dt"></a>悉了了分明。<a id="a-Du"></a>一切众会见天王佛。<a id="a-Dv"></a>亦复若斯。<a id="a-Dw"></a>及诸菩萨。<a id="a-Dx"></a>时弃诸阴盖菩萨。<a id="a-Dy"></a>与五十万菩萨。<a id="a-Dz"></a>没彼佛土。<a id="a-E0"></a>发意之顷。<a id="a-E1"></a>至普光界天王佛所。<a id="a-E2"></a>弃诸阴盖与诸菩萨。<a id="a-E3"></a>偏出右肩礼天王佛。<a id="a-E4"></a>头面自归绕之三匝退住虚空。<a id="a-E5"></a>时诸菩萨解了诸身三昧正受。<a id="a-E6"></a>弃诸阴盖即如其像而见瑞应。<a id="a-E7"></a>显示神足空中散花其堕如雨。<a id="a-E8"></a>其华皆散天王如来前后左右。<a id="a-E9"></a>此华畅音说微妙义。<a id="a-EA"></a>师子鹰象顶吼如来至真。<a id="a-EB"></a>敬问无量。<a id="a-EC"></a>圣体康宁进止轻利势力安耶。<a id="a-ED"></a>时彼众会怪未曾有。<a id="a-EE"></a>谁之威神令此众华出柔软音宣传意敬。<a id="a-EF"></a>文殊师利。<a id="a-EG"></a>问天王佛。<a id="a-EH"></a>唯然世尊。<a id="a-EI"></a>谁之圣旨。<a id="a-EJ"></a>雨此众花演微妙音。<a id="a-EK"></a>佛报文殊。<a id="a-EL"></a>弃诸阴盖菩萨威变。<a id="a-EM"></a>又问世尊。<a id="a-EN"></a>今为所在。<a id="a-EO"></a>佛言。<a id="a-EP"></a>在上空中。<a id="a-EQ"></a>解了诸身三昧正受。<a id="a-ER"></a>又问。<a id="a-ES"></a>诸菩萨众何以不现。<a id="a-ET"></a>佛言。<a id="a-EU"></a>弃诸阴盖菩萨威神。<a id="a-EV"></a>使不得现。<a id="a-EW"></a>文殊师利心自念言。<a id="a-EX"></a>吾当以是三昧正受。<a id="a-EY"></a>求诸菩萨。<a id="a-EZ"></a>为在何所。<a id="a-Ea"></a>弃诸阴盖菩萨。<a id="a-Eb"></a>即知便没形。<a id="a-Ec"></a>而谓文殊。<a id="a-Ed"></a>于意云何。<a id="a-Ee"></a>唯有是一解了诸身三昧定乎。<a id="a-Ef"></a>莫造斯观。<a id="a-Eg"></a>解了诸身三昧定数不可称限。<a id="a-Eh"></a>向者三昧。<a id="a-Ei"></a>如大海中别一渧耳。<a id="a-Ej"></a>我身诸定三昧坐兴不可称载。<a id="a-Ek"></a>仁者造来所未闻名。<a id="a-El"></a>文殊师利复自念言。<a id="a-Em"></a>宁可思察吾本往世所修妙行。<a id="a-En"></a>缘是必得成此三昧。<a id="a-Eo"></a>寻如所念即如其像。<a id="a-Ep"></a>一弹指顷具诸三昧。<a id="a-Eq"></a>时天王佛告众菩萨。<a id="a-Er"></a>诸族姓子。<a id="a-Es"></a>皆共观斯精进之业。<a id="a-Et"></a>而致超踰殊特之义。<a id="a-Eu"></a>诸余菩萨。<a id="a-Ev"></a>亿百千劫。<a id="a-Ew"></a>勤行积德乃逮此定。<a id="a-Ex"></a>今者文殊。<a id="a-Ey"></a>一弹指顷辄悉具之。<a id="a-Ez"></a>文殊师利白天王佛。<a id="a-F0"></a>唯垂当现。<a id="a-F1"></a>此诸菩萨众会族姓。<a id="a-F2"></a>咸欲见之。<a id="a-F3"></a>弃诸阴盖与诸菩萨。<a id="a-F4"></a>稽首佛足寻没其身。<a id="a-F5"></a>问文殊曰。<a id="a-F6"></a>宁相见乎。<a id="a-F7"></a>答曰不见。<a id="a-F8"></a>天王如来。<a id="a-F9"></a>告弃诸阴盖菩萨。<a id="a-FA"></a>敢来众会咸欲相见。<a id="a-FB"></a>当自现身。<a id="a-FC"></a>及诸菩萨寻即受教。<a id="a-FD"></a>与诸正士菩萨之等从三昧兴。<a id="a-FE"></a>稽首佛足。<a id="a-FF"></a>绕之三匝。<a id="a-FG"></a>退在一面。<a id="a-FH"></a>如本所誓化作莲华而坐其上。</p>
  <p id="aFI">于是文殊师利。<a id="a-FJ"></a>谓弃诸阴盖菩萨。<a id="a-FK"></a>感此女子令三昧起。<a id="a-FL"></a>答曰且止。<a id="a-FM"></a>虚空界者无有三昧。<a id="a-FN"></a>亦不兴起。<a id="a-FO"></a>又虚空者不可动摇。<a id="a-FP"></a>向者文殊而发此言。<a id="a-FQ"></a>感令是女从三昧起。<a id="a-FR"></a>当以其名从定起耶。<a id="a-FS"></a>若以色乎。<a id="a-FT"></a>为以识也。<a id="a-FU"></a>计色自然不为三昧。<a id="a-FV"></a>亦不正受亦不兴起。<a id="a-FW"></a>其识自然不为正受。<a id="a-FX"></a>亦不兴起。<a id="a-FY"></a>一切诸法亦无本净。<a id="a-FZ"></a>亦不正受无所兴起。<a id="a-Fa"></a>今我当起何所法乎。<a id="a-Fb"></a>假使文殊。<a id="a-Fc"></a>诸法三昧吾当令兴。<a id="a-Fd"></a>永无正受当何所兴。<a id="a-Fe"></a>所以者何。<a id="a-Ff"></a>一切诸法悉无兴立。<a id="a-Fg"></a>亦无存亡。<a id="a-Fh"></a>天王如来告弃诸阴盖。<a id="a-Fi"></a>汝族姓子。<a id="a-Fj"></a>感此女人从三昧起。<a id="a-Fk"></a>白佛我不堪任于如来前兴显己功。<a id="a-Fl"></a>我身宜当覆感。<a id="a-Fm"></a>至真如来应当感此女人从三昧兴。<a id="a-Fn"></a>正使我任能令此女从三昧起。<a id="a-Fo"></a>如来至真普了诸法慧无挂碍。<a id="a-Fp"></a>随时说法靡不通畅。<a id="a-Fq"></a>应当令女从三昧起。<a id="a-Fr"></a>见佛道神莫不欣悦皆发大意。<a id="a-Fs"></a>时天王佛。<a id="a-Ft"></a>以兴定意三昧正受。<a id="a-Fu"></a>这定意已。<a id="a-Fv"></a>应时于彼三千大千世界。<a id="a-Fw"></a>诸天龙神及世间人。<a id="a-Fx"></a>诸菩萨众三昧正受者。<a id="a-Fy"></a>及与彼女皆从定起。<a id="a-Fz"></a>这从坐起。<a id="a-G0"></a>十方寻时六反震动。<a id="a-G1"></a>咸皆踊上住虚空中。<a id="a-G2"></a>当尔之时。<a id="a-G3"></a>无数百千诸天来会女住虚空。<a id="a-G4"></a>佥雨青莲红黄白莲华供养如来。<a id="a-G5"></a>于时文殊问离意女。<a id="a-G6"></a>至未曾有寂然之行。<a id="a-G7"></a>所得三昧不可及逮。<a id="a-G8"></a>其女报曰。<a id="a-G9"></a>文殊且止。<a id="a-GA"></a>勿怀妄想。<a id="a-GB"></a>寂三昧定永无逮得。<a id="a-GC"></a>所以者何。<a id="a-GD"></a>诸佛世尊。<a id="a-GE"></a>所修道慧无所得也。<a id="a-GF"></a>其有得者则有所失。<a id="a-GG"></a>诸法澹泊默然寂静。<a id="a-GH"></a>其寂静者无所复寂。<a id="a-GI"></a>又其寂静亦不三昧。<a id="a-GJ"></a>无有正受亦不兴起。<a id="a-GK"></a>文殊答曰。<a id="a-GL"></a>诚如女辞。<a id="a-GM"></a>女之永定甚为殊特。<a id="a-GN"></a>设无微妙不逮三昧则有所得。<a id="a-GO"></a>兴发旷大无极音声而不起耶。<a id="a-GP"></a>女又问曰。<a id="a-GQ"></a>其法界者。<a id="a-GR"></a>宁有三昧复兴起耶。<a id="a-GS"></a>文殊答曰不也。<a id="a-GT"></a>女又问曰。<a id="a-GU"></a>其不三昧可令起耶。<a id="a-GV"></a>宁有色像比类貌耶。<a id="a-GW"></a>文殊报曰。<a id="a-GX"></a>设无形像比类貌者。<a id="a-GY"></a>谁三昧乎。<a id="a-GZ"></a>其女答曰。<a id="a-Ga"></a>诸法本净为三昧也。<a id="a-Gb"></a>不复定意亦无所兴。<a id="a-Gc"></a>是故诸法悉如呼响。<a id="a-Gd"></a>譬如诸天及世间人若干种乐。<a id="a-Ge"></a>宁能演出各妙音不。<a id="a-Gf"></a>曰如姊言。<a id="a-Gg"></a>又问。<a id="a-Gh"></a>其虚空界岂有此念。<a id="a-Gi"></a>念是妓乐畅若干种悲和音耶。<a id="a-Gj"></a>答曰不也。<a id="a-Gk"></a>是故文殊。<a id="a-Gl"></a>一切诸法等如虚空。<a id="a-Gm"></a>谁闻彼音。<a id="a-Gn"></a>若有耳识乃得闻声。<a id="a-Go"></a>文殊问曰。<a id="a-Gp"></a>女无耳耶。<a id="a-Gq"></a>何不闻乎。<a id="a-Gr"></a>女默无言。<a id="a-Gs"></a>文殊复问。<a id="a-Gt"></a>如是至三。<a id="a-Gu"></a>女默不报。<a id="a-Gv"></a>女又答曰。<a id="a-Gw"></a>不为不闻。<a id="a-Gx"></a>又问。<a id="a-Gy"></a>何故默然。<a id="a-Gz"></a>其女答曰。<a id="a-H0"></a>常无所得。<a id="a-H1"></a>离意女子复问文殊。<a id="a-H2"></a>犹如文殊大乱风起而普流布入大树里。<a id="a-H3"></a>无能见者为何像类。<a id="a-H4"></a>风无想念树无所思。<a id="a-H5"></a>风不念是我入大树而动摇之。<a id="a-H6"></a>树亦不念风入我体。<a id="a-H7"></a>菩萨如是。<a id="a-H8"></a>恒常奉行摩诃般若波罗蜜慧。<a id="a-H9"></a>悉除诸想。<a id="a-HA"></a>不自念言我三昧定。<a id="a-HB"></a>亦复不念从三昧起。<a id="a-HC"></a>所以者何。<a id="a-HD"></a>一切诸法悉本净故。<a id="a-HE"></a>文殊师利曰。<a id="a-HF"></a>姊宜当从虚空来下。<a id="a-HG"></a>住如来前乃说此事。<a id="a-HH"></a>其女答曰。<a id="a-HI"></a>我立己行不用他行。<a id="a-HJ"></a>文殊又问。<a id="a-HK"></a>何谓己行。<a id="a-HL"></a>其女答曰。<a id="a-HM"></a>一切众生皆因虚空。<a id="a-HN"></a>所以者何。<a id="a-HO"></a>众生之类。<a id="a-HP"></a>悉依虚空周旋往来。<a id="a-HQ"></a>众生居业衣被饮食。<a id="a-HR"></a>诸所兴造不离虚空。<a id="a-HS"></a>是故众生。<a id="a-HT"></a>自然游空。<a id="a-HU"></a>一切诸法。<a id="a-HV"></a>虚空见印。<a id="a-HW"></a>时女即从虚空来下。<a id="a-HX"></a>退在一面。<a id="a-HY"></a>莲华上坐。<a id="a-HZ"></a>不礼如来。<a id="a-Ha"></a>亦不占谢。<a id="a-Hb"></a>文殊师利问于离意。<a id="a-Hc"></a>女甚憍慢不怀恭恪。<a id="a-Hd"></a>不礼如来默然坐乎。<a id="a-He"></a>其女答曰。<a id="a-Hf"></a>审如来言实无恭恪。<a id="a-Hg"></a>所以者何。<a id="a-Hh"></a>不有所作亦不无作。<a id="a-Hi"></a>于意云何。<a id="a-Hj"></a>其本无者宁可礼乎。<a id="a-Hk"></a>答曰不也。<a id="a-Hl"></a>其女报曰。<a id="a-Hm"></a>以是之故佛不可礼。<a id="a-Hn"></a>所以者何。<a id="a-Ho"></a>计于本无及如来尊。<a id="a-Hp"></a>无有二也当等观之。<a id="a-Hq"></a>又问文殊。<a id="a-Hr"></a>见如来乎。<a id="a-Hs"></a>文殊答曰。<a id="a-Ht"></a>等观之耳。<a id="a-Hu"></a>又问。<a id="a-Hv"></a>以何等观。<a id="a-Hw"></a>文殊答曰。<a id="a-Hx"></a>无本等故。<a id="a-Hy"></a>以是等观以无形像。<a id="a-Hz"></a>是故等观吾之正观。</p>
  <p id="aI0">平等如是。<a id="a-I1"></a>其女又问。<a id="a-I2"></a>如是等观为见何等。<a id="a-I3"></a>答曰。<a id="a-I4"></a>如是观者为无所见。<a id="a-I5"></a>女又问。<a id="a-I6"></a>为以肉眼无所见乎。<a id="a-I7"></a>答曰。<a id="a-I8"></a>不以肉眼。<a id="a-I9"></a>亦不天眼。<a id="a-IA"></a>所以者何。<a id="a-IB"></a>眼无所生亦无所起。<a id="a-IC"></a>犹如幻化。<a id="a-ID"></a>不有不无。<a id="a-IE"></a>亦不当说有无之行。<a id="a-IF"></a>文殊师利问其女曰。<a id="a-IG"></a>于今何故不转女身。<a id="a-IH"></a>其女答曰。<a id="a-II"></a>文殊且止。<a id="a-IJ"></a>勿怀妄想。<a id="a-IK"></a>仁有意观。<a id="a-IL"></a>达诸法者有男女乎。<a id="a-IM"></a>答曰无也。<a id="a-IN"></a>又问计于色者有男女乎。<a id="a-IO"></a>答曰无也。<a id="a-IP"></a>受想行识有男女乎。<a id="a-IQ"></a>答曰无也。<a id="a-IR"></a>地水火风有男女乎。<a id="a-IS"></a>答曰无也。<a id="a-IT"></a>虚空旷然无有边际。<a id="a-IU"></a>不见处所。<a id="a-IV"></a>有男女乎。<a id="a-IW"></a>答曰无也。<a id="a-IX"></a>又问文殊。<a id="a-IY"></a>所说文字本末有处所。<a id="a-IZ"></a>得男女乎。<a id="a-Ia"></a>答曰无也。<a id="a-Ib"></a>其女报曰。<a id="a-Ic"></a>向者何故而发此言。<a id="a-Id"></a>于今何故不转女身。<a id="a-Ie"></a>假使我已自得女处见于男女。<a id="a-If"></a>则舍女像当受男形。<a id="a-Ig"></a>我不得女不见男子。<a id="a-Ih"></a>何因舍女成男子形。<a id="a-Ii"></a>计于诸法无合无散。<a id="a-Ij"></a>无本本际。<a id="a-Ik"></a>空静虚空无合无散。<a id="a-Il"></a>一切诸法悉如虚空。<a id="a-Im"></a>当以何因转于女像成男子乎。<a id="a-In"></a>所以者何。<a id="a-Io"></a>是为如来之所颁宣第一法教。<a id="a-Ip"></a>又问女曰。<a id="a-Iq"></a>眼无男女。<a id="a-Ir"></a>耳鼻口身意亦无男女。<a id="a-Is"></a>假使诸法无男女者。<a id="a-It"></a>无合无散则无男女。</p>
  <p id="aIu">文殊师利又问女曰。<a id="a-Iv"></a>汝发道意为几何乎。<a id="a-Iw"></a>其女答曰。<a id="a-Ix"></a>如幻师化神识所存。<a id="a-Iy"></a>吾发道意远近亦然。<a id="a-Iz"></a>所以者何。<a id="a-J0"></a>一切诸法悉如幻化。<a id="a-J1"></a>向者文殊发此问言。<a id="a-J2"></a>女发道意为几何乎。<a id="a-J3"></a>如是所悟非问之理。<a id="a-J4"></a>所以者何。<a id="a-J5"></a>无所生者不可令生。<a id="a-J6"></a>亦不可恕心之处所。<a id="a-J7"></a>其无处所彼无所生亦无所灭。<a id="a-J8"></a>文殊又问。<a id="a-J9"></a>设以此者。<a id="a-JA"></a>所遵何所应顺智慧。<a id="a-JB"></a>其女答曰。<a id="a-JC"></a>无闻无言是应智慧。<a id="a-JD"></a>又复问曰。<a id="a-JE"></a>何谓应顺。<a id="a-JF"></a>其女答曰。<a id="a-JG"></a>其无所生则为应顺。<a id="a-JH"></a>又复问女得法忍来为几何乎。<a id="a-JI"></a>答曰无也。<a id="a-JJ"></a>又问。<a id="a-JK"></a>女为逮得无所从生法忍乎。<a id="a-JL"></a>答曰不也。<a id="a-JM"></a>又问何故。<a id="a-JN"></a>答曰。<a id="a-JO"></a>其无所生则无所得。<a id="a-JP"></a>以是之故不得法忍。<a id="a-JQ"></a>亦不逮成无所从生法忍。<a id="a-JR"></a>文殊又问。<a id="a-JS"></a>女睹何义被弘誓铠。<a id="a-JT"></a>发道心乎。<a id="a-JU"></a>其女答曰。<a id="a-JV"></a>一切众生无灭度故。<a id="a-JW"></a>是故菩萨发于道心。<a id="a-JX"></a>修弘誓铠。<a id="a-JY"></a>又问何故。<a id="a-JZ"></a>答曰。<a id="a-Ja"></a>一切众生及与诸法极灭度故。<a id="a-Jb"></a>云何文殊。<a id="a-Jc"></a>诸过去佛平等正觉。<a id="a-Jd"></a>不度众生。<a id="a-Je"></a>当来现在亦无所度。<a id="a-Jf"></a>所以者何。<a id="a-Jg"></a>一切众生从虚无出。<a id="a-Jh"></a>文殊又问。<a id="a-Ji"></a>佛以何因兴现世间乎。<a id="a-Jj"></a>答曰欲使无造无所作故。<a id="a-Jk"></a>故兴于世。<a id="a-Jl"></a>所以者何。<a id="a-Jm"></a>遵修斯者无作不作。<a id="a-Jn"></a>文殊又问。<a id="a-Jo"></a>何故出家受具足戒。<a id="a-Jp"></a>为比丘乎。<a id="a-Jq"></a>其女答曰。<a id="a-Jr"></a>欲得具足五逆业故。<a id="a-Js"></a>又问谁当信汝如是言辞。<a id="a-Jt"></a>答曰。<a id="a-Ju"></a>其不生令无所起。<a id="a-Jv"></a>无所怀者乃信此耳。<a id="a-Jw"></a>又问。<a id="a-Jx"></a>以何信乐。<a id="a-Jy"></a>答曰以无所说谓之信乐。<a id="a-Jz"></a>又问其不乐脱有何结碍。<a id="a-K0"></a>答曰其不乐脱脱为结碍。<a id="a-K1"></a>文殊答曰。<a id="a-K2"></a>至未曾有难及难及。<a id="a-K3"></a>所演辩才而无挂碍。<a id="a-K4"></a>其女答曰。<a id="a-K5"></a>且止文殊。<a id="a-K6"></a>勿造反行。<a id="a-K7"></a>今处诸碍闇蔽众前。<a id="a-K8"></a>何因咨嗟无碍之义。<a id="a-K9"></a>又问无说乎。<a id="a-KA"></a>答曰无说。<a id="a-KB"></a>是故我身无挂碍说。<a id="a-KC"></a>又问。<a id="a-KD"></a>虚空迥然有辩才乎。<a id="a-KE"></a>文殊又问。<a id="a-KF"></a>所言辩才为何谓乎。<a id="a-KG"></a>其女答曰。<a id="a-KH"></a>无所生者乃谓辩才。<a id="a-KI"></a>又问。<a id="a-KJ"></a>何谓无生。<a id="a-KK"></a>答曰。<a id="a-KL"></a>无生者谓遵修行。<a id="a-KM"></a>顺奉法界。<a id="a-KN"></a>本际无本。<a id="a-KO"></a>是谓修行。<a id="a-KP"></a>又问文殊。<a id="a-KQ"></a>其不修行是遵修行。<a id="a-KR"></a>又问。<a id="a-KS"></a>何谓不修行。<a id="a-KT"></a>答曰。<a id="a-KU"></a>于三界行而无所行。<a id="a-KV"></a>存于三界而无所处。<a id="a-KW"></a>是所行者悉无所著。<a id="a-KX"></a>文殊又问。<a id="a-KY"></a>女当久如成最正觉。<a id="a-KZ"></a>其女答曰。<a id="a-Ka"></a>如天王佛成最正觉。<a id="a-Kb"></a>吾亦如斯。<a id="a-Kc"></a>于仁者意所趣云何。<a id="a-Kd"></a>道可成乎。<a id="a-Ke"></a>得处所耶。<a id="a-Kf"></a>文殊师利则时默然。<a id="a-Kg"></a>其女重谓文殊师利。<a id="a-Kh"></a>宜当时说。<a id="a-Ki"></a>不应然耶。<a id="a-Kj"></a>文殊答曰。<a id="a-Kk"></a>道无言说。<a id="a-Kl"></a>以是之故不知云何。<a id="a-Km"></a>于时文殊。<a id="a-Kn"></a>白天王佛。<a id="a-Ko"></a>至未曾有天中之天。<a id="a-Kp"></a>此女惠明不可思议。<a id="a-Kq"></a>殊异之德无以为喻。<a id="a-Kr"></a>今所宣畅巍巍如是。<a id="a-Ks"></a>发道意来其以久如。<a id="a-Kt"></a>后当亦如成最正觉。<a id="a-Ku"></a>刹土云何。<a id="a-Kv"></a>佛号何类。<a id="a-Kw"></a>佛言。<a id="a-Kx"></a>在仁之前。<a id="a-Ky"></a>九十六亿百千垓阿僧祇劫。<a id="a-Kz"></a>遵修道行过若干劫。<a id="a-L0"></a>文殊于后乃发道意。<a id="a-L1"></a>文殊又问此女本从于何佛所。<a id="a-L2"></a>发道意乎。<a id="a-L3"></a>佛言。<a id="a-L4"></a>从宝成如来兴发道意。<a id="a-L5"></a>宝成如来国土德净不可称限。<a id="a-L6"></a>假使咨嗟恒边沙劫。<a id="a-L7"></a>不能究尽刹土之善功勋之快。<a id="a-L8"></a>因从彼佛而发道意。<a id="a-L9"></a>又问。<a id="a-LA"></a>是女彼世之时。<a id="a-LB"></a>为女人耶。<a id="a-LC"></a>答曰不也。<a id="a-LD"></a>尔时此女作转轮王。<a id="a-LE"></a>名曰无数。<a id="a-LF"></a>文殊当知。<a id="a-LG"></a>此非女人亦非男子。<a id="a-LH"></a>所以者何。<a id="a-LI"></a>已逮晓了如幻三昧。<a id="a-LJ"></a>所欲能现随时显化。<a id="a-LK"></a>又文殊师利。<a id="a-LL"></a>此女当更如三千大千世界地尘。<a id="a-LM"></a>花实上尘。<a id="a-LN"></a>更若干数百千阿僧祇劫。<a id="a-LO"></a>当得无上正真之道成最正觉。<a id="a-LP"></a>号曰普光如来至真等正觉明行成为善逝世间解无上士道法御天人师。<a id="a-LQ"></a>为佛世尊。<a id="a-LR"></a>在大功勋佛土之中。<a id="a-LS"></a>亦如宝成如来至真土地所有严净功勋。<a id="a-LT"></a>此女亦然等无有异。</p>
  <p id="aLU">于时弃诸阴盖菩萨。<a id="a-LV"></a>白天王佛。<a id="a-LW"></a>文殊师利多所饶益。<a id="a-LX"></a>乃念过去当来诸法。<a id="a-LY"></a>文殊答曰。<a id="a-LZ"></a>诚如仁言。<a id="a-La"></a>所可饶益不可穷尽。<a id="a-Lb"></a>由以法界不可尽故。<a id="a-Lc"></a>天王如来。<a id="a-Ld"></a>谓文殊师利。<a id="a-Le"></a>仁者莫与弃诸阴盖菩萨大士俱讲辩才。<a id="a-Lf"></a>所以者何。<a id="a-Lg"></a>此族姓子。<a id="a-Lh"></a>所得辩才不可思议。<a id="a-Li"></a>弃诸阴盖。<a id="a-Lj"></a>所逮三昧正受。<a id="a-Lk"></a>若所兴立仁者不及。<a id="a-Ll"></a>其三昧名号字云何。<a id="a-Lm"></a>时彼会中新学菩萨各心念言。<a id="a-Ln"></a>弃诸阴盖不可逮及。<a id="a-Lo"></a>普无等侣。<a id="a-Lp"></a>行如来慧。<a id="a-Lq"></a>天王如来知诸新学心之所念。<a id="a-Lr"></a>告善调菩萨。<a id="a-Ls"></a>族姓子。<a id="a-Lt"></a>合三千大千世界人民。<a id="a-Lu"></a>为一勇猛。<a id="a-Lv"></a>令如文殊。<a id="a-Lw"></a>计此众生亦如斯。<a id="a-Lx"></a>不能逮及三昧。<a id="a-Ly"></a>百倍千倍万倍亿倍。<a id="a-Lz"></a>于百千劫。<a id="a-M0"></a>不逮此女所获三昧定者。</p>
  <p id="aM1">文殊师利不及知其名号。<a id="a-M2"></a>假使三千大千世界游居众生。<a id="a-M3"></a>令得定慧如离意女。<a id="a-M4"></a>皆不能逮弃诸阴盖菩萨大士。<a id="a-M5"></a>所得三昧定力圣慧。<a id="a-M6"></a>百千亿倍无以为喻。<a id="a-M7"></a>不能察知弃诸阴盖菩萨之力之所兴发。<a id="a-M8"></a>正使十方一切众生悉得定慧。<a id="a-M9"></a>如弃诸阴盖菩萨圣慧。<a id="a-MA"></a>不及如来举足下足举动进止之所开化。<a id="a-MB"></a>如来圣慧不可思议。<a id="a-MC"></a>巍巍如是不可攀喻。<a id="a-MD"></a>时佛叹此诸佛慧德。<a id="a-ME"></a>七万二千人。<a id="a-MF"></a>悉发无上正真道意。<a id="a-MG"></a>异口同音各举叹曰。<a id="a-MH"></a>令我等身逮得圣慧。<a id="a-MI"></a>亦当如斯。</p>
  <p id="aMJ">彼时世尊告善调菩萨。<a id="a-MK"></a>是离意女。<a id="a-ML"></a>本劝文殊令发道意。<a id="a-MM"></a>如文殊等。<a id="a-MN"></a>东方世界如恒沙等。<a id="a-MO"></a>南方西方北方四维上下。<a id="a-MP"></a>亦复如是。<a id="a-MQ"></a>悉女所化。<a id="a-MR"></a>又族姓子。<a id="a-MS"></a>弃诸阴盖菩萨大士。<a id="a-MT"></a>劝离意女使发道意。<a id="a-MU"></a>八维上下各恒沙等。<a id="a-MV"></a>亦复如是。<a id="a-MW"></a>所开化者。<a id="a-MX"></a>如离意女等无差特。<a id="a-MY"></a>今我于此得成佛道。<a id="a-MZ"></a>亦转法轮。<a id="a-Ma"></a>本因族姓子亦劝化吾使发道意。<a id="a-Mb"></a>乃至往久远过去世时。<a id="a-Mc"></a>须弥幡等佛。<a id="a-Md"></a>在世教化如我等类。<a id="a-Me"></a>在于十方各恒沙等如来现在。<a id="a-Mf"></a>其灭度者不可称限。<a id="a-Mg"></a>皆见开化。<a id="a-Mh"></a>这说此语。<a id="a-Mi"></a>三千大千世界六反震动。<a id="a-Mj"></a>箜篌乐器不鼓自鸣。<a id="a-Mk"></a>飞鸟禽兽相向悲鸣。<a id="a-Ml"></a>自庆鸟兽得值佛圣。<a id="a-Mm"></a>地狱饿鬼悉得解脱。<a id="a-Mn"></a>心中悦豫如冥睹明。<a id="a-Mo"></a>妇女珠环相掁作声。<a id="a-Mp"></a>当尔之时莫不欣庆。<a id="a-Mq"></a>说是法时。<a id="a-Mr"></a>普光世界九十二载诸天及人。<a id="a-Ms"></a>皆得无所从生法忍。<a id="a-Mt"></a>于是世界承佛威神。<a id="a-Mu"></a>悉闻斯法咸共劝助。<a id="a-Mv"></a>代其悦豫欣庆无量。<a id="a-Mw"></a>弥勒菩萨亦受此法。<a id="a-Mx"></a>益加恭敬。<a id="a-My"></a>于斯佛土闻是法者。<a id="a-Mz"></a>六十四亿诸天及人。<a id="a-N0"></a>皆发无上正真道意。<a id="a-N1"></a>又七万人。<a id="a-N2"></a>佥复逮得无所从生法忍。<a id="a-N3"></a>万四千比丘意解漏尽。<a id="a-N4"></a>五百比丘尼心亦解脱。<a id="a-N5"></a>二十六载世间人民。<a id="a-N6"></a>远尘离垢诸法眼净。</p>
  <p id="aN7">于是释迦文佛。<a id="a-N8"></a>告弥勒菩萨。<a id="a-N9"></a>仁当受此经典之要。<a id="a-NA"></a>于后末世少有信者。<a id="a-NB"></a>唯以相付使得广布。<a id="a-NC"></a>弥勒白佛。<a id="a-ND"></a>唯当受之。<a id="a-NE"></a>如圣所教。<a id="a-NF"></a>不敢违命。<a id="a-NG"></a>此经典者。<a id="a-NH"></a>若于后世所流布处。<a id="a-NI"></a>若受持者德不可量。<a id="a-NJ"></a>若有菩萨。<a id="a-NK"></a>供养过去诸灭度佛。<a id="a-NL"></a>又现十方无极圣尊。<a id="a-NM"></a>及诸发意建志学道。<a id="a-NN"></a>方当学者悉令长存。<a id="a-NO"></a>一切声闻并与缘觉及其菩萨。<a id="a-NP"></a>若有一人。<a id="a-NQ"></a>于当来世。<a id="a-NR"></a>悉供养此诸如来众一切施安。<a id="a-NS"></a>过去当来今现在佛。<a id="a-NT"></a>等奉无异。<a id="a-NU"></a>福宁多不。<a id="a-NV"></a>弥勒白佛。<a id="a-NW"></a>多矣世尊。<a id="a-NX"></a>吾闻此喻。<a id="a-NY"></a>其心惘然不识所趣。<a id="a-NZ"></a>其数浩浩不可称载。<a id="a-Na"></a>福无限量。</p>
  <p id="aNb">佛言。<a id="a-Nc"></a>若有菩萨。<a id="a-Nd"></a>受是经典。<a id="a-Ne"></a>持讽诵读。<a id="a-Nf"></a>为他人说。<a id="a-Ng"></a>得一反闻。<a id="a-Nh"></a>而悦信者。<a id="a-Ni"></a>福多于彼供养诸佛。<a id="a-Nj"></a>佛语弥勒。<a id="a-Nk"></a>我今现在。<a id="a-Nl"></a>若灭度后。<a id="a-Nm"></a>假使女人。<a id="a-Nn"></a>闻离意女名德之称。<a id="a-No"></a>弃诸阴盖菩萨之号。<a id="a-Np"></a>天王如来并此经典。<a id="a-Nq"></a>因闻斯经名德变化。<a id="a-Nr"></a>竟是一世转女人身得为男子。<a id="a-Ns"></a>疾成无上正真之道。<a id="a-Nt"></a>为最正觉。<a id="a-Nu"></a>未成佛顷。<a id="a-Nv"></a>世世所生。<a id="a-Nw"></a>常值佛世。<a id="a-Nx"></a>弃捐八难诸懅不闲。<a id="a-Ny"></a>常识宿命。<a id="a-Nz"></a>逮得总持。<a id="a-O0"></a>三十二相庄严其身。<a id="a-O1"></a>所在游居不更胞胎。<a id="a-O2"></a>常得化生。<a id="a-O3"></a>所以者何。<a id="a-O4"></a>诸大正士。<a id="a-O5"></a>威神广大不可称计。<a id="a-O6"></a>若有女人得闻其名。<a id="a-O7"></a>然后亦当逮得如此功勋。<a id="a-O8"></a>佛说如是。<a id="a-O9"></a>弥勒菩萨。<a id="a-OA"></a>诸天人民阿须伦闻佛所说。<a id="a-OB"></a>莫不欢喜稽首礼佛。</p>
 </body>
</html>