<!doctype html>
<html id="z3IBTvsSd" data-ver="1326">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">诸佛要集经卷上</h1>
  <p id="a2">闻如是。<a id="a-3"></a>一时佛游摩竭国柰丛树间。<a id="a-4"></a>于其乡土北有山名因沙旧(此言帝树石室)。<a id="a-5"></a>与大比丘众俱。<a id="a-6"></a>比丘五千。<a id="a-7"></a>菩萨二万。<a id="a-8"></a>皆不退转不起法忍。<a id="a-9"></a>身口意定总摄三世。<a id="a-A"></a>独步三界开化众生。<a id="a-B"></a>应病与药各令得所。<a id="a-C"></a>文殊师利。<a id="a-D"></a>弥勒菩萨等。<a id="a-E"></a>复有诸天八万四千悉志佛道。<a id="a-F"></a>尔时四部各往诣佛。<a id="a-G"></a>虽欲听经不能专精厌所讲法。<a id="a-H"></a>各各匆匆多所务求 。<a id="a-I"></a>追逐五浊以为事业。<a id="a-J"></a>佛心念言。<a id="a-K"></a>众人患厌所宣道教。<a id="a-L"></a>不肯复来咨受法言。<a id="a-M"></a>不见如来不闻正典不入心耳。<a id="a-N"></a>心不思惟不能修立。<a id="a-O"></a>佛自念言。<a id="a-P"></a>吾欲示现如像燕处。<a id="a-Q"></a>不自现形到他方佛土。<a id="a-R"></a>与诸佛俱宣讲诸佛之要集。<a id="a-S"></a>佛复观之。<a id="a-T"></a>诸佛世尊会于何方。<a id="a-U"></a>辄睹东方。<a id="a-V"></a>去是八万四千亿诸佛世界。<a id="a-W"></a>国名普光。<a id="a-X"></a>佛号天王如来至真等正觉。<a id="a-Y"></a>现在说法。<a id="a-Z"></a>诸佛会彼。</p>
  <p id="aa">佛告阿难。<a id="a-b"></a>如来当入因沙旧室燕坐三月。<a id="a-c"></a>诸天龙神阿须伦迦留罗真陀罗摩休勒人与非人。<a id="a-d"></a>若有来者解喻其意勿令入室。<a id="a-e"></a>阿难白佛。<a id="a-f"></a>大圣垂恩有尊巍巍。<a id="a-g"></a>神妙诸天其威洞彻。<a id="a-h"></a>身形微妙心意叵见。<a id="a-i"></a>往来周旋不能将护。<a id="a-j"></a>难既弱劣无神足力离大德铠。<a id="a-k"></a>神变所为不及目连。<a id="a-l"></a>大目连者。<a id="a-m"></a>如来咨嗟神足第一。<a id="a-n"></a>飞到十方无所挂碍。<a id="a-o"></a>独可委付护于后事。<a id="a-p"></a>佛告阿难。<a id="a-q"></a>勿有此言。<a id="a-r"></a>如来至真不须人护。<a id="a-s"></a>今佛观察天上世间。<a id="a-t"></a>诸魔梵天沙门梵志。<a id="a-u"></a>诸天人民阿须伦。<a id="a-v"></a>无能作威动移如来无上至真之所建立也。<a id="a-w"></a>汝且默然。<a id="a-x"></a>如来在众能自将护不须卫者。<a id="a-y"></a>又若阿难。<a id="a-z"></a>若有毁除士毁除女。<a id="a-10"></a>薰士薰女。<a id="a-11"></a>诸天龙神阿须伦迦留罗真陀罗摩休勒人若非人。<a id="a-12"></a>来到尔所。<a id="a-13"></a>如来至真如在燕坐。<a id="a-14"></a>汝当为说如是道教。<a id="a-15"></a>法难可遇了义亦然。<a id="a-16"></a>人身难得经道希有。<a id="a-17"></a>如来兴世劫数时出。<a id="a-18"></a>能信如来所宣经典。<a id="a-19"></a>出家为道见善师友。<a id="a-1A"></a>能从启受精进爱乐。<a id="a-1B"></a>亦复难遭。<a id="a-1C"></a>若复蒙睹明经比丘讲清净法。<a id="a-1D"></a>此不可得。<a id="a-1E"></a>心好放施。<a id="a-1F"></a>若遭众祐授于供养受能净毕。<a id="a-1G"></a>是亦难遇。<a id="a-1H"></a>假使孝顺反复报恩。<a id="a-1I"></a>又勤学问遵持经戒死死不毁。<a id="a-1J"></a>是亦难值。<a id="a-1K"></a>若复有人愍哀众生。<a id="a-1L"></a>而发无上正真道意。<a id="a-1M"></a>适发心已寻能奉顺随佛之教。<a id="a-1N"></a>究竟菩萨。<a id="a-1O"></a>是最难矣。</p>
  <p id="a1P">佛告阿难。<a id="a-1Q"></a>如来燕坐。<a id="a-1R"></a>四部之众诸天龙神阿须伦等人与非人。<a id="a-1S"></a>来到尔所欲听经法。<a id="a-1T"></a>当为宣传如是法教。<a id="a-1U"></a>佛复语阿难。<a id="a-1V"></a>汝承佛教为宣如斯。<a id="a-1W"></a>如来至真无数方便随时化人。<a id="a-1X"></a>弃捐非法迷惑邪见。<a id="a-1Y"></a>汝等承命修正真教。<a id="a-1Z"></a>阿难。<a id="a-1a"></a>于彼何谓邪见。<a id="a-1b"></a>谓礼他人妖伪之术。<a id="a-1c"></a>顺于诸天奉事鬼神。<a id="a-1d"></a>枯骨朽木山树江河泉原石神。<a id="a-1e"></a>天地日月东西南北北斗社君。<a id="a-1f"></a>蟒蛇鸟兽糜鹿蛟龙。<a id="a-1g"></a>承事若干殊异魍魉。<a id="a-1h"></a>是谓邪见。<a id="a-1i"></a>复次阿难。<a id="a-1j"></a>计受吾我。<a id="a-1k"></a>着人寿命。<a id="a-1l"></a>断灭计常。<a id="a-1m"></a>是谓邪见。<a id="a-1n"></a>举要言之。<a id="a-1o"></a>当复为汝说微邪见。<a id="a-1p"></a>若族姓子及族姓女。<a id="a-1q"></a>自起妄想。<a id="a-1r"></a>欲得声闻缘觉之乘。<a id="a-1s"></a>若复得佛当取灭度。<a id="a-1t"></a>是悉为邪见。<a id="a-1u"></a>复次阿难。<a id="a-1v"></a>如来至真在于燕处。<a id="a-1w"></a>当为解说如斯法要。<a id="a-1x"></a>汝等学人常当慕法义乐于法乐。<a id="a-1y"></a>以法为上念修清净。<a id="a-1z"></a>好于笃信多所欢悦。<a id="a-20"></a>惭愧恭恪战战恐畏。<a id="a-21"></a>在于三界不疑解脱。<a id="a-22"></a>慈悲喜护行四等心。<a id="a-23"></a>所迳历处常能应时。<a id="a-24"></a>忍辱和雅谦逊下意。<a id="a-25"></a>但归于义不取严饰。<a id="a-26"></a>唯归于慧不取识着。<a id="a-27"></a>唯归妙经不取绮辞。<a id="a-28"></a>唯归正法不取于人。<a id="a-29"></a>教令遵修深妙法忍。<a id="a-2A"></a>所言解度谓三脱门。<a id="a-2B"></a>勤奉空行不计吾我。<a id="a-2C"></a>修于无想弃捐希望。<a id="a-2D"></a>遵行无愿消除所誓。<a id="a-2E"></a>当为众生说十二因缘。<a id="a-2F"></a>一切诸法从因缘起。<a id="a-2G"></a>设无因缘则无所起亦无所灭。<a id="a-2H"></a>当审谛观十二因缘起。<a id="a-2I"></a>察其根源而奉行之。<a id="a-2J"></a>彼若不谛观十二因缘而致此难。<a id="a-2K"></a>当云何观。<a id="a-2L"></a>阿难当知。<a id="a-2M"></a>十二牵连悉无所生。<a id="a-2N"></a>无所生者不起法忍。<a id="a-2O"></a>若不生念是为审谛观十二因缘。<a id="a-2P"></a>当复分别贤圣正行为众说法。<a id="a-2Q"></a>何谓圣谛。<a id="a-2R"></a>所行诚信。<a id="a-2S"></a>其圣谛者。<a id="a-2T"></a>若以心听计于圣谛。<a id="a-2U"></a>无诚无欺。<a id="a-2V"></a>无诚无欺者。<a id="a-2W"></a>以是之故名曰圣谛。<a id="a-2X"></a>真谛之义是谓诚信而无所生。<a id="a-2Y"></a>其真谛者实为真正。<a id="a-2Z"></a>为离欲谛。<a id="a-2a"></a>为信解谛。<a id="a-2b"></a>无言辞谛。<a id="a-2c"></a>无所行谛。<a id="a-2d"></a>不造苦谛。<a id="a-2e"></a>无所有谛。<a id="a-2f"></a>无应不应无举无下谛。<a id="a-2g"></a>则为一谛。<a id="a-2h"></a>无有罪谛。<a id="a-2i"></a>不灭度谛。<a id="a-2j"></a>则无为谛。<a id="a-2k"></a>假使阿难。<a id="a-2l"></a>解一切法不起不灭。<a id="a-2m"></a>悉无所住无异众生。<a id="a-2n"></a>是谓贤圣谛。<a id="a-2o"></a>以故如来说如此法。<a id="a-2p"></a>贤明弟子行于无为。<a id="a-2q"></a>欲晓了慧。<a id="a-2r"></a>令苦不起。<a id="a-2s"></a>至无所生。<a id="a-2t"></a>是谓苦谛。<a id="a-2u"></a>若遭恼患在于苦痛。<a id="a-2v"></a>不习诸行断于因缘。<a id="a-2w"></a>因缘已断。<a id="a-2x"></a>是曰弃舍于习谛矣。<a id="a-2y"></a>若能永灭尽一切苦长无所生。<a id="a-2z"></a>是谓尽谛。<a id="a-30"></a>何谓道谛。<a id="a-31"></a>若修道义不为二业。<a id="a-32"></a>善不善法入一品明。<a id="a-33"></a>求如是路。<a id="a-34"></a>是则名曰为三脱门。<a id="a-35"></a>诸过去佛及与弟子。<a id="a-36"></a>由此道路至无所至。<a id="a-37"></a>而取灭度。<a id="a-38"></a>是为名曰八贤圣路。<a id="a-39"></a>一曰正见。<a id="a-3A"></a>二曰正念。<a id="a-3B"></a>三曰正言。<a id="a-3C"></a>四曰正业。<a id="a-3D"></a>五曰正活。<a id="a-3E"></a>六曰正方便。<a id="a-3F"></a>七曰正意。<a id="a-3G"></a>八曰正定。<a id="a-3H"></a>以此护意因说平等。<a id="a-3I"></a>性以平等则于诸法不怀妄想。<a id="a-3J"></a>此乃名曰还入径路。<a id="a-3K"></a>又复阿难。<a id="a-3L"></a>说法若兹。<a id="a-3M"></a>汝等精勤归四意止。<a id="a-3N"></a>为诸众会颁宣解说。<a id="a-3O"></a>三十七品道行之法使立法教。<a id="a-3P"></a>何谓于彼三十七品。<a id="a-3Q"></a>若住顺义悉达自然假文字耳。<a id="a-3R"></a>若等文字如来以此建立诸法。<a id="a-3S"></a>是诸文字亦自然空。<a id="a-3T"></a>不生不坏。<a id="a-3U"></a>若有说者不说亦等。<a id="a-3V"></a>不增不减。<a id="a-3W"></a>所以文字以等故等。<a id="a-3X"></a>假使阿难。<a id="a-3Y"></a>比丘等知文字是道品法所住顺义。<a id="a-3Z"></a>又复阿难。<a id="a-3a"></a>如来在燕。<a id="a-3b"></a>若有天龙鬼神犍沓和人非人来。<a id="a-3c"></a>当为讲说三世平等。<a id="a-3d"></a>何谓为三。<a id="a-3e"></a>过去已灭。<a id="a-3f"></a>当来不现。<a id="a-3g"></a>现在无住。<a id="a-3h"></a>堕在颠到。<a id="a-3i"></a>是亦本净。<a id="a-3j"></a>一切诸法亦复悉空。<a id="a-3k"></a>无有三世。<a id="a-3l"></a>亦无所住。<a id="a-3m"></a>过去已空。<a id="a-3n"></a>当来亦空。<a id="a-3o"></a>现在亦空。<a id="a-3p"></a>亦如空空。<a id="a-3q"></a>无空亦空。<a id="a-3r"></a>如三世空。<a id="a-3s"></a>人空亦如是。<a id="a-3t"></a>三世空名曰平等。<a id="a-3u"></a>入于一义无有若干。<a id="a-3v"></a>若为说法。<a id="a-3w"></a>能除三界。<a id="a-3x"></a>乃为安耳。<a id="a-3y"></a>何谓能除三界。<a id="a-3z"></a>若有比丘。<a id="a-40"></a>应时思惟而观察之。<a id="a-41"></a>欲界色界无色界者。<a id="a-42"></a>心想所生。<a id="a-43"></a>其思想者亦无所有。<a id="a-44"></a>其无所有了三界已。<a id="a-45"></a>无想而想。<a id="a-46"></a>无进无怠。<a id="a-47"></a>无所建立。<a id="a-48"></a>亦不誓愿。<a id="a-49"></a>不思不念。<a id="a-4A"></a>皆舍心念。<a id="a-4B"></a>得三脱门。<a id="a-4C"></a>殷勤专精而修明证。<a id="a-4D"></a>奉三脱门空无相愿。<a id="a-4E"></a>何谓三脱。<a id="a-4F"></a>得至明证不舍平等。<a id="a-4G"></a>畅于诸法无作不作。<a id="a-4H"></a>知一切法皆当归尽。<a id="a-4I"></a>不入于禅意不堕落。<a id="a-4J"></a>不计有一亦无若干。<a id="a-4K"></a>是三脱门而得明证。<a id="a-4L"></a>又复阿难。<a id="a-4M"></a>当为说法使去五阴。<a id="a-4N"></a>何谓为五。<a id="a-4O"></a>色痛想行识。<a id="a-4P"></a>是为五阴。<a id="a-4Q"></a>若受此者则为盛阴。<a id="a-4R"></a>不受无阴。<a id="a-4S"></a>假使修行处于闲居。<a id="a-4T"></a>当作此观。<a id="a-4U"></a>如来常说。<a id="a-4V"></a>色如聚沫。<a id="a-4W"></a>痛痒如泡。<a id="a-4X"></a>想如野马。<a id="a-4Y"></a>行如芭蕉。<a id="a-4Z"></a>心识如幻。<a id="a-4a"></a>佛光踰日。<a id="a-4b"></a>慧越虚空。<a id="a-4c"></a>亲说言教告修行者。<a id="a-4d"></a>当作此观。<a id="a-4e"></a>如来所讲可入义者。<a id="a-4f"></a>吾不解了不即启解。<a id="a-4g"></a>欲界如聚沫是亦空耳。<a id="a-4h"></a>色界亦无。<a id="a-4i"></a>无色无处。<a id="a-4j"></a>不着三界。<a id="a-4k"></a>其不猗者则无处所。<a id="a-4l"></a>聚沫无我无人寿命。<a id="a-4m"></a>以是之故。<a id="a-4n"></a>一切诸法无人众生。<a id="a-4o"></a>悉如聚沫水泡野马芭蕉。<a id="a-4p"></a>识如幻化亦空。<a id="a-4q"></a>不着三界。<a id="a-4r"></a>若游诸法不着三界。<a id="a-4s"></a>无有处所则无所猗。<a id="a-4t"></a>其幻化者不复处当我人寿命。<a id="a-4u"></a>其了实者亦无我人寿命之本。<a id="a-4v"></a>其观五阴如是无处。<a id="a-4w"></a>则无五阴。<a id="a-4x"></a>又复阿难。<a id="a-4y"></a>当复说法分别消除内外六入具分别之。<a id="a-4z"></a>何谓内外六入。<a id="a-50"></a>如来常说。<a id="a-51"></a>其吾我空。<a id="a-52"></a>所以者何。<a id="a-53"></a>悉本净故。<a id="a-54"></a>眼耳鼻口身意亦空。<a id="a-55"></a>本净无身。<a id="a-56"></a>假使本净空无诸入。<a id="a-57"></a>则无色声香味细滑法处。<a id="a-58"></a>设无眼耳鼻口身意。<a id="a-59"></a>无因缘识。<a id="a-5A"></a>无内外六入。<a id="a-5B"></a>何谓外六入。<a id="a-5C"></a>于一切法悉无所受。<a id="a-5D"></a>亦无所舍。<a id="a-5E"></a>从思想生外诸六入。<a id="a-5F"></a>不习诸入则无处所。<a id="a-5G"></a>佛语阿难。<a id="a-5H"></a>如来燕坐。<a id="a-5I"></a>若有人来当为解说如此法义。<a id="a-5J"></a>佛建威神显其变化。<a id="a-5K"></a>若有应器当应度者。<a id="a-5L"></a>悉闻此法。<a id="a-5M"></a>其余众人都不见闻。<a id="a-5N"></a>睹佛默然口无所说。<a id="a-5O"></a>讲是法时。<a id="a-5P"></a>五千比丘漏尽意解。<a id="a-5Q"></a>四万二千天子远尘离垢得法眼净。<a id="a-5R"></a>三百比丘尼得阿罗汉。<a id="a-5S"></a>七千众人得离爱欲。</p>
  <p id="a5T">尔时世尊教阿难已。<a id="a-5U"></a>复告阿难。<a id="a-5V"></a>汝诣石室当为如来布其座席。<a id="a-5W"></a>唯用刍草。<a id="a-5X"></a>如来坐上三月燕处。<a id="a-5Y"></a>阿难白佛。<a id="a-5Z"></a>当施床榻布令细濡。<a id="a-5a"></a>用刍草为。<a id="a-5b"></a>佛告阿难。<a id="a-5c"></a>且止且止。<a id="a-5d"></a>诸过去佛如来至真等正觉皆用刍草以为座席。<a id="a-5e"></a>不以柔濡文饰重座为佳快也。<a id="a-5f"></a>修顺道法乃为大安。<a id="a-5g"></a>阿难受教。<a id="a-5h"></a>即从坐起。<a id="a-5i"></a>舍于众会。<a id="a-5j"></a>出外求草。<a id="a-5k"></a>应时无数百千亿天。<a id="a-5l"></a>各取柔濡天上好草。<a id="a-5m"></a>着阿难前。<a id="a-5n"></a>阿难即取持诣石室。<a id="a-5o"></a>为佛敷设刍草之座。<a id="a-5p"></a>敷这竟已。<a id="a-5q"></a>应时无数百千亿天。<a id="a-5r"></a>各取天衣敷着草上。<a id="a-5s"></a>所敷衣具其数甚多。<a id="a-5t"></a>设着天下不能悉受。<a id="a-5u"></a>佛之威神变所敷衣。<a id="a-5v"></a>高四寸耳。<a id="a-5w"></a>佛从座起入帝树石室。<a id="a-5x"></a>无量妓乐不鼓自鸣。<a id="a-5y"></a>天雨众华大千世界积至于膝。<a id="a-5z"></a>佛这燕坐三昧正受。<a id="a-60"></a>化其石室皆如水精。<a id="a-61"></a>三千世界诸有众生德本纯淑。<a id="a-62"></a>悉见如来坐于石室。<a id="a-63"></a>犹如明镜见其面像。<a id="a-64"></a>佛演右掌百千亿光。<a id="a-65"></a>其光普照三千大千世界。<a id="a-66"></a>日月之光悉为覆蔽。<a id="a-67"></a>当尔之时一切众生除淫怒痴。<a id="a-68"></a>不怀自大贡高嫉妒。<a id="a-69"></a>亦无劳倦斗讼之患。<a id="a-6A"></a>慈心相向如父如母。<a id="a-6B"></a>如兄如弟。<a id="a-6C"></a>如子如身等无有异。<a id="a-6D"></a>世尊三昧其行永定无住无业。<a id="a-6E"></a>自然如空行无妄想。<a id="a-6F"></a>三千大千世界六反震动。<a id="a-6G"></a>应时佛土见佛威神神力变化。<a id="a-6H"></a>二万二千天子皆发无上正真道意。<a id="a-6I"></a>各取天华散于石室以供养佛。<a id="a-6J"></a>绕室三匝忽然不现。<a id="a-6K"></a>天所散化悉覆山涧化为佛寺。<a id="a-6L"></a>其香普周三千世界莫不闻薰。<a id="a-6M"></a>佛便变身。<a id="a-6N"></a>诣于天王如来至真等正觉所。<a id="a-6O"></a>至普光世界。<a id="a-6P"></a>尔时十方江河沙等刹土诸佛。<a id="a-6Q"></a>因五浊世众生难化故。<a id="a-6R"></a>皆现诣天王佛所。<a id="a-6S"></a>亦如能仁如来至真。<a id="a-6T"></a>彼土若斯淫怒痴盛。<a id="a-6U"></a>自大憍慢反逆不孝。<a id="a-6V"></a>谀谄邪念志在下度。<a id="a-6W"></a>所以者何。<a id="a-6X"></a>本土众生不往见佛不肯启受。<a id="a-6Y"></a>既有所闻不听不入不思奉行。<a id="a-6Z"></a>以故诣佛善权方便而坐燕室。<a id="a-6a"></a>更化变形诣普光界天王佛所。<a id="a-6b"></a>讲说分别诸佛要集。</p>
  <p id="a6c">何谓佛要集。<a id="a-6d"></a>诸佛世尊。<a id="a-6e"></a>所载众行以备无所。<a id="a-6f"></a>复进最后究竟。<a id="a-6g"></a>愍爱众生故。<a id="a-6h"></a>名诸佛要集经典之义。<a id="a-6i"></a>如来至真灭度之后。<a id="a-6j"></a>当为众生发去覆盖。<a id="a-6k"></a>诸佛大圣则是法主。<a id="a-6l"></a>德过须弥智超江海道越虚空。<a id="a-6m"></a>不可为喻。<a id="a-6n"></a>用一切愚人懈怠放逸不顺法教。<a id="a-6o"></a>复受经典。<a id="a-6p"></a>彼等何故懈废迷荒。<a id="a-6q"></a>缠绵阴盖不免三趣。<a id="a-6r"></a>诸佛世尊见此义故合要集法。<a id="a-6s"></a>于时于彼普光世界。<a id="a-6t"></a>不可计会无数诸佛。<a id="a-6u"></a>悉共集会其土。<a id="a-6v"></a>何故而谓普光。<a id="a-6w"></a>彼土纯真无有声闻缘觉之名。<a id="a-6x"></a>皆诸菩萨充满备悉。<a id="a-6y"></a>其土菩萨各各自有金色光明。<a id="a-6z"></a>相好严身光耀普照靡不通遍。<a id="a-70"></a>故谓普光。<a id="a-71"></a>何谓诸佛要集。<a id="a-72"></a>则如真谛遵崇诸法。<a id="a-73"></a>何谓诸法。<a id="a-74"></a>何谓为崇。<a id="a-75"></a>何谓为遵。<a id="a-76"></a>一切诸法悉为一法。<a id="a-77"></a>此诸法者亦无有法。<a id="a-78"></a>亦无非法亦不可说。<a id="a-79"></a>所以者何。<a id="a-7A"></a>其无法者则无所生亦无所起。<a id="a-7B"></a>而为说法不久长存以假言耳。<a id="a-7C"></a>内有六入外亦六入。<a id="a-7D"></a>五阴诸种及与诸入。<a id="a-7E"></a>是谓一切所有。<a id="a-7F"></a>以假言耳分别章句。<a id="a-7G"></a>一切诸法如真谛观。<a id="a-7H"></a>则无五阴四种诸入。<a id="a-7I"></a>无有断灭亦无有常无有坚固。<a id="a-7J"></a>是故言曰诸法无言。<a id="a-7K"></a>一切诸法本净则空无有其名。<a id="a-7L"></a>其命所说亦无所有。<a id="a-7M"></a>一切诸法及与名号。<a id="a-7N"></a>皆亦自然悉无所有。<a id="a-7O"></a>是诸佛要集。<a id="a-7P"></a>何谓为崇。<a id="a-7Q"></a>谓崇澹泊悉无所生。<a id="a-7R"></a>崇于无欲。<a id="a-7S"></a>崇于真谛。<a id="a-7T"></a>崇于无本。<a id="a-7U"></a>而崇法界。<a id="a-7V"></a>崇于本际。<a id="a-7W"></a>诸法悉空。<a id="a-7X"></a>崇此真谛。<a id="a-7Y"></a>一切诸法皆无所住。<a id="a-7Z"></a>无所习行。<a id="a-7a"></a>无行不行威仪礼节。<a id="a-7b"></a>不取当来。<a id="a-7c"></a>无我所无诸所受业。<a id="a-7d"></a>则无君主亦无被服不可睹见。<a id="a-7e"></a>为究竟尽故不可尽。<a id="a-7f"></a>假有文辞。<a id="a-7g"></a>其无尽者则无所生。<a id="a-7h"></a>其为本净。<a id="a-7i"></a>谓志澹泊亦无所生。<a id="a-7j"></a>舍离所生及无所生。<a id="a-7k"></a>已所崇者无声无寂。<a id="a-7l"></a>无能堕落亦无退者。<a id="a-7m"></a>除诸劝助。<a id="a-7n"></a>则无有底亦不无底。<a id="a-7o"></a>不起不生。<a id="a-7p"></a>讲宣平等亦无想念。<a id="a-7q"></a>无近无远亦无足迹。<a id="a-7r"></a>故谓为崇。<a id="a-7s"></a>是所崇者谓入法城。<a id="a-7t"></a>一切诸法假有号耳。<a id="a-7u"></a>无来无往。<a id="a-7v"></a>无得无不得。<a id="a-7w"></a>无有将往亦无还返。<a id="a-7x"></a>不正不邪。<a id="a-7y"></a>不闻不见。<a id="a-7z"></a>无念无知。<a id="a-80"></a>不恐不惧。<a id="a-81"></a>无爱无处。<a id="a-82"></a>无寂不寂。<a id="a-83"></a>不粗不细。<a id="a-84"></a>不长不短。<a id="a-85"></a>不中不彼。<a id="a-86"></a>不来不藏。<a id="a-87"></a>不得因缘。<a id="a-88"></a>不安不危。<a id="a-89"></a>悉不晓了亦无所行。<a id="a-8A"></a>无所兴废亦无蠲除。<a id="a-8B"></a>不令发起。<a id="a-8C"></a>不养不眠。<a id="a-8D"></a>不思不想。<a id="a-8E"></a>不达不念。<a id="a-8F"></a>无有限节。<a id="a-8G"></a>所念无量。<a id="a-8H"></a>无守无护。<a id="a-8I"></a>无所呼来。<a id="a-8J"></a>不度彼岸。<a id="a-8K"></a>不有处不无处。<a id="a-8L"></a>不断灭不计常。<a id="a-8M"></a>不失不得。<a id="a-8N"></a>无去来今。<a id="a-8O"></a>无慧无不慧。<a id="a-8P"></a>不众不寡。<a id="a-8Q"></a>无音不言。<a id="a-8R"></a>亦不所入。<a id="a-8S"></a>无恐无字。<a id="a-8T"></a>亦不入文。<a id="a-8U"></a>不动不摇。<a id="a-8V"></a>不远不近。<a id="a-8W"></a>无礼无不礼。<a id="a-8X"></a>不希名称。<a id="a-8Y"></a>亦无吾我。<a id="a-8Z"></a>无人寿命。<a id="a-8a"></a>不戒不犯。<a id="a-8b"></a>不忍不诤。<a id="a-8c"></a>不进不怠。<a id="a-8d"></a>不可所不无所。<a id="a-8e"></a>非清非无清。<a id="a-8f"></a>非空非无空。<a id="a-8g"></a>不身不无身。<a id="a-8h"></a>不讲名号等如空空。<a id="a-8i"></a>无毕无不毕。<a id="a-8j"></a>不教化。<a id="a-8k"></a>不愿不离。<a id="a-8l"></a>不作无不作。<a id="a-8m"></a>以无殃衅。<a id="a-8n"></a>亦不除罪。<a id="a-8o"></a>无想无不想。<a id="a-8p"></a>不动不舍。<a id="a-8q"></a>施亦不受之。<a id="a-8r"></a>初不与之。<a id="a-8s"></a>不调不寂。<a id="a-8t"></a>不灭不等。<a id="a-8u"></a>不使灰尽。<a id="a-8v"></a>不尘不离尘。<a id="a-8w"></a>不堕不落。<a id="a-8x"></a>不染无不染。<a id="a-8y"></a>不忘不念。<a id="a-8z"></a>亦不愁亦不忧戚。<a id="a-90"></a>无思无不思。<a id="a-91"></a>无应无不应。<a id="a-92"></a>无双无只。<a id="a-93"></a>不游不在。<a id="a-94"></a>不此际不彼岸。<a id="a-95"></a>不彼不此。<a id="a-96"></a>不临岸不陆地。<a id="a-97"></a>无底无中。<a id="a-98"></a>不住度。<a id="a-99"></a>无能度者。<a id="a-9A"></a>不动迹不志愿。<a id="a-9B"></a>不退转。<a id="a-9C"></a>不合会。<a id="a-9D"></a>不断不坏。<a id="a-9E"></a>不还合。<a id="a-9F"></a>不相比。<a id="a-9G"></a>不着不脱。<a id="a-9H"></a>不取无不取。<a id="a-9I"></a>不虚空无不空。<a id="a-9J"></a>光明无底。<a id="a-9K"></a>不爱寿命。<a id="a-9L"></a>无人无教。<a id="a-9M"></a>常当讲说舍诸处所。<a id="a-9N"></a>是入法城。<a id="a-9O"></a>其不入者着菩萨字。<a id="a-9P"></a>说无著法不见住处。<a id="a-9Q"></a>斯曰为崇。<a id="a-9R"></a>是佛要集。</p>
  <p id="a9S">何谓为遵。<a id="a-9T"></a>诸法常住住于法界。<a id="a-9U"></a>其能奉行如是法者。<a id="a-9V"></a>是谓为遵。<a id="a-9W"></a>何谓为法。<a id="a-9X"></a>所名法者不念于法。<a id="a-9Y"></a>无所除毁。<a id="a-9Z"></a>不怀希望。<a id="a-9a"></a>无不望。<a id="a-9b"></a>设无所望亦无想报。<a id="a-9c"></a>若不想报则除一切妄想。<a id="a-9d"></a>不造多。<a id="a-9e"></a>不为少。<a id="a-9f"></a>不起不断。<a id="a-9g"></a>不念过去。<a id="a-9h"></a>不想见当来。<a id="a-9i"></a>不住现在。<a id="a-9j"></a>如是行者等于三世。<a id="a-9k"></a>则无言说。<a id="a-9l"></a>不用住故而致众生。<a id="a-9m"></a>是谓为法。<a id="a-9n"></a>是故如来演此言教。<a id="a-9o"></a>佛兴不兴相住如故。<a id="a-9p"></a>法界亦然。<a id="a-9q"></a>法界住者法界寂然。<a id="a-9r"></a>以何等故名曰为法。<a id="a-9s"></a>致寂然者以纯淑喻。<a id="a-9t"></a>因此故曰诸法寂然。<a id="a-9u"></a>何谓无纯。<a id="a-9v"></a>计是我所自谓有身。<a id="a-9w"></a>因缘诸见名色思想。<a id="a-9x"></a>处所言辞识知依猗。<a id="a-9y"></a>所谓名号心思称量观察本末。<a id="a-9z"></a>意所专惟。<a id="a-A0"></a>受诸五阴四大诸入。<a id="a-A1"></a>我当劝助开化三界。<a id="a-A2"></a>以当弃捐淫怒痴。<a id="a-A3"></a>名奉修道教证三脱门。<a id="a-A4"></a>致于道迹往来不还。<a id="a-A5"></a>至罗汉道。<a id="a-A6"></a>吾当思念修四意止。<a id="a-A7"></a>意断神足根力觉意至于八道。<a id="a-A8"></a>三十七品。<a id="a-A9"></a>照明四事灭尽尘劳。<a id="a-AA"></a>是为声闻。<a id="a-AB"></a>名曰不纯。<a id="a-AC"></a>于彼何谓为寂然者。<a id="a-AD"></a>行菩萨乘发大心言。<a id="a-AE"></a>我当成佛务求道慧。<a id="a-AF"></a>于此所行。<a id="a-AG"></a>我当布施舍于悭贪施以法财。<a id="a-AH"></a>净其禁戒断于众缺。<a id="a-AI"></a>谨慎守行建立忍辱。<a id="a-AJ"></a>刈其嗔恚为柔濡行。<a id="a-AK"></a>当修精进推懈怠垢。<a id="a-AL"></a>遵修勤力处于闲居修于正受。<a id="a-AM"></a>教化为师还得一心。<a id="a-AN"></a>从三昧起念般若波罗蜜奉行其义。<a id="a-AO"></a>智度无极开化众生以求佛道。<a id="a-AP"></a>一切诸佛。<a id="a-AQ"></a>由般若生。<a id="a-AR"></a>还成佛道降伏众魔。<a id="a-AS"></a>则转法轮度脱人民。<a id="a-AT"></a>以佛无为而令灭度。<a id="a-AU"></a>究竟佛慧学诸佛事。<a id="a-AV"></a>宣畅如来十力之业。<a id="a-AW"></a>佛十八法诸力根本四无所畏。<a id="a-AX"></a>分别辩才多所畅达。<a id="a-AY"></a>菩萨所说建立。<a id="a-AZ"></a>应念出入进退。<a id="a-Aa"></a>是为处所。<a id="a-Ab"></a>一切望想诸所受取。<a id="a-Ac"></a>敢可施行。<a id="a-Ad"></a>无有此法。<a id="a-Ae"></a>是谓纯淑寂然之无。<a id="a-Af"></a>其寂然者。<a id="a-Ag"></a>斯谓为法。<a id="a-Ah"></a>是则名曰诸佛要集。</p>
  <p id="aAi">佛言。<a id="a-Aj"></a>次复所言诸佛要集。<a id="a-Ak"></a>则是初发菩萨心者。<a id="a-Al"></a>言教之谓。<a id="a-Am"></a>何谓初发菩萨心者。<a id="a-An"></a>谓无从生。<a id="a-Ao"></a>所以者何。<a id="a-Ap"></a>于一切心而无有心。<a id="a-Aq"></a>其无心者则无所生。<a id="a-Ar"></a>无所生者是初发心。<a id="a-As"></a>因得还致无所从生法忍。<a id="a-At"></a>又若初发菩萨心者坚固其意。<a id="a-Au"></a>于此菩萨当发其心犹如金刚。<a id="a-Av"></a>何谓发心如金刚者。<a id="a-Aw"></a>菩萨发心有十事行为若金刚。<a id="a-Ax"></a>何谓为十。<a id="a-Ay"></a>一曰游于无量生死之难。<a id="a-Az"></a>二曰一切所有施无所吝。<a id="a-B0"></a>三曰常有等心加于众生。<a id="a-B1"></a>四曰我皆当度一切众生。<a id="a-B2"></a>以佛灭度而灭度之。<a id="a-B3"></a>五曰度众生已亦无有人至灭度者。<a id="a-B4"></a>解一切法无所生故。<a id="a-B5"></a>六曰分别晓了一切诸法。<a id="a-B6"></a>七曰常加精进无所遗漏。<a id="a-B7"></a>八曰其慧普入靡所不达。<a id="a-B8"></a>九曰具一切智了入一门。<a id="a-B9"></a>十曰诸所爱重无有增减。<a id="a-BA"></a>不以贪惜断诸所著。<a id="a-BB"></a>是为菩萨发心十事心如金刚。<a id="a-BC"></a>是佛要集。</p>
  <p id="aBD">佛言。<a id="a-BE"></a>菩萨复有发心。<a id="a-BF"></a>皆于三界不起众想。<a id="a-BG"></a>不起无想。<a id="a-BH"></a>又佛要集。<a id="a-BI"></a>谓当奉行六度无极。<a id="a-BJ"></a>何谓为六。<a id="a-BK"></a>有俗檀波罗蜜。<a id="a-BL"></a>没于世俗不应度世。<a id="a-BM"></a>亦有度世檀波罗蜜。<a id="a-BN"></a>不堕于俗。<a id="a-BO"></a>持戒忍辱精进一心般若波罗蜜。<a id="a-BP"></a>亦复如是。<a id="a-BQ"></a>或有行俗般若波罗蜜。<a id="a-BR"></a>不应度世。<a id="a-BS"></a>或有行度世般若波罗蜜。<a id="a-BT"></a>不堕于俗。<a id="a-BU"></a>何谓为俗檀波罗蜜不应度世。<a id="a-BV"></a>于是菩萨广有所施。<a id="a-BW"></a>供给沙门外学梵志贫穷乞丐不安己者。<a id="a-BX"></a>饥者与食。<a id="a-BY"></a>渴者与浆。<a id="a-BZ"></a>车乘象马。<a id="a-Ba"></a>床卧衣被。<a id="a-Bb"></a>金银珍宝。<a id="a-Bc"></a>妻子男女国邑墟聚。<a id="a-Bd"></a>外诸所有若干种物。<a id="a-Be"></a>无所爱惜悉能惠舍。<a id="a-Bf"></a>作是施已计于吾我。<a id="a-Bg"></a>猗其所施今我出养。<a id="a-Bh"></a>彼人受之。<a id="a-Bi"></a>我为施主无所贪惜。<a id="a-Bj"></a>以从佛教行檀波罗蜜。<a id="a-Bk"></a>今所施者以反施心。<a id="a-Bl"></a>愿及一切众生之类。<a id="a-Bm"></a>还此劝助令我所施。<a id="a-Bn"></a>当使众生永得安隐。<a id="a-Bo"></a>作是施者有三着碍。<a id="a-Bp"></a>何谓为三。<a id="a-Bq"></a>一计吾我。<a id="a-Br"></a>二计他人。<a id="a-Bs"></a>三计妄想施。<a id="a-Bt"></a>是为俗檀波罗蜜不应度世。<a id="a-Bu"></a>何者尔乎。<a id="a-Bv"></a>缠绵在俗不得度故。<a id="a-Bw"></a>何谓度世檀波罗蜜不堕于俗。<a id="a-Bx"></a>能净三品。<a id="a-By"></a>何谓为三。<a id="a-Bz"></a>一于是菩萨若布施时不得吾我。<a id="a-C0"></a>二不见受者而有所取。<a id="a-C1"></a>三有所施未曾妄想而求还报也。<a id="a-C2"></a>是谓为三。<a id="a-C3"></a>有菩萨施以用劝助一切众生。<a id="a-C4"></a>若施众生不睹受者而有所取。<a id="a-C5"></a>则用劝助于无上正真之道。<a id="a-C6"></a>彼不察见所取食法。<a id="a-C7"></a>是则名曰度世檀波罗蜜。<a id="a-C8"></a>所以者何。<a id="a-C9"></a>得度世故。<a id="a-CA"></a>何谓在俗。<a id="a-CB"></a>谓五盛阴之所覆盖。<a id="a-CC"></a>能舍此五。<a id="a-CD"></a>则曰度世。<a id="a-CE"></a>其无吾我无所想念。<a id="a-CF"></a>亦无所猗悉无所著。<a id="a-CG"></a>是曰度世。<a id="a-CH"></a>若已受戒。<a id="a-CI"></a>谓他毁禁不应法行。<a id="a-CJ"></a>若复开化若干弟子。<a id="a-CK"></a>因我得度。<a id="a-CL"></a>我当成佛救济众生。<a id="a-CM"></a>自计有身不解本无。<a id="a-CN"></a>是俗尸波罗蜜不应度世。<a id="a-CO"></a>虽已持戒不计吾我。<a id="a-CP"></a>不见他人毁法乱禁。<a id="a-CQ"></a>悉等济之。<a id="a-CR"></a>不舍生死不猗无为。<a id="a-CS"></a>虽度众生悉了无本。<a id="a-CT"></a>忍辱精进一心智慧。<a id="a-CU"></a>亦复如是。<a id="a-CV"></a>无所著者则应度世。<a id="a-CW"></a>有所著者则堕于俗。<a id="a-CX"></a>又诸世间书疏咒术。<a id="a-CY"></a>章句算计。<a id="a-CZ"></a>五经六艺。<a id="a-Ca"></a>王者典籍。<a id="a-Cb"></a>神仙之业。<a id="a-Cc"></a>所学智慧而有悕望。<a id="a-Cd"></a>是为堕俗般若波罗蜜。<a id="a-Ce"></a>若于俗间所有希望不以为慧。<a id="a-Cf"></a>晓空无相无愿之法。<a id="a-Cg"></a>平等三世无去来今。<a id="a-Ch"></a>等于三涂解法身一。<a id="a-Ci"></a>不在生死不住灭度。<a id="a-Cj"></a>开化一切普无所住。<a id="a-Ck"></a>是为度世般若波罗蜜。<a id="a-Cl"></a>是佛要集。</p>
  <p id="aCm">说此语时。<a id="a-Cn"></a>天王佛国。<a id="a-Co"></a>七那术菩萨。<a id="a-Cp"></a>悉逮得无所从生法忍。<a id="a-Cq"></a>三千大千世界六反震动。<a id="a-Cr"></a>天雨众华。<a id="a-Cs"></a>其大光明普照十方。<a id="a-Ct"></a>又佛要集者。<a id="a-Cu"></a>谓菩萨地所入之处。<a id="a-Cv"></a>何谓为地所。<a id="a-Cw"></a>云入者。<a id="a-Cx"></a>于一切法悉无所入。<a id="a-Cy"></a>诸法无来亦无有去。<a id="a-Cz"></a>一切诸法亦无所失。<a id="a-D0"></a>不念道地亦无所想。<a id="a-D1"></a>修治其地不见处所。<a id="a-D2"></a>何谓修治其地。<a id="a-D3"></a>菩萨修学第一住者。<a id="a-D4"></a>有十事法。<a id="a-D5"></a>何谓为十。<a id="a-D6"></a>一曰清和其性。<a id="a-D7"></a>二曰愍哀哀诸有形。<a id="a-D8"></a>三曰等心欲济众生。<a id="a-D9"></a>四曰好喜布施救诸穷乏。<a id="a-DA"></a>五曰亲近善友咨启不逮。<a id="a-DB"></a>六曰习求经典开化所疑。<a id="a-DC"></a>七曰数念舍家不慕居业。<a id="a-DD"></a>八曰志求佛身达之无形。<a id="a-DE"></a>九曰开阐法施以示不及。<a id="a-DF"></a>十曰蠲除自大常奉诚信。<a id="a-DG"></a>是为初发意菩萨所行十法。<a id="a-DH"></a>又菩萨行二住。<a id="a-DI"></a>常当殷勤奉行八法。<a id="a-DJ"></a>何谓为八。<a id="a-DK"></a>一曰奉戒清净而无沾污。<a id="a-DL"></a>二曰常修孝顺念报恩德。<a id="a-DM"></a>三曰得住势力忍辱为本。<a id="a-DN"></a>四曰遵修恭恪常怀悦豫。<a id="a-DO"></a>五曰不舍一切众生之类。<a id="a-DP"></a>六曰行无极哀未曾忘舍。<a id="a-DQ"></a>七曰奉敬师长视如世尊。<a id="a-DR"></a>八曰精进务求诸度无极。<a id="a-DS"></a>是为八。</p>
  <p id="aDT">菩萨行三住有五法。<a id="a-DU"></a>何谓为五。<a id="a-DV"></a>一曰求于博闻而不厌足。<a id="a-DW"></a>二曰开阐显施离衣食法。<a id="a-DX"></a>三曰所兴德本劝助佛土。<a id="a-DY"></a>四曰患厌无量生死之难。<a id="a-DZ"></a>五曰住于羞耻常怀惭愧。<a id="a-Da"></a>是为五。</p>
  <p id="aDb">菩萨行四住。<a id="a-Dc"></a>复有十法。<a id="a-Dd"></a>何谓为十。<a id="a-De"></a>一曰习在闲居志常寂静。<a id="a-Df"></a>二曰知其限节心在止足。<a id="a-Dg"></a>三曰弃捐调戏嘲呓。<a id="a-Dh"></a>四曰常慎禁戒未曾毁犯。<a id="a-Di"></a>五曰厌五所欲处调和地。<a id="a-Dj"></a>六曰而发其心永至成就。<a id="a-Dk"></a>七曰一切所有皆能惠施心无所著。<a id="a-Dl"></a>八曰其心常勇。<a id="a-Dm"></a>不怀怯弱。<a id="a-Dn"></a>九曰一切所有无所爱惜。<a id="a-Do"></a>十曰所集德本以施众生。<a id="a-Dp"></a>是为十。<a id="a-Dq"></a>菩萨学五住。<a id="a-Dr"></a>复有十法。<a id="a-Ds"></a>何谓为十。<a id="a-Dt"></a>一曰舍于家业。<a id="a-Du"></a>二曰远比丘尼。<a id="a-Dv"></a>三曰弃捐种姓悭嫉之念。<a id="a-Dw"></a>四曰离于愦闹众会之党。<a id="a-Dx"></a>五曰而释嗔恚斗讼之本。<a id="a-Dy"></a>六曰不自叹身不毁他人。<a id="a-Dz"></a>七曰除于十恶憍慢之意。<a id="a-E0"></a>八曰常刈四倒不顺之教。<a id="a-E1"></a>九曰翦于贪淫嗔恚愚痴。<a id="a-E2"></a>十曰去于挂碍妄想之着。<a id="a-E3"></a>是为十。</p>
  <p id="aE4">菩萨学六住者。<a id="a-E5"></a>当具六法诸度无极。<a id="a-E6"></a>不习六事。<a id="a-E7"></a>何谓为六。<a id="a-E8"></a>一曰其心静然不求声闻。<a id="a-E9"></a>二曰其心明了不慕缘觉。<a id="a-EA"></a>三曰其心不舍一切众生。<a id="a-EB"></a>四曰见乞求者不怀怯弱。<a id="a-EC"></a>五曰未曾修行愁戚之法。<a id="a-ED"></a>六曰不慕高处绮饰之座。<a id="a-EE"></a>是为六。<a id="a-EF"></a>菩萨学七住。<a id="a-EG"></a>舍二十事。<a id="a-EH"></a>何谓二十。<a id="a-EI"></a>一不计身。<a id="a-EJ"></a>二不计人。<a id="a-EK"></a>三不计寿。<a id="a-EL"></a>四不计命。<a id="a-EM"></a>五不计断。<a id="a-EN"></a>六不计常。<a id="a-EO"></a>七不望想。<a id="a-EP"></a>八不计报应见。<a id="a-EQ"></a>九不见名与色。<a id="a-ER"></a>十不猗于五阴。<a id="a-ES"></a>十一不贪于四大。<a id="a-ET"></a>十二不依于衰入。<a id="a-EU"></a>十三不着于三界。<a id="a-EV"></a>十四而恶不亲近。<a id="a-EW"></a>十五永安无所著。<a id="a-EX"></a>十六于无界无所作。<a id="a-EY"></a>十七尚不着佛乃至究竟。<a id="a-EZ"></a>十八未曾顺从六十二见。<a id="a-Ea"></a>十九悉解诸法不诽谤空。<a id="a-Eb"></a>二十悉知无本不希望道。<a id="a-Ec"></a>以行此法具二十事。<a id="a-Ed"></a>何谓二十。<a id="a-Ee"></a>晓了空行。<a id="a-Ef"></a>明于无想。<a id="a-Eg"></a>分别无愿。<a id="a-Eh"></a>净修三场。<a id="a-Ei"></a>常怀愍哀。<a id="a-Ej"></a>慈于众生。<a id="a-Ek"></a>不计众生。<a id="a-El"></a>等观诸法。<a id="a-Em"></a>明解止门。<a id="a-En"></a>无从生法忍。<a id="a-Eo"></a>无起圣慧。<a id="a-Ep"></a>宣一品义。<a id="a-Eq"></a>蠲除众念。<a id="a-Er"></a>去诸妄想。<a id="a-Es"></a>舍诸邪见。<a id="a-Et"></a>灭尘劳秽。<a id="a-Eu"></a>寂然观地。<a id="a-Ev"></a>其心调和。<a id="a-Ew"></a>志不怀害。<a id="a-Ex"></a>不染结着。<a id="a-Ey"></a>是为二十。</p>
  <p id="aEz">第八菩萨当行四法。<a id="a-F0"></a>何谓为四。<a id="a-F1"></a>一心入众生以神通慧而开化之。<a id="a-F2"></a>二见佛土空所观睹者令逮究竟。<a id="a-F3"></a>三稽首佛身咨受不及。<a id="a-F4"></a>四既见佛身观而审谛。<a id="a-F5"></a>是为四。<a id="a-F6"></a>复有四法。<a id="a-F7"></a>一具足晓了众生根本。<a id="a-F8"></a>随其所好而为示之。<a id="a-F9"></a>二严净佛土殷勤精学如幻三昧。<a id="a-FA"></a>三从其众生好喜应脱而济度之。<a id="a-FB"></a>四察于众生所生五趣逐而解之。<a id="a-FC"></a>是为四。</p>
  <p id="aFD">第九菩萨。<a id="a-FE"></a>当分别学善愿之本。<a id="a-FF"></a>从其所誓辄得成就。<a id="a-FG"></a>识别诸天龙鬼神犍沓和阿须伦迦留罗真陀罗摩休勒人与非人所说言辞。<a id="a-FH"></a>则以辩才随其音响而为说法。<a id="a-FI"></a>从在胎中悉晓了知。<a id="a-FJ"></a>及生堕地。<a id="a-FK"></a>种姓眷属在家出家。<a id="a-FL"></a>坐佛树下庄严道场。<a id="a-FM"></a>一切功勋具足佛法。<a id="a-FN"></a>靡不周悉。<a id="a-FO"></a>第十菩萨。<a id="a-FP"></a>则当名之如来至真。<a id="a-FQ"></a>若入此住处。<a id="a-FR"></a>其地者乃谓诸佛之道地也。<a id="a-FS"></a>号佛要集。<a id="a-FT"></a>又佛要集。<a id="a-FU"></a>等于文字所说亦等。<a id="a-FV"></a>入于文字所说空门。<a id="a-FW"></a>何谓文字所说空门。<a id="a-FX"></a>一切诸法悉为空门。<a id="a-FY"></a>以何谓空。<a id="a-FZ"></a>令当来法无所生故。<a id="a-Fa"></a>诸法欲门除所著故。<a id="a-Fb"></a>其度门者。<a id="a-Fc"></a>宣畅诸法究竟本末。<a id="a-Fd"></a>其行门者。<a id="a-Fe"></a>一切诸法无放无舍不没不生。<a id="a-Ff"></a>其名门者。<a id="a-Fg"></a>一切诸法已离号字。<a id="a-Fh"></a>其名本净无逮无失。<a id="a-Fi"></a>其轻门者。<a id="a-Fj"></a>悉度诸法轻慢之惑。<a id="a-Fk"></a>及恩爱根报应因缘之所由生。<a id="a-Fl"></a>其顺门者。<a id="a-Fm"></a>宣畅诸法调定降伏。<a id="a-Fn"></a>其缚门者。<a id="a-Fo"></a>解一切法令兴寂寞。<a id="a-Fp"></a>其焚门者。<a id="a-Fq"></a>烧除诸法令甚清净。<a id="a-Fr"></a>其焱门者。<a id="a-Fs"></a>于一切法无有挂碍无著无脱。<a id="a-Ft"></a>其趣门者。<a id="a-Fu"></a>断除诸法所归音响不舍元本。<a id="a-Fv"></a>其如门者。<a id="a-Fw"></a>晓了元本不进不动。<a id="a-Fx"></a>其随门者。<a id="a-Fy"></a>从一切法而发起之。<a id="a-Fz"></a>其处门者。<a id="a-G0"></a>于一切法亦无所处不坏忧戚。<a id="a-G1"></a>其作门者。<a id="a-G2"></a>不见诸法所造种姓。<a id="a-G3"></a>其等门者。<a id="a-G4"></a>于一切法奉修平等而不退转。<a id="a-G5"></a>其垢门者。<a id="a-G6"></a>计于诸法以离垢秽本末无疵。<a id="a-G7"></a>其受门者。<a id="a-G8"></a>摄取诸法而不可得。<a id="a-G9"></a>志于深妙。<a id="a-GA"></a>于六事入及一切法意得永寂。<a id="a-GB"></a>其岸门者。<a id="a-GC"></a>一切诸法令度彼岸。<a id="a-GD"></a>不见彼此度与未度。<a id="a-GE"></a>其生门者。<a id="a-GF"></a>不得诸法生老病死。<a id="a-GG"></a>其思门者。<a id="a-GH"></a>一切诸法悉为寂静。<a id="a-GI"></a>不念不舍无著不着。<a id="a-GJ"></a>其法门者。<a id="a-GK"></a>法界常住则以随时兴显诸经。<a id="a-GL"></a>其寂门者。<a id="a-GM"></a>一切诸法皆在澹泊静寞之地而无患难。<a id="a-GN"></a>其虚门者。<a id="a-GO"></a>一切诸法皆如虚空无本末无住。<a id="a-GP"></a>其尽门者。<a id="a-GQ"></a>诸法悉尽而不退转悉亦永灭。<a id="a-GR"></a>其住门者。<a id="a-GS"></a>诸法无动无能摇者。<a id="a-GT"></a>其慧门者。<a id="a-GU"></a>因从其慧无所习行。<a id="a-GV"></a>悉无能知亦无不知无思无见。<a id="a-GW"></a>其斯门者。<a id="a-GX"></a>一切诸法无应不应。<a id="a-GY"></a>亦无合散旷其言辞。<a id="a-GZ"></a>其阐门者。<a id="a-Ga"></a>虽游诸法蠲除诸户。<a id="a-Gb"></a>其盖门者。<a id="a-Gc"></a>于一切法去诸覆盖。<a id="a-Gd"></a>使知空无弃捐六事。<a id="a-Ge"></a>其念门者。<a id="a-Gf"></a>而于诸法消化所生不念不忘。<a id="a-Gg"></a>其已门者。<a id="a-Gh"></a>诸法皆由因空。<a id="a-Gi"></a>而生恐惧缘生众苦。<a id="a-Gj"></a>其去门者。<a id="a-Gk"></a>于一切法舍离断灭有常之计。<a id="a-Gl"></a>其数门者。<a id="a-Gm"></a>悉于诸法不举所生。<a id="a-Gn"></a>诸所有数无高无下。<a id="a-Go"></a>其立门者。<a id="a-Gp"></a>一切法住住无所住除诸所处。<a id="a-Gq"></a>其无门者。<a id="a-Gr"></a>虽在诸法无来无去。<a id="a-Gs"></a>不立不坐不游不寐无应不应。<a id="a-Gt"></a>其具门者。<a id="a-Gu"></a>存于诸法具足无六无度不度。<a id="a-Gv"></a>无所周遍犹如虚空。<a id="a-Gw"></a>其阴门者。<a id="a-Gx"></a>皆于诸法解知五阴起无所起。<a id="a-Gy"></a>其响门者。<a id="a-Gz"></a>解一切法无有音声。<a id="a-H0"></a>所谓无响永离文辞。<a id="a-H1"></a>其差门者。<a id="a-H2"></a>了于诸法虽处放逸而无驰骋。<a id="a-H3"></a>其固门者。<a id="a-H4"></a>明知诸法解散坚强永令灭度。<a id="a-H5"></a>其消门者。<a id="a-H6"></a>悉达诸法了其边际。<a id="a-H7"></a>而无处所无有终始。<a id="a-H8"></a>亦无有生犹如世尊。<a id="a-H9"></a>计于文字无能堪任。<a id="a-HA"></a>倍加言辞亦无所有。<a id="a-HB"></a>亦复无名文字。<a id="a-HC"></a>无言亦不谈语。<a id="a-HD"></a>不执所向无书无读。<a id="a-HE"></a>所以然者。<a id="a-HF"></a>虚无实故。<a id="a-HG"></a>诸法如是由此而有是入总持。<a id="a-HH"></a>计于无者宣畅入空。<a id="a-HI"></a>其能入此近菩萨行。<a id="a-HJ"></a>于诸文字解无疮病。<a id="a-HK"></a>不为文字之所系着。<a id="a-HL"></a>分别诸法所由次第。<a id="a-HM"></a>逮得圣慧音声所由。<a id="a-HN"></a>假使菩萨入此文字空印门迹。<a id="a-HO"></a>若闻若受执念怀抱。<a id="a-HP"></a>为他人说心不堕落。<a id="a-HQ"></a>则能蠲除二十众结。<a id="a-HR"></a>一其志强而不怯弱。<a id="a-HS"></a>二意念常存不为恍惚。<a id="a-HT"></a>三能独步无所忌难。<a id="a-HU"></a>四其心坚强不怀羸劣。<a id="a-HV"></a>五志在羞耻惭愧不逮。<a id="a-HW"></a>六意能觉了靡不通达。<a id="a-HX"></a>七智慧巍巍莫不蒙曜。<a id="a-HY"></a>八辩才之辞无一滞碍。<a id="a-HZ"></a>九致总持所闻悉持未曾忘失。<a id="a-Ha"></a>十除疑网无有犹豫。<a id="a-Hb"></a>十一通达不怀沉吟。<a id="a-Hc"></a>十二所在游居在于众人不怀增减。<a id="a-Hd"></a>十三言辞柔和无不稽颡。<a id="a-He"></a>十四若闻粗言不以忧戚。<a id="a-Hf"></a>十五性不卒暴而常安详。<a id="a-Hg"></a>十六所住明了分别音响。<a id="a-Hh"></a>十七了五阴品四大诸入报应因缘。<a id="a-Hi"></a>十八剖判诸法靡不通达晓了诸法。<a id="a-Hj"></a>知人心念而为说法。<a id="a-Hk"></a>十九知处非处限与无限。<a id="a-Hl"></a>晓了智慧明解善权随时开化。<a id="a-Hm"></a>二十识别进退出入之事威仪礼节。<a id="a-Hn"></a>解了羞耻执坚牢剑所可游入。<a id="a-Ho"></a>兴发无上正真之道。<a id="a-Hp"></a>说此文字空印之门。<a id="a-Hq"></a>若闻若受奉持讽诵。<a id="a-Hr"></a>这得闻之致十功勋。<a id="a-Hs"></a>一世世所生不受女身。<a id="a-Ht"></a>二弃捐众难八不闲处。<a id="a-Hu"></a>三所在游居常得闲暇不怀匆匆。<a id="a-Hv"></a>四常值佛世这见世尊。<a id="a-Hw"></a>便生悦豫。<a id="a-Hx"></a>五其心亘然供养大圣。<a id="a-Hy"></a>六如来见心为说经典。<a id="a-Hz"></a>七闻其所说辄即奉行。<a id="a-I0"></a>八寻便逮得立不退转。<a id="a-I1"></a>九晓了空慧逮无从生。<a id="a-I2"></a>十疾成无上正真之道。<a id="a-I3"></a>是佛要集。</p>
  <p id="aI4">又所可宣佛要集者。<a id="a-I5"></a>等于三世。<a id="a-I6"></a>严净三场。<a id="a-I7"></a>逮无所生了真谛法。<a id="a-I8"></a>解了三界。<a id="a-I9"></a>畅淫怒痴。<a id="a-IA"></a>自然无乐。<a id="a-IB"></a>无断无常。<a id="a-IC"></a>无处无住。<a id="a-ID"></a>其三乘者归于一门。<a id="a-IE"></a>通达诸法而无所诤。<a id="a-IF"></a>入无等伦。<a id="a-IG"></a>无行无步。<a id="a-IH"></a>无想无比。<a id="a-II"></a>又计佛者。<a id="a-IJ"></a>未曾觉成逮最正觉。<a id="a-IK"></a>不决诸法不知不得。<a id="a-IL"></a>佛不逮慧亦不无慧。<a id="a-IM"></a>不合尘劳亦无嗔恨亦不取证。<a id="a-IN"></a>不得不碍亦无所行。<a id="a-IO"></a>不住平等。<a id="a-IP"></a>佛不得道亦无所失。<a id="a-IQ"></a>无法无众。<a id="a-IR"></a>佛不得佛。<a id="a-IS"></a>不想菩萨。<a id="a-IT"></a>不解不缚。<a id="a-IU"></a>一切众生本甚清净。<a id="a-IV"></a>佛不见法不闻不念。<a id="a-IW"></a>亦无所教。<a id="a-IX"></a>尊无所说亦无言辞。<a id="a-IY"></a>解诸佛者乃知无言初不演音。<a id="a-IZ"></a>于当来世亦无所宣。<a id="a-Ia"></a>不教人说无慧不慧。<a id="a-Ib"></a>佛非众祐亦非净毕。<a id="a-Ic"></a>众祐之德。<a id="a-Id"></a>佛不饮食。<a id="a-Ie"></a>不施人食。<a id="a-If"></a>佛无有身亦无形体。<a id="a-Ig"></a>莫观如来有色身也。<a id="a-Ih"></a>无相无好。<a id="a-Ii"></a>无有经典及与法界。<a id="a-Ij"></a>佛不出现亦不常存。<a id="a-Ik"></a>未曾灭度亦无所灭。<a id="a-Il"></a>所以者何。<a id="a-Im"></a>一切诸法永灭度故。<a id="a-In"></a>佛不独立不处大众。<a id="a-Io"></a>无能见佛亦无闻者。<a id="a-Ip"></a>无有供养。<a id="a-Iq"></a>计诸佛法无有若干。<a id="a-Ir"></a>亦复非一。<a id="a-Is"></a>佛不得道。<a id="a-It"></a>不求处所。<a id="a-Iu"></a>不转法轮亦不退还。<a id="a-Iv"></a>佛如假号。<a id="a-Iw"></a>计如佛者音声亦如。<a id="a-Ix"></a>过去当来音响无异。<a id="a-Iy"></a>去来平等。<a id="a-Iz"></a>其平等者则无偏党。<a id="a-J0"></a>其无偏党彼无无量。<a id="a-J1"></a>其无无量彼无终亡。<a id="a-J2"></a>其无终亡不行医药。<a id="a-J3"></a>是佛要集。</p>
  <p id="aJ4">所以宣传佛所讲者。<a id="a-J5"></a>欲以愍伤度众生故。<a id="a-J6"></a>佛无要集亦不分别。<a id="a-J7"></a>亦不讲论要集之义。<a id="a-J8"></a>天王如来。<a id="a-J9"></a>讲说于此佛诸要集经典义时。<a id="a-JA"></a>普光世界。<a id="a-JB"></a>万二千菩萨皆悉逮得无所从生法忍。<a id="a-JC"></a>时诸菩萨都不自见若干亿佛。<a id="a-JD"></a>但睹一佛天王如来。<a id="a-JE"></a>于是文殊师利住忍世界。<a id="a-JF"></a>心自念言。<a id="a-JG"></a>今日十方各恒沙等诸佛世尊。<a id="a-JH"></a>悉来集会东方佛土天王佛所。<a id="a-JI"></a>普共颁宣佛要集法。<a id="a-JJ"></a>吾宁可往诣彼世界。<a id="a-JK"></a>奉见诸佛咨受经典。<a id="a-JL"></a>吾常周行至于十方。<a id="a-JM"></a>稽首诸佛听所说法。<a id="a-JN"></a>于今悉集会一佛土。<a id="a-JO"></a>是时难值希未曾有。<a id="a-JP"></a>如是比像无上圣土。<a id="a-JQ"></a>显出于世。<a id="a-JR"></a>不可再遇难可见闻。<a id="a-JS"></a>文殊师利报弥勒曰。<a id="a-JT"></a>可共俱往诣天王佛普光刹土。<a id="a-JU"></a>无央数佛百千亿载悉会乎彼。<a id="a-JV"></a>俱同颁宣佛要集法。<a id="a-JW"></a>当共听受并见诸佛。<a id="a-JX"></a>所以者何。<a id="a-JY"></a>诸大圣尊皆会一处。<a id="a-JZ"></a>难可值遇。<a id="a-Ja"></a>弥勒菩萨答文殊师利曰。<a id="a-Jb"></a>仁者欲往便可进路。<a id="a-Jc"></a>吾不行也。<a id="a-Jd"></a>所以者何。<a id="a-Je"></a>诸佛会者道德巍巍。<a id="a-Jf"></a>不可攀喻。<a id="a-Jg"></a>身不能见。<a id="a-Jh"></a>亦不堪任睹形闻音。<a id="a-Ji"></a>又文殊师利。<a id="a-Jj"></a>莫以像色观诸如来。<a id="a-Jk"></a>佛者法身。<a id="a-Jl"></a>法身叵见无闻无养。<a id="a-Jm"></a>文殊问曰。<a id="a-Jn"></a>卿不供养于如来乎。<a id="a-Jo"></a>弥勒答曰。<a id="a-Jp"></a>吾不供养。<a id="a-Jq"></a>所以者何。<a id="a-Jr"></a>如来至真不可供养。<a id="a-Js"></a>本无如来则无二故。<a id="a-Jt"></a>文殊又谓。<a id="a-Ju"></a>所言无二为何谓乎。<a id="a-Jv"></a>弥勒答曰。<a id="a-Jw"></a>其无二者谓无所著。<a id="a-Jx"></a>不可称载无有若干。<a id="a-Jy"></a>所言无二。<a id="a-Jz"></a>不造二业。<a id="a-K0"></a>何谓二业。<a id="a-K1"></a>言此尘劳是怀嗔恨。<a id="a-K2"></a>兴如是辈生灭之见。<a id="a-K3"></a>此为奉戒。<a id="a-K4"></a>是为毁禁。<a id="a-K5"></a>妄想彼此。<a id="a-K6"></a>斯谓为二。<a id="a-K7"></a>此为声闻。<a id="a-K8"></a>是为缘觉。<a id="a-K9"></a>斯平等觉。<a id="a-KA"></a>妄想如是则为造二。<a id="a-KB"></a>斯为声闻。<a id="a-KC"></a>为缘觉为佛。<a id="a-KD"></a>怀如此想则曰为二。<a id="a-KE"></a>当除此法。<a id="a-KF"></a>奉行其法。<a id="a-KG"></a>证明其法。<a id="a-KH"></a>此为二。<a id="a-KI"></a>分别其慧其不解慧。<a id="a-KJ"></a>假使文殊。<a id="a-KK"></a>念持二慧志在进退。<a id="a-KL"></a>上至计佛则造二业。<a id="a-KM"></a>我于一劫若复过劫。<a id="a-KN"></a>讲说诸二。<a id="a-KO"></a>所演辩才而无穷极。<a id="a-KP"></a>所以者何。<a id="a-KQ"></a>计诸二者而无有二。<a id="a-KR"></a>敢可颁宣皆入一义。<a id="a-KS"></a>一切诸法皆无若干。</p>
  <p id="aKT">文殊答曰。<a id="a-KU"></a>卿身今者堕大颠倒。<a id="a-KV"></a>一切诸法悉无所生。<a id="a-KW"></a>强为分别。<a id="a-KX"></a>若干种辞反咨嗟身。<a id="a-KY"></a>我于一劫若复过劫。<a id="a-KZ"></a>辩无穷尽。<a id="a-Ka"></a>弥勒答曰。<a id="a-Kb"></a>因其文字言有所著。<a id="a-Kc"></a>察一切法实无所生相不可动。<a id="a-Kd"></a>时文殊师利。<a id="a-Ke"></a>谓余菩萨诸族姓子。<a id="a-Kf"></a>俱共往至天王佛所。<a id="a-Kg"></a>见诸如来听受所说。<a id="a-Kh"></a>辩积菩萨报文殊曰。<a id="a-Ki"></a>如来至真不可得见。<a id="a-Kj"></a>何因仁者而发此教。<a id="a-Kk"></a>当共往见如来乎。<a id="a-Kl"></a>如来何在而欲见耶。<a id="a-Km"></a>曾闻佛说。<a id="a-Kn"></a>如来至真无去无来。<a id="a-Ko"></a>今计三世法皆悉空无故不可见。<a id="a-Kp"></a>向者文殊有此教言。<a id="a-Kq"></a>往见如来。<a id="a-Kr"></a>以何等眼观如来乎。<a id="a-Ks"></a>肉眼见耶。<a id="a-Kt"></a>为用天眼。<a id="a-Ku"></a>若以肉眼。<a id="a-Kv"></a>肉眼无见。<a id="a-Kw"></a>所以者何。<a id="a-Kx"></a>肉眼空故。<a id="a-Ky"></a>空无所见。<a id="a-Kz"></a>若以天眼。<a id="a-L0"></a>计于天眼无有想念。<a id="a-L1"></a>不以想念可见如来。<a id="a-L2"></a>文殊告曰。<a id="a-L3"></a>如族姓子今者所念。<a id="a-L4"></a>无有如来亦无经典。<a id="a-L5"></a>无见无养。<a id="a-L6"></a>如辩积意所趣云言。<a id="a-L7"></a>宁可称说分别言辞。<a id="a-L8"></a>诸佛如来。<a id="a-L9"></a>众生往来供养奉事。<a id="a-LA"></a>悉假文字。<a id="a-LB"></a>字自然空。<a id="a-LC"></a>以故平等此之谓也。<a id="a-LD"></a>如来无言无本无转。<a id="a-LE"></a>悉自然空。<a id="a-LF"></a>谓此二事悉平等矣。<a id="a-LG"></a>如来无言无本无转。<a id="a-LH"></a>其堪任者可共俱进。<a id="a-LI"></a>不肯者已。<a id="a-LJ"></a>吾当独往。</p>
  <p id="aLK">无形而现形　　亦不住于色</p>
  <p id="aLL">欲以开化众　　现身而有教</p>
  <p id="aLM">佛者无色会　　亦不著有为</p>
  <p id="aLN">皆度一切数　　导师故现身</p>
 </body>
</html>