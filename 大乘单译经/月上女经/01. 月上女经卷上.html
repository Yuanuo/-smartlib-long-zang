<!doctype html>
<html id="z3IBU1nV2" data-ver="586">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">月上女经卷上</h1>
  <p id="a2">如是我闻。<a id="a-3"></a>一时佛在毗耶离国大树林中草茅精舍。<a id="a-4"></a>与大比丘五百人俱皆阿罗汉。<a id="a-5"></a>复有菩萨八千人俱皆是大德。<a id="a-6"></a>有大威力有大神通。<a id="a-7"></a>悉皆受持诸陀罗尼。<a id="a-8"></a>得无碍辩得诸禅定。<a id="a-9"></a>得无生忍具足五通。<a id="a-A"></a>所言真实无有虚妄离诸誉毁。<a id="a-B"></a>于己眷属及以利养悉不染着。<a id="a-C"></a>不求报故为人说法得深法忍能度彼岸。<a id="a-D"></a>具足无畏已过魔事无有业结。<a id="a-E"></a>于诸法性无有疑滞。<a id="a-F"></a>无量百千那由他劫修行成就。<a id="a-G"></a>恒以悦色慰喻行者终无嚬蹙。<a id="a-H"></a>善巧辞句心不变改辩说无穷。<a id="a-I"></a>亦皆成就平等忍法。<a id="a-J"></a>能于大众说法无畏。<a id="a-K"></a>说一法句过百千亿那由他劫。<a id="a-L"></a>得巧方便无尽智慧。<a id="a-M"></a>知诸三世犹如幻化。<a id="a-N"></a>亦如阳焰如水中月。<a id="a-O"></a>如梦如星如空谷响。<a id="a-P"></a>知诸法性空无相愿心常寂灭。<a id="a-Q"></a>住真如法离诸取舍。<a id="a-R"></a>既得无量智巧方便。<a id="a-S"></a>亦知众心所行智巧方便之事。<a id="a-T"></a>随所化处悉皆能为演说诸法。<a id="a-U"></a>于众生心无有损害离诸爱染。<a id="a-V"></a>无复烦恼具足忍行。<a id="a-W"></a>于诸法性皆悉了知。<a id="a-X"></a>已得成于诸佛刹土庄严之事。<a id="a-Y"></a>恒常成就念佛三昧。<a id="a-Z"></a>亦能成就劝请佛智。<a id="a-a"></a>能断种种烦恼诸使。<a id="a-b"></a>于诸三昧三摩钵帝游戏其中。<a id="a-c"></a>亦悉能得智巧方便。<a id="a-d"></a>其名曰文殊师利童子菩萨摩诃萨。<a id="a-e"></a>观世音菩萨。<a id="a-f"></a>大势至菩萨。<a id="a-g"></a>难有菩萨。<a id="a-h"></a>香象菩萨。<a id="a-i"></a>不舍担菩萨。<a id="a-j"></a>日藏菩萨。<a id="a-k"></a>陀罗尼菩萨。<a id="a-l"></a>放香光菩萨。<a id="a-m"></a>雷音菩萨。<a id="a-n"></a>分别金光明决定王菩萨。<a id="a-o"></a>那罗延菩萨。<a id="a-p"></a>宝才菩萨。<a id="a-q"></a>宝印手菩萨。<a id="a-r"></a>虚空藏菩萨。<a id="a-s"></a>喜王菩萨。<a id="a-t"></a>喜见菩萨。<a id="a-u"></a>度众生菩萨。<a id="a-v"></a>常精进菩萨。<a id="a-w"></a>常喜根菩萨。<a id="a-x"></a>破恶道菩萨。<a id="a-y"></a>金刚游步菩萨。<a id="a-z"></a>三界游步菩萨。<a id="a-10"></a>行不动菩萨。<a id="a-11"></a>不空见菩萨。<a id="a-12"></a>功德藏菩萨。<a id="a-13"></a>莲华德菩萨。<a id="a-14"></a>如香象菩萨。<a id="a-15"></a>得深智辩菩萨。<a id="a-16"></a>大辩菩萨。<a id="a-17"></a>法上生菩萨。<a id="a-18"></a>诸法无疑德菩萨。<a id="a-19"></a>师子游步菩萨。<a id="a-1A"></a>散诸恐怖菩萨。<a id="a-1B"></a>蔽塞诸障菩萨。<a id="a-1C"></a>师子吼音菩萨。<a id="a-1D"></a>非不言菩萨。<a id="a-1E"></a>辩聚菩萨。<a id="a-1F"></a>弥勒菩萨摩诃萨等。<a id="a-1G"></a>而为上首。<a id="a-1H"></a>复有如是百千菩萨摩诃萨俱。</p>
  <p id="a1I">尔时世尊。<a id="a-1J"></a>在毗耶离大树林中草茅精舍。<a id="a-1K"></a>时诸国王大臣百官。<a id="a-1L"></a>大富长者婆罗门等。<a id="a-1M"></a>居士人民远来商客。<a id="a-1N"></a>皆悉尊重恭敬奉侍。<a id="a-1O"></a>尔时彼城有离车。<a id="a-1P"></a>名毗摩罗诘。<a id="a-1Q"></a>其家巨富资财无量。<a id="a-1R"></a>仓库丰盈不可称数。<a id="a-1S"></a>四足二足诸畜生等悉皆充溢。<a id="a-1T"></a>其人有妻名曰无垢。<a id="a-1U"></a>可喜端正形貌姝美女相具足。<a id="a-1V"></a>然彼妇人于时怀妊满足九月。<a id="a-1W"></a>便生一女姿容端正。<a id="a-1X"></a>身体圆足观者无厌。<a id="a-1Y"></a>其女生时有大光明。<a id="a-1Z"></a>照其家内处处充满。<a id="a-1a"></a>如是生时大地震动。<a id="a-1b"></a>其家门外所有树木。<a id="a-1c"></a>并出酥油自然流溢。<a id="a-1d"></a>毗耶离城一切大鼓及诸小鼓。<a id="a-1e"></a>种种音乐不作自鸣。<a id="a-1f"></a>上彻虚空天雨众华。<a id="a-1g"></a>于其宅内四角各有伏藏自开。<a id="a-1h"></a>微密杂宝皆悉出现。<a id="a-1i"></a>其女当生不曾啼哭。<a id="a-1j"></a>即便举手合十指掌。<a id="a-1k"></a>而说偈言。</p>
  <p id="a1l">由昔不造诸恶业　　今得如是清净身</p>
  <p id="a1m">若当造作恶业者　　不生在此大豪贵</p>
  <p id="a1n">故由昔断诸恶行　　好施调顺不放逸</p>
  <p id="a1o">恭敬严重所尊故　　方得生此贤善家</p>
  <p id="a1p">我念往昔迦葉佛　　乞食来入毗耶离</p>
  <p id="a1q">我在楼上见彼尊　　如是见已心清净</p>
  <p id="a1r">我心既得清净已　　供养尊重彼如来</p>
  <p id="a1s">尔时现在无香华　　涂香末香饮食等</p>
  <p id="a1t">遂即闻于空中声　　佛于世间不求报</p>
  <p id="a1u">慈愍一切诸众生　　是故游行来乞食</p>
  <p id="a1v">汝欲供养彼尊者　　当发无上菩提心</p>
  <p id="a1w">比于三界设供养　　不如信发道心者</p>
  <p id="a1x">我闻如是空声已　　复见诸佛微妙相</p>
  <p id="a1y">遂发不动菩提心　　从于楼上坠身下</p>
  <p id="a1z">住空高一多罗树　　复见十方一切佛</p>
  <p id="a20">犹如杂宝须弥山　　迦葉佛身亦复尔</p>
  <p id="a21">是时诸佛神力故　　曼陀罗花满我手</p>
  <p id="a22">我时散于迦葉上　　即成清净妙花盖</p>
  <p id="a23">所见十方诸佛者　　微妙相好庄严身</p>
  <p id="a24">我见曼陀罗华盖　　亦复同如迦葉上</p>
  <p id="a25">我时空中说是语　　愿作两足最胜尊</p>
  <p id="a26">修行乃至尘数劫　　不获菩提誓不退</p>
  <p id="a27">天龙乃至非人等　　八部其数有二千</p>
  <p id="a28">闻我如是师子吼　　亦发无上菩提意</p>
  <p id="a29">我舍三十三天已　　还来生于阎浮提</p>
  <p id="a2A">恒常不失贤善行　　故劝汝等修福业</p>
  <p id="a2B">我在三十三天时　　供养释迦牟尼佛</p>
  <p id="a2C">今生不为五欲故　　唯还供养此如来</p>
  <p id="a2D">我念宿世诸业报　　凡经八十九处生</p>
  <p id="a2E">所受福德皆如今　　智者宜应供养佛</p>
  <p id="a2F">尔时彼女。<a id="a-2G"></a>说此偈已默然而住。<a id="a-2H"></a>其女往昔造诸善根业因缘故。<a id="a-2I"></a>其身自然着诸天服妙宝衣裳。<a id="a-2J"></a>于其身上出妙光明胜于月照。<a id="a-2K"></a>犹如金色耀其家内。<a id="a-2L"></a>然其父母见彼光故。<a id="a-2M"></a>即为立名称为月上。</p>
  <p id="a2N">尔时月上生未几时。<a id="a-2O"></a>其身忽然如八岁大。<a id="a-2P"></a>彼女行住坐立之所。<a id="a-2Q"></a>其地皆悉光明晃耀。<a id="a-2R"></a>身诸毛孔出栴檀香。<a id="a-2S"></a>口气香如优钵罗花。<a id="a-2T"></a>毗耶离城所有刹利王公子弟。<a id="a-2U"></a>及诸大臣居士长者婆罗门等。<a id="a-2V"></a>及余大家豪姓种族所有童子。<a id="a-2W"></a>遥闻彼女月上名声端正可喜世无双比。<a id="a-2X"></a>闻是事已。<a id="a-2Y"></a>彼等悉皆欲火炽然。<a id="a-2Z"></a>心怀热恼遍满身体。<a id="a-2a"></a>一一皆作如是思惟。<a id="a-2b"></a>愿得彼女月上为妇。<a id="a-2c"></a>尔时一切诸童子等作是念已。<a id="a-2d"></a>皆悉往至毗摩罗诘离车之家。<a id="a-2e"></a>通传意趣进止参承。<a id="a-2f"></a>各各皆许无量珍宝。<a id="a-2g"></a>驼驴象马诸财物等。<a id="a-2h"></a>或有共彼离车相见。<a id="a-2i"></a>口胁吓云我当抑夺。<a id="a-2j"></a>或有呵喝作如是言。<a id="a-2k"></a>汝今若不与我女者。<a id="a-2l"></a>我必劫汝床褥卧具。<a id="a-2m"></a>财物衣裳身诸璎珞。<a id="a-2n"></a>一切服饰悉皆将去。<a id="a-2o"></a>或言打者或言缚者。<a id="a-2p"></a>将如是等恐怖之事而以告之。</p>
  <p id="a2q">尔时离车毗摩罗诘心生恐怖。<a id="a-2r"></a>举身毛竖忧愁不乐。<a id="a-2s"></a>作如是念。<a id="a-2t"></a>彼等或有以其势力将欲抑夺我女月上而将去者。<a id="a-2u"></a>或有欲来夺我命者。<a id="a-2v"></a>然彼离车。<a id="a-2w"></a>失其本念烦冤懊恼。<a id="a-2x"></a>嚬眉皱颊眼目不瞬而向其女。<a id="a-2y"></a>遂即举声啼呼涕泣泪下如雨。<a id="a-2z"></a>尔时月上。<a id="a-30"></a>见父如是忧愁啼哭而问之言。<a id="a-31"></a>父于今者何故懊恼啼哭如此。</p>
  <p id="a32">尔时离车毗摩罗诘告其女言。<a id="a-33"></a>汝于今日可不知乎。<a id="a-34"></a>为汝身故城内一切所有人民。<a id="a-35"></a>悉皆共我身为恶结。<a id="a-36"></a>是故各各欲来争汝。<a id="a-37"></a>我今将恐被其势力劫汝将去。<a id="a-38"></a>损我身命及诸财宝并皆丧失。</p>
  <p id="a39">尔时月上。<a id="a-3A"></a>即以偈颂报其父言。</p>
  <p id="a3B">假使阎浮大地内　　所有一切诸众生</p>
  <p id="a3C">悉各力如那罗延　　人人手执利刀仗</p>
  <p id="a3D">尽其身力趁逐我　　彼终不能害得我</p>
  <p id="a3E">慈心毒仗所不害　　水火亦复不漂然</p>
  <p id="a3F">不畏死尸诸鬼便　　及以咒咀言说者</p>
  <p id="a3G">慈心决定无嗔恨　　慈心毕竟不畏他</p>
  <p id="a3H">我今起此慈心念　　护世犹如护身已</p>
  <p id="a3I">现亦不与他人苦　　是故谁当能害我</p>
  <p id="a3J">厌欲自无有欲想　　成慈亦无恚怒痴</p>
  <p id="a3K">我无欲嗔及痴患　　是故无能害我者</p>
  <p id="a3L">我观一切诸众生　　皆悉犹如父母想</p>
  <p id="a3M">世间但有此慈者　　他人决定不能欺</p>
  <p id="a3N">假使虚空没于地　　及以须弥入芥子</p>
  <p id="a3O">四大海水处牛迹　　亦复无能降我身</p>
  <p id="a3P">尔时月上。<a id="a-3Q"></a>说此偈已白父母言。<a id="a-3R"></a>尊者父母。<a id="a-3S"></a>若必定有如此事者。<a id="a-3T"></a>愿于此处毗耶离城四衢道头振其铃铎。<a id="a-3U"></a>号令城内一切人民作如是言。<a id="a-3V"></a>从今七日我女月上定当出外。<a id="a-3W"></a>自求婚嫁选择夫主。<a id="a-3X"></a>汝等一切诸男子等未婚娶者。<a id="a-3Y"></a>应当各各好自严饰衣服璎珞。<a id="a-3Z"></a>亦须扫除城内街巷。<a id="a-3a"></a>布散香华烧香末香及华鬘等悉各备办。<a id="a-3b"></a>竖立宝幢张悬幡盖。<a id="a-3c"></a>如是种种好自庄严。<a id="a-3d"></a>以如是等诸种法用。<a id="a-3e"></a>咨请父母令作是事。<a id="a-3f"></a>尔时父母闻女语已。<a id="a-3g"></a>即取其言。<a id="a-3h"></a>从家而出依女所说。<a id="a-3i"></a>即便振铃遍告城内一切人民作如是言。<a id="a-3j"></a>我女月上。<a id="a-3k"></a>从今日后至于七日。<a id="a-3l"></a>当从家出自求婚嫁选择夫主。<a id="a-3m"></a>汝等应当各自怒力庄严衣服扫治街巷。<a id="a-3n"></a>布散香华烧香末香悉各备办。<a id="a-3o"></a>竖立宝幢及诸幡盖。<a id="a-3p"></a>如是种种好自严饰。</p>
  <p id="a3q">尔时城内一切人民。<a id="a-3r"></a>闻此语已心生踊跃。<a id="a-3s"></a>各各自于当家门庭及以街巷。<a id="a-3t"></a>严饰壮丽过上所陈。</p>
  <p id="a3u">尔时城内刹利大臣。<a id="a-3v"></a>及婆罗门居士长者乃至工巧。<a id="a-3w"></a>所有童男皆悉沐发澡浴身体涂治妙香。<a id="a-3x"></a>各各争竞严饰衣服及诸璎珞。<a id="a-3y"></a>作如是已。<a id="a-3z"></a>方始复告左右眷属。<a id="a-40"></a>作如是言。<a id="a-41"></a>汝等心意不得倾动莫生余念。<a id="a-42"></a>其女月上。<a id="a-43"></a>若不来向于我边者。<a id="a-44"></a>汝等必须强力助我而夺取之。<a id="a-45"></a>尔时月上至后六日。<a id="a-46"></a>是月十五圆满之时受八关斋。<a id="a-47"></a>其夜明静在于楼上往来经行。<a id="a-48"></a>佛神力故于其右手忽然有一莲华自出。<a id="a-49"></a>黄金为茎白银为叶。<a id="a-4A"></a>琉璃为蕊马瑙为台。<a id="a-4B"></a>其花合有一百千叶。<a id="a-4C"></a>光明晔晔妙丽精华。<a id="a-4D"></a>华内有一如来形像。<a id="a-4E"></a>结加趺坐身如金色自然显现。<a id="a-4F"></a>威光赫奕明照彼楼。<a id="a-4G"></a>具三十二丈夫之相。<a id="a-4H"></a>八十种好庄严其身。<a id="a-4I"></a>彼如来像所出光明。<a id="a-4J"></a>亦复遍照月上家内。<a id="a-4K"></a>尔时月上于自右手忽见华已。<a id="a-4L"></a>瞻仰睹彼如来形像。<a id="a-4M"></a>欢喜踊跃遍满其体不能自胜。<a id="a-4N"></a>即便以偈问彼所化如来形像。<a id="a-4O"></a>作如是言。</p>
  <p id="a4P">不审仁者为天龙　　为紧那罗夜叉等</p>
  <p id="a4Q">为是鬼神阿修罗　　唯愿德聚为我说</p>
  <p id="a4R">尊者此身不思议　　犹如金色日天等</p>
  <p id="a4S">或复变化黄色身　　忽似颇黎红缥色</p>
  <p id="a4T">我于身心无有想　　见尊功德大欢喜</p>
  <p id="a4U">仁者今为谁所使　　未审又从何方来</p>
  <p id="a4V">不知来意为何缘　　来已还欲至何所</p>
  <p id="a4W">尊严显赫如火聚　　功德巍巍似须弥</p>
  <p id="a4X">尔时彼化如来形像。<a id="a-4Y"></a>复以偈报月上女言。</p>
  <p id="a4Z">我今非天亦非龙　　又非夜叉乾闼婆</p>
  <p id="a4a">师子释种佛世尊　　今遣我来至儞所</p>
  <p id="a4b">故非天龙及夜叉　　非人亦非紧那罗</p>
  <p id="a4c">非须轮等八部众　　我真释种佛使者</p>
  <p id="a4d">尔时月上复以偈颂。<a id="a-4e"></a>白彼所化如来形像。<a id="a-4f"></a>作如是言。</p>
  <p id="a4g">仁今所言佛世尊　　彼形色体何所似</p>
  <p id="a4h">愿为我说彼形相　　我得闻已如是思</p>
  <p id="a4i">又自言我佛法使　　而不为我说佛相</p>
  <p id="a4j">我观仁威及神力　　世间无比即如佛</p>
  <p id="a4k">尔时彼化如来形像复以偈。<a id="a-4l"></a>答月上女言。</p>
  <p id="a4m">彼尊形体真金色　　具三十二大人相</p>
  <p id="a4n">能为众生作福田　　是故其名号为佛</p>
  <p id="a4o">自能觉知一切法　　又复了别众生心</p>
  <p id="a4p">若上若中若下者　　是故其名号为佛</p>
  <p id="a4q">于世间事悉知解　　及以了知一切法</p>
  <p id="a4r">知诸法已达彼岸　　是故其名号为佛</p>
  <p id="a4s">于诸一切众生心　　自心一一能知见</p>
  <p id="a4t">而于众生及与心　　二处俱亦不染着</p>
  <p id="a4u">彼因行施得作佛　　及能常持清净戒</p>
  <p id="a4v">又复忍辱及精进　　禅定智慧等成佛</p>
  <p id="a4w">于世事无不知者　　所谓一切诸技艺</p>
  <p id="a4x">常怀慈悲喜舍心　　是故其名号为佛</p>
  <p id="a4y">降伏一切诸魔等　　名闻震动千万界</p>
  <p id="a4z">自能觉悟无上道　　是故其名号为佛</p>
  <p id="a50">彼昔恒常能轮转　　一切诸法无上轮</p>
  <p id="a51">光明普照千万刹　　常说苦空及无我</p>
  <p id="a52">诸佛刹土有千数　　百数亿数那由他</p>
  <p id="a53">广大舌根能遍覆　　是故其名号为佛</p>
  <p id="a54">诸佛刹土有千数　　其数又如恒河沙</p>
  <p id="a55">彼出大声悉遍满　　是故其名号为佛</p>
  <p id="a56">诸佛刹土千亿数　　彼尊以手能执持</p>
  <p id="a57">一住不动千万劫　　是故其名号为佛</p>
  <p id="a58">诸佛刹土千亿数　　其刹所有诸须弥</p>
  <p id="a59">彼尊一毛系缚已　　能持行至数亿刹</p>
  <p id="a5A">闻往诸佛上妙句　　于法自在度彼岸</p>
  <p id="a5B">自觉证已能度众　　是故其名号为佛</p>
  <p id="a5C">自在十力皆具足　　又能成就四无畏</p>
  <p id="a5D">于诸佛法无有疑　　是故其名号为佛</p>
  <p id="a5E">佛无能作灌顶者　　五眼成就悉具足</p>
  <p id="a5F">五根五力等圆备　　七觉分道无染着</p>
  <p id="a5G">善持禁戒善共住　　寂定调伏最无比</p>
  <p id="a5H">无谄无曲心调顺　　是故其名号为佛</p>
  <p id="a5I">佛者恒入诸禅定　　心无暂乱亦无畏</p>
  <p id="a5J">利益众生说知时　　是故其名号为佛</p>
  <p id="a5K">一切功德悉具足　　为诸众生等供养</p>
  <p id="a5L">具一切智见诸法　　是故其名号为佛</p>
  <p id="a5M">我若经由一劫说　　或经百数千万劫</p>
  <p id="a5N">何故其名号佛者　　说不可尽故名佛</p>
  <p id="a5O">尔时月上。<a id="a-5P"></a>闻此偈已欢喜踊跃遍满其体不能自胜。<a id="a-5Q"></a>心生渴仰欲见如来。<a id="a-5R"></a>复以偈颂白彼化像。<a id="a-5S"></a>作如是言。</p>
  <p id="a5T">尊者如是说功德　　我今欲见可得不</p>
  <p id="a5U">智者若闻如此法　　决应不乐在家住</p>
  <p id="a5V">我今若不见佛者　　必定不饮不食啖</p>
  <p id="a5W">亦复不乐着睡眠　　及以不坐本床铺</p>
  <p id="a5X">我见尊者已欢喜　　复闻彼德获净意</p>
  <p id="a5Y">若对见彼佛体相　　当更发大欢喜心</p>
  <p id="a5Z">佛大丈夫世难闻　　经由劫数百千亿</p>
  <p id="a5a">我已闻斯漏尽名　　彼尊今在何方所</p>
  <p id="a5b">所化如来即报言　　法王今在大林内</p>
  <p id="a5c">其有徒众数百千　　清净离垢悉勇猛</p>
  <p id="a5d">一一能负三千界　　手擎经劫不疲劳</p>
  <p id="a5e">得定智慧辞无碍　　具获多闻如大海</p>
  <p id="a5f">神通能至数亿刹　　一顷遍礼彼诸佛</p>
  <p id="a5g">供养千万诸佛已　　于一时顷还复来</p>
  <p id="a5h">无有我想及佛想　　无有刹想及法想</p>
  <p id="a5i">一切诸想悉无染　　于诸众生作利益</p>
  <p id="a5j">汝若欲见彼世尊　　及大菩萨声闻众</p>
  <p id="a5k">听于微妙诸佛法　　速往彼大导师边</p>
  <p id="a5l">尔时月上。<a id="a-5m"></a>执彼莲华及以化佛。<a id="a-5n"></a>从楼阁上下来。<a id="a-5o"></a>往至父母之边。<a id="a-5p"></a>到已说偈白其父母。<a id="a-5q"></a>作如是言。</p>
  <p id="a5r">父母观我所执华　　微妙茎秆金刚色</p>
  <p id="a5s">又观无上华中者　　诸相庄严如山王</p>
  <p id="a5t">如是微妙最胜尊　　何人当可不供养</p>
  <p id="a5u">我今见于遍家内　　金色光曜母应知</p>
  <p id="a5v">其身不可遍度量　　须臾变成种种色</p>
  <p id="a5w">赤白黄紫及颇黎　　我等今须设供养</p>
  <p id="a5x">大圣瞿昙在大林　　速执华香及末香</p>
  <p id="a5y">父母同往设供养　　应获无量诸功德</p>
  <p id="a5z">父母闻已唱善哉　　月上此言大利益</p>
  <p id="a60">遂办种种诸香等　　宝幢幡盖及花鬘</p>
  <p id="a61">月上父母及亲眷　　悉着微妙上衣服</p>
  <p id="a62">无价珍宝及音声　　种种庄严悉充备</p>
  <p id="a63">既严备已从家出　　欲往大林世尊边</p>
  <p id="a64">尔时月上所期之日。<a id="a-65"></a>六日已过至第七日。<a id="a-66"></a>时有无量千数大众。<a id="a-67"></a>集会俱来看彼月上。<a id="a-68"></a>于时众内或有诸人以欲恼心而来会者。<a id="a-69"></a>或有因看毗耶离城。<a id="a-6A"></a>观其城上所有庄严。<a id="a-6B"></a>却敌楼橹雀堕寮窗勾栏藻棁诸雕饰事。<a id="a-6C"></a>而来会者。<a id="a-6D"></a>时有无量男夫妇女。<a id="a-6E"></a>因涉彼城而看月上。<a id="a-6F"></a>尔时月上仍执彼华。<a id="a-6G"></a>其女父母及其眷属。<a id="a-6H"></a>赍诸花鬘涂香末香种种烧香上妙衣服。<a id="a-6I"></a>宝幢幡盖种种音声。<a id="a-6J"></a>左右侍从周匝围绕。<a id="a-6K"></a>从家而出在于街巷。</p>
  <p id="a6L">尔时月上诸眷属等出至街巷。<a id="a-6M"></a>如是行时无量无边千数人众。<a id="a-6N"></a>见彼月上在于街巷进止行时。<a id="a-6O"></a>即诣其所而口悉各唱如是言。<a id="a-6P"></a>此是我妻此是我妻。<a id="a-6Q"></a>尔时毗耶离大城之内。<a id="a-6R"></a>或有诸人一时走来。<a id="a-6S"></a>出声大叫向月上女。<a id="a-6T"></a>是时彼女见其大众速疾来故。<a id="a-6U"></a>遂即飞腾在于虚空高一多罗。<a id="a-6V"></a>仍执彼华在空而住。<a id="a-6W"></a>以偈白彼诸大众言。</p>
  <p id="a6X">汝等观我此妙身　　犹如真金带火色</p>
  <p id="a6Y">非因昔发欲心故　　能得如是微妙身</p>
  <p id="a6Z">弃舍淫欲如火坑　　及诸世事不染着</p>
  <p id="a6a">能行苦行调六根　　及行清净诸梵行</p>
  <p id="a6b">见他妻妾不贪欲　　皆生姊妹及母想</p>
  <p id="a6c">如是当生可喜身　　众人乐见无厌足</p>
  <p id="a6d">我身毛孔出妙香　　汝岂不闻满此城</p>
  <p id="a6e">此非欲心所熏得　　皆由布施调伏果</p>
  <p id="a6f">我今本无淫欲心　　汝于无欲莫生欲</p>
  <p id="a6g">今此尊像证明我　　如我实语无有虚</p>
  <p id="a6h">汝等昔或作我父　　我或于汝昔为母</p>
  <p id="a6i">互作父母及兄弟　　云何于此生欲心</p>
  <p id="a6j">我或往昔杀汝等　　汝等或复杀我来</p>
  <p id="a6k">各作怨仇互相杀　　云何于此生欲想</p>
  <p id="a6l">非因有欲得端正　　有欲定当生不善</p>
  <p id="a6m">有欲心者无解脱　　是故今须舍欲心</p>
  <p id="a6n">若堕地狱及饿鬼　　及以畜生种类中</p>
  <p id="a6o">鸠槃夜叉阿修罗　　卑舍遮等皆因欲</p>
  <p id="a6p">眼瞎无舌跛与聋　　身体形容悉丑陋</p>
  <p id="a6q">一切种种诸过恶　　皆由往业多欲心</p>
  <p id="a6r">若于来世作轮王　　帝释三十三天主</p>
  <p id="a6s">大梵自在诸天等　　皆由广行净梵行</p>
  <p id="a6t">生盲喑哑失本性　　猪狗马驴及骆驼</p>
  <p id="a6u">象牛虎蝇蚊虻等　　皆由多欲获此报</p>
  <p id="a6v">生大地主喜乐家　　豪富长者及居士</p>
  <p id="a6w">如此皆因行梵行　　现得欢喜常受乐</p>
  <p id="a6x">负重煮炙烟熏鼻　　枷锁杻械挝辱身</p>
  <p id="a6y">斩截刖劓及挑眼　　为人仆使皆因欲</p>
  <p id="a6z">欲作缘觉及罗汉　　众相庄严诸佛身</p>
  <p id="a70">自觉觉他广利益　　皆由舍离有欲想</p>
  <p id="a71">行欲非唯一种患　　多诸过恶无利益</p>
  <p id="a72">速望解脱诸欲者　　共我往诣如来边</p>
  <p id="a73">更无归依能拔罪　　唯有诸佛天人尊</p>
  <p id="a74">汝等速往彼尊边　　无量劫数佛难睹</p>
  <p id="a75">尔时月上说此偈句语诸人已。<a id="a-76"></a>是时大地皆悉震动。<a id="a-77"></a>于虚空内而有无量诸天子等。<a id="a-78"></a>扬声大叫舞弄身衣。<a id="a-79"></a>咏歌啸调无量无数。<a id="a-7A"></a>雨诸天华百数千数。<a id="a-7B"></a>作诸音乐不可具宣。</p>
  <p id="a7C">尔时大众见闻是已。<a id="a-7D"></a>遂生厌离诸欲等想。<a id="a-7E"></a>生希有想未曾有想。<a id="a-7F"></a>当于尔时。<a id="a-7G"></a>举身毛竖更无欲恼。<a id="a-7H"></a>无嗔无恚无贪无痴。<a id="a-7I"></a>无怒无妒无嫉无诤。<a id="a-7J"></a>无复烦恼无有诸使。<a id="a-7K"></a>皆以欢悦润泽其身。<a id="a-7L"></a>各各互生父母兄弟姊妹诸亲尊长等想。<a id="a-7M"></a>既舍一切诸烦恼讫。<a id="a-7N"></a>各各头面礼月上女。</p>
  <p id="a7O">尔时大众所执香华末香涂香。<a id="a-7P"></a>华鬘衣服诸璎珞等。<a id="a-7Q"></a>悉将散掷向于月上。<a id="a-7R"></a>既散掷已。<a id="a-7S"></a>佛神力故。<a id="a-7T"></a>其物在彼化如来上成一伞盖。<a id="a-7U"></a>广半由旬。</p>
  <p id="a7V">尔时月上还从空下去地四指。<a id="a-7W"></a>足步虚空经行来往。<a id="a-7X"></a>须臾即出毗耶离城。<a id="a-7Y"></a>欲向释迦如来之所。<a id="a-7Z"></a>尔时月上安足之处地皆震动。<a id="a-7a"></a>而彼大众其数八万四千人俱。<a id="a-7b"></a>随从月上次第而去。</p>
  <p id="a7c">尔时长老舍利弗共五百比丘。<a id="a-7d"></a>于晨朝时整衣持钵。<a id="a-7e"></a>为乞食故便来向于毗耶离城。<a id="a-7f"></a>时彼声闻诸徒众等。<a id="a-7g"></a>遥见月上与其大众前后围绕相向而来。<a id="a-7h"></a>时舍利弗。<a id="a-7i"></a>遂白长老摩诃迦葉。<a id="a-7j"></a>作如是言。<a id="a-7k"></a>长老迦葉。<a id="a-7l"></a>彼所来者是月上女欲向佛边。<a id="a-7m"></a>我等且可逆问彼女。<a id="a-7n"></a>随意义趣验试其女得忍已不。</p>
  <p id="a7o">尔时长老舍利弗等五百比丘。<a id="a-7p"></a>前行既至月上女边。<a id="a-7q"></a>到已告言。<a id="a-7r"></a>汝于今者欲何所去。<a id="a-7s"></a>其月上女即报长老舍利弗言。<a id="a-7t"></a>尊舍利弗。<a id="a-7u"></a>今既问我作如是言。<a id="a-7v"></a>汝今欲向何所去者。<a id="a-7w"></a>我今亦如舍利弗去如是去耳。</p>
  <p id="a7x">尔时舍利弗复报月上作如是言。<a id="a-7y"></a>我今欲入毗耶离城。<a id="a-7z"></a>汝于今者乃从彼出。<a id="a-80"></a>云何报言。<a id="a-81"></a>我今亦如舍利弗去作如是去。</p>
  <p id="a82">尔时月上复报长老舍利弗言。<a id="a-83"></a>然舍利弗举足下足凡依何处。<a id="a-84"></a>舍利弗言。<a id="a-85"></a>我今举足及以下足并依虚空。<a id="a-86"></a>其女复报舍利弗言。<a id="a-87"></a>我亦如是举足安足悉依虚空。<a id="a-88"></a>而虚空界不作分别。<a id="a-89"></a>是故我言。<a id="a-8A"></a>亦如尊者舍利弗去如是去耳。<a id="a-8B"></a>尊舍利弗此事且然。<a id="a-8C"></a>今舍利弗行何行也。<a id="a-8D"></a>舍利弗言。<a id="a-8E"></a>我向涅槃如是行也。<a id="a-8F"></a>其女复白舍利弗言。<a id="a-8G"></a>尊舍利弗。<a id="a-8H"></a>一切诸法岂不向于涅槃行也。<a id="a-8I"></a>我于今者亦向彼行。</p>
  <p id="a8J">尔时长老舍利弗复问月上作如是言。<a id="a-8K"></a>若一切法向涅槃者。<a id="a-8L"></a>汝今云何而不灭度。<a id="a-8M"></a>其女报言。<a id="a-8N"></a>尊舍利弗。<a id="a-8O"></a>若向涅槃即不灭度。<a id="a-8P"></a>何以故。<a id="a-8Q"></a>其涅槃行不生灭故。<a id="a-8R"></a>涅槃行者不可得见。<a id="a-8S"></a>体无分别无可灭者。<a id="a-8T"></a>以是义故。<a id="a-8U"></a>行涅槃者即是涅槃。<a id="a-8V"></a>尔时舍利弗复问月上作如是言。<a id="a-8W"></a>汝于今者行何乘也。<a id="a-8X"></a>为行声闻乘为行辟支佛乘。<a id="a-8Y"></a>为行大乘。<a id="a-8Z"></a>尔时月上报舍利弗作如是言。<a id="a-8a"></a>尊舍利弗。<a id="a-8b"></a>今既问我行何乘者。<a id="a-8c"></a>我今还问尊舍利弗。<a id="a-8d"></a>唯愿如是随意答我。<a id="a-8e"></a>如舍利弗所证法者。<a id="a-8f"></a>为行声闻乘。<a id="a-8g"></a>为行辟支佛乘。<a id="a-8h"></a>为行大乘。</p>
  <p id="a8i">尔时舍利弗复报彼女作如是言。<a id="a-8j"></a>非也月上。<a id="a-8k"></a>所以者何。<a id="a-8l"></a>然彼法者。<a id="a-8m"></a>无可分别亦无言说。<a id="a-8n"></a>非别非一亦非众多。</p>
  <p id="a8o">尔时月上报彼尊者舍利弗言。<a id="a-8p"></a>是故不应分别诸法。<a id="a-8q"></a>一相异相无别异相。<a id="a-8r"></a>于诸相中无有可住。<a id="a-8s"></a>故涅槃者实无可灭。</p>
  <p id="a8t">尔时长老舍利弗复告月上作如是言。<a id="a-8u"></a>希有希有。<a id="a-8v"></a>汝今乃能如此辩才无有滞碍。<a id="a-8w"></a>是故汝昔曾更奉侍几许佛来。<a id="a-8x"></a>尔时月上报舍利弗作如是言。<a id="a-8y"></a>尊舍利弗。<a id="a-8z"></a>今问于我汝昔曾更奉侍几许诸佛来者。<a id="a-90"></a>犹如实际与法界也。</p>
  <p id="a91">时舍利弗复问女言。<a id="a-92"></a>所言实际及与法界有几许也。<a id="a-93"></a>女复答言。<a id="a-94"></a>如无明有及以爱等无有异也。</p>
  <p id="a95">时舍利弗复问女言。<a id="a-96"></a>无明有爱复有几许。<a id="a-97"></a>其女报言。<a id="a-98"></a>如众生界无有异也。<a id="a-99"></a>时舍利弗复问女言。<a id="a-9A"></a>众生界者复有几许。<a id="a-9B"></a>其女报言。<a id="a-9C"></a>如彼过去未来现在诸佛境界。<a id="a-9D"></a>舍利弗言。<a id="a-9E"></a>若如此者汝说何事是何解释。<a id="a-9F"></a>其女报言。<a id="a-9G"></a>依尊者问我还依答。</p>
  <p id="a9H">时舍利弗复问女言。<a id="a-9I"></a>我问何义。<a id="a-9J"></a>其女答言。<a id="a-9K"></a>问文字也。<a id="a-9L"></a>舍利弗言。<a id="a-9M"></a>彼文字灭无有足迹。<a id="a-9N"></a>其女答言。<a id="a-9O"></a>尊舍利弗。<a id="a-9P"></a>如是灭相一切法中。<a id="a-9Q"></a>如有问者如有答者。<a id="a-9R"></a>二俱灭相不可得也。</p>
 </body>
</html>