<!doctype html>
<html id="z3IBU19Uk" data-ver="1328">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">菩萨处胎经卷第四</h1>
  <h2 id="a2">识住处品第十八</h2>
  <p id="a3">尔时座中有菩萨名曰普光。<a id="a-4"></a>大慈大悲神足自在。<a id="a-5"></a>好乐深奥功德成就从无央数阿僧祇劫。<a id="a-6"></a>拯济众生拔苦根本得六神通。<a id="a-7"></a>所经过处佛事不断。<a id="a-8"></a>即从坐起偏露右臂右膝着地。<a id="a-9"></a>叉手合掌前白佛言。<a id="a-A"></a>既闻如来分别六通无所挂阂遍满十方诸佛世界。<a id="a-B"></a>假令诸佛正法平等无有差别。<a id="a-C"></a>今此识法住无所住。<a id="a-D"></a>六通识法识是一法为若干。<a id="a-E"></a>若识是一法。<a id="a-F"></a>如来金色神足道场得游诸佛刹土。<a id="a-G"></a>为识致身。<a id="a-H"></a>为身致识。<a id="a-I"></a>若身致识则无六通。<a id="a-J"></a>若识致身此名一法无身无识。<a id="a-K"></a>唯愿世尊。<a id="a-L"></a>报我此义。<a id="a-M"></a>佛告普光菩萨。<a id="a-N"></a>汝所问义。<a id="a-O"></a>为第一义问。<a id="a-P"></a>为世俗义问。<a id="a-Q"></a>若俗义问。<a id="a-R"></a>识法若干无有定相。<a id="a-S"></a>第一义问。<a id="a-T"></a>则无身无识。<a id="a-U"></a>何以故。<a id="a-V"></a>分别识法自性空寂。<a id="a-W"></a>无来无去亦无染着。<a id="a-X"></a>汝问金色。<a id="a-Y"></a>此有为法五阴成就。<a id="a-Z"></a>非自然法非第一义。<a id="a-a"></a>佛色身法。<a id="a-b"></a>于第一义则为有失。<a id="a-c"></a>我今为汝说识相法。<a id="a-d"></a>菩萨行六通。<a id="a-e"></a>身识共俱。<a id="a-f"></a>非识先身后。<a id="a-g"></a>非身先识后。<a id="a-h"></a>何以故。<a id="a-i"></a>相法自然。<a id="a-j"></a>识不离身身不离识。<a id="a-k"></a>犹如二牛共一轭。<a id="a-l"></a>若黑牛前白牛后。<a id="a-m"></a>则种不成就。<a id="a-n"></a>若白牛前黑牛后。<a id="a-o"></a>种亦不成就。<a id="a-p"></a>非黑牛前白牛后。<a id="a-q"></a>非白牛前黑牛后。<a id="a-r"></a>则种成就。<a id="a-s"></a>神足道果亦复如是。<a id="a-t"></a>身识共俱无有前后中间。<a id="a-u"></a>如来色身有前有后有中间。<a id="a-v"></a>此世俗法非第一义。<a id="a-w"></a>于虚寂法无有若干。<a id="a-x"></a>尔时世尊即说颂曰。</p>
  <p id="ay">如来金色体　　三世所奉敬</p>
  <p id="az">为人作重任　　无上无极尊</p>
  <p id="a10">忉利诸天人　　昼夜散花香</p>
  <p id="a11">梵天及营从　　作乐而娱乐</p>
  <p id="a12">于百由旬内　　遍满虚空界</p>
  <p id="a13">高声称善哉　　佛识不可见</p>
  <p id="a14">无内外中间　　为世愚惑故</p>
  <p id="a15">现有六通法　　过去无数佛</p>
  <p id="a16">光相亦如今　　欲求识法本</p>
  <p id="a17">寂灭不可见　　菩萨六通道</p>
  <p id="a18">现尽无有尽　　出息入息念</p>
  <p id="a19">不着三界有　　观身内外净</p>
  <p id="a1A">金色空无著　　识法亦如是</p>
  <p id="a1B">无去来现在　　五阴性清净</p>
  <p id="a1C">无今身后身　　一一分别相</p>
  <p id="a1D">永到安隐处　　识相有六事</p>
  <p id="a1E">亦名六障法　　六识所住处</p>
  <p id="a1F">生灭不可尽　　犹如水上泡</p>
  <p id="a1G">一灭 已 复生　　识法自然空</p>
  <p id="a1H">流驰满诸方　　我本所造行</p>
  <p id="a1I">身识二事俱　　独步无等侣</p>
  <p id="a1J">说法无上道　　诸法识为本</p>
  <p id="a1K">所向随身相　　虽住亦不住</p>
  <p id="a1L">教化苦恼者　　眼见前色法</p>
  <p id="a1M">识在中间障　　非色来入眼</p>
  <p id="a1N">亦不眼就色　　分别此彼法</p>
  <p id="a1O">由识知善恶　　识自无识法</p>
  <p id="a1P">耳声鼻香别　　六业自生缘</p>
  <p id="a1Q">故造善恶行　　声不来就耳</p>
  <p id="a1R">鼻口意亦尔　　法法相因缘</p>
  <p id="a1S">无著空无法　　贤圣八品道</p>
  <p id="a1T">三十七行观　　虚空寂然界</p>
  <p id="a1U">无相无有愿　　行有白黑报</p>
  <p id="a1V">受对识分别　　欲求识实相</p>
  <p id="a1W">不见有住处　　庄严佛刹土</p>
  <p id="a1X">四等无所畏　　解了诸法空</p>
  <p id="a1Y">识灭行亦灭　　菩萨成道果</p>
  <p id="a1Z">无去来今法　　识如幻化道</p>
  <p id="a1a">不住于彼此　　识灭归虚空</p>
  <p id="a1b">假号无真实　　初入四空定</p>
  <p id="a1c">除想无系着　　竖显高法幢</p>
  <p id="a1d">演畅识相法　　前识非后识</p>
  <p id="a1e">亦不离于识　　三界第一尊</p>
  <p id="a1f">乃能究识性　　如人在山顶</p>
  <p id="a1g">通达见四远　　分别善恶行</p>
  <p id="a1h">天眼通第一　　远见十方界</p>
  <p id="a1i">有黠智慧人　　如掌观明珠</p>
  <p id="a1j">尔时世尊说此颂时。<a id="a-1k"></a>八十四亿众生。<a id="a-1l"></a>欲得远离六识法相。<a id="a-1m"></a>不乐生死流转五道。<a id="a-1n"></a>发弘誓心住无识地。</p>
  <p data-pb></p>
  <h2 id="a1o">善权品第十九</h2>
  <p id="a1p">尔时座中有菩萨名曰举手。<a id="a-1q"></a>前白佛言。<a id="a-1r"></a>世尊。<a id="a-1s"></a>愿闻菩萨摩诃萨权变无数不可称计。<a id="a-1t"></a>佛言。<a id="a-1u"></a>菩萨摩诃萨常行善权。<a id="a-1v"></a>非此非彼非两中间。<a id="a-1w"></a>随前适化义说句说思惟义。<a id="a-1x"></a>趣庄严佛土六度无极乃至相知灭。<a id="a-1y"></a>方便导引无所挂阂。<a id="a-1z"></a>不自贡高亦无憍慢。<a id="a-20"></a>容貌端正法服齐整。<a id="a-21"></a>受前信施非度不舍。<a id="a-22"></a>光相端严言说清净。<a id="a-23"></a>为一众生住寿亿劫。<a id="a-24"></a>留形在后余方教化。<a id="a-25"></a>如是分身难可思量。<a id="a-26"></a>所可游化无觉知者。<a id="a-27"></a>在鬼神界现大神力。<a id="a-28"></a>亦使彼鬼度化众生。<a id="a-29"></a>展转相教不失道教。<a id="a-2A"></a>复次权变作佛形像光相炳然。<a id="a-2B"></a>其有睹见及闻所说法。<a id="a-2C"></a>初中竟语安隐快乐。<a id="a-2D"></a>禅定觉道明慧解脱。<a id="a-2E"></a>契经偈经记经授决经。<a id="a-2F"></a>处经出要经。<a id="a-2G"></a>广长经聚经生经广普经。<a id="a-2H"></a>未曾有经现经转经。<a id="a-2I"></a>譬喻经因缘经。<a id="a-2J"></a>随所趣向与说深法解空无我。<a id="a-2K"></a>众生所念各各不同。<a id="a-2L"></a>能令一切入解脱门。<a id="a-2M"></a>譬如众源陂池。<a id="a-2N"></a>五河驶流各各有名。<a id="a-2O"></a>悉归于海便无本名。<a id="a-2P"></a>亦如须弥跱立难动。<a id="a-2Q"></a>杂色众鸟往依附止。<a id="a-2R"></a>皆同一色便无本色。<a id="a-2S"></a>菩萨摩诃萨教化众生净佛国土。<a id="a-2T"></a>亦复如是。<a id="a-2U"></a>众生心识所念不同若干思想。<a id="a-2V"></a>能令一切至解脱门想定意灭。<a id="a-2W"></a>便无本念同一解脱。<a id="a-2X"></a>是谓菩萨摩诃萨权变适化不可测量。<a id="a-2Y"></a>尔时世尊即说颂曰。</p>
  <p id="a2Z">譬如田农夫　　选择良美地</p>
  <p id="a2a">下种不失时　　溉灌以时节</p>
  <p id="a2b">长养苗成就　　不霜虫蝗灾</p>
  <p id="a2c">究竟获果实　　收藏无忧畏</p>
  <p id="a2d">菩萨真实法　　六度无极田</p>
  <p id="a2e">消除悭贪心　　溉以甘露水</p>
  <p id="a2f">善权方便道　　明了去就法</p>
  <p id="a2g">导引众生类　　得至不灭处</p>
  <p id="a2h">生老病烦恼　　烧诸心善根</p>
  <p id="a2i">善权方便护　　解了去就法</p>
  <p id="a2j">夫人欲出家　　禁戒以为首</p>
  <p id="a2k">不着饰好法　　行权菩萨道</p>
  <p id="a2l">毕命不惜身　　不犯如毫厘</p>
  <p id="a2m">身如草土粪　　随人所爴割</p>
  <p id="a2n">忍如安明山　　坚固不可沮</p>
  <p id="a2o">护戒方便道　　毁誉无增减</p>
  <p id="a2p">出冥在明处　　菩萨善权道</p>
  <p id="a2q">现身在人间　　哀愍一切故</p>
  <p id="a2r">或现微细形　　出入无挂碍</p>
  <p id="a2s">道场诸佛坐　　灭结更不生</p>
  <p id="a2t">其有至道场　　结尽永无余</p>
  <p id="a2u">亦如大导师　　将诸商贾等</p>
  <p id="a2v">入海采珍琦　　珊瑚琥珀珠</p>
  <p id="a2w">明月随意宝　　安隐还本国</p>
  <p id="a2x">父母诸兄弟　　眷属奴婢使</p>
  <p id="a2y">和悦心欢喜　　如定除去想</p>
  <p id="a2z">行权菩萨等　　搜求无尽藏</p>
  <p id="a30">了别珍琦妙　　自用璎珞身</p>
  <p id="a31">善权导师长　　六度为妻息</p>
  <p id="a32">四等心覆盖　　尘垢不着心</p>
  <p id="a33">世多愚惑人　　守悭不布施</p>
  <p id="a34">积财千万亿　　称言是我有</p>
  <p id="a35">临欲寿终时　　眼见恶鬼神</p>
  <p id="a36">刀风解其形　　无复出入息</p>
  <p id="a37">贪识随诸恶　　受报甚苦辛</p>
  <p id="a38">将至受罪处　　变悔无所及</p>
  <p id="a39">佛以权智度　　就彼而说法</p>
  <p id="a3A">利根自省罪　　悔心不藏匿</p>
  <p id="a3B">闻法得度脱　　菩萨善权道</p>
  <p id="a3C">如人生便盲　　不识玄黄色</p>
  <p id="a3D">遭遇圣巧匠　　疗治以法药</p>
  <p id="a3E">昔闻有五色　　青黄赤白黑</p>
  <p id="a3F">既得明眼识　　不别青黄赤</p>
  <p id="a3G">菩萨善权道　　分别至究竟</p>
  <p id="a3H">荡除八难法　　不生亦不灭</p>
  <p id="a3I">尔时世尊说此颂已。<a id="a-3J"></a>有百亿居士行善权道。<a id="a-3K"></a>毕竟无为住无住地。</p>
  <p data-pb></p>
  <h2 id="a3L">无明品第二十</h2>
  <p id="a3M">尔时座中有菩萨名曰智清净。<a id="a-3N"></a>分别空无生老病死。<a id="a-3O"></a>淫怒痴多者。<a id="a-3P"></a>淫怒痴少者。<a id="a-3Q"></a>分别众生三品差别。<a id="a-3R"></a>于等分中何病最重。<a id="a-3S"></a>所谓重者邪见是。<a id="a-3T"></a>智清净菩萨即从坐起偏袒右肩右膝着地。<a id="a-3U"></a>长跪叉手前白佛言。<a id="a-3V"></a>如来无所著等正觉。<a id="a-3W"></a>无所不知无所不见。<a id="a-3X"></a>过去当来今现在。<a id="a-3Y"></a>蚑行喘息人物之类。<a id="a-3Z"></a>心所念法。<a id="a-3a"></a>口所言说。<a id="a-3b"></a>身行善恶。<a id="a-3c"></a>甚深禁法威仪戒律。<a id="a-3d"></a>知多知少知重知轻。<a id="a-3e"></a>今我所问。<a id="a-3f"></a>非空非不空。<a id="a-3g"></a>非有非不有。<a id="a-3h"></a>非有空非有有。<a id="a-3i"></a>三聚众生。<a id="a-3j"></a>何者为轻。<a id="a-3k"></a>何者为重。<a id="a-3l"></a>何者现报。<a id="a-3m"></a>何者生报。<a id="a-3n"></a>何者后报。<a id="a-3o"></a>云何想知灭。<a id="a-3p"></a>云何涅槃。<a id="a-3q"></a>云何无余。<a id="a-3r"></a>佛告智清净菩萨。<a id="a-3s"></a>善哉善哉快问斯义。<a id="a-3t"></a>愍诸一切多所饶益。<a id="a-3u"></a>乃能于佛前问平等法。<a id="a-3v"></a>汝还复坐吾当与汝解说句义初中竟品。<a id="a-3w"></a>黑业受黑报。<a id="a-3x"></a>白业受白报。<a id="a-3y"></a>一一分别令汝知之。<a id="a-3z"></a>尔时世尊即说颂曰。</p>
  <p id="a40">如人种果树　　子苦果亦苦</p>
  <p id="a41">为罪得黑报　　经历劫数苦</p>
  <p id="a42">种甘得甘果　　还受甘果报</p>
  <p id="a43">香洁甚香美　　得受清白报</p>
  <p id="a44">如人在池水　　内外清净彻</p>
  <p id="a45">无风无尘秽　　香美得清凉</p>
  <p id="a46">其有众生见　　娱乐不能离</p>
  <p id="a47">佛道清净行　　与彼无有异</p>
  <p id="a48">黑报众生等　　坠堕三涂难</p>
  <p id="a49">高下随駃水　　漂流厄难处</p>
  <p id="a4A">当时烦恼苦　　独受无人代</p>
  <p id="a4B">破骨入髓脑　　烧煮不可量</p>
  <p id="a4C">已至无救狱　　意悟求解脱</p>
  <p id="a4D">无明所覆盖　　不见慧光明</p>
  <p id="a4E">如人行路迷　　举南以为北</p>
  <p id="a4F">终日心不悟　　虽闻亦不信</p>
  <p id="a4G">受罪重苦恼　　毒痛加其身</p>
  <p id="a4H">久后罪虽毕　　世人所恶贱</p>
  <p id="a4I">形体腥臊丑　　如猪卧深溷</p>
  <p id="a4J">宛转入镬汤　　死而复更生</p>
  <p id="a4K">愚痴本所造　　受报如影响</p>
  <p id="a4L">善恶二俱等　　等分众生义</p>
  <p id="a4M">无道无偏党　　行亦有高下</p>
  <p id="a4N">持戒生天人　　不施福最少</p>
  <p id="a4O">抟 食畏人见　　惭愧不露出</p>
  <p id="a4P">虽有天女众　　音乐不和雅</p>
  <p id="a4Q">时时出游观　　畏逢神妙天</p>
  <p id="a4R">若戒布施具　　甘露衣食至</p>
  <p id="a4S">前后伎乐绕　　如月星中明</p>
  <p id="a4T">久久出游观　　营从自庄严</p>
  <p id="a4U">天乐自然作　　斯由此人间</p>
  <p id="a4V">持戒布施具　　福报如影随</p>
  <p id="a4W">诸天虽受福　　亦有劫数难</p>
  <p id="a4X">临欲命终时　　乃知衰耗法</p>
  <p id="a4Y">善念转欲微　　当复更受身</p>
  <p id="a4Z">轮转五道中　　经历无数劫</p>
  <p id="a4a">善恶受对时　　不避豪贵贱</p>
  <p id="a4b">于中能独拔　　如我释迦文</p>
  <p id="a4c">尔时世尊说此偈已。<a id="a-4d"></a>于大众中诸天及人。<a id="a-4e"></a>七万七千亿那由他。<a id="a-4f"></a>皆发无上正真道心。<a id="a-4g"></a>尔时世尊告智清净菩萨曰一生补处菩萨大士。<a id="a-4h"></a>以权方便在卑贱家生。<a id="a-4i"></a>欲得示现除无明结。<a id="a-4j"></a>十月在胎临生之日现无手足。<a id="a-4k"></a>父母睹见谓为是鬼捐弃旷野不使人见。<a id="a-4l"></a>所以者何。<a id="a-4m"></a>菩萨权化欲令愚痴父母眷属睹见道明。<a id="a-4n"></a>其后数月母复怀娠。<a id="a-4o"></a>具满十月生一男儿。<a id="a-4p"></a>端正姝妙世之希有昼生夜死。<a id="a-4q"></a>父母号哭 椎胸 向天。<a id="a-4r"></a>山神树神何不怜我。<a id="a-4s"></a>先生一子而无手足捐弃旷野。<a id="a-4t"></a>今生一子端正无比状如天神。<a id="a-4u"></a>今复昼生夜死。<a id="a-4v"></a>心肝断绝当复奈何。<a id="a-4w"></a>复经数月母系怀妊。<a id="a-4x"></a>十月具满生一男儿。<a id="a-4y"></a>三头八脚四眼八臂。<a id="a-4z"></a>睹者毛竖。<a id="a-50"></a>父母眷属舍而欲去。<a id="a-51"></a>菩萨权现令不得去。<a id="a-52"></a>父母问曰。<a id="a-53"></a>为是天耶。<a id="a-54"></a>为是龙鬼神阿修罗乾闼婆伽楼罗紧那罗摩睺罗伽人与非人耶。<a id="a-55"></a>尔时所生男儿。<a id="a-56"></a>即以偈报父母曰。</p>
  <p id="a57">非天夜叉鬼　　须伦迦楼罗</p>
  <p id="a58">为母除愚闇　　权生父母家</p>
  <p id="a59">先无手足子　　亦复是我身</p>
  <p id="a5A">朝生若暮死　　八住无上尊</p>
  <p id="a5B">我今受形分　　三头八手脚</p>
  <p id="a5C">何为舍我去　　经向地狱门</p>
  <p id="a5D">地狱众苦备　　十八镬汤沸</p>
  <p id="a5E">一一镬汤者　　十六隔子围</p>
  <p id="a5F">受苦无量劫　　求出甚为难</p>
  <p id="a5G">父母愚惑人　　不识真法性</p>
  <p id="a5H">邪见祷神祠　　谓当脱苦难</p>
  <p id="a5I">如火焰炽盛　　益以干薪草</p>
  <p id="a5J">焚烧善根本　　求灭亦欲难</p>
  <p id="a5K">今我还复体　　现本端正形</p>
  <p id="a5L">道本心坚固　　修习三通慧</p>
  <p id="a5M">从阿僧祇劫　　誓度不度者</p>
  <p id="a5N">守戒不失愿　　托生父母家</p>
  <p id="a5O">前后舍身命　　其数如微尘</p>
  <p id="a5P">所可经历处　　靡不蒙福祐</p>
  <p id="a5Q">群品若干种　　行迹各不同</p>
  <p id="a5R">应与欢悦度　　亦以恐畏化</p>
  <p id="a5S">随彼众生念　　令复心所愿</p>
  <p id="a5T">众生病非一　　投以甘露药</p>
  <p id="a5U">趣使入道捡　　不令入邪径</p>
  <p id="a5V">诸天受福乐　　甘露除病乐</p>
  <p id="a5W">不违圣教乐　　解脱涅槃乐</p>
  <p id="a5X">尔时菩萨说此偈时。<a id="a-5Y"></a>父母宗族及诸来会者。<a id="a-5Z"></a>皆发无上平等度意。</p>
  <p data-pb></p>
  <h2 id="a5a">苦行品第二十一</h2>
  <p id="a5b">时诸会菩萨。<a id="a-5c"></a>天龙鬼神阿修罗乾闼婆迦留罗摩睺罗伽紧那罗人非人。<a id="a-5d"></a>学无学及四部众。<a id="a-5e"></a>比丘比丘尼优婆塞优婆夷。<a id="a-5f"></a>如来观察知诸众生心之所念。<a id="a-5g"></a>欲使如来说究竟成就苦行无量。<a id="a-5h"></a>齐何发意得成佛道。<a id="a-5i"></a>佛知彼心。<a id="a-5j"></a>即与说本勤苦之行。<a id="a-5k"></a>佛告诸来会菩萨摩诃萨。<a id="a-5l"></a>听我所说真实法相。<a id="a-5m"></a>亦不由俗数得道。<a id="a-5n"></a>亦不离俗数得道。<a id="a-5o"></a>不从真道亦不离真道。<a id="a-5p"></a>何以故。<a id="a-5q"></a>黑中白妙俗中道妙。<a id="a-5r"></a>苦乐甘胜。<a id="a-5s"></a>所以者何。<a id="a-5t"></a>吾昔学道直信不疑作日月王。<a id="a-5u"></a>日宫殿者。<a id="a-5v"></a>纵广五十一由旬。<a id="a-5w"></a>月宫殿者。<a id="a-5x"></a>纵广四十九由旬。<a id="a-5y"></a>日放光明一亿一千光 明 。<a id="a-5z"></a>月放光明一亿光明。<a id="a-60"></a>吾为日月天子。<a id="a-61"></a>谓为常住不朽不败。<a id="a-62"></a>经历恒河沙亿千万国土。<a id="a-63"></a>作日天子作月天子。<a id="a-64"></a>命尽乃知非实非真。<a id="a-65"></a>后寿转减。<a id="a-66"></a>作日月大臣。<a id="a-67"></a>名曰荷伽罗。<a id="a-68"></a>宫殿纵广二十五由旬。<a id="a-69"></a>次复作毗梨呵波提。<a id="a-6A"></a>宫殿纵广二十由旬。<a id="a-6B"></a>次复作鸯伽罗。<a id="a-6C"></a>宫殿纵广十九由旬。<a id="a-6D"></a>次复作醘谋。<a id="a-6E"></a>宫殿纵广十九由旬。<a id="a-6F"></a>次复作含尼。<a id="a-6G"></a>宫殿纵广十五由旬。<a id="a-6H"></a>此五大臣日月左右。<a id="a-6I"></a>于无央数百千劫。<a id="a-6J"></a>作此五星寿尽堕落。<a id="a-6K"></a>亦不真实其寿转减。<a id="a-6L"></a>吾曾为昴宿。<a id="a-6M"></a>同伴六人度数三十。<a id="a-6N"></a>吾曾作毕宿。<a id="a-6O"></a>朋党五人度数四十五。<a id="a-6P"></a>吾曾为觜宿。<a id="a-6Q"></a>朋党三人度数三十。<a id="a-6R"></a>吾曾为参宿。<a id="a-6S"></a>单独一己度数十五。<a id="a-6T"></a>吾曾为井宿。<a id="a-6U"></a>朋党二人度数四十五。<a id="a-6V"></a>吾曾为鬼宿。<a id="a-6W"></a>朋党三人度数四十。<a id="a-6X"></a>吾曾为柳宿。<a id="a-6Y"></a>朋党四人度数十五。<a id="a-6Z"></a>菩萨当知此七宿者。<a id="a-6a"></a>跱立东方。<a id="a-6b"></a>吾曾为星宿。<a id="a-6c"></a>朋党五人度数三十。<a id="a-6d"></a>吾曾为张宿。<a id="a-6e"></a>朋友二人度数三十。<a id="a-6f"></a>吾曾为翼宿。<a id="a-6g"></a>朋友二人度数三十五。<a id="a-6h"></a>吾曾为轸宿。<a id="a-6i"></a>朋友五人度数三十。<a id="a-6j"></a>吾曾为角宿。<a id="a-6k"></a>单独一己度数三十。<a id="a-6l"></a>吾曾为亢宿。<a id="a-6m"></a>亦独一己度数十五。<a id="a-6n"></a>吾曾为 氐 宿。<a id="a-6o"></a>朋友二人度数三十五。<a id="a-6p"></a>菩萨当知此七宿者。<a id="a-6q"></a>跱立南方。<a id="a-6r"></a>吾曾为房宿。<a id="a-6s"></a>朋友四人度数三十。<a id="a-6t"></a>吾曾为心宿。<a id="a-6u"></a>朋友三人度数十五。<a id="a-6v"></a>吾曾为尾宿。<a id="a-6w"></a>朋友三人度数三十。<a id="a-6x"></a>吾曾为箕宿。<a id="a-6y"></a>朋友四人度数三十。<a id="a-6z"></a>吾曾为斗宿。<a id="a-70"></a>朋友四人度数三十五。<a id="a-71"></a>吾曾为牛宿。<a id="a-72"></a>朋友三人度数十六。<a id="a-73"></a>吾曾为女宿。<a id="a-74"></a>朋友三人度数三十。<a id="a-75"></a>菩萨当知此七宿者。<a id="a-76"></a>跱立西方。<a id="a-77"></a>吾曾为虚宿。<a id="a-78"></a>朋友四人度数三十。<a id="a-79"></a>吾曾为危宿。<a id="a-7A"></a>单独一己度数十五。<a id="a-7B"></a>吾曾为室宿。<a id="a-7C"></a>朋党二人度数三十。<a id="a-7D"></a>吾曾为辟宿。<a id="a-7E"></a>朋友二人度数三十五。<a id="a-7F"></a>吾曾为奎宿。<a id="a-7G"></a>朋友二人度数三十。<a id="a-7H"></a>吾曾为娄宿。<a id="a-7I"></a>朋友二人度数三十。<a id="a-7J"></a>吾曾为胃宿。<a id="a-7K"></a>朋友三人度数三十。<a id="a-7L"></a>菩萨当知此七宿者。<a id="a-7M"></a>跱立北方。<a id="a-7N"></a>吾从无数阿僧祇劫。<a id="a-7O"></a>或为日月王。<a id="a-7P"></a>或为臣佐。<a id="a-7Q"></a>周旋往来形骸朽败。<a id="a-7R"></a>无真实道。<a id="a-7S"></a>后来人间或为转轮圣王杂散小王。<a id="a-7T"></a>或为长者居士。<a id="a-7U"></a>求清净道谓为真实。<a id="a-7V"></a>皆是虚行不合真道。<a id="a-7W"></a>吾昔一时入山求道。<a id="a-7X"></a>见诸仙学五千人俱集在一处。<a id="a-7Y"></a>或翘一足叉手合掌随日转身。<a id="a-7Z"></a>或有事月叉手合掌随月转身。<a id="a-7a"></a>或卧棘刺或服沙石。<a id="a-7b"></a>或持土枭牛马鹿戒。<a id="a-7c"></a>或在山顶投身深壑。<a id="a-7d"></a>或抱石自沉入于深水。<a id="a-7e"></a>或五火自炙求生梵天。<a id="a-7f"></a>或解身支节求神所在。<a id="a-7g"></a>或发头顶以脑燃灯持供养天。<a id="a-7h"></a>或投身沸油酥。<a id="a-7i"></a>或江右杀无量众生。<a id="a-7j"></a>或江左烧香。<a id="a-7k"></a>令命过众生尽得生天。<a id="a-7l"></a>或自念言。<a id="a-7m"></a>曼我今在先度父母。<a id="a-7n"></a>即以父母掷于火中唱生梵天。<a id="a-7o"></a>或食牛粪或食果蓏。<a id="a-7p"></a>或七日一食。<a id="a-7q"></a>或时不食形骸枯燥。<a id="a-7r"></a>或编树叶以为衣服。<a id="a-7s"></a>或连髑髅以为衣服。<a id="a-7t"></a>或以髑髅以为食器。<a id="a-7u"></a>或服刺针。<a id="a-7v"></a>刺心持心令住。<a id="a-7w"></a>或时聚会一处。<a id="a-7x"></a>互相破腹洗肠去垢。<a id="a-7y"></a>唱生梵天。<a id="a-7z"></a>吾昔苦行不可称计。<a id="a-80"></a>于树王下六年学道。<a id="a-81"></a>日食一麻一米。<a id="a-82"></a>青鸽飞雀顶上生乳 (丹本卵) 。<a id="a-83"></a>蛇虺缠身。<a id="a-84"></a>牧牛猎师瓦石撩掷。<a id="a-85"></a>或时斫刺破坏形体。<a id="a-86"></a>或时以杖柱腹乃至于脐。<a id="a-87"></a>遭此百千万痛不以为苦。<a id="a-88"></a>何以故。<a id="a-89"></a>吾当于尔时。<a id="a-8A"></a>谓为是道实非真道。<a id="a-8B"></a>于虚空有天叉手白菩萨言。<a id="a-8C"></a>忍力最大破碎结使。<a id="a-8D"></a>念垂成佛慎勿退转。<a id="a-8E"></a>过去恒河沙诸佛世尊。<a id="a-8F"></a>不如菩萨断食求道。<a id="a-8G"></a>天神所感使弥家女奉上乳糜。<a id="a-8H"></a>食已气力充足。<a id="a-8I"></a>七日思惟降伏魔怨。<a id="a-8J"></a>梵天下请得成为佛阐扬大法。<a id="a-8K"></a>可谓真道无过涅槃。<a id="a-8L"></a>涅槃无生老病死。<a id="a-8M"></a>吾昔所更苦行如是。<a id="a-8N"></a>尔时众会菩萨叹未曾有。<a id="a-8O"></a>皆发无上平等道心。</p>
  <h2 id="a8P">四道和合品第二十二</h2>
  <p id="a8Q">尔时座中有菩萨。<a id="a-8R"></a>名曰遍光。<a id="a-8S"></a>神智通达住不退转。<a id="a-8T"></a>弘誓之心不可沮坏。<a id="a-8U"></a>诸佛所称非一非二。<a id="a-8V"></a>乃至恒河沙佛功德无量积行无畏。<a id="a-8W"></a>恒游行无量诸佛世界。<a id="a-8X"></a>同学八人。<a id="a-8Y"></a>一名不邪见菩萨。<a id="a-8Z"></a>二名直意菩萨三名众相菩萨。<a id="a-8a"></a>四名屈伸菩萨。<a id="a-8b"></a>五名解脱菩萨。<a id="a-8c"></a>六名解缚菩萨。<a id="a-8d"></a>七名印可菩萨。<a id="a-8e"></a>八名得誓愿菩萨。<a id="a-8f"></a>从无央数劫已住尽地得不退转。<a id="a-8g"></a>尔时遍光菩萨白佛言。<a id="a-8h"></a>云何菩萨摩诃萨入四种道无有前后。<a id="a-8i"></a>得成无上等正觉道。<a id="a-8j"></a>于是菩萨昼夜思惟见欲如火。<a id="a-8k"></a>想知念尽颠倒行法。<a id="a-8l"></a>见初利法授阿那含。<a id="a-8m"></a>即彼天宫取道明证。<a id="a-8n"></a>如是不久。<a id="a-8o"></a>或时菩萨在上分地。<a id="a-8p"></a>下观欲界犹如聚沫。<a id="a-8q"></a>断三结使远离三恶于有无有。<a id="a-8r"></a>或有菩萨得根得力立志自在。<a id="a-8s"></a>破有灭无无四等心。<a id="a-8t"></a>等彼此无我想。<a id="a-8u"></a>非去来今亦非等正觉。<a id="a-8v"></a>今此众生于无上道有何差别。<a id="a-8w"></a>佛言。<a id="a-8x"></a>善哉斯问。<a id="a-8y"></a>吾当与汝具分别之。<a id="a-8z"></a>云何菩萨因缘因缘。<a id="a-90"></a>云何名因缘因缘。<a id="a-91"></a>两臂钏相掁故名为因缘因缘。<a id="a-92"></a>彼教我受承声受化。<a id="a-93"></a>是谓声闻。<a id="a-94"></a>无师无智不因彼此。<a id="a-95"></a>故名觉佛。<a id="a-96"></a>复次菩萨摩诃萨此道彼道共相授决。<a id="a-97"></a>处证无证周流五道。<a id="a-98"></a>是谓为觉。<a id="a-99"></a>亦不见觉。<a id="a-9A"></a>亦不见不觉。<a id="a-9B"></a>不一不二是不二入。<a id="a-9C"></a>菩萨摩诃萨本行习尽解了缘觉。<a id="a-9D"></a>有余无余结使永尽。<a id="a-9E"></a>是不二入。<a id="a-9F"></a>等分众生解了无常。<a id="a-9G"></a>身非我有。<a id="a-9H"></a>内外尽空。<a id="a-9I"></a>是不二入。<a id="a-9J"></a>佛恩流布广普无边。<a id="a-9K"></a>以苦集道得至无为。<a id="a-9L"></a>是不二入。<a id="a-9M"></a>大慈四等覆盖一切。<a id="a-9N"></a>愚惑众生得至真实。<a id="a-9O"></a>是不二入。<a id="a-9P"></a>尔时世尊即说颂曰。</p>
  <p id="a9Q">声闻辟支佛　　假号音 响名</p>
  <p id="a9R">犹彼大战师　　腾怨乃为上</p>
  <p id="a9S">佛为无等伦　　独步三界尊</p>
  <p id="a9T">服心降魔兵　　忍力至涅槃</p>
  <p id="a9U">轮转生死苦　　命如琢石火</p>
  <p id="a9V">经历亿百千　　求脱无有期</p>
  <p id="a9W">佛本无号字　　随人所尊重</p>
  <p id="a9X">罗汉辟支佛　　本一无有二</p>
  <p id="a9Y">如彼定光佛　　授我无上决</p>
  <p id="a9Z">却后九十一　　于此贤劫中</p>
  <p id="a9a">第四最胜尊　　号曰释迦文</p>
  <p id="a9b">五浊鼎沸世　　不孝顺父母</p>
  <p id="a9c">杀害阿罗汉　　不奉二尊教</p>
  <p id="a9d">我所经历处　　非一非二道</p>
  <p id="a9e">六趣烦恼中　　经历无央数</p>
  <p id="a9f">初中后不寐　　经行修道德</p>
  <p id="a9g">敬心自觉悟　　去离三有着</p>
  <p id="a9h">昔佛所行愿　　不舍取灭度</p>
  <p id="a9i">一身一识神　　与己无别异</p>
  <p id="a9j">勤苦数劫中　　精神腐朽败</p>
  <p id="a9k">为彼不自己　　故得成佛道</p>
  <p id="a9l">我为一切智　　遍教不教者</p>
  <p id="a9m">通慧无所著　　一音除狐疑</p>
  <p id="a9n">三生须陀洹　　得至无为道</p>
  <p id="a9o">况复第一者　　取佛无有疑</p>
  <p id="a9p">我今诸弟子　　有学及无学</p>
  <p id="a9q">四等拔济苦　　无起无生灭</p>
  <p id="a9r">本从思想生　　还从思想灭</p>
  <p id="a9s">非我思想生　　非我思想灭</p>
  <p id="a9t">行本自有根　　流驰非一端</p>
  <p id="a9u">根断无思想　　无复根本念</p>
  <p id="a9v">尔时世尊说此颂时。<a id="a-9w"></a>十二那由他众生。<a id="a-9x"></a>皆发无上平等道心。</p>
  <p data-pb></p>
  <h2 id="a9y">意品第二十三</h2>
  <p id="a9z">尔时座上有菩萨。<a id="a-A0"></a>名曰根莲花。<a id="a-A1"></a>惠施无碍行四等心坚固难沮。<a id="a-A2"></a>进止行来不失威仪礼节。<a id="a-A3"></a>从无数劫来常修梵行禅定不乱。<a id="a-A4"></a>分别善恶观察众生。<a id="a-A5"></a>有淫怒痴心。<a id="a-A6"></a>无淫怒痴心。<a id="a-A7"></a>若多若少皆悉知之。<a id="a-A8"></a>游诸佛国供养承事诸佛世尊。<a id="a-A9"></a>善权方便示现无常无我无身无命无人。<a id="a-AA"></a>可行知行可住知住慈愍一切。<a id="a-AB"></a>时根莲花菩萨即从坐起。<a id="a-AC"></a>偏露右臂右膝着地。<a id="a-AD"></a>叉手合掌前白佛言。<a id="a-AE"></a>善哉世尊。<a id="a-AF"></a>四道所趣意何所在。<a id="a-AG"></a>为有意耶。<a id="a-AH"></a>为无意耶。<a id="a-AI"></a>意是果耶。<a id="a-AJ"></a>为非果耶。<a id="a-AK"></a>意是有对无对耶。<a id="a-AL"></a>意可见不可见耶。<a id="a-AM"></a>意是过去未来现在耶。<a id="a-AN"></a>非过去未来现在耶。<a id="a-AO"></a>意是仙人法。<a id="a-AP"></a>非仙人法耶。<a id="a-AQ"></a>意是有为法耶。<a id="a-AR"></a>无为法耶。<a id="a-AS"></a>意是有漏法无漏法耶。<a id="a-AT"></a>于三法 报 意何所在耶。<a id="a-AU"></a>意在黑黑报耶。<a id="a-AV"></a>意在白白报耶。<a id="a-AW"></a>意在不黑不白不白不黑报耶。<a id="a-AX"></a>意在不粗行法细行法耶。<a id="a-AY"></a>尔时世尊告根莲花菩萨言。<a id="a-AZ"></a>善哉善哉。<a id="a-Aa"></a>根莲花菩萨。<a id="a-Ab"></a>汝所问义愍念一切。<a id="a-Ac"></a>开化众生心意识法。<a id="a-Ad"></a>为盲冥者示现光明。<a id="a-Ae"></a>汝今谛听谛听善思念之。<a id="a-Af"></a>尔时世尊即说颂曰。</p>
  <p id="aAg">最胜无等伦　　清净无瑕秽</p>
  <p id="aAh">眼净如莲花　　不为尘所污</p>
  <p id="aAi">处世有为法　　坠堕三有难</p>
  <p id="aAj">我空彼亦无　　意寂无心识</p>
  <p id="aAk">如水在器中　　规矩随前物</p>
  <p id="aAl">过去非本有　　现在善恶行</p>
  <p id="aAm">未来当坏法　　此意非本意</p>
  <p id="aAn">菩萨行大慈　　亦现对无对</p>
  <p id="aAo">洗除垢秽病　　安处究竟道</p>
  <p id="aAp">人有五盖蔽　　令心有障碍</p>
  <p id="aAq">如日照天下　　恒有五事蔽</p>
  <p id="aAr">须伦烟雾尘　　闭塞根门法</p>
  <p id="aAs">意本无善恶　　随行之所造</p>
  <p id="aAt">寂灭空无法　　如果繁折枝</p>
  <p id="aAu">譬如芭蕉树　　叶叶空无实</p>
  <p id="aAv">四大成人身　　求意无意根</p>
  <p id="aAw">意在去来今　　去来今无意</p>
  <p id="aAx">分别识心法　　求实无所有</p>
  <p id="aAy">意法无形貌　　不可言是意</p>
  <p id="aAz">心念若干事　　生灭不断绝</p>
  <p id="aB0">过念善恶事　　未来当受对</p>
  <p id="aB1">现在行已满　　意造非他为</p>
  <p id="aB2">一念九十亿　　有善有恶行</p>
  <p id="aB3">一念之所造　　蠲除不可尽</p>
  <p id="aB4">况复日月劫　　所造善恶行</p>
  <p id="aB5">智者将护身　　坚固不倾动</p>
  <p id="aB6">如彼犯罪人　　擎持满钵油</p>
  <p id="aB7">若弃油一渧　　罪交入大辟</p>
  <p id="aB8">左右作众伎　　惧死不顾视</p>
  <p id="aB9">菩萨修净观　　执意如金刚</p>
  <p id="aBA">毁誉及恼乱　　心意不倾动</p>
  <p id="aBB">解空本求净　　无彼此中间</p>
  <p id="aBC">真如四谛法　　趣向涅槃门</p>
  <p id="aBD">本我所造行　　牵连身根本</p>
  <p id="aBE">非算师弟子　　所可能筹量</p>
  <p id="aBF">无数亿千劫　　以身偿罪对</p>
  <p id="aBG">象马六畜形　　除人不在次</p>
  <p id="aBH">虽得为人身　　聋盲喑哑偻</p>
  <p id="aBI">佛出照世间　　边地不见佛</p>
  <p id="aBJ">苦恼五鼎沸　　纯恶不闻善</p>
  <p id="aBK">颠倒邪法兴　　真性中道衰</p>
  <p id="aBL">我于无数劫　　持行如油钵</p>
  <p id="aBM">爱身自将护　　引致无畏处</p>
  <p id="aBN">九十六种兴　　如夜见萤火</p>
  <p id="aBO">佛日照世间　　除去诸闇冥</p>
  <p id="aBP">佛出世人乐　　医出病人乐</p>
  <p id="aBQ">宝出贫人乐　　得佛涅槃乐</p>
  <p id="aBR">苦行忍辱乐　　我不着色乐</p>
  <p id="aBS">悭贪布施乐　　持戒不犯乐</p>
  <p id="aBT">面受圣教乐　　思惟禅定乐</p>
  <p id="aBU">有无平等乐　　难遭值遇乐</p>
  <p id="aBV">地狱八难苦　　无救第一苦</p>
  <p id="aBW">种子腐败苦　　生苗不成苦</p>
  <p id="aBX">生天入罪苦　　正见颠倒苦</p>
  <p id="aBY">难陀拔难陀　　绕着须弥苦</p>
  <p id="aBZ">劫烧火炽苦　　心悔求佛苦</p>
  <p id="aBa">一行向一道　　一心意不回</p>
  <p id="aBb">一身修道德　　终竟成一宝</p>
  <p id="aBc">修一不离一　　端严一识一</p>
  <p id="aBd">守一不离一　　故名独一步</p>
  <p id="aBe">当其世尊说此颂时。<a id="a-Bf"></a>十六那由他众生初行道迹。<a id="a-Bg"></a>除去尘垢得法眼净。<a id="a-Bh"></a>于无所著入空三昧。</p>
  <p data-pb></p>
  <h2 id="aBi">定意品第二十四</h2>
  <p id="aBj">尔时座中有菩萨。<a id="a-Bk"></a>名曰持空。<a id="a-Bl"></a>相好具足入四法门。<a id="a-Bm"></a>辩才第一修持佛土。<a id="a-Bn"></a>一一佛土留身教化。<a id="a-Bo"></a>现生现灭随人高下。<a id="a-Bp"></a>言语音响有甜有苦。<a id="a-Bq"></a>说去知来现在明了。<a id="a-Br"></a>前人问一报以万亿。<a id="a-Bs"></a>义味深邃难可思量。<a id="a-Bt"></a>尔时持空菩萨即从座起。<a id="a-Bu"></a>偏袒右臂右膝着地。<a id="a-Bv"></a>前白佛言。<a id="a-Bw"></a>云何菩萨度苦众生。<a id="a-Bx"></a>佛告持空菩萨。<a id="a-By"></a>能使众生闻苦声响苦行菩萨断苦灭苦不见苦本。<a id="a-Bz"></a>一道推苦由恩爱而生。<a id="a-C0"></a>集结恩爱缚着人心。<a id="a-C1"></a>以药疗治二十八行无从苦本。<a id="a-C2"></a>积行累劫灭以复生。<a id="a-C3"></a>邪见众生称言真道。<a id="a-C4"></a>转入清净三昧定意。<a id="a-C5"></a>清净无瑕无彼无此。<a id="a-C6"></a>心识开悟暂得定意。<a id="a-C7"></a>善哉我利。<a id="a-C8"></a>安隐快乐无过此胜。<a id="a-C9"></a>意识心结当时渐解。<a id="a-CA"></a>谓是真道此非真实。<a id="a-CB"></a>何以故。<a id="a-CC"></a>虚伪诳法非佛本行。<a id="a-CD"></a>古昔诸佛所行真实。<a id="a-CE"></a>非我非过佛所行法真实。<a id="a-CF"></a>四不思议。<a id="a-CG"></a>何谓为四。<a id="a-CH"></a>持意菩萨能令佛土三千大千刹土尽为七宝。<a id="a-CI"></a>还复如故。<a id="a-CJ"></a>是一不思议。<a id="a-CK"></a>如我今日处母胞胎。<a id="a-CL"></a>引及无量阿僧祇众生。<a id="a-CM"></a>不度者度不到者到。<a id="a-CN"></a>除垢至无垢。<a id="a-CO"></a>是二不思议。<a id="a-CP"></a>我本誓愿要度苦人到无苦处。<a id="a-CQ"></a>一苦不度吾终不取涅槃。<a id="a-CR"></a>是三不思议。<a id="a-CS"></a>佛身无量非东西南北方之所能受。<a id="a-CT"></a>独一无侣自性法空。<a id="a-CU"></a>观别众生自观己性。<a id="a-CV"></a>此好此丑。<a id="a-CW"></a>此净此不净。<a id="a-CX"></a>此地水火风。<a id="a-CY"></a>此我所此非我所。<a id="a-CZ"></a>此苦此非苦。<a id="a-Ca"></a>此乐此非乐。<a id="a-Cb"></a>此常此非常。<a id="a-Cc"></a>此今世此后世。<a id="a-Cd"></a>作福得福作罪得罪。<a id="a-Ce"></a>尔时世尊即说颂曰。</p>
  <p id="aCf">身如灰土粪　　四大和合成</p>
  <p id="aCg">无风水庄严　　地大各自离</p>
  <p id="aCh">火灭在斯须　　识无住处所</p>
  <p id="aCi">多罪积苦本　　此是识所为</p>
  <p id="aCj">我今知识本　　舍汝不有汝</p>
  <p id="aCk">五色玄黄彩　　坏败人心意</p>
  <p id="aCl">如人出入息　　行法不久停</p>
  <p id="aCm">解知非常苦　　无我彼中间</p>
  <p id="aCn">一音报万亿　　兴显第一教</p>
  <p id="aCo">无常苦空身　　晓了诸法相</p>
  <p id="aCp">一还住六净　　解空无相愿</p>
  <p id="aCq">了身非我有　　如佛教化众</p>
  <p id="aCr">留身心识离　　若佛无此神</p>
  <p id="aCs">云何分身化　　随前罪福报</p>
  <p id="aCt">各令充足愿　　今受后不受</p>
  <p id="aCu">现在亦如是　　杀害父母罪</p>
  <p id="aCv">亦现亦不现　　犹如拍鞠报</p>
  <p id="aCw">神识之所染　　或逆或变悔</p>
  <p id="aCx">一意向清净　　无为大导师</p>
  <p id="aCy">舍身去俗累　　本无因缘法</p>
  <p id="aCz">其报如影响　　如有亦不有</p>
  <p id="aD0">邪见言真实　　痴网所缠裹</p>
  <p id="aD1">从黑还入黑　　不别清白法</p>
  <p id="aD2">戒忍有五行　　无畏无所惧</p>
  <p id="aD3">定力动大千　　降魔如使兵</p>
  <p id="aD4">人求无上道　　有退有进者</p>
  <p id="aD5">如河趣大海　　往多达者少</p>
  <p id="aD6">遭遇大悲缘　　善权渡彼岸</p>
  <p id="aD7">佛为一切智　　无染无所著</p>
  <p id="aD8">我本行苦业　　舍国城妻子</p>
  <p id="aD9">除父母师长　　不惜身体命</p>
  <p id="aDA">如人行旷野　　渴乏须浆水</p>
  <p id="aDB">遇河泉池井　　自济无渴乏</p>
  <p id="aDC">人受四大身　　有定不定处</p>
  <p id="aDD">况识无善恶　　受报识明白</p>
  <p id="aDE">持戒七宝堂　　天女数百万</p>
  <p id="aDF">天乐自娱乐　　念念无愁想</p>
  <p id="aDG">佛力一切智　　遍润一切人</p>
  <p id="aDH">先进五神通　　甘露法自润</p>
  <p id="aDI">称扬四句义　　无前后中间</p>
  <p id="aDJ">法法然炽法　　法性内外通</p>
  <p id="aDK">如我本所造　　爱使之所缚</p>
  <p id="aDL">展转五道中　　以为屋舍堂</p>
  <p id="aDM">天道琢石光　　寻究无有尽</p>
  <p id="aDN">盲龟浮木孔　　时时犹可值</p>
  <p id="aDO">人一失命根　　亿劫复难是</p>
  <p id="aDP">海水深广大　　三百三十六</p>
  <p id="aDQ">一针投海中　　求之尚可得</p>
  <p id="aDR">一失人身命　　难得过于是</p>
  <p id="aDS">奉律持戒人　　处世难可值</p>
  <p id="aDT">于亿千万劫　　佛如优昙花</p>
  <p id="aDU">有缘众生等　　受化于佛道</p>
  <p id="aDV">断灭除结使　　永尽无想着</p>
  <p id="aDW">当佛说此颂时。<a id="a-DX"></a>十二那由他众生。<a id="a-DY"></a>信根坚立无有倾邪。<a id="a-DZ"></a>皆发无上正真道意。</p>
  <p data-pb></p>
  <h2 id="aDa">光影品第二十五</h2>
  <p id="aDb">尔时世尊于母胎中广说大乘不可思议。<a id="a-Dc"></a>将欲灭度示现光影神德。<a id="a-Dd"></a>令诸会者皆同一色。<a id="a-De"></a>如佛金色无若干差别。<a id="a-Df"></a>诸天龙神阿修罗迦留罗紧那罗摩睺罗伽人与非人。<a id="a-Dg"></a>及四部众比丘比丘尼优婆塞优婆夷。<a id="a-Dh"></a>或有向或有得果。<a id="a-Di"></a>悉令同色。<a id="a-Dj"></a>欲闻如来光影定意建立功德。<a id="a-Dk"></a>解脱无碍四辩才智应对捷疾。<a id="a-Dl"></a>想知灭尽所可救济。<a id="a-Dm"></a>为人重担行来进止。<a id="a-Dn"></a>不失威仪如诸佛法。<a id="a-Do"></a>常所讲说苦集灭道。<a id="a-Dp"></a>导引众生入四意止。<a id="a-Dq"></a>法成就断意觉力师子无畏。<a id="a-Dr"></a>贤圣八道空无想愿。<a id="a-Ds"></a>时会中有菩萨。<a id="a-Dt"></a>名曰贤光。<a id="a-Du"></a>即从坐起偏露右臂右膝着地。<a id="a-Dv"></a>叉手合掌前白佛言。<a id="a-Dw"></a>如来应供正遍知明行足善逝世间解无上士调御丈夫天人师佛世尊。<a id="a-Dx"></a>放此光明普照三千大千世界。<a id="a-Dy"></a>此光明所化如佛化不。<a id="a-Dz"></a>佛力功德非一非二。<a id="a-E0"></a>光明所接不可穷尽。<a id="a-E1"></a>此二德行有何差别。<a id="a-E2"></a>唯愿世尊。<a id="a-E3"></a>解释疑结。<a id="a-E4"></a>使未信人永无狐疑。<a id="a-E5"></a>尔时世尊告贤光菩萨曰。<a id="a-E6"></a>汝所问者。<a id="a-E7"></a>皆是如来神力。<a id="a-E8"></a>何以故。<a id="a-E9"></a>如来神光济度众生无所挂碍。<a id="a-EA"></a>从阎浮提上至果实天。<a id="a-EB"></a>光明远照演说六度无极。<a id="a-EC"></a>布施持戒忍辱精进禅定智慧。<a id="a-ED"></a>如佛神口度脱众生无彼无此。<a id="a-EE"></a>济度无数阿僧祇众生。<a id="a-EF"></a>皆是佛光荫凉覆盖。<a id="a-EG"></a>尔时光明有自然音响。<a id="a-EH"></a>而说颂曰。</p>
  <p id="aEI">过去无数佛　　靡不放光明</p>
  <p id="aEJ">一一诸光明　　说六度无极</p>
  <p id="aEK">戒忍解脱门　　乐法以自娱</p>
  <p id="aEL">初说三空定　　以次成就道</p>
  <p id="aEM">三毒等分人　　无缚无所著</p>
  <p id="aEN">结结四十八　　无救罪门无</p>
  <p id="aEO">非真行道人　　所可经历处</p>
  <p id="aEP">三活欢喜门　　神人迹可贵</p>
  <p id="aEQ">上胜所经过　　得至无为岸</p>
  <p id="aER">立行不退转　　无畏神力威</p>
  <p id="aES">神光所接度　　非百亿万倍</p>
  <p id="aET">如彼一光明　　分为微尘数</p>
  <p id="aEU">一尘作诸刹　　无数不可称</p>
  <p id="aEV">佛力不可尽　　非有亦非无</p>
  <p id="aEW">一光演说法　　度脱阿僧祇</p>
  <p id="aEX">法身自然空　　内外清净行</p>
  <p id="aEY">烦恼八万四　　定意不起乱</p>
  <p id="aEZ">昔吾九十二　　劫数难可尽</p>
  <p id="aEa">端坐树王下　　行道不中退</p>
  <p id="aEb">人天须伦鬼　　劝请问我义</p>
  <p id="aEc">神光远接度　　度脱无央数</p>
  <p id="aEd">过去式弃佛　　留光后教化</p>
  <p id="aEe">得入彼光里　　消灭三毒患</p>
  <p id="aEf">次佛惟卫尊　　神德不可量</p>
  <p id="aEg">亦复留光明　　拯济苦恼人</p>
  <p id="aEh">拘那含牟尼　　特出三界尊</p>
  <p id="aEi">今在仙人山　　光影炳然着</p>
  <p id="aEj">句楼天中天　　无著无所染</p>
  <p id="aEk">寂灭入涅槃　　留光在后化</p>
  <p id="aEl">迦葉本无尊　　所度不可量</p>
  <p id="aEm">亦以光明德　　令度不度者</p>
  <p id="aEn">我释迦牟尼　　处胎而说法</p>
  <p id="aEo">身此光明彼　　遍满诸佛刹</p>
  <p id="aEp">此非小节人　　所可能筹量</p>
  <p id="aEq">唯佛能量佛　　功德无差别</p>
  <p id="aEr">当来诸佛等　　皆以光明化</p>
  <p id="aEs">现可度众生　　先光而后法</p>
  <p id="aEt">尔时世尊说此颂已。<a id="a-Eu"></a>当其座上百七十亿众生。<a id="a-Ev"></a>闻佛说此光明神德。<a id="a-Ew"></a>皆发无上平等度意。</p>
  <p data-pb></p>
  <h2 id="aEx">破邪见品第二十六</h2>
  <p id="aEy">尔时世尊入正定三昧。<a id="a-Ez"></a>分身变化放大光明。<a id="a-F0"></a>欲令菩萨摩诃萨。<a id="a-F1"></a>及四部众比丘比丘尼优婆塞优婆夷。<a id="a-F2"></a>破魔境界住于正地。<a id="a-F3"></a>告诸会者。<a id="a-F4"></a>吾念过去九十一劫。<a id="a-F5"></a>在清明城北雪山南界。<a id="a-F6"></a>师宗五千人山中苦行。<a id="a-F7"></a>我于彼众最小弟子。<a id="a-F8"></a>讽诵经典算数技术。<a id="a-F9"></a>天文地理靡不综练。<a id="a-FA"></a>彼众常法。<a id="a-FB"></a>其有弟子所学已成当报师恩。<a id="a-FC"></a>时我一己亦无财物宝货可奉上师。<a id="a-FD"></a>即跪拜谢欲下山人中乞索。<a id="a-FE"></a>师不见听。<a id="a-FF"></a>如是再三求哀乞索。<a id="a-FG"></a>师复不听。<a id="a-FH"></a>何以故。<a id="a-FI"></a>以我明晓经典众中最胜。<a id="a-FJ"></a>师告我言。<a id="a-FK"></a>吾有秘要宝藏经典。<a id="a-FL"></a>卿未讽诵。<a id="a-FM"></a>何为舍吾人间乞求。<a id="a-FN"></a>尔时师即以秘要一句五百言。<a id="a-FO"></a>使我讽诵。<a id="a-FP"></a>未经数日诵习已讫。<a id="a-FQ"></a>即前白师。<a id="a-FR"></a>见听下山乞求欲报师恩。<a id="a-FS"></a>师复不听而告我言。<a id="a-FT"></a>汝当学问秘谶文书。<a id="a-FU"></a>日月星辰灾怪祸福山移地动。<a id="a-FV"></a>汝亦未知。<a id="a-FW"></a>何为欲舍我人间乞求。<a id="a-FX"></a>复更出经一句千言。<a id="a-FY"></a>敕教我诵读。<a id="a-FZ"></a>又未经几日复得成就。<a id="a-Fa"></a>白师求乞欲报师恩。<a id="a-Fb"></a>师复不听。<a id="a-Fc"></a>吾更有经一句万言。<a id="a-Fd"></a>经中众宝卿亦未诵读。<a id="a-Fe"></a>何由欲舍吾乞求。<a id="a-Ff"></a>即复出经使诵读。<a id="a-Fg"></a>未经几日已复通达。<a id="a-Fh"></a>技术灾怪众星运度皆悉明了。<a id="a-Fi"></a>时师殷勤欲得留住。<a id="a-Fj"></a>更无异经可以学者。<a id="a-Fk"></a>即辞师下山诣村乞求。<a id="a-Fl"></a>见异学梵志众五千余人。<a id="a-Fm"></a>于大聚落而共祠天。<a id="a-Fn"></a>彼祠天法杀五百牸牛。<a id="a-Fo"></a>五百羯羊。<a id="a-Fp"></a>五百骆驼。<a id="a-Fq"></a>五百匹马。<a id="a-Fr"></a>象中精健六牙成就。<a id="a-Fs"></a>五百女人。<a id="a-Ft"></a>金杖一枚金澡罐一枚。<a id="a-Fu"></a>白氎千张。<a id="a-Fv"></a>金银钱各五万。<a id="a-Fw"></a>此诸宝物祠天讫当入于师。<a id="a-Fx"></a>时我下去衣裳尘垢。<a id="a-Fy"></a>先在山中苦行积年披鹿皮衣。<a id="a-Fz"></a>闻彼聚中异学梵志师宗五千人设大坛会我即过之。<a id="a-G0"></a>时彼师长问吾。<a id="a-G1"></a>经典技术多者得为上座。<a id="a-G2"></a>经典少者乃处下座。<a id="a-G3"></a>彼师所知。<a id="a-G4"></a>不能通达秘要谶记。<a id="a-G5"></a>以我为上座。<a id="a-G6"></a>彼师嗔恚此为何人。<a id="a-G7"></a>珍宝杂物今应属我。<a id="a-G8"></a>此人见夺。<a id="a-G9"></a>若当更生共相值遇。<a id="a-GA"></a>要当报怨。<a id="a-GB"></a>如今夺我无异。<a id="a-GC"></a>时我即说。<a id="a-GD"></a>邪见颠倒非真非实。<a id="a-GE"></a>分别有无为说涅槃。<a id="a-GF"></a>无生老病死无彼无此。<a id="a-GG"></a>中间自相法观清净四无所畏。<a id="a-GH"></a>为福生天为罪地狱。<a id="a-GI"></a>悭贪饿鬼抵债畜生。<a id="a-GJ"></a>善恶之报如影随形。<a id="a-GK"></a>时五千人心识开悟。<a id="a-GL"></a>即请我为师。<a id="a-GM"></a>时象马牛羊骆驼尽应杀之。<a id="a-GN"></a>而我不杀。<a id="a-GO"></a>金杖澡罐我应取之。<a id="a-GP"></a>我即以与上座嗔者。<a id="a-GQ"></a>五百女人还寄祠祀之主。<a id="a-GR"></a>五万金钱吾取五百。<a id="a-GS"></a>五万银钱吾取五百。<a id="a-GT"></a>余寄祠主。<a id="a-GU"></a>吾从村至村。<a id="a-GV"></a>从国至国。<a id="a-GW"></a>渐渐至清明城东门外。<a id="a-GX"></a>见五百梵志耆年宿德。<a id="a-GY"></a>学道日久日曝火炙形貌丑秽。<a id="a-GZ"></a>吾即以五百金钱各与一枚。<a id="a-Ga"></a>辞别入城。<a id="a-Gb"></a>见城中人香水洒地除去尘秽。<a id="a-Gc"></a>悬缯幡盖行列端严皆欲出城。<a id="a-Gd"></a>我小前行见一女人持花七枚。<a id="a-Ge"></a>我时左右顾视。<a id="a-Gf"></a>求香觅花了不能得。<a id="a-Gg"></a>即问此女。<a id="a-Gh"></a>汝花可得者。<a id="a-Gi"></a>吾欲买之。<a id="a-Gj"></a>女报我言。<a id="a-Gk"></a>此花王花。<a id="a-Gl"></a>佛当入城将用上佛。<a id="a-Gm"></a>不可得也。<a id="a-Gn"></a>菩萨复以善权方便。<a id="a-Go"></a>更告语女。<a id="a-Gp"></a>吾有宝钱五百枚。<a id="a-Gq"></a>一花百钱若见与者。<a id="a-Gr"></a>出钱相付。<a id="a-Gs"></a>女贪得宝即以五花与之。<a id="a-Gt"></a>行数十步女自念言。<a id="a-Gu"></a>此人颜貌端正身披鹿皮衣。<a id="a-Gv"></a>贪我五枚花不惜银钱。<a id="a-Gw"></a>此必有以。<a id="a-Gx"></a>回头唤言。<a id="a-Gy"></a>男子卿用花为。<a id="a-Gz"></a>报言上佛。<a id="a-H0"></a>时女闻佛名。<a id="a-H1"></a>即以二花持用寄我。<a id="a-H2"></a>我即出城遥见佛来。<a id="a-H3"></a>诸天人民填塞道路。<a id="a-H4"></a>无有空缺地可礼拜。<a id="a-H5"></a>佛前有一汪水可受一人。<a id="a-H6"></a>吾即解发布发水中。<a id="a-H7"></a>即以此偈而赞叹佛。</p>
  <p id="aH8">破爱憍慢心　　能灭欲怒痴</p>
  <p id="aH9">第一光相足　　唯佛照我心</p>
  <p id="aHA">昔我所求愿　　今日得见佛</p>
  <p id="aHB">今散五茎花　　愿得不退转</p>
  <p id="aHC">余二非我花　　王女寄上佛</p>
  <p id="aHD">无上大导师　　见愍蹈我发</p>
  <p id="aHE">时光明如来。<a id="a-HF"></a>见我心发大弘誓不可沮坏。<a id="a-HG"></a>即以偈而赞我言。</p>
  <p id="aHH">摩纳发大心　　旷济无数人</p>
  <p id="aHI">弘誓不自为　　殖众功德本</p>
  <p id="aHJ">却后无数劫　　五鼎五浊世</p>
  <p id="aHK">成佛度众生　　号字释迦文</p>
  <p id="aHL">光相三十二　　奇特人中尊</p>
  <p id="aHM">受慧称佛竟　　地六反震动</p>
  <p id="aHN">诸天世人民　　见我得记别</p>
  <p id="aHO">常想众结灭　　皆愿生我世</p>
  <p id="aHP">尔时光明如来。<a id="a-HQ"></a>即以足蹈我发上过。<a id="a-HR"></a>佛以神力接我五花及以我身。<a id="a-HS"></a>即在虚空。<a id="a-HT"></a>余有二花在佛左右肩上。<a id="a-HU"></a>吾昔所行。<a id="a-HV"></a>破五千梵志祠天事火之具。<a id="a-HW"></a>使行正见八平等法。<a id="a-HX"></a>坐卧经行步步饶益度脱众生。<a id="a-HY"></a>从此以来未曾坠堕三涂八难世智辩聪边地佛后。<a id="a-HZ"></a>尔时座上魔界众生。<a id="a-Ha"></a>计常断灭。<a id="a-Hb"></a>言苦有乐。<a id="a-Hc"></a>无常谓有常。<a id="a-Hd"></a>无身谓有身。<a id="a-He"></a>习四颠倒不识明慧。<a id="a-Hf"></a>五盖自覆贪着利养。<a id="a-Hg"></a>尔时世尊欲度斯等。<a id="a-Hh"></a>邪见之人。<a id="a-Hi"></a>重说颂曰。</p>
  <p id="aHj">邪见非真道　　如彼铁嘴虫</p>
  <p id="aHk">破骨入髓脑　　苦痛无央数</p>
  <p id="aHl">利养坏道德　　智者所不习</p>
  <p id="aHm">躬行坚固心　　净除无明法</p>
  <p id="aHn">尔时世尊说此邪见句义味义字义。<a id="a-Ho"></a>说真实法。<a id="a-Hp"></a>无央数百千众生。<a id="a-Hq"></a>皆发无上正真道意。</p>
  <p data-pb></p>
  <h2 id="aHr">文殊身变化品第二十七</h2>
  <p id="aHs">尔时世尊无所著等正觉。<a id="a-Ht"></a>入上尊定意三昧。<a id="a-Hu"></a>观察过去当来今现在菩萨摩诃萨劫数多少。<a id="a-Hv"></a>应从一劫二劫乃至百千无数亿劫。<a id="a-Hw"></a>应取般涅槃者。<a id="a-Hx"></a>或有菩萨摩诃萨供养诸佛功德成就。<a id="a-Hy"></a>教化众生净佛国土。<a id="a-Hz"></a>或有菩萨摩诃萨行八住童真。<a id="a-I0"></a>不取妻息除淫欲想。<a id="a-I1"></a>自住其地无父母兄弟。<a id="a-I2"></a>得成无上正真等正觉。<a id="a-I3"></a>佛告文殊师利现汝古昔七十九劫于花光世界。<a id="a-I4"></a>在胎说法全身舍利。<a id="a-I5"></a>其土人民身长千由旬。<a id="a-I6"></a>佛身万由旬。<a id="a-I7"></a>东西南北四维上下。<a id="a-I8"></a>无量无限不可称计。<a id="a-I9"></a>非算师算师弟子所能筹量。<a id="a-IA"></a>根本清净汝本在彼。<a id="a-IB"></a>佛身光相示现神足。<a id="a-IC"></a>令此大会得一睹见。<a id="a-ID"></a>于如来种利益众生。<a id="a-IE"></a>尔时世尊即说颂曰。</p>
  <p id="aIF">文殊本成佛　　在胎现变化</p>
  <p id="aIG">方身万由旬　　光明相炳着</p>
  <p id="aIH">目如青莲花　　唇口珠火明</p>
  <p id="aII">方白四十齿　　眼眴上下迎</p>
  <p id="aIJ">诸天龙鬼神　　香花归命礼</p>
  <p id="aIK">今我处此胎　　比方汝彼刹</p>
  <p id="aIL">于十六分中　　不得如毫厘</p>
  <p id="aIM">如来神德化　　通达无所碍</p>
  <p id="aIN">禁戒香远布　　诸佛悉叹誉</p>
  <p id="aIO">此今诸来会　　欲问难有法</p>
  <p id="aIP">软首现汝力　　蠲除疑网结</p>
  <p id="aIQ">尔时文殊师利菩萨摩诃萨。<a id="a-IR"></a>不离本座即以神足定力。<a id="a-IS"></a>犹大力人屈伸臂顷。<a id="a-IT"></a>接华世界。<a id="a-IU"></a>内娑诃世界释迦牟尼母胎会中。<a id="a-IV"></a>二佛世界不相障碍。<a id="a-IW"></a>现身佛相众好具足坐树王下。<a id="a-IX"></a>敷演深奥最胜之法。<a id="a-IY"></a>彼土菩萨亦来亲近释迦文佛。<a id="a-IZ"></a>供养承事香花幡盖。<a id="a-Ia"></a>释迦文尼菩萨弟子亦彼至彼礼事供养。<a id="a-Ib"></a>彼此音响说甚深妙法。<a id="a-Ic"></a>共相开通无有挂碍。<a id="a-Id"></a>彼说无生此亦如是。<a id="a-Ie"></a>我说意止彼亦如是。<a id="a-If"></a>意断根力觉道彼此无异。<a id="a-Ig"></a>彼说苦空非身此亦如是。<a id="a-Ih"></a>尔时文殊师利即说颂曰。</p>
  <p id="aIi">观内外清净　　缘灭想亦然</p>
  <p id="aIj">十方诸佛刹　　神德无有异</p>
  <p id="aIk">皆由众生根　　现有妙不妙</p>
  <p id="aIl">计我成佛身　　此刹为最小</p>
  <p id="aIm">座中有疑故　　于胎现变化</p>
  <p id="aIn">我身如微尘　　今在他佛国</p>
  <p id="aIo">三十二相明　　在在无不现</p>
  <p id="aIp">本为能人师　　今乃为弟子</p>
  <p id="aIq">佛道极广大　　清净无增减</p>
  <p id="aIr">或欲见佛身　　二尊不并立</p>
  <p id="aIs">此界现受教　　我刹见佛身</p>
  <p id="aIt">此刹有劫烧　　我土无坏败</p>
  <p id="aIu">佛力悉周遍　　众生心非一</p>
  <p id="aIv">众会听我说　　除此更有余</p>
  <p id="aIw">佛刹名无阂　　佛名升仙尊</p>
  <p id="aIx">国土倍复倍　　清净无瑕秽</p>
  <p id="aIy">国城皆七宝　　水精琉璃地</p>
  <p id="aIz">八解甘露池　　洗浴去尘垢</p>
  <p id="aJ0">令住无碍处　　[火*霍]然睹大明</p>
  <p id="aJ1">彼升仙佛者　　勿谓为异人</p>
  <p id="aJ2">众会欲知者　　我身软首是</p>
  <p id="aJ3">置此更有余　　刹土名究竟</p>
  <p id="aJ4">佛名大智慧　　过诸菩萨量</p>
  <p id="aJ5">彼无二乘学　　辟支声闻等</p>
  <p id="aJ6">菩萨摩诃萨　　无有欲怒痴</p>
  <p id="aJ7">根败叶不生　　况复有果实</p>
  <p id="aJ8">大人相具足　　先救后自济</p>
  <p id="aJ9">命如五河流　　五使五缠结</p>
  <p id="aJA">五盛阴唼嗽　　轮转五道中</p>
  <p id="aJB">七使勋坚着　　不离七生处</p>
  <p id="aJC">无为八正道　　除去八邪业</p>
  <p id="aJD">八慧清净观　　洗以八解水</p>
  <p id="aJE">八住八除入　　有为八法道</p>
  <p id="aJF">苦法有九分　　六趣众生行</p>
  <p id="aJG">究竟九无阂　　庄严佛道树</p>
  <p id="aJH">十力无畏法　　被慈弘誓铠</p>
  <p id="aJI">手执智慧剑　　芟除结使林</p>
  <p id="aJJ">此界诸众生　　贪着生贡高</p>
  <p id="aJK">重病离良医　　疗治方更剧</p>
  <p id="aJL">犹如野火炽　　焚烧山林泽</p>
  <p id="aJM">随岚大风吹　　焰炽何时灭</p>
  <p id="aJN">今我等世界　　广演大智慧</p>
  <p id="aJO">我如今日身　　大智如来是</p>
  <p id="aJP">尔时文殊师利说此颂已。<a id="a-JQ"></a>无量阿僧祇众生。<a id="a-JR"></a>皆悉愿乐生花刹土。<a id="a-JS"></a>时文殊师利还摄神足。<a id="a-JT"></a>现释迦文佛菩萨弟子。<a id="a-JU"></a>国土多少还复如故。</p>
  <p data-pb></p>
  <h2 id="aJV">八贤圣斋品第二十八</h2>
  <p id="aJW">尔时座中有菩萨。<a id="a-JX"></a>名曰智积。<a id="a-JY"></a>于过去佛造众德本降伏魔怨。<a id="a-JZ"></a>善权变化庄严佛土。<a id="a-Ja"></a>于无央数修行忍辱。<a id="a-Jb"></a>忍心不阙禅行 不废 。<a id="a-Jc"></a>于大众中为师子吼。<a id="a-Jd"></a>独步三界随时上下。<a id="a-Je"></a>靡所不入应适无方。<a id="a-Jf"></a>能使山河石壁皆为七宝。<a id="a-Jg"></a>给施贫穷四事不乏。<a id="a-Jh"></a>解了空观法性清净。<a id="a-Ji"></a>分别三世威仪法则。<a id="a-Jj"></a>如幻如化如镜中像。<a id="a-Jk"></a>如热时焰如空中响。<a id="a-Jl"></a>所将眷属根本成就。<a id="a-Jm"></a>奉持禁戒不犯毫厘。<a id="a-Jn"></a>即从坐起偏露右臂右膝着地。<a id="a-Jo"></a>叉手合掌前白佛言。<a id="a-Jp"></a>快哉世尊。<a id="a-Jq"></a>如来所化无不周遍。<a id="a-Jr"></a>天龙人鬼皆至道场。<a id="a-Js"></a>空界众生及以胎化。<a id="a-Jt"></a>所可济度不可称量。<a id="a-Ju"></a>唯愿世尊。<a id="a-Jv"></a>分别六趣善恶之行威仪禁戒。<a id="a-Jw"></a>初中竟善一一分别。<a id="a-Jx"></a>使未学者学未知者知。<a id="a-Jy"></a>佛告智积菩萨。<a id="a-Jz"></a>善哉善哉。<a id="a-K0"></a>能问如来甚深之义。<a id="a-K1"></a>今当与汝分别善恶禁戒所趣。<a id="a-K2"></a>谛听谛听善思念之。<a id="a-K3"></a>吾昔一时无央数劫为金翅鸟王。<a id="a-K4"></a>七宝宫殿后园浴池皆七宝成。<a id="a-K5"></a>游戏园观心得自在。<a id="a-K6"></a>所行法则如转轮圣王。<a id="a-K7"></a>内宫妇女状如天人。<a id="a-K8"></a>于百千万劫。<a id="a-K9"></a>时乃入海求龙为食。<a id="a-KA"></a>时彼海中有化生龙子。<a id="a-KB"></a>八日十四日十五日。<a id="a-KC"></a>受如来斋八禁戒法。<a id="a-KD"></a>不杀不盗不淫不妄言绮语不劝饮酒。<a id="a-KE"></a>不听作倡伎乐香花脂粉高广床。<a id="a-KF"></a>非时不食。<a id="a-KG"></a>奉持贤圣八法。<a id="a-KH"></a>时金翅鸟王身长八千由旬。<a id="a-KI"></a>左右翅各各长四千由旬。<a id="a-KJ"></a>大海纵广三百三十六万里。<a id="a-KK"></a>金翅鸟以翅斫水取龙。<a id="a-KL"></a>水未合顷衔龙飞出。<a id="a-KM"></a>金翅鸟法。<a id="a-KN"></a>欲食龙时先从尾而吞。<a id="a-KO"></a>到须弥山北有大缘铁树。<a id="a-KP"></a>高十六万里。<a id="a-KQ"></a>衔龙至彼欲得食啖。<a id="a-KR"></a>求龙尾不知处。<a id="a-KS"></a>以经日夜。<a id="a-KT"></a>明日龙出尾语金翅鸟。<a id="a-KU"></a>化生龙者我身是也。<a id="a-KV"></a>我不持八关斋法者。<a id="a-KW"></a>汝即灰灭我。<a id="a-KX"></a>金翅鸟闻之悔过自责。<a id="a-KY"></a>佛之威神甚深难量。<a id="a-KZ"></a>我有宫殿去此不远。<a id="a-Ka"></a>共我至彼以相娱乐。<a id="a-Kb"></a>龙即随金翅鸟至宫殿观。<a id="a-Kc"></a>看今此眷属不闻如来八关斋法。<a id="a-Kd"></a>唯愿指授禁戒威仪。<a id="a-Ke"></a>若寿终后得生人中。<a id="a-Kf"></a>尔时龙子具以禁戒法使读诵。<a id="a-Kg"></a>即于鸟王宫。<a id="a-Kh"></a>而说颂曰。</p>
  <p id="aKi">七宝宫殿舍　　庄严极快乐</p>
  <p id="aKj">行满戒不具　　受此金翅身</p>
  <p id="aKk">我是龙王子　　修道七万劫</p>
  <p id="aKl">以针刺树叶　　犯戒作龙身</p>
  <p id="aKm">我非胎生龙　　湿生及卵生</p>
  <p id="aKn">转身不退转　　兴显佛法众</p>
  <p id="aKo">汝今受八斋　　化汝眷属等</p>
  <p id="aKp">奉禁无所犯　　必得生善处</p>
  <p id="aKq">我宫在海水　　亦以七宝成</p>
  <p id="aKr">摩尼颇梨珠　　明月珠金银</p>
  <p id="aKs">可随我到彼　　观看修佛事</p>
  <p id="aKt">复益善根本　　滋润悉周遍</p>
  <p id="aKu">尔时金翅鸟闻龙子所说。<a id="a-Kv"></a>受八关斋法口自发言。<a id="a-Kw"></a>自今以后尽形寿不杀。<a id="a-Kx"></a>如诸佛教金翅鸟眷属。<a id="a-Ky"></a>受三自归已。<a id="a-Kz"></a>即从龙子到海宫殿。<a id="a-L0"></a>彼宫殿中有七宝塔。<a id="a-L1"></a>诸佛所说诸法深藏。<a id="a-L2"></a>别有七宝函满中佛经。<a id="a-L3"></a>十二因缘总持三昧。<a id="a-L4"></a>见彼龙子及诸龙女。<a id="a-L5"></a>香花供养礼拜承事。<a id="a-L6"></a>犹如天上难檀婆那罗金殿无异。<a id="a-L7"></a>龙子语金翅鸟。<a id="a-L8"></a>我受龙身劫寿未尽。<a id="a-L9"></a>未曾杀生娆乱水性。<a id="a-LA"></a>尔时龙子复与金翅鸟。<a id="a-LB"></a>而说颂曰。</p>
  <p id="aLC">杀是不善行　　减寿命中夭</p>
  <p id="aLD">身如朝露虫　　见光则命终</p>
  <p id="aLE">持戒奉佛语　　得生长寿天</p>
  <p id="aLF">累劫积福德　　不堕畜生道</p>
  <p id="aLG">今身为龙身　　戒德清明行</p>
  <p id="aLH">虽堕六畜中　　必望自济度</p>
  <p id="aLI">是时龙子说此颂时。<a id="a-LJ"></a>龙子龙女心开意解。<a id="a-LK"></a>寿终之后皆当生阿弥陀佛国。<a id="a-LL"></a>佛告智积菩萨。<a id="a-LM"></a>我宿命所行戒德完具。<a id="a-LN"></a>得成菩萨化现自在无所不入。<a id="a-LO"></a>亦入于金翅鸟亦入于龙子。<a id="a-LP"></a>亦入于鱼鳖鼋鼍所化如是 。</p>
 </body>
</html>