<!doctype html>
<html id="z3IBU1BUl" data-ver="1178">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">菩萨处胎经卷第五</h1>
  <h2 id="a2">五乐品第二十九</h2>
  <p id="a3">尔时世尊。<a id="a-4"></a>观察众生心识所念。<a id="a-5"></a>欲知如来所经历处。<a id="a-6"></a>曾生金翅鸟中受龙子教诫。<a id="a-7"></a>所度无量不可称计。<a id="a-8"></a>齐是更有余愿闻其意。<a id="a-9"></a>佛知众生心中所念。<a id="a-A"></a>将欲示现本所造行身口意法。<a id="a-B"></a>诸族姓子族姓女。<a id="a-C"></a>听我所说。<a id="a-D"></a>昔有天帝释。<a id="a-E"></a>去世已来经无数劫天福自然。<a id="a-F"></a>于三千大千诸释之中最尊第一。<a id="a-G"></a>罗睺罗阿修罗王。<a id="a-H"></a>生女端正。<a id="a-I"></a>具足女法六十四能。<a id="a-J"></a>行步进止不失仪则。<a id="a-K"></a>面如桃花色。<a id="a-L"></a>口出言气如优钵莲花香。<a id="a-M"></a>身作牛头栴檀香。<a id="a-N"></a>不长不短不白不黑。<a id="a-O"></a>不肥不瘦具足女法。<a id="a-P"></a>时释提桓因内自思惟。<a id="a-Q"></a>我今此宫天女众多。<a id="a-R"></a>颜貌端正诸天中胜。<a id="a-S"></a>然不如彼阿须伦女。<a id="a-T"></a>今我宁可集诸兵众与彼共斗。<a id="a-U"></a>可得彼女给我使令。<a id="a-V"></a>作是念已即召诸天论说斗事。<a id="a-W"></a>诸天白帝释。<a id="a-X"></a>诸天斗战必不如彼。<a id="a-Y"></a>权 可遣执乐神等。<a id="a-Z"></a>手执琉璃九十九弦琴及一弦琴。<a id="a-a"></a>歌叹我天受福。<a id="a-b"></a>快乐无量功德。<a id="a-c"></a>诸天称善此语可从。<a id="a-d"></a>即敕执乐天子般遮翼等。<a id="a-e"></a>严办乐具即于天上忽然不现。<a id="a-f"></a>如有力士屈伸臂顷。<a id="a-g"></a>已至阿须伦王婆呵前立。<a id="a-h"></a>弹琴出声作如是颂。</p>
  <p id="ai">我是天帝释　　绝妙弹琴师</p>
  <p id="aj">歌曲音相和　　清净声极妙</p>
  <p id="ak">如我彼天乐　　无有忧畏想</p>
  <p id="al">念则衣食至　　七宝甘露珍</p>
  <p id="am">金银床玉机　　转关身回旋</p>
  <p id="an">视乐无厌足　　天中尊第一</p>
  <p id="ao">今遣我等来　　欲说无诤行</p>
  <p id="ap">并献甘露食　　求欲作婚姻</p>
  <p id="aq">我主彼宫殿　　琦珍不可量</p>
  <p id="ar">天女为眷属　　非千万亿数</p>
  <p id="as">知婆呵有女　　应与我给使</p>
  <p id="at">若不见与者　　正尔兵众征</p>
  <p id="au">须伦闻此语　　嗔恚极炽盛</p>
  <p id="av">小物兴大意　　乃欲有所为</p>
  <p id="aw">我虽无甘露　　豫以自充饱</p>
  <p id="ax">亦有大兵众　　足得相距逆</p>
  <p id="ay">尔时般遮翼等。<a id="a-z"></a>闻此语已即还。<a id="a-10"></a>以此语具向天帝释说。<a id="a-11"></a>时婆呵阿须伦王。<a id="a-12"></a>即敕左右促集兵众。<a id="a-13"></a>吾有所伐正尔令办各勿有疑。<a id="a-14"></a>即以此偈向所敕说。</p>
  <p id="a15">豪贵天帝释　　遣使般遮翼</p>
  <p id="a16">歌颂出五音　　求我为婚姻</p>
  <p id="a17">及彼未集兵　　我宜先集众</p>
  <p id="a18">往攻不用力　　万得不一失</p>
  <p id="a19">时彼阿须伦臣佐。<a id="a-1A"></a>闻此教已即集四兵。<a id="a-1B"></a>往诣须弥山腹。<a id="a-1C"></a>坏曲脚天宫。<a id="a-1D"></a>次坏风天宫。<a id="a-1E"></a>次坏马天宫。<a id="a-1F"></a>次坏庄严天宫。<a id="a-1G"></a>时有天子名曰大力。<a id="a-1H"></a>诣释提桓因所。<a id="a-1I"></a>天王。<a id="a-1J"></a>当知阿须伦婆呵集诸兵众。<a id="a-1K"></a>已坏四门天子。<a id="a-1L"></a>天王。<a id="a-1M"></a>今欲如何。<a id="a-1N"></a>时天帝释忆本所诵。<a id="a-1O"></a>口说颂曰。</p>
  <p id="a1P">诸佛威神力　　救护我今厄</p>
  <p id="a1Q">忍慧破恚怒　　解脱安隐处</p>
  <p id="a1R">昔我无睡眠　　昨日忽眠寐</p>
  <p id="a1S">此睡非吉祥　　须伦侵我境</p>
  <p id="a1T">尔时天帝释忆佛功德。<a id="a-1U"></a>须伦兵众渐渐却退。<a id="a-1V"></a>从四门后园。<a id="a-1W"></a>入池水中藕茎糸孔中藏。<a id="a-1X"></a>时释提桓因即敕大臣。<a id="a-1Y"></a>汝速集兵众。<a id="a-1Z"></a>吾欲逐阿须伦兵众。<a id="a-1a"></a>尔时帝释诸臣受天王教。<a id="a-1b"></a>即集天众从四门求觅。<a id="a-1c"></a>但见刀铠弓箭在地。<a id="a-1d"></a>不见须伦众。<a id="a-1e"></a>转转前进直入阿须伦宫殿。<a id="a-1f"></a>见婆呵阿须伦女数千万众。<a id="a-1g"></a>不见阿须伦身。<a id="a-1h"></a>将诸女众归诣忉利天宫。<a id="a-1i"></a>时诸阿须伦等。<a id="a-1j"></a>求哀归命向释提桓因。<a id="a-1k"></a>我等愚惑。<a id="a-1l"></a>不知佛弟子神力巍巍如是。<a id="a-1m"></a>我等先祖信奉如来。<a id="a-1n"></a>闻佛有戒不取他物。<a id="a-1o"></a>今天王释。<a id="a-1p"></a>将我眷属尽填天宫。<a id="a-1q"></a>非佛弟子所行法则。<a id="a-1r"></a>帝释闻之怅然不乐。<a id="a-1s"></a>须伦此语。<a id="a-1t"></a>证我犯不与取戒。<a id="a-1u"></a>我宁当奉禁不犯偷盗。<a id="a-1v"></a>即还诸女。<a id="a-1w"></a>尔时阿须伦王。<a id="a-1x"></a>即以最所敬女奉天帝释。<a id="a-1y"></a>天帝释。<a id="a-1z"></a>即以美甘露与须伦。<a id="a-20"></a>须伦与天和合共修行善。<a id="a-21"></a>不杀不盗不淫不欺不饮酒不香花脂粉非时不食。<a id="a-22"></a>奉持如来三归依法。<a id="a-23"></a>吾昔所行无数生中作转轮圣王。<a id="a-24"></a>无数生中作天帝释。<a id="a-25"></a>无数生中作梵天王。<a id="a-26"></a>奉持贤圣八关斋法度难救厄。<a id="a-27"></a>设四天下满中火焰譬如劫烧。<a id="a-28"></a>一心归命称如来名。<a id="a-29"></a>持八关斋法投身入火焰不能烧。<a id="a-2A"></a>若满中水水不能溺。<a id="a-2B"></a>八关斋者诸佛父母。</p>
  <p data-pb></p>
  <h2 id="a2C">紧陀罗品第三十</h2>
  <p id="a2D">时座中有菩萨名曰信解脱。<a id="a-2E"></a>过去无央数阿僧祇劫为紧陀罗王。<a id="a-2F"></a>须弥山北过琉璃山。<a id="a-2G"></a>琉璃山北过小铁围山。<a id="a-2H"></a>铁围山北有大黑山。<a id="a-2I"></a>紧陀罗王在中治化。<a id="a-2J"></a>过去无数恒沙诸佛。<a id="a-2K"></a>亦不睹见亦不闻法。<a id="a-2L"></a>亦无有圣众教化。<a id="a-2M"></a>无日月星辰光明所照由昔积福一施之报。<a id="a-2N"></a>居在七宝宫殿寿命极长。<a id="a-2O"></a>何以故。<a id="a-2P"></a>本在人间值遇良田。<a id="a-2Q"></a>有大长者造佛塔庙。<a id="a-2R"></a>此紧陀罗。<a id="a-2S"></a>布施一刹柱成办庙寺。<a id="a-2T"></a>复以净食施彼工匠。<a id="a-2U"></a>寿终命尽作胸臆神王。<a id="a-2V"></a>在两山中间。<a id="a-2W"></a>自然七宝宫殿屋舍。<a id="a-2X"></a>昔在人间居财无量。<a id="a-2Y"></a>有一沙门中时持钵乞食。<a id="a-2Z"></a>妇见沙门在门乞食。<a id="a-2a"></a>即擎饭施与。<a id="a-2b"></a>长者见妇与沙门食。<a id="a-2c"></a>即便嗔恚。<a id="a-2d"></a>此何乞人瞻视我妇。<a id="a-2e"></a>当令此人手脚破坏。<a id="a-2f"></a>寿终之后受此丑形。<a id="a-2g"></a>八十四劫恒无手足。<a id="a-2h"></a>在人间时学仙人法在深山中。<a id="a-2i"></a>诵习咒术能移动日月。<a id="a-2j"></a>以夜为昼以昼为夜。<a id="a-2k"></a>呼吸之顷能吐出金银七宝。<a id="a-2l"></a>能使枯树悉生枝叶花果。<a id="a-2m"></a>能使海水消竭。<a id="a-2n"></a>在火不烧身能飞行。<a id="a-2o"></a>眼能彻视自识宿命。<a id="a-2p"></a>知他人心耳远闻声。<a id="a-2q"></a>眷属弟子五百人闻佛出世。<a id="a-2r"></a>佛名清净光如来应供正遍知明行足善逝世间解无上士调御丈夫天人师佛世尊。<a id="a-2s"></a>说微妙法初中竟善。<a id="a-2t"></a>大慈平等功勋难量。<a id="a-2u"></a>我将诸弟子从深山出。<a id="a-2v"></a>飞行经过王宫后园浴池。<a id="a-2w"></a>见诸采女在池洗浴。<a id="a-2x"></a>我及弟子。<a id="a-2y"></a>下见妇女生染爱心皆失神足即堕园中。<a id="a-2z"></a>时我嗔恚故来求佛失我神足。<a id="a-30"></a>时采女众见五百丈夫尽在园中。<a id="a-31"></a>寻入白王。<a id="a-32"></a>王敕左右。<a id="a-33"></a>将彼人来。<a id="a-34"></a>我欲问之。<a id="a-35"></a>寻将诣王。<a id="a-36"></a>王问言。<a id="a-37"></a>卿等何人。<a id="a-38"></a>答曰。<a id="a-39"></a>我等在山学仙道人。<a id="a-3A"></a>山中诵习咒术。<a id="a-3B"></a>能移动日月。<a id="a-3C"></a>以夜为昼以昼为夜。<a id="a-3D"></a>乃至耳远闻声。<a id="a-3E"></a>眷属弟子五百人。<a id="a-3F"></a>闻佛出世佛名清净光。<a id="a-3G"></a>我将诸弟子从深山出。<a id="a-3H"></a>飞行经过王宫后园浴池。<a id="a-3I"></a>见诸采女在池洗浴。<a id="a-3J"></a>我及弟子。<a id="a-3K"></a>下见妇女生染爱心。<a id="a-3L"></a>皆失神足即堕园中。<a id="a-3M"></a>时王告之曰。<a id="a-3N"></a>汝等在深山学仙道来为久近耶。<a id="a-3O"></a>答曰。<a id="a-3P"></a>二十二小劫。<a id="a-3Q"></a>王复问曰。<a id="a-3R"></a>积劫学道心如死灰不动不摇。<a id="a-3S"></a>云何欲心而失神足。<a id="a-3T"></a>答曰。<a id="a-3U"></a>本谓真道神灵第一。<a id="a-3V"></a>踊没自在所念皆成。<a id="a-3W"></a>不图今日忽然失道。<a id="a-3X"></a>惭愧圣王随王刑罚。<a id="a-3Y"></a>王告之曰。<a id="a-3Z"></a>汝本学道二十二小劫。<a id="a-3a"></a>形枯心疲所习不真。<a id="a-3b"></a>如愚惑人空中求宝。<a id="a-3c"></a>于真际法不获实相。<a id="a-3d"></a>汝所求师如来等正觉者。<a id="a-3e"></a>近在岳跱山中。<a id="a-3f"></a>我当将汝等往至佛所。<a id="a-3g"></a>若佛有所说当奉行之。<a id="a-3h"></a>尔时大王。<a id="a-3i"></a>即严驾羽宝之车具五威仪。<a id="a-3j"></a>将诸眷属及五百仙学人等。<a id="a-3k"></a>往诣岳跱山。<a id="a-3l"></a>王即下车解剑去盖。<a id="a-3m"></a>却五威仪步至佛所。<a id="a-3n"></a>头面礼足在一面坐。<a id="a-3o"></a>尔时国王须臾退坐。<a id="a-3p"></a>前白佛言。<a id="a-3q"></a>此五百人。<a id="a-3r"></a>在山学仙二十二小劫。<a id="a-3s"></a>闻佛出世欲来见佛。<a id="a-3t"></a>飞过后宫贪着欲爱即失神足。<a id="a-3u"></a>唯愿世尊。<a id="a-3v"></a>与说微妙之法。<a id="a-3w"></a>当令还复五神通道。<a id="a-3x"></a>佛告大王。<a id="a-3y"></a>此五百人所行善根。<a id="a-3z"></a>成便坏败终不究竟。<a id="a-40"></a>本为长者。<a id="a-41"></a>比丘乞食嗔恚言。<a id="a-42"></a>使汝无手足。<a id="a-43"></a>无数劫中作胸臆神王。<a id="a-44"></a>在大铁围黑山中间。<a id="a-45"></a>虽复受报日月所不照。<a id="a-46"></a>先在人间以刹柱施人。<a id="a-47"></a>以一施之惠与辟支佛。<a id="a-48"></a>后得人身于山中学仙。<a id="a-49"></a>欲心炽盛还失神足。<a id="a-4A"></a>此缘久有非适今也。<a id="a-4B"></a>此五百人于今世命终。<a id="a-4C"></a>皆当生无怒佛所。<a id="a-4D"></a>彼佛与说生老病死十二因缘。<a id="a-4E"></a>苦无苦本集灭道果。<a id="a-4F"></a>亦复如是。<a id="a-4G"></a>佛说是时王意开解。<a id="a-4H"></a>亦乐欲生无怒佛所。<a id="a-4I"></a>尔时国王及五百仙人。<a id="a-4J"></a>即从座起礼佛而去。</p>
  <h2 id="a4K">香音神品第三十一</h2>
  <p id="a4L">尔时世尊知诸众会心中所念。<a id="a-4M"></a>便入定意无形三昧。<a id="a-4N"></a>随众生音而济度之。<a id="a-4O"></a>昔我人间为香音神王。<a id="a-4P"></a>一阎浮提二阎浮提。<a id="a-4Q"></a>乃至无数恒沙阎浮提。<a id="a-4R"></a>男女眷属以香为食。<a id="a-4S"></a>衣被服饰皆悉香熏。<a id="a-4T"></a>或生北方郁单曰土。<a id="a-4U"></a>拘耶尼。<a id="a-4V"></a>弗于逮。<a id="a-4W"></a>在在所生为香音王。<a id="a-4X"></a>或寿一劫二劫三劫。<a id="a-4Y"></a>乃至无数阿僧祇劫。<a id="a-4Z"></a>知有佛有法有比丘僧。<a id="a-4a"></a>心常远离而不亲近。<a id="a-4b"></a>何以故。<a id="a-4c"></a>贪着五乐以善香为乐。<a id="a-4d"></a>于善香中不闻余音。<a id="a-4e"></a>但闻五欲歌叹戏乐。<a id="a-4f"></a>终日竟夜不知厌足。<a id="a-4g"></a>有善知识昔修善根。<a id="a-4h"></a>从地踊出半身人现。<a id="a-4i"></a>而告我言。<a id="a-4j"></a>此处乐耶。<a id="a-4k"></a>何为贪着。<a id="a-4l"></a>此非真实清净之行。<a id="a-4m"></a>除去香熏可得安隐处。<a id="a-4n"></a>此香为灾为幻为化。<a id="a-4o"></a>今佛在世可往受教。<a id="a-4p"></a>得清净香遍满诸方。<a id="a-4q"></a>香音神王闻之极大欢喜。<a id="a-4r"></a>善哉善哉。<a id="a-4s"></a>善知识。<a id="a-4t"></a>欲导引我示清净香。<a id="a-4u"></a>今正是时佛为所在共往礼拜。<a id="a-4v"></a>尔时踊出地神。<a id="a-4w"></a>即以偈告香音神曰。</p>
  <p id="a4x">如来无所著　　今在南方界</p>
  <p id="a4y">在胎清净观　　眷属无央数</p>
  <p id="a4z">烧诸众妙香　　悬缯花盖幡</p>
  <p id="a50">供养如恒沙　　戒德甚深香</p>
  <p id="a51">遍满十方界　　其有闻香者</p>
  <p id="a52">尽得无上道　　汝可将眷属</p>
  <p id="a53">往到阎浮提　　一心归依尊</p>
  <p id="a54">当自面见佛　　佛德无边岸</p>
  <p id="a55">各随本所行　　一闻三句义</p>
  <p id="a56">成道不移坐　　三空慧定力</p>
  <p id="a57">十八不共法　　大人相好具</p>
  <p id="a58">汝后必获之　　紫磨金色体</p>
  <p id="a59">软细不受尘　　法身智慧定</p>
  <p id="a5A">汝当悉具得　　到彼勿怀惧</p>
  <p id="a5B">正心莫生疑　　勇猛不怯弱</p>
  <p id="a5C">便逮师子步　　分别身心观</p>
  <p id="a5D">悉解空自然　　眼识无色本</p>
  <p id="a5E">除对不造垢　　当行三法门</p>
  <p id="a5F">现后及中间　　获净三通慧</p>
  <p id="a5G">总持无碍法　　无常无乐想</p>
  <p id="a5H">劫数造不善　　慧火弹指烧</p>
  <p id="a5I">金银宝琉璃　　须弥四宝成</p>
  <p id="a5J">劫烧火所焚　　行报不可灭</p>
  <p id="a5K">如来在世化　　愍彼不为己</p>
  <p id="a5L">处处在在生　　尽缘缚着人</p>
  <p id="a5M">如人射虚空　　箭穷还到地</p>
  <p id="a5N">供养诸福田　　不选必贤圣</p>
  <p id="a5O">亦如服毒药　　处处求解具</p>
  <p id="a5P">毒气转隆盛　　命终亦不久</p>
  <p id="a5Q">宿有善知识　　授以解药具</p>
  <p id="a5R">次第不选择　　会值解药法</p>
  <p id="a5S">行施作福业　　不选择高下</p>
  <p id="a5T">此福圣所誉　　最尊为第一</p>
  <p id="a5U">时香音神王。<a id="a-5V"></a>闻踊出地神语。<a id="a-5W"></a>心开意解五体投地。<a id="a-5X"></a>汝为我师化我童 蒙 。<a id="a-5Y"></a>我今愚惑不别真伪。<a id="a-5Z"></a>受我悔过如痴如愚。<a id="a-5a"></a>尔时地神即从地踊出。<a id="a-5b"></a>现佛金色身三十二相放大光明。<a id="a-5c"></a>以神足力接香音神至于胎观。<a id="a-5d"></a>彼诸会众无觉知者。<a id="a-5e"></a>佛告诸来会者。<a id="a-5f"></a>吾从无数阿僧祇劫。<a id="a-5g"></a>能大能小入细无碍。<a id="a-5h"></a>或在天上劫数教化。<a id="a-5i"></a>或在人中代彼受苦。<a id="a-5j"></a>或在畜生饿鬼地狱。<a id="a-5k"></a>分身教化无所不入。<a id="a-5l"></a>时香音神王。<a id="a-5m"></a>及七十二亿眷属。<a id="a-5n"></a>寻发无上住不退地。</p>
  <p data-pb></p>
  <h2 id="a5o">地神品第三十二</h2>
  <p id="a5p">尔时座中有菩萨名曰善业。<a id="a-5q"></a>即从座起偏露右臂右膝着地。<a id="a-5r"></a>叉手合掌前白佛言。<a id="a-5s"></a>欲问所疑听者敢说。<a id="a-5t"></a>佛告善业。<a id="a-5u"></a>恣汝所问。<a id="a-5v"></a>吾当为汝一一分别。<a id="a-5w"></a>善业白佛言。<a id="a-5x"></a>云何世尊。<a id="a-5y"></a>六大众神何者为 妙 。<a id="a-5z"></a>地水火风空识耶。<a id="a-60"></a>尔时世尊即以神足。<a id="a-61"></a>令彼地神从地踊出在地界立。<a id="a-62"></a>水神从水踊出水中立。<a id="a-63"></a>火神从火踊出火中立。<a id="a-64"></a>风神从风踊出风中立。<a id="a-65"></a>空神从空踊出空中立。<a id="a-66"></a>识神从识踊出识中立。<a id="a-67"></a>佛告善业。<a id="a-68"></a>此六诸神汝自问之。<a id="a-69"></a>善业菩萨即问地神。<a id="a-6A"></a>于六大中汝为妙不。<a id="a-6B"></a>地神报言。<a id="a-6C"></a>于六神中我为最胜。<a id="a-6D"></a>所以者何。<a id="a-6E"></a>所生万物山河石壁树木花果。<a id="a-6F"></a>皆依我住。<a id="a-6G"></a>一切众生有形之类。<a id="a-6H"></a>依而得存。<a id="a-6I"></a>以是义故我为最妙。</p>
  <p id="a6J">尔时善业菩萨问水神曰。<a id="a-6K"></a>汝于六神为最妙不。<a id="a-6L"></a>水神报言。<a id="a-6M"></a>于六神中我为最胜。<a id="a-6N"></a>所以者何。<a id="a-6O"></a>若无水者。<a id="a-6P"></a>地为枯干无有滋润。<a id="a-6Q"></a>草木花果皆为枯燥。<a id="a-6R"></a>众生之类有形之属皆当渴死。<a id="a-6S"></a>以是义故我为最胜。<a id="a-6T"></a>尔时善业菩萨次问火神。<a id="a-6U"></a>六神之中汝为最胜不。<a id="a-6V"></a>火神报言。<a id="a-6W"></a>于六神中我为最胜。<a id="a-6X"></a>所以者何。<a id="a-6Y"></a>若无火者。<a id="a-6Z"></a>万物滋长云何成熟。<a id="a-6a"></a>若遇霜雹冰寒雷电。<a id="a-6b"></a>一切众生有形之类皆当冻死。<a id="a-6c"></a>以是义故我为最胜。<a id="a-6d"></a>尔时善业菩萨次问风神。<a id="a-6e"></a>六神之中汝为妙不。<a id="a-6f"></a>风神答曰。<a id="a-6g"></a>于六神中我为最妙。<a id="a-6h"></a>所以者何。<a id="a-6i"></a>若无风者。<a id="a-6j"></a>树木花果根芽茎节不得成熟。<a id="a-6k"></a>一切众生有形之类。<a id="a-6l"></a>进止动摇皆是我风。<a id="a-6m"></a>以是义故我为最妙。<a id="a-6n"></a>尔时善业菩萨次问空神。<a id="a-6o"></a>于六神中汝为妙不。<a id="a-6p"></a>空神报言。<a id="a-6q"></a>于六神中我为最妙。<a id="a-6r"></a>所以者何。<a id="a-6s"></a>山河石壁树木花果。<a id="a-6t"></a>一切万物有形之类。<a id="a-6u"></a>行来进止我能含容。<a id="a-6v"></a>使得调畅通达往来。<a id="a-6w"></a>以是义故我为最妙。<a id="a-6x"></a>尔时善业菩萨次问识神。<a id="a-6y"></a>于六神中汝为妙不。<a id="a-6z"></a>识神答曰。<a id="a-70"></a>于六神中我为最妙。<a id="a-71"></a>所以者何。<a id="a-72"></a>此五大神是我仆从我是其王。<a id="a-73"></a>行来进止若好若丑。<a id="a-74"></a>可避知避可就知就。<a id="a-75"></a>彼皆盲冥我为眼目。<a id="a-76"></a>以是义故我为最妙。<a id="a-77"></a>尔时地神白善业菩萨言。<a id="a-78"></a>此事不然。<a id="a-79"></a>何以故。<a id="a-7A"></a>恒为识神之所诳惑。<a id="a-7B"></a>不示径路。<a id="a-7C"></a>我欲得坚[革*卬]反与柔软。<a id="a-7D"></a>时复须软反与我[革*卬]。<a id="a-7E"></a>我欲诣南反将至北。<a id="a-7F"></a>贼中之贼不过识神。<a id="a-7G"></a>自称为王此事不然。<a id="a-7H"></a>尔时水神白善业菩萨言。<a id="a-7I"></a>识神所说是事不然。<a id="a-7J"></a>何以故。<a id="a-7K"></a>水能润渍成长万物。<a id="a-7L"></a>我性须冷反与我热。<a id="a-7M"></a>烧炙消尽永无冷性。<a id="a-7N"></a>为识所诳。<a id="a-7O"></a>以是义故识言非也。<a id="a-7P"></a>尔时火神白善业菩萨言。<a id="a-7Q"></a>识言非也。<a id="a-7R"></a>何以故。<a id="a-7S"></a>火能熟物亦为光明。<a id="a-7T"></a>树木华果随时成长。<a id="a-7U"></a>若无火者识何所依。<a id="a-7V"></a>以是义故识言非也。<a id="a-7W"></a>尔时风神白善业菩萨言。<a id="a-7X"></a>识言非也。<a id="a-7Y"></a>何以故。<a id="a-7Z"></a>万物成长行来进止动摇。<a id="a-7a"></a>识制止于我不令动转。<a id="a-7b"></a>以是义故识言非也。<a id="a-7c"></a>尔时空神白善业菩萨言。<a id="a-7d"></a>识言非也。<a id="a-7e"></a>何以故。<a id="a-7f"></a>我空法无物不含。<a id="a-7g"></a>含容万品进止行来。<a id="a-7h"></a>通达无阂皆是我空。<a id="a-7i"></a>若非空者识何所依。<a id="a-7j"></a>以是义故识言非也。<a id="a-7k"></a>尔时世尊问善业菩萨。<a id="a-7l"></a>此六大所论有句义耶。<a id="a-7m"></a>无句义耶。<a id="a-7n"></a>有味义耶。<a id="a-7o"></a>无味义耶。<a id="a-7p"></a>有字义耶。<a id="a-7q"></a>无字义耶。<a id="a-7r"></a>善业菩萨白佛言。<a id="a-7s"></a>世尊。<a id="a-7t"></a>如五大性各各均等。<a id="a-7u"></a>何以故。<a id="a-7v"></a>地界多者水界少者则不成就。<a id="a-7w"></a>水界多者火界少者则不成就。<a id="a-7x"></a>火界多者风界少者则不成就。<a id="a-7y"></a>风界多者空界少者则不成就。<a id="a-7z"></a>空界多者识界少者则不成就。<a id="a-80"></a>五界等者识不分别则不成就。<a id="a-81"></a>尔时善业菩萨即说颂曰。</p>
  <p id="a82">识神无形法　　五大以为家</p>
  <p id="a83">分别善恶行　　去就别真伪</p>
  <p id="a84">识示善道处　　永到安隐道</p>
  <p id="a85">识为第六王　　余大最不如</p>
  <p id="a86">佛告善业。<a id="a-87"></a>汝所问者皆是如来威神力故。<a id="a-88"></a>尔时座上百七十亿众生解识深法。<a id="a-89"></a>悉发无上正真道意。</p>
  <p data-pb></p>
  <h2 id="a8A">人品第三十三</h2>
  <p id="a8B">尔时座中有菩萨名曰法印。<a id="a-8C"></a>闻如来说六大众生受五阴形。<a id="a-8D"></a>分别内外解了空无。<a id="a-8E"></a>内心生疑。<a id="a-8F"></a>识为乱想非真实法。<a id="a-8G"></a>何者是人。<a id="a-8H"></a>云何是人。<a id="a-8I"></a>人从何生。<a id="a-8J"></a>佛告法印菩萨。<a id="a-8K"></a>善哉善哉。<a id="a-8L"></a>汝所问者。<a id="a-8M"></a>皆是诸佛威神所接。<a id="a-8N"></a>所以者何。<a id="a-8O"></a>过去无数阿僧祇恒河沙诸佛。<a id="a-8P"></a>及当来无数阿僧祇恒河沙诸佛。<a id="a-8Q"></a>分别人本假号名字不可思议。<a id="a-8R"></a>非彼二乘罗汉辟支所能筹量。<a id="a-8S"></a>汝今谛听谛听善思念之。<a id="a-8T"></a>吾当与汝具分别说。<a id="a-8U"></a>犹如此娑呵世界阎浮提出众生种。<a id="a-8V"></a>此事不然。<a id="a-8W"></a>何以故。<a id="a-8X"></a>非真实性故非人种。<a id="a-8Y"></a>东弗于逮亦非人种。<a id="a-8Z"></a>北郁单曰亦非人种。<a id="a-8a"></a>西拘耶尼亦非人种。<a id="a-8b"></a>除无量寿佛及阿閦佛国。<a id="a-8c"></a>除庄严刹土虚空际佛。<a id="a-8d"></a>除我今日诸坐菩萨余诸尽非人种。<a id="a-8e"></a>何以故。<a id="a-8f"></a>从本已来乃至成佛于其中间。<a id="a-8g"></a>初不为恶此是人种。<a id="a-8h"></a>犹如有人修身口业于不修者。<a id="a-8i"></a>是谓人种。<a id="a-8j"></a>受三依法于不受者。<a id="a-8k"></a>是谓人种。<a id="a-8l"></a>奉持五戒于不奉者。<a id="a-8m"></a>是谓人种。<a id="a-8n"></a>修行十善于不行者。<a id="a-8o"></a>是谓人种。<a id="a-8p"></a>向须陀洹于不向者。<a id="a-8q"></a>是谓人种。<a id="a-8r"></a>得须陀洹于不得者。<a id="a-8s"></a>是谓人种。<a id="a-8t"></a>向斯陀含于不向者。<a id="a-8u"></a>是谓人种。<a id="a-8v"></a>得斯陀含于不得者。<a id="a-8w"></a>是谓人种。<a id="a-8x"></a>向阿那含于不向者。<a id="a-8y"></a>是谓人种。<a id="a-8z"></a>得阿那含于不得者。<a id="a-90"></a>是谓人种。<a id="a-91"></a>向阿罗汉于不向者。<a id="a-92"></a>是谓人种。<a id="a-93"></a>得阿罗汉于不得者。<a id="a-94"></a>是谓人种。<a id="a-95"></a>向辟支佛于不向者。<a id="a-96"></a>是谓人种。<a id="a-97"></a>得辟支佛于不得者。<a id="a-98"></a>是谓人种。<a id="a-99"></a>向佛道者于不向者。<a id="a-9A"></a>是谓人种。<a id="a-9B"></a>得佛道者于不得者。<a id="a-9C"></a>是谓人种。<a id="a-9D"></a>故号人尊如来应供正遍知明行足善逝世间解无上士调御丈夫天人师佛世尊。<a id="a-9E"></a>是谓人种。<a id="a-9F"></a>佛告法印菩萨如今善听。<a id="a-9G"></a>过去诸佛于现在未来。<a id="a-9H"></a>是谓人种。<a id="a-9I"></a>现在于未来。<a id="a-9J"></a>是谓人种。<a id="a-9K"></a>未来于过去现在。<a id="a-9L"></a>是谓人种。<a id="a-9M"></a>于三世法。<a id="a-9N"></a>现在于过去未来。<a id="a-9O"></a>最为第一。<a id="a-9P"></a>何以故。<a id="a-9Q"></a>如来于现在中能行过去未来法。<a id="a-9R"></a>何以故。<a id="a-9S"></a>胜过去已灭未来未至法性自然。<a id="a-9T"></a>非过去能灭现在未来。<a id="a-9U"></a>非未来能灭过去现在。<a id="a-9V"></a>尔时世尊即说颂曰。</p>
  <p id="a9W">过去等正觉　　遗教度众生</p>
  <p id="a9X">分别人根本　　上中下微妙</p>
  <p id="a9Y">现在最胜佛　　明过知未来</p>
  <p id="a9Z">除灭前后结　　独照如日明</p>
  <p id="a9a">苦行众生等　　两足及四足</p>
  <p id="a9b">为说甘露法　　充满除众想</p>
  <p id="a9c">诸天十善行　　从一二十二</p>
  <p id="a9d">上天下非天　　功德之差降</p>
  <p id="a9e">如来众相具　　行善无瑕秽</p>
  <p id="a9f">积德如安明　　清净行无垢</p>
  <p id="a9g">若人生诽谤　　言佛非真道</p>
  <p id="a9h">死入阿鼻狱　　诸佛不能救</p>
  <p id="a9i">口气腥臊臭　　支节烦恼热</p>
  <p id="a9j">恶念遂炽盛　　斯由诽谤罪</p>
  <p id="a9k">行善修功德　　识神向善处</p>
  <p id="a9l">如人入池洗　　清净无尘垢</p>
  <p id="a9m">罗汉辟支佛　　断灭永不生</p>
  <p id="a9n">不念吾我身　　去离五道苦</p>
  <p id="a9o">佛本所行法　　得诸佛印可</p>
  <p id="a9p">今得为人尊　　故号天中天</p>
  <p id="a9q">世尊说此颂已。<a id="a-9r"></a>语法印菩萨。<a id="a-9s"></a>是谓人种。<a id="a-9t"></a>尔时法印菩萨即从座起偏露右臂右膝着地。<a id="a-9u"></a>叉手合掌前白佛言。<a id="a-9v"></a>善哉世尊。<a id="a-9w"></a>快说斯义。<a id="a-9x"></a>我等众会。<a id="a-9y"></a>于如来所则非人种。<a id="a-9z"></a>云何示现得为人种。<a id="a-A0"></a>佛告法印菩萨。<a id="a-A1"></a>解知诸法空无所有。<a id="a-A2"></a>无彼无此不见彼此者。<a id="a-A3"></a>是谓人种。<a id="a-A4"></a>观察法性无去来今。<a id="a-A5"></a>解知法性空寂无二。<a id="a-A6"></a>是谓人种。<a id="a-A7"></a>于四道果有成就者无成就者。<a id="a-A8"></a>不见有一亦不见二。<a id="a-A9"></a>是谓人种。<a id="a-AA"></a>于众相法。<a id="a-AB"></a>不见庄严亦不见不庄严。<a id="a-AC"></a>解了空寂非一非二。<a id="a-AD"></a>是谓人种。<a id="a-AE"></a>佛国清净除欲怒痴。<a id="a-AF"></a>亦不见净亦不见不净二事虚空。<a id="a-AG"></a>是谓人种。<a id="a-AH"></a>分别道性三十七品。<a id="a-AI"></a>有成有败。<a id="a-AJ"></a>不见俗界有人无人。<a id="a-AK"></a>是谓人种。<a id="a-AL"></a>发意弘誓不自为己。<a id="a-AM"></a>安处众生住在无畏。<a id="a-AN"></a>不见有住不见无住二事平等。<a id="a-AO"></a>是谓人种。<a id="a-AP"></a>分别禅定心无染着。<a id="a-AQ"></a>执意如空无能移动。<a id="a-AR"></a>亦不见定亦不见不定。<a id="a-AS"></a>是谓人种。<a id="a-AT"></a>众生邪见导示善处。<a id="a-AU"></a>以八正法洗除心垢。<a id="a-AV"></a>亦不见正亦不见不正。<a id="a-AW"></a>是谓人种。<a id="a-AX"></a>于四部众比丘比丘尼优婆塞优婆夷。<a id="a-AY"></a>道心坚固无所恋着。<a id="a-AZ"></a>不见戒行有犯不犯。<a id="a-Aa"></a>是谓人种。<a id="a-Ab"></a>如是法印于如来法。<a id="a-Ac"></a>则为饶益利益众生。<a id="a-Ad"></a>于佛有反复修诸功德不唐捐弃。<a id="a-Ae"></a>尔时座上百七十亿众生。<a id="a-Af"></a>皆发无上正真道意。<a id="a-Ag"></a>修于人种不退转行。</p>
  <p data-pb></p>
  <h2 id="aAh">行品第三十四</h2>
  <p id="aAi">尔时座中有菩萨名曰造行。<a id="a-Aj"></a>即从座起偏露右臂右膝着地。<a id="a-Ak"></a>叉手合掌前白佛言。<a id="a-Al"></a>善哉世尊。<a id="a-Am"></a>快说人种。<a id="a-An"></a>非前非后非两中间。<a id="a-Ao"></a>行业果报以何得知。<a id="a-Ap"></a>或过去身非今现在。<a id="a-Aq"></a>或未来身非过去。<a id="a-Ar"></a>或现在身非过去未来。<a id="a-As"></a>或内作行受外报。<a id="a-At"></a>或外作行受内报。<a id="a-Au"></a>或凡夫身作行。<a id="a-Av"></a>须陀洹身受报。<a id="a-Aw"></a>或须陀洹身作行。<a id="a-Ax"></a>斯陀含受报。<a id="a-Ay"></a>或斯陀含身作行。<a id="a-Az"></a>阿那含受报。<a id="a-B0"></a>或阿那含身作行。<a id="a-B1"></a>阿罗汉身受报。<a id="a-B2"></a>或有众生得慈三昧无悲喜舍。<a id="a-B3"></a>或有众生得悲无慈喜舍。<a id="a-B4"></a>或有众生得喜无慈悲舍。<a id="a-B5"></a>或有众生得舍无慈悲喜。<a id="a-B6"></a>或有众生从凡夫地不向信地法地。<a id="a-B7"></a>取须陀洹。<a id="a-B8"></a>或有众生不向信地法地须陀洹。<a id="a-B9"></a>取斯陀含。<a id="a-BA"></a>或有众生不向信地法地须陀洹斯陀含。<a id="a-BB"></a>取阿那含。<a id="a-BC"></a>或有众生不向信地法地须陀洹斯陀含阿那含。<a id="a-BD"></a>取阿罗汉。<a id="a-BE"></a>或有众生不向信地法地须陀洹斯陀含阿那含阿罗汉。<a id="a-BF"></a>取彼此阿罗汉。<a id="a-BG"></a>或有众生向辟支佛。<a id="a-BH"></a>还自坠落堕凡夫地。<a id="a-BI"></a>或有众生向阿罗汉。<a id="a-BJ"></a>还自坠落堕凡夫地。<a id="a-BK"></a>或有众生向阿那含。<a id="a-BL"></a>还自坠落堕凡夫地。<a id="a-BM"></a>或有众生向斯陀含。<a id="a-BN"></a>还自坠落堕凡夫地。<a id="a-BO"></a>或有众生向须陀洹。<a id="a-BP"></a>还自坠落堕凡夫地。<a id="a-BQ"></a>或有众生于法地退堕凡夫地。<a id="a-BR"></a>或有众生于信地退堕凡夫地。<a id="a-BS"></a>此诸众生于如来所皆有狐疑。<a id="a-BT"></a>唯愿世尊。<a id="a-BU"></a>一一分别令诸会者[火*霍]然开悟。<a id="a-BV"></a>尔时世尊告造行菩萨曰。<a id="a-BW"></a>善哉善哉汝所问义。<a id="a-BX"></a>皆为当来过去现在。<a id="a-BY"></a>亦是诸佛行业果报。<a id="a-BZ"></a>吾今一一分别。<a id="a-Ba"></a>谛听谛听善思念之。<a id="a-Bb"></a>云何造行菩萨。<a id="a-Bc"></a>欲使如来说过去无量阿僧祇劫行业果报耶。<a id="a-Bd"></a>欲使如来说未来无量阿僧祇劫行业果报耶。<a id="a-Be"></a>欲使如来说现在无量阿僧祇劫行业果报耶。<a id="a-Bf"></a>尔时造行菩萨白佛言。<a id="a-Bg"></a>世尊。<a id="a-Bh"></a>且置过去未来行业果报。<a id="a-Bi"></a>欲闻如来现身行业果报。<a id="a-Bj"></a>佛告造行菩萨。<a id="a-Bk"></a>过去无数阿僧祇劫行业果报。<a id="a-Bl"></a>亦是现在作。<a id="a-Bm"></a>未来无数阿僧祇劫行业果报亦是现在作。<a id="a-Bn"></a>现在所作行业果报。<a id="a-Bo"></a>亦是过去未来受对因缘。<a id="a-Bp"></a>今当与汝说之。<a id="a-Bq"></a>昔我所更苦行无数。<a id="a-Br"></a>或修净行或修不净行。<a id="a-Bs"></a>或修天行或修人行。<a id="a-Bt"></a>初求佛道诸漏已尽。<a id="a-Bu"></a>神通变化[火*霍]然大悟。<a id="a-Bv"></a>三界都苦唯我为乐。<a id="a-Bw"></a>于尼连水边六年苦行。<a id="a-Bx"></a>日食一麻一米。<a id="a-By"></a>斯由曩昔向一缘觉犯口四过。<a id="a-Bz"></a>断绝一施今受斯报。<a id="a-C0"></a>我既成佛为五百摩纳子。<a id="a-C1"></a>恶声诽谤骂詈。<a id="a-C2"></a>在诸街巷称言。<a id="a-C3"></a>佛道非真。<a id="a-C4"></a>时诸国人民有信不信。<a id="a-C5"></a>信者信地法地。<a id="a-C6"></a>不信者外凡夫。<a id="a-C7"></a>如此人等根力成就不可沮坏。<a id="a-C8"></a>佛出于世光明普照。<a id="a-C9"></a>地狱休息饿鬼饱满。<a id="a-CA"></a>在畜生者不复荷负重担。<a id="a-CB"></a>如我弟提婆达兜以石打佛脚指出血。<a id="a-CC"></a>吾时避走东至弗于逮北至郁单曰西至拘耶尼。<a id="a-CD"></a>吾复避之从忉利天上至三十二天。<a id="a-CE"></a>此石故随逐吾。<a id="a-CF"></a>吾复避之还至故处。<a id="a-CG"></a>为石所伤。<a id="a-CH"></a>吾在摩竭国界昼闇园中。<a id="a-CI"></a>闲居经行。<a id="a-CJ"></a>时有长者名尸利掘。<a id="a-CK"></a>请我供养我即受请。<a id="a-CL"></a>将阿难一人寻从我行。<a id="a-CM"></a>彼长者舍有七重门。<a id="a-CN"></a>门各有守者。<a id="a-CO"></a>过去未来现在诸佛常法。<a id="a-CP"></a>默然受请不受余请。<a id="a-CQ"></a>凡我弟子出家为道行亦应尔。<a id="a-CR"></a>我至彼门。<a id="a-CS"></a>尸利掘长者。<a id="a-CT"></a>于内作倡伎乐自恣。<a id="a-CU"></a>忘我在外已经日夜。<a id="a-CV"></a>佛语阿难。<a id="a-CW"></a>汝行乞食我住此处。<a id="a-CX"></a>时马将从佛边过。<a id="a-CY"></a>佛从乞食。<a id="a-CZ"></a>马将言。<a id="a-Ca"></a>我无食唯有熟麦当持相与。<a id="a-Cb"></a>即持熟麦施与佛。<a id="a-Cc"></a>佛即受食之。<a id="a-Cd"></a>时彼马将谓为佛食。<a id="a-Ce"></a>尔时有天子名曰练精。<a id="a-Cf"></a>即接食去。<a id="a-Cg"></a>诸人见者谓为佛食。<a id="a-Ch"></a>然佛不食为度彼故。<a id="a-Ci"></a>故现受食。<a id="a-Cj"></a>如是九十日在门里住。<a id="a-Ck"></a>阿难。<a id="a-Cl"></a>亦九十日乞食。<a id="a-Cm"></a>如来威神不令国王及群臣长者知佛住此。<a id="a-Cn"></a>何以故。<a id="a-Co"></a>恐彼生慢兴诽谤心。<a id="a-Cp"></a>佛无威神余人何望。<a id="a-Cq"></a>尔时尸利掘长者。<a id="a-Cr"></a>有小因缘出外游戏。<a id="a-Cs"></a>见佛在门方问佛言。<a id="a-Ct"></a>何时至此。<a id="a-Cu"></a>佛告长者。<a id="a-Cv"></a>卿前请我。<a id="a-Cw"></a>我即来此。<a id="a-Cx"></a>汝在内快自娱乐。<a id="a-Cy"></a>今已经九十日。<a id="a-Cz"></a>欲还昼闇园中。<a id="a-D0"></a>得君供养食马熟麦。<a id="a-D1"></a>时尸利掘长者。<a id="a-D2"></a>极怀惭愧五体投地。<a id="a-D3"></a>唯愿世尊。<a id="a-D4"></a>垂恕不及听我悔过。<a id="a-D5"></a>佛告长者。<a id="a-D6"></a>此缘久有非适今也。<a id="a-D7"></a>尔时长者。<a id="a-D8"></a>请佛入宫舍四事供养。<a id="a-D9"></a>佛为说法诸尘垢尽得法眼净。<a id="a-DA"></a>吾昔一时在毗舍离城。<a id="a-DB"></a>初成佛道未久六师兴盛。<a id="a-DC"></a>吾有弟子千二百五十人。<a id="a-DD"></a>一千一人皆得罗汉六通清彻。<a id="a-DE"></a>时有旃遮摩那耆女。<a id="a-DF"></a>是阿阇罗翅舍钦婆罗弟子。<a id="a-DG"></a>受师明教日来佛所。<a id="a-DH"></a>外现清信女法。<a id="a-DI"></a>内受邪师教。<a id="a-DJ"></a>来往周旋欲令人见。<a id="a-DK"></a>以草作腹日渐令大。<a id="a-DL"></a>后以木盂系腹。<a id="a-DM"></a>状如临产妇女。<a id="a-DN"></a>时邪师问言。<a id="a-DO"></a>汝那得此娠。<a id="a-DP"></a>报言。<a id="a-DQ"></a>我日往瞿昙沙门所。<a id="a-DR"></a>故有此娠。<a id="a-DS"></a>师便嗔言诳我弟子垂当生梵天。<a id="a-DT"></a>毁辱我弟子乃至于此。<a id="a-DU"></a>时邪师将诸弟子并此女人。<a id="a-DV"></a>往至佛所。<a id="a-DW"></a>当于尔时。<a id="a-DX"></a>如来与无央数众而为说法。<a id="a-DY"></a>梵志至佛所高声唱言。<a id="a-DZ"></a>此沙门瞿昙。<a id="a-Da"></a>犯于淫欲实不得道。<a id="a-Db"></a>自称言得道。<a id="a-Dc"></a>所作变化皆是幻术。<a id="a-Dd"></a>非真实道。<a id="a-De"></a>指此女人言。<a id="a-Df"></a>众人皆见不也。<a id="a-Dg"></a>爱我此女使令有娠。<a id="a-Dh"></a>发此语已。<a id="a-Di"></a>时天帝释化作一黄鼠。<a id="a-Dj"></a>在女裙里啮盂绳索令盂堕地。<a id="a-Dk"></a>众人皆见呵责骂言。<a id="a-Dl"></a>汝等师徒谤毁圣人。<a id="a-Dm"></a>促出国去。<a id="a-Dn"></a>吾昔一时在锦毗梨国。<a id="a-Do"></a>在一树下禅定行道。<a id="a-Dp"></a>九十日不移处所。<a id="a-Dq"></a>时彼六师名金那金离。<a id="a-Dr"></a>有女弟子酸陀难提。<a id="a-Ds"></a>兴嫉妒心欲障佛功德自显师道。<a id="a-Dt"></a>女言。<a id="a-Du"></a>我能使人不供养佛。<a id="a-Dv"></a>令师名声流布无外。<a id="a-Dw"></a>时彼女人怀此谋心。<a id="a-Dx"></a>日往佛所经数日中。<a id="a-Dy"></a>杀身埋精舍后园中。<a id="a-Dz"></a>后来出死尸言。<a id="a-E0"></a>佛杀人谤名流布国人皆知。<a id="a-E1"></a>吾昔一时左胁患风。<a id="a-E2"></a>使耆域令治。<a id="a-E3"></a>耆域言。<a id="a-E4"></a>当须牛乳象尿。<a id="a-E5"></a>舍利沙毕钵尸利沙胡椒。<a id="a-E6"></a>煮以为汤服之则差。<a id="a-E7"></a>吾昔一时在他村中游行教化。<a id="a-E8"></a>吾为马枪刺脚。<a id="a-E9"></a>孔上下彻疼痛无量。<a id="a-EA"></a>复使耆域治之。<a id="a-EB"></a>吾昔一时患头痛。<a id="a-EC"></a>犹如两须弥山压头疼痛。<a id="a-ED"></a>痛不可处。<a id="a-EE"></a>今虽成佛诸漏已尽。<a id="a-EF"></a>诸善普集本行不朽。<a id="a-EG"></a>从无数劫修清净行。<a id="a-EH"></a>行业果报。<a id="a-EI"></a>难可得离佛身如是。<a id="a-EJ"></a>何况阿罗汉辟支佛。<a id="a-EK"></a>能免行报耶。<a id="a-EL"></a>尔时世尊与造行菩萨。<a id="a-EM"></a>而说颂曰。</p>
  <p id="aEN">最胜四神足　　住寿无数劫</p>
  <p id="aEO">天地悉坏败　　须弥如灰尘</p>
  <p id="aEP">行业追逐身　　无处可隐藏</p>
  <p id="aEQ">我成最正觉　　三界无等伦</p>
  <p id="aER">故受九报对　　宿行牵连缚</p>
  <p id="aES">我有三昧力　　金刚不可沮</p>
  <p id="aET">不能避报业　　舍而不受对</p>
  <p id="aEU">我今生缘尽　　齐是更无分</p>
  <p id="aEV">永与生死别　　更不造彼行</p>
  <p id="aEW">人多贪五欲　　不谨慎放逸</p>
  <p id="aEX">今世亦后世　　常堕有忧处</p>
  <p id="aEY">涅槃无所著　　示现有为法</p>
  <p id="aEZ">设复不现化　　众生难可度</p>
  <p id="aEa">八等无为道　　贤圣所行路</p>
  <p id="aEb">去离诸缚着　　无有生灭法</p>
  <p id="aEc">道从无常观　　思惟不净法</p>
  <p id="aEd">一心不移动　　成就诸相好</p>
  <p id="aEe">罗汉辟支佛　　偿对复甚我</p>
  <p id="aEf">行业所追逐　　何处可得免</p>
  <p id="aEg">智慧舍利弗　　常行佛功德</p>
  <p id="aEh">下肠取灭度　　此是明白证</p>
  <p id="aEi">神足目揵连　　步步登须弥</p>
  <p id="aEj">执杖梵志打　　骨碎如芥子</p>
  <p id="aEk">娑竭阿罗汉　　降伏难陀龙</p>
  <p id="aEl">临取灭度时　　眼 睛 堕无数</p>
  <p id="aEm">金花比丘尼　　神德难可量</p>
  <p id="aEn">化作转轮王　　统领四天下</p>
  <p id="aEo">舍寿入无为　　支节刀剑解</p>
  <p id="aEp">辟支名光明　　无佛法出世</p>
  <p id="aEq">随世尽其寿　　镬汤取灭度</p>
  <p id="aEr">我今说现在　　此等诸业报</p>
  <p id="aEs">设当说过去　　阿僧祇佛行</p>
  <p id="aEt">以劫数至劫　　业报不可尽</p>
  <p id="aEu">当来复有佛　　令在此座上</p>
  <p id="aEv">亦当说业报　　如今无有异</p>
  <p id="aEw">菩萨摩诃萨　　精进不懈怠</p>
  <p id="aEx">当急离业报　　不与彼共俱</p>
  <p id="aEy">尔时造行菩萨。<a id="a-Ez"></a>闻此偈已衣毛皆竖。<a id="a-F0"></a>不乐生死周旋五道。<a id="a-F1"></a>皆发无上住不退转地。</p>
  <p data-pb></p>
  <h2 id="aF2">法住品第三十五</h2>
  <p id="aF3">时世尊。<a id="a-F4"></a>见众会寂然清净纯一无杂。<a id="a-F5"></a>出广长舌左右舐耳。<a id="a-F6"></a>放大光明上至无量阿僧祇刹土。<a id="a-F7"></a>众生见光欣然踊跃叹未曾有。<a id="a-F8"></a>尔时世尊还摄光明。<a id="a-F9"></a>佛告弥勒菩萨摩诃萨。<a id="a-FA"></a>吾从无数阿僧祇劫已来。<a id="a-FB"></a>身口意净无有瑕秽。<a id="a-FC"></a>得此实相光明之报。<a id="a-FD"></a>斯由不欺妄故。<a id="a-FE"></a>佛复告弥勒菩萨摩诃萨。<a id="a-FF"></a>我今嘱累于汝菩萨胎化经典。<a id="a-FG"></a>汝当宣传广宣布之。<a id="a-FH"></a>若有善男子善女人讽诵此经。<a id="a-FI"></a>香花供养捣香末香缯彩花盖作倡伎乐。<a id="a-FJ"></a>其功德福甚多甚多。<a id="a-FK"></a>若有善男子善女人不能究竟旦暮讽诵。<a id="a-FL"></a>弹指之顷心念此经者。<a id="a-FM"></a>其功德福不可称量。<a id="a-FN"></a>何以故。<a id="a-FO"></a>此胎经者。<a id="a-FP"></a>诸佛之父母众经中长。<a id="a-FQ"></a>过去当来诸现在佛。<a id="a-FR"></a>要在母胎经中所化度众生过于色身。<a id="a-FS"></a>百倍千倍巨亿万倍不可称量。<a id="a-FT"></a>佛复告弥勒菩萨摩诃萨。<a id="a-FU"></a>若有善男子善女人礼事供养此经典者。<a id="a-FV"></a>欲得面见十方诸。<a id="a-FW"></a>佛一心归命无他异想。<a id="a-FX"></a>即时得见十方诸。<a id="a-FY"></a>佛若有善男子善女人发大誓愿。<a id="a-FZ"></a>我今欲使地狱休息。<a id="a-Fa"></a>饿鬼畜生无烦恼病一心归命讽诵此经诸苦恼众生皆得解脱。<a id="a-Fb"></a>佛复告弥勒菩萨摩诃萨。<a id="a-Fc"></a>我今缘尽无教化处。<a id="a-Fd"></a>此经留住或千年。<a id="a-Fe"></a>或至二千年或至三千年。<a id="a-Ff"></a>令分为三分。<a id="a-Fg"></a>一分付与阿难。<a id="a-Fh"></a>度我遗法弟子。<a id="a-Fi"></a>一分与难陀优钵罗龙王。<a id="a-Fj"></a>余一分者弥勒与我宣传。<a id="a-Fk"></a>使一切众生普得闻知。<a id="a-Fl"></a>无得中断。<a id="a-Fm"></a>弥勒。<a id="a-Fn"></a>汝作佛时。<a id="a-Fo"></a>汝当宣布此经。<a id="a-Fp"></a>十方天下众生。<a id="a-Fq"></a>蠕动喘息蚑行人物之类。<a id="a-Fr"></a>皆蒙此经悉得解脱。<a id="a-Fs"></a>弥勒。<a id="a-Ft"></a>汝般涅槃后。<a id="a-Fu"></a>此经二十一劫流布在世。<a id="a-Fv"></a>然后乃断。<a id="a-Fw"></a>若有善男子善女人讽诵此经。<a id="a-Fx"></a>心不错乱发大弘誓。<a id="a-Fy"></a>欲令众生悉同我愿。<a id="a-Fz"></a>同时俱生清净国土。<a id="a-G0"></a>承事礼敬诸佛世尊。<a id="a-G1"></a>如愿得之而无挂碍。<a id="a-G2"></a>佛复告弥勒菩萨摩诃萨。<a id="a-G3"></a>汝当承受我教。<a id="a-G4"></a>当念佛恩欲报佛恩者。<a id="a-G5"></a>常当一心奉持供养胎化经典。<a id="a-G6"></a>此功德福无能宣畅。<a id="a-G7"></a>何以故。<a id="a-G8"></a>此胎化经典。<a id="a-G9"></a>诸法宝藏诸佛封印。<a id="a-GA"></a>唯有如来应供正遍知明行足善逝世间解无上士调御丈夫天人师佛世尊。<a id="a-GB"></a>能开发此印封示现众生。<a id="a-GC"></a>弥勒。<a id="a-GD"></a>当知我前后所说。<a id="a-GE"></a>三昧总持甚深经典。<a id="a-GF"></a>汝忘一字一句此过少耳。<a id="a-GG"></a>若于此胎化经典。<a id="a-GH"></a>忘失一字一句其过甚多。<a id="a-GI"></a>何以故。<a id="a-GJ"></a>此诸佛世尊之父母也。<a id="a-GK"></a>尔时世尊说是语时。<a id="a-GL"></a>普地六反震动。<a id="a-GM"></a>时座菩萨各各自相谓言。<a id="a-GN"></a>释迦文佛离法性不久。<a id="a-GO"></a>必当还现如本色相。<a id="a-GP"></a>时座上有八十四亿垓众生。<a id="a-GQ"></a>皆发无上住不退转时诸菩萨。<a id="a-GR"></a>忽然不现各离胎化。<a id="a-GS"></a>供养释迦文佛金棺舍利。</p>
  <h2 id="aGT">复本形品第三十六</h2>
  <p id="aGU">尔时世尊还摄威神。<a id="a-GV"></a>在金棺里寂然无声。<a id="a-GW"></a>诸天烧香散花供养。<a id="a-GX"></a>时大迦葉将五百弟子从摩伽提国来至佛所。<a id="a-GY"></a>闻佛今日当取灭度。<a id="a-GZ"></a>悲啼[口*睪]泣不能自胜。<a id="a-Ga"></a>尔时世尊以天耳闻迦葉来至。<a id="a-Gb"></a>即从棺里双出两足。<a id="a-Gc"></a>迦葉见之手捉摩扪。<a id="a-Gd"></a>啼泣不能自胜。<a id="a-Ge"></a>尔时迦葉普说颂曰。</p>
  <p id="aGf">一切行无常　　生者必有死</p>
  <p id="aGg">无生亦无死　　此灭为最乐</p>
  <p id="aGh">佛所教化人　　所度已周遍</p>
  <p id="aGi">我行道迥绝　　深恨不见佛</p>
  <p id="aGj">法界悉皆空　　色身亦当尔</p>
  <p id="aGk">无有老病死　　无为无所生</p>
  <p id="aGl">住寿百恒沙　　亦当归灭度</p>
  <p id="aGm">况我天尊师　　处世着秽污</p>
  <p id="aGn">尔时迦葉及五百弟子。<a id="a-Go"></a>皆绕金棺七匝在一面立。<a id="a-Gp"></a>尔时阿难捉棺西北角。<a id="a-Gq"></a>难陀捉东北角。<a id="a-Gr"></a>诸天在后侍直北。<a id="a-Gs"></a>出去双树四十九步。<a id="a-Gt"></a>安厝金棺随沙门法。<a id="a-Gu"></a>以牛头栴檀香积金棺上。<a id="a-Gv"></a>诸梵天王释提桓因。<a id="a-Gw"></a>将诸天众在虚空中散花供养。<a id="a-Gx"></a>尔时尊者迦葉。<a id="a-Gy"></a>手执火然栴檀薪而耶维之。<a id="a-Gz"></a>八大国王争分舍利随力多少。<a id="a-H0"></a>各持归供养。</p>
  <p data-pb></p>
  <h2 id="aH1">起塔品第三十七</h2>
  <p id="aH2">尔时八大国王。<a id="a-H3"></a>优填王顶生王恶生王阿阇世王。<a id="a-H4"></a>四大兵马主最豪兵马主容颜兵马主炽盛兵马主金刚兵马主。<a id="a-H5"></a>此八大王共诤舍利。<a id="a-H6"></a>各领兵众列住一面。<a id="a-H7"></a>八大王各各言。<a id="a-H8"></a>佛舍利我应独得之。<a id="a-H9"></a>有一大臣名优波吉。<a id="a-HA"></a>谏言诸王。<a id="a-HB"></a>莫[口*爭]佛舍利。<a id="a-HC"></a>应当分之普共供养。<a id="a-HD"></a>何为兴兵共相征罚。<a id="a-HE"></a>尔时释提桓因。<a id="a-HF"></a>即现为人语诸王言。<a id="a-HG"></a>我等诸天亦当有分。<a id="a-HH"></a>若共[口*爭]力则有胜负。<a id="a-HI"></a>幸可见与勿足为难。<a id="a-HJ"></a>尔时阿耨达龙王文邻龙王伊那钵龙王语八王言。<a id="a-HK"></a>我等亦应有舍利分。<a id="a-HL"></a>若不见与力足相伏。<a id="a-HM"></a>时优波吉言。<a id="a-HN"></a>诸君且止。<a id="a-HO"></a>舍利宜共分之。<a id="a-HP"></a>即分为三分。<a id="a-HQ"></a>一分与诸天。<a id="a-HR"></a>一分与龙王。<a id="a-HS"></a>一分与八王。<a id="a-HT"></a>金瓮受一石余。<a id="a-HU"></a>此臣密以蜜涂瓮里。<a id="a-HV"></a>以瓮量即分舍利。<a id="a-HW"></a>诸天得舍利还于天上。<a id="a-HX"></a>即起七宝塔偷婆。<a id="a-HY"></a>龙得舍利还于龙宫。<a id="a-HZ"></a>亦起七宝塔偷婆。<a id="a-Ha"></a>八王得舍利各还本国。<a id="a-Hb"></a>亦起七宝塔偷婆。<a id="a-Hc"></a>臣优波吉得着金瓮舍利三斗并瓮。<a id="a-Hd"></a>亦起七宝塔偷婆。<a id="a-He"></a>灰及土四十九斛。<a id="a-Hf"></a>起四十九七宝塔偷婆。<a id="a-Hg"></a>当耶维处亦起七宝塔偷婆。<a id="a-Hh"></a>高四十九仞。<a id="a-Hi"></a>香花供养悬缯幡盖。<a id="a-Hj"></a>终日竟夜音乐声不断。<a id="a-Hk"></a>佛之威神令诸七宝塔各各有光明。<a id="a-Hl"></a>或夜放光明与昼无异。<a id="a-Hm"></a>或昼放光明与夜无异。<a id="a-Hn"></a>诸护塔善神各各来营护。<a id="a-Ho"></a>不令恶人有触犯者。</p>
  <p id="aHp">出经品第三十八</p>
  <p id="aHq">尔时佛取灭度已经七日七夜。<a id="a-Hr"></a>时大迦葉告五百阿罗汉。<a id="a-Hs"></a>打揵椎集众。<a id="a-Ht"></a>卿五百人尽诣十方诸佛世界。<a id="a-Hu"></a>诸有得阿罗汉六通清彻者。<a id="a-Hv"></a>尽集此阎浮提诣双树间。<a id="a-Hw"></a>释迦文尼佛今以舍寿取般涅槃。<a id="a-Hx"></a>耶维已讫起七宝塔。<a id="a-Hy"></a>今集众欲得演出真性法身。<a id="a-Hz"></a>汝等。<a id="a-I0"></a>速集听采微妙之言。<a id="a-I1"></a>尔时五百阿罗汉受大迦葉教。<a id="a-I2"></a>以神足力如人屈伸臂顷。<a id="a-I3"></a>即到十方恒河沙刹土。<a id="a-I4"></a>集诸罗汉得八亿四千众。<a id="a-I5"></a>来集到忍界听受法言。<a id="a-I6"></a>尔时迦葉见众已集语优波离。<a id="a-I7"></a>卿为维那唱阿难下。<a id="a-I8"></a>即受教唱下阿难。<a id="a-I9"></a>卿是佛侍者。<a id="a-IA"></a>今有大过于我等所。<a id="a-IB"></a>卿自知不也。<a id="a-IC"></a>阿难白大迦葉言。<a id="a-ID"></a>不审有何大过于圣众所。<a id="a-IE"></a>迦葉告阿难言。<a id="a-IF"></a>云何阿难。<a id="a-IG"></a>佛所说经。<a id="a-IH"></a>若有得道罗汉六通清彻者。<a id="a-II"></a>修四神足多修多行。<a id="a-IJ"></a>能住寿一劫有余。<a id="a-IK"></a>卿何故默然而不报佛。<a id="a-IL"></a>时阿那律将阿难出在外。<a id="a-IM"></a>须臾复唤阿难前。<a id="a-IN"></a>还旧事具责阿难。<a id="a-IO"></a>尔时阿难心意荒乱内自念言。<a id="a-IP"></a>佛灭度未久耻我乃尔。<a id="a-IQ"></a>即思惟四意止四意断四神足五根五力七觉八道。<a id="a-IR"></a>分别苦本集灭道果。<a id="a-IS"></a>即于众前成阿罗汉。<a id="a-IT"></a>诸尘垢灭朗然大悟。<a id="a-IU"></a>圣众称善诸天歌叹。<a id="a-IV"></a>当于尔时地六反震动。<a id="a-IW"></a>诸天散花作倡伎乐。<a id="a-IX"></a>色身灭度法身出世。<a id="a-IY"></a>利益众生多所润及。<a id="a-IZ"></a>即使阿难升七宝高座。<a id="a-Ia"></a>迦葉告阿难言。<a id="a-Ib"></a>佛所说法一言一字。<a id="a-Ic"></a>汝勿使有缺漏。<a id="a-Id"></a>菩萨藏者集着一处。<a id="a-Ie"></a>声闻藏者亦集着一处。<a id="a-If"></a>戒律藏者亦着一处。<a id="a-Ig"></a>尔时阿难发声唱言。<a id="a-Ih"></a>我闻如是一时。<a id="a-Ii"></a>说佛所居处。<a id="a-Ij"></a>迦葉及一切圣众。<a id="a-Ik"></a>皆堕泪悲泣不能自胜。<a id="a-Il"></a>咄嗟老死如幻如化。<a id="a-Im"></a>昨日见佛今日已称言灭为闻。<a id="a-In"></a>最初出经胎化藏为第一。<a id="a-Io"></a>中阴藏第二。<a id="a-Ip"></a>摩诃衍方等藏第三。<a id="a-Iq"></a>戒律藏第四。<a id="a-Ir"></a>十住菩萨藏第五。<a id="a-Is"></a>杂藏第六。<a id="a-It"></a>金刚藏第七。<a id="a-Iu"></a>佛藏第八。<a id="a-Iv"></a>是为释迦文佛经法具足矣。<a id="a-Iw"></a>二月八日成佛。<a id="a-Ix"></a>二月八日转法轮。<a id="a-Iy"></a>二月八日降魔。<a id="a-Iz"></a>二月八日般涅槃。</p>
 </body>
</html>