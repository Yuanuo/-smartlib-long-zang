<!doctype html>
<html id="z3IBU5jWP" data-ver="1621">
 <head>
  <meta charset="utf-8">
  <meta author="输婆迦诃罗">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">苏悉地羯啰经卷第三</h1>
  <h2 id="a2">光显品第十九</h2>
  <p id="a3">复次今说增益神威。<a id="a-4"></a>令使欢喜。<a id="a-5"></a>所持真言。<a id="a-6"></a>而速成就。<a id="a-7"></a>先具香水。<a id="a-8"></a>澡浴身手。<a id="a-9"></a>于上时日。<a id="a-A"></a>加诸供养。<a id="a-B"></a>复取苏摩那华。<a id="a-C"></a>一百八枚。<a id="a-D"></a>取一一华。<a id="a-E"></a>诵真言经二十一遍。<a id="a-F"></a>或经七遍。<a id="a-G"></a>或时三遍。<a id="a-H"></a>先观真言。<a id="a-I"></a>字数多少。<a id="a-J"></a>而念诵之。<a id="a-K"></a>奉献本尊。<a id="a-L"></a>次献涂香。<a id="a-M"></a>及以烧香。<a id="a-N"></a>奇香气者。<a id="a-O"></a>复献饮食。<a id="a-P"></a>如先陈说。<a id="a-Q"></a>加以沙糖及酪。<a id="a-R"></a>复作护摩。<a id="a-S"></a>烧木一百八撅木不过量。<a id="a-T"></a>次用乳酪和蜜护摩一百八遍。<a id="a-U"></a>次用苏酪和粳米饭百八遍。<a id="a-V"></a>而作护摩。<a id="a-W"></a>此三护摩。<a id="a-X"></a>经三七日。<a id="a-Y"></a>或复五日。<a id="a-Z"></a>或复三日。<a id="a-a"></a>此三日既了。<a id="a-b"></a>应取乳粥。<a id="a-c"></a>和以牛苏。<a id="a-d"></a>一百八遍。<a id="a-e"></a>复作护摩。<a id="a-f"></a>此既终取阏伽器。<a id="a-g"></a>诵以真言。<a id="a-h"></a>经一百八遍。<a id="a-i"></a>倾致少水。<a id="a-j"></a>而作护摩。<a id="a-k"></a>作此等法。<a id="a-l"></a>真言增威。<a id="a-m"></a>谓异真言。<a id="a-n"></a>截渐其威。<a id="a-o"></a>自得增益。<a id="a-p"></a>或真言损益。<a id="a-q"></a>或被罗[口*截]真言不行。<a id="a-r"></a>或被系缚真言。<a id="a-s"></a>递相交杂。<a id="a-t"></a>或真言字增加。<a id="a-u"></a>如上等患。<a id="a-v"></a>尽皆除去。<a id="a-w"></a>而得增威。<a id="a-x"></a>诸护摩中。<a id="a-y"></a>所说药草。<a id="a-z"></a>随取其一。<a id="a-10"></a>经一百夜。<a id="a-11"></a>而作护摩真言。<a id="a-12"></a>欢喜而得增威。<a id="a-13"></a>复取诸香。<a id="a-14"></a>和作香泥。<a id="a-15"></a>作本尊形。<a id="a-16"></a>献忙攞底华。<a id="a-17"></a>烧胶树香。<a id="a-18"></a>或坚木香。<a id="a-19"></a>一日三时。<a id="a-1A"></a>诵以真言。<a id="a-1B"></a>一百八遍。<a id="a-1C"></a>真言欢喜而得增威。<a id="a-1D"></a>作此尊形。<a id="a-1E"></a>置荷叶上。<a id="a-1F"></a>或芭蕉叶。<a id="a-1G"></a>或乳树叶。<a id="a-1H"></a>或诸草叶。<a id="a-1I"></a>非直尽日夜亦献之。<a id="a-1J"></a>法事了时。<a id="a-1K"></a>如法发遣。<a id="a-1L"></a>送致大河。<a id="a-1M"></a>如上次第。<a id="a-1N"></a>依此法则作者。<a id="a-1O"></a>本尊欢喜。<a id="a-1P"></a>速赐悉地。</p>
  <p data-pb></p>
  <h2 id="a1Q">本尊灌顶品第二十</h2>
  <p id="a1R">次先承事了。<a id="a-1S"></a>若欲真言主增加威德故应灌之。<a id="a-1T"></a>取以金瓶。<a id="a-1U"></a>或银铜等。<a id="a-1V"></a>或新瓦瓶。<a id="a-1W"></a>盛满香水。<a id="a-1X"></a>置于五宝。<a id="a-1Y"></a>华叶果香。<a id="a-1Z"></a>五种谷子。<a id="a-1a"></a>种种涂香。<a id="a-1b"></a>或坚诸香末。<a id="a-1c"></a>以新彩帛系其瓶。<a id="a-1d"></a>项[打-丁+(乖-北+比)]诸亸树枝。<a id="a-1e"></a>或乳树枝。<a id="a-1f"></a>用部尊主真言。<a id="a-1g"></a>或用部母真言。<a id="a-1h"></a>一百八遍。<a id="a-1i"></a>然后灌其真言主顶。<a id="a-1j"></a>应用金作。<a id="a-1k"></a>或以沉檀。<a id="a-1l"></a>而作其形。<a id="a-1m"></a>置于座上。<a id="a-1n"></a>而灌顶之。<a id="a-1o"></a>灌顶既了。<a id="a-1p"></a>复当献华香等物。<a id="a-1q"></a>或诸璎珞。<a id="a-1r"></a>种种供养具。<a id="a-1s"></a>而供养之。<a id="a-1t"></a>及作护摩。<a id="a-1u"></a>并加念诵。<a id="a-1v"></a>如是作者。<a id="a-1w"></a>能令本尊。<a id="a-1x"></a>增加威力。<a id="a-1y"></a>速得悉地。<a id="a-1z"></a>先承事者。<a id="a-20"></a>作念诵时。<a id="a-21"></a>应灌本尊。<a id="a-22"></a>取阏伽器。<a id="a-23"></a>摽相本尊。<a id="a-24"></a>而灌顶之。<a id="a-25"></a>或自浴了时。<a id="a-26"></a>复应想念本真言主。<a id="a-27"></a>三度七度。<a id="a-28"></a>而灌顶之。<a id="a-29"></a>先承事时。<a id="a-2A"></a>不应废忘。<a id="a-2B"></a>或时用苏。<a id="a-2C"></a>或时用蜜。<a id="a-2D"></a>盛满瓶中。<a id="a-2E"></a>内置七宝。<a id="a-2F"></a>如法执持。<a id="a-2G"></a>灌本尊顶。<a id="a-2H"></a>所祈之愿。<a id="a-2I"></a>速得满足。</p>
  <p data-pb></p>
  <h2 id="a2J">祈请品第二十一</h2>
  <p id="a2K">次广说祈请法则。<a id="a-2L"></a>于白黑二月八日十四日十五日。<a id="a-2M"></a>或日月蚀时。<a id="a-2N"></a>一日不食。<a id="a-2O"></a>或经七日。<a id="a-2P"></a>澡浴清净。<a id="a-2Q"></a>着新净衣。<a id="a-2R"></a>离此晨日。<a id="a-2S"></a>而祈请者。<a id="a-2T"></a>应用白月。<a id="a-2U"></a>诵扇底迦真言。<a id="a-2V"></a>而祈请之。<a id="a-2W"></a>复于暮间。<a id="a-2X"></a>以诸汤水。<a id="a-2Y"></a>及用真言。<a id="a-2Z"></a>澡浴清净。<a id="a-2a"></a>除诸垢秽。<a id="a-2b"></a>洒沾五处。<a id="a-2c"></a>如法供养。<a id="a-2d"></a>本真言主。<a id="a-2e"></a>复献阏伽。<a id="a-2f"></a>加诵真言。<a id="a-2g"></a>一百八遍。<a id="a-2h"></a>用阇底华粖。<a id="a-2i"></a>大开者洒栴檀香水。<a id="a-2j"></a>持奉献之。<a id="a-2k"></a>又广献食。<a id="a-2l"></a>名乌那梨食。<a id="a-2m"></a>食中加酪。<a id="a-2n"></a>以忙攞底华。<a id="a-2o"></a>作鬘供养。<a id="a-2p"></a>先取牛苏。<a id="a-2q"></a>而作护摩。<a id="a-2r"></a>一百八遍。<a id="a-2s"></a>次用娑护摩。<a id="a-2t"></a>一百八遍。<a id="a-2u"></a>用白氎缕。<a id="a-2v"></a>或布线缕。<a id="a-2w"></a>令童女合。<a id="a-2x"></a>索一真言一结。<a id="a-2y"></a>当结七结。<a id="a-2z"></a>复真言七遍。<a id="a-30"></a>系在臂肘上。<a id="a-31"></a>左胁而卧。<a id="a-32"></a>思念真言主。<a id="a-33"></a>得进止已。<a id="a-34"></a>随意而住。<a id="a-35"></a>安置房座。<a id="a-36"></a>上散花想念尊形。<a id="a-37"></a>于其梦中。<a id="a-38"></a>见自部主。<a id="a-39"></a>或见真言主。<a id="a-3A"></a>或见明王。<a id="a-3B"></a>当知此相成就之相</p>
  <p data-pb></p>
  <h2 id="a3C">受真言品第二十二</h2>
  <p id="a3D">次广说受真言法。<a id="a-3E"></a>双膝着地。<a id="a-3F"></a>先于尊者阿阇梨处。<a id="a-3G"></a>广作布施。<a id="a-3H"></a>手捧妙华。<a id="a-3I"></a>发殷重心。<a id="a-3J"></a>于阇梨处。<a id="a-3K"></a>三遍口受真言。<a id="a-3L"></a>多者受诵不得。<a id="a-3M"></a>应用纸叶牛黄。<a id="a-3N"></a>写之受取。<a id="a-3O"></a>随意诵之。<a id="a-3P"></a>先入曼荼罗已。<a id="a-3Q"></a>后于余时。<a id="a-3R"></a>受真言于良日时。<a id="a-3S"></a>于尊者阿阇梨处。<a id="a-3T"></a>广作奉施。<a id="a-3U"></a>如前受之。<a id="a-3V"></a>知是正受真言。<a id="a-3W"></a>速得成就。<a id="a-3X"></a>纵不先作。<a id="a-3Y"></a>承事之法。<a id="a-3Z"></a>便持诵者。<a id="a-3a"></a>亦不得成就复以新瓶。<a id="a-3b"></a>离诸病者。<a id="a-3c"></a>置叶七宝。<a id="a-3d"></a>五谷一一如法。<a id="a-3e"></a>唯不着水。<a id="a-3f"></a>作至诚心。<a id="a-3g"></a>广作供养阿阇梨。<a id="a-3h"></a>先取纸叶。<a id="a-3i"></a>书写诸真言主名。<a id="a-3j"></a>置于瓶中。<a id="a-3k"></a>庄严供养。<a id="a-3l"></a>如灌顶法。<a id="a-3m"></a>作此时或经一日。<a id="a-3n"></a>或经三日。<a id="a-3o"></a>不食斋戒。<a id="a-3p"></a>于日暮间。<a id="a-3q"></a>则以牛黄。<a id="a-3r"></a>抄诸真言名号。<a id="a-3s"></a>置于瓶中。<a id="a-3t"></a>献以涂香华香灯食。<a id="a-3u"></a>并以本真言。<a id="a-3v"></a>作护摩法。<a id="a-3w"></a>一百八遍。<a id="a-3x"></a>广作勤求。<a id="a-3y"></a>圣众谛听谛听。<a id="a-3z"></a>三日令其弟子。<a id="a-40"></a>洗浴身体香馥。<a id="a-41"></a>手着吉祥茅草指环。<a id="a-42"></a>以用真言。<a id="a-43"></a>诵一百八遍真言。<a id="a-44"></a>其瓶并以香熏。<a id="a-45"></a>饮心作礼。<a id="a-46"></a>令取一叶。<a id="a-47"></a>已复重顶礼。<a id="a-48"></a>如是受者。<a id="a-49"></a>速得悉地。<a id="a-4A"></a>若更别诵。<a id="a-4B"></a>诸余真言。<a id="a-4C"></a>所受真言。<a id="a-4D"></a>退失悉地。<a id="a-4E"></a>若于弟子处。<a id="a-4F"></a>心生欢喜。<a id="a-4G"></a>授与自所持悉地真言。<a id="a-4H"></a>应依轨则。<a id="a-4I"></a>如法受之。<a id="a-4J"></a>为先诵持故。<a id="a-4K"></a>弟子不失。<a id="a-4L"></a>当得悉地。<a id="a-4M"></a>先于真言主处。<a id="a-4N"></a>启请陈表授此真言。<a id="a-4O"></a>与斯弟子。<a id="a-4P"></a>愿作加被。<a id="a-4Q"></a>速赐悉地。<a id="a-4R"></a>手捧香华。<a id="a-4S"></a>诵一百八遍。<a id="a-4T"></a>或一千遍。<a id="a-4U"></a>便呼弟子。<a id="a-4V"></a>来授授与之。<a id="a-4W"></a>复作是言。<a id="a-4X"></a>我于今时。<a id="a-4Y"></a>回本本明主。<a id="a-4Z"></a>授与弟子。<a id="a-4a"></a>唯愿照知。<a id="a-4b"></a>为作悉地。<a id="a-4c"></a>弟子应言。<a id="a-4d"></a>我于今时。<a id="a-4e"></a>已受明主誓。<a id="a-4f"></a>从今日乃至菩提。<a id="a-4g"></a>而不废忘。<a id="a-4h"></a>如上所说。<a id="a-4i"></a>师主弟子。<a id="a-4j"></a>受真言法。<a id="a-4k"></a>当得成就。<a id="a-4l"></a>离此受者。<a id="a-4m"></a>不得悉地。<a id="a-4n"></a>如此受得。<a id="a-4o"></a>悉地真言。<a id="a-4p"></a>于中决定。<a id="a-4q"></a>成就无疑。<a id="a-4r"></a>申先悉地。<a id="a-4s"></a>不先承事。<a id="a-4t"></a>真言既尔。<a id="a-4u"></a>悉地等受药法亦然。<a id="a-4v"></a>或复有人。<a id="a-4w"></a>先承事已。<a id="a-4x"></a>次合念持。<a id="a-4y"></a>依于法则。<a id="a-4z"></a>回授与人。<a id="a-50"></a>所受得者。<a id="a-51"></a>不先承事。<a id="a-52"></a>但作念持。<a id="a-53"></a>便得成就。<a id="a-54"></a>受真言者。<a id="a-55"></a>为悉地故。<a id="a-56"></a>先于师主处。<a id="a-57"></a>广作奉施。<a id="a-58"></a>华果诸根。<a id="a-59"></a>名衣上服。<a id="a-5A"></a>金银摩尼。<a id="a-5B"></a>诸杂宝物。<a id="a-5C"></a>种种谷麦苏蜜乳酪。<a id="a-5D"></a>男女童仆。<a id="a-5E"></a>种种卧具。<a id="a-5F"></a>奇妙革屣。<a id="a-5G"></a>严身之具已成就。<a id="a-5H"></a>药象马牛犊。<a id="a-5I"></a>诸余乘等。<a id="a-5J"></a>乃至自身。<a id="a-5K"></a>亦将奉施。<a id="a-5L"></a>为仆所使。<a id="a-5M"></a>久经承事。<a id="a-5N"></a>不惮劬劳。<a id="a-5O"></a>合掌虔诚。<a id="a-5P"></a>珍重奉施。<a id="a-5Q"></a>如是行施。<a id="a-5R"></a>速得悉地。<a id="a-5S"></a>应说如上。<a id="a-5T"></a>种种之物。<a id="a-5U"></a>先须奉施。<a id="a-5V"></a>阿阇梨已。<a id="a-5W"></a>然后于真言妙句。</p>
  <p data-pb></p>
  <h2 id="a5X">满足真言品第二十三</h2>
  <p id="a5Y">次持诵之人。<a id="a-5Z"></a>于其梦中。<a id="a-5a"></a>见真言主身诸支分加者。<a id="a-5b"></a>应知真言字加。<a id="a-5c"></a>若支分减少者。<a id="a-5d"></a>应知真言字少。<a id="a-5e"></a>委是相已。<a id="a-5f"></a>作满足法。<a id="a-5g"></a>或见真言。<a id="a-5h"></a>与受持者。<a id="a-5i"></a>异或加减。<a id="a-5j"></a>字数不用。<a id="a-5k"></a>心便生疑。<a id="a-5l"></a>应依法作满足之。<a id="a-5m"></a>先以纸叶。<a id="a-5n"></a>牛黄稀写。<a id="a-5o"></a>所错真言。<a id="a-5p"></a>如法供养。<a id="a-5q"></a>明王真言。<a id="a-5r"></a>及卫护已。<a id="a-5s"></a>置真言主座。<a id="a-5t"></a>复取乳木。<a id="a-5u"></a>并依本法。<a id="a-5v"></a>但用空苏。<a id="a-5w"></a>为求明王。<a id="a-5x"></a>而加助故。<a id="a-5y"></a>应作护摩。<a id="a-5z"></a>布茅草铺。<a id="a-60"></a>先礼部尊主。<a id="a-61"></a>次礼部母。<a id="a-62"></a>次礼诸佛。<a id="a-63"></a>作如是启。<a id="a-64"></a>唯愿诸佛。<a id="a-65"></a>及诸圣众加助卫。<a id="a-66"></a>如是启已。<a id="a-67"></a>于茅草上头向东卧。<a id="a-68"></a>于其梦中。<a id="a-69"></a>本尊示相。<a id="a-6A"></a>牛黄所写。<a id="a-6B"></a>纸叶之上。<a id="a-6C"></a>有减。<a id="a-6D"></a>本尊牛黄题注。<a id="a-6E"></a>字数满足。<a id="a-6F"></a>乃至加减点画。<a id="a-6G"></a>亦皆揩定。<a id="a-6H"></a>真言不错。<a id="a-6I"></a>但云不错。<a id="a-6J"></a>或于梦中。<a id="a-6K"></a>指受满足。<a id="a-6L"></a>依此作法。<a id="a-6M"></a>卫护为除魔故。</p>
  <p data-pb></p>
  <h2 id="a6N">增力品第二十四</h2>
  <p id="a6O">次谓欲增加威力。<a id="a-6P"></a>应作护摩。<a id="a-6Q"></a>或用苏蜜。<a id="a-6R"></a>或时用乳。<a id="a-6S"></a>各各别作。<a id="a-6T"></a>或用油麻护摩。<a id="a-6U"></a>或用胶香和苏护摩。<a id="a-6V"></a>或用莲华。<a id="a-6W"></a>和苏护摩。<a id="a-6X"></a>或时空用娑阇罗娑。<a id="a-6Y"></a>或于山间。<a id="a-6Z"></a>常服五净。<a id="a-6a"></a>不食余食。<a id="a-6b"></a>取本部华。<a id="a-6c"></a>满十万枚。<a id="a-6d"></a>二真言奉献本尊。<a id="a-6e"></a>妙好涂香。<a id="a-6f"></a>及以香华。<a id="a-6g"></a>然灯食等。<a id="a-6h"></a>各诵真言。<a id="a-6i"></a>经一百八遍。<a id="a-6j"></a>一日三时。<a id="a-6k"></a>经于三日。<a id="a-6l"></a>如是供养。<a id="a-6m"></a>增加威力。<a id="a-6n"></a>或用坚木。<a id="a-6o"></a>然以为灯。<a id="a-6p"></a>一日三时。<a id="a-6q"></a>经于七日。<a id="a-6r"></a>能令真言。<a id="a-6s"></a>增加威力。<a id="a-6t"></a>或时供养。<a id="a-6u"></a>加弭迦食。<a id="a-6v"></a>亦增威力。<a id="a-6w"></a>如上所说。<a id="a-6x"></a>念诵护摩。<a id="a-6y"></a>供养法则。<a id="a-6z"></a>亦复能令</p>
  <p data-pb></p>
  <h2 id="a70">护摩品第二十五</h2>
  <p id="a71">次广说护摩法则。<a id="a-72"></a>令持诵者。<a id="a-73"></a>速得悉地。<a id="a-74"></a>于尊像前。<a id="a-75"></a>作护摩炉。<a id="a-76"></a>顶方一肘。<a id="a-77"></a>四面安椽。<a id="a-78"></a>量深半肘。<a id="a-79"></a>若作圆炉。<a id="a-7A"></a>其准然念诵之处。<a id="a-7B"></a>若在房室。<a id="a-7C"></a>应出于外。<a id="a-7D"></a>望见尊形。<a id="a-7E"></a>而穿作炉。<a id="a-7F"></a>随其事业。<a id="a-7G"></a>依法作之。<a id="a-7H"></a>乳木等物。<a id="a-7I"></a>及以香华。<a id="a-7J"></a>置于右边。<a id="a-7K"></a>护摩器血。<a id="a-7L"></a>置于左边。<a id="a-7M"></a>用护事真言。<a id="a-7N"></a>洒诸物等。<a id="a-7O"></a>坐茅草座。<a id="a-7P"></a>摄心静虑。<a id="a-7Q"></a>捧持阏伽。<a id="a-7R"></a>启请明王。<a id="a-7S"></a>倾阏伽水。<a id="a-7T"></a>少洒炉中。<a id="a-7U"></a>复以一华。<a id="a-7V"></a>一诵真言。<a id="a-7W"></a>献真言主。<a id="a-7X"></a>为除秽故。<a id="a-7Y"></a>应诵计利吉里真言。<a id="a-7Z"></a>并作手印。<a id="a-7a"></a>为卫护故。<a id="a-7b"></a>军荼利真言。<a id="a-7c"></a>水洒作净。<a id="a-7d"></a>然乳木火。<a id="a-7e"></a>既烧火已。<a id="a-7f"></a>先请火天。<a id="a-7g"></a>我今奉请。<a id="a-7h"></a>火天之首。<a id="a-7i"></a>天中之仙。<a id="a-7j"></a>梵行宗敬。<a id="a-7k"></a>降临此处。<a id="a-7l"></a>受纳护摩。<a id="a-7m"></a>次诵请召。<a id="a-7n"></a>火天真言同上。<a id="a-7o"></a>名火天已。<a id="a-7p"></a>先以阏伽水。<a id="a-7q"></a>三度洒净。<a id="a-7r"></a>取五谷苏酪等物。<a id="a-7s"></a>诵以真言三遍护摩奉祀火天。<a id="a-7t"></a>真言同上。<a id="a-7u"></a>祀火天食。<a id="a-7v"></a>一心摽想。<a id="a-7w"></a>递送火天。<a id="a-7x"></a>置于本座。<a id="a-7y"></a>复诵计利吉里真言。<a id="a-7z"></a>并作手印。<a id="a-80"></a>复净其火。<a id="a-81"></a>一切护摩。<a id="a-82"></a>皆应如是。<a id="a-83"></a>次请本尊。<a id="a-84"></a>先诵本尊真言一遍。<a id="a-85"></a>安住本座。<a id="a-86"></a>依法供养。<a id="a-87"></a>愿尊垂护摩之食。<a id="a-88"></a>所护摩木。<a id="a-89"></a>谓钵罗轮木。<a id="a-8A"></a>乌昙摩啰木。<a id="a-8B"></a>钵攞讫沙木。<a id="a-8C"></a>尼俱陀木。<a id="a-8D"></a>佉陀罗木。<a id="a-8E"></a>阏伽木。<a id="a-8F"></a>吠官讫那木。<a id="a-8G"></a>阏伽没罗木。<a id="a-8H"></a>迦湿没罗也木。<a id="a-8I"></a>闪弭阿簸么么嘌伽木。<a id="a-8J"></a>阏说赞那木。<a id="a-8K"></a>此十二种木。<a id="a-8L"></a>取枝量长两指一析。<a id="a-8M"></a>皆须湿润。<a id="a-8N"></a>新采得者。<a id="a-8O"></a>通于一切。<a id="a-8P"></a>护摩法用。<a id="a-8Q"></a>条端直者。<a id="a-8R"></a>观其上下。<a id="a-8S"></a>一面置之。<a id="a-8T"></a>香水净洗。<a id="a-8U"></a>细头向外。<a id="a-8V"></a>粗头向身。<a id="a-8W"></a>苏揾两头。<a id="a-8X"></a>掷于炉内。<a id="a-8Y"></a>作扇底迦等二法时。<a id="a-8Z"></a>各依本法。<a id="a-8a"></a>先出抟食。<a id="a-8b"></a>而护摩。<a id="a-8c"></a>如是轨摸。<a id="a-8d"></a>遍通一切。<a id="a-8e"></a>每日作食之时。<a id="a-8f"></a>先出一分之食。<a id="a-8g"></a>置在尊前。<a id="a-8h"></a>待护摩时。<a id="a-8i"></a>先应取用。<a id="a-8j"></a>如念诵时。<a id="a-8k"></a>置于两手。<a id="a-8l"></a>在双膝间。<a id="a-8m"></a>护摩之时。<a id="a-8n"></a>亦应如是。<a id="a-8o"></a>以沉香木。<a id="a-8p"></a>量长四指。<a id="a-8q"></a>粗如头指。<a id="a-8r"></a>揾苏合香。<a id="a-8s"></a>百八护摩。<a id="a-8t"></a>此妙益真言威加。<a id="a-8u"></a>如是作时。<a id="a-8v"></a>遍通诸部。<a id="a-8w"></a>或用安悉香和苏护摩。<a id="a-8x"></a>复一百八遍。<a id="a-8y"></a>时空用萨阇罗娑。<a id="a-8z"></a>而作护摩。<a id="a-90"></a>一百八遍。<a id="a-91"></a>皆能增益。<a id="a-92"></a>真言威力。<a id="a-93"></a>为欲成就。<a id="a-94"></a>真言法故作诸护摩。<a id="a-95"></a>先请部尊主。<a id="a-96"></a>次请本尊。<a id="a-97"></a>然后依法作护摩。<a id="a-98"></a>为欲成就真言法故作护摩。<a id="a-99"></a>先用部母真言。<a id="a-9A"></a>护卫本尊。<a id="a-9B"></a>次护自身。<a id="a-9C"></a>然后依法。<a id="a-9D"></a>乃作护摩。<a id="a-9E"></a>为欲成就真言。<a id="a-9F"></a>故作护摩。<a id="a-9G"></a>若法了时。<a id="a-9H"></a>为加增益真言力故。<a id="a-9I"></a>应当念诵部心真言。<a id="a-9J"></a>为欲成就护真言故。<a id="a-9K"></a>故作护摩。<a id="a-9L"></a>初时皆须大杓酌施。<a id="a-9M"></a>欲了之时。<a id="a-9N"></a>亦用大杓。<a id="a-9O"></a>在其中间。<a id="a-9P"></a>应用小杓。<a id="a-9Q"></a>为欲成就真言法。<a id="a-9R"></a>故作诸护摩。<a id="a-9S"></a>若法了时。<a id="a-9T"></a>用部心真言。<a id="a-9U"></a>真言阏伽。<a id="a-9V"></a>而供养之。<a id="a-9W"></a>如曼拏罗法中。<a id="a-9X"></a>所护护摩。<a id="a-9Y"></a>次第法作。<a id="a-9Z"></a>亦应如是。<a id="a-9a"></a>先作阿毗遮噜迦法。<a id="a-9b"></a>次作补瑟征迦法。<a id="a-9c"></a>次作扇底迦法。<a id="a-9d"></a>护摩了已。<a id="a-9e"></a>用本持真言。<a id="a-9f"></a>真言净水。<a id="a-9g"></a>以手远巡散洒炉中。<a id="a-9h"></a>如是三度。<a id="a-9i"></a>护摩都了。<a id="a-9j"></a>复启火天。<a id="a-9k"></a>重受余供。<a id="a-9l"></a>如法退还。<a id="a-9m"></a>发遣列愿。<a id="a-9n"></a>如请召法。<a id="a-9o"></a>去降临字。<a id="a-9p"></a>置退还字。<a id="a-9q"></a>所残余谷苏蜜酪等。<a id="a-9r"></a>并和一处用祀火天。<a id="a-9s"></a>真言三遍。<a id="a-9t"></a>而作护摩。<a id="a-9u"></a>复观本真言。<a id="a-9v"></a>字数多少。<a id="a-9w"></a>而念诵之。<a id="a-9x"></a>复作供养。<a id="a-9y"></a>护卫本尊。<a id="a-9z"></a>并护己身。<a id="a-A0"></a>如法发遣。</p>
  <h2 id="aA1">备物品第二十六</h2>
  <p id="aA2">复次广说诸成就支分。<a id="a-A3"></a>谓欲成就诸真言故。<a id="a-A4"></a>先当备办诸杂物分。<a id="a-A5"></a>然后应作。<a id="a-A6"></a>先承事法。<a id="a-A7"></a>若已先承事者。<a id="a-A8"></a>次应念诵。<a id="a-A9"></a>所谓诸杂涂香杂烧香。<a id="a-AA"></a>五种坚香。<a id="a-AB"></a>谓沉水香。<a id="a-AC"></a>白檀香。<a id="a-AD"></a>紫檀香。<a id="a-AE"></a>娑罗罗香。<a id="a-AF"></a>天木香。<a id="a-AG"></a>七胶香者。<a id="a-AH"></a>谓乾陀罗娑香。<a id="a-AI"></a>萨阇罗娑香。<a id="a-AJ"></a>安悉香。<a id="a-AK"></a>苏合香。<a id="a-AL"></a>薰陆香。<a id="a-AM"></a>设落翅香。<a id="a-AN"></a>室唎吠瑟吒迦香。<a id="a-AO"></a>白芥子毒药盐黑芥子胡麻油牛苏。<a id="a-AP"></a>铜瓶铜捖。<a id="a-AQ"></a>五谷谓大麦小麦稻谷小豆胡麻。<a id="a-AR"></a>五宝谓金银真珠螺贝赤珠。<a id="a-AS"></a>五药谓干托迦哩药。<a id="a-AT"></a>勿哩诃底药。<a id="a-AU"></a>娑诃药。<a id="a-AV"></a>娑诃提婆药。<a id="a-AW"></a>税多拟里疙里迦药。<a id="a-AX"></a>蜜五色线。<a id="a-AY"></a>谓青黄赤白黑。<a id="a-AZ"></a>童子合线。<a id="a-Aa"></a>金刚杵灯炷灯。<a id="a-Ab"></a>盏瓦碗五种彩色。<a id="a-Ac"></a>佉陀罗木[土*厥]。<a id="a-Ad"></a>乳木杓。<a id="a-Ae"></a>牛黄镔铁。<a id="a-Af"></a>紫坛护净线。<a id="a-Ag"></a>浴衣黑鹿皮。<a id="a-Ah"></a>钵孕瞿华。<a id="a-Ai"></a>稻谷华。<a id="a-Aj"></a>木履冒铒草。<a id="a-Ak"></a>大茅草。<a id="a-Al"></a>设多布涩波回香是。<a id="a-Am"></a>采华筐。<a id="a-An"></a>缘饮食所须苏蜜沙糖石蜜等物。<a id="a-Ao"></a>谷珠如上所说。<a id="a-Ap"></a>种种诸物。<a id="a-Aq"></a>皆预备之。<a id="a-Ar"></a>然后应当。<a id="a-As"></a>作先承事。<a id="a-At"></a>及广念诵。</p>
  <h2 id="aAu">成诸相品第二十七</h2>
  <p id="aAv">复次我今说成就物。<a id="a-Aw"></a>依是三部真言悉地。<a id="a-Ax"></a>所谓真陀摩尼。<a id="a-Ay"></a>宝瓶。<a id="a-Az"></a>雨宝。<a id="a-B0"></a>伏藏。<a id="a-B1"></a>轮。<a id="a-B2"></a>雌黄。<a id="a-B3"></a>刀。<a id="a-B4"></a>此等七物。<a id="a-B5"></a>上中之上。<a id="a-B6"></a>能令种种悉地。<a id="a-B7"></a>成就增益福德。<a id="a-B8"></a>乃至成满。<a id="a-B9"></a>法王之法。<a id="a-BA"></a>况余世事。<a id="a-BB"></a>佛部莲华部金刚部。<a id="a-BC"></a>三部真言。<a id="a-BD"></a>皆有如是胜上成就。<a id="a-BE"></a>于三部中。<a id="a-BF"></a>随受持者。<a id="a-BG"></a>具获五通。<a id="a-BH"></a>为上悉地。<a id="a-BI"></a>言七物者。<a id="a-BJ"></a>若欲成就真陀摩尼者。<a id="a-BK"></a>法验成已。<a id="a-BL"></a>当作金台。<a id="a-BM"></a>量长一肘。<a id="a-BN"></a>或用银作。<a id="a-BO"></a>庄严精细。<a id="a-BP"></a>台头置摩尼珠。<a id="a-BQ"></a>其珠用红颇梨。<a id="a-BR"></a>光净无翳。<a id="a-BS"></a>或好水精。<a id="a-BT"></a>如法圆饰。<a id="a-BU"></a>成此宝者。<a id="a-BV"></a>应念诵作台图样。<a id="a-BW"></a>此样不具载。<a id="a-BX"></a>若欲成就雨宝法者。<a id="a-BY"></a>法验成已。<a id="a-BZ"></a>但当诚心。<a id="a-Ba"></a>五由旬内。<a id="a-Bb"></a>能雨金银种种杂宝。<a id="a-Bc"></a>若欲成就伏藏发起。<a id="a-Bd"></a>金银诸珍。<a id="a-Be"></a>济给贫乏。<a id="a-Bf"></a>种种费用其藏无尽。<a id="a-Bg"></a>若欲成就轮仙法者。<a id="a-Bh"></a>镔铁作轮。<a id="a-Bi"></a>量圆两指一磔。<a id="a-Bj"></a>轮安六轮。<a id="a-Bk"></a>辋椽铦利。<a id="a-Bl"></a>如是作法。<a id="a-Bm"></a>速速得悉地。<a id="a-Bn"></a>若欲成就雌黄法者。<a id="a-Bo"></a>取光雌黄。<a id="a-Bp"></a>如日初出。<a id="a-Bq"></a>色光亦如融金色光。<a id="a-Br"></a>是为上好。<a id="a-Bs"></a>若成就刀法者。<a id="a-Bt"></a>取好镔铁刀。<a id="a-Bu"></a>量长两肘。<a id="a-Bv"></a>以小指齐。<a id="a-Bw"></a>阔四指无诸瑕病。<a id="a-Bx"></a>其色绀青。<a id="a-By"></a>如槡施鸟[毯-炎+令]。<a id="a-Bz"></a>若欲成就佛顶法者。<a id="a-C0"></a>当以金作佛顶犹如画。<a id="a-C1"></a>即安置台上。<a id="a-C2"></a>其台帧用萨颇胝迦宝。<a id="a-C3"></a>若欲成就莲华法者。<a id="a-C4"></a>以金作八叶莲华。<a id="a-C5"></a>如两指一搩手量。<a id="a-C6"></a>或用银作。<a id="a-C7"></a>或熟铜作。<a id="a-C8"></a>或白檀木作。<a id="a-C9"></a>若欲成就拔折罗法者。<a id="a-CA"></a>以好镔铁作。<a id="a-CB"></a>拔折罗长十六指。<a id="a-CC"></a>两头各作三股。<a id="a-CD"></a>或紫檀木作。<a id="a-CE"></a>或三宝作。<a id="a-CF"></a>所谓金银熟铜。<a id="a-CG"></a>若欲成就雄黄法者。<a id="a-CH"></a>当取雄黄色。<a id="a-CI"></a>如融金块成分析。<a id="a-CJ"></a>复上有光。<a id="a-CK"></a>如是雄黄能成上事。<a id="a-CL"></a>若欲成就牛黄法者。<a id="a-CM"></a>当取黄牛。<a id="a-CN"></a>牛黄为上。<a id="a-CO"></a>若欲成就刈哩迦药者。<a id="a-CP"></a>当取其药。<a id="a-CQ"></a>色若金钱华者上好。<a id="a-CR"></a>若欲成就素噜多安膳那药者。<a id="a-CS"></a>如蚯蟮粪者上好。<a id="a-CT"></a>若欲成就白氎布者。<a id="a-CU"></a>取细软者择去毛发。<a id="a-CV"></a>以郁金香染之。<a id="a-CW"></a>若欲成就护身线者。<a id="a-CX"></a>取白叠缕。<a id="a-CY"></a>细细三合为股。<a id="a-CZ"></a>复三股合索。<a id="a-Ca"></a>童女合捻。<a id="a-Cb"></a>皆须右合。<a id="a-Cc"></a>或缕金合。<a id="a-Cd"></a>若欲成就华鬘法者。<a id="a-Ce"></a>取阇底华作鬘。<a id="a-Cf"></a>若欲成就牛粪灰法者。<a id="a-Cg"></a>取兰若所净牛粪。<a id="a-Ch"></a>烧作白灰。<a id="a-Ci"></a>和龙脑香用。<a id="a-Cj"></a>若欲作成就木屐法者。<a id="a-Ck"></a>取室利钵嘌尼木作木屐。<a id="a-Cl"></a>上安置其盖。<a id="a-Cm"></a>若欲成就伞盖法者。<a id="a-Cn"></a>当以孔雀尾作。<a id="a-Co"></a>以新端竹。<a id="a-Cp"></a>而作其华。<a id="a-Cq"></a>若欲成就弓箭枪槊独股叉棓。<a id="a-Cr"></a>及诸器仗随世用者。<a id="a-Cs"></a>随意而作。<a id="a-Ct"></a>若欲成就世间鞍马。<a id="a-Cu"></a>车乘牛羊。<a id="a-Cv"></a>一切鸟兽诸余物等。<a id="a-Cw"></a>随世人辈。<a id="a-Cx"></a>共将为上。<a id="a-Cy"></a>随意乐作。<a id="a-Cz"></a>或依本法。<a id="a-D0"></a>如是制作。<a id="a-D1"></a>若欲成就吠多罗者。<a id="a-D2"></a>应取族姓家生。<a id="a-D3"></a>盛年无病卒死。<a id="a-D4"></a>体无盘迹。<a id="a-D5"></a>犹未胀坏。<a id="a-D6"></a>诸根具足。<a id="a-D7"></a>取如是尸。<a id="a-D8"></a>而作成就。<a id="a-D9"></a>随意所作。<a id="a-DA"></a>上中下法。<a id="a-DB"></a>所取之物。<a id="a-DC"></a>亦复如是。<a id="a-DD"></a>心无怖畏。<a id="a-DE"></a>方作此法。</p>
  <h2 id="aDF">取物品第二十八</h2>
  <p id="aDG">复次我今说取物法。<a id="a-DH"></a>白黑二月八日十四日十五日。<a id="a-DI"></a>日蚀时。<a id="a-DJ"></a>地动时。<a id="a-DK"></a>其日于其午前。<a id="a-DL"></a>而取其物。<a id="a-DM"></a>于念诵时。<a id="a-DN"></a>得境界已。<a id="a-DO"></a>而取诸物。<a id="a-DP"></a>或澡浴清净。<a id="a-DQ"></a>不食持斋。<a id="a-DR"></a>求善境界。<a id="a-DS"></a>而取诸物。<a id="a-DT"></a>所说须物随方处所有是物者。<a id="a-DU"></a>而成就贵货。<a id="a-DV"></a>不酬价直。<a id="a-DW"></a>而取诸物。<a id="a-DX"></a>或时自觉。<a id="a-DY"></a>增加威力。<a id="a-DZ"></a>堪忍饥寒。<a id="a-Da"></a>种种异相。<a id="a-Db"></a>当尔之时。<a id="a-Dc"></a>而取诸物。<a id="a-Dd"></a>其所诸物。<a id="a-De"></a>各依本性。<a id="a-Df"></a>上中下品。<a id="a-Dg"></a>皆取好者。<a id="a-Dh"></a>如法得已。<a id="a-Di"></a>应加精进。<a id="a-Dj"></a>作成就法。</p>
  <h2 id="aDk">净物品第二十九</h2>
  <p id="aDl">复次令说净诸物法。<a id="a-Dm"></a>用五净洗。<a id="a-Dn"></a>不应洗者。<a id="a-Do"></a>五净洒之。<a id="a-Dp"></a>观诸物量。<a id="a-Dq"></a>五净和末。<a id="a-Dr"></a>雌黄和乳作末。<a id="a-Ds"></a>朱砂和牛屎作末。<a id="a-Dt"></a>牛黄和苏作末。<a id="a-Du"></a>彩色和乳调和之。<a id="a-Dv"></a>唯安膳那药空治作末。<a id="a-Dw"></a>刀轮等物。<a id="a-Dx"></a>用牛粪水洗之。<a id="a-Dy"></a>余所说者。<a id="a-Dz"></a>应洗物等。<a id="a-E0"></a>先牛尿洗。<a id="a-E1"></a>次香水洗。<a id="a-E2"></a>诸余物等。<a id="a-E3"></a>世所称用。<a id="a-E4"></a>应水洗之。<a id="a-E5"></a>或香水洗已。<a id="a-E6"></a>次用诸事真言水洒净。<a id="a-E7"></a>次用部心真言水洒净。<a id="a-E8"></a>次用部母真言水洒净。<a id="a-E9"></a>但应洗者。<a id="a-EA"></a>先五净洗。<a id="a-EB"></a>次胡麻水洗。<a id="a-EC"></a>次香水洗。<a id="a-ED"></a>如所应净。<a id="a-EE"></a>皆应如是。</p>
  <h2 id="aEF">物量品第三十</h2>
  <p id="aEG">复次广说成就物者。<a id="a-EH"></a>谓身庄严具诸器仗。<a id="a-EI"></a>种种衣服。<a id="a-EJ"></a>如世常法。<a id="a-EK"></a>所用量数。<a id="a-EL"></a>治研细粖。<a id="a-EM"></a>作成就法。<a id="a-EN"></a>若欲成就雌黄法者。<a id="a-EO"></a>五两为上法。<a id="a-EP"></a>三两为中法。<a id="a-EQ"></a>一两为下法。<a id="a-ER"></a>若欲成牛黄法者。<a id="a-ES"></a>一两为上法。<a id="a-ET"></a>半两为中法。<a id="a-EU"></a>一分为下法。<a id="a-EV"></a>若欲成就安膳那法者。<a id="a-EW"></a>三分为上法。<a id="a-EX"></a>二分为中法。<a id="a-EY"></a>一分为下法。<a id="a-EZ"></a>若欲成就苏法者。<a id="a-Ea"></a>七两为上。<a id="a-Eb"></a>五两为中。<a id="a-Ec"></a>三两为下法。<a id="a-Ed"></a>若欲成就灰法者。<a id="a-Ee"></a>五两为上法。<a id="a-Ef"></a>三两为中。<a id="a-Eg"></a>二两为下。<a id="a-Eh"></a>若欲成就郁金香法者。<a id="a-Ei"></a>量比雌黄。<a id="a-Ej"></a>于安怛陀那法。<a id="a-Ek"></a>说种种丸药成就者。<a id="a-El"></a>其数须作二十一丸为上法。<a id="a-Em"></a>十五丸为中法。<a id="a-En"></a>七丸为下法。<a id="a-Eo"></a>于本法中。<a id="a-Ep"></a>诸物量少。<a id="a-Eq"></a>应加其数。<a id="a-Er"></a>或依都量。<a id="a-Es"></a>或如本法。<a id="a-Et"></a>或世所贵。<a id="a-Eu"></a>量数多少。<a id="a-Ev"></a>亦可依之。<a id="a-Ew"></a>应观念诵功力。<a id="a-Ex"></a>及观同伴多少。<a id="a-Ey"></a>应当具备。<a id="a-Ez"></a>如本尊恩。<a id="a-F0"></a>眷属境界许多。<a id="a-F1"></a>任可成就悉地之法。<a id="a-F2"></a>有上中下。<a id="a-F3"></a>诸物数量。<a id="a-F4"></a>亦复如是。</p>
  <h2 id="aF5">灌顶坛品第三十一</h2>
  <p id="aF6">复次广说成就诸物秘密妙法。<a id="a-F7"></a>令速悉地。<a id="a-F8"></a>若欲起成就法者。<a id="a-F9"></a>先应备办护悉地具。<a id="a-FA"></a>以护摩法。<a id="a-FB"></a>如威本尊真言。<a id="a-FC"></a>及自灌顶。<a id="a-FD"></a>作灌顶曼荼罗。<a id="a-FE"></a>如法供养。<a id="a-FF"></a>作灌顶已。<a id="a-FG"></a>然后起首。<a id="a-FH"></a>作成就法。</p>
  <p id="aFI">若作大灌顶曼荼罗者。<a id="a-FJ"></a>能得成就一切诸事。<a id="a-FK"></a>如前所说。<a id="a-FL"></a>明王曼荼罗。<a id="a-FM"></a>净地等法。<a id="a-FN"></a>皆应如是。<a id="a-FO"></a>其曼荼罗。<a id="a-FP"></a>须方四角。<a id="a-FQ"></a>安置四门。<a id="a-FR"></a>其量八肘。<a id="a-FS"></a>或七肘或五肘。<a id="a-FT"></a>唯开界道。<a id="a-FU"></a>五色如法画饰。<a id="a-FV"></a>如其台量。<a id="a-FW"></a>次外减半。<a id="a-FX"></a>次外准然。<a id="a-FY"></a>于此西面。<a id="a-FZ"></a>四肘之外。<a id="a-Fa"></a>复作一曼荼罗。<a id="a-Fb"></a>其量五肘。<a id="a-Fc"></a>或四或三。<a id="a-Fd"></a>准开东门。<a id="a-Fe"></a>或如根本大曼荼罗灌顶处所。<a id="a-Ff"></a>减半而作。<a id="a-Fg"></a>凡曼茶罗。<a id="a-Fh"></a>地势皆北下卸说为吉祥。<a id="a-Fi"></a>但曼茶罗地势北下卸者。<a id="a-Fj"></a>说为最胜。<a id="a-Fk"></a>或用一种彩色画之。<a id="a-Fl"></a>于四角外。<a id="a-Fm"></a>作三肘拔折罗。<a id="a-Fn"></a>于中台内如法。<a id="a-Fo"></a>画作八叶莲华。<a id="a-Fp"></a>诸曼茶罗亦应如是。<a id="a-Fq"></a>莲华叶外。<a id="a-Fr"></a>周匝画作吉祥妙印。<a id="a-Fs"></a>于四门画拔折罗。<a id="a-Ft"></a>复于诸角。<a id="a-Fu"></a>安吉祥瓶。<a id="a-Fv"></a>于外灌顶曼茶罗。<a id="a-Fw"></a>亦如是作。<a id="a-Fx"></a>凡欲灌顶。<a id="a-Fy"></a>必须四种。<a id="a-Fz"></a>所致瓶处。<a id="a-G0"></a>并衔界角。<a id="a-G1"></a>随所持诵真言。<a id="a-G2"></a>及与明等。<a id="a-G3"></a>于其台内。<a id="a-G4"></a>画本尊印。<a id="a-G5"></a>并置一瓶。<a id="a-G6"></a>所持真言。<a id="a-G7"></a>随其部类。<a id="a-G8"></a>画本尊主印。<a id="a-G9"></a>所谓佛顶莲华金刚。<a id="a-GA"></a>应知此法置为秘密。<a id="a-GB"></a>所持真言。<a id="a-GC"></a>不识名号。<a id="a-GD"></a>及部不贯者。<a id="a-GE"></a>应安一瓶。<a id="a-GF"></a>名办诸事。<a id="a-GG"></a>或安成就义利之瓶。<a id="a-GH"></a>或安一瓶。<a id="a-GI"></a>名请真言。<a id="a-GJ"></a>次外东面。<a id="a-GK"></a>画佛顶印。<a id="a-GL"></a>右边部母印。<a id="a-GM"></a>印边部心印。<a id="a-GN"></a>次右铄底印。<a id="a-GO"></a>次左五印。<a id="a-GP"></a>次右阿难。<a id="a-GQ"></a>次左须菩提。<a id="a-GR"></a>诸余真言。<a id="a-GS"></a>及明等印。<a id="a-GT"></a>左右安置。<a id="a-GU"></a>乃至两角。<a id="a-GV"></a>次于北面。<a id="a-GW"></a>画观自在菩萨印。<a id="a-GX"></a>右边部母印。<a id="a-GY"></a>左边部心印。<a id="a-GZ"></a>次右落涩弥印。<a id="a-Ga"></a>次左多罗印。<a id="a-Gb"></a>次右成就义菩萨印。<a id="a-Gc"></a>次左大势至菩萨印。<a id="a-Gd"></a>诸余真言。<a id="a-Ge"></a>及明等印。<a id="a-Gf"></a>左右安置。<a id="a-Gg"></a>乃至两角。<a id="a-Gh"></a>次于南面。<a id="a-Gi"></a>画金刚印。<a id="a-Gj"></a>右边部母印。<a id="a-Gk"></a>左边部心印。<a id="a-Gl"></a>次右金刚拳印。<a id="a-Gm"></a>次左食金刚印。<a id="a-Gn"></a>次右拔折罗印。<a id="a-Go"></a>次左金刚掊印。<a id="a-Gp"></a>诸余真言。<a id="a-Gq"></a>及明等功。<a id="a-Gr"></a>左右安置。<a id="a-Gs"></a>乃至两角。<a id="a-Gt"></a>次于西面门南。<a id="a-Gu"></a>画梵王印。<a id="a-Gv"></a>及梵吉祥明王。<a id="a-Gw"></a>并诸眷属。<a id="a-Gx"></a>乃至南角门北。<a id="a-Gy"></a>画鲁达罗神印。<a id="a-Gz"></a>及妃印。<a id="a-H0"></a>并诸眷属。<a id="a-H1"></a>及至北角。<a id="a-H2"></a>次第三曼荼罗门。<a id="a-H3"></a>画八方神。<a id="a-H4"></a>各与眷属。<a id="a-H5"></a>令满其位。<a id="a-H6"></a>于第二曼荼罗门外。<a id="a-H7"></a>右边画孙难陀龙王。<a id="a-H8"></a>左边拔难陀龙王。<a id="a-H9"></a>于第三曼荼罗门外。<a id="a-HA"></a>右边画孙陀龙王。<a id="a-HB"></a>左边优孙陀龙王。<a id="a-HC"></a>曼荼罗外。<a id="a-HD"></a>画甘露瓶印。<a id="a-HE"></a>如是作曼荼罗法供养者。<a id="a-HF"></a>应如法作三种护摩。<a id="a-HG"></a>为欲遣除。<a id="a-HH"></a>毗那夜迦故。<a id="a-HI"></a>应作阿毗遮噜迦事。<a id="a-HJ"></a>为自利益故。<a id="a-HK"></a>应作补瑟征迦事。<a id="a-HL"></a>为息诸灾邪故。<a id="a-HM"></a>应作扇底迦事。<a id="a-HN"></a>应以当部。<a id="a-HO"></a>成办诸事真言。<a id="a-HP"></a>作阿毗遮噜迦事。<a id="a-HQ"></a>或用甘露瓶真言。<a id="a-HR"></a>通三部用。<a id="a-HS"></a>应以当部心明。<a id="a-HT"></a>作补征迦事。<a id="a-HU"></a>应以当部母明。<a id="a-HV"></a>作扇底迦事。<a id="a-HW"></a>于曼荼罗所集圣者。<a id="a-HX"></a>一切诸天。<a id="a-HY"></a>各各以本真言。<a id="a-HZ"></a>而三种护摩。<a id="a-Ha"></a>或以成办一切事真言。<a id="a-Hb"></a>而作护摩。<a id="a-Hc"></a>其护摩处。<a id="a-Hd"></a>曼荼罗南门东。<a id="a-He"></a>作如护摩法。<a id="a-Hf"></a>苏等诸物。<a id="a-Hg"></a>以三事真言。<a id="a-Hh"></a>各礼百遍。<a id="a-Hi"></a>或其数为欲。<a id="a-Hj"></a>加威诸真言。<a id="a-Hk"></a>故应作如是三种护摩。<a id="a-Hl"></a>次第为三部诸真言等。<a id="a-Hm"></a>各祀七遍。<a id="a-Hn"></a>其三部主。<a id="a-Ho"></a>应加数祀。<a id="a-Hp"></a>或但三部谷祀百遍。<a id="a-Hq"></a>如不办者七遍三遍。<a id="a-Hr"></a>亦得满足。<a id="a-Hs"></a>所持真言主。<a id="a-Ht"></a>于台曼茶罗内部尊足下安置。<a id="a-Hu"></a>于曼荼罗外东面。<a id="a-Hv"></a>别安诃利底母。<a id="a-Hw"></a>南面安置输利尼。<a id="a-Hx"></a>西面安置医迦热吒。<a id="a-Hy"></a>北面安置句吒啮利随彼所乐。<a id="a-Hz"></a>而当奉献。<a id="a-I0"></a>如法供养。<a id="a-I1"></a>诸真言已。<a id="a-I2"></a>及护摩已前之安瓶。<a id="a-I3"></a>随所为者。<a id="a-I4"></a>诵彼真言。<a id="a-I5"></a>而用加被。<a id="a-I6"></a>于本尊前。<a id="a-I7"></a>所安之瓶。<a id="a-I8"></a>还用彼真言。<a id="a-I9"></a>而加被之。<a id="a-IA"></a>其台内瓶。<a id="a-IB"></a>应用明王真言。<a id="a-IC"></a>而作加被。<a id="a-ID"></a>当门为军茶利所安置瓶。<a id="a-IE"></a>亦须用彼真言。<a id="a-IF"></a>加被于台曼茶罗东西角所安置瓶。<a id="a-IG"></a>东北角者。<a id="a-IH"></a>以部心真言。<a id="a-II"></a>东南角者。<a id="a-IJ"></a>用部母真言。<a id="a-IK"></a>西北角者。<a id="a-IL"></a>用能办诸真言。<a id="a-IM"></a>西南角者。<a id="a-IN"></a>用一切真言。<a id="a-IO"></a>如是加被此上瓶已。<a id="a-IP"></a>及供养已。<a id="a-IQ"></a>次应右绕。<a id="a-IR"></a>如前说灌顶法。<a id="a-IS"></a>此亦如是。<a id="a-IT"></a>安置吉祥瓶。<a id="a-IU"></a>所谓谷实。<a id="a-IV"></a>药草花果香。<a id="a-IW"></a>树枝叶。<a id="a-IX"></a>华鬘及宝。<a id="a-IY"></a>置于瓶内。<a id="a-IZ"></a>新帛缯彩。<a id="a-Ia"></a>用缠其头。<a id="a-Ib"></a>诸灌顶法。<a id="a-Ic"></a>皆应如是。<a id="a-Id"></a>即令同伴灌行者顶其同伴者。<a id="a-Ie"></a>皆须持诵如法清净。<a id="a-If"></a>或求阿阇梨。<a id="a-Ig"></a>配与灌顶。<a id="a-Ih"></a>为欲除遣。<a id="a-Ii"></a>诸作障故。<a id="a-Ij"></a>先用军荼利瓶而。<a id="a-Ik"></a>用灌顶第四应用。<a id="a-Il"></a>所持真言瓶。<a id="a-Im"></a>而用灌顶。<a id="a-In"></a>其余二瓶。<a id="a-Io"></a>随意而用。<a id="a-Ip"></a>如是毕已。<a id="a-Iq"></a>应以牛黄涂香。<a id="a-Ir"></a>熏香芥子。<a id="a-Is"></a>线钏衣服。<a id="a-It"></a>皆应受用。<a id="a-Iu"></a>作灌顶已。<a id="a-Iv"></a>后为息诸障。<a id="a-Iw"></a>应作护摩已。<a id="a-Ix"></a>便即发遣。<a id="a-Iy"></a>或于净处。<a id="a-Iz"></a>但一彩色。<a id="a-J0"></a>作小曼荼罗。<a id="a-J1"></a>极今方正。<a id="a-J2"></a>其量二肘。<a id="a-J3"></a>安置三障大印西面。<a id="a-J4"></a>槊印如前。<a id="a-J5"></a>安置净瓶。<a id="a-J6"></a>如法灌顶。<a id="a-J7"></a>能令离诸障。<a id="a-J8"></a>本尊欢喜。<a id="a-J9"></a>不久速成此秘密最胜悉地。</p>
  <p data-pb></p>
  <h2 id="aJA">光物品第三十二</h2>
  <p id="aJB">复次如法灌顶毕已。<a id="a-JC"></a>应作护摩。<a id="a-JD"></a>经三七日。<a id="a-JE"></a>或一七日。<a id="a-JF"></a>或经一月。<a id="a-JG"></a>或随其成就相应。<a id="a-JH"></a>于本法所说。<a id="a-JI"></a>每日三时。<a id="a-JJ"></a>用苏蜜酪。<a id="a-JK"></a>和以胡麻。<a id="a-JL"></a>或依本法祀乳粥。<a id="a-JM"></a>或祀酪饭所成就物每日三时。<a id="a-JN"></a>以香熏之。<a id="a-JO"></a>以香水洒。<a id="a-JP"></a>以真言加被。<a id="a-JQ"></a>观视其物。<a id="a-JR"></a>以吉祥环贯置指上撝按其物。<a id="a-JS"></a>以牛黄水或白芥子洒物上。<a id="a-JT"></a>及于节日。<a id="a-JU"></a>加诸供具。<a id="a-JV"></a>奉献彼物。<a id="a-JW"></a>若白月成者取十日。<a id="a-JX"></a>若黑月成者取十四日。<a id="a-JY"></a>如斯作法。<a id="a-JZ"></a>光显其物。<a id="a-Ja"></a>皆用部母真言。<a id="a-Jb"></a>复重加诸华香。<a id="a-Jc"></a>华鬘等物供养。<a id="a-Jd"></a>以香涂手。<a id="a-Je"></a>置茅草环按所成物。<a id="a-Jf"></a>毕夜持诵。<a id="a-Jg"></a>于夜三时。<a id="a-Jh"></a>诵一百八遍如斯光显。<a id="a-Ji"></a>成就之物。<a id="a-Jj"></a>从始至终。<a id="a-Jk"></a>皆应如是若具如此法。<a id="a-Jl"></a>速得成就。</p>
  <p id="aJm">佛部光显真言。</p>
  <p id="aJn">唵谛惹塞(僧乙反)尾儞　悉睇娑驮野　虎吽泮</p>
  <p id="aJo">莲华部光显真言。</p>
  <p id="aJp">唵挹(奴立反)比(并也反)挹比儞跛野摩诃室利曳莎缚诃</p>
  <p id="aJq">金刚部光显真言曰。</p>
  <p id="aJr">唵入缚罗入缚攞野畔度哩　娑缚诃</p>
  <p id="aJs">于三部法。<a id="a-Jt"></a>皆用赤羯啰微啰华。<a id="a-Ju"></a>以真言持诵。<a id="a-Jv"></a>散洒其物。<a id="a-Jw"></a>或用忙落底华。<a id="a-Jx"></a>或用白芥子。<a id="a-Jy"></a>首尾中间。<a id="a-Jz"></a>皆应如是。<a id="a-K0"></a>散沾其物。<a id="a-K1"></a>或有境界。<a id="a-K2"></a>及见异相亦如是散。<a id="a-K3"></a>临欲成就亦如是散。<a id="a-K4"></a>便成光显。<a id="a-K5"></a>若欲成就苏等之物。<a id="a-K6"></a>真言香水。<a id="a-K7"></a>用洒其物。<a id="a-K8"></a>便成光显。<a id="a-K9"></a>以如是法。<a id="a-KA"></a>而光显物。<a id="a-KB"></a>纵不成者。<a id="a-KC"></a>不应间断。<a id="a-KD"></a>曼荼罗以为光显。<a id="a-KE"></a>如前净地。<a id="a-KF"></a>用五种色。<a id="a-KG"></a>作曼荼罗。<a id="a-KH"></a>其量四肘。<a id="a-KI"></a>而开一门。<a id="a-KJ"></a>内院东面。<a id="a-KK"></a>先置轮印。<a id="a-KL"></a>东北角。<a id="a-KM"></a>置钵印东南角。<a id="a-KN"></a>置袈娑印次于北面。<a id="a-KO"></a>置莲华印于西北角。<a id="a-KP"></a>置滩拏棓印于东北角。<a id="a-KQ"></a>置军持瓶印次于南面。<a id="a-KR"></a>置拔折罗印于东南角。<a id="a-KS"></a>置檗那棓印于西南角。<a id="a-KT"></a>置羯攞赊瓶印于西面。<a id="a-KU"></a>置金刚钩印。<a id="a-KV"></a>金刚拳印于西南角置计利吉罗印。<a id="a-KW"></a>于西北角。<a id="a-KX"></a>置逊婆印。<a id="a-KY"></a>复于东面轮右边。<a id="a-KZ"></a>置佛眼部母印。<a id="a-Ka"></a>又于北面莲华印右边。<a id="a-Kb"></a>置半拏啰缚里宁部母印。<a id="a-Kc"></a>于南面置。<a id="a-Kd"></a>拔折罗印右边。<a id="a-Ke"></a>置忙莽计部母印。<a id="a-Kf"></a>次于曼荼罗。<a id="a-Kg"></a>门外如前所说。<a id="a-Kh"></a>置能摧诸难军荼利印。<a id="a-Ki"></a>依前供养。<a id="a-Kj"></a>复于北面。<a id="a-Kk"></a>置六臂印。<a id="a-Kl"></a>马头印。<a id="a-Km"></a>多罗印。<a id="a-Kn"></a>战荼捺罗印。<a id="a-Ko"></a>及诸当部。<a id="a-Kp"></a>所有眷属。<a id="a-Kq"></a>次第安置。<a id="a-Kr"></a>其形皆白。<a id="a-Ks"></a>复于东面置如来铄底印。<a id="a-Kt"></a>帝殊罗施印。<a id="a-Ku"></a>无能胜门王印。<a id="a-Kv"></a>无能胜妃印。<a id="a-Kw"></a>复于南面。<a id="a-Kx"></a>于当部内。<a id="a-Ky"></a>所有眷属。<a id="a-Kz"></a>次第安之。<a id="a-L0"></a>然于西面。<a id="a-L1"></a>随意安置。<a id="a-L2"></a>三部诸印。<a id="a-L3"></a>次于外院。<a id="a-L4"></a>置俱尾罗等。<a id="a-L5"></a>八方大神。<a id="a-L6"></a>于其空处。<a id="a-L7"></a>任意置三部内成就诸事真言主等。<a id="a-L8"></a>次于中台。<a id="a-L9"></a>置竹持部主印。<a id="a-LA"></a>所成就物。<a id="a-LB"></a>随于本部法所说。<a id="a-LC"></a>置于其中。<a id="a-LD"></a>安置其部。<a id="a-LE"></a>主中台上。<a id="a-LF"></a>其物车边。<a id="a-LG"></a>置真言本所持印。<a id="a-LH"></a>其物西边。<a id="a-LI"></a>安护摩炉。<a id="a-LJ"></a>次于西边持诵人坐。<a id="a-LK"></a>各各以本真言。<a id="a-LL"></a>依法召请。<a id="a-LM"></a>如前供养。<a id="a-LN"></a>毕以三部母明。<a id="a-LO"></a>次第护摩。<a id="a-LP"></a>光显其物。<a id="a-LQ"></a>然后以本真言护摩。<a id="a-LR"></a>而作光显。<a id="a-LS"></a>于诸光显法中护摩为最。<a id="a-LT"></a>凡初护摩。<a id="a-LU"></a>先以部母明持诵。<a id="a-LV"></a>香水洒净其物。<a id="a-LW"></a>护摩既毕。<a id="a-LX"></a>亦如是洒。<a id="a-LY"></a>或用忙莽计心明。<a id="a-LZ"></a>或用四字明王真言。<a id="a-La"></a>通三部护摩而作光显。<a id="a-Lb"></a>随其所用。<a id="a-Lc"></a>真言为护摩者。<a id="a-Ld"></a>初但诵其真言。<a id="a-Le"></a>次诵求请之句。<a id="a-Lf"></a>复中间诵其真言。<a id="a-Lg"></a>复诵求请之句。<a id="a-Lh"></a>后亦诵其真言。<a id="a-Li"></a>还安求请之句。<a id="a-Lj"></a>如是真言之中。<a id="a-Lk"></a>三处上中下分安置。<a id="a-Ll"></a>求请之句。<a id="a-Lm"></a>最后安其虎吽柹吒莎呵字所请句。</p>
  <p id="aLn">阇缚攞(放光)阇嚩攞也(令放光)悉地(成)娑驮也(令成)儞[卑*也](威耀)儞跛耶儞跛跢南(诸威光)帝阇(润泽)拔驮也(令增长)忙尾览摩(莫近迟)阿尾赊(遍入)啰乞沙(护持)散儞甜(令瑞现前)俱噜(最)吽泮吒　莎嚩诃。</p>
  <p id="aLo">以如是等。<a id="a-Lp"></a>求请之句。<a id="a-Lq"></a>光显其物。<a id="a-Lr"></a>前后中间。<a id="a-Ls"></a>种种重说。<a id="a-Lt"></a>亦无所妨。<a id="a-Lu"></a>护摩毕已。<a id="a-Lv"></a>次应持诵。<a id="a-Lw"></a>白羯啰华。<a id="a-Lx"></a>散其物上。<a id="a-Ly"></a>而作光显。<a id="a-Lz"></a>或持诵赤羯啰尾啰华。<a id="a-M0"></a>或用白芥子。<a id="a-M1"></a>或用苏摩那华。<a id="a-M2"></a>而作光显。<a id="a-M3"></a>先用涂香涂手。<a id="a-M4"></a>以按其物。<a id="a-M5"></a>次以诸华。<a id="a-M6"></a>持诵而散白芥子。<a id="a-M7"></a>次然香熏之。<a id="a-M8"></a>次后持诵。<a id="a-M9"></a>香水而洒之。<a id="a-MA"></a>应知如是次第。<a id="a-MB"></a>初中后夜三时。<a id="a-MC"></a>以本藏主真言。<a id="a-MD"></a>持诵香水真言而洒。<a id="a-ME"></a>次诵本持真言。<a id="a-MF"></a>而洒毕已。<a id="a-MG"></a>如前护摩念诵。<a id="a-MH"></a>乃至日出。<a id="a-MI"></a>具此法者。<a id="a-MJ"></a>速得成就。<a id="a-MK"></a>如是光显。<a id="a-ML"></a>诸物及光。<a id="a-MM"></a>己身决定。<a id="a-MN"></a>速得成就于物。<a id="a-MO"></a>其物纵少。<a id="a-MP"></a>亦获大验。<a id="a-MQ"></a>具此法者。<a id="a-MR"></a>其物增多。<a id="a-MS"></a>及得清净。<a id="a-MT"></a>是故应作。<a id="a-MU"></a>光显之法。<a id="a-MV"></a>此名一切成就秘密之法。<a id="a-MW"></a>于诸节日。<a id="a-MX"></a>应作如是。<a id="a-MY"></a>光显之法。<a id="a-MZ"></a>余日随时。<a id="a-Ma"></a>而作光显。<a id="a-Mb"></a>念诵遍数。<a id="a-Mc"></a>满已欲作。<a id="a-Md"></a>成就法时。<a id="a-Me"></a>先应初夜。<a id="a-Mf"></a>具作光显之法。<a id="a-Mg"></a>然后成就。</p>
  <p data-pb></p>
  <h2 id="aMh">分别悉地时分品第三十三</h2>
  <p id="aMi">次我今解说吉祥成就时节。<a id="a-Mj"></a>行者知已。<a id="a-Mk"></a>寻求悉地。<a id="a-Ml"></a>谓时节者。<a id="a-Mm"></a>八月腊月正月二月四月。<a id="a-Mn"></a>此等五月白十五日。<a id="a-Mo"></a>应作上成就。<a id="a-Mp"></a>其四月时。<a id="a-Mq"></a>必有雨难。<a id="a-Mr"></a>其二月时。<a id="a-Ms"></a>必有风难于正月时。<a id="a-Mt"></a>必有种种难。<a id="a-Mu"></a>唯有腊月。<a id="a-Mv"></a>无诸难事。<a id="a-Mw"></a>于八月时。<a id="a-Mx"></a>有雪雹霹雳之难。<a id="a-My"></a>如上如说之难。<a id="a-Mz"></a>皆成就相。<a id="a-N0"></a>此五个月。<a id="a-N1"></a>但令求作成就法事。<a id="a-N2"></a>亦当应作扇底迦事。<a id="a-N3"></a>即此五月。<a id="a-N4"></a>黑月十五日。<a id="a-N5"></a>应作中下。<a id="a-N6"></a>二成就法。<a id="a-N7"></a>亦当应作。<a id="a-N8"></a>补瑟征迦事。<a id="a-N9"></a>阿毗遮噜迦事。<a id="a-NA"></a>于月蚀时。<a id="a-NB"></a>成就最上之物。<a id="a-NC"></a>于日蚀时。<a id="a-ND"></a>通上中下。<a id="a-NE"></a>成就之物。<a id="a-NF"></a>或月一日三日五日七日。<a id="a-NG"></a>或十三日。<a id="a-NH"></a>应作成就。<a id="a-NI"></a>诸一切事。<a id="a-NJ"></a>若作最上成就。<a id="a-NK"></a>应取上宿曜时等。<a id="a-NL"></a>或与三种事法相应。<a id="a-NM"></a>其所成就。<a id="a-NN"></a>亦依三事而作。<a id="a-NO"></a>或如本法所说。<a id="a-NP"></a>或依本尊指授。<a id="a-NQ"></a>然十二月一日至十五日。<a id="a-NR"></a>于其中间。<a id="a-NS"></a>应一切成就。<a id="a-NT"></a>及事。<a id="a-NU"></a>或取本尊指日。<a id="a-NV"></a>或诸月中。<a id="a-NW"></a>黑白十三日。<a id="a-NX"></a>亦得成就。<a id="a-NY"></a>七月八月。<a id="a-NZ"></a>是雨时后节。<a id="a-Na"></a>应于此时作扇底迦法。<a id="a-Nb"></a>九月十月。<a id="a-Nc"></a>是冬初节。<a id="a-Nd"></a>应于此时。<a id="a-Ne"></a>作补瑟征迦法。<a id="a-Nf"></a>三月四月是春后节应于此时作阿毗遮噜迦法正月二月是春初节。<a id="a-Ng"></a>应于此时。<a id="a-Nh"></a>通一切事。<a id="a-Ni"></a>五月六月。<a id="a-Nj"></a>是雨初节。<a id="a-Nk"></a>要欲成作者。<a id="a-Nl"></a>下悉地。<a id="a-Nm"></a>如是春冬及雨后节。<a id="a-Nn"></a>亦应成就。<a id="a-No"></a>三种悉地。<a id="a-Np"></a>此中九品分别。<a id="a-Nq"></a>随类分配。<a id="a-Nr"></a>于初夜分。<a id="a-Ns"></a>下成就时。<a id="a-Nt"></a>于中夜分。<a id="a-Nu"></a>中成就时。<a id="a-Nv"></a>于后夜分。<a id="a-Nw"></a>上成就时。<a id="a-Nx"></a>于初夜分。<a id="a-Ny"></a>是作扇底迦事。<a id="a-Nz"></a>时于中夜分。<a id="a-O0"></a>是作阿毗遮噜迦事。<a id="a-O1"></a>时于后分。<a id="a-O2"></a>是作补瑟征迦事时。<a id="a-O3"></a>于此三事。<a id="a-O4"></a>九品分别。<a id="a-O5"></a>随类相应知其时节。<a id="a-O6"></a>于其时分。<a id="a-O7"></a>所现之相。<a id="a-O8"></a>辨上中下。<a id="a-O9"></a>然于日月蚀时即当作法。<a id="a-OA"></a>不观时分凡猛利成就。<a id="a-OB"></a>及阿毗遮噜迦事。<a id="a-OC"></a>日月蚀时。<a id="a-OD"></a>最是相应。<a id="a-OE"></a>凡起首成就。<a id="a-OF"></a>三日二日一日断食。<a id="a-OG"></a>上中下事类日应知。</p>
  <h2 id="aOH">圆备成就品第三十四</h2>
  <p id="aOI">复次当说本法阙少。<a id="a-OJ"></a>成就支旦。<a id="a-OK"></a>若恐身力不济。<a id="a-OL"></a>勿须断食。<a id="a-OM"></a>念诵遍数满已欲起成就。<a id="a-ON"></a>更须念诵。<a id="a-OO"></a>护摩华香供养。<a id="a-OP"></a>种种赞叹。<a id="a-OQ"></a>观念本尊。<a id="a-OR"></a>取白氎缕。<a id="a-OS"></a>童女合绳。<a id="a-OT"></a>如前作法。<a id="a-OU"></a>系作七结。<a id="a-OV"></a>诵明七百遍。<a id="a-OW"></a>于晨朝时。<a id="a-OX"></a>以系其腰。<a id="a-OY"></a>梦不失精。<a id="a-OZ"></a>佛部真言。<a id="a-Oa"></a>索俱摩[口*履]真言。</p>
  <p id="aOb">唵惹曳俱摩[口*履][鯈-魚+里]讫罗畔驮[寧*頁]莎嚩诃。</p>
  <p id="aOc">莲华部真言。<a id="a-Od"></a>索短[口*籠]儗抳真言。</p>
  <p id="aOe">唵[口*路]讫钐　矩噜矩[口*籠]儗抳　莎缚诃。</p>
  <p id="aOf">金刚部真言。<a id="a-Og"></a>索忙莽鸡真言。</p>
  <p id="aOh">唵句烂驮[口*履]畔驮畔驮　虎吽泮。</p>
  <p id="aOi">初中后分间诵求请句。<a id="a-Oj"></a>若自本法无求请句。<a id="a-Ok"></a>应取安之。<a id="a-Ol"></a>然此三明。<a id="a-Om"></a>当部用之。<a id="a-On"></a>其持诵绳。<a id="a-Oo"></a>每日系持。<a id="a-Op"></a>作法光显。<a id="a-Oq"></a>若作曼荼罗时。<a id="a-Or"></a>念诵之时。<a id="a-Os"></a>于节日时。<a id="a-Ot"></a>皆须系持。<a id="a-Ou"></a>令除难障。<a id="a-Ov"></a>又合眼药。<a id="a-Ow"></a>苏噜多安膳那湿沙蜜。<a id="a-Ox"></a>龙脑香。<a id="a-Oy"></a>荜拨丁香。<a id="a-Oz"></a>皮得伽罗香。<a id="a-P0"></a>白生石蜜。<a id="a-P1"></a>各取等分。<a id="a-P2"></a>捣筛为末。<a id="a-P3"></a>以马口沫相和师捣研。<a id="a-P4"></a>复以此明。<a id="a-P5"></a>持诵百八遍。<a id="a-P6"></a>成就之时数数洗面。<a id="a-P7"></a>以药涂眼。<a id="a-P8"></a>除去懈怠。<a id="a-P9"></a>及所惛沈有诸难。<a id="a-PA"></a>起梦预敬见。<a id="a-PB"></a>佛部合眼药真言曰。</p>
  <p id="aPC">唵　入嚩攞路者泥　莎缚诃。</p>
  <p id="aPD">莲华部合眼药真言。</p>
  <p id="aPE">唵弭路枳[寧*頁]沙缚。</p>
  <p id="aPF">金刚部合眼药真言。</p>
  <p id="aPG">唵畔度[口*履]揖跛羝莎缚诃。</p>
  <p id="aPH">此三真言。<a id="a-PI"></a>本部持用合眼药或单咒水。<a id="a-PJ"></a>数洗面眼。<a id="a-PK"></a>亦得除于惛沉睡障。</p>
  <p id="aPL">若成就时。<a id="a-PM"></a>念诵疲乏。<a id="a-PN"></a>白檀香和水。<a id="a-PO"></a>用部心明。<a id="a-PP"></a>持诵七遍而饮三掬。<a id="a-PQ"></a>欲成就时。<a id="a-PR"></a>先以水洒身应取善相。<a id="a-PS"></a>方欲成就。<a id="a-PT"></a>具善相者。<a id="a-PU"></a>谓高结轮钩鱼右旋印。<a id="a-PV"></a>白莲华憧莎悉底迦印。<a id="a-PW"></a>满瓶万字印。<a id="a-PX"></a>金刚杵华鬘。<a id="a-PY"></a>或见端正妇人。<a id="a-PZ"></a>璎珞严身。<a id="a-Pa"></a>或见怀妊妇人。<a id="a-Pb"></a>或擎衣物。<a id="a-Pc"></a>或见欢喜童女。<a id="a-Pd"></a>或见净行婆罗门。<a id="a-Pe"></a>着新白衣。<a id="a-Pf"></a>或见乘车象马根药及果。<a id="a-Pg"></a>或见奇事。<a id="a-Ph"></a>或闻雷声。<a id="a-Pi"></a>或闻诵吠陀声。<a id="a-Pj"></a>或闻吹螺角。<a id="a-Pk"></a>诸音乐声。<a id="a-Pl"></a>或闻孔雀鹘鹧鹦鹉鹤吉祥鸟声。<a id="a-Pm"></a>或闻善言慰谕之音。<a id="a-Pn"></a>谓起首安乐成就可意之言。<a id="a-Po"></a>或见庆云闪电。<a id="a-Pp"></a>微风细雨。<a id="a-Pq"></a>或雨天花。<a id="a-Pr"></a>或有好香。<a id="a-Ps"></a>及见晕蚀。<a id="a-Pt"></a>于此相中。<a id="a-Pu"></a>天所降者。<a id="a-Pv"></a>为上成就。<a id="a-Pw"></a>于空现者。<a id="a-Px"></a>是中成就。<a id="a-Py"></a>于地现者。<a id="a-Pz"></a>为下成就。<a id="a-Q0"></a>于此三相。<a id="a-Q1"></a>九品分别。<a id="a-Q2"></a>如上所现。<a id="a-Q3"></a>皆是吉祥及此不见者。<a id="a-Q4"></a>即不成就。<a id="a-Q5"></a>见此相已。<a id="a-Q6"></a>深生欢喜。<a id="a-Q7"></a>以如是心后方便。<a id="a-Q8"></a>作成就事法。</p>
 </body>
</html>