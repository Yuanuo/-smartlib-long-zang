<!doctype html>
<html id="z3IBTvISR" data-ver="666">
 <head>
  <meta charset="utf-8">
  <meta author="昙景">
  <meta library="龙藏">
  <meta catalog="大乘单译经">
  <meta period="萧齐">
 </head>
 <body>
  <h1 id="a1">摩诃摩耶经卷下</h1>
  <p id="a2">尔时世尊。<a id="a-3"></a>为波斯匿王及诸大众说妙法已。<a id="a-4"></a>与比丘众前后围绕。<a id="a-5"></a>从舍卫国渐次游行村邑聚落。<a id="a-6"></a>所应度者皆悉周遍。<a id="a-7"></a>乃至到于尼连禅河。<a id="a-8"></a>于时世尊。<a id="a-9"></a>既至河已着于浴衣入河洗浴。<a id="a-A"></a>时无量百千天龙夜叉乾闼婆阿修罗迦楼罗紧那罗摩睺罗伽人非人等。<a id="a-B"></a>既见如来在河澡浴。<a id="a-C"></a>各持种种涂香末香而来供养。<a id="a-D"></a>时尼连禅河侧。<a id="a-E"></a>水陆虚空一切众生。<a id="a-F"></a>见如来身犹如明镜。<a id="a-G"></a>睹妙形像皆生欢喜悉起慈心。<a id="a-H"></a>三毒消伏不相吞食。<a id="a-I"></a>咸发阿耨多罗三藐三菩提心。<a id="a-J"></a>尔时阿难即白佛言。<a id="a-K"></a>今此水陆虚空之中诸众生等。<a id="a-L"></a>见佛身已尚生欢喜发菩提心。<a id="a-M"></a>而提婆达多生在释宫。<a id="a-N"></a>佛之亲属。<a id="a-O"></a>又作沙门。<a id="a-P"></a>口常读诵深妙经典。<a id="a-Q"></a>而于如来恒造逆事。<a id="a-R"></a>破和合僧。<a id="a-S"></a>出佛身血。<a id="a-T"></a>教阿阇世杀害父王。<a id="a-U"></a>日日招集丰美饮食。<a id="a-V"></a>而自憍慢谓与佛等。<a id="a-W"></a>为小利养以火自烧。<a id="a-X"></a>设令诸佛欲救拔之不能为益。<a id="a-Y"></a>如骡怀妊会丧身命。<a id="a-Z"></a>尔时世尊告阿难言。<a id="a-a"></a>如汝所说。<a id="a-b"></a>提婆达多。<a id="a-c"></a>恒于我所生怨害心。<a id="a-d"></a>自造阿鼻地狱因缘。<a id="a-e"></a>一切诸佛不能救脱。<a id="a-f"></a>我于提婆达多极生慈愍。<a id="a-g"></a>但其不久苦业所逼。<a id="a-h"></a>时提婆达多。<a id="a-i"></a>在佛左右闻此语已。<a id="a-j"></a>心大嗔恚即舍于佛。<a id="a-k"></a>与其弟子往摩竭提国投阿阇世。<a id="a-l"></a>而于中路有诸群鸟。<a id="a-m"></a>急声鸣唤翻飞乱扰。<a id="a-n"></a>又逢恶牛欲触蹈之。<a id="a-o"></a>其诸弟子见此相已。<a id="a-p"></a>而语之言。<a id="a-q"></a>我等今者观此诸瑞非为吉祥。<a id="a-r"></a>若所去处必无利益。<a id="a-s"></a>提婆达多而答之言。<a id="a-t"></a>汝等愚痴何所知耶。<a id="a-u"></a>但急随我不须多云。<a id="a-v"></a>既到摩竭提国语守门者。<a id="a-w"></a>汝入白王道我在此。<a id="a-x"></a>时守门人即入白王。<a id="a-y"></a>阿阇世王。<a id="a-z"></a>闻提婆达多来在外已。<a id="a-10"></a>心大嗔恚而作是言。<a id="a-11"></a>乃至不欲闻其名字。<a id="a-12"></a>何况而应眼见之耶。<a id="a-13"></a>譬如雨雹摧折草木在地不久还自消散。<a id="a-14"></a>如此恶人亦复如是。<a id="a-15"></a>教人行恶坏他善根。<a id="a-16"></a>复还自败善根种子。<a id="a-17"></a>敕守门者勿听其前。<a id="a-18"></a>时提婆达多。<a id="a-19"></a>见阿阇世王不许前已。<a id="a-1A"></a>心大苦恼举手拍头切齿骂詈。<a id="a-1B"></a>时优波罗比丘尼从王宫出。<a id="a-1C"></a>而于门外见提婆达多。<a id="a-1D"></a>即呵之言。<a id="a-1E"></a>汝今释种不得炽盛。<a id="a-1F"></a>于佛法中作大留碍。<a id="a-1G"></a>时提婆达多。<a id="a-1H"></a>闻此语已极大忿恚。<a id="a-1I"></a>即以手卷而打其头。<a id="a-1J"></a>彼比丘尼寻便命终。<a id="a-1K"></a>提婆达多。<a id="a-1L"></a>又害罗汉比丘尼故。<a id="a-1M"></a>地即开裂有大猛火。<a id="a-1N"></a>缠绕其身牵入地狱。<a id="a-1O"></a>尔时世尊澡浴讫已。<a id="a-1P"></a>向诸比丘而说偈言。</p>
  <p id="a1Q">譬如行恶道　　登涉长忧怖</p>
  <p id="a1R">若到平坦处　　安隐无愁患</p>
  <p id="a1S">生死险隘路　　众生恒恐怖</p>
  <p id="a1T">唯有涅槃道　　行者获安隐</p>
  <p id="a1U">我今欲至彼　　功德常乐处</p>
  <p id="a1V">尔时世尊说此偈已。<a id="a-1W"></a>与阿难俱至王舍城。<a id="a-1X"></a>为众比丘广说诸法。<a id="a-1Y"></a>渐次到巴连弗邑。<a id="a-1Z"></a>为诸人民长者居士及梵志等。<a id="a-1a"></a>广说诸法。<a id="a-1b"></a>渐次复到毗耶离城。<a id="a-1c"></a>为众离车及奈女等。<a id="a-1d"></a>广演诸法。<a id="a-1e"></a>尔时世尊。<a id="a-1f"></a>举身疾生处处皆痛。<a id="a-1g"></a>即便顾语尊者阿难。<a id="a-1h"></a>我于今者身体皆痛。<a id="a-1i"></a>唯欲舍此朽故之身。<a id="a-1j"></a>阿难当知。<a id="a-1k"></a>若比丘比丘尼得四神足。<a id="a-1l"></a>则能住寿一劫在世若灭一劫。<a id="a-1m"></a>况复如来所欲自在。<a id="a-1n"></a>是时阿难魔所蔽故。<a id="a-1o"></a>默然无答。<a id="a-1p"></a>乃至再三亦皆默然。<a id="a-1q"></a>尔时世尊语阿难言。<a id="a-1r"></a>汝今可往到一树下。<a id="a-1s"></a>专精思惟正观诸法。<a id="a-1t"></a>时魔波旬。<a id="a-1u"></a>即来佛所稽首礼足而白佛言。<a id="a-1v"></a>我于往昔。<a id="a-1w"></a>劝请世尊入于涅槃。<a id="a-1x"></a>于时世尊而答我言。<a id="a-1y"></a>我诸弟子比丘比丘尼优婆塞优婆夷未具足故。<a id="a-1z"></a>所以未应入于涅槃。<a id="a-20"></a>世尊今者诸四部众皆悉具足所度已毕。<a id="a-21"></a>唯愿善逝速入涅槃。<a id="a-22"></a>尔时世尊即答魔言。<a id="a-23"></a>善哉波旬。<a id="a-24"></a>当知如来却后三月入于涅槃。<a id="a-25"></a>时魔波旬见佛许已。<a id="a-26"></a>欢喜踊跃不能自胜。<a id="a-27"></a>顶礼佛足还归天宫。</p>
  <p id="a28">尔时如来既许天魔。<a id="a-29"></a>却后三月当入涅槃。<a id="a-2A"></a>即便舍于无量之寿。<a id="a-2B"></a>以神通力故住命三月。<a id="a-2C"></a>于时大地六种震动。<a id="a-2D"></a>日无精光风雨违常。<a id="a-2E"></a>天龙八部莫不骇怖。<a id="a-2F"></a>来至佛所侧塞空中。<a id="a-2G"></a>时尊者阿难见此相已心惊毛竖。<a id="a-2H"></a>疾诣佛所而白佛言。<a id="a-2I"></a>今者何缘忽有此相。<a id="a-2J"></a>佛告阿难。<a id="a-2K"></a>恶魔波旬向来我所。<a id="a-2L"></a>劝请于我令入涅槃。<a id="a-2M"></a>我已许之即便舍寿。<a id="a-2N"></a>以神力故住命三月。<a id="a-2O"></a>阿难白佛言。<a id="a-2P"></a>世尊常说。<a id="a-2Q"></a>四神足人则能住寿一劫若减一劫。<a id="a-2R"></a>随意自在。<a id="a-2S"></a>云何如来。<a id="a-2T"></a>不久住世同于诸行。<a id="a-2U"></a>于时如来答阿难言。<a id="a-2V"></a>我向为汝说如此语。<a id="a-2W"></a>魔蔽汝故不知请住。<a id="a-2X"></a>我已许之。<a id="a-2Y"></a>云何住寿。<a id="a-2Z"></a>阿难当知。<a id="a-2a"></a>一切诸行法皆如是不得常存。<a id="a-2b"></a>尔时阿难闻佛此语。<a id="a-2c"></a>迷闷懊恼不能自胜。<a id="a-2d"></a>悲号啼泣深追悔责。<a id="a-2e"></a>尔时世尊与阿难俱。<a id="a-2f"></a>渐次游行到诸国界村邑聚落广说诸法。<a id="a-2g"></a>所可化度不可称计。<a id="a-2h"></a>渐次复到鸠尸那竭国力士生地。<a id="a-2i"></a>熙连河侧娑罗双树间。<a id="a-2j"></a>而语阿难。<a id="a-2k"></a>可安绳床而令北首。<a id="a-2l"></a>我今身体极大苦痛。<a id="a-2m"></a>入于中夜当取涅槃。<a id="a-2n"></a>阿难受教。<a id="a-2o"></a>施绳床已。<a id="a-2p"></a>佛即就卧右胁着地。<a id="a-2q"></a>尔时阿难见佛卧已隐于佛后。<a id="a-2r"></a>悲泣流泪极大苦恼。<a id="a-2s"></a>世尊即便问诸比丘阿难今者为在何许。<a id="a-2t"></a>诸比丘言。<a id="a-2u"></a>近在于佛后垂泪忧恼。<a id="a-2v"></a>如来即以大悲梵音告阿难言。<a id="a-2w"></a>汝今不应犹如婴儿而自啼泣。<a id="a-2x"></a>所以者何。<a id="a-2y"></a>生死之中皆悉如此。<a id="a-2z"></a>但当专念思惟诸法。<a id="a-30"></a>汝从往昔看侍我来。<a id="a-31"></a>身口意业极为纯善。<a id="a-32"></a>未曾见汝有毫过失。<a id="a-33"></a>今者宜应勤求解脱。<a id="a-34"></a>忍割悲心勿自煎恼。<a id="a-35"></a>尔时阿难而白佛言。<a id="a-36"></a>如来入于般涅槃后。<a id="a-37"></a>阇维之法当云何耶。<a id="a-38"></a>佛告阿难。<a id="a-39"></a>阇维之法如转轮圣王。<a id="a-3A"></a>取于千端新净之氎用缠佛身。<a id="a-3B"></a>香油洒灌内金棺中。<a id="a-3C"></a>又以金棺内银棺中。<a id="a-3D"></a>又以银棺内铜棺中。<a id="a-3E"></a>又以铜棺内铁棺中。<a id="a-3F"></a>积众香薪而用阇维。<a id="a-3G"></a>收拾舍利起立塔庙。<a id="a-3H"></a>表刹幡盖种种供养。<a id="a-3I"></a>尔时世尊告阿难言。<a id="a-3J"></a>汝今入城告诸力士。<a id="a-3K"></a>道我在此夜入涅槃。<a id="a-3L"></a>若欲来者宜自知时。<a id="a-3M"></a>阿难受敕即便入城。<a id="a-3N"></a>街巷道路高声唱言。<a id="a-3O"></a>三界大师如来应供今近在于双树之间。<a id="a-3P"></a>当于中夜而取涅槃。<a id="a-3Q"></a>诸人若欲礼拜供养并欲咨决。<a id="a-3R"></a>宜知是时。<a id="a-3S"></a>时诸力士闻此语已。<a id="a-3T"></a>皆大懊恼问阿难言。<a id="a-3U"></a>世尊灭度一何驶哉。<a id="a-3V"></a>我等从今无所依怙。<a id="a-3W"></a>涕泪缘路往诣佛所。<a id="a-3X"></a>时熙连河侧娑罗双树。<a id="a-3Y"></a>周匝纵广四百八十里。<a id="a-3Z"></a>天龙八部充塞盈满间无空缺。<a id="a-3a"></a>莫不恋慕悲号苦恼。<a id="a-3b"></a>咸言世间失于慈父。<a id="a-3c"></a>各相谓言。<a id="a-3d"></a>我等从今方沦生死。<a id="a-3e"></a>谁拔济者。<a id="a-3f"></a>尔时城中有一梵志。<a id="a-3g"></a>名须跋陀罗。<a id="a-3h"></a>年百二十岁。<a id="a-3i"></a>闻佛近在双树之间。<a id="a-3j"></a>当于中夜而入涅槃。<a id="a-3k"></a>即往佛所白阿难言。<a id="a-3l"></a>我闻如来一切智者。<a id="a-3m"></a>当于中夜而入涅槃。<a id="a-3n"></a>欲少决疑。<a id="a-3o"></a>唯愿听前。<a id="a-3p"></a>是时阿难心自念言。<a id="a-3q"></a>今此梵志。<a id="a-3r"></a>久习异见。<a id="a-3s"></a>必于今者与佛论议。<a id="a-3t"></a>世尊身痛而作扰乱。<a id="a-3u"></a>即便默然不听许之。<a id="a-3v"></a>乃至三请亦复如是。</p>
  <p id="a3w">尔时世尊天耳遥闻。<a id="a-3x"></a>语阿难言。<a id="a-3y"></a>汝可听是老梵志前。<a id="a-3z"></a>此即是吾最后弟子。<a id="a-40"></a>须跋陀罗既见佛已。<a id="a-41"></a>欢喜踊跃头面作礼。<a id="a-42"></a>尔时世尊随应为说八正道法。<a id="a-43"></a>即于座上得罗汉果。<a id="a-44"></a>而白佛言。<a id="a-45"></a>生死苦海已蒙得过。<a id="a-46"></a>不忍当见大师涅槃。<a id="a-47"></a>我今当先而取灭度。<a id="a-48"></a>即于佛前入般涅槃。<a id="a-49"></a>尔时世尊。<a id="a-4A"></a>为诸八部一切大众说妙法已。<a id="a-4B"></a>既至中夜涅槃时到。<a id="a-4C"></a>而说偈言。</p>
  <p id="a4D">我于诸众生　　应度缘今毕</p>
  <p id="a4E">夜静气恬和　　涅槃时已到</p>
  <p id="a4F">尔时世尊说此偈已。<a id="a-4G"></a>即入初禅。<a id="a-4H"></a>入初禅已复入二禅。<a id="a-4I"></a>入二禅已次入三禅。<a id="a-4J"></a>入三禅已次入四禅。<a id="a-4K"></a>入四禅已次入空处。<a id="a-4L"></a>入空处已次入识处。<a id="a-4M"></a>入识处已次入无所有处。<a id="a-4N"></a>入无所有处已次入非想非非想处。<a id="a-4O"></a>入非想非非想处已次入灭尽正受。<a id="a-4P"></a>时会大众既见如来诸根不动。<a id="a-4Q"></a>即便问于阿那律言。<a id="a-4R"></a>世尊今者入涅槃未。<a id="a-4S"></a>时阿那律语诸人言。<a id="a-4T"></a>世尊今入灭尽正受。<a id="a-4U"></a>尔时如来出灭尽正受。<a id="a-4V"></a>还入非想非非想处。<a id="a-4W"></a>出非想非非想处还入无所有处。<a id="a-4X"></a>出无所有处还入识处。<a id="a-4Y"></a>出于识处还入空处。<a id="a-4Z"></a>出于空处还入四禅。<a id="a-4a"></a>出于四禅还入三禅。<a id="a-4b"></a>出于三禅还入二禅。<a id="a-4c"></a>出于二禅还入初禅。<a id="a-4d"></a>即于初禅还入二禅。<a id="a-4e"></a>出于二禅而入三禅。<a id="a-4f"></a>出于三禅而入四禅。<a id="a-4g"></a>出于四禅而入空处。<a id="a-4h"></a>出于空处而入识处。<a id="a-4i"></a>出于识处入无所有处。<a id="a-4j"></a>出于无所有处入非。<a id="a-4k"></a>想非非想处。<a id="a-4l"></a>出非想非非想处入灭尽正受。<a id="a-4m"></a>则于彼处而般涅槃。<a id="a-4n"></a>当于尔时大地震动。<a id="a-4o"></a>天龙八部悲泣骚扰。<a id="a-4p"></a>时天帝释及梵天王。<a id="a-4q"></a>而说偈言。</p>
  <p id="a4r">生死无真实　　虚诳诸众生</p>
  <p id="a4s">今者牟尼尊　　弃之犹涕唾</p>
  <p id="a4t">时诸众生共相谓言。<a id="a-4u"></a>如来灭度何其驶哉。<a id="a-4v"></a>三界牢狱谁为解脱。<a id="a-4w"></a>其中或有宛转于地。<a id="a-4x"></a>或有牵绝衣服璎珞。<a id="a-4y"></a>或拔头发捶胸大叫。<a id="a-4z"></a>尔时阿难即便入城普告力士如来昨夜已入涅槃。<a id="a-50"></a>汝等宜应供养阇维。<a id="a-51"></a>诸力士等闻此语已心大苦痛。<a id="a-52"></a>皆悉相随至双树所。<a id="a-53"></a>既见世尊已般涅槃。<a id="a-54"></a>闷绝震恸不能自胜。<a id="a-55"></a>即问阿难。<a id="a-56"></a>我等不知云何阇维如来之身。<a id="a-57"></a>阿难答言。<a id="a-58"></a>我于昨日已咨问佛。<a id="a-59"></a>世尊遗敕令如转轮圣王阇维之法。<a id="a-5A"></a>阿难具为次第说之。<a id="a-5B"></a>诸力士众闻此语已。<a id="a-5C"></a>即便严办供养之具。<a id="a-5D"></a>事事皆依阿难所说。<a id="a-5E"></a>如转轮圣王棺殡之法。<a id="a-5F"></a>尔时摩耶即于天上见五衰相。<a id="a-5G"></a>一者头上花萎。<a id="a-5H"></a>二者腋下汗出。<a id="a-5I"></a>三者顶中光灭。<a id="a-5J"></a>四者两目数瞬。<a id="a-5K"></a>五者不乐本座。<a id="a-5L"></a>又于其夜得五大恶梦。<a id="a-5M"></a>一梦须弥山崩四海水竭。<a id="a-5N"></a>二梦有诸罗刹。<a id="a-5O"></a>手执利刀竞挑一切众生之眼。<a id="a-5P"></a>时有黑风吹。<a id="a-5Q"></a>诸罗刹皆悉奔驰归于雪山。<a id="a-5R"></a>三梦欲色界诸天忽失宝冠。<a id="a-5S"></a>自绝璎珞不安本座。<a id="a-5T"></a>身无光明犹如聚墨。<a id="a-5U"></a>四梦如意珠王在高幢上。<a id="a-5V"></a>恒雨珍宝周给一切。<a id="a-5W"></a>有四毒龙口中吐火。<a id="a-5X"></a>吹倒彼幢吸如意珠。<a id="a-5Y"></a>猛疾恶风吹没深渊。<a id="a-5Z"></a>五梦有五师子从空来下。<a id="a-5a"></a>啮摩诃摩耶乳入于左胁。<a id="a-5b"></a>身心疼痛如被刀剑。<a id="a-5c"></a>时摩诃摩耶见此梦已。<a id="a-5d"></a>即便惊寤而作是言。<a id="a-5e"></a>我于向者眠寝之中。<a id="a-5f"></a>忽然见此非吉祥事。<a id="a-5g"></a>令我身心极为愁苦。<a id="a-5h"></a>往昔在于白净王宫。<a id="a-5i"></a>因昼寝中得希有梦。<a id="a-5j"></a>见一天子身黄金色乘白象王。<a id="a-5k"></a>从诸天子作妙妓乐。<a id="a-5l"></a>观日之精入我右胁。<a id="a-5m"></a>身心安乐无有痛恼。<a id="a-5n"></a>即便怀妊悉达太子。<a id="a-5o"></a>光显宗族为世照明。<a id="a-5p"></a>今此五梦甚可怖畏。<a id="a-5q"></a>必是我子释迦如来入般涅槃之恶相也。<a id="a-5r"></a>即便向余诸天子等。<a id="a-5s"></a>广说梦中所见诸事。<a id="a-5t"></a>尔时尊者阿那律。<a id="a-5u"></a>既见棺殡如来身已。<a id="a-5v"></a>即便升于忉利天上。<a id="a-5w"></a>往摩诃摩耶所。<a id="a-5x"></a>而说是偈。</p>
  <p id="a5y">大师最胜天中天　　善导一切世间者</p>
  <p id="a5z">今已为彼无常海　　摩竭大鱼之所吞</p>
  <p id="a60">在于鸠尸那竭国　　娑罗林中双树间</p>
  <p id="a61">不久当出城东门　　种种供养而阇维</p>
  <p id="a62">天人八部众盈溢　　号哭震动彻三千</p>
  <p id="a63">时阿那律说此偈已。<a id="a-64"></a>即便还下如来棺所。<a id="a-65"></a>尔时摩诃摩耶。<a id="a-66"></a>闻阿那律说此偈已。<a id="a-67"></a>闷绝躄地。<a id="a-68"></a>诸天女等。<a id="a-69"></a>以冷水洒面。<a id="a-6A"></a>良久乃稣。<a id="a-6B"></a>自拔头发绝庄严具。<a id="a-6C"></a>悲泣垂泪而作此言。<a id="a-6D"></a>我于昨夜得五恶梦。<a id="a-6E"></a>决定当知佛入涅槃。<a id="a-6F"></a>今者果见阿那律来云已灭度在双树间。<a id="a-6G"></a>不久便应而就阇维。<a id="a-6H"></a>何其苦哉。<a id="a-6I"></a>世间眼灭。<a id="a-6J"></a>何其疾哉。<a id="a-6K"></a>人天福尽。<a id="a-6L"></a>昔日在于白净王宫。<a id="a-6M"></a>始生七日。<a id="a-6N"></a>我便命终。<a id="a-6O"></a>竟未抱育展母子情。<a id="a-6P"></a>付嘱摩诃波阇波提。<a id="a-6Q"></a>令其姨母而乳养之。<a id="a-6R"></a>及已长大至年十九。<a id="a-6S"></a>便于中夜踰城而出。<a id="a-6T"></a>举宫内外莫不悲恼。<a id="a-6U"></a>既成道已开世慧眼。<a id="a-6V"></a>覆护一切犹如慈父。<a id="a-6W"></a>如何一旦便入涅槃。<a id="a-6X"></a>无常恶贼极为凶暴。<a id="a-6Y"></a>而能害我正觉之子。<a id="a-6Z"></a>即于众中。<a id="a-6a"></a>而说偈言。</p>
  <p id="a6b">于无量劫来　　常共为母子</p>
  <p id="a6c">汝既成正觉　　此缘方永断</p>
  <p id="a6d">而复于今者　　便入般涅槃</p>
  <p id="a6e">譬如高大树　　众鸟依共栖</p>
  <p id="a6f">晨旦各分离　　到暮还归集</p>
  <p id="a6g">与汝为母子　　共在生死树</p>
  <p id="a6h">既得成道果　　长绝此源本</p>
  <p id="a6i">又复取灭度　　无有会见期</p>
  <p id="a6j">时摩诃摩耶说此偈已。<a id="a-6k"></a>涕泣懊恼不能自胜。<a id="a-6l"></a>与于无量诸天女等眷属围绕作妙妓乐。<a id="a-6m"></a>烧香散花歌颂赞叹。<a id="a-6n"></a>从空来下趣双树所。<a id="a-6o"></a>到娑罗林中已。<a id="a-6p"></a>遥见佛棺即大闷绝不能自胜。<a id="a-6q"></a>诸天女等以水洒面。<a id="a-6r"></a>然后方稣。<a id="a-6s"></a>前至棺所头顶作礼。<a id="a-6t"></a>垂泪悲恼而作此言。<a id="a-6u"></a>昔于过去无量劫来。<a id="a-6v"></a>长为母子未曾舍离。<a id="a-6w"></a>一旦于今无相见期。<a id="a-6x"></a>呜呼苦哉。<a id="a-6y"></a>众生福尽。<a id="a-6z"></a>方当昏迷。<a id="a-70"></a>谁为开导。<a id="a-71"></a>即以天曼陀罗花摩诃曼陀罗花。<a id="a-72"></a>曼殊沙花摩诃曼殊沙花。<a id="a-73"></a>用散棺上。<a id="a-74"></a>而说偈言。</p>
  <p id="a75">今此双树间　　天龙八部众</p>
  <p id="a76">惟闻啼哭音　　不知何所说</p>
  <p id="a77">譬鹦鹉乱鸣　　不能解其语</p>
  <p id="a78">充塞在于地　　犹如 折 翮鸟</p>
  <p id="a79">不能起飞趣　　如来涅槃林</p>
  <p id="a7A">旷劫积恩爱　　似遮迦罗鸟</p>
  <p id="a7B">今者无常风　　吹散各异处</p>
  <p id="a7C">在苦诸众生　　悕望法甘露</p>
  <p id="a7D">犹如兰提鸟　　渴仰待天雨</p>
  <p id="a7E">何故便于今　　而速入涅槃</p>
  <p id="a7F">潜身重棺中　　知我来此不</p>
  <p id="a7G">尔时摩诃摩耶说此偈已。<a id="a-7H"></a>顾见如来僧伽梨衣。<a id="a-7I"></a>及钵多罗并以锡杖。<a id="a-7J"></a>右手执之左手拍头。<a id="a-7K"></a>举身投地如太山崩。<a id="a-7L"></a>悲号恸绝而作是言。<a id="a-7M"></a>我子昔日执着此等。<a id="a-7N"></a>广福世间利益天人。<a id="a-7O"></a>今此诸物空无有主。<a id="a-7P"></a>呜呼苦哉痛不可言。<a id="a-7Q"></a>时诸八部及以四众。<a id="a-7R"></a>见摩诃摩耶忧恼如是。<a id="a-7S"></a>倍更悲感泪下如雨。<a id="a-7T"></a>帝释力故变成河流。</p>
  <p id="a7U">尔时世尊以大神力故。<a id="a-7V"></a>令诸棺盖皆自开发。<a id="a-7W"></a>便从棺中合掌而起。<a id="a-7X"></a>如师子王初出窟时奋迅之势。<a id="a-7Y"></a>身毛孔中放千光明。<a id="a-7Z"></a>一一光明有千化佛。<a id="a-7a"></a>悉皆合掌向摩诃摩耶。<a id="a-7b"></a>以梵软音问讯母言。<a id="a-7c"></a>远屈来下此阎浮提。<a id="a-7d"></a>诸行法尔愿勿啼泣。<a id="a-7e"></a>即便为母而说偈言。</p>
  <p id="a7f">一切福田中　　佛福田为最</p>
  <p id="a7g">一切诸女中　　玉女宝为最</p>
  <p id="a7h">今我所生母　　超胜无伦比</p>
  <p id="a7i">能生于三世　　佛法僧之宝</p>
  <p id="a7j">故我从棺起　　合掌欢喜叹</p>
  <p id="a7k">用报所生恩　　示我孝恋情</p>
  <p id="a7l">诸佛虽灭度　　法僧宝常住</p>
  <p id="a7m">愿母莫忧愁　　谛观无上行</p>
  <p id="a7n">尔时世尊说此偈已。<a id="a-7o"></a>摩诃摩耶小自安慰。<a id="a-7p"></a>颜色渐悦如莲花敷。<a id="a-7q"></a>于时阿难见佛起已。<a id="a-7r"></a>又闻说偈。<a id="a-7s"></a>垂泪鸣咽强自抑忍。<a id="a-7t"></a>即便合掌而白佛言。<a id="a-7u"></a>后世众生必当问我。<a id="a-7v"></a>世尊临欲般涅槃时。<a id="a-7w"></a>复何所说。<a id="a-7x"></a>云何答之。<a id="a-7y"></a>佛告阿难。<a id="a-7z"></a>汝当答言。<a id="a-80"></a>世尊已入般涅槃后。<a id="a-81"></a>摩诃摩耶从天来下至金棺所。<a id="a-82"></a>尔时如来为后不孝诸众生故。<a id="a-83"></a>从金棺出如师子王奋迅之势。<a id="a-84"></a>身毛孔中放千光明。<a id="a-85"></a>一一光明有千化佛。<a id="a-86"></a>悉皆合掌向摩诃摩耶。<a id="a-87"></a>并又说于如上诸偈。<a id="a-88"></a>阿难又言。<a id="a-89"></a>当何名此经。<a id="a-8A"></a>云何奉持。<a id="a-8B"></a>佛告阿难。<a id="a-8C"></a>我于昔日忉利天上为母说法。<a id="a-8D"></a>及摩诃摩耶夫人自有所说。<a id="a-8E"></a>今复在此母子相见。<a id="a-8F"></a>汝可为后世诸众生辈。<a id="a-8G"></a>次第演说此经。<a id="a-8H"></a>名曰摩诃摩耶经。<a id="a-8I"></a>亦名佛升忉利天为母说法经。<a id="a-8J"></a>又名佛临涅槃母子相见经。<a id="a-8K"></a>如是奉持。<a id="a-8L"></a>尔时世尊说此语已。<a id="a-8M"></a>与母辞别。<a id="a-8N"></a>而说偈言。</p>
  <p id="a8O">我生分已尽　　梵行久已立</p>
  <p id="a8P">所作皆已办　　不受于后有</p>
  <p id="a8Q">愿母自安慰　　不须苦忧恼</p>
  <p id="a8R">一切行无常　　住是生灭法</p>
  <p id="a8S">生灭既灭已　　寂灭为最乐</p>
  <p id="a8T">尔时世尊说此语已。<a id="a-8U"></a>即便阖棺。<a id="a-8V"></a>三千大千世界普皆震动。<a id="a-8W"></a>摩诃摩耶及众八部。<a id="a-8X"></a>悲泣懊恼不能自胜。<a id="a-8Y"></a>摩诃摩耶问阿难言。<a id="a-8Z"></a>我子悉达。<a id="a-8a"></a>临灭度时有何教敕。<a id="a-8b"></a>阿难白言。<a id="a-8c"></a>世尊中夜。<a id="a-8d"></a>为诸比丘略说教诫。<a id="a-8e"></a>又以所说十二部经。<a id="a-8f"></a>付嘱尊者摩诃迦葉。<a id="a-8g"></a>亦复敕我令助宣布。<a id="a-8h"></a>时摩诃摩耶闻此语已。<a id="a-8i"></a>又增感绝。<a id="a-8j"></a>即问阿难。<a id="a-8k"></a>汝于往昔侍佛以来闻世尊说。<a id="a-8l"></a>如来正法几时当灭。<a id="a-8m"></a>阿难垂泪而便答言。<a id="a-8n"></a>我于往昔曾闻世尊说于当来法灭之后事云。<a id="a-8o"></a>佛涅槃后。<a id="a-8p"></a>摩诃迦葉共阿难结集法藏。<a id="a-8q"></a>事悉毕已。<a id="a-8r"></a>摩诃迦葉于狼迹山中入灭尽定。<a id="a-8s"></a>我亦当得果证。<a id="a-8t"></a>次第随后入般涅槃。<a id="a-8u"></a>当以正法付优婆掬多。<a id="a-8v"></a>善说法要如富楼那广说度人。<a id="a-8w"></a>又复劝化阿输迦王。<a id="a-8x"></a>令于佛法得坚固正信。<a id="a-8y"></a>以佛舍利广起八万四千诸塔。<a id="a-8z"></a>二百岁已。<a id="a-90"></a>尸罗难陀比丘。<a id="a-91"></a>善说法要。<a id="a-92"></a>于阎浮提度十二亿人。<a id="a-93"></a>三百岁已。<a id="a-94"></a>青莲花眼比丘。<a id="a-95"></a>善说法要度半亿人。<a id="a-96"></a>四百岁已牛口比丘。<a id="a-97"></a>善说法要度一万人。<a id="a-98"></a>五百岁已宝天比丘。<a id="a-99"></a>善说法要度二万人。<a id="a-9A"></a>八部众生发阿耨多罗三藐三菩提心。<a id="a-9B"></a>正法于此便就灭尽。<a id="a-9C"></a>六百岁已。<a id="a-9D"></a>九十六种诸外道等。<a id="a-9E"></a>邪见竞兴破灭佛法。<a id="a-9F"></a>有一比丘名曰马鸣。<a id="a-9G"></a>善说法要降伏一切诸外道辈。<a id="a-9H"></a>七百岁已。<a id="a-9I"></a>有一比丘名曰龙树。<a id="a-9J"></a>善说法要灭邪见幢然正法炬。<a id="a-9K"></a>八百岁后。<a id="a-9L"></a>诸比丘等乐好衣服纵逸嬉戏。<a id="a-9M"></a>百千人中或有一两得道果者。<a id="a-9N"></a>九百岁已。<a id="a-9O"></a>奴为比丘。<a id="a-9P"></a>婢为比丘尼。<a id="a-9Q"></a>一千岁已。<a id="a-9R"></a>诸比丘等闻不净观阿那波那嗔恚不欲。<a id="a-9S"></a>无量比丘。<a id="a-9T"></a>若一若两思惟正受。<a id="a-9U"></a>千一百岁已。<a id="a-9V"></a>诸比丘等。<a id="a-9W"></a>如世俗人嫁娶行媒。<a id="a-9X"></a>于大众中毁谤毗尼。<a id="a-9Y"></a>千二百岁已。<a id="a-9Z"></a>是诸比丘及比丘尼。<a id="a-9a"></a>作非梵行。<a id="a-9b"></a>若有子息。<a id="a-9c"></a>男为比丘。<a id="a-9d"></a>女为比丘尼。<a id="a-9e"></a>千三百岁已。<a id="a-9f"></a>袈裟变白不受染色。<a id="a-9g"></a>千四百岁已。<a id="a-9h"></a>时诸四众犹如猎师。<a id="a-9i"></a>好乐杀生卖三宝物。<a id="a-9j"></a>千五百岁。<a id="a-9k"></a>俱睒弥国有三藏比丘。<a id="a-9l"></a>善说法要徒众五百。<a id="a-9m"></a>又一罗汉比丘。<a id="a-9n"></a>善持戒行徒众五百。<a id="a-9o"></a>于十五日布萨之时。<a id="a-9p"></a>罗汉比丘。<a id="a-9q"></a>升于高座说清净法云。<a id="a-9r"></a>此所应作此不应作。<a id="a-9s"></a>彼三藏比丘弟子答罗汉言。<a id="a-9t"></a>汝今身口自不清净。<a id="a-9u"></a>云何而反说是粗言。<a id="a-9v"></a>罗汉答言。<a id="a-9w"></a>我久清净身口意业无诸过恶。<a id="a-9x"></a>三藏弟子闻此语已倍更恚忿。<a id="a-9y"></a>即于座上杀彼罗汉。<a id="a-9z"></a>时罗汉弟子而作是言。<a id="a-A0"></a>我师所说合于法理。<a id="a-A1"></a>云何汝等害我和上。<a id="a-A2"></a>即以利刀杀彼三藏。<a id="a-A3"></a>天龙八部莫不忧恼。<a id="a-A4"></a>恶魔波旬及外道众踊跃欢喜。<a id="a-A5"></a>竞破塔寺杀害比丘。<a id="a-A6"></a>一切经藏皆悉流移至鸠尸那竭国。<a id="a-A7"></a>阿耨达龙王悉持入海。<a id="a-A8"></a>于是佛法而灭尽也。<a id="a-A9"></a>时摩诃摩耶闻此语已。<a id="a-AA"></a>号哭懊恼。<a id="a-AB"></a>即向阿难。<a id="a-AC"></a>而说偈言。</p>
  <p id="aAD">一切皆归灭　　无有常安者</p>
  <p id="aAE">须弥及海水　　劫尽亦消竭</p>
  <p id="aAF">世间诸豪强　　会必还衰朽</p>
  <p id="aAG">我子于往昔　　勤苦集众行</p>
  <p id="aAH">故得成正觉　　为众说经藏</p>
  <p id="aAI">如何于尔时　　皆悉潜没尽</p>
  <p id="aAJ">呜呼生死法　　可畏可厌离</p>
  <p id="aAK">尔时摩诃摩耶说此偈已。<a id="a-AL"></a>语阿难言。<a id="a-AM"></a>如来遗敕。<a id="a-AN"></a>既以正法付嘱尊者及摩诃迦葉。<a id="a-AO"></a>宜应精勤护持诵说。<a id="a-AP"></a>我今不忍见于如来阇维之时。<a id="a-AQ"></a>即礼佛棺右绕七匝。<a id="a-AR"></a>涕泪号叫还归天上。<a id="a-AS"></a>于时娑罗双树间。<a id="a-AT"></a>天人八部比丘比丘尼优婆塞优婆夷。<a id="a-AU"></a>既见如来母子相见及闻所说。<a id="a-AV"></a>有发无上道心者。<a id="a-AW"></a>有得须陀洹者。<a id="a-AX"></a>斯陀含者。<a id="a-AY"></a>阿那含者。<a id="a-AZ"></a>阿罗汉者。<a id="a-Aa"></a>或有发于辟支佛心。<a id="a-Ab"></a>一切大众受持佛语。<a id="a-Ac"></a>顶戴奉行。</p>
  <p id="aAd">此经末元有八国分舍利品。<a id="a-Ae"></a>约二纸半准校勘。<a id="a-Af"></a>大藏竹堂讲师批该此段经文自是涅槃后分经文不当在此。<a id="a-Ag"></a>然此已毕顶戴奉行。<a id="a-Ah"></a>下竺本无当与削去。<a id="a-Ai"></a>奉此已除各请详悉。<a id="a-Aj"></a>至元二十年三月望后二日题记。</p>
 </body>
</html>