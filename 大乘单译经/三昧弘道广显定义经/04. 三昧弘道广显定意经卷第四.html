<!doctype html>
<html id="z3IBU1WUt" data-ver="677">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">三昧弘道广显定意经卷第四</h1>
  <h2 id="a2">不起法忍品第九</h2>
  <p id="a3">时阿耨达谓软首曰。<a id="a-4"></a>不起法忍当云何得乎。<a id="a-5"></a>软首答曰。<a id="a-6"></a>忍不生色痛想行识。<a id="a-7"></a>是谓菩萨得不起忍。<a id="a-8"></a>又复龙王。<a id="a-9"></a>菩萨所得不起法忍。<a id="a-A"></a>等见众生以致是忍。<a id="a-B"></a>等彼众生如其所生。<a id="a-C"></a>等见众生亦无有生。<a id="a-D"></a>等见众生以如自然。<a id="a-E"></a>等见一切若如其相。<a id="a-F"></a>亦不与等而见其等。<a id="a-G"></a>是谓菩萨等见忍空。<a id="a-H"></a>云何为空。<a id="a-I"></a>眼以色识。<a id="a-J"></a>耳之声识。<a id="a-K"></a>鼻而香识。<a id="a-L"></a>口之味识。<a id="a-M"></a>身所更识。<a id="a-N"></a>心受法识。<a id="a-O"></a>如诸情空其忍亦空。<a id="a-P"></a>过忍亦空。<a id="a-Q"></a>现忍亦空。<a id="a-R"></a>如其忍空众生亦空。<a id="a-S"></a>何用为空。<a id="a-T"></a>以欲为空。<a id="a-U"></a>恚怒痴空。<a id="a-V"></a>如众生空。<a id="a-W"></a>颠倒亦空。<a id="a-X"></a>欲垢起灭亦悉为空。<a id="a-Y"></a>作是智行。<a id="a-Z"></a>斯谓菩萨行。<a id="a-a"></a>应不起法忍之者。<a id="a-b"></a>其等众生已应向脱。<a id="a-c"></a>何则如是。<a id="a-d"></a>又彼菩萨而作是念。<a id="a-e"></a>如其以空。<a id="a-f"></a>至于我垢及诸众生。<a id="a-g"></a>空无所有。<a id="a-h"></a>御欲如此是欲已脱。<a id="a-i"></a>于本自无一切众生。<a id="a-j"></a>如此之忍于欲自在。<a id="a-k"></a>以脱是欲根寂无处。<a id="a-l"></a>其永不灭无脱不脱。<a id="a-m"></a>亦无有得至脱者也。<a id="a-n"></a>若斯永脱则彼是故住处自然。<a id="a-o"></a>又此龙王。<a id="a-p"></a>若有菩萨行应忍者。<a id="a-q"></a>拔度一切不有其劳。<a id="a-r"></a>所以者何。<a id="a-s"></a>见诸众生本都无缚于本自脱彼作此念。<a id="a-t"></a>是诸众生悉着一欲。<a id="a-u"></a>行者不着而脱本法。<a id="a-v"></a>一切众生着其不谛妄想之念。<a id="a-w"></a>菩萨了此终始无著已脱法本。<a id="a-x"></a>又复龙王。<a id="a-y"></a>得不起法忍菩萨者。<a id="a-z"></a>虽未得达佛要行处。<a id="a-10"></a>然是菩萨不住凡夫学无学处。<a id="a-11"></a>普入诸处。<a id="a-12"></a>习度无惓。<a id="a-13"></a>不于欲处。<a id="a-14"></a>有其淫行恚处。<a id="a-15"></a>不怒痴处不愚。<a id="a-16"></a>不于处所。<a id="a-17"></a>以无欲住离众欲际。<a id="a-18"></a>御持诸姓导化众生。<a id="a-19"></a>自无欲垢贪着秽行。<a id="a-1A"></a>彼于魔界及与佛界。<a id="a-1B"></a>并自然相而无疑惑。<a id="a-1C"></a>亦不念其法性之处。<a id="a-1D"></a>普现于彼众生之界。<a id="a-1E"></a>了知识处法非法处。<a id="a-1F"></a>晓入行处以慧而观。<a id="a-1G"></a>于行之处及生死处。<a id="a-1H"></a>亦不生死入随生死。<a id="a-1I"></a>所在诸处为造德本。<a id="a-1J"></a>守静不疲解知生死。<a id="a-1K"></a>如无生死不以贤圣修应而脱。<a id="a-1L"></a>时阿耨达谓软首曰。<a id="a-1M"></a>如仁软首而作是言。<a id="a-1N"></a>菩萨不以修应向脱。<a id="a-1O"></a>其晓是学斯则菩萨修应向脱。<a id="a-1P"></a>何谓菩萨修应向脱。<a id="a-1Q"></a>软首答曰得不退转。<a id="a-1R"></a>是谓菩萨修应向脱。<a id="a-1S"></a>又复龙王。<a id="a-1T"></a>菩萨晓知有念未脱。<a id="a-1U"></a>为诸随念众生等故。<a id="a-1V"></a>建立精进化转无念。<a id="a-1W"></a>言有吾我亦为未脱。<a id="a-1X"></a>又复龙王。<a id="a-1Y"></a>其菩萨者已无吾我。<a id="a-1Z"></a>向诸缚着众生类故。<a id="a-1a"></a>为起大悲而以度之。<a id="a-1b"></a>彼见生死都无生死。<a id="a-1c"></a>生诸所生以其无生。<a id="a-1d"></a>众生无生而皆等见。<a id="a-1e"></a>为诸倚着众生之故现生受身。<a id="a-1f"></a>永无其生亦不有终。<a id="a-1g"></a>是慧菩萨应修向脱。<a id="a-1h"></a>执权而还还住生死。<a id="a-1i"></a>现在所生受身之处。<a id="a-1j"></a>济化愚冥导以智慧。<a id="a-1k"></a>得免罪苦。<a id="a-1l"></a>菩萨以空故应寂向脱。<a id="a-1m"></a>以权而还反于生死。<a id="a-1n"></a>为诸众生兴发大悲。<a id="a-1o"></a>菩萨无相修应向脱。<a id="a-1p"></a>弘权而还还游生死。<a id="a-1q"></a>向诸随念众生之故为起大悲。<a id="a-1r"></a>菩萨无愿修应向脱。<a id="a-1s"></a>执权而还还住生死。<a id="a-1t"></a>为诸随愿众生之类。<a id="a-1u"></a>向发大悲化行无愿脱乎。<a id="a-1v"></a>龙王。<a id="a-1w"></a>菩萨解入无所有法。<a id="a-1x"></a>不舍众生入于无我及人命寿不忘道场。<a id="a-1y"></a>晓入无量果致大人三十二相。<a id="a-1z"></a>终寂静寞无寂不寂。<a id="a-20"></a>亦无其乱等过诸行。<a id="a-21"></a>无心意识不违本愿。<a id="a-22"></a>升普智心等离众念。<a id="a-23"></a>权晓众生种种意行得贤圣者及非贤圣。<a id="a-24"></a>勤以精进立正圣法。<a id="a-25"></a>无淫泆行建志不舍。<a id="a-26"></a>寂与不寂等皆济度无念不念。<a id="a-27"></a>其不整者佛土庄饰严整立之。<a id="a-28"></a>过俗向脱脱不离俗。<a id="a-29"></a>如是龙王。<a id="a-2A"></a>以执智权有贤圣定。<a id="a-2B"></a>是为菩萨修应向脱。</p>
  <p id="a2C">譬如龙王声闻之行修应向脱名曰往还。<a id="a-2D"></a>以成其道不能前进发于无上建立大悲而化众生。<a id="a-2E"></a>如其菩萨亦应修脱无复动摇。<a id="a-2F"></a>成不退转往还乎。<a id="a-2G"></a>龙王。<a id="a-2H"></a>修应向脱无疑会当得至道果。<a id="a-2I"></a>又如菩萨修应向脱。<a id="a-2J"></a>都不忘于声闻之果受菩萨道。<a id="a-2K"></a>以是声闻修应向脱为有其限。<a id="a-2L"></a>如菩萨者永无其限。<a id="a-2M"></a>譬如龙王有二匹夫在峻山顶而欲自投。<a id="a-2N"></a>其一人者力赑勇悍。<a id="a-2O"></a>权策通捷宿习机宜。<a id="a-2P"></a>晓了诸变无事不贯。<a id="a-2Q"></a>从其峻山而已自投。<a id="a-2R"></a>忽尔复还住彼山顶。<a id="a-2S"></a>由其勇势爽健猛达。<a id="a-2T"></a>身升最力轻骉翻疾。<a id="a-2U"></a>强惈所致而使无堕亦不所住。<a id="a-2V"></a>如其一人志怯意弱亦无权谋。<a id="a-2W"></a>于其山上不能自投。<a id="a-2X"></a>如是龙王。<a id="a-2Y"></a>其菩萨者于空无相愿。<a id="a-2Z"></a>观睹诸法无所作念。<a id="a-2a"></a>如是观讫。<a id="a-2b"></a>又复能以权慧之力。<a id="a-2c"></a>为众生故住普智心。<a id="a-2d"></a>其峻山者谓是无数。<a id="a-2e"></a>其慧博达显大力者。<a id="a-2f"></a>譬执权慧行菩萨也。<a id="a-2g"></a>其修权慧菩萨行者。<a id="a-2h"></a>不处生死不住无为。<a id="a-2i"></a>是谓菩萨披普智铠。<a id="a-2j"></a>如入死生抽拔众生。<a id="a-2k"></a>令发菩萨大乘之行。<a id="a-2l"></a>其劣弱者住彼山上不能返还。<a id="a-2m"></a>譬之声闻不入生死无益众生。<a id="a-2n"></a>若是龙王。<a id="a-2o"></a>其有菩萨闻是脱慧要行品者。<a id="a-2p"></a>斯辈世尊。<a id="a-2q"></a>皆得坚固于无上正真道意。<a id="a-2r"></a>疾近佛坐济度三界。<a id="a-2s"></a>说是法时。<a id="a-2t"></a>会中菩萨七千人得不退转。</p>
  <p data-pb></p>
  <h2 id="a2u">众要法品第十</h2>
  <p id="a2v">阿耨达龙王太子。<a id="a-2w"></a>其名感动。<a id="a-2x"></a>前白佛言。<a id="a-2y"></a>今吾世尊。<a id="a-2z"></a>以无贪心自归三尊。<a id="a-30"></a>愿使是经久住于世。<a id="a-31"></a>护正法故。<a id="a-32"></a>唯世尊。<a id="a-33"></a>志发无上正真道意。<a id="a-34"></a>愿造斯行乐兴达之。<a id="a-35"></a>得了心本。<a id="a-36"></a>明晓道本及诸法本。<a id="a-37"></a>自致成佛最正之觉。<a id="a-38"></a>当广宣道化润众生。<a id="a-39"></a>又唯世尊。<a id="a-3A"></a>其诸菩萨闻此清净大道法品。<a id="a-3B"></a>而不信乐不奉行者。<a id="a-3C"></a>当知斯辈菩萨之类。<a id="a-3D"></a>为魔所魔。<a id="a-3E"></a>亦不得疾近普智心行。<a id="a-3F"></a>所以者何。<a id="a-3G"></a>从斯世尊法品要义出生菩萨。<a id="a-3H"></a>自致成佛伏魔外道。<a id="a-3I"></a>去来现在诸佛正觉皆由是法。<a id="a-3J"></a>尔时贤者须菩提。<a id="a-3K"></a>谓太子感动。<a id="a-3L"></a>如仁贤者了解心本。<a id="a-3M"></a>明尽道本及诸法本。<a id="a-3N"></a>若得成其觉诸法者。<a id="a-3O"></a>此何心本而得了耶。<a id="a-3P"></a>曰其本者。<a id="a-3Q"></a>唯须菩提。<a id="a-3R"></a>是之本者以心本也。<a id="a-3S"></a>须菩提曰。<a id="a-3T"></a>心为何本。<a id="a-3U"></a>曰本乎淫怒痴也。<a id="a-3V"></a>曰淫怒痴为何本耶。<a id="a-3W"></a>曰以念无念为本也。<a id="a-3X"></a>须菩提曰。<a id="a-3Y"></a>云何贤者淫怒痴本。<a id="a-3Z"></a>为从其无念兴起生耶。<a id="a-3a"></a>曰须菩提。<a id="a-3b"></a>淫怒痴本不念无念亦不生也。<a id="a-3c"></a>又其本者不起为本。<a id="a-3d"></a>又须菩提。<a id="a-3e"></a>所可言者此何心本。<a id="a-3f"></a>为心本者其本清净。<a id="a-3g"></a>斯谓心本。<a id="a-3h"></a>如本清净彼无淫欲恚怒痴垢。<a id="a-3i"></a>曰族姓子。<a id="a-3j"></a>欲生起生彼从何生。<a id="a-3k"></a>而常生生如无断耶。<a id="a-3l"></a>曰须菩提。<a id="a-3m"></a>其欲当生而已生生。<a id="a-3n"></a>于心本者不有着生。<a id="a-3o"></a>唯须菩提。<a id="a-3p"></a>若彼心本有其著者。<a id="a-3q"></a>则终无致至清净者。<a id="a-3r"></a>是故心本都无著也。<a id="a-3s"></a>由是知欲亦为清净。<a id="a-3t"></a>须菩提曰。<a id="a-3u"></a>云何族姓子。<a id="a-3v"></a>了知欲耶。<a id="a-3w"></a>曰以因缘之起生也。<a id="a-3x"></a>其无因缘为不有生。<a id="a-3y"></a>唯须菩提。<a id="a-3z"></a>修净念者了欲无也。<a id="a-40"></a>须菩提曰。<a id="a-41"></a>又云何乎族姓子。<a id="a-42"></a>菩萨为应修净念耶。<a id="a-43"></a>曰须菩提。<a id="a-44"></a>菩萨于行而修诸行。<a id="a-45"></a>是谓菩萨修净行者也。<a id="a-46"></a>唯须菩提。<a id="a-47"></a>其有菩萨都为众生。<a id="a-48"></a>被大德铠化至泥洹。<a id="a-49"></a>等见众生本如泥洹。<a id="a-4A"></a>是则菩萨修净念行。<a id="a-4B"></a>唯须菩提。<a id="a-4C"></a>其菩萨者。<a id="a-4D"></a>为诸声闻及缘一觉。<a id="a-4E"></a>随应说法不随是化。<a id="a-4F"></a>斯谓菩萨修净念行。<a id="a-4G"></a>唯须菩提。<a id="a-4H"></a>又彼菩萨。<a id="a-4I"></a>自寂其欲静众生欲。<a id="a-4J"></a>是谓菩萨为修净行。<a id="a-4K"></a>又须菩提。<a id="a-4L"></a>其菩萨者。<a id="a-4M"></a>在于净念而见不修。<a id="a-4N"></a>又于不净而见修净。<a id="a-4O"></a>是谓菩萨修净行者。<a id="a-4P"></a>尔时须菩提谓王太子。<a id="a-4Q"></a>感动曰。<a id="a-4R"></a>又云何乎族姓之子。<a id="a-4S"></a>菩萨于净而见不修。<a id="a-4T"></a>于其不修见净修念。<a id="a-4U"></a>曰须菩提。<a id="a-4V"></a>修净念者。<a id="a-4W"></a>谓修眼色耳声鼻香舌味身更心所受法见。<a id="a-4X"></a>悉不修法性无二谓修。<a id="a-4Y"></a>三界不着是菩萨住。<a id="a-4Z"></a>住以善权斯曰修念。<a id="a-4a"></a>菩萨作此行。<a id="a-4b"></a>须菩提。<a id="a-4c"></a>则谓修净念行者也。<a id="a-4d"></a>于是世尊叹太子曰。<a id="a-4e"></a>善哉善哉。<a id="a-4f"></a>如若正士感动所言。<a id="a-4g"></a>修净如斯。<a id="a-4h"></a>是为菩萨应修净行。<a id="a-4i"></a>今若所说皆佛威神。<a id="a-4j"></a>其有菩萨修行如此。<a id="a-4k"></a>是乃应兴大乘之行。<a id="a-4l"></a>当知斯辈坚固普智。<a id="a-4m"></a>于是太子感动白佛。<a id="a-4n"></a>云何世尊。<a id="a-4o"></a>菩萨得以无欲之心应自归佛。<a id="a-4p"></a>曰族姓子。<a id="a-4q"></a>若有菩萨了知诸法无我人寿无色无想亦无法相。<a id="a-4r"></a>不于法性而见如来。<a id="a-4s"></a>如是菩萨为应无欲自归命佛。<a id="a-4t"></a>如如来法彼则法性。<a id="a-4u"></a>如其法性为普所至。<a id="a-4v"></a>有得致是法性之法。<a id="a-4w"></a>则知诸法。<a id="a-4x"></a>斯谓菩萨以无欲心应自归法。<a id="a-4y"></a>其法性者。<a id="a-4z"></a>彼为无数习。<a id="a-50"></a>无数者即是声闻。<a id="a-51"></a>又如菩萨等见无数。<a id="a-52"></a>于其无数而不有数。<a id="a-53"></a>亦不二者。<a id="a-54"></a>斯谓菩萨以无欲心应自归依。<a id="a-55"></a>说是语时。<a id="a-56"></a>太子感动得柔顺忍。<a id="a-57"></a>来会色欲诸天龙人闻此法品等二万众。<a id="a-58"></a>皆发无上正真道意。</p>
  <h2 id="a59">受封拜品第十一</h2>
  <p id="a5A">尔时龙王阿耨达与宫夫人太子眷属俱而围绕。<a id="a-5B"></a>自归三尊。<a id="a-5C"></a>都以宫室并池所有。<a id="a-5D"></a>供奉世尊及比丘僧。<a id="a-5E"></a>以为精舍。<a id="a-5F"></a>又复言曰。<a id="a-5G"></a>吾今世尊兴发是愿。<a id="a-5H"></a>从斯大池出流四河充于四海。<a id="a-5I"></a>从其世尊四河之流。<a id="a-5J"></a>若龙鬼人飞鸟走兽。<a id="a-5K"></a>二足四足有含命类。<a id="a-5L"></a>饮此流者愿其一切皆发无上正真道意。<a id="a-5M"></a>宿不发者。<a id="a-5N"></a>饮此水已使成其行速在佛座。<a id="a-5O"></a>降却魔众伏诸外道。<a id="a-5P"></a>时世尊笑。<a id="a-5Q"></a>诸佛笑法口出五色。<a id="a-5R"></a>奋耀奕奕光焰无数。<a id="a-5S"></a>震照十方无量佛世。<a id="a-5T"></a>明踰日月。<a id="a-5U"></a>须弥珠宝诸天魔宫及释梵殿。<a id="a-5V"></a>一切天光尽翳无明。<a id="a-5W"></a>是时无数亿千天众。<a id="a-5X"></a>莫不怀悦发愿圣觉。<a id="a-5Y"></a>光彻阿鼻诸大地狱。<a id="a-5Z"></a>有被明者寻免众苦。<a id="a-5a"></a>皆志无上正真道意。<a id="a-5b"></a>还绕世尊乃无数匝忽从顶入。<a id="a-5c"></a>尔时贤者名曰披耆(晋言辩辞也)。<a id="a-5d"></a>见其光明辄从坐起。<a id="a-5e"></a>整着衣服偏袒右臂。<a id="a-5f"></a>向佛跪膝恭捡。<a id="a-5g"></a>又言叹颂世尊。<a id="a-5h"></a>而以偈曰。</p>
  <p id="a5i">其色无量见者悦　　人雄至最独世尊</p>
  <p id="a5j">灭除众冥与大明　　执持威神说笑意</p>
  <p id="a5k">百福所咏德七满　　得智光明演慧行</p>
  <p id="a5l">为法上讲惟法王　　世尊今笑何瑞应</p>
  <p id="a5m">具见诚谛常乐信　　根定寂静众权敬</p>
  <p id="a5n">化度一切以寂然　　德过无极说笑故</p>
  <p id="a5o">梵声清彻甚软和　　鸾音商雅踰诸乐</p>
  <p id="a5p">众音备足无缺减　　解散笑故宣布示</p>
  <p id="a5q">智脱之明应慧度　　行常清净乐淡然</p>
  <p id="a5r">权晓众行普智具　　贤圣导王说笑义</p>
  <p id="a5s">智辩通达慧无极　　现力无量神足备</p>
  <p id="a5t">十力已具普感动　　天师现笑用何故</p>
  <p id="a5u">身光无数照杳冥　　大千众明不能蔽</p>
  <p id="a5v">踰越日月及珠火　　威圣之光无等伦</p>
  <p id="a5w">功德满足若如海　　顺化菩萨以智明</p>
  <p id="a5x">怀慧无限散众疑　　兴发何故而有笑</p>
  <p id="a5y">尊度三界无有极　　权道众生除诸秽</p>
  <p id="a5z">能净欲垢化无余　　天颜含笑为谁兴</p>
  <p id="a60">如来所由普感动　　震动天龙诸鬼神</p>
  <p id="a61">稽首受礼于法王　　蒙说笑意决众疑</p>
  <p id="a62">是时佛告耆年辩辞贤者。<a id="a-63"></a>汝见阿耨达不。<a id="a-64"></a>供如来故造此严饰。<a id="a-65"></a>曰然世尊已而见之。<a id="a-66"></a>曰是龙王。<a id="a-67"></a>以于九十六亿诸佛。<a id="a-68"></a>施种德本今受封拜。<a id="a-69"></a>如吾前世为定光佛世尊所决。<a id="a-6A"></a>汝当来世得致为佛。<a id="a-6B"></a>号名能仁如来无著平等正觉通行备足为最众祐无上法御天人之师号佛世尊。<a id="a-6C"></a>是时龙王为长者子。<a id="a-6D"></a>其号名曰比守陀来(来丹本未晋言净意)。<a id="a-6E"></a>闻吾受决寻转兴愿。<a id="a-6F"></a>使吾来世得其拜署。<a id="a-6G"></a>若斯梵志。<a id="a-6H"></a>为是定光佛所决也。<a id="a-6I"></a>尔时净意长者子者。<a id="a-6J"></a>阿耨达是。<a id="a-6K"></a>又斯龙王当于贤劫中。<a id="a-6L"></a>在此池中庄饰种种。<a id="a-6M"></a>鲜交众宝若天宫室。<a id="a-6N"></a>当悉进奉贤劫千佛。<a id="a-6O"></a>斯诸如来尽知王意。<a id="a-6P"></a>率皆说此清净法品。<a id="a-6Q"></a>悉坐是处等亦如今。<a id="a-6R"></a>又及如前拘楼秦佛文尼迦葉。<a id="a-6S"></a>同共坐此师子之座。<a id="a-6T"></a>及其最后楼至如来。<a id="a-6U"></a>亦当转此法品要义。<a id="a-6V"></a>无热龙王。<a id="a-6W"></a>当供养贤劫千佛从闻是法。<a id="a-6X"></a>诸佛众会悉同如今。<a id="a-6Y"></a>是阿耨达后无数世。<a id="a-6Z"></a>奉诸如来事众正觉。<a id="a-6a"></a>修梵净行常护正法劝进菩萨。<a id="a-6b"></a>然后七百无数劫已。<a id="a-6c"></a>当得作佛号阿耨达如来无著平等。<a id="a-6d"></a>正觉通行备足无上法御天人之师为佛世尊。<a id="a-6e"></a>如是贤者。<a id="a-6f"></a>无热如来得为佛时。<a id="a-6g"></a>其土人民都无贪淫恚怒愚痴。<a id="a-6h"></a>永无相侵不相论短。<a id="a-6i"></a>何则然者。<a id="a-6j"></a>以彼众生志行备故。<a id="a-6k"></a>如是贤者。<a id="a-6l"></a>阿耨达佛至真如来。<a id="a-6m"></a>乃当应寿八十亿载。<a id="a-6n"></a>弟子之众亦八十亿。<a id="a-6o"></a>如其始会之为清净。<a id="a-6p"></a>从始至终无异缺减。<a id="a-6q"></a>如此之比数百千会。<a id="a-6r"></a>当有通辩受决菩萨。<a id="a-6s"></a>四千亿人都悉集会。<a id="a-6t"></a>又诸发意菩萨行者不可计数。<a id="a-6u"></a>无热如来当为佛时。<a id="a-6v"></a>其土清净绀琉璃为地。<a id="a-6w"></a>天金分错饰用诸宝。<a id="a-6x"></a>以众明珠造作楼阁及经行地。<a id="a-6y"></a>彼土众生若兴食想。<a id="a-6z"></a>应辄百味悉得五通。<a id="a-70"></a>其国处所人民居止。<a id="a-71"></a>但以珍琦被服饮食娱乐自由。<a id="a-72"></a>悉如第四兜术天上。<a id="a-73"></a>彼不二念。<a id="a-74"></a>又无贪欲淫行之心。<a id="a-75"></a>而诸众生法乐自娱。<a id="a-76"></a>其土人民都无欲垢。<a id="a-77"></a>若彼如来敷雨法说不有劳想。<a id="a-78"></a>神变无数以演洪化。<a id="a-79"></a>宣示经法永无其难。<a id="a-7A"></a>方适说法众生辄度。<a id="a-7B"></a>何则然者。<a id="a-7C"></a>以彼一切志纯熟故。<a id="a-7D"></a>又其如来自于三千大千世界。<a id="a-7E"></a>唯一法化无外异道。<a id="a-7F"></a>又若如来欲会众时。<a id="a-7G"></a>辄放身光尽明其界。<a id="a-7H"></a>彼土人民寻皆有念。<a id="a-7I"></a>世尊觉来将演法化故扬光耳。<a id="a-7J"></a>各承佛圣神足飞来诣佛听法。<a id="a-7K"></a>又彼如来终无不定。<a id="a-7L"></a>乘大圣神忽升空中去地七丈。<a id="a-7M"></a>就其自然师子之座。<a id="a-7N"></a>广为众会进讲法说普土见之。<a id="a-7O"></a>譬如睹其日月宫殿明盛满时。<a id="a-7P"></a>众生种德故生彼土。<a id="a-7Q"></a>其国人民观于世尊师子之座。<a id="a-7R"></a>悬在虚空而无所著。<a id="a-7S"></a>寻解诸法亦空无著。<a id="a-7T"></a>当尔之时悉得法忍。<a id="a-7U"></a>其如来者但说金刚定入之门。<a id="a-7V"></a>不有声闻缘觉杂言。<a id="a-7W"></a>所以唯演金刚定者。<a id="a-7X"></a>譬如金刚所可着处靡不降彻。<a id="a-7Y"></a>而彼如来所可说法。<a id="a-7Z"></a>亦如金刚。<a id="a-7a"></a>钻碎吟疑住着诸见。<a id="a-7b"></a>如是贤者阿耨达佛若现灭度。<a id="a-7c"></a>而其世界有尊菩萨。<a id="a-7d"></a>名曰持愿。<a id="a-7e"></a>当授其决然后现灭。<a id="a-7f"></a>其佛方灭。<a id="a-7g"></a>持愿菩萨即得无上最正之觉。<a id="a-7h"></a>寻补佛处。<a id="a-7i"></a>号曰等世如来无著平等正觉。<a id="a-7j"></a>其土所有神通菩萨。<a id="a-7k"></a>及上弟子众会多少如阿耨达。<a id="a-7l"></a>时阿耨达王之太子。<a id="a-7m"></a>名曰当(丹常)信。<a id="a-7n"></a>敬心悦欣。<a id="a-7o"></a>以宝明珠交露饰盖进奉如来。<a id="a-7p"></a>叉手白佛。<a id="a-7q"></a>谁当于时得为持愿菩萨者耶。<a id="a-7r"></a>是时世尊。<a id="a-7s"></a>知王太子当信意向。<a id="a-7t"></a>告阿难曰。<a id="a-7u"></a>其时持愿菩萨大士当补佛处者。<a id="a-7v"></a>今龙王子当(丹常)信是也。<a id="a-7w"></a>时阿耨达如来方灭。<a id="a-7x"></a>持愿菩萨寻升佛座。<a id="a-7y"></a>又其等世如来无著平等正觉方适得佛。<a id="a-7z"></a>亦便转此法品正要。<a id="a-80"></a>当佛说是封拜品时。<a id="a-81"></a>四万菩萨得无从生忍。<a id="a-82"></a>十方世界来会菩萨。<a id="a-83"></a>释梵持世天龙鬼神。<a id="a-84"></a>闻佛说此封拜法已。<a id="a-85"></a>悉皆喜悦欢心踊跃信乐遂生。<a id="a-86"></a>五体稽首各还宫殿。<a id="a-87"></a>阿耨达王与诸太子眷属围绕。<a id="a-88"></a>敕伊罗蛮龙象王曰。<a id="a-89"></a>为如来故造作交露琦珍宝车。<a id="a-8A"></a>使其广博殊妙无极。<a id="a-8B"></a>当以奉送至真正觉。<a id="a-8C"></a>寻应受教。<a id="a-8D"></a>辄为如来化作七宝珠交露车。<a id="a-8E"></a>令极高大广博严饰。<a id="a-8F"></a>世尊菩萨及诸弟子。<a id="a-8G"></a>悉就车坐。<a id="a-8H"></a>无热龙王太子眷属。<a id="a-8I"></a>心怀恭恪手共挽车。<a id="a-8J"></a>从其宫中出于大池。<a id="a-8K"></a>如来神旨忽升鹫山。</p>
  <p data-pb></p>
  <h2 id="a8L">嘱累法藏品第十二</h2>
  <p id="a8M">于是世尊到鹫山已。<a id="a-8N"></a>即告慈氏软首童子并众菩萨曰。<a id="a-8O"></a>诸族姓子。<a id="a-8P"></a>以阿耨达所问道品宜重宣广。<a id="a-8Q"></a>使诸未闻而得闻之。<a id="a-8R"></a>慈氏软首而俱白佛。<a id="a-8S"></a>唯愿如来垂慈当说。<a id="a-8T"></a>于时世尊。<a id="a-8U"></a>寻辄扬光光色无数。<a id="a-8V"></a>天地震动至于六反。<a id="a-8W"></a>光明铄铄乃曜十方。<a id="a-8X"></a>十方佛土诸尊菩萨神通备者。<a id="a-8Y"></a>寻明飞来到皆稽首各便就坐。<a id="a-8Z"></a>王阿阇世夫人婇女太子眷属。<a id="a-8a"></a>举国臣民长者居士梵志学者。<a id="a-8b"></a>见是光明。<a id="a-8c"></a>又闻如来从无热还。<a id="a-8d"></a>各舍其事悉诣鹫山。<a id="a-8e"></a>到世尊前肃然加敬叉手为礼。<a id="a-8f"></a>问讯如来景福无量乎。<a id="a-8g"></a>即退还坐观佛无厌。<a id="a-8h"></a>如来身光明。<a id="a-8i"></a>悉普至无极世界。<a id="a-8j"></a>诸大地狱众窈冥处靡不降彻。<a id="a-8k"></a>诸在地狱无不被明。<a id="a-8l"></a>又其光明而出声曰。<a id="a-8m"></a>能仁如来于无热池。<a id="a-8n"></a>弘说清净道品要法。<a id="a-8o"></a>今还鹫山而重演化。<a id="a-8p"></a>又其音声彻诸地狱。<a id="a-8q"></a>十方地狱众生之类。<a id="a-8r"></a>所受苦痛应时得免。<a id="a-8s"></a>悉遥见佛及诸众会。<a id="a-8t"></a>皆自悲嗟。<a id="a-8u"></a>呜呼世尊。<a id="a-8v"></a>吾等受此苦痛无数地狱之酸六火围绕烧炙苦毒。<a id="a-8w"></a>锋疮万端镬汤之难。<a id="a-8x"></a>诸变种种更斯众痛日月弥远。<a id="a-8y"></a>善哉世人。<a id="a-8z"></a>值奉如来禀佛道化得离三苦。<a id="a-90"></a>吾等宿世虽遇诸佛。<a id="a-91"></a>不受法化使被众痛。<a id="a-92"></a>蒙赖如来所说法品。<a id="a-93"></a>令诸殃罪而辄微轻。<a id="a-94"></a>当尔之时。<a id="a-95"></a>十方地狱一切众生。<a id="a-96"></a>得万有亿千悉发无上正真道意。<a id="a-97"></a>遥承佛圣。<a id="a-98"></a>皆同声曰。<a id="a-99"></a>一切苦痛本为清净。<a id="a-9A"></a>其了本者则无颠倒。<a id="a-9B"></a>吾等但坐不了之故。<a id="a-9C"></a>更诸地狱众苦无数。<a id="a-9D"></a>愿使一切速解正真。</p>
  <p id="a9E">尔时佛告慈氏菩萨软首童子及阿难曰。<a id="a-9F"></a>诸族姓等。<a id="a-9G"></a>当勤受此是经要说。<a id="a-9H"></a>持讽诵读以宣流布。<a id="a-9I"></a>广为学者演说斯法。<a id="a-9J"></a>使诸四辈加心专习。<a id="a-9K"></a>是慧要行积辩句义。<a id="a-9L"></a>若族姓子及族姓女。<a id="a-9M"></a>发心怡悦向乐是经。<a id="a-9N"></a>当为斯辈解此奥藏深邃诸义。<a id="a-9O"></a>道之无府众经所归。<a id="a-9P"></a>诸佛积要微妙无量。<a id="a-9Q"></a>若所授者当令字句了了分明使无增减。<a id="a-9R"></a>又诸族姓若贤男女。<a id="a-9S"></a>在于过去恒沙诸佛。<a id="a-9T"></a>所作功德施行种种。<a id="a-9U"></a>受持诸佛所可说法。<a id="a-9V"></a>一一专习勤心奉行。<a id="a-9W"></a>若复施戒忍进定智。<a id="a-9X"></a>行是六度亿百千劫。<a id="a-9Y"></a>奉是诸佛并众弟子。<a id="a-9Z"></a>衣被饭食床卧医药。<a id="a-9a"></a>香华伎乐进诸所欲。<a id="a-9b"></a>又造精舍经行之地。<a id="a-9c"></a>奉敬如是不可称计。<a id="a-9d"></a>至诸世尊般泥洹已。<a id="a-9e"></a>为诸如来起七宝塔。<a id="a-9f"></a>一一供养诸如来塔。<a id="a-9g"></a>香华伎乐缯彩幡盖进然香灯。<a id="a-9h"></a>又悬夜光明月诸宝。<a id="a-9i"></a>供养如是极多无数。<a id="a-9j"></a>斯所行德集会计之。<a id="a-9k"></a>都不如是族姓男女逮得一闻此阿耨达龙王所问决诸狐疑法品义也。<a id="a-9l"></a>所以者何。<a id="a-9m"></a>以斯法藏出生诸佛菩萨要行慧之最故。<a id="a-9n"></a>何况奉持执卷诵读。<a id="a-9o"></a>以无疑心体解深妙。<a id="a-9p"></a>复以所闻宣示流布。<a id="a-9q"></a>斯诸功德不可测量也。</p>
  <p id="a9r">是时慈氏软首童子贤者阿难。<a id="a-9s"></a>俱白佛言。<a id="a-9t"></a>甚未曾有。<a id="a-9u"></a>唯然世尊。<a id="a-9v"></a>又若如来慈降一切兴有大悲。<a id="a-9w"></a>乃为十方去来现在菩萨行者天龙鬼神诸众生故。<a id="a-9x"></a>弘说是法无极清净道品之义。<a id="a-9y"></a>又复世尊。<a id="a-9z"></a>若族姓子及族姓女。<a id="a-A0"></a>闻阿耨达龙王所问决狐疑经。<a id="a-A1"></a>不即受持乐习诵读。<a id="a-A2"></a>又不广博布示等学。<a id="a-A3"></a>亦不兴心劝助之者。<a id="a-A4"></a>当知是辈族姓男女。<a id="a-A5"></a>以为众魔及魔官属。<a id="a-A6"></a>并邪外道之所得便。<a id="a-A7"></a>常在罗网结疑中也。<a id="a-A8"></a>时佛叹曰。<a id="a-A9"></a>快哉所言。<a id="a-AA"></a>诱进一切使习斯法。<a id="a-AB"></a>令行应之。<a id="a-AC"></a>如来又曰。<a id="a-AD"></a>当以是经数为四辈宣广说之。<a id="a-AE"></a>尔时慈氏软首菩萨贤者阿难。<a id="a-AF"></a>皆白佛言。<a id="a-AG"></a>唯愿世尊。<a id="a-AH"></a>辄当受持布演是法。<a id="a-AI"></a>又复世尊。<a id="a-AJ"></a>此经名何。<a id="a-AK"></a>当云何奉。<a id="a-AL"></a>世尊告曰。<a id="a-AM"></a>斯乎族姓。<a id="a-AN"></a>名阿耨达龙王所问决诸狐疑清净法品。<a id="a-AO"></a>亦名弘道广显定意。<a id="a-AP"></a>当勤受持斯经之要。<a id="a-AQ"></a>又族姓等。<a id="a-AR"></a>是道品者珍护诸法经之渊海也。<a id="a-AS"></a>慈氏菩萨软首童子。<a id="a-AT"></a>及诸来会神通菩萨。<a id="a-AU"></a>释梵持世天龙鬼神。<a id="a-AV"></a>同声白佛。<a id="a-AW"></a>甚善如来快说是法。<a id="a-AX"></a>吾等世尊。<a id="a-AY"></a>在所聚落国界县邑有行是法。<a id="a-AZ"></a>当共躬身营护斯辈。<a id="a-Aa"></a>其闻此者令无邪便。<a id="a-Ab"></a>吾等亦当受持是经。<a id="a-Ac"></a>使普流布而常无断。<a id="a-Ad"></a>佛叹慈氏软首童子并众菩萨曰。<a id="a-Ae"></a>善哉诸族姓子。<a id="a-Af"></a>卿等所言劝乐将来诸学菩萨快甚乃尔。<a id="a-Ag"></a>佛说此已。<a id="a-Ah"></a>十方来会神通菩萨。<a id="a-Ai"></a>七万二千悉逮显定。<a id="a-Aj"></a>五万四千天龙鬼人。<a id="a-Ak"></a>皆发无上正真道意。<a id="a-Al"></a>五千天人得生法眼。<a id="a-Am"></a>阿耨达龙王。<a id="a-An"></a>慈氏菩萨。<a id="a-Ao"></a>软首童子。<a id="a-Ap"></a>一切菩萨。<a id="a-Aq"></a>贤者阿难。<a id="a-Ar"></a>来会四辈及诸天龙。<a id="a-As"></a>种种鬼神人与非人。<a id="a-At"></a>闻佛说是莫不欢喜。<a id="a-Au"></a>稽首佛足各便而退。</p>
 </body>
</html>