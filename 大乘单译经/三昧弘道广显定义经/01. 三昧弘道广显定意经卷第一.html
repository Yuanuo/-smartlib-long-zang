<!doctype html>
<html id="z3IBU1OUq" data-ver="926">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">三昧弘道广显定意经卷第一(一名入金刚问定意经)</h1>
  <h2 id="a2">得普智心品第一</h2>
  <p id="a3">闻如是。<a id="a-4"></a>一时佛游王舍国鹫山之顶。<a id="a-5"></a>与大比丘众千二百五十人诸菩萨八千人俱。<a id="a-6"></a>于时世尊。<a id="a-7"></a>广为无数百千诸众。<a id="a-8"></a>而所围绕敷演说法。</p>
  <p id="a9">尔时有龙王名阿耨达(晋言无热)。<a id="a-A"></a>宿造德本遵修菩萨。<a id="a-B"></a>坚住大乘行六度无极。<a id="a-C"></a>以具满相勤救众生化道无极。<a id="a-D"></a>曾事九十六亿诸佛。<a id="a-E"></a>积累功德不可称数。<a id="a-F"></a>执权方便普现五道拔诸愚冥。<a id="a-G"></a>使修菩萨无欲之行。<a id="a-H"></a>怀慈四等济度一切。<a id="a-I"></a>伤愍罪类故现为龙。<a id="a-J"></a>化龙亿数使免殃行自处于池。<a id="a-K"></a>率诸眷属八千万众。<a id="a-L"></a>又将婇女十四万人。<a id="a-M"></a>周匝导从调作倡伎。<a id="a-N"></a>其音和雅乘龙感动。<a id="a-O"></a>协怀威德神变自由。<a id="a-P"></a>赍众杂花奉最妙香。<a id="a-Q"></a>擎持幡盖而诣世尊。<a id="a-R"></a>至辄稽首敬问如来。<a id="a-S"></a>寻以所持香华杂宝缯彩幡盖。<a id="a-T"></a>重调音乐欣心敬意。<a id="a-U"></a>与众眷属及诸婇女俱进诣佛。<a id="a-V"></a>则前长跪肃然叉手。<a id="a-W"></a>而白佛言。<a id="a-X"></a>欲问如来无著平等最正觉。<a id="a-Y"></a>菩萨所应行道当云何。<a id="a-Z"></a>唯蒙听许乃能敢问尔时世尊告龙王曰。<a id="a-a"></a>恣汝所问勿疑勿难所欲。<a id="a-b"></a>如来至真等正觉当随敷散解释汝心。</p>
  <p id="ac">时阿耨达。<a id="a-d"></a>得为神尊所听质疑。<a id="a-e"></a>心益欣悦。<a id="a-f"></a>而白佛言。<a id="a-g"></a>天师最尊人中圣导。<a id="a-h"></a>猛如师子感变无量。<a id="a-i"></a>吾问如来普及众生。<a id="a-j"></a>亦为菩萨大士之故。<a id="a-k"></a>为世师者拔过俗法。<a id="a-l"></a>志行清净明尽因缘。<a id="a-m"></a>济度群生作无请友。<a id="a-n"></a>心普安救诱育立之。<a id="a-o"></a>执持无畏十种力。<a id="a-p"></a>进伏众魔降诸外道心无秽行。<a id="a-q"></a>被坚金刚大德之铠志不有惓。<a id="a-r"></a>积德因缘不可计量。<a id="a-s"></a>施戒忍进定智已备。<a id="a-t"></a>心等一切蠲除杂相弃捐二见。<a id="a-u"></a>以越智度解因缘法。<a id="a-v"></a>已入深奥难极之要。<a id="a-w"></a>去离声闻缘一觉念。<a id="a-x"></a>不舍大乘一切智心。<a id="a-y"></a>意行坚强常得自在。<a id="a-z"></a>身净无垢晖曜明彻。<a id="a-10"></a>志若虚空。<a id="a-11"></a>无数诸劫意不惓者逮获总持。<a id="a-12"></a>降除贪秽自大贡高。<a id="a-13"></a>等如逝者空无相愿。<a id="a-14"></a>以过如住梦幻影响野马水月。<a id="a-15"></a>于斯诸法等解不动。<a id="a-16"></a>重三宝教奉而敬之。<a id="a-17"></a>转其法轮而无所碍。<a id="a-18"></a>欣悦信乐皆自得之。<a id="a-19"></a>如优昙花亿世希出。<a id="a-1A"></a>志静安独普有具相。<a id="a-1B"></a>宿树恭恪明贤大士。<a id="a-1C"></a>尊修上义法住若此。<a id="a-1D"></a>为彼正士故问如来。</p>
  <p id="a1E">唯愿如来至真等正觉。<a id="a-1F"></a>解说菩萨大士所行。<a id="a-1G"></a>得游法门入金刚德果达深妙。<a id="a-1H"></a>使其修应获总持场。<a id="a-1I"></a>以四谛行顺化声闻使解要真。<a id="a-1J"></a>导众缘觉静起因缘。<a id="a-1K"></a>奖以一心使等正觉。<a id="a-1L"></a>欲达诸法当入大乘。<a id="a-1M"></a>晓入大乘能伏魔场。<a id="a-1N"></a>散弃疑结过度罪恼。<a id="a-1O"></a>普知众生意志所行。<a id="a-1P"></a>积最辩达布演诸法。<a id="a-1Q"></a>随一切愿化示所欲。<a id="a-1R"></a>善哉世尊。<a id="a-1S"></a>如来无著平等正觉。<a id="a-1T"></a>广为贤明大士之故普弘演说。<a id="a-1U"></a>使诸菩萨得致智力。<a id="a-1V"></a>降己自大得法上力。<a id="a-1W"></a>晓解央行不有所造使得施力。<a id="a-1X"></a>所有无惜惠不望报使得戒力。<a id="a-1Y"></a>等除众罪而过诸愿使得忍力。<a id="a-1Z"></a>于诸苦法受生之处。<a id="a-1a"></a>身命无惜得精进力。<a id="a-1b"></a>积众德本志常无惓使得定力。<a id="a-1c"></a>善寂居静解定要行使得慧力。<a id="a-1d"></a>而过邪见疑冥昧昧。<a id="a-1e"></a>晓权方便济度众生。<a id="a-1f"></a>明了劝助具达五通。<a id="a-1g"></a>天眼无限彻听知心神足明宿。<a id="a-1h"></a>以此游乐果大辩才。<a id="a-1i"></a>辩才句义无尽不断。<a id="a-1j"></a>便得总持志无恍忽。<a id="a-1k"></a>令逮海印三昧正定。<a id="a-1l"></a>进随普智果同一味。<a id="a-1m"></a>得佛志定习乐通行。<a id="a-1n"></a>永常奉尊而无障蔽。<a id="a-1o"></a>逮法志定勉进定意。<a id="a-1p"></a>长久闻法都无限碍崇众志定。<a id="a-1q"></a>普令一切奉不退众。<a id="a-1r"></a>得施志定俗货法施。<a id="a-1s"></a>不有遗惜具足于戒。<a id="a-1t"></a>行念静定使速得佛。<a id="a-1u"></a>心而无忘升天志定。<a id="a-1v"></a>常念兜述一生补处。<a id="a-1w"></a>志乐菩萨清高之行。<a id="a-1x"></a>尔时龙王。<a id="a-1y"></a>质疑毕讫悦心怡怿。<a id="a-1z"></a>重以赞颂启问世尊。</p>
  <p id="a20">大仁愿说现世义　　菩萨德行所当入</p>
  <p id="a21">内性志操所应修　　兴发何道行云何</p>
  <p id="a22">顺导以慈行入悲　　意以度众护济念</p>
  <p id="a23">弘化定智使清净　　愿垂哀伤而普说</p>
  <p id="a24">诱众止意及意断　　根力神足行如是</p>
  <p id="a25">演道七觉散示众　　愿说彼德所应奉</p>
  <p id="a26">施调捡戒德具足　　忍力普行及精进</p>
  <p id="a27">慧志因缘转无量　　云何度彼蒙说之</p>
  <p id="a28">辩才通达勉愚冥　　志行详审常清净</p>
  <p id="a29">诸起生者即觉知　　唯愿为诸菩萨说</p>
  <p id="a2A">欣悦之德有欢豫　　圣种七财是行最</p>
  <p id="a2B">乐游闲居及修静　　唯蒙慈尊广度说</p>
  <p id="a2C">辩才行具云何得　　深致总持永安住</p>
  <p id="a2D">弘法要说常无断　　闻辄奉行终不忘</p>
  <p id="a2E">寂灭清净而行观　　觉意深邃智广博</p>
  <p id="a2F">其慧难究德无边　　解行云何应菩萨</p>
  <p id="a2G">制持魔力与怒意　　毁坏外道众邪类</p>
  <p id="a2H">勇德难动若大山　　月明至游弘说之</p>
  <p id="a2I">晓空无想性所在　　解了野马及幻法</p>
  <p id="a2J">梦想体像计皆无　　唯愿世尊指示说</p>
  <p id="a2K">于是世尊告龙王曰。<a id="a-2L"></a>善哉善哉快甚无比。<a id="a-2M"></a>乃自发心启疑如来。<a id="a-2N"></a>今汝所问承宿功德。<a id="a-2O"></a>已显大悲为众志友。<a id="a-2P"></a>不劳生死弗断三宝。<a id="a-2Q"></a>王之质疑用是故也。<a id="a-2R"></a>闻以谛听受而思惟。<a id="a-2S"></a>吾当广说菩萨大士。<a id="a-2T"></a>应所修行彼此无限。<a id="a-2U"></a>果最要法时龙王言。<a id="a-2V"></a>大善世尊。<a id="a-2W"></a>愿乐思听闻辄受行。<a id="a-2X"></a>宣布十方劝进无惓。</p>
  <p id="a2Y">于是世尊答龙王曰。<a id="a-2Z"></a>有一法行。<a id="a-2a"></a>菩萨应者相好备具得诸佛法。<a id="a-2b"></a>何谓为一。<a id="a-2c"></a>造起道意不舍众生。<a id="a-2d"></a>是谓一行致诸佛法。<a id="a-2e"></a>又有三十二事得普智心。<a id="a-2f"></a>当勤乐行专意守习。<a id="a-2g"></a>何谓三十二。<a id="a-2h"></a>御修内性。<a id="a-2i"></a>执上最志。<a id="a-2j"></a>升行大慈。<a id="a-2k"></a>坚固大悲。<a id="a-2l"></a>志慕无厌。<a id="a-2m"></a>发于精进。<a id="a-2n"></a>仂具猛励。<a id="a-2o"></a>而德强力。<a id="a-2p"></a>又踰踊势。<a id="a-2q"></a>安静无烦。<a id="a-2r"></a>为众忍任。<a id="a-2s"></a>习近善友。<a id="a-2t"></a>专行法事。<a id="a-2u"></a>执御权化。<a id="a-2v"></a>施备忍行。<a id="a-2w"></a>乐于捡戒。<a id="a-2x"></a>谄想已无。<a id="a-2y"></a>灭断伪佞。<a id="a-2z"></a>言行相应。<a id="a-30"></a>志存反复。<a id="a-31"></a>常有愧色。<a id="a-32"></a>内自惭耻。<a id="a-33"></a>已调怡悦。<a id="a-34"></a>根行至信。<a id="a-35"></a>意而制御。<a id="a-36"></a>得持功德。<a id="a-37"></a>志远小道。<a id="a-38"></a>乐弘大乘行。<a id="a-39"></a>观一切三宝之事使其不断。<a id="a-3A"></a>是谓龙王三十二法。<a id="a-3B"></a>菩萨应此逮普智心。</p>
  <p id="a3C">又复龙王。<a id="a-3D"></a>有十六事。<a id="a-3E"></a>进增普智显力弘軏。<a id="a-3F"></a>何谓十六进普智耶。<a id="a-3G"></a>施行众济。<a id="a-3H"></a>具戒无缺。<a id="a-3I"></a>忍应调忍。<a id="a-3J"></a>果上精进。<a id="a-3K"></a>致定诸行。<a id="a-3L"></a>已具智慧。<a id="a-3M"></a>信行悉足。<a id="a-3N"></a>供事如来。<a id="a-3O"></a>游静乐闲。<a id="a-3P"></a>备六坚法。<a id="a-3Q"></a>有最十善。<a id="a-3R"></a>饰身口意。<a id="a-3S"></a>德具操行。<a id="a-3T"></a>知足乐静。<a id="a-3U"></a>身三劝彼。<a id="a-3V"></a>修胜定观诸德得备。<a id="a-3W"></a>是谓十六行法之事。<a id="a-3X"></a>应相祥福演大智心。<a id="a-3Y"></a>显持佛世流化自由。</p>
  <p id="a3Z">又复龙王。<a id="a-3a"></a>其普智心。<a id="a-3b"></a>以二十二事而除邪径。<a id="a-3c"></a>以其大乘志修普智。<a id="a-3d"></a>何谓二十二事。<a id="a-3e"></a>行过声闻缘一觉意已。<a id="a-3f"></a>下贡高无我自大。<a id="a-3g"></a>消去谄事。<a id="a-3h"></a>抑俗杂言。<a id="a-3i"></a>远弃非戒。<a id="a-3j"></a>拔恚怒根。<a id="a-3k"></a>免却魔事。<a id="a-3l"></a>除去蔽碍。<a id="a-3m"></a>不章师训耗灭罪除。<a id="a-3n"></a>省己切恻。<a id="a-3o"></a>不论彼非。<a id="a-3p"></a>习离恶友。<a id="a-3q"></a>远逆良善。<a id="a-3r"></a>去非六度。<a id="a-3s"></a>又逝贪惜。<a id="a-3t"></a>戒无不消。<a id="a-3u"></a>已弃诤讼。<a id="a-3v"></a>而离懈怠。<a id="a-3w"></a>于迷自正。<a id="a-3x"></a>舍诸无知。<a id="a-3y"></a>断去无便。<a id="a-3z"></a>却去恶行。<a id="a-40"></a>是谓菩萨普智释除二十二邪轨。<a id="a-41"></a>速应权慧永无懈退。</p>
  <p id="a42">又复龙王。<a id="a-43"></a>二十二踊事。<a id="a-44"></a>进顺随行得普智心而不可当。<a id="a-45"></a>诸魔波旬及魔官属。<a id="a-46"></a>并与外道降而却之。<a id="a-47"></a>何谓二十二踊。<a id="a-48"></a>过戒事踊过于定。<a id="a-49"></a>亦踊过智而过慧行。<a id="a-4A"></a>踊过权化。<a id="a-4B"></a>亦过大慈。<a id="a-4C"></a>踊过大悲。<a id="a-4D"></a>以要言之。<a id="a-4E"></a>过空相愿我人寿命。<a id="a-4F"></a>过离众见及发因缘。<a id="a-4G"></a>过心自净承觉神圣。<a id="a-4H"></a>过于识念应不应见。<a id="a-4I"></a>过大金刚坚固之行。<a id="a-4J"></a>是谓龙王菩萨所行二十二踊法致普智心。<a id="a-4K"></a>一切众魔及诸魔身。<a id="a-4L"></a>并邪外道不得自在。<a id="a-4M"></a>无敢当者悉降却之。<a id="a-4N"></a>又复龙王。<a id="a-4O"></a>其普智心。<a id="a-4P"></a>依二行处致普智心。<a id="a-4Q"></a>何谓为二。<a id="a-4R"></a>如其所言修应行处。<a id="a-4S"></a>诸功德本观道行处。<a id="a-4T"></a>是谓二事普智行处。<a id="a-4U"></a>复有二事。<a id="a-4V"></a>其普智心而不可毁。<a id="a-4W"></a>何谓二事。<a id="a-4X"></a>在于众生无增异心。<a id="a-4Y"></a>于诸殃行济以大悲。<a id="a-4Z"></a>是谓二事普智无毁。<a id="a-4a"></a>又复龙王。<a id="a-4b"></a>其普智心有二重法而无过者。<a id="a-4c"></a>生死之党及众声闻。<a id="a-4d"></a>并诸缘觉无能胜踰。<a id="a-4e"></a>何谓为二。<a id="a-4f"></a>执权方便深行智慧。<a id="a-4g"></a>是为二事普智重法。</p>
  <p id="a4h">又有二事休普智心。<a id="a-4i"></a>何谓为二。<a id="a-4j"></a>处毁无疑滞结之心。<a id="a-4k"></a>在在不安乐俗诸乐。<a id="a-4l"></a>是谓二事休普智心。</p>
  <p id="a4m">复有二事护普智心。<a id="a-4n"></a>何谓为二。<a id="a-4o"></a>不志声闻缘觉行地。<a id="a-4p"></a>观睹大乘至美之德。<a id="a-4q"></a>是谓二事护普智心。</p>
  <p id="a4r">复有二事妨普智心。<a id="a-4s"></a>何谓为二。<a id="a-4t"></a>志常多佞内性怀谄。<a id="a-4u"></a>是即二事妨普智心。</p>
  <p id="a4v">复有二事不妨普智。<a id="a-4w"></a>何谓为二。<a id="a-4x"></a>专修直信行于无谄。<a id="a-4y"></a>是谓二事不妨普智。<a id="a-4z"></a>又有四事盖普智心。<a id="a-50"></a>何谓为四。<a id="a-51"></a>数乱正法。<a id="a-52"></a>于诸菩萨贤明达士亦不奉敬。<a id="a-53"></a>常无恭恪。<a id="a-54"></a>不觉魔事。<a id="a-55"></a>是为四事盖普智心。</p>
  <p id="a56">复有四事。<a id="a-57"></a>于普智心而无其盖。<a id="a-58"></a>何谓为四。<a id="a-59"></a>护持正法。<a id="a-5A"></a>谦恭受听。<a id="a-5B"></a>尊重菩萨视若世尊。<a id="a-5C"></a>常觉魔事。<a id="a-5D"></a>是为四事普智无盖。</p>
  <p id="a5E">又有五事致普智心。<a id="a-5F"></a>何谓为五。<a id="a-5G"></a>所行无望于生死漏用戒德故。<a id="a-5H"></a>不舍一切以大悲故。<a id="a-5I"></a>憎爱无二身命施故。<a id="a-5J"></a>财利周惠供事法故。<a id="a-5K"></a>是为五事得致普智。</p>
  <p id="a5L">复有五事进普智心。<a id="a-5M"></a>何谓为五。<a id="a-5N"></a>习善知识。<a id="a-5O"></a>不患生死。<a id="a-5P"></a>志远无益。<a id="a-5Q"></a>去非时心。<a id="a-5R"></a>求诸佛智。<a id="a-5S"></a>是为五事进普智心。</p>
  <p id="a5T">复有五事在普智心。<a id="a-5U"></a>过诸声闻缘觉一觉念。<a id="a-5V"></a>何谓为五。<a id="a-5W"></a>过声闻脱。<a id="a-5X"></a>过缘觉脱。<a id="a-5Y"></a>过众智心。<a id="a-5Z"></a>过诸吾我。<a id="a-5a"></a>又过习结。<a id="a-5b"></a>是为五事过诸行法。</p>
  <p id="a5c">复有五事于普智心而有其悦。<a id="a-5d"></a>何谓为五。<a id="a-5e"></a>悦过恶道。<a id="a-5f"></a>悦审普智。<a id="a-5g"></a>悦具觉慧。<a id="a-5h"></a>悦戒无厌。<a id="a-5i"></a>悦解众行。<a id="a-5j"></a>是为五事普智之悦。</p>
  <p id="a5k">复有五事发普智心。<a id="a-5l"></a>得五力助不溺生死。<a id="a-5m"></a>何谓为五。<a id="a-5n"></a>无其怒恨用忍力故。<a id="a-5o"></a>能满诸愿用德力故。<a id="a-5p"></a>降己自大以智力故。<a id="a-5q"></a>勤势广闻用慧力故。<a id="a-5r"></a>过众恐怯无畏力故。<a id="a-5s"></a>是为五事致诸助力。</p>
  <p id="a5t">复有五事在普智心得五清净。<a id="a-5u"></a>何谓为五。<a id="a-5v"></a>体众秽行净。<a id="a-5w"></a>诸堕者因缘诸根无惑净之。<a id="a-5x"></a>随顺诸时以观净之。<a id="a-5y"></a>行治于等权道净之。<a id="a-5z"></a>一切诸法化转净之。<a id="a-60"></a>是为五事普智清净。</p>
  <p id="a61">复有五事得普智明。<a id="a-62"></a>何谓为五。<a id="a-63"></a>明解无欲。<a id="a-64"></a>明己彼心。<a id="a-65"></a>明于五句。<a id="a-66"></a>明达慧行。<a id="a-67"></a>明眼无碍。<a id="a-68"></a>是为五事致普智明。</p>
  <p id="a69">复有五事广普智心。<a id="a-6A"></a>何谓为五。<a id="a-6B"></a>以其五种五根五茎五枝五叶五花五果。<a id="a-6C"></a>何谓为五种日修志修。<a id="a-6D"></a>而净内性。<a id="a-6E"></a>等观人物。<a id="a-6F"></a>求习脱行。<a id="a-6G"></a>弘于权变。<a id="a-6H"></a>是为五种。<a id="a-6I"></a>何谓五根。<a id="a-6J"></a>以大慈悲。<a id="a-6K"></a>德本无厌。<a id="a-6L"></a>劝进众生。<a id="a-6M"></a>使免小乘。<a id="a-6N"></a>不志余道。<a id="a-6O"></a>是为五根。<a id="a-6P"></a>何谓五茎。<a id="a-6Q"></a>晓权方便。<a id="a-6R"></a>慧度无极。<a id="a-6S"></a>示导人民。<a id="a-6T"></a>护持正法。<a id="a-6U"></a>等观喜怒。<a id="a-6V"></a>是为五茎。<a id="a-6W"></a>何谓五枝。<a id="a-6X"></a>施度无极。<a id="a-6Y"></a>戒度无极。<a id="a-6Z"></a>忍度无极。<a id="a-6a"></a>进度无极。<a id="a-6b"></a>定度无极。<a id="a-6c"></a>是为五枝。<a id="a-6d"></a>何谓五叶。<a id="a-6e"></a>乐进闻戒。<a id="a-6f"></a>求处空静。<a id="a-6g"></a>常志出家。<a id="a-6h"></a>心安佛种。<a id="a-6i"></a>所游无碍。<a id="a-6j"></a>是为五叶。<a id="a-6k"></a>何谓五花。<a id="a-6l"></a>得文相具积满德故。<a id="a-6m"></a>众好绣备种种施故。<a id="a-6n"></a>七觉财具心无杂故。<a id="a-6o"></a>致有显辩不蔽法故。<a id="a-6p"></a>深达总持闻无忘故。<a id="a-6q"></a>是为五花。<a id="a-6r"></a>何谓五果。<a id="a-6s"></a>升致戒果。<a id="a-6t"></a>已得度果。<a id="a-6u"></a>达缘觉果。<a id="a-6v"></a>又得菩萨不退转果。<a id="a-6w"></a>获佛法果。<a id="a-6x"></a>是曰五果。<a id="a-6y"></a>斯谓龙王菩萨七五三十五事广普智树道宝行也。<a id="a-6z"></a>修应之者得佛不难。</p>
  <p id="a70">佛告龙王。<a id="a-71"></a>其有菩萨。<a id="a-72"></a>欲受持此普智心树深妙明显要行句者。<a id="a-73"></a>当勤加习普智宝树。<a id="a-74"></a>如是龙王。<a id="a-75"></a>吾视一切诸法功德。<a id="a-76"></a>莫不由斯宝树奥义。<a id="a-77"></a>诸发无上正真道意。<a id="a-78"></a>悉皆因是普智宝树至要句也。<a id="a-79"></a>譬如龙王选植树种。<a id="a-7A"></a>知此已致树之根茎枝叶花果而甚盛茂也。<a id="a-7B"></a>如是龙王。<a id="a-7C"></a>其有能受普智心种。<a id="a-7D"></a>斯已得致诸佛贤圣最上慧法三十七品。<a id="a-7E"></a>是故龙王。<a id="a-7F"></a>欲入普智所行功德。<a id="a-7G"></a>欲转法轮。<a id="a-7H"></a>当受持此精修诵读专心习行。<a id="a-7I"></a>广为一切宣传布演。<a id="a-7J"></a>如是龙王勤受学此。<a id="a-7K"></a>当佛说斯普智心品法语之时。<a id="a-7L"></a>诸龙众中七万二千。<a id="a-7M"></a>皆发无上正真道意。<a id="a-7N"></a>龙王太子及诸婇女万四千人。<a id="a-7O"></a>悉皆逮得柔顺法忍。<a id="a-7P"></a>五千菩萨承宿德本悉得法忍。<a id="a-7Q"></a>时阿耨达并余龙王及诸眷属。<a id="a-7R"></a>自乘神力踊升虚空。<a id="a-7S"></a>兴香之云忽便普布。<a id="a-7T"></a>调和美香及末栴檀。<a id="a-7U"></a>微雨如来及众会上。<a id="a-7V"></a>又化琦妙珠交露盖。<a id="a-7W"></a>遍覆王舍一国境界。<a id="a-7X"></a>而悉欢悦于上歌咏。<a id="a-7Y"></a>至真如来积祚巍巍圣德无量。<a id="a-7Z"></a>列住云日各现半身光文虚空。<a id="a-7a"></a>一切众会莫不见者也。</p>
  <p data-pb></p>
  <h2 id="a7b">清净道品第二</h2>
  <p id="a7c">于是龙王复白佛言。<a id="a-7d"></a>甚未曾有。<a id="a-7e"></a>唯然世尊。<a id="a-7f"></a>乃若如来博为众生。<a id="a-7g"></a>说道俗及心普智心行德所应。<a id="a-7h"></a>又唯世尊。<a id="a-7i"></a>如来无著平等正觉。<a id="a-7j"></a>愿演散说菩萨之行。<a id="a-7k"></a>修应清纯明贤所由。<a id="a-7l"></a>得道清净使其终已。<a id="a-7m"></a>长久无垢不中有懈。<a id="a-7n"></a>无惓弗退。<a id="a-7o"></a>至得十力四无所畏。<a id="a-7p"></a>而得具足诸佛之法。<a id="a-7q"></a>尔时世尊告阿耨达。<a id="a-7r"></a>善哉龙王。<a id="a-7s"></a>勤思念行。<a id="a-7t"></a>吾当广说菩萨大士清净道品。<a id="a-7u"></a>阿耨达曰。<a id="a-7v"></a>甚善世尊。<a id="a-7w"></a>幸蒙授教唯愿说之。<a id="a-7x"></a>于时圣尊告龙王曰。<a id="a-7y"></a>菩萨行有八直正道。<a id="a-7z"></a>当勤受持。<a id="a-80"></a>何谓为八。<a id="a-81"></a>六度无极道。<a id="a-82"></a>恩行之道。<a id="a-83"></a>得五通道。<a id="a-84"></a>行四等道。<a id="a-85"></a>及八正道。<a id="a-86"></a>等众生道。<a id="a-87"></a>三脱门道。<a id="a-88"></a>入法忍道。<a id="a-89"></a>如此龙王。<a id="a-8A"></a>是为菩萨八正行道。<a id="a-8B"></a>何谓菩萨度无极道。<a id="a-8C"></a>度无极道者。<a id="a-8D"></a>诸所布施劝彼普智。<a id="a-8E"></a>何则然者。<a id="a-8F"></a>不以无劝施成普智。<a id="a-8G"></a>其行劝助于德本者。<a id="a-8H"></a>斯得施度无极名目。<a id="a-8I"></a>又及行戒忍进定智。<a id="a-8J"></a>亦以劝助彼普智心。<a id="a-8K"></a>乃得慧度无极名目。<a id="a-8L"></a>是曰菩萨度无极道。<a id="a-8M"></a>恩行道者含受众生。<a id="a-8N"></a>何则然者。<a id="a-8O"></a>以彼菩萨演示法度。<a id="a-8P"></a>菩萨行恩含受一切。<a id="a-8Q"></a>覆以四恩广为说法。<a id="a-8R"></a>而使众生顺受戒化。<a id="a-8S"></a>是四恩道。<a id="a-8T"></a>神足道者。<a id="a-8U"></a>睹诸佛土天眼彻视。<a id="a-8V"></a>见众一切生者终者。<a id="a-8W"></a>又见十方诸佛世尊弟子围绕。<a id="a-8X"></a>悉见如是。<a id="a-8Y"></a>于诸佛土以其天眼。<a id="a-8Z"></a>应当所采而采受之。<a id="a-8a"></a>又其天耳听诸佛言闻辄受行。<a id="a-8b"></a>在于众生及诸类人。<a id="a-8c"></a>而皆明晓悉了知尽。<a id="a-8d"></a>为随说法得识宿命。<a id="a-8e"></a>不忘前世所作功德。<a id="a-8f"></a>又具神足游过无数诸佛国土。<a id="a-8g"></a>应以神足当得度者。<a id="a-8h"></a>辄弘神足而度脱之。<a id="a-8i"></a>是神足应道。<a id="a-8j"></a>又何谓为四等行道。<a id="a-8k"></a>其随修净梵志中者。<a id="a-8l"></a>并及诸余色像天子。<a id="a-8m"></a>知彼意行随顺化日。<a id="a-8n"></a>斯则慈悲是为喜护。<a id="a-8o"></a>建立以道使彼应度。<a id="a-8p"></a>此谓菩萨四等行道。<a id="a-8q"></a>其八正道普悉行之。<a id="a-8r"></a>声闻所由。<a id="a-8s"></a>缘觉依因。<a id="a-8t"></a>大乘亦然。<a id="a-8u"></a>是谓贤圣八直正道。<a id="a-8v"></a>何谓心等诸众生道。<a id="a-8w"></a>当为此兴不为是兴。<a id="a-8x"></a>为斯可说为此不应。<a id="a-8y"></a>是有贤德此非福人。<a id="a-8z"></a>斯为尽应此复不应。<a id="a-90"></a>行等菩萨尽除此意。<a id="a-91"></a>是谓心等诸众生道。<a id="a-92"></a>何谓菩萨三脱门道。<a id="a-93"></a>得致以空断诸妄见。<a id="a-94"></a>以其无相除众念想应与不应。<a id="a-95"></a>以其无愿永离三界。<a id="a-96"></a>是谓菩萨三脱门道。<a id="a-97"></a>何谓得致法忍之道。<a id="a-98"></a>受拜菩萨菩萨自觉行应于忍。<a id="a-99"></a>得为诸佛世尊所决授者无上正真道意。<a id="a-9A"></a>是谓菩萨不起忍道。<a id="a-9B"></a>菩萨致此八直正道。<a id="a-9C"></a>弘化流布权导无碍。<a id="a-9D"></a>时佛说是八正道已。<a id="a-9E"></a>二万四千天龙及人。<a id="a-9F"></a>悉逮应此八道行也。</p>
  <p id="a9G">若是龙王。<a id="a-9H"></a>菩萨以此八直正道等涂一归。<a id="a-9I"></a>用无等故。<a id="a-9J"></a>莫有能与菩萨比者。<a id="a-9K"></a>亦无其侣独步三界。<a id="a-9L"></a>静一心时修致慧行。<a id="a-9M"></a>应当所得已自果之。<a id="a-9N"></a>明达诸法而如本无。<a id="a-9O"></a>斯谓如来。<a id="a-9P"></a>是曰龙王八正之道。<a id="a-9Q"></a>为彼一切凡诸若干众生所行。<a id="a-9R"></a>兴种种说而此要说。<a id="a-9S"></a>等同一向以无望说。<a id="a-9T"></a>归未至说也。<a id="a-9U"></a>云何于此道清净耶。<a id="a-9V"></a>曰道无垢。<a id="a-9W"></a>用无尘故。<a id="a-9X"></a>是道无瑕本无念故。<a id="a-9Y"></a>是道无冥。<a id="a-9Z"></a>慧照明故。<a id="a-9a"></a>是道无著。<a id="a-9b"></a>本清净故。<a id="a-9c"></a>道常无生。<a id="a-9d"></a>无所灭故。<a id="a-9e"></a>道如永无本。<a id="a-9f"></a>无有故。<a id="a-9g"></a>道无漏秽。<a id="a-9h"></a>三界净故。<a id="a-9i"></a>是道寂然。<a id="a-9j"></a>过凡行故。<a id="a-9k"></a>道无可至。<a id="a-9l"></a>无有去故。<a id="a-9m"></a>道无所来。<a id="a-9n"></a>无从来故。<a id="a-9o"></a>道恒无住。<a id="a-9p"></a>过诸欲故。<a id="a-9q"></a>道无所处。<a id="a-9r"></a>过众见故。<a id="a-9s"></a>道无胜者。<a id="a-9t"></a>过诸魔故。<a id="a-9u"></a>道大弘覆。<a id="a-9v"></a>外道不及故。<a id="a-9w"></a>道永离妄。<a id="a-9x"></a>自大者故。<a id="a-9y"></a>道无所容。<a id="a-9z"></a>不修入故。<a id="a-A0"></a>是道极远。<a id="a-A1"></a>用希望故。<a id="a-A2"></a>道为永离。<a id="a-A3"></a>过愚夫行故。<a id="a-A4"></a>道可果致。<a id="a-A5"></a>修行者故。<a id="a-A6"></a>是道夷易。<a id="a-A7"></a>乐勤行故。<a id="a-A8"></a>道极平坦。<a id="a-A9"></a>住正见故。<a id="a-AA"></a>是道无妨。<a id="a-AB"></a>修无毁故。<a id="a-AC"></a>是道无碍。<a id="a-AD"></a>等正行故。<a id="a-AE"></a>是道无垢。<a id="a-AF"></a>三毒净故。<a id="a-AG"></a>是道清净。<a id="a-AH"></a>终无著故。<a id="a-AI"></a>是谓菩萨道之清净。<a id="a-AJ"></a>若是菩萨于清净道务进勤修。<a id="a-AK"></a>又应行者。<a id="a-AL"></a>彼于法性已悉清净。<a id="a-AM"></a>得净我性。<a id="a-AN"></a>亦以而过。<a id="a-AO"></a>法性净故则数性净。<a id="a-AP"></a>数性净故无数性净。<a id="a-AQ"></a>无数净故得三界净。<a id="a-AR"></a>三界净故眼识性净。<a id="a-AS"></a>眼识净故意识性净。<a id="a-AT"></a>意识净故得空性净。<a id="a-AU"></a>空性净故诸法性净。<a id="a-AV"></a>用是净故则诸法等等净如空。<a id="a-AW"></a>空等净故得众生净。<a id="a-AX"></a>以诸净故便无其二亦不着二。<a id="a-AY"></a>无二净故则道清净。<a id="a-AZ"></a>以斯言之清净道也。<a id="a-Aa"></a>彼无众念亦不念道。<a id="a-Ab"></a>诸念悉净若如泥洹。<a id="a-Ac"></a>于彼永无是谓无念。<a id="a-Ad"></a>应无所念无念道者亦无识念。<a id="a-Ae"></a>其道都无心意识行。<a id="a-Af"></a>以此言之清净道也。<a id="a-Ag"></a>说是清净道品法时。<a id="a-Ah"></a>二万天人皆得法忍。</p>
  <p id="aAi">时阿耨达复白佛言。<a id="a-Aj"></a>云何世尊。<a id="a-Ak"></a>菩萨大士修是清净而应向道。<a id="a-Al"></a>圣尊告曰。<a id="a-Am"></a>如是龙王。<a id="a-An"></a>菩萨大士欲行斯清净道意者当晓净行。<a id="a-Ao"></a>亦使其身口意清净。<a id="a-Ap"></a>何谓身净。<a id="a-Aq"></a>己身已空解诸身空。<a id="a-Ar"></a>身之寂静解诸身寂。<a id="a-As"></a>身之已脱解诸身脱。<a id="a-At"></a>身之怠慢解诸身怠。<a id="a-Au"></a>身之如影解诸身影。<a id="a-Av"></a>是谓菩萨清净道也。<a id="a-Aw"></a>又云身净身行无生。<a id="a-Ax"></a>其有生死观于无生。<a id="a-Ay"></a>彼以无生而等生死。<a id="a-Az"></a>则其知身亦晓身行。<a id="a-B0"></a>何谓身行。<a id="a-B1"></a>去来生法来无尽法。<a id="a-B2"></a>见在景法终无尽法。<a id="a-B3"></a>其无尽者是谓身行。</p>
  <p id="aB4">又复身法因缘合会。<a id="a-B5"></a>其因缘者。<a id="a-B6"></a>则空无想淡然无念。<a id="a-B7"></a>若此龙王。<a id="a-B8"></a>是像法观斯谓身净。<a id="a-B9"></a>又若如来身之无漏不堕三界。<a id="a-BA"></a>观身无漏如如本无。<a id="a-BB"></a>以无漏身不堕三界。<a id="a-BC"></a>彼无漏身能入生死。<a id="a-BD"></a>其无漏际无惓舍退。<a id="a-BE"></a>以无漏身示现色身。<a id="a-BF"></a>如此现已。<a id="a-BG"></a>亦不念灭身之法本。<a id="a-BH"></a>如如来身净众生身净。<a id="a-BI"></a>己身亦净等如本无。<a id="a-BJ"></a>是谓菩萨行应清净。<a id="a-BK"></a>何谓口言为应清净。<a id="a-BL"></a>一切贤愚言皆清净。<a id="a-BM"></a>所以者何。<a id="a-BN"></a>用等相故。<a id="a-BO"></a>凡夫劣势着于音声。<a id="a-BP"></a>若信不谛忧喜无常。<a id="a-BQ"></a>乐于颠倒观察众生。<a id="a-BR"></a>无本都无淫怒痴欲。<a id="a-BS"></a>何则然者。<a id="a-BT"></a>以诸字说声出皆净。<a id="a-BU"></a>无欲恚愚亦无其着。<a id="a-BV"></a>以此谓之一切言净。<a id="a-BW"></a>以言言之。<a id="a-BX"></a>何者为言。<a id="a-BY"></a>以欲恚痴而为言耶。<a id="a-BZ"></a>诸垢为言乎。<a id="a-Ba"></a>言者无著。<a id="a-Bb"></a>不着眼耳鼻口身心。<a id="a-Bc"></a>所言风像风动声出。<a id="a-Bd"></a>因缘合会使有声耳。<a id="a-Be"></a>所言如响。<a id="a-Bf"></a>贤愚所言皆同如响。<a id="a-Bg"></a>所可言者。<a id="a-Bh"></a>不住于内亦不出外。<a id="a-Bi"></a>于其中间而不可得。<a id="a-Bj"></a>住本所念及其所行。<a id="a-Bk"></a>出于言者并所念想无住无想。<a id="a-Bl"></a>是谓龙王如来所言及其众生一切音声。<a id="a-Bm"></a>皆空非真损斯法耳。<a id="a-Bn"></a>曰唯世尊如来所言斯不谛耶。<a id="a-Bo"></a>曰是龙王如来审谛。<a id="a-Bp"></a>所以者何。<a id="a-Bq"></a>如来谛故。<a id="a-Br"></a>解知诸法非真非谛。<a id="a-Bs"></a>又复龙王。<a id="a-Bt"></a>如来所言随字音声。<a id="a-Bu"></a>皆答众生一切音声。<a id="a-Bv"></a>尔故众生亦转法轮。<a id="a-Bw"></a>而亦不知法之义顺。<a id="a-Bx"></a>以此报应使其行之。<a id="a-By"></a>随如等灭众苦之事晓解诸法。<a id="a-Bz"></a>行了如是众生音声已无所住。<a id="a-C0"></a>在诸烦恼而常闲静。<a id="a-C1"></a>现出欲言于着无著。<a id="a-C2"></a>声出所言讲论谈语。<a id="a-C3"></a>其如法者不有违错。<a id="a-C4"></a>是谓菩萨口言清净。</p>
  <p id="aC5">何谓菩萨心为清净。<a id="a-C6"></a>其心本者不可染污。<a id="a-C7"></a>所以者何。<a id="a-C8"></a>心本净故。<a id="a-C9"></a>其所可谓客欲垢蔽。<a id="a-CA"></a>菩萨于斯不有所著。<a id="a-CB"></a>了解以权于本自净。<a id="a-CC"></a>又其心行不撰德本。<a id="a-CD"></a>彼德本者了识心本。<a id="a-CE"></a>以此心行慈及众生。<a id="a-CF"></a>识了知彼空无我人。<a id="a-CG"></a>其心德本助观于道知等彼道。<a id="a-CH"></a>观如是者斯谓心净。<a id="a-CI"></a>以此净心。<a id="a-CJ"></a>与诸淫恚愚行者俱。<a id="a-CK"></a>而永不受欲怒痴垢。<a id="a-CL"></a>与操行俱不着诸秽。<a id="a-CM"></a>是谓菩萨身三清净。<a id="a-CN"></a>说斯清净道品法时。<a id="a-CO"></a>三万菩萨逮补生处。</p>
  <p data-pb></p>
  <h2 id="aCP">道无习品第三</h2>
  <p id="aCQ">又复龙王。<a id="a-CR"></a>其菩萨者乘是净心。<a id="a-CS"></a>生于欲界而在形界。<a id="a-CT"></a>与诸天俱处众梵中详安静然。<a id="a-CU"></a>在中进止无胜动者。<a id="a-CV"></a>又斯菩萨能降诸天化道以权。<a id="a-CW"></a>或生形界而在欲界。<a id="a-CX"></a>现如有家与诸众生周旋坐起。<a id="a-CY"></a>不与有劳弗慢众生。<a id="a-CZ"></a>亦无自轻。<a id="a-Ca"></a>彼以斯净诸定正受。<a id="a-Cb"></a>尽自为定不随正定而有所生。<a id="a-Cc"></a>何则然者。<a id="a-Cd"></a>以彼菩萨执权方便心应净故。<a id="a-Ce"></a>若此龙王。<a id="a-Cf"></a>菩萨晓解清净行者。<a id="a-Cg"></a>当修清净已而习道。<a id="a-Ch"></a>如是龙王。<a id="a-Ci"></a>菩萨不习以求道习。<a id="a-Cj"></a>不习无习以想道习。<a id="a-Ck"></a>亦不习于望道之习。<a id="a-Cl"></a>亦不求习。<a id="a-Cm"></a>了解道习不习所生。<a id="a-Cn"></a>冀向道习不习行灭而为道习。<a id="a-Co"></a>亦不求习以为道习。<a id="a-Cp"></a>不习无习为道之习。<a id="a-Cq"></a>不习执舍以习道习不我人寿。<a id="a-Cr"></a>不身无常。<a id="a-Cs"></a>不身性苦。<a id="a-Ct"></a>不身有我。<a id="a-Cu"></a>不身梦幻野马影响。<a id="a-Cv"></a>亦不身空无相无愿。<a id="a-Cw"></a>不身无欲法身习道。<a id="a-Cx"></a>以要言旨身性诸情。<a id="a-Cy"></a>亦不兴有十二因缘。<a id="a-Cz"></a>乃至老死无欲之法。<a id="a-D0"></a>不数无数道无二习。<a id="a-D1"></a>不俗无俗不漏无漏不犯无犯。<a id="a-D2"></a>不二之习以求道习。<a id="a-D3"></a>又复诸法无习之习是道无习。<a id="a-D4"></a>斯谓道习不习之习。<a id="a-D5"></a>如空无习亦不无习。<a id="a-D6"></a>当如此习是道无习无相无愿。<a id="a-D7"></a>彼不作习亦非无习。<a id="a-D8"></a>当作是习无[禾*禺]不[禾*禺]诸法无住。<a id="a-D9"></a>勤习如此乃应道习。<a id="a-DA"></a>当佛世尊说是清净行无所习道品法时。<a id="a-DB"></a>三万二千天及世人。<a id="a-DC"></a>悉皆逮得无所从生法乐之忍。<a id="a-DD"></a>五万天人宿不发心于菩萨者。<a id="a-DE"></a>皆发无上正真道意。<a id="a-DF"></a>七万菩萨逮得法忍。<a id="a-DG"></a>尔时一切同声而言。<a id="a-DH"></a>世尊。<a id="a-DI"></a>其有族姓之子及族姓女。<a id="a-DJ"></a>逮闻说是清净道品无习法者。<a id="a-DK"></a>其值闻已心无惊恐不舍退者。<a id="a-DL"></a>是皆受习如来无上正真道意。<a id="a-DM"></a>得转诸佛所转法轮。<a id="a-DN"></a>又唯世尊。<a id="a-DO"></a>是辈菩萨悉获无上正真道意。<a id="a-DP"></a>为无量人分布斯法。<a id="a-DQ"></a>亦复当坐师子之座。<a id="a-DR"></a>当于天上天下人中极师子吼。<a id="a-DS"></a>犹若如今如来之吼。<a id="a-DT"></a>悉降魔众伏摧外道。<a id="a-DU"></a>显树法幡炽法煇明。<a id="a-DV"></a>震雷法鼓已鸣能降法雨。<a id="a-DW"></a>尔时世尊见诸天龙神之众人与非人又及四辈。<a id="a-DX"></a>闻其至说莫不悦怿于是如来为阿耨达。<a id="a-DY"></a>重复弘演。<a id="a-DZ"></a>而说颂云。</p>
  <p id="aDa">道非习可得　　无乃兴习想</p>
  <p id="aDb">其道行加此　　弃离习念行</p>
  <p id="aDc">不望求习道　　荡除众异想</p>
  <p id="aDd">其道都无习　　清净像明月</p>
  <p id="aDe">若有起习想　　无处亦不习</p>
  <p id="aDf">已过无习处　　得致最上道</p>
  <p id="aDg">道为无我念　　亦不与空习</p>
  <p id="aDh">是道无有二　　安快而无上</p>
  <p id="aDi">命寿亦如此　　无人及与言</p>
  <p id="aDj">其道不有人　　无命亦无住</p>
  <p id="aDk">诸有习道者　　而欲住于空</p>
  <p id="aDl">斯去圣路远　　是不应道习</p>
  <p id="aDm">道亦无有空　　以舍于有习</p>
  <p id="aDn">如本同一相　　永空空于空</p>
  <p id="aDo">道为无起相　　亦不有灭相</p>
  <p id="aDp">不起亦无灭　　彼悉为道习</p>
  <p id="aDq">吾音譬如幻　　解想当如此</p>
  <p id="aDr">持想行所习　　道当何从生</p>
  <p id="aDs">道为都过俗　　彼不有身习</p>
  <p id="aDt">亦无灭身行　　可得致于习</p>
  <p id="aDu">是身根之家　　本无所演广</p>
  <p id="aDv">彼不有余求　　本无不可得</p>
  <p id="aDw">其习是道者　　当如如本无</p>
  <p id="aDx">如本知本无　　是谓应道习</p>
  <p id="aDy">诸法之本无　　所觉若如幻</p>
  <p id="aDz">解行而致此　　乃应道之习</p>
  <p id="aE0">若其不至道　　所作如不住</p>
  <p id="aE1">无能止其行　　佛法不由道</p>
  <p id="aE2">若如所习道　　并及与无习</p>
  <p id="aE3">所演为如此　　以住于本无</p>
  <p id="aE4">有限余道者　　劣乘之所依</p>
  <p id="aE5">是者无上道　　本乘所因由</p>
  <p id="aE6">诸兴此道者　　以致而无住</p>
  <p id="aE7">斯则显行德　　可致应道习</p>
  <p id="aE8">道正而无崄　　端直且平坦</p>
  <p id="aE9">勤亲行此道　　永离众邪迹</p>
  <p id="aEA">若如卿龙王　　自住其宫室</p>
  <p id="aEB">不动于所处　　降雨充大海</p>
  <p id="aEC">大士亦如是　　习道如所行</p>
  <p id="aED">法身而不动　　能满于智海</p>
  <p id="aEE">又如仁龙王　　在于大地上</p>
  <p id="aEF">以雨遍充足　　其不有身着</p>
  <p id="aEG">菩萨德如斯　　行此之所习</p>
  <p id="aEH">用法满众生　　其内无所著</p>
  <p id="aEI">若如阿耨达　　龙王大神变</p>
  <p id="aEJ">胜道德如是　　感动普十方</p>
  <p id="aEK">众生堕邪径　　诸堕受着见</p>
  <p id="aEL">其住是道者　　将顺度无为</p>
  <p id="aEM">已住于斯道　　菩萨果大称</p>
  <p id="aEN">能降魔波旬　　并及邪外行</p>
  <p id="aEO">得道如其如　　如道无能动</p>
  <p id="aEP">踊过诸俗法　　其行譬莲花</p>
  <p id="aEQ">道心无有愚　　是行为住止</p>
  <p id="aER">千数诸众生　　化度立以道</p>
  <p id="aES">以常住斯道　　得致于五旬</p>
  <p id="aET">神足诸感动　　为众广说法</p>
  <p id="aEU">诸事悉清净　　身口及与意</p>
  <p id="aEV">当愿贤圣道　　人性不可识</p>
  <p id="aEW">忍行为无著　　其往所可至</p>
  <p id="aEX">斯得如来处　　示道诸众生</p>
  <p id="aEY">生死于至归　　斯处则如来</p>
  <p id="aEZ">其往似若至　　此为无所至</p>
  <p id="aEa">众生所可至　　当念彼上处</p>
  <p id="aEb">学最佛之道　　游乐以幻法</p>
  <p id="aEc">其作是习道　　弘道之所习</p>
  <p id="aEd">彼众德仪行　　诸佛所称叹</p>
  <p id="aEe">其德无有边　　终不可极尽</p>
  <p id="aEf">如此习道者　　不习亦无住</p>
  <p id="aEg">彼处不咎魔　　众都不着行</p>
  <p id="aEh">其顺此道者　　不起亦无灭</p>
  <p id="aEi">已得意志行　　总持弘大辩</p>
  <p id="aEj">施惠及戒忍　　遂增进若海</p>
  <p id="aEk">身口秽以无　　心洁乃清净</p>
  <p id="aEl">垢消永无瑕　　修应此道者</p>
  <p id="aEm">得升于知达　　所行习深妙</p>
  <p id="aEn">难动惠无即　　守习是道者</p>
  <p id="aEo">其诸最正觉　　过去与当来</p>
  <p id="aEp">现在亦如是　　致道世所归</p>
  <p id="aEq">彼已离众难　　值世遭难遇</p>
  <p id="aEr">永为诸佛子　　其闻此法者</p>
  <p id="aEs">快哉诸众生　　至善闻斯法</p>
  <p id="aEt">真应奉如来　　其乐是经者</p>
  <p id="aEu">有晓此道者　　能断诸情态</p>
  <p id="aEv">绍德具众相　　得应三界将</p>
 </body>
</html>