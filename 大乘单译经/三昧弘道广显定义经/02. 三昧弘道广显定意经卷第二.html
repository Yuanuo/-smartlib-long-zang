<!doctype html>
<html id="z3IBU1RUr" data-ver="759">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">三昧弘道广显定意经卷第二</h1>
  <h2 id="a2">请如来品第四</h2>
  <p id="a3">时阿耨达。<a id="a-4"></a>自与其众诸眷属俱。<a id="a-5"></a>稽首世尊跪膝叉手。<a id="a-6"></a>而白佛言。<a id="a-7"></a>愿请天尊回屈神光。<a id="a-8"></a>往诣无热之大池中。<a id="a-9"></a>尽其三月。<a id="a-A"></a>吾等志乐供养圣尊。<a id="a-B"></a>并诸神通果办菩萨及上弟子。<a id="a-C"></a>蒙愍纳许愿受其请。<a id="a-D"></a>所以然者。<a id="a-E"></a>吾等供事至真正觉。<a id="a-F"></a>岂能应于如来仪耶。<a id="a-G"></a>冀蒙逮闻寂静上化。<a id="a-H"></a>唯以此法应供养也。<a id="a-I"></a>思愿重闻如是像法令常欢悦。<a id="a-J"></a>此乃应奉于三宝耳。<a id="a-K"></a>尔时世尊不受其请。<a id="a-L"></a>重启二月如来不然。<a id="a-M"></a>垂听一月世尊不可。<a id="a-N"></a>愿纳半月。<a id="a-O"></a>世尊默然而已受之。<a id="a-P"></a>于是龙王。<a id="a-Q"></a>自与其众诸将从俱。<a id="a-R"></a>见尊受请忻喜悦怿善心遂生。<a id="a-S"></a>绕佛三匝。<a id="a-T"></a>兴震云电而降微雨普遍天下。<a id="a-U"></a>忽然之顷还升宫中。<a id="a-V"></a>时阿耨达到坐正殿。<a id="a-W"></a>辄召诸五百长子。<a id="a-X"></a>其名善牙善施善意善明。<a id="a-Y"></a>能灭寂相。<a id="a-Z"></a>感动大威甘威甘权甘德。<a id="a-a"></a>普称威勇持蜜忍力行祥。<a id="a-b"></a>如是比等五百长子。<a id="a-c"></a>宿树无上正真道已。<a id="a-d"></a>王告之曰。<a id="a-e"></a>又诸子等。<a id="a-f"></a>吾今以请如来无著平等正觉。<a id="a-g"></a>及众菩萨诸弟子俱。<a id="a-h"></a>尽其半月。<a id="a-i"></a>世尊正觉垂大慈哀。<a id="a-j"></a>兴有弘愍而寻受请。<a id="a-k"></a>汝等当共同一其心广相勉励。<a id="a-l"></a>加敬世尊至真如来。<a id="a-m"></a>勤念无常当各寂静。<a id="a-n"></a>谦恪恭肃住待如来。<a id="a-o"></a>仪应弃捐淫心欲意及龙戏乐。<a id="a-p"></a>除贪怒害离欲色声香味细滑。<a id="a-q"></a>所以者何。<a id="a-r"></a>世尊无欲而且详安。<a id="a-s"></a>仁雅审谛顺调寂静。<a id="a-t"></a>显备诸德侍从围卫。<a id="a-u"></a>仪容无量皆承诸佛真正要戒。<a id="a-v"></a>以是之故。<a id="a-w"></a>汝等半月无得入宫。<a id="a-x"></a>当除淫恚愚痴之念。<a id="a-y"></a>又复如来宣讲法故。<a id="a-z"></a>必有他方神通菩萨释梵持世宿净天子当普来会。<a id="a-10"></a>汝等勤念广施姝妙。<a id="a-11"></a>光显严饰慎勿中懈。<a id="a-12"></a>令诸会众观变踊跃。<a id="a-13"></a>此乃真应供养如来。<a id="a-14"></a>时阿耨达都约敕讫。<a id="a-15"></a>辄为如来于雪山下无热池中。<a id="a-16"></a>为世尊故。<a id="a-17"></a>化其无瑕净琉璃座。<a id="a-18"></a>而使纵广七百由旬乃殊异妙周匝列。<a id="a-19"></a>置八万四千杂宝琦树。<a id="a-1A"></a>挍以众珍诸宝鲜饰。<a id="a-1B"></a>蔚有光华精耀百色中出美香。<a id="a-1C"></a>诸树间化八万四千七宝之堂。<a id="a-1D"></a>众珍光彩极好无双。<a id="a-1E"></a>施置十万交露绮帐。<a id="a-1F"></a>乃垂异妙赤真珠贯。<a id="a-1G"></a>在诸堂上有师子座。<a id="a-1H"></a>八万四千皆大高广。<a id="a-1I"></a>而布无价妙好杂氎床座宝分。<a id="a-1J"></a>施诸交露挍以众宝。<a id="a-1K"></a>所在堂上有龙婇女各二千人。<a id="a-1L"></a>其色姝妙姿美无量。<a id="a-1M"></a>颜像蔍华口出熏香。<a id="a-1N"></a>擎持杂花末香涂香。<a id="a-1O"></a>调作诸妓以咏佛德。<a id="a-1P"></a>兴悦众会于上虚空化大宝盖。<a id="a-1Q"></a>周千由旬遍覆会上琦珍彩镂。<a id="a-1R"></a>其宝盖中众色无数。<a id="a-1S"></a>悬好缯幡于幡彩间垂诸宝铃。<a id="a-1T"></a>景风和降音踰诸乐。<a id="a-1U"></a>施馔百味备办都讫。<a id="a-1V"></a>为此变已。<a id="a-1W"></a>与其眷属恭捡叉手。<a id="a-1X"></a>向佛跪膝而遥启尊。<a id="a-1Y"></a>以其请意叹咏颂曰。</p>
  <p id="a1Z">慧藏知富积辩德　　慧达无著明导众</p>
  <p id="a1a">慧弘普至不有碍　　慧上最力降神光</p>
  <p id="a1b">慧解心行唯大仁　　当观十方众生类</p>
  <p id="a1c">最上神尊受吾请　　念启慈愍唯时屈</p>
  <p id="a1d">知足无贪而易养　　祥福审谛圣道师</p>
  <p id="a1e">善行质信知众意　　时节以至可屈尊</p>
  <p id="a1f">其德普称行等王　　造无请友兴普念</p>
  <p id="a1g">至仁清净踰若空　　所设办讫枉神尊</p>
  <p id="a1h">威御十方猛持世　　佛事十八而等有</p>
  <p id="a1i">度众最首悲踊行　　愿与其众时蒙至</p>
  <p id="a1j">色妙端正相彩身　　琦好种种花绣文</p>
  <p id="a1k">志乐欢悦惠法施　　大仁上导愿察时</p>
  <p id="a1l">梵声清净若雷震　　鸾凤哀鸣师子步</p>
  <p id="a1m">妙音具足悦诸士　　众心忻望愿时顾</p>
  <p id="a1n">佛土三千无等伦　　弗有能知如来心</p>
  <p id="a1o">圣尊明睹众生行　　所修常应时降此</p>
  <p id="a1p">知时普应怀权化　　了达众生有圣誓</p>
  <p id="a1q">详审之行目明好　　神威捡足愿回光</p>
  <p id="a1r">众生甚多普渴仰　　十力持势威无慢</p>
  <p id="a1s">大仁德峻勇而果　　圣性尔枉升游此</p>
  <p id="a1t">惭祥备足德最上　　宁救济育遍无极</p>
  <p id="a1u">师友无双协怀众　　化龙亿百兴有悲</p>
  <p id="a1v">于世威猛普慈救　　达知众行应如意</p>
  <p id="a1w">开布散示唯天尊　　轻举神足愿时至</p>
  <p id="a1x">尔时世尊知阿耨达请时已到。<a id="a-1y"></a>告诸比丘。<a id="a-1z"></a>着衣持器差应留守。<a id="a-20"></a>无热龙王遥跪启时。<a id="a-21"></a>应受半月宜便即就。<a id="a-22"></a>于时八万四千菩萨。<a id="a-23"></a>皆大神通德具果办。<a id="a-24"></a>弟子二千亦上神足。<a id="a-25"></a>侍绕世尊周匝而导。<a id="a-26"></a>至真如来从鹫山顶。<a id="a-27"></a>忽升虚空神力而进。<a id="a-28"></a>如其色像身放无数百千之光。<a id="a-29"></a>遍照三千大千境界普悉晃明。<a id="a-2A"></a>诸欲色天皆见世尊。<a id="a-2B"></a>扬光无数飞过虚空。<a id="a-2C"></a>自相谓言。<a id="a-2D"></a>神尊致彼无热王所。<a id="a-2E"></a>将兴法化演奥无极。<a id="a-2F"></a>及使如来为众围绕。<a id="a-2G"></a>即彼半月中。<a id="a-2H"></a>多诸天数百千众。<a id="a-2I"></a>得见世尊又闻法说。<a id="a-2J"></a>缘复观睹无热所设庄严感变。<a id="a-2K"></a>而令世尊故游到彼。<a id="a-2L"></a>时诸天子各各发念供养如来。<a id="a-2M"></a>或愿散花。<a id="a-2N"></a>或雨名香。<a id="a-2O"></a>或施天乐以歌佛德。<a id="a-2P"></a>或复悬幢幡盖缯彩率随如来。<a id="a-2Q"></a>世尊身光昭耀炜炜。<a id="a-2R"></a>明踰日月宿净色净及诸天光。<a id="a-2S"></a>佛之圣威神耀无量。<a id="a-2T"></a>根定寂静行游详安。<a id="a-2U"></a>释梵四天威变种种。<a id="a-2V"></a>奉敬追侍随从如来。<a id="a-2W"></a>于时圣尊到雪山下住止右面。<a id="a-2X"></a>便告贤者大目连言。<a id="a-2Y"></a>汝到无热王所处宫。<a id="a-2Z"></a>当宣告之。<a id="a-2a"></a>如来已至时可应入。<a id="a-2b"></a>于是贤者大目犍连承佛神旨。<a id="a-2c"></a>忽迁无热大池之中。<a id="a-2d"></a>现于虚空去地七丈。<a id="a-2e"></a>化身像者若金翅鸟王。<a id="a-2f"></a>住阿耨达龙王宫上。<a id="a-2g"></a>便告王言。<a id="a-2h"></a>如来至也。<a id="a-2i"></a>彼诸龙众及婇女等。<a id="a-2j"></a>无不愕然惊恐怖悸。<a id="a-2k"></a>衣毛为竖四之藏窜。<a id="a-2l"></a>展转相谓。<a id="a-2m"></a>此池自初无金翅鸟斯从何来。<a id="a-2n"></a>时阿耨达。<a id="a-2o"></a>告诸宫人太子眷属而慰之曰。<a id="a-2p"></a>且各安心勿恐勿怖。<a id="a-2q"></a>此为贤者大目连耳。<a id="a-2r"></a>承如来使兴神足变。<a id="a-2s"></a>贤者目连到彼告讫。<a id="a-2t"></a>还诣世尊。<a id="a-2u"></a>时阿耨达。<a id="a-2v"></a>便与其众诸子臣民夫人婇女。<a id="a-2w"></a>举宫大小俱而围绕。<a id="a-2x"></a>各奉名花及美末香。<a id="a-2y"></a>并众涂香幢盖缯幡。<a id="a-2z"></a>倡伎种种调作相应进迎正觉。<a id="a-30"></a>于时世尊。<a id="a-31"></a>为诸菩萨及众弟子天龙尊神所共围绕。<a id="a-32"></a>俱而前至无热所设广博座场。<a id="a-33"></a>如来到已。<a id="a-34"></a>寻就高显师子之座。<a id="a-35"></a>菩萨相次。<a id="a-36"></a>然后弟子诸众坐讫。<a id="a-37"></a>尔时龙王。<a id="a-38"></a>观视世尊及诸菩萨弟子众会坐悉而定。<a id="a-39"></a>兴心无量内怀怡悦。<a id="a-3A"></a>辄与其众手执斟酌。<a id="a-3B"></a>所设馔具踰世甘肥。<a id="a-3C"></a>延有天味肴膳百种。<a id="a-3D"></a>以用供佛菩萨弟子并诸众会。<a id="a-3E"></a>使皆充足。<a id="a-3F"></a>世尊菩萨及诸弟子饭毕。<a id="a-3G"></a>辄各洗荡应器察众都讫。<a id="a-3H"></a>时阿耨达。<a id="a-3I"></a>即启如来愿闻法说。<a id="a-3J"></a>于是世尊日昃时后。<a id="a-3K"></a>便从定起端坐说法。<a id="a-3L"></a>诸来会众满千由旬。<a id="a-3M"></a>从他至上中无空缺。<a id="a-3N"></a>天龙鬼神及人非人。<a id="a-3O"></a>周匝卫绕至真正觉。<a id="a-3P"></a>一切会者各怀踊跃。</p>
  <p data-pb></p>
  <h2 id="a3Q">无欲行品第五</h2>
  <p id="a3R">尔时龙王。<a id="a-3S"></a>悦颜进前跪重白佛。<a id="a-3T"></a>唯愿世尊。<a id="a-3U"></a>为斯众会如应说法。<a id="a-3V"></a>令诸一切免离生死。<a id="a-3W"></a>精除相着五阴诸苦。<a id="a-3X"></a>秽垢昧昧劳尘之行。<a id="a-3Y"></a>使其永无三毒意结蒙。<a id="a-3Z"></a>及龙众得弃邪冥伏其心意。<a id="a-3a"></a>弘致至善使有悦豫。<a id="a-3b"></a>深行菩萨。<a id="a-3c"></a>后若如来现有存亡。<a id="a-3d"></a>当使吾等所在国邑护持正法。<a id="a-3e"></a>于是世尊赞龙王曰。<a id="a-3f"></a>善哉善哉。<a id="a-3g"></a>阿耨达王。<a id="a-3h"></a>谛听其义勤思念之以宣布示。<a id="a-3i"></a>吾当广说令此会众。<a id="a-3j"></a>多免罪痛根拔杂想意识志疑。<a id="a-3k"></a>使解普智升游三界。<a id="a-3l"></a>时龙王言。<a id="a-3m"></a>善哉世尊。<a id="a-3n"></a>愿乐广说当顶受行。</p>
  <p id="a3o">是时圣尊告龙王曰。<a id="a-3p"></a>有一法行菩萨应者。<a id="a-3q"></a>为天世人甚所敬重。<a id="a-3r"></a>何谓为一。<a id="a-3s"></a>志修深法以行无欲。<a id="a-3t"></a>何曰深法法行无欲乎。<a id="a-3u"></a>如是龙王。<a id="a-3v"></a>菩萨依顺因缘之无离二见际。<a id="a-3w"></a>知有无者斯见诸法。<a id="a-3x"></a>依着因缘不见有法不由缘生。<a id="a-3y"></a>彼作此念。<a id="a-3z"></a>其依因缘斯无依缘彼不依魔。<a id="a-40"></a>其依缘者彼不言吾。<a id="a-41"></a>亦不言我。<a id="a-42"></a>又其依缘中无我我。<a id="a-43"></a>依缘无主亦无执守。<a id="a-44"></a>其依顺缘了解起生。<a id="a-45"></a>速易得致四依之念。<a id="a-46"></a>何谓为四。<a id="a-47"></a>依于至义而不文饰。<a id="a-48"></a>依于慧行不为识念。<a id="a-49"></a>依顺义经不依攀缘。<a id="a-4A"></a>依念于法而不为人。<a id="a-4B"></a>彼何谓义何等为慧。<a id="a-4C"></a>云何顺义何谓念法。<a id="a-4D"></a>义谓空义。<a id="a-4E"></a>不受妄见无相之义。<a id="a-4F"></a>不着念识无愿之义。<a id="a-4G"></a>不着三界无数之义。<a id="a-4H"></a>不着于数。<a id="a-4I"></a>又复义者。<a id="a-4J"></a>于法非法而无其二。<a id="a-4K"></a>音声无得。<a id="a-4L"></a>念想无念。<a id="a-4M"></a>法处无住。<a id="a-4N"></a>用无人故命寿言声伪无所有。<a id="a-4O"></a>又复为义。<a id="a-4P"></a>其法义者为无欲义。<a id="a-4Q"></a>何谓菩萨为法义。<a id="a-4R"></a>其无眼色耳声鼻香舌味身更心法之义。<a id="a-4S"></a>不生色义。<a id="a-4T"></a>不灭色义。<a id="a-4U"></a>不为痛想行识之义。<a id="a-4V"></a>亦不生灭识行之义。<a id="a-4W"></a>亦不欲色无色之义。<a id="a-4X"></a>亦不生灭欲色无色义。<a id="a-4Y"></a>亦不我义。<a id="a-4Z"></a>亦无我见着人之义。<a id="a-4a"></a>不有人义。<a id="a-4b"></a>亦不着人见入之义。<a id="a-4c"></a>亦不着入有佛身义。<a id="a-4d"></a>亦不法字着入之义。<a id="a-4e"></a>不数计会有着入义。<a id="a-4f"></a>亦复不有施戒忍进定智着义。<a id="a-4g"></a>晓入一切诸法之义。<a id="a-4h"></a>是谓菩萨为法义也。<a id="a-4i"></a>其从是义而不有退。<a id="a-4j"></a>是谓为义。</p>
  <p id="a4k">彼何谓慧。<a id="a-4l"></a>日苦无生慧。<a id="a-4m"></a>习无念慧。<a id="a-4n"></a>尽都尽慧。<a id="a-4o"></a>道无志慧。<a id="a-4p"></a>于阴幻法诸性法性而无毁慧。<a id="a-4q"></a>在于诸情空取为慧。<a id="a-4r"></a>解入诸法明了众生。<a id="a-4s"></a>根满具慧志念无忘。<a id="a-4t"></a>于诸止意不意无念。<a id="a-4u"></a>于诸断意等善不善。<a id="a-4v"></a>于其神足身心建慧。<a id="a-4w"></a>又于诸根了轻重慧。<a id="a-4x"></a>于诸觉意觉诸法慧。<a id="a-4y"></a>而于诸力已降调慧。<a id="a-4z"></a>道为无数于灭寂慧。<a id="a-50"></a>观别法慧。<a id="a-51"></a>始不生慧。<a id="a-52"></a>来不至慧。<a id="a-53"></a>中无住慧。<a id="a-54"></a>于身像慧。<a id="a-55"></a>言以响慧。<a id="a-56"></a>心法幻慧。<a id="a-57"></a>是谓菩萨明达智慧。<a id="a-58"></a>又何谓为顺导义经。<a id="a-59"></a>从是因缘而起。<a id="a-5A"></a>然者灭于愚痴。<a id="a-5B"></a>灭于老死无我。<a id="a-5C"></a>而然于无我人及与命寿深解诸物。<a id="a-5D"></a>若如来我皆非真法。<a id="a-5E"></a>而然于三脱之门也。<a id="a-5F"></a>等于三世求三无著。<a id="a-5G"></a>所谓诸法见都无生。<a id="a-5H"></a>视了知者而得等灭离俗情态。<a id="a-5I"></a>菩萨来智慧度无极。<a id="a-5J"></a>于诸意念而无疑惑。<a id="a-5K"></a>应入是行。<a id="a-5L"></a>斯谓顺义。<a id="a-5M"></a>无所去至亦无从来。<a id="a-5N"></a>泥洹无为不有去至。<a id="a-5O"></a>是谓顺义。<a id="a-5P"></a>何谓如法。<a id="a-5Q"></a>若诸如来兴与不兴法身常住。<a id="a-5R"></a>是谓如来。<a id="a-5S"></a>如如本无而无增减。<a id="a-5T"></a>不二无二真际法性。<a id="a-5U"></a>谓之如法。<a id="a-5V"></a>不毁行报无行报法。<a id="a-5W"></a>斯谓如法。<a id="a-5X"></a>大乘者由六度无极。<a id="a-5Y"></a>缘一觉乘从因缘脱。<a id="a-5Z"></a>声闻之乘依音声脱。<a id="a-5a"></a>是谓如法。<a id="a-5b"></a>施致大福戒得生天。<a id="a-5c"></a>博闻多智定念致脱。<a id="a-5d"></a>斯谓如法。<a id="a-5e"></a>从行不修兴有生死。<a id="a-5f"></a>行之纯至而立无为。<a id="a-5g"></a>如法之谓。<a id="a-5h"></a>愚以欲力智则慧力。<a id="a-5i"></a>斯谓如法。<a id="a-5j"></a>其一切法悉依法性。<a id="a-5k"></a>如此龙王。<a id="a-5l"></a>其依因缘而起生者。<a id="a-5m"></a>斯则应得四依之念。<a id="a-5n"></a>其依因缘彼则不依断著有无。<a id="a-5o"></a>是谓其见因缘起者。<a id="a-5p"></a>斯见诸法。<a id="a-5q"></a>其见法者斯见如来。<a id="a-5r"></a>所以者何因缘乎。<a id="a-5s"></a>龙王。<a id="a-5t"></a>等起无起法于非法。<a id="a-5u"></a>等而无著。<a id="a-5v"></a>又如来者。<a id="a-5w"></a>亦为无著因缘之起。<a id="a-5x"></a>亦无有起法不可得。<a id="a-5y"></a>觉其法者斯则如来。<a id="a-5z"></a>于因缘起慧眼见之。<a id="a-60"></a>慧眼见者斯则诸法。<a id="a-61"></a>见诸法者。<a id="a-62"></a>斯则如来。<a id="a-63"></a>是谓其见因缘起者。<a id="a-64"></a>斯则见法。<a id="a-65"></a>其见法者斯见如来。<a id="a-66"></a>又如来者以法见法。<a id="a-67"></a>如是龙王。<a id="a-68"></a>若以此法行应脱者。<a id="a-69"></a>斯谓菩萨而无欲行。<a id="a-6A"></a>又呼龙王。<a id="a-6B"></a>无欲菩萨不作欲习。<a id="a-6C"></a>悦乐贤圣舍非贤圣。<a id="a-6D"></a>勤慕兴护于贤圣种。<a id="a-6E"></a>广合诸慧为法作护。<a id="a-6F"></a>修于博闻志树无忘。<a id="a-6G"></a>不舍戒身。<a id="a-6H"></a>智身无倾。<a id="a-6I"></a>定身不动。<a id="a-6J"></a>于其慧身得善坚住。<a id="a-6K"></a>脱慧见身强固难转。<a id="a-6L"></a>脱慧见故。<a id="a-6M"></a>又复龙王。<a id="a-6N"></a>无欲菩萨。<a id="a-6O"></a>得无数佛正法度义。<a id="a-6P"></a>亦具无数诸佛要慧。<a id="a-6Q"></a>又果无尽诸佛之辩。<a id="a-6R"></a>得通无量诸佛神足。<a id="a-6S"></a>因致无数诸佛权解。<a id="a-6T"></a>普入无量众生之行。<a id="a-6U"></a>游过无数诸佛国土。<a id="a-6V"></a>因见无数百千如来。<a id="a-6W"></a>缘得听闻无数诸法。<a id="a-6X"></a>得无数义达无数慧。<a id="a-6Y"></a>晓无数行度无数众。</p>
  <p id="a6Z">若是龙王。<a id="a-6a"></a>无欲菩萨常应清净。<a id="a-6b"></a>消尽众秽德不可量。<a id="a-6c"></a>三界自由不有所著。<a id="a-6d"></a>何则然者。<a id="a-6e"></a>以其无欲自从心生。<a id="a-6f"></a>有三事从心出生。<a id="a-6g"></a>何谓为三。<a id="a-6h"></a>从其欲生。<a id="a-6i"></a>又从爱生。<a id="a-6j"></a>亦由起生。<a id="a-6k"></a>复有三生。<a id="a-6l"></a>观于起生。<a id="a-6m"></a>又观起生。<a id="a-6n"></a>又观所行观心无处。<a id="a-6o"></a>又复三生。<a id="a-6p"></a>灭寂专一。<a id="a-6q"></a>晓解于观。<a id="a-6r"></a>如法随行。<a id="a-6s"></a>又复三生。<a id="a-6t"></a>德备仁调。<a id="a-6u"></a>以为寂静。<a id="a-6v"></a>从行勤生。<a id="a-6w"></a>又复三事。<a id="a-6x"></a>从于行直。<a id="a-6y"></a>而无有谄。<a id="a-6z"></a>仁慈调忍。<a id="a-70"></a>复有三事。<a id="a-71"></a>无沉吟疑。<a id="a-72"></a>顺善不粗。<a id="a-73"></a>志足易养。<a id="a-74"></a>又复三事。<a id="a-75"></a>从其空生。<a id="a-76"></a>又复无想。<a id="a-77"></a>亦由无愿。<a id="a-78"></a>又复三事。<a id="a-79"></a>心之所生诸法无常从其心生。<a id="a-7A"></a>诸法皆苦亦由心生。<a id="a-7B"></a>诸法无我亦从心生。<a id="a-7C"></a>复有三事而从心生。<a id="a-7D"></a>诸法无常。<a id="a-7E"></a>诸法无我。<a id="a-7F"></a>灭尽无为。<a id="a-7G"></a>皆从心生。<a id="a-7H"></a>如其龙王菩萨等灭。<a id="a-7I"></a>亦由心生。<a id="a-7J"></a>谓其不舍普智心。<a id="a-7K"></a>行等一切。<a id="a-7L"></a>以大慈故。<a id="a-7M"></a>不舍众生。<a id="a-7N"></a>大悲心故。<a id="a-7O"></a>不厌生死。<a id="a-7P"></a>用大喜故。<a id="a-7Q"></a>等离喜怒。<a id="a-7R"></a>以大护故。<a id="a-7S"></a>所有慧施不望报故。<a id="a-7T"></a>众戒学行德义备故。<a id="a-7U"></a>内免己过不论彼短。<a id="a-7V"></a>能忍众生诸不善行。<a id="a-7W"></a>欲令彼人心固金刚。<a id="a-7X"></a>合集众善诸德之本。<a id="a-7Y"></a>身命无惜得致一切。<a id="a-7Z"></a>诸定正受心无劳惓。<a id="a-7a"></a>不以正受而有所生。<a id="a-7b"></a>晓智以权顺随众生。<a id="a-7c"></a>以其谛慧度诸志脱。<a id="a-7d"></a>欲达声闻缘觉乘者。<a id="a-7e"></a>显念佛法求诸佛法。<a id="a-7f"></a>心能忍苦广宣法故。<a id="a-7g"></a>众利敬养蔑而弃之。<a id="a-7h"></a>志具诸相德行无厌。<a id="a-7i"></a>充满智慧博勤多闻。<a id="a-7j"></a>习善友故值善知识。<a id="a-7k"></a>用谦敬故得应谦行。<a id="a-7l"></a>降自大故以降自大。<a id="a-7m"></a>志行备故具满意行。<a id="a-7n"></a>用无谄故以离谄者。<a id="a-7o"></a>言行应故以其无欺。<a id="a-7p"></a>修诚信故以住信言。<a id="a-7q"></a>离众欺故灭除妄语。<a id="a-7r"></a>生诚信故降心于信。<a id="a-7s"></a>如是龙王。<a id="a-7t"></a>其有菩萨而生是心。<a id="a-7u"></a>斯谓无欲。<a id="a-7v"></a>又复龙王。<a id="a-7w"></a>无欲菩萨。<a id="a-7x"></a>魔不能得其限便也。<a id="a-7y"></a>所以者何。<a id="a-7z"></a>以彼菩萨应无限故。<a id="a-80"></a>而亦不行有限之法。<a id="a-81"></a>彼何谓为是限法乎。<a id="a-82"></a>欲淫恚痴斯皆有限。<a id="a-83"></a>菩萨于是不有所著。<a id="a-84"></a>以此谓之为无限也。<a id="a-85"></a>声闻缘觉其乘有限。<a id="a-86"></a>菩萨住于普智心者。<a id="a-87"></a>魔终不能得其限便。<a id="a-88"></a>有念无念念想有限。<a id="a-89"></a>菩萨以离众念之应。<a id="a-8A"></a>如此菩萨。<a id="a-8B"></a>魔不能得其限便也。<a id="a-8C"></a>如是龙王。<a id="a-8D"></a>有二魔事。<a id="a-8E"></a>而是菩萨当深觉之。<a id="a-8F"></a>亦当远离。<a id="a-8G"></a>何谓二事。<a id="a-8H"></a>于其师友无恪敬心。<a id="a-8I"></a>而自处大贡高蔑人。<a id="a-8J"></a>是谓为二。<a id="a-8K"></a>又二魔事。<a id="a-8L"></a>舍菩萨六度无极藏。<a id="a-8M"></a>心返喜乐亲行声闻及缘觉法。<a id="a-8N"></a>复有二事。<a id="a-8O"></a>何等为二。<a id="a-8P"></a>无其智慧而欲行权。<a id="a-8Q"></a>与诸堕着望见众生乐相狎习。<a id="a-8R"></a>复有二事。<a id="a-8S"></a>寡闻少智自以慧达。<a id="a-8T"></a>虽有通博于中自大。<a id="a-8U"></a>又复二事。<a id="a-8V"></a>于德甚少妄生尊贵。<a id="a-8W"></a>若修德行而乐小乘。<a id="a-8X"></a>复有二事。<a id="a-8Y"></a>正法不护。<a id="a-8Z"></a>不度众生。<a id="a-8a"></a>复有二事。<a id="a-8b"></a>志不乐习于诸菩萨。<a id="a-8c"></a>及众通达明智者俱。<a id="a-8d"></a>专行诽谤清高菩萨。<a id="a-8e"></a>主为法师数兴蔽碍。<a id="a-8f"></a>又障师训而多谀谄。<a id="a-8g"></a>又二魔事。<a id="a-8h"></a>舍诸德本。<a id="a-8i"></a>心存不德。<a id="a-8j"></a>复有二事。<a id="a-8k"></a>虽在闲居怀想三毒志常愦闹。<a id="a-8l"></a>若游国邑有贪利心。<a id="a-8m"></a>复有二事。<a id="a-8n"></a>为非其人说深要法。<a id="a-8o"></a>应当为说而反不说。<a id="a-8p"></a>复有二事。<a id="a-8q"></a>不觉魔事。<a id="a-8r"></a>远离普智意数错乱。<a id="a-8s"></a>如是龙王。<a id="a-8t"></a>其诸魔事色像若斯。<a id="a-8u"></a>无欲菩萨而永无此。<a id="a-8v"></a>又复龙王。<a id="a-8w"></a>若有菩萨修于清净行应无欲。<a id="a-8x"></a>当致菩萨十六大力。<a id="a-8y"></a>以此诸力降调己志以化众生。<a id="a-8z"></a>何谓菩萨十六力耶。<a id="a-90"></a>曰得志力意力。<a id="a-91"></a>行力惭力。<a id="a-92"></a>强力持力。<a id="a-93"></a>慧力德力。<a id="a-94"></a>辩力色力。<a id="a-95"></a>身力财力。<a id="a-96"></a>心力神力。<a id="a-97"></a>弘法之力。<a id="a-98"></a>伏诸魔力。<a id="a-99"></a>无欲菩萨。<a id="a-9A"></a>得是菩萨十六大力。<a id="a-9B"></a>何谓菩萨为志力耶。<a id="a-9C"></a>如是龙王。<a id="a-9D"></a>菩萨志力能览诸佛一切所说总而持之。<a id="a-9E"></a>是谓志力。<a id="a-9F"></a>斯菩萨意应诸佛行。<a id="a-9G"></a>于诸众生而无断碍。<a id="a-9H"></a>是谓意力。<a id="a-9I"></a>能达一切音声所说解了诸义。<a id="a-9J"></a>是谓行力。<a id="a-9K"></a>离诸罪行与众德法。<a id="a-9L"></a>是则惭力。<a id="a-9M"></a>一切诸难不为非行。<a id="a-9N"></a>斯则强力。<a id="a-9O"></a>亿千魔兵不敢而当。<a id="a-9P"></a>是则智力。<a id="a-9Q"></a>通达持法宣示等学而无遗忘。<a id="a-9R"></a>斯则持力。<a id="a-9S"></a>无著不忘。<a id="a-9T"></a>于百千劫。<a id="a-9U"></a>其所可说无碍不断随解诸法。<a id="a-9V"></a>是则辩力。<a id="a-9W"></a>若诸释梵及四天王。<a id="a-9X"></a>往诣菩萨黯然无色。<a id="a-9Y"></a>是端正力。<a id="a-9Z"></a>以其宝首所可念愿应意即至。<a id="a-9a"></a>是则财力。<a id="a-9b"></a>过诸外道在中独尊。<a id="a-9c"></a>是则身力。<a id="a-9d"></a>众生之心能一其心。<a id="a-9e"></a>知众生心顺行化之。<a id="a-9f"></a>是则心力。<a id="a-9g"></a>众生应以神足度者。<a id="a-9h"></a>为现神变使众睹见。<a id="a-9i"></a>是神足力。<a id="a-9j"></a>若所说法使众闻之而无中断。<a id="a-9k"></a>彼受顺行等除苦尽。<a id="a-9l"></a>是弘法力。<a id="a-9m"></a>若其禅定正受之时。<a id="a-9n"></a>得承佛旨贤圣行法。<a id="a-9o"></a>是降魔力。<a id="a-9p"></a>斯谓菩萨十六大力。<a id="a-9q"></a>其有行者志慕愿此十六之力。<a id="a-9r"></a>而欲得者当修无欲。<a id="a-9s"></a>譬如龙王一切河流归于大海。<a id="a-9t"></a>道法诸行三十七品悉归无欲。<a id="a-9u"></a>又若龙王诸药草木依因于地。<a id="a-9v"></a>诸善行法皆由无欲。<a id="a-9w"></a>譬如龙王转轮圣王众生所乐。<a id="a-9x"></a>若此其有无欲菩萨。<a id="a-9y"></a>乃为诸天龙鬼世间人之所爱乐也。<a id="a-9z"></a>尔时世尊。<a id="a-A0"></a>为阿耨达并诸太子。<a id="a-A1"></a>而说颂曰。</p>
  <p id="aA2">欲为慧菩萨　　志愿佛道者</p>
  <p id="aA3">彼当离秽法　　常勤行无欲</p>
  <p id="aA4">慧解因缘法　　不猗于见际</p>
  <p id="aA5">睹法以因缘　　无缘不有法</p>
  <p id="aA6">缘生彼无生　　是不与自然</p>
  <p id="aA7">善缘斯亦空　　知空彼无欲</p>
  <p id="aA8">着缘而无相　　脱愿寂复寂</p>
  <p id="aA9">澹泊像大愚　　其处魔不审</p>
  <p id="aAA">见法无著缘　　于其无吾我</p>
  <p id="aAB">彼不有我人　　知是则无欲</p>
  <p id="aAC">无主不守护　　不获亦弗舍</p>
  <p id="aAD">本脱无取舍　　离欲常了法</p>
  <p id="aAE">观义不为饰　　慧行常脱识</p>
  <p id="aAF">晓了顺义经　　依法不为人</p>
  <p id="aAG">空义是佛法　　及脱无相愿</p>
  <p id="aAH">不猗造见念　　是义其无欲</p>
  <p id="aAI">于法不有二　　音声无可得</p>
  <p id="aAJ">处法难可动　　不人义无欲</p>
  <p id="aAK">法义无欲我　　眼耳不色听</p>
  <p id="aAL">鼻口离香味　　身心无更法</p>
  <p id="aAM">不色生威仪　　又不离痛想</p>
  <p id="aAN">亦无识住我　　达是应法义</p>
  <p id="aAO">不住三界义　　亦无吾我义</p>
  <p id="aAP">世尊无色身　　无字法说义</p>
  <p id="aAQ">计数非法义　　至要不以施</p>
  <p id="aAR">非戒忍进定　　慧无我世尊</p>
  <p id="aAS">诸法解无义　　智谓是法要</p>
  <p id="aAT">于义永非义　　无欲则佛法</p>
  <p id="aAU">无生晓苦慧　　不起无有灭</p>
  <p id="aAV">不生亦无终　　如是应尊习</p>
  <p id="aAW">五音解若幻　　知其如法性</p>
  <p id="aAX">晓内如空聚　　了是为无欲</p>
  <p id="aAY">知法至趣向　　明达众生情</p>
  <p id="aAZ">逝念以止意　　无欲得是慧</p>
  <p id="aAa">意断无有二　　神足心轻腾</p>
  <p id="aAb">以力而无慢　　诸根知止足</p>
  <p id="aAc">觉定解以智　　明了八直道</p>
  <p id="aAd">慧观于灭行　　解法所至归</p>
  <p id="aAe">本法不有生　　当来而未至</p>
  <p id="aAf">现在无住法　　不欲知如是</p>
  <p id="aAg">身像无坚固　　语空譬如响</p>
  <p id="aAh">心幻若如风　　无欲解如是</p>
  <p id="aAi">知说顺义经　　了达于因缘</p>
  <p id="aAj">本痴生死灭　　无欲是慧义</p>
  <p id="aAk">无我人命寿　　解了法非法</p>
  <p id="aAl">以脱于三门　　所说空无著</p>
  <p id="aAm">无生见灭道　　习慧喻俗行</p>
  <p id="aAn">不从心意生　　无欲觉是行</p>
  <p id="aAo">法性常如住　　佛兴及灭度</p>
  <p id="aAp">无二觉不觉　　无欲知是法</p>
  <p id="aAq">其积如本际　　彼积悉诸法</p>
  <p id="aAr">空积及人际　　无欲达是智</p>
  <p id="aAs">法性常以住　　觉起而灭度</p>
  <p id="aAt">不识知其二　　无欲法如是</p>
  <p id="aAu">不殃善不善　　知法无罪报</p>
  <p id="aAv">佛法不从他　　从行度无极</p>
  <p id="aAw">以离因缘觉　　音脱声闻行</p>
  <p id="aAx">惠施致大富　　彼见戒生天</p>
  <p id="aAy">博闻得智慧　　守意化众生</p>
  <p id="aAz">至圣都守意　　无欲法如是</p>
  <p id="aB0">力常转诸欲　　智慧志存法</p>
  <p id="aB1">等念是诸法　　法性常无得</p>
  <p id="aB2">识智因缘起　　而致四德行</p>
  <p id="aB3">知义及与法　　顺义知无欲</p>
  <p id="aB4">观缘彼见法　　以法见世尊</p>
  <p id="aB5">等于起灭法　　无欲了尊法</p>
  <p id="aB6">因缘迹无得　　音声法无字</p>
  <p id="aB7">斯法得本无　　是圣谓如来</p>
  <p id="aB8">以慧见因缘　　无见不见法</p>
  <p id="aB9">明慧了因缘　　是谓见世尊</p>
  <p id="aBA">彼求无欲行　　悦性诸贤圣</p>
  <p id="aBB">法性毁不舍　　而护圣贤种</p>
  <p id="aBC">常护佛正法　　无欲闻不忘</p>
  <p id="aBD">戒根不舍离　　于定达难动</p>
  <p id="aBE">知身慧不动　　常住于脱身</p>
  <p id="aBF">及脱慧所见　　无欲常安住</p>
  <p id="aBG">解人诸佛法　　无量众圣道</p>
  <p id="aBH">得佛神足具　　辩达一切行</p>
  <p id="aBI">知众情意行　　忽然游诸土</p>
  <p id="aBJ">得见诸如来　　受彼所说法</p>
  <p id="aBK">闻守解达义　　宣示无量人</p>
  <p id="aBL">知彼亿数行　　志得向无数</p>
  <p id="aBM">无数当自在　　降心入功德</p>
  <p id="aBN">伏意使无欲　　终不迁是世</p>
  <p id="aBO">诸阴心以脱　　了知起灭处</p>
  <p id="aBP">观灭无所有　　所习以而无</p>
  <p id="aBQ">声性心所行　　不谄常端直</p>
  <p id="aBR">无佞调仁善　　无欲德如斯</p>
  <p id="aBS">以脱空想愿　　解苦知生死</p>
  <p id="aBT">无我法常寂　　无欲从心行</p>
  <p id="aBU">普知心等慈　　以悲济众生</p>
  <p id="aBV">喜不厌生死　　行护无有边</p>
  <p id="aBW">所施无望报　　省己立诸行</p>
  <p id="aBX">忍耐善不善　　念脱彼众生</p>
  <p id="aBY">勤精强修德　　不计有身命</p>
  <p id="aBZ">以次知诸定　　亦不随于定</p>
  <p id="aBa">慧定大精进　　于数不堕薮</p>
  <p id="aBb">以谛化声闻　　智不志灭度</p>
  <p id="aBc">无欲值佛世　　彼有此诸法</p>
  <p id="aBd">魔不知其行　　安住法了是</p>
  <p id="aBe">无欲不有限　　晓是贪茹根</p>
  <p id="aBf">离欲彼无想　　魔不知其处</p>
  <p id="aBg">其想吾我应　　彼自起魔事</p>
  <p id="aBh">是悉度诸行　　众魔而不审</p>
  <p id="aBi">无欲志不忘　　所行常清净</p>
  <p id="aBj">无欲不意志　　惭行而不毁</p>
  <p id="aBk">以闻无欲者　　悦慧敬如来</p>
  <p id="aBl">其住如法住　　彼应如世尊</p>
  <p id="aBm">诸佛十力者　　菩萨欲奉事</p>
  <p id="aBn">闻斯无欲行　　勤意当受持</p>
  <p id="aBo">其闻此无欲　　悦信广奉行</p>
  <p id="aBp">彼常致无欲　　得佛是不久</p>
  <p id="aBq">无欲圣所由　　而致最清净</p>
  <p id="aBr">无欲得成佛　　以化无有边</p>
  <p id="aBs">去来现在佛　　诸得众相好</p>
  <p id="aBt">悉从斯无欲　　及行是法故</p>
  <p id="aBu">尔时世尊说是无欲法品之时。<a id="a-Bv"></a>诸在会者四万二千天龙鬼神人与非人。<a id="a-Bw"></a>皆发无上正真道意。<a id="a-Bx"></a>万二千人得不起忍。<a id="a-By"></a>又八千人逮柔顺忍。<a id="a-Bz"></a>三万二千天子神龙。<a id="a-C0"></a>得离尘垢悉生法眼。<a id="a-C1"></a>又八千人而离欲行。<a id="a-C2"></a>八千比丘漏尽无余。<a id="a-C3"></a>当尔之时。<a id="a-C4"></a>三千大千世界六反震动。<a id="a-C5"></a>普遍十方熀然大明。<a id="a-C6"></a>于雪山下无热池中。<a id="a-C7"></a>周匝现有所未见闻。<a id="a-C8"></a>光耀妙花皆至于膝。<a id="a-C9"></a>其池水中普生乃异。<a id="a-CA"></a>鲜饰莲花大如车轮。<a id="a-CB"></a>中出美香花色无数百千诸种。<a id="a-CC"></a>皆是佛之威神所致。<a id="a-CD"></a>亦为是法兴其供养。<a id="a-CE"></a>以悦无热龙王意故。</p>
 </body>
</html>