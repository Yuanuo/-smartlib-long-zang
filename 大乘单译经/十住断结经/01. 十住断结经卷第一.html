<!doctype html>
<html id="z3IBTuoSC" data-ver="1210">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">十住断结经卷第一</h1>
  <h2 id="a2">道引品第一</h2>
  <p id="a3">闻如是。<a id="a-4"></a>一时佛在毗舍离城奈氏树园。<a id="a-5"></a>与大比丘众八万四千。<a id="a-6"></a>菩萨十万四千人俱。<a id="a-7"></a>普皆大圣玄鉴通达。<a id="a-8"></a>获致总持辩无滞碍。<a id="a-9"></a>三昧常定慧无畏难。<a id="a-A"></a>解了缠縺十二行本。<a id="a-B"></a>以逮深要不起法忍。<a id="a-C"></a>周流五趣观察训导。<a id="a-D"></a>以佛弘智覆盖众生。<a id="a-E"></a>随其根源而救济之。<a id="a-F"></a>执持威仪不失礼节。<a id="a-G"></a>其名曰常净菩萨。<a id="a-H"></a>宝积菩萨。<a id="a-I"></a>宝士菩萨。<a id="a-J"></a>宝印首菩萨。<a id="a-K"></a>宝藏菩萨。<a id="a-L"></a>趣意菩萨。<a id="a-M"></a>转法轮菩萨。<a id="a-N"></a>除阴盖菩萨。<a id="a-O"></a>施莲华行菩萨。<a id="a-P"></a>师子菩萨。<a id="a-Q"></a>日光菩萨。<a id="a-R"></a>见正反邪菩萨。<a id="a-S"></a>不置远菩萨。<a id="a-T"></a>无损志菩萨。<a id="a-U"></a>持地菩萨。<a id="a-V"></a>持魔菩萨。<a id="a-W"></a>造化菩萨。<a id="a-X"></a>水光菩萨。<a id="a-Y"></a>施相菩萨。<a id="a-Z"></a>应声菩萨。<a id="a-a"></a>金璎菩萨。<a id="a-b"></a>慈氏菩萨。<a id="a-c"></a>濡首等。<a id="a-d"></a>十万四千人俱。<a id="a-e"></a>尔时地主。<a id="a-f"></a>四大天王释提桓因。<a id="a-g"></a>将诸忉利天。<a id="a-h"></a>焰天。<a id="a-i"></a>兜术天。<a id="a-j"></a>化自在天。<a id="a-k"></a>他化自在天第一梵天王。<a id="a-l"></a>将诸梵众来诣佛所。<a id="a-m"></a>及诸天龙鬼神揵沓和阿须伦迦留罗真陀罗摩休勒人与非人悉来集会。</p>
  <p id="an">尔时如来。<a id="a-o"></a>与无央数亿千之众眷属围绕。<a id="a-p"></a>而为说法。<a id="a-q"></a>弊魔波旬不安本位。<a id="a-r"></a>复将官属前后围绕来至佛所。<a id="a-s"></a>头面稽首在一面立。<a id="a-t"></a>此贤劫中一切大圣。<a id="a-u"></a>诸正士等皆悉云集。<a id="a-v"></a>是时如来。<a id="a-w"></a>复以舌相光明普照三千大千刹土。<a id="a-x"></a>见光明者各相谓言。<a id="a-y"></a>今日忍土释迦文佛。<a id="a-z"></a>放大光明引致十方。<a id="a-10"></a>高行菩萨于光明中演出此音。<a id="a-11"></a>能仁如来至真等正觉。<a id="a-12"></a>在娑诃国土。<a id="a-13"></a>放微妙光。<a id="a-14"></a>与诸大人演说十千三昧正定。<a id="a-15"></a>非是缘觉声闻所行。<a id="a-16"></a>我等各各赍供养具。<a id="a-17"></a>诣彼忍土兴致礼敬承受奉觐。</p>
  <p id="a18">于时东方去此九万二千诸佛世界。<a id="a-19"></a>国名盛妙。<a id="a-1A"></a>佛号殊胜如来。<a id="a-1B"></a>其佛左右有菩萨名曰执志。<a id="a-1C"></a>通慧大士住不退转。<a id="a-1D"></a>光明遍彼劝进菩萨。<a id="a-1E"></a>寻自往诣盛妙如来至真等正觉所。<a id="a-1F"></a>稽首长跪而白佛言。<a id="a-1G"></a>唯然大圣。<a id="a-1H"></a>欲至忍土奉觐释迦文佛至真等正觉。<a id="a-1I"></a>稽首问讯咨受未闻。<a id="a-1J"></a>其佛告曰。<a id="a-1K"></a>宜知是时便往勿疑。<a id="a-1L"></a>又谓执志。<a id="a-1M"></a>虽至忍界即当奉行五十五事。<a id="a-1N"></a>戢在心怀无令漏失。<a id="a-1O"></a>何谓五十五事。<a id="a-1P"></a>施与不施等。<a id="a-1Q"></a>于戒犯戒等。<a id="a-1R"></a>忍对不起等。<a id="a-1S"></a>进退强意等。<a id="a-1T"></a>乱心禅定等。<a id="a-1U"></a>深智浅愚等。<a id="a-1V"></a>怨储二亲等。<a id="a-1W"></a>见骂若空等。<a id="a-1X"></a>三乘无高下。<a id="a-1Y"></a>亦无若干想。<a id="a-1Z"></a>亦不见善亦不见不善。<a id="a-1a"></a>亦不见佛土净。<a id="a-1b"></a>亦不见佛土不净。<a id="a-1c"></a>若见众生生恶趣者不怀恐畏。<a id="a-1d"></a>见诸上士观如众祐。<a id="a-1e"></a>亦不有二常若一心。<a id="a-1f"></a>若见有杀盗淫泆。<a id="a-1g"></a>妄言绮语嗜酒愚乱。<a id="a-1h"></a>嫉妒恚痴斗讼彼此。<a id="a-1i"></a>心执邪见非常言常。<a id="a-1j"></a>悉当平等无增减心。<a id="a-1k"></a>莫见戒具受上福。<a id="a-1l"></a>报施受大福。<a id="a-1m"></a>亦复莫云我今护杀延寿无量。<a id="a-1n"></a>亦莫相轻我相好胜教诫殊特。<a id="a-1o"></a>彼人卑秽凡夫朋党。<a id="a-1p"></a>除去七慢十二无记。<a id="a-1q"></a>是为五十五事。<a id="a-1r"></a>当念修行。<a id="a-1s"></a>佛言执志。<a id="a-1t"></a>若有族姓子族姓女。<a id="a-1u"></a>心志质直等住定意可游彼土。<a id="a-1v"></a>设百千劫于吾之土建立梵行。<a id="a-1w"></a>不如忍界弹指之间无高下意。<a id="a-1x"></a>是为殊胜亿千万倍。<a id="a-1y"></a>于时彼土五万菩萨各誓愿言。<a id="a-1z"></a>我当具足心意清净。<a id="a-20"></a>侍卫执志菩萨。<a id="a-21"></a>得诣奉觐能仁如来至真等正觉。<a id="a-22"></a>执志菩萨即与五万菩萨。<a id="a-23"></a>譬如力士屈伸臂顷。<a id="a-24"></a>斯须之间于其佛土忽然不现。<a id="a-25"></a>寻在忍界奉觐能仁。<a id="a-26"></a>稽首礼拜退住一面。<a id="a-27"></a>尔时世尊观众来会集坐已定。<a id="a-28"></a>告四部众。<a id="a-29"></a>汝等见此执志菩萨乎。<a id="a-2A"></a>对曰已见。<a id="a-2B"></a>佛言。<a id="a-2C"></a>诸族姓子。<a id="a-2D"></a>斯大士者。<a id="a-2E"></a>超越三有分别深奥。<a id="a-2F"></a>辩才通达慈哀感动。<a id="a-2G"></a>神足变化导引劝进。<a id="a-2H"></a>所游居处多所饶益。<a id="a-2I"></a>是时座上有菩萨。<a id="a-2J"></a>名曰最胜。<a id="a-2K"></a>承佛威神即从坐起头面礼足。<a id="a-2L"></a>白世尊曰。<a id="a-2M"></a>唯然无著志性愚痴愿欲所问。<a id="a-2N"></a>若见听许乃敢陈启。</p>
  <p id="a2O">佛告最胜。<a id="a-2P"></a>恣汝所问。<a id="a-2Q"></a>如来当为解说。<a id="a-2R"></a>尔时最胜菩萨以听所启。<a id="a-2S"></a>即白佛言。<a id="a-2T"></a>唯然世尊。<a id="a-2U"></a>如来至真入何三昧。<a id="a-2V"></a>放大光明踰于日月。<a id="a-2W"></a>若有众生观如来光必至所愿不失人根。<a id="a-2X"></a>此何变化神妙乃尔。</p>
  <p id="a2Y">佛告最胜。<a id="a-2Z"></a>快哉问矣。<a id="a-2a"></a>诚如来言光明威力。<a id="a-2b"></a>接度众生多所开化。<a id="a-2c"></a>如来随宜入亿百千诸三昧定。<a id="a-2d"></a>游于恒沙无量佛土。<a id="a-2e"></a>尘数垓兆性行所趣。<a id="a-2f"></a>有淫怒痴强梁自用贡高放泆者。<a id="a-2g"></a>如来观察具分别之。</p>
  <p id="a2h">尔时最胜复白佛言。<a id="a-2i"></a>何谓菩萨从初发迹至成作佛。<a id="a-2j"></a>一地二地至于十地。<a id="a-2k"></a>为断几结消除几垢。<a id="a-2l"></a>何谓菩萨解了己身内外无生。<a id="a-2m"></a>何谓菩萨自称广施不除断灭。<a id="a-2n"></a>何谓菩萨行戒具足终而不犯亦不毁戒坠堕本位。<a id="a-2o"></a>何谓菩萨忍而不起于忍退还为凡夫行。<a id="a-2p"></a>何谓菩萨精勤不懈复有慢怠从始积业。<a id="a-2q"></a>何谓菩萨入定意法天雷震动心不错乱。<a id="a-2r"></a>云何菩萨初发心行无能断者。<a id="a-2s"></a>云何菩萨意识安隐不可舍离。<a id="a-2t"></a>何谓菩萨其心独尊与众超异。<a id="a-2u"></a>云何菩萨心之所趣无能知意。</p>
  <p id="a2v">尔时世尊告最胜曰。<a id="a-2w"></a>善哉善哉。<a id="a-2x"></a>乃问斯义。<a id="a-2y"></a>多所饶益多所成办。<a id="a-2z"></a>今当为汝敷演其谊。<a id="a-30"></a>菩萨所行不可思议。<a id="a-31"></a>智无边崖亦无等侣。<a id="a-32"></a>乃能兴心于如来前而师子吼。<a id="a-33"></a>谛听谛听善思念之。<a id="a-34"></a>最胜则曰。<a id="a-35"></a>受教而听。</p>
  <p id="a36">佛言。<a id="a-37"></a>菩萨发心求无上道。<a id="a-38"></a>先断妄见身邪戒盗分别苦智。<a id="a-39"></a>建立志愿具足禁戒。<a id="a-3A"></a>每自思惟我之所行。<a id="a-3B"></a>愿乐远离凡俗之法。<a id="a-3C"></a>以五阴性不可得故道亦不可得。<a id="a-3D"></a>况于在道外者。<a id="a-3E"></a>猗色痛想行识求度众生。<a id="a-3F"></a>佛复告最胜。<a id="a-3G"></a>五阴亦无观行。<a id="a-3H"></a>众生亦无观行。<a id="a-3I"></a>亦复不见所可度者。<a id="a-3J"></a>无言教法。<a id="a-3K"></a>非罗汉辟支佛所能及也。<a id="a-3L"></a>尔时最胜菩萨。<a id="a-3M"></a>白佛言。<a id="a-3N"></a>世尊。<a id="a-3O"></a>不从五阴无观行得道不从众生无观行得道。<a id="a-3P"></a>宁可从四禁法得乎。<a id="a-3Q"></a>佛言非也。<a id="a-3R"></a>最胜复白佛言。<a id="a-3S"></a>设不从四事得者。<a id="a-3T"></a>复可从空得耶。<a id="a-3U"></a>佛言非也。<a id="a-3V"></a>尔时最胜菩萨复白佛言。<a id="a-3W"></a>不从空得不从四事得者。<a id="a-3X"></a>今日如来及众会者。<a id="a-3Y"></a>不成无上道。<a id="a-3Z"></a>亦不得果报乎。<a id="a-3a"></a>佛言。<a id="a-3b"></a>成无上道耳。<a id="a-3c"></a>但不住有性亦不住无性。<a id="a-3d"></a>而成等正觉。<a id="a-3e"></a>最胜白佛言。<a id="a-3f"></a>云何色痛想行识。<a id="a-3g"></a>及内外法善恶法。<a id="a-3h"></a>有漏无漏法。<a id="a-3i"></a>有为无为法。<a id="a-3j"></a>如来所说名号之法。<a id="a-3k"></a>云何以名想字体教授一切乎。<a id="a-3l"></a>佛言。<a id="a-3m"></a>行亦无名复无想念。<a id="a-3n"></a>不见入出之二来往周旋。<a id="a-3o"></a>故号一切智。<a id="a-3p"></a>菩萨常当以十法了十地事。<a id="a-3q"></a>云何十法了十地事。<a id="a-3r"></a>以苦习义尽道之义。<a id="a-3s"></a>灭尽无生一切遍义。<a id="a-3t"></a>自识己身及他人义。<a id="a-3u"></a>于六邪本及六十二见皆知空无义。<a id="a-3v"></a>菩萨行是时。<a id="a-3w"></a>当除有迹无迹。<a id="a-3x"></a>云何除有迹无迹。<a id="a-3y"></a>道是迹非道无迹。<a id="a-3z"></a>来往是迹。<a id="a-40"></a>无来往者便无有迹。<a id="a-41"></a>菩萨当念修诸住地。<a id="a-42"></a>当行苦义断淫欲之火嗔恚之毒愚痴之刺。<a id="a-43"></a>悲慈之心遍满四方。<a id="a-44"></a>虽有愍哀意亦不有想。<a id="a-45"></a>已所惠施终不为己。<a id="a-46"></a>普及众生亦无所吝。<a id="a-47"></a>施不见施不有受者及与财物。<a id="a-48"></a>念与善者周接。<a id="a-49"></a>常当下意无生贡高。<a id="a-4A"></a>说法之时不见有法。<a id="a-4B"></a>出生窠窟无法之想。<a id="a-4C"></a>出家之日与爱欲别。<a id="a-4D"></a>以空无法断除顾恋。<a id="a-4E"></a>求佛成道莫着相好。<a id="a-4F"></a>亦复莫念吾先成道某在吾后。<a id="a-4G"></a>设欲分流法教。<a id="a-4H"></a>终不败法毁法。<a id="a-4I"></a>进趣果证不为尘欲所牵。<a id="a-4J"></a>心常怀念灭于贡高。<a id="a-4K"></a>自用不求法报及财宝物。<a id="a-4L"></a>所授谛说无言教想。<a id="a-4M"></a>持身如空空无想念。<a id="a-4N"></a>是为菩萨以苦智成办净一地迹。<a id="a-4O"></a>复次菩萨。<a id="a-4P"></a>复以苦义习义行百千定。<a id="a-4Q"></a>若欲得佛心定意三昧者。<a id="a-4R"></a>不以色想亦不以种好。<a id="a-4S"></a>亦复不以本宿行故而致一住。<a id="a-4T"></a>亦不希望作是致是不作是亦不获。<a id="a-4U"></a>是常建是志不念过去。<a id="a-4V"></a>当来之着。<a id="a-4W"></a>亦复不念今现在世生死所趣。<a id="a-4X"></a>不从五阴六衰而克此法。<a id="a-4Y"></a>亦不离五阴六衰。<a id="a-4Z"></a>复当思惟六无根本。<a id="a-4a"></a>六无根本者。<a id="a-4b"></a>眼耳鼻口身意。<a id="a-4c"></a>从所起生从所起灭。<a id="a-4d"></a>复当分别六衰所兴。<a id="a-4e"></a>了知寻察色声香味细滑之法。<a id="a-4f"></a>亦复不用见闻念知心意识法。<a id="a-4g"></a>得净一住。<a id="a-4h"></a>不以巧伪生灭之法有常之想。<a id="a-4i"></a>净于一地。<a id="a-4j"></a>无正无邪不造等意无所希望。<a id="a-4k"></a>亦不是是亦不非非。<a id="a-4l"></a>而净住地。<a id="a-4m"></a>亦不从一二三四至百千定。<a id="a-4n"></a>亦复不离百千定意而净住地。<a id="a-4o"></a>不因心意而晓内外众念望想是非之事。<a id="a-4p"></a>亦不色痛想行识而净其地。<a id="a-4q"></a>亦不用戒闻定意慧解度知见。<a id="a-4r"></a>十力无所护四无所畏。<a id="a-4s"></a>诸佛所宝十八法本。<a id="a-4t"></a>不可以意想知见我想无我想。<a id="a-4u"></a>不以五阴六衰生灭之处。<a id="a-4v"></a>亦无所住亦无不住。<a id="a-4w"></a>是谓菩萨净一住地。<a id="a-4x"></a>亦无色痛想行识之屋室。<a id="a-4y"></a>亦不眼色耳声鼻香舌味身细滑之处所。<a id="a-4z"></a>何以故。<a id="a-50"></a>不可目视而见众想。<a id="a-51"></a>解不起不灭之法无终无始。<a id="a-52"></a>是谓菩萨于初地中而净其迹。<a id="a-53"></a>悉具足成道慧。<a id="a-54"></a>备满如来所宣无有差别。<a id="a-55"></a>若干之念便能解畅。<a id="a-56"></a>亦能为人启受讽诵。<a id="a-57"></a>普能周悉诸佛深藏。<a id="a-58"></a>佛复告最胜。<a id="a-59"></a>菩萨复当具足六度无极。<a id="a-5A"></a>念舍形色无所希望。<a id="a-5B"></a>不生三念染着之法。<a id="a-5C"></a>是则名曰施度无极。<a id="a-5D"></a>欲知根源不念佛身达了本无。<a id="a-5E"></a>当知以备戒度无极。<a id="a-5F"></a>不自想念我得成就三十二相。<a id="a-5G"></a>计挍诸法假号名句。<a id="a-5H"></a>相貌无尽住不起法。<a id="a-5I"></a>是故名之忍度无极。<a id="a-5J"></a>一切诸法普无观行。<a id="a-5K"></a>亦无闻见行道士法。<a id="a-5L"></a>见善不悦逢恶不戚意无适莫。<a id="a-5M"></a>是故名曰进度无极。<a id="a-5N"></a>心不兴念起于乱想。<a id="a-5O"></a>寂怕自守意识永定。<a id="a-5P"></a>是故名曰禅度无极。<a id="a-5Q"></a>解色相空败毁色空。<a id="a-5R"></a>亦不自高不怀自大。<a id="a-5S"></a>诸法之相达知为一亦非有一。<a id="a-5T"></a>是故名曰智度无极。<a id="a-5U"></a>复以权道应适众生。<a id="a-5V"></a>随缘拔济使不漏失。<a id="a-5W"></a>是故最胜。<a id="a-5X"></a>发意菩萨以苦圣智治初地行。<a id="a-5Y"></a>便能具足诸三昧门陀邻尼门智慧自在。<a id="a-5Z"></a>复次菩萨得是十千三昧住于欲界。<a id="a-5a"></a>当以苦智等智果报。<a id="a-5b"></a>分别十法欲恚慢痴狐疑身见耶见内见戒见盗见法。<a id="a-5c"></a>已知已了不除不尽亦不令生。<a id="a-5d"></a>复以苦智等智。<a id="a-5e"></a>于有形无形晓了十八结母。<a id="a-5f"></a>虽分别结不尽不赐。<a id="a-5g"></a>最胜当知。<a id="a-5h"></a>初学发意。<a id="a-5i"></a>复以习义等义。<a id="a-5j"></a>于三昧定。<a id="a-5k"></a>住于欲界形无形界。<a id="a-5l"></a>思惟十九怨对之灾疮痍之患。<a id="a-5m"></a>渗漏无首尽灭等义。<a id="a-5n"></a>复于三界观察十九迷误之法。<a id="a-5o"></a>道在三处有二十二。<a id="a-5p"></a>亦当思惟三十四无漏圣意具诸功德悉为成办。<a id="a-5q"></a>观于无常苦空非身解知无二。<a id="a-5r"></a>乃于一地而净其迹也。</p>
  <p data-pb></p>
  <h2 id="a5s">留化品第二</h2>
  <p id="a5t">时最胜菩萨前白佛言。<a id="a-5u"></a>云何菩萨于二住地而具足行。<a id="a-5v"></a>必果所愿无有中错。<a id="a-5w"></a>佛告最胜。<a id="a-5x"></a>菩萨于二地中常当思惟。<a id="a-5y"></a>念净其戒识其重恩。<a id="a-5z"></a>勤行忍辱谦恭卑下。<a id="a-60"></a>常怀喜悦先笑后言。<a id="a-61"></a>行大慈悲孝顺师长。<a id="a-62"></a>笃信三宝崇习妙慧。<a id="a-63"></a>无生染着计有常存。<a id="a-64"></a>夫计常者。<a id="a-65"></a>谓生死业解有道常。<a id="a-66"></a>常道非尊尊出非常乃谓为尊。<a id="a-67"></a>尊既无尊何言道尊。<a id="a-68"></a>是故最胜。<a id="a-69"></a>菩萨了道亦无尊卑亦无相像。<a id="a-6A"></a>虚空犹常言有形质。<a id="a-6B"></a>真道号字不可睹见。<a id="a-6C"></a>其心坦然无所缚着。<a id="a-6D"></a>所修德业不离诸佛。<a id="a-6E"></a>无能中道而得断绝。<a id="a-6F"></a>一切诸恶悉尽无余。<a id="a-6G"></a>其心永定不可动转。<a id="a-6H"></a>志如金刚亦无伴侣。<a id="a-6I"></a>皆知一切诸法之本。<a id="a-6J"></a>已除众垢消灭闇冥。<a id="a-6K"></a>其法晃曜靡不照明。<a id="a-6L"></a>心怀质直亦无谀谄。<a id="a-6M"></a>性行平等无彼此意。<a id="a-6N"></a>发心已来常怀鲜洁。<a id="a-6O"></a>由本净故得去诸垢。<a id="a-6P"></a>沐浴清渊荡除众秽。<a id="a-6Q"></a>其信坚固无所遗舍。<a id="a-6R"></a>施意广大无有边崖。<a id="a-6S"></a>心若虚空亦无穷尽。<a id="a-6T"></a>含受下劣将养使度。<a id="a-6U"></a>所以然者。<a id="a-6V"></a>其慧纯淑无所挂碍。<a id="a-6W"></a>心之所规无所不容。<a id="a-6X"></a>大慈无穷不尽之藏。<a id="a-6Y"></a>得识辩才常怀羞耻。<a id="a-6Z"></a>坚固之行心不可沮。<a id="a-6a"></a>觉道之力无所不入。<a id="a-6b"></a>辩才过众无不渴仰。<a id="a-6c"></a>得诸总持亦不忘失。<a id="a-6d"></a>初不演说不急之事。<a id="a-6e"></a>于百千定终不狐疑。<a id="a-6f"></a>闻善恶法不怀忧喜。<a id="a-6g"></a>不自贡高复不自下。<a id="a-6h"></a>进趣安详不失威仪。<a id="a-6i"></a>十二行本晓知五阴。<a id="a-6j"></a>六衰所起复以苦习尽道。<a id="a-6k"></a>分别十二缘起。<a id="a-6l"></a>痴行生死靡不贯达。<a id="a-6m"></a>观察五根具满思念。<a id="a-6n"></a>不复往来生死秽着。<a id="a-6o"></a>乃以八十四智消灭诸漏。<a id="a-6p"></a>誓留化身一劫教授。<a id="a-6q"></a>如我今身必当入于无余泥洹。<a id="a-6r"></a>不永灭度亦复留化。<a id="a-6s"></a>在贤明土将无数众。<a id="a-6t"></a>前后围绕说微妙法。<a id="a-6u"></a>最胜当知。<a id="a-6v"></a>贤明去此北方度十三亿恒河沙等诸佛刹土。<a id="a-6w"></a>彼有世界名不动转。<a id="a-6x"></a>有佛号照意如来至真等正觉。<a id="a-6y"></a>现在说法不动转界。<a id="a-6z"></a>亦无声闻缘觉之名。<a id="a-70"></a>纯诸登位大乘行人。<a id="a-71"></a>布施戒忍精进禅定。<a id="a-72"></a>以神通慧而自娱乐。<a id="a-73"></a>无极之智缠络其身。<a id="a-74"></a>随时分别章句深妙。<a id="a-75"></a>慈悲喜护等如虚空。<a id="a-76"></a>观前众生知其志性。<a id="a-77"></a>为雨甘露无极法味。<a id="a-78"></a>其服食者无嗔恨结。<a id="a-79"></a>行三三昧空无想愿。<a id="a-7A"></a>拔济生死立无为岸。<a id="a-7B"></a>降魔尘劳怀害之毒。<a id="a-7C"></a>彼佛神足感动变化。<a id="a-7D"></a>周旋往反无量佛土。<a id="a-7E"></a>彼受训者。<a id="a-7F"></a>不知是化谓为真佛。<a id="a-7G"></a>过去恒沙诸佛世尊。<a id="a-7H"></a>皆留化佛。<a id="a-7I"></a>接缘众生使获无为是故如来隐形适化不可思议。<a id="a-7J"></a>方将来佛慈氏等辈。<a id="a-7K"></a>亦各有化如来之像开导众生。<a id="a-7L"></a>我虽灭度彼化佛身亦不灭度。<a id="a-7M"></a>是故最胜。<a id="a-7N"></a>化亦无化佛亦无佛解知空寂。<a id="a-7O"></a>亦不二三若干之相。<a id="a-7P"></a>二地菩萨。<a id="a-7Q"></a>常当修习幻化之法。<a id="a-7R"></a>观了慧地诚信之地。<a id="a-7S"></a>见地薄地终成之地。<a id="a-7T"></a>缘觉声闻所居之地。<a id="a-7U"></a>虽疗其疾不取其证。<a id="a-7V"></a>假使最胜二住菩萨。<a id="a-7W"></a>欲取声闻缘觉证者甚无有难。<a id="a-7X"></a>譬如有人手执华鬘及明月珠。<a id="a-7Y"></a>仰掷虚空未堕地顷。<a id="a-7Z"></a>于其中间断结除垢诸漏永灭。<a id="a-7a"></a>无生老死忧患之苦。<a id="a-7b"></a>但为菩萨虽知断结终不取证。<a id="a-7c"></a>所以然者。<a id="a-7d"></a>未察众生上中下意。<a id="a-7e"></a>坚固其心永处究竟。<a id="a-7f"></a>兴无盖云击慧雷声。<a id="a-7g"></a>降甘露药宣真谛宝。<a id="a-7h"></a>不断三业。<a id="a-7i"></a>意念鲜洁如水清彻。<a id="a-7j"></a>恒用禁戒而自庄严。<a id="a-7k"></a>复以众德修饰形相。<a id="a-7l"></a>奉遵上妙贤圣觉道。<a id="a-7m"></a>至后胎分一生补处。<a id="a-7n"></a>觉现诸佛所造本业。<a id="a-7o"></a>觉意总持悉无处所。<a id="a-7p"></a>先念兴意严净道场。<a id="a-7q"></a>随时进止行安般念。<a id="a-7r"></a>在众强志御无所畏。<a id="a-7s"></a>心便勇健而得自在。<a id="a-7t"></a>发心愿成甚可爱敬。<a id="a-7u"></a>为诸众生说喜乐法。<a id="a-7v"></a>其心特尊与众超异。<a id="a-7w"></a>若能执持空无之相。<a id="a-7x"></a>外道奇术无奈之何。<a id="a-7y"></a>声闻缘觉常所宗敬。<a id="a-7z"></a>是时世尊复告最胜。<a id="a-80"></a>二地菩萨达知本无远离身行。<a id="a-81"></a>去口殃祸除意乱念。<a id="a-82"></a>消灭三秽抑制三灾。<a id="a-83"></a>阉塞五弊推寻十二痴行之本。<a id="a-84"></a>上下五结散在三界。<a id="a-85"></a>以渐除却无令增多。<a id="a-86"></a>思惟十一苦恼之疮。<a id="a-87"></a>舍诸四大耽着之病。<a id="a-88"></a>分别诸物恶露之法。<a id="a-89"></a>当避家业息诸习俗。<a id="a-8A"></a>断其爱欲嗔恚贪垢。<a id="a-8B"></a>净刈根本不使流驰。<a id="a-8C"></a>常念思惟计无我想。<a id="a-8D"></a>坚立四信。<a id="a-8E"></a>住四意止。<a id="a-8F"></a>成四意断称说五根。<a id="a-8G"></a>布现五力无缺减志。<a id="a-8H"></a>晓知七觉诸宝之藏。<a id="a-8I"></a>修行八正贤圣之道。<a id="a-8J"></a>八大人念初不废舍。<a id="a-8K"></a>如是最胜。<a id="a-8L"></a>二地菩萨执心调意。<a id="a-8M"></a>不若干念解知悉空而无真实。<a id="a-8N"></a>乃得上位受菩萨记。<a id="a-8O"></a>不动劳行亦不离行。<a id="a-8P"></a>学于上智虽有尊贵意不贡高。<a id="a-8Q"></a>观知诸法一法不二不计三想。<a id="a-8R"></a>亦复不兴无益之想。<a id="a-8S"></a>不有限际有无之想。<a id="a-8T"></a>了想无处不住无处。<a id="a-8U"></a>惟正觉净诸佛亦净。<a id="a-8V"></a>善御于心正住不邪。<a id="a-8W"></a>等一善恶审知俱空空不疑碍。<a id="a-8X"></a>亦复不见有争无争有观无观。<a id="a-8Y"></a>本无为一亦不见一。<a id="a-8Z"></a>知一除一不住于一。<a id="a-8a"></a>复不从一而起众想。<a id="a-8b"></a>等习胜意无习。<a id="a-8c"></a>有际不见有际有胜有负。<a id="a-8d"></a>不听心散越内外法。<a id="a-8e"></a>善防御识定而不转。<a id="a-8f"></a>虽在三有不着于三。<a id="a-8g"></a>深察诸性了知无根。<a id="a-8h"></a>知无根者所谓净地二住菩萨。<a id="a-8i"></a>自整其心观诸法本悉同无常。<a id="a-8j"></a>常无所入不见出生。<a id="a-8k"></a>无善不善好恶之名利衰毁誉称讥苦乐。<a id="a-8l"></a>调正心意无有忧戚。<a id="a-8m"></a>在所入处开示大藏。<a id="a-8n"></a>入大法海念求七慧。<a id="a-8o"></a>煎熬三爱善制四流。<a id="a-8p"></a>修六重法成果证行。<a id="a-8q"></a>如是最胜。<a id="a-8r"></a>菩萨大士具诸法已。<a id="a-8s"></a>知无形貌而不可见。<a id="a-8t"></a>是谓习学净于二地。</p>
  <h2 id="a8u">空观品第三</h2>
  <p id="a8v">尔时最胜菩萨复白佛言。<a id="a-8w"></a>云何菩萨于三地中当净其行。</p>
  <p id="a8x">世尊告曰。<a id="a-8y"></a>进学菩萨无出入念。<a id="a-8z"></a>虽多学问义无厌足。<a id="a-90"></a>不入文句字体本末。<a id="a-91"></a>分流法施谦下于人。<a id="a-92"></a>修治国土无国土想。<a id="a-93"></a>建立善业亦不贡高。<a id="a-94"></a>初发心行无令有断。<a id="a-95"></a>成功德愿志如安明。<a id="a-96"></a>观诸众生说喜乐法。<a id="a-97"></a>从初发意以为道本。<a id="a-98"></a>由是得至永寂道果。<a id="a-99"></a>心念广施遍及一切。<a id="a-9A"></a>建立志愿具足禁戒。<a id="a-9B"></a>开意精进行无懈怠。<a id="a-9C"></a>无所喜乐。<a id="a-9D"></a>惟道为务。<a id="a-9E"></a>无归趣者与作将导。<a id="a-9F"></a>因为分别大智之法。<a id="a-9G"></a>从初立心永无所住。<a id="a-9H"></a>用极大慈不可见故。<a id="a-9I"></a>欲拔根原立大乘迹。<a id="a-9J"></a>当行悲哀愍其未度。<a id="a-9K"></a>设见度者当怀悦豫。<a id="a-9L"></a>于诸众生平等其心。<a id="a-9M"></a>虽遇苦乐亦不为动。<a id="a-9N"></a>将护一切引入道门。<a id="a-9O"></a>为诸如来所见扶持。<a id="a-9P"></a>念顺十方诸佛教诫。<a id="a-9Q"></a>当度一切五趣之难。<a id="a-9R"></a>兴隆道化无损三宝。<a id="a-9S"></a>无所违失便成道果。<a id="a-9T"></a>将顺禁戒为众人则。<a id="a-9U"></a>畅演智慧无穷之宝。<a id="a-9V"></a>犹如虚空不可穷尽。<a id="a-9W"></a>其一切智亦不可尽。<a id="a-9X"></a>如来心识亦复如是。<a id="a-9Y"></a>无有生灭着断之二。<a id="a-9Z"></a>定意三昧智慧解脱。<a id="a-9a"></a>度知见身无有近远亦不可见。<a id="a-9b"></a>最胜当知。<a id="a-9c"></a>一切诸佛深法之要。<a id="a-9d"></a>亦不可尽亦无端绪。<a id="a-9e"></a>去来现在三世合散。<a id="a-9f"></a>亦无所有不见有集。<a id="a-9g"></a>有所成办复无散落。<a id="a-9h"></a>变易非一四大所造。<a id="a-9i"></a>地水火风亦无有对而不可见。<a id="a-9j"></a>用智了别众生心行。<a id="a-9k"></a>本愿不断不可思议。<a id="a-9l"></a>皆无所生亦无仿佛。<a id="a-9m"></a>一切诸法寻不可知。<a id="a-9n"></a>以是之故故无所生。<a id="a-9o"></a>亦复无法可有生者。<a id="a-9p"></a>生已无生何者是生。<a id="a-9q"></a>是故最胜。<a id="a-9r"></a>发菩萨心而无穷尽。<a id="a-9s"></a>不设心意形相诸法。<a id="a-9t"></a>复无谀谄侥望诸法。<a id="a-9u"></a>其心质直在众殊特。<a id="a-9v"></a>修息心法自观身法。<a id="a-9w"></a>观他人身皆悉空寂不生想念。<a id="a-9x"></a>观身无染而不可得。<a id="a-9y"></a>亦无授者分别为一。<a id="a-9z"></a>行步进止探察三界受形之类。<a id="a-A0"></a>皆由痴爱遭诸苦恼。<a id="a-A1"></a>了知无二而不可见。<a id="a-A2"></a>痛意行法内外虚空无有生灭。<a id="a-A3"></a>复次最胜。<a id="a-A4"></a>进学菩萨观息出入长短迟疾。<a id="a-A5"></a>身中毛孔气息所经靡不了达。<a id="a-A6"></a>出气为温还报为冷。<a id="a-A7"></a>解知寂寞都无形质。<a id="a-A8"></a>菩萨观身分别识知亦无处所。<a id="a-A9"></a>用清净故平正无邪。<a id="a-AA"></a>柔软其心不怀粗穬。<a id="a-AB"></a>笃信真要未曾变改。<a id="a-AC"></a>志常坚强而无动转。<a id="a-AD"></a>无能憎嫉而娆害者。<a id="a-AE"></a>何以故。<a id="a-AF"></a>尔以其行际不可逮。<a id="a-AG"></a>及有所建立无能诽谤。<a id="a-AH"></a>何敢兴造无根无罪心垢为消。<a id="a-AI"></a>愿令法轮常转于世。<a id="a-AJ"></a>使一切人疾得妙慧。<a id="a-AK"></a>光照幽冥如日贯云。<a id="a-AL"></a>立道善本自观无我。<a id="a-AM"></a>生无处所于内外法俱亦如是。<a id="a-AN"></a>亦复不见生死所趣起灭之处。<a id="a-AO"></a>乃至罗汉缘觉及佛皆无见闻。<a id="a-AP"></a>有想见者为非见也。<a id="a-AQ"></a>无所想见一切清净。<a id="a-AR"></a>不止净想乃为非想。<a id="a-AS"></a>是为空见为无所见。<a id="a-AT"></a>复次最胜。<a id="a-AU"></a>心不在内亦不处外。<a id="a-AV"></a>不于道法不住于俗。<a id="a-AW"></a>亦不住有亦不住无。<a id="a-AX"></a>不见起灭动摇之处。<a id="a-AY"></a>心无崖畔广普无底。<a id="a-AZ"></a>亦无音响本末悉尽。<a id="a-Aa"></a>如是最胜当作是观观无所观。<a id="a-Ab"></a>当作是见见无所见。<a id="a-Ac"></a>习行菩萨为空为灭为无所有。<a id="a-Ad"></a>三住菩萨以诸法定。<a id="a-Ae"></a>使意专精计念成净。<a id="a-Af"></a>作是计者为应泥洹应无所生。<a id="a-Ag"></a>是法无法无亦无无。<a id="a-Ah"></a>强为生名字为法性。<a id="a-Ai"></a>晓了法性无来往缘。<a id="a-Aj"></a>习意断法哀世现名。<a id="a-Ak"></a>恶法未生精进御止摄使不起。<a id="a-Al"></a>以兴恶者御意令断。<a id="a-Am"></a>未生善法精勤使生。<a id="a-An"></a>已生增多不使漏失。<a id="a-Ao"></a>三住菩萨行神足定。<a id="a-Ap"></a>得乐喜定止所作行。<a id="a-Aq"></a>总其神足持身心意。<a id="a-Ar"></a>以精勤定除所作恶。<a id="a-As"></a>复总神足摄持身心。<a id="a-At"></a>复以意定除其所作。<a id="a-Au"></a>统摄神足持于身心。<a id="a-Av"></a>以智慧定除诸所作。<a id="a-Aw"></a>统其神足亦持身心。<a id="a-Ax"></a>渐进修根信精进根。<a id="a-Ay"></a>意定慧根便得入要。<a id="a-Az"></a>佛法空尽无彼无我。<a id="a-B0"></a>亦无因缘复无缠缚。<a id="a-B1"></a>贪有计常生死苦断。<a id="a-B2"></a>一切无迹人多相猗。<a id="a-B3"></a>见着性名于无数世。<a id="a-B4"></a>当复精行忧恼相随。<a id="a-B5"></a>如影随形往来不停。<a id="a-B6"></a>如轮在辙莫知端绪。<a id="a-B7"></a>行定无猗正观不着。<a id="a-B8"></a>贪尽想灭结解清净。<a id="a-B9"></a>于行不惑意无忧恼。<a id="a-BA"></a>生老病断无复往来。<a id="a-BB"></a>慧眼大明普照世人。<a id="a-BC"></a>拔十二缘无黠慧惑。<a id="a-BD"></a>复次最胜。<a id="a-BE"></a>菩萨大士复当修行神力之德。<a id="a-BF"></a>夫神力者莫能沮坏天魔外道威力之神无侵暴者。<a id="a-BG"></a>信力精进意定慧力。<a id="a-BH"></a>是谓菩萨每修行者。<a id="a-BI"></a>遂应渐进七觉意华。<a id="a-BJ"></a>以意觉花行十五心。<a id="a-BK"></a>断悭吝心履菩萨迹。<a id="a-BL"></a>成深妙慧而不退转。<a id="a-BM"></a>法觉意花无为无作。<a id="a-BN"></a>除去秽恶不善之行。<a id="a-BO"></a>精进觉华合受戒慢。<a id="a-BP"></a>有放逸者抑使不起。<a id="a-BQ"></a>欢悦觉花应三禅地。<a id="a-BR"></a>摄诸乱想寂怕无为。<a id="a-BS"></a>猗觉意花无所贪着。<a id="a-BT"></a>观了诸法亦无所习。<a id="a-BU"></a>以信觉花其志牢固。<a id="a-BV"></a>畅说微妙而无悔恨。<a id="a-BW"></a>亦当思惟无著觉花。<a id="a-BX"></a>断百八瑕染着心者。<a id="a-BY"></a>复当修习八贤圣道。<a id="a-BZ"></a>等念等定等语等行等业习等意等定。<a id="a-Ba"></a>超过八难越度六衰。<a id="a-Bb"></a>亦复分别三三昧法。<a id="a-Bc"></a>具此行已乃得称为净三住地。<a id="a-Bd"></a>如是最胜。<a id="a-Be"></a>菩萨大士习行慧门。<a id="a-Bf"></a>校计空无不可得睹。<a id="a-Bg"></a>无有形想相亦无相。<a id="a-Bh"></a>与人说法恒用中正所言至诚终无有异设有所与无所希望。<a id="a-Bi"></a>不求名称为人所叹。<a id="a-Bj"></a>咸共戴奉兴致供养。<a id="a-Bk"></a>有所造作不自为己。<a id="a-Bl"></a>先求彼安后乃恤己。<a id="a-Bm"></a>所以自致获安隐者。<a id="a-Bn"></a>所施功德不怀懈惓。<a id="a-Bo"></a>有所施为苦无厌足。<a id="a-Bp"></a>用愍一切众生故也。<a id="a-Bq"></a>用无极慈拔济老死。<a id="a-Br"></a>为懈惓者而兴精进。<a id="a-Bs"></a>所以勇猛兴精进者。<a id="a-Bt"></a>欲以养育众生之类。<a id="a-Bu"></a>常当自念我由众生得办道果。<a id="a-Bv"></a>诸功德业亦复具足。<a id="a-Bw"></a>所可陈力不希望报。<a id="a-Bx"></a>所以然者。<a id="a-By"></a>以心净故蒙法润泽。<a id="a-Bz"></a>是故无求世人有求为除利求。<a id="a-C0"></a>以是慧力护一切法。<a id="a-C1"></a>愿令群黎各宁其所。<a id="a-C2"></a>使上中下悉无怨恨。<a id="a-C3"></a>所作事业安隐审谛。<a id="a-C4"></a>由是菩萨无能制者。<a id="a-C5"></a>亦复无能抑断之者。<a id="a-C6"></a>如是最胜。<a id="a-C7"></a>菩萨宿誓弘普难量。<a id="a-C8"></a>其慧无边不可穷极。<a id="a-C9"></a>犹若天金而无点污。<a id="a-CA"></a>所以然者。<a id="a-CB"></a>用无瑕秽。<a id="a-CC"></a>消荡尘盖永无贪欲。<a id="a-CD"></a>其诸恶心不能复乱。<a id="a-CE"></a>又其意猛不为恶屈。<a id="a-CF"></a>守护邪念亦不使生嗔恚愚痴所有贪着。<a id="a-CG"></a>汲汲五欲贡高自大。<a id="a-CH"></a>诸所不可皆悉除尽。<a id="a-CI"></a>三住菩萨常护是心。<a id="a-CJ"></a>晓了内法而不可见亦无形相。<a id="a-CK"></a>假使有相则毁法性。<a id="a-CL"></a>捐舍重担及诸垢浊。<a id="a-CM"></a>当建是心不令懈怠。<a id="a-CN"></a>寻其心识悉无处所。<a id="a-CO"></a>而不可见无若干想。<a id="a-CP"></a>有愦乱者护使定意。<a id="a-CQ"></a>无智慧者育养成办。<a id="a-CR"></a>计于一切受形之分有功德者无功德者。<a id="a-CS"></a>悉欲度脱至于大乘。<a id="a-CT"></a>思念大乘亦不有迹。<a id="a-CU"></a>训诲一切履行法者。<a id="a-CV"></a>毕志坚固净于三地成于道果。<a id="a-CW"></a>诸在厄难皆令建立无极功德。<a id="a-CX"></a>虽获其报知无所有。<a id="a-CY"></a>心亦如是永不可见。<a id="a-CZ"></a>所以然者。<a id="a-Ca"></a>用慧观知无去来今。<a id="a-Cb"></a>如是最胜。<a id="a-Cc"></a>菩萨常学修于大慈。<a id="a-Cd"></a>若有苦难自投归命。<a id="a-Ce"></a>欲求救济全身命者。<a id="a-Cf"></a>宁丧躯体愿受苦恼。<a id="a-Cg"></a>先度前急不负要誓。<a id="a-Ch"></a>其行慈者平等如称。<a id="a-Ci"></a>若有增益不以喜悦。<a id="a-Cj"></a>设毁谤者不怀忧戚是为菩萨随时行慈。<a id="a-Ck"></a>夫行慈者。<a id="a-Cl"></a>常以三事净身口意。<a id="a-Cm"></a>终不传恶亦不念邪。<a id="a-Cn"></a>虽在愚痴尘劳之间。<a id="a-Co"></a>独步无畏亦不自大。<a id="a-Cp"></a>所学之法不舍普智。<a id="a-Cq"></a>诸神通慧揽诸佛法。<a id="a-Cr"></a>随人所求不逆其心。</p>
  <p id="aCs">尔时世尊复告最胜。<a id="a-Ct"></a>昔我游学净三住结。<a id="a-Cu"></a>功齐德整共同友者不可称计。<a id="a-Cv"></a>其中退转在吾后者不可陈说。<a id="a-Cw"></a>吾从一住至于三住。<a id="a-Cx"></a>建立弘誓心不移转。<a id="a-Cy"></a>于其中间所作功德亦不可量且舍珍宝奇异妙物国财妻子不在其例。<a id="a-Cz"></a>但念愿施与其前人九千九百九十九头。<a id="a-D0"></a>最后遇虎饥羸穷急。<a id="a-D1"></a>伺捕群兽竟不克获。<a id="a-D2"></a>便欲啖子以全其命。<a id="a-D3"></a>舒身张爪前欲搏撮。<a id="a-D4"></a>吾与慈氏柔顺为伴。<a id="a-D5"></a>顾谓二人今正是时。<a id="a-D6"></a>谁能建心勇猛特出。<a id="a-D7"></a>以身自投施彼饿兽。<a id="a-D8"></a>二人各自还相视面。<a id="a-D9"></a>口虽不言心怀退转。<a id="a-DA"></a>吾寻观知彼有悔意。<a id="a-DB"></a>即于山顶投于深谷。<a id="a-DC"></a>首陀会天寻下接持。<a id="a-DD"></a>即化甘露状似吾身。<a id="a-DE"></a>飤彼饿虎使得满足。<a id="a-DF"></a>母子俱全吾亦不损。<a id="a-DG"></a>思计彼身乃充万头。<a id="a-DH"></a>是故最胜。<a id="a-DI"></a>进学菩萨修成三地。<a id="a-DJ"></a>亦有悔还心不坚固。<a id="a-DK"></a>正使我身入虎口者。<a id="a-DL"></a>虎亦不食亦不亲近。<a id="a-DM"></a>所以然者。<a id="a-DN"></a>由其立根得神力故。<a id="a-DO"></a>于一切法而得自在。<a id="a-DP"></a>当习悔过未曾藏匿。<a id="a-DQ"></a>用无量施劝助功德。<a id="a-DR"></a>菩萨修学班宣道义奉习勤学。<a id="a-DS"></a>大士之法其意牢固不舍弘誓。<a id="a-DT"></a>无极德铠用自缠络。<a id="a-DU"></a>佛复告最胜。<a id="a-DV"></a>进学菩萨修治三地。<a id="a-DW"></a>常当专心无令变异。<a id="a-DX"></a>不以所见为动众心。<a id="a-DY"></a>于诸烦劳恒知远离。<a id="a-DZ"></a>于己止足无有侥幸。<a id="a-Da"></a>不于想着心不流驰。<a id="a-Db"></a>不求荣冀尊豪高位。<a id="a-Dc"></a>令一切人如法习法。<a id="a-Dd"></a>宣开上智使同其原。<a id="a-De"></a>彼我为一然无差别。<a id="a-Df"></a>随其因缘而示现之。<a id="a-Dg"></a>当不以生非不有生无生不生乃净其地以为不惑终不以惑。<a id="a-Dh"></a>惑出尘劳乃谓为惑。<a id="a-Di"></a>惑不见惑无惑不惑。<a id="a-Dj"></a>深知眩惑乃应真空。<a id="a-Dk"></a>如是最胜。<a id="a-Dl"></a>菩萨之行分别空无引致入法。<a id="a-Dm"></a>具在苦痛皆令普安。<a id="a-Dn"></a>是谓最胜。<a id="a-Do"></a>进学菩萨于三住地而净其行。</p>
  <p data-pb></p>
  <h2 id="aDp">色入品第四</h2>
  <p id="aDq">是时最胜菩萨前白佛言。<a id="a-Dr"></a>何谓生贵菩萨于四地中而净其行。</p>
  <p id="aDs">佛告最胜。<a id="a-Dt"></a>生贵菩萨于四地中。<a id="a-Du"></a>常当不舍奉真人法。<a id="a-Dv"></a>念在闲静不离燕坐。<a id="a-Dw"></a>于淫怒痴恒以少欲。<a id="a-Dx"></a>意趣知足亦不贪着。<a id="a-Dy"></a>不舍苦行十二法要。<a id="a-Dz"></a>执持禁戒如防蚖蛇。<a id="a-E0"></a>见欲秽恶如被火燃。<a id="a-E1"></a>除爱欲意亦不使生。<a id="a-E2"></a>兴意视众如泥洹想。<a id="a-E3"></a>惠施所有不惜身命。<a id="a-E4"></a>不怀慢惰于众贡高。<a id="a-E5"></a>不慕所有亦无三碍。<a id="a-E6"></a>修行开士心识之法。<a id="a-E7"></a>于大众中念行法施。<a id="a-E8"></a>训诲众生果其所愿。<a id="a-E9"></a>积功累德为无上道。<a id="a-EA"></a>习在闲居山岩独处。<a id="a-EB"></a>所有多少取足而已。<a id="a-EC"></a>行诸德业而无厌足。<a id="a-ED"></a>博学多知咨受不惓。<a id="a-EE"></a>所演智慧不以为劳。<a id="a-EF"></a>挍计身中思惟本末。<a id="a-EG"></a>智虑通达所念具足。<a id="a-EH"></a>离于众恶修行脱门。<a id="a-EI"></a>其解脱者是菩萨教。<a id="a-EJ"></a>了诸法本思惟微妙。<a id="a-EK"></a>当别五阴成败之相。<a id="a-EL"></a>观知四大地水火风。<a id="a-EM"></a>睹见六衰所起根本。<a id="a-EN"></a>十二因缘深无边际。<a id="a-EO"></a>生死变易不可穷尽。<a id="a-EP"></a>苦言忠谏念持不忘。<a id="a-EQ"></a>不计我人寿命长短。<a id="a-ER"></a>寂寞无为行非常业。<a id="a-ES"></a>解知一切虚而不实。<a id="a-ET"></a>复次最胜。<a id="a-EU"></a>四住菩萨当护佛土。<a id="a-EV"></a>分别道俗悉不可见。<a id="a-EW"></a>菩萨之行智不可穷。<a id="a-EX"></a>办一切德修治国土。<a id="a-EY"></a>随其次第成就处所。<a id="a-EZ"></a>慧海无边所受无厌。<a id="a-Ea"></a>多所救度一切众生。<a id="a-Eb"></a>其所修行常为先首。<a id="a-Ec"></a>最尊最上无能及逮。<a id="a-Ed"></a>所念总持强记不忘。<a id="a-Ee"></a>各获善本令不缺漏。<a id="a-Ef"></a>所以然者。<a id="a-Eg"></a>用尊贵法得远缘缚。<a id="a-Eh"></a>因斯受决入正士室。<a id="a-Ei"></a>亦因专勤意不退转。<a id="a-Ej"></a>自致具足无上圣业。<a id="a-Ek"></a>所愿辄成亦不见成。<a id="a-El"></a>若见成者则为非成。<a id="a-Em"></a>其所修行永无所见。<a id="a-En"></a>行其定意摄揽诸法。<a id="a-Eo"></a>所为之行无令有短。<a id="a-Ep"></a>制伏心意是其道业。<a id="a-Eq"></a>修行自守无若干想。<a id="a-Er"></a>所以者何。<a id="a-Es"></a>乃离诸恶不与从事。<a id="a-Et"></a>专精行施良祐福田。<a id="a-Eu"></a>菩萨发心于一切众生。<a id="a-Ev"></a>不以身心有所贪爱。<a id="a-Ew"></a>转增上妙无极之哀。<a id="a-Ex"></a>专精奉戒如护双目。<a id="a-Ey"></a>教犯戒者使不为恶。<a id="a-Ez"></a>亦当专精修行忍辱。<a id="a-F0"></a>夫行忍者亦为甚难。<a id="a-F1"></a>虽在尊位财富极乐。<a id="a-F2"></a>不轻贫贱羸瘦之人。<a id="a-F3"></a>如是最胜。<a id="a-F4"></a>忍辱为难。<a id="a-F5"></a>勤加精进亦不可及。<a id="a-F6"></a>坐佛树下正身正意。<a id="a-F7"></a>结跏趺坐亦不动转。<a id="a-F8"></a>若有人来言避吾处。<a id="a-F9"></a>我欲坐此当建牢固勿为彼伏。<a id="a-FA"></a>先取佛道具诸相好。<a id="a-FB"></a>降伏魔已即舍与处。<a id="a-FC"></a>是谓精进为难得及。<a id="a-FD"></a>专心定意亦复难及。<a id="a-FE"></a>生贵菩萨入定意时。<a id="a-FF"></a>天雷霹雳万响俱震。<a id="a-FG"></a>欲得动乱菩萨心者。<a id="a-FH"></a>不能转乱如毛发许。<a id="a-FI"></a>是谓最胜菩萨定意。<a id="a-FJ"></a>故曰难也。<a id="a-FK"></a>菩萨以慧修诸功德。<a id="a-FL"></a>不以怀劳于诸众生。<a id="a-FM"></a>出入行步和雅安详。<a id="a-FN"></a>威仪备悉法服齐整。<a id="a-FO"></a>是谓菩萨修其智慧功德坚强无能危者。<a id="a-FP"></a>晓知本无钩玄致远。<a id="a-FQ"></a>博览微妙其明极照无所不达。<a id="a-FR"></a>专精其心无有流驰。<a id="a-FS"></a>常念一切无所依者。<a id="a-FT"></a>为设方便令得其依。<a id="a-FU"></a>有闇冥者使睹大明。<a id="a-FV"></a>无所归者为受其归。<a id="a-FW"></a>处卑贱中与作善友。<a id="a-FX"></a>行奸伪者教修质朴。<a id="a-FY"></a>见强梁者为是忍辱。<a id="a-FZ"></a>于饰好中不为绮雅。<a id="a-Fa"></a>见无反复教使报恩。<a id="a-Fb"></a>处在天宫令行十善。<a id="a-Fc"></a>在懈退处修奉业德。<a id="a-Fd"></a>设见贡高不怀自大。<a id="a-Fe"></a>有求其便不能得短不思念恶不说缺漏。<a id="a-Ff"></a>若在邪业辄住将护使入安谛。<a id="a-Fg"></a>众生之类来到其所。<a id="a-Fh"></a>欢喜承受无嗔恚心。<a id="a-Fi"></a>有谏喻者示进退法。<a id="a-Fj"></a>此当应尔此不应尔。<a id="a-Fk"></a>可然不然心无增减。<a id="a-Fl"></a>笃信罪福知有报对。<a id="a-Fm"></a>设在城郭游近人间。<a id="a-Fn"></a>如在旷野岩居不异。<a id="a-Fo"></a>不贪利业不惜身命。<a id="a-Fp"></a>心怀清净无是非意。<a id="a-Fq"></a>常护口过言无彼此。<a id="a-Fr"></a>不求供养望其奉敬。<a id="a-Fs"></a>明知节限止足而已。<a id="a-Ft"></a>心常柔和不由弊恶。<a id="a-Fu"></a>度于生死息诸患苦。<a id="a-Fv"></a>由是永致成大乘迹菩萨慧心亦不可见。<a id="a-Fw"></a>生死往返亦无所有。<a id="a-Fx"></a>以权方便明了训诲。<a id="a-Fy"></a>随时适化断于终始。<a id="a-Fz"></a>终始无来亦无去者。<a id="a-G0"></a>解知悉空而无处所。<a id="a-G1"></a>菩萨计有便为著有。<a id="a-G2"></a>于布施中亦计无有。<a id="a-G3"></a>亦无所有复不可见。<a id="a-G4"></a>所以者何。<a id="a-G5"></a>六度无极复不可见亦无所有。<a id="a-G6"></a>如是最胜。<a id="a-G7"></a>菩萨布施悉无科限。<a id="a-G8"></a>有科限者则非真施。<a id="a-G9"></a>设当选择当施与是不应施是。<a id="a-GA"></a>分别高下意生是非。<a id="a-GB"></a>施不周普不应为施。<a id="a-GC"></a>若能惠施不生染着。<a id="a-GD"></a>无种种念乃谓为施。<a id="a-GE"></a>受施之主得全其命。<a id="a-GF"></a>便能安隐坐起诵习。<a id="a-GG"></a>身体得定气力强盛。<a id="a-GH"></a>周旋生死常不渴乏。<a id="a-GI"></a>所生之处神足飞行。<a id="a-GJ"></a>在所到方为人所敬。<a id="a-GK"></a>得神通眼见十方国。<a id="a-GL"></a>耳听远闻无极音声。<a id="a-GM"></a>逮致妙香戒定慧解度知见身。<a id="a-GN"></a>为被种种德勋之音。<a id="a-GO"></a>身体香洁莫不悦豫。<a id="a-GP"></a>常得肴馔甘美之味。<a id="a-GQ"></a>宿福所殖而致奇相。<a id="a-GR"></a>清净无垢为人所护。<a id="a-GS"></a>随其所乏而施与之。<a id="a-GT"></a>身常无病不生不死无有众患。<a id="a-GU"></a>恒获安隐一切具足。<a id="a-GV"></a>备悉成就三十有二大人之相。<a id="a-GW"></a>得八十种众好之容。<a id="a-GX"></a>敷开法藏不生贪欲。<a id="a-GY"></a>充备道慧无所匮乏。<a id="a-GZ"></a>有来求索而不爱惜。<a id="a-Ga"></a>辄能尽施逮一切智。<a id="a-Gb"></a>诸通圣慧广济无穷。<a id="a-Gc"></a>得深经典乐法之乐。<a id="a-Gd"></a>于佛树下坐于道场。<a id="a-Ge"></a>降伏魔兵及诸官属。<a id="a-Gf"></a>不以色故有所施为。<a id="a-Gg"></a>知色为空色亦自空。<a id="a-Gh"></a>色不自知乃知色空。<a id="a-Gi"></a>如是最胜。<a id="a-Gj"></a>菩萨解知色性空者。<a id="a-Gk"></a>便为一切道法之首。<a id="a-Gl"></a>成就法眼为一切道。<a id="a-Gm"></a>三世特尊独步无侣。<a id="a-Gn"></a>斯由具足诸通慧故。<a id="a-Go"></a>佛复告最胜。<a id="a-Gp"></a>生贵菩萨终不信邪颠倒之法。<a id="a-Gq"></a>若见众生各有所奉。<a id="a-Gr"></a>祠祀求福心不动转。<a id="a-Gs"></a>以食向口见有生类。<a id="a-Gt"></a>正立无上独尊之行。<a id="a-Gu"></a>终不动转舍就小道。<a id="a-Gv"></a>知是深法无与等者。<a id="a-Gw"></a>勤心进业亦无他想。<a id="a-Gx"></a>虽有他法杂异之仪。<a id="a-Gy"></a>常以法性观了别知。<a id="a-Gz"></a>虽共周旋意终不转就于他道。<a id="a-H0"></a>正使遭世有佛出世及般泥洹。<a id="a-H1"></a>遗法教授复遇灭尽。<a id="a-H2"></a>圣众游化又值中断。<a id="a-H3"></a>心常一定亦不变改。<a id="a-H4"></a>虽无三宝不随邪念。<a id="a-H5"></a>恒习深妙无量经文。<a id="a-H6"></a>用十二部遍见一切。<a id="a-H7"></a>善权方便无所不入。<a id="a-H8"></a>不贪名誉现身变化不自称誉。<a id="a-H9"></a>如是最胜。<a id="a-HA"></a>生贵菩萨执行正见知空不真。<a id="a-HB"></a>无正不正正无所有。<a id="a-HC"></a>明解此者是谓正道。<a id="a-HD"></a>复次最胜。<a id="a-HE"></a>菩萨大士修习智慧分别有无。<a id="a-HF"></a>晓知真空亦无所著。<a id="a-HG"></a>复当修行诸慧句义亦无所有。<a id="a-HH"></a>苦谛灭苦习结已断。<a id="a-HI"></a>尽断爱习道果受证。<a id="a-HJ"></a>等智照察息淫怒痴。<a id="a-HK"></a>法智除垢达上中下。<a id="a-HL"></a>以远思智上观二界。<a id="a-HM"></a>知他心智普了众生。<a id="a-HN"></a>心中所念无生智者。<a id="a-HO"></a>不受生死胎分之秽。<a id="a-HP"></a>行灭尽智晓断五阴生灭端绪。<a id="a-HQ"></a>思惟三根所应行本。<a id="a-HR"></a>未知已知无知之根。<a id="a-HS"></a>至竟成道当学斯根。<a id="a-HT"></a>从三白衣至须陀洹。<a id="a-HU"></a>修未知根从斯陀含至阿那含。<a id="a-HV"></a>学已知根从阿罗汉至成作佛。<a id="a-HW"></a>学无知根复当习定观了禅智初禅总摄有觉有观。<a id="a-HX"></a>次禅中间无觉有观。<a id="a-HY"></a>后从二禅至无想定。<a id="a-HZ"></a>无觉无观其心寂灭亦无动摇。<a id="a-Ha"></a>常念笃信入于正定。<a id="a-Hb"></a>如是最胜。<a id="a-Hc"></a>菩萨昼夜不作是念。<a id="a-Hd"></a>吾知奉戒真人之处。<a id="a-He"></a>亦知无戒行恶之人。<a id="a-Hf"></a>无有异心分别之意。<a id="a-Hg"></a>悉知虚寂无有一二前后中间乱念之想。<a id="a-Hh"></a>菩萨精勤念不离佛法及圣众。<a id="a-Hi"></a>戒施天念安般休息。<a id="a-Hj"></a>身苦死念亦知无处。<a id="a-Hk"></a>思除五结敬六重法。<a id="a-Hl"></a>行四神足育养大众。<a id="a-Hm"></a>端心正意奋振无畏。<a id="a-Hn"></a>设有沙门外道异学。<a id="a-Ho"></a>或天梵魔及余众辈。<a id="a-Hp"></a>亦无有难诘问之者。<a id="a-Hq"></a>不见若干起吾我想。<a id="a-Hr"></a>以是之证行常安隐亦无所畏。<a id="a-Hs"></a>得精进力立第一处。<a id="a-Ht"></a>在诸大众而师子吼转大法轮。<a id="a-Hu"></a>沙门净志梵释魔众一切外道所不能转。<a id="a-Hv"></a>唯佛能转。<a id="a-Hw"></a>如来身者金刚所成。<a id="a-Hx"></a>诸漏已尽而无尘埃。<a id="a-Hy"></a>正使恒沙亿垓众生。<a id="a-Hz"></a>无敢言佛诸漏未尽。<a id="a-I0"></a>如来所说言真无二。<a id="a-I1"></a>善恶之报不失本愿。<a id="a-I2"></a>一切余众离内法者。<a id="a-I3"></a>不见敢能违佛言教。<a id="a-I4"></a>所说贤圣至道之要。<a id="a-I5"></a>行是得道犯恶入罪。<a id="a-I6"></a>亦无有能非如来教。<a id="a-I7"></a>亦不见教有所出处。<a id="a-I8"></a>无教不教教无所有。<a id="a-I9"></a>深知教诫是谓真道如是最胜。<a id="a-IA"></a>生贵菩萨求成佛道行无缺漏。<a id="a-IB"></a>欲听法者舍诸不要先说微妙。<a id="a-IC"></a>使获所起悉遍志愿各得具足。<a id="a-ID"></a>若有所施不恐怖处。<a id="a-IE"></a>心未曾变无有狐疑。<a id="a-IF"></a>不别好丑兴二见心。<a id="a-IG"></a>亦不思惟善恶差别。<a id="a-IH"></a>所行法性亦无希望。<a id="a-II"></a>菩萨不念受其功报。<a id="a-IJ"></a>普为一切有形之类。<a id="a-IK"></a>不习声闻缘觉之心。<a id="a-IL"></a>亦不生念有所成办令一切众不离佛藏。<a id="a-IM"></a>知一切空佛法亦空。<a id="a-IN"></a>以因缘想有所兴发。<a id="a-IO"></a>由斯观察而不可见。<a id="a-IP"></a>亦无形质言有形者则毁法相。<a id="a-IQ"></a>相亦无相相不自生。<a id="a-IR"></a>生无根芽何由有相。<a id="a-IS"></a>相一无形而不可见。<a id="a-IT"></a>是谓正真无上之道。<a id="a-IU"></a>如是最胜。<a id="a-IV"></a>生贵菩萨于四住地。<a id="a-IW"></a>净修其行不离诸佛神通之慧。<a id="a-IX"></a>有所施为应适前人。<a id="a-IY"></a>所说辄成无有不应。<a id="a-IZ"></a>从佛法教不舍本誓。<a id="a-Ia"></a>其心坚强完具甚安。<a id="a-Ib"></a>所可施为皆达无愿。<a id="a-Ic"></a>为诸愿者作善因缘。<a id="a-Id"></a>其在三界无能逮者。<a id="a-Ie"></a>愿令其德周遍一切菩萨之业其志常定。<a id="a-If"></a>一切智心无所不入。<a id="a-Ig"></a>以是之故名曰空寂。<a id="a-Ih"></a>所作施与过诸想着。<a id="a-Ii"></a>降伏众魔令不自在。<a id="a-Ij"></a>如是最胜。<a id="a-Ik"></a>生贵菩萨常念修四无所碍慧。<a id="a-Il"></a>于真谛法亦无所碍。<a id="a-Im"></a>于圣要义慧无所碍。<a id="a-In"></a>于辩才智慧无所碍。<a id="a-Io"></a>所说明达慧无所碍。<a id="a-Ip"></a>是谓菩萨行无碍智与众超异决断心疑得至无为。<a id="a-Iq"></a>及无央数不可称计众生之类。<a id="a-Ir"></a>普使济度永处安宁。<a id="a-Is"></a>除计常想思惟无常。<a id="a-It"></a>便断欲爱形无形爱。<a id="a-Iu"></a>无明憍慢消尽不生。<a id="a-Iv"></a>先除身贪无令生想。<a id="a-Iw"></a>此五阴身漏结不净。<a id="a-Ix"></a>眼如水泡亦不牢固。<a id="a-Iy"></a>幻伪不真或世愚士染着不惓。<a id="a-Iz"></a>眼耳鼻口身意之法。<a id="a-J0"></a>斯亦无常而不可见。<a id="a-J1"></a>无形无主永无名号。<a id="a-J2"></a>当熟观色色非我有亦非我造。<a id="a-J3"></a>乃从无有而生此有。<a id="a-J4"></a>以有形色便有识神。<a id="a-J5"></a>以有识神便生五阴。<a id="a-J6"></a>以生五阴便染六情。<a id="a-J7"></a>以染六情乃有痴行。<a id="a-J8"></a>至老病死忧苦万端。<a id="a-J9"></a>往来周旋宛转三界。<a id="a-JA"></a>流趣五道无有穷已。<a id="a-JB"></a>斯由合会因缘所成。<a id="a-JC"></a>因是有是无是则无。<a id="a-JD"></a>此起则起此灭则灭。<a id="a-JE"></a>眼耳鼻口身意之法。<a id="a-JF"></a>亦复如是。<a id="a-JG"></a>皆悉虚寂而无形质。<a id="a-JH"></a>智者达了本末皆空。<a id="a-JI"></a>何用疲劳困苦识神。<a id="a-JJ"></a>如是最胜。<a id="a-JK"></a>生贵菩萨去离色想心不染污。<a id="a-JL"></a>解知本末而无所有。<a id="a-JM"></a>亦不见成复不见败。<a id="a-JN"></a>诸法之本寂寞空无。<a id="a-JO"></a>无能动转超越其上。<a id="a-JP"></a>况复过者此则不然。<a id="a-JQ"></a>学一切智广布其义。<a id="a-JR"></a>悉了诸法空而不真。<a id="a-JS"></a>是故最胜。<a id="a-JT"></a>当勤习学学无所学。<a id="a-JU"></a>当作是行行无所行。<a id="a-JV"></a>生贵菩萨于四住中而净其地。</p>
 </body>
</html>