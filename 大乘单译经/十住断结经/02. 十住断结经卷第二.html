<!doctype html>
<html id="z3IBTusSD" data-ver="860">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">十住断结经卷第二</h1>
  <h2 id="a2">了空品第五</h2>
  <p id="a3">尔时最胜菩萨复白佛言。<a id="a-4"></a>云何修成菩萨于五住中当净其地。<a id="a-5"></a>佛告最胜。<a id="a-6"></a>修成大士常当远离居家财业。<a id="a-7"></a>亦莫亲近频头弥淫材。<a id="a-8"></a>修善功德念除憎嫉。<a id="a-9"></a>远离俗会世间因缘。<a id="a-A"></a>当念和合远离忿诤。<a id="a-B"></a>言当护口无乱彼此。<a id="a-C"></a>常当自卑不怀贡高。<a id="a-D"></a>虽多伎术不轻篾人。<a id="a-E"></a>断除无明消灭五阴。<a id="a-F"></a>息老病死诸所作为。<a id="a-G"></a>不兴尘劳亦复不与六十二见而共和同。<a id="a-H"></a>不自称誉亦不自卑。<a id="a-I"></a>过世八事无有高下。<a id="a-J"></a>常知恭顺去诸苦恼。<a id="a-K"></a>不行痴冥觉寤眠睡。<a id="a-L"></a>度诸恐惧不与罪俱及诸心垢断。<a id="a-M"></a>于五阴乃至生死身魔罪魔死魔天魔。<a id="a-N"></a>思惟抑制不造彼缘。<a id="a-O"></a>如所闻慧辄能建立。<a id="a-P"></a>应如斯行而无所有。<a id="a-Q"></a>谛入慧意学无厌足。<a id="a-R"></a>无所贪慕亦无适莫。<a id="a-S"></a>欢喜启受心怀悦豫。<a id="a-T"></a>身轻志定其意和雅而无烦愦。<a id="a-U"></a>所学法本说法无穷。<a id="a-V"></a>心常趣道禁法自守。<a id="a-W"></a>好从正真不处邪部。<a id="a-X"></a>唯好妙慧分别种种诸度无极。<a id="a-Y"></a>逮得菩萨大乘经籍。<a id="a-Z"></a>善权方便随前应适。<a id="a-a"></a>心复察解了无神通。<a id="a-b"></a>常欲听闻无生灭法。<a id="a-c"></a>了十二缘达知无常。<a id="a-d"></a>畅演苦谛亦无吾我。<a id="a-e"></a>解知空定分别无想。<a id="a-f"></a>深体无愿晓生死苦。<a id="a-g"></a>成就功德所闻勤执。<a id="a-h"></a>贪慕三宝亦欲知俗复知道法。<a id="a-i"></a>忠心附近以为伴侣。<a id="a-j"></a>普入诸法欲除贫匮。<a id="a-k"></a>甘受正道其无智者化令成就同功勋业。<a id="a-l"></a>明识其本念避众恶。<a id="a-m"></a>约身智达兼利众生。<a id="a-n"></a>处安隐行亦不怀恨。<a id="a-o"></a>欲了最妙无极之行。<a id="a-p"></a>复次最胜。<a id="a-q"></a>修成菩萨念诸佛法。<a id="a-r"></a>云何得成无上道要。<a id="a-s"></a>如所闻慧便能成办。<a id="a-t"></a>所入随时亦不越次。<a id="a-u"></a>听彼音响然后调正。<a id="a-v"></a>深入于观知心所行。<a id="a-w"></a>御身求度而济众生。<a id="a-x"></a>不计无常亦无所著。<a id="a-y"></a>探察因缘所可施设。<a id="a-z"></a>我人寿命去来现在。<a id="a-10"></a>成功德业分别禅定。<a id="a-11"></a>空无想愿护已自守。<a id="a-12"></a>不随贪欲游于三昧而修正受。<a id="a-13"></a>如是最胜。<a id="a-14"></a>修成菩萨入百千定不以为难。<a id="a-15"></a>菩萨同处靡所不到。<a id="a-16"></a>唯不愿生无色天上及光音天。<a id="a-17"></a>亦不永入灭尽定中。<a id="a-18"></a>悉知本际思惟执持。<a id="a-19"></a>亦了本无而不取证。<a id="a-1A"></a>所以然者。<a id="a-1B"></a>皆由众生垢未除故。<a id="a-1C"></a>知其众生解无吾我。<a id="a-1D"></a>习行大慈不舍悲哀。<a id="a-1E"></a>普入一切生死之难。<a id="a-1F"></a>远离贪着诸所荣冀。<a id="a-1G"></a>教诸犯法亦不为非。<a id="a-1H"></a>行权方便教化无方。<a id="a-1I"></a>随前众生心在爱欲。<a id="a-1J"></a>使观恶露修不净行。<a id="a-1K"></a>然后菩萨乃取尽证。<a id="a-1L"></a>虽现灭度亦不永灭。<a id="a-1M"></a>修成菩萨。<a id="a-1N"></a>所度无穷亦不可尽。<a id="a-1O"></a>各得其所使心无恨。<a id="a-1P"></a>不失威仪礼节之禁。<a id="a-1Q"></a>出入安祥无有卒暴。<a id="a-1R"></a>夫欲无诤莫若自守。<a id="a-1S"></a>贤圣默然唯当寂静而无言说。<a id="a-1T"></a>夫无言者。<a id="a-1U"></a>乃谓清净虚无澹然。<a id="a-1V"></a>亦无方圆科限之异。<a id="a-1W"></a>贤圣默然者。<a id="a-1X"></a>自护身口心观。<a id="a-1Y"></a>说者勿与同处。<a id="a-1Z"></a>身欲不动心无变易。<a id="a-1a"></a>亦无希望复无所想。<a id="a-1b"></a>是谓修成大士之行。<a id="a-1c"></a>欲不色惑当正其心。<a id="a-1d"></a>以正其心。<a id="a-1e"></a>便为达至永寂无为。<a id="a-1f"></a>若不寂静将养已者。<a id="a-1g"></a>无得自称亦莫不仁。<a id="a-1h"></a>无高下者可谓顺法。<a id="a-1i"></a>所为不失亦无所失。<a id="a-1j"></a>解本无空便无所得失。<a id="a-1k"></a>等观三世亦无差特。<a id="a-1l"></a>眼色及识无所止住。<a id="a-1m"></a>耳声识鼻香识舌味识身细滑识意法识悉无有主。<a id="a-1n"></a>亦无所住亦无吾我。<a id="a-1o"></a>观诸法行悉无我所。<a id="a-1p"></a>我者变易从本净故。<a id="a-1q"></a>如尔审谛知无吾我。<a id="a-1r"></a>无吾我者是谓为慧。<a id="a-1s"></a>明了所有如无所有。<a id="a-1t"></a>亦悉空寂。<a id="a-1u"></a>本末清净。<a id="a-1v"></a>心常不离诸法之本。<a id="a-1w"></a>思惟远离九众生居。<a id="a-1x"></a>所以然者。<a id="a-1y"></a>轮转没溺周回驰趣。<a id="a-1z"></a>不免九处众生之类。<a id="a-20"></a>身异想异诸天及人。<a id="a-21"></a>复次最胜。<a id="a-22"></a>或有众生身非一种成就一想。<a id="a-23"></a>谓梵身天。<a id="a-24"></a>最初出现降形世间。<a id="a-25"></a>贪着甘味渐失天威。<a id="a-26"></a>复有众生一身不异有若干想。<a id="a-27"></a>谓光音天。<a id="a-28"></a>功德仪容威神殊特。<a id="a-29"></a>或有众生一身一想。<a id="a-2A"></a>谓遍净天。<a id="a-2B"></a>进趣宜则唯行极妙。<a id="a-2C"></a>复有众生意至无量虚空之念。<a id="a-2D"></a>心不著有亦不趣灭。<a id="a-2E"></a>是则名曰空入天也。<a id="a-2F"></a>复有众生。<a id="a-2G"></a>意系识想遗去形体。<a id="a-2H"></a>不复役思有希望求。<a id="a-2I"></a>斯则名曰识入天也。<a id="a-2J"></a>复有众生无所贪求。<a id="a-2K"></a>消除是非内心充足。<a id="a-2L"></a>于诸味着无所兴想。<a id="a-2M"></a>是亦名曰不用入天。<a id="a-2N"></a>复有众生建立弘誓求于无为。<a id="a-2O"></a>观无色界而无形质。<a id="a-2P"></a>谓为泥洹无为无作亦无造者。<a id="a-2Q"></a>精其志愿会得生彼。<a id="a-2R"></a>寿八万四千。<a id="a-2S"></a>劫数之期竟彼寿已。<a id="a-2T"></a>神当迁转趣于五道。<a id="a-2U"></a>应所生处中阴便往。<a id="a-2V"></a>迎其魂神将诣胎室。<a id="a-2W"></a>然后乃知非真灭度。<a id="a-2X"></a>痴心隆盛便兴恚怒。<a id="a-2Y"></a>心念口发种罪深殃。<a id="a-2Z"></a>背圣言教虚辞不真。<a id="a-2a"></a>诳惑世人权诈不实。<a id="a-2b"></a>乃从久远经历苦行停至泥洹必然无疑。<a id="a-2c"></a>我今云何更涉生死。<a id="a-2d"></a>吾今乃信知无泥洹。<a id="a-2e"></a>亦无神通得道之人。<a id="a-2f"></a>思念之顷神趣恶道。<a id="a-2g"></a>斯由诽谤贤圣之人。<a id="a-2h"></a>如是最胜。<a id="a-2i"></a>修成菩萨欲成无上正真之道等正觉者。<a id="a-2j"></a>常当思惟心念去离九众生居。<a id="a-2k"></a>一切众生我人寿命无所希望。<a id="a-2l"></a>所作因缘皆悉避之。<a id="a-2m"></a>亦莫思惟俗间之念。<a id="a-2n"></a>消除一切众念之想。<a id="a-2o"></a>修成菩萨。<a id="a-2p"></a>复于十五殊特之心。<a id="a-2q"></a>向法次法进成其道。<a id="a-2r"></a>从第一法入苦法忍。<a id="a-2s"></a>增于善根同无漏行。<a id="a-2t"></a>从于五住至得如来。<a id="a-2u"></a>悉具善根思惟欲爱。<a id="a-2v"></a>五住菩萨断除欲爱。<a id="a-2w"></a>灭不善根住于欲界。<a id="a-2x"></a>执忍苦慧思惟苦本。<a id="a-2y"></a>无形界中无色之身。<a id="a-2z"></a>不得思惟苦之无本。<a id="a-30"></a>是故菩萨不于无形除欲界法。<a id="a-31"></a>增不善根有九十事。<a id="a-32"></a>无漏慧药亦有九十。<a id="a-33"></a>以十要法。<a id="a-34"></a>对不善根及欲界淫微细之垢。<a id="a-35"></a>余八十法。<a id="a-36"></a>断除八十不善根本。<a id="a-37"></a>虽非斯尽转转使微。<a id="a-38"></a>尽道圣谛亦有无漏合法。<a id="a-39"></a>亦有有漏合法。<a id="a-3A"></a>修成菩萨于五住中唯断有漏合法。<a id="a-3B"></a>不断无漏合法。<a id="a-3C"></a>于有为性亦有合法。<a id="a-3D"></a>于无为性亦有合法。<a id="a-3E"></a>尔时菩萨唯断有为未除无为相应合法。<a id="a-3F"></a>如是最胜。<a id="a-3G"></a>修成菩萨复当修行五分法性。<a id="a-3H"></a>思惟分别了知无二。<a id="a-3I"></a>戒身护命清净无贪。<a id="a-3J"></a>瑕秽已除众定已成。<a id="a-3K"></a>是谓最胜名曰定身。<a id="a-3L"></a>分别诸观无若干想。<a id="a-3M"></a>亦复不起想着之念。<a id="a-3N"></a>解了无一故曰慧身。<a id="a-3O"></a>三世解脱无所沾污。<a id="a-3P"></a>亦不恐畏怀退转心。<a id="a-3Q"></a>是谓名曰解脱之身。<a id="a-3R"></a>已能成办第九解脱。<a id="a-3S"></a>故曰解脱知见之身。<a id="a-3T"></a>有为缘者是解脱身。<a id="a-3U"></a>无为缘者解脱见慧身。<a id="a-3V"></a>有漏无漏亦复如是。<a id="a-3W"></a>是谓最胜修成菩萨便能习学色缘尽法。<a id="a-3X"></a>未能断除非色缘尽。<a id="a-3Y"></a>云何菩萨色缘尽法非色缘尽。<a id="a-3Z"></a>色缘尽者。<a id="a-3a"></a>若眼见色便生眼识。<a id="a-3b"></a>分别是非善恶之法。<a id="a-3c"></a>兴意染着终已不离。<a id="a-3d"></a>修成菩萨便当执智御使不生。<a id="a-3e"></a>除去秽恶不净之行。<a id="a-3f"></a>非色缘尽非智所及。<a id="a-3g"></a>不生眼识分别是非善恶之行。<a id="a-3h"></a>所以然者。<a id="a-3i"></a>非彼境界之所摄持。<a id="a-3j"></a>今当引喻用自觉寤。<a id="a-3k"></a>大智之人以譬得解。<a id="a-3l"></a>犹如有人疲极睡眠。<a id="a-3m"></a>神识安静形不动摇。<a id="a-3n"></a>无触扰者。<a id="a-3o"></a>目不见色识不流驰。<a id="a-3p"></a>不兴想念。<a id="a-3q"></a>眼既内存外色游逸。<a id="a-3r"></a>当时澹然目不加功识不散落。<a id="a-3s"></a>应现之色忽然便过。<a id="a-3t"></a>亦不停住有所滞碍。<a id="a-3u"></a>所以者何。<a id="a-3v"></a>用无所有性自空故。<a id="a-3w"></a>如是最胜。<a id="a-3x"></a>修成菩萨常当思惟分别妙观。<a id="a-3y"></a>断除非色缘尽之法。<a id="a-3z"></a>亦不与俱复不施设。<a id="a-40"></a>当学了知非色缘尽。<a id="a-41"></a>非有非无亦无成败。<a id="a-42"></a>复当修行贤圣八正除于八邪。<a id="a-43"></a>成就三昧百千定意。<a id="a-44"></a>五邪心法三邪非心见。<a id="a-45"></a>念定方便斯在诸地。<a id="a-46"></a>初禅以还便有邪志。<a id="a-47"></a>邪见颠倒不在六识四邪尽在六识身中。<a id="a-48"></a>共相连缀。<a id="a-49"></a>不相去离。<a id="a-4A"></a>所以邪见不通识者。<a id="a-4B"></a>五识虽决无方便力。<a id="a-4C"></a>意识慧了有方便力。<a id="a-4D"></a>中禅以上亦无邪志。<a id="a-4E"></a>但有邪见与三十六法共相受。<a id="a-4F"></a>入初禅以还唯有邪志。<a id="a-4G"></a>与十八法而相受。<a id="a-4H"></a>入五识阴中。<a id="a-4I"></a>虽有邪志自不相知。<a id="a-4J"></a>中间禅内虽有邪见自不相应。<a id="a-4K"></a>发意菩萨至于四住。<a id="a-4L"></a>行于苦智忍辱之慧。<a id="a-4M"></a>消灭邪见远离邪志。<a id="a-4N"></a>修成菩萨进向六住行玄通智。<a id="a-4O"></a>断三界缘乃应真际。<a id="a-4P"></a>先当精勤断于奔逸殃祸之病。<a id="a-4Q"></a>愚痴犹豫兴造五邪。<a id="a-4R"></a>遍布三界无空缺处。<a id="a-4S"></a>十八结本生八百法。<a id="a-4T"></a>有苦无习亦与相应。<a id="a-4U"></a>有习无苦亦与相应。<a id="a-4V"></a>痴爱同空而共相生。<a id="a-4W"></a>于苦门中无明结除。<a id="a-4X"></a>习谛无明而不消尽。<a id="a-4Y"></a>还生于苦爱亦不除。<a id="a-4Z"></a>坐佛树下决众疑心。<a id="a-4a"></a>正住佛道不怀异意。<a id="a-4b"></a>得成正觉无上道时。<a id="a-4c"></a>与无央数不可称计众生之类普使济度。<a id="a-4d"></a>解知缘着诸起灭法。<a id="a-4e"></a>斯亦空寂而不可见。<a id="a-4f"></a>五住菩萨得非色缘尽空性法时。<a id="a-4g"></a>诸尘垢病亦皆消灭。<a id="a-4h"></a>常以五法制御爱着。<a id="a-4i"></a>通六识病普在三界。<a id="a-4j"></a>拔其根本使不增长。<a id="a-4k"></a>嗔恚五药具六识身。<a id="a-4l"></a>不及上流独在斯界。<a id="a-4m"></a>慢有五法。<a id="a-4n"></a>一意识身。<a id="a-4o"></a>而在三处根深难动。<a id="a-4p"></a>邪见四药一意识身。<a id="a-4q"></a>亦在三处往来不息。<a id="a-4r"></a>愿疑四行及意识身。<a id="a-4s"></a>复在三处悭嫉思惟。<a id="a-4t"></a>不在三处睡眠觉寤。<a id="a-4u"></a>当念远离不与杂错。<a id="a-4v"></a>去众烦恼不为痴冥。<a id="a-4w"></a>求脱恐惧不与同处。<a id="a-4x"></a>常念建立一切智心。<a id="a-4y"></a>随谛黠慧如审无碍。<a id="a-4z"></a>如无有吾则无有我。<a id="a-50"></a>除去我见故曰苦慧习诸所有皆无所有。<a id="a-51"></a>悉无本末亦无住处。<a id="a-52"></a>不染爱着故曰习慧。<a id="a-53"></a>解知习着为磨灭法。<a id="a-54"></a>学正真要知无本际。<a id="a-55"></a>悉为消灭故曰尽慧达照众心。<a id="a-56"></a>朗如云消。<a id="a-57"></a>玄通明彻无有尘垢。<a id="a-58"></a>是谓最胜菩萨道慧便能观察为晓五阴。<a id="a-59"></a>知四大本解六衰病。<a id="a-5A"></a>分别四谛畅十二缘。<a id="a-5B"></a>广演三世分别一切诸使所兴。<a id="a-5C"></a>晓了五阴诸所生灭。<a id="a-5D"></a>不见诸法有来往者有尘垢者。<a id="a-5E"></a>亦复不见有生老死。<a id="a-5F"></a>所以然者。<a id="a-5G"></a>由其本性不可得故。<a id="a-5H"></a>因缘以灭离诸着断。<a id="a-5I"></a>诸法垢尽无有挂碍。<a id="a-5J"></a>言教已定亦不动摇。<a id="a-5K"></a>犹如幻化梦中所见。<a id="a-5L"></a>芭蕉野马呼声之响。<a id="a-5M"></a>镜中之像水中泡沫。<a id="a-5N"></a>观于色相我人寿命。<a id="a-5O"></a>解色如是谛无所生。<a id="a-5P"></a>观了此法而悉清净。<a id="a-5Q"></a>空无所有晓是五阴。<a id="a-5R"></a>我人寿命实如幻化。<a id="a-5S"></a>识亦无形而不可见。<a id="a-5T"></a>不见动转有其处所。<a id="a-5U"></a>复当晓了非常苦空非身之业。<a id="a-5V"></a>其知是者乃达五阴诸法慧义亦无起灭边际。<a id="a-5W"></a>所生地水火风不见增减。<a id="a-5X"></a>观于法界亦无刚柔。<a id="a-5Y"></a>究寻水性则无有水有所润渍。<a id="a-5Z"></a>思惟火界复不见热。<a id="a-5a"></a>了风境界不见施张有动摇者。<a id="a-5b"></a>分别四大不见有起生灭增减。<a id="a-5c"></a>便能晓知言数之慧。<a id="a-5d"></a>广慧深慧无比之慧。<a id="a-5e"></a>谓眼见色便生识想。<a id="a-5f"></a>以法界观亦无眼视悉知虚寂。<a id="a-5g"></a>复于法界观耳听声。<a id="a-5h"></a>亦复不见声所从来。<a id="a-5i"></a>恍惚自生而复自灭。<a id="a-5j"></a>鼻香舌味细滑意法。<a id="a-5k"></a>不着不断无有兴衰。<a id="a-5l"></a>悉具足观众生性行。<a id="a-5m"></a>志操不起皆悉平等。<a id="a-5n"></a>不可别离无若干想。<a id="a-5o"></a>空无有异亦不可量。<a id="a-5p"></a>泥洹法身等如虚空。<a id="a-5q"></a>法界真际斯同虚空。<a id="a-5r"></a>如是最胜。<a id="a-5s"></a>修成大士复观眼空而无吾我。<a id="a-5t"></a>非不有我我及无我是亦悉空。<a id="a-5u"></a>解我空者。<a id="a-5v"></a>在诸衰入不见端绪。<a id="a-5w"></a>谛计六衰不着不断。<a id="a-5x"></a>是谓菩萨于六衰法而无起灭。<a id="a-5y"></a>眼色为衰众乱之首。<a id="a-5z"></a>设能视而不转者。<a id="a-60"></a>则六衰净而无瑕秽。<a id="a-61"></a>成大果证无复忧畏。<a id="a-62"></a>于衰不净则损道性。<a id="a-63"></a>菩萨弘誓。<a id="a-64"></a>行大慈悲普覆一切。<a id="a-65"></a>为其受苦不以为痛。<a id="a-66"></a>无有近远崄恐之难。<a id="a-67"></a>要度众生而不乐道。<a id="a-68"></a>劝行施德修善功德。<a id="a-69"></a>是曰修成菩萨思惟观法。<a id="a-6A"></a>五阴六衰悉无处所。<a id="a-6B"></a>亦无形兆进止所趣。<a id="a-6C"></a>复以苦习尽道分别五阴。<a id="a-6D"></a>生者灭者有增有减而悉无形。<a id="a-6E"></a>生苦老苦病苦死苦。<a id="a-6F"></a>忧悲恼苦怨憎会苦。<a id="a-6G"></a>恩爱离苦所欲不得亦复是苦。<a id="a-6H"></a>取要言之。<a id="a-6I"></a>五盛阴苦是谓最胜。<a id="a-6J"></a>名曰知苦。<a id="a-6K"></a>寻察根原由苦枝傥所生为习。<a id="a-6L"></a>贪着爱欲。<a id="a-6M"></a>玩之宝之莫知为幻。<a id="a-6N"></a>知而远之故曰知习诸垢永除更不造新。<a id="a-6O"></a>愿欲毕故使不复生。<a id="a-6P"></a>色现寻灭不令停滞。<a id="a-6Q"></a>了习常寂是谓知尽。<a id="a-6R"></a>解八正道亦无体性。<a id="a-6S"></a>亲疏近远住止之处。<a id="a-6T"></a>变化无穷而不可极。<a id="a-6U"></a>荡除尘秽照曜愚冥。<a id="a-6V"></a>无形无声存亡之体。<a id="a-6W"></a>为诸迷惑导引之首。<a id="a-6X"></a>入无为路故曰知道菩萨分别四谛亦不取证。<a id="a-6Y"></a>欲护一切在生死者。<a id="a-6Z"></a>真谛之相无相无形而不可见。<a id="a-6a"></a>审解如本则应法性。<a id="a-6b"></a>世俗言教假号有名。<a id="a-6c"></a>其实字体不生不灭。<a id="a-6d"></a>无所染着得圣谛心。<a id="a-6e"></a>不念有无审解本者。<a id="a-6f"></a>一切诸色普悉平等。<a id="a-6g"></a>亦无高下生若干心。<a id="a-6h"></a>是则名曰分别圣谛。<a id="a-6i"></a>菩萨圣谛其实有一而无有二。<a id="a-6j"></a>无著至真无所希望。<a id="a-6k"></a>亦不想求色亦不想求无色。<a id="a-6l"></a>于想无想平等无二。<a id="a-6m"></a>是则名曰真谛之相。<a id="a-6n"></a>已获审谛。<a id="a-6o"></a>如实谛相者。<a id="a-6p"></a>便能晓了五阴之相。<a id="a-6q"></a>五阴所生苦毒之相。<a id="a-6r"></a>是烦恼相。<a id="a-6s"></a>菩萨复当思惟灭于百千之苦。<a id="a-6t"></a>皆归空无磨灭之法。<a id="a-6u"></a>不起念故名曰苦谛。<a id="a-6v"></a>演畅五阴所出生处。<a id="a-6w"></a>除去爱着是曰习谛。<a id="a-6x"></a>若心流驰多诸想求。<a id="a-6y"></a>分别其意亦不贪慕。<a id="a-6z"></a>不与三世愚心同处。<a id="a-70"></a>亦不住中而有侥幸。<a id="a-71"></a>悉去尘劳是为尽谛。<a id="a-72"></a>欲成无上正真道者。<a id="a-73"></a>了苦习尽断邪疑心。<a id="a-74"></a>如是最胜。<a id="a-75"></a>修成菩萨于五住中当净其地。</p>
  <p data-pb></p>
  <h2 id="a76">根门品第六</h2>
  <p id="a77">尔时最胜菩萨复白佛言。<a id="a-78"></a>云何上位菩萨于六住地而净其行。<a id="a-79"></a>佛告最胜。<a id="a-7A"></a>上位菩萨常当修行六度无极。<a id="a-7B"></a>不慕所有成本果誓去声闻心。<a id="a-7C"></a>欲净国土无缘觉意。<a id="a-7D"></a>所为弘广不为小心。<a id="a-7E"></a>见乞索者先自除贪。<a id="a-7F"></a>寻赴前人使得饱满。<a id="a-7G"></a>所有珍奇殊妙之物。<a id="a-7H"></a>念先给人不怀悔意。<a id="a-7I"></a>远离吾我去计常心。<a id="a-7J"></a>其智无量亦无穷尽。<a id="a-7K"></a>愿欲听采深妙之法。<a id="a-7L"></a>净身口意不犯一切戒。<a id="a-7M"></a>常欲拥护诸持戒人。<a id="a-7N"></a>上位菩萨心恒慈仁。<a id="a-7O"></a>不怀伤害加于众生。<a id="a-7P"></a>身自不杀不教他杀。<a id="a-7Q"></a>见有杀者劝使修善。<a id="a-7R"></a>不盗人物如毫厘许。<a id="a-7S"></a>设有犯者教令改悔。<a id="a-7T"></a>又常专心不犯淫泆。<a id="a-7U"></a>若见犯者使修净行。<a id="a-7V"></a>常行至诚初不两舌离别彼此。<a id="a-7W"></a>有诤讼者和解令散。<a id="a-7X"></a>忠言谏喻普令行善。<a id="a-7Y"></a>终不骂詈使人恚怒。<a id="a-7Z"></a>见嗔恚者念行忍辱。<a id="a-7a"></a>不为恶口有惭愧心。<a id="a-7b"></a>所言护口不妄言说。<a id="a-7c"></a>于一切人思惟平等。<a id="a-7d"></a>不念憎嫉除其憍慢。<a id="a-7e"></a>不生恚想向于众生。<a id="a-7f"></a>每自克责愿欲上及。<a id="a-7g"></a>今不行忍后致丑陋。<a id="a-7h"></a>常正其心不轻后学。<a id="a-7i"></a>怀抱悦心在道法者。<a id="a-7j"></a>其心清净无有尘劳。<a id="a-7k"></a>爱乐深妙无比之法。<a id="a-7l"></a>四无所畏降伏外学。<a id="a-7m"></a>使修净业能出其上。<a id="a-7n"></a>至心在道遵奉慈仁。<a id="a-7o"></a>若见沙门异学梵志。<a id="a-7p"></a>便能师事务令得所。<a id="a-7q"></a>所以然者。<a id="a-7r"></a>由成佛道成一切智。<a id="a-7s"></a>心常柔软不行卒暴。<a id="a-7t"></a>若见他非护己不为。<a id="a-7u"></a>初不漏失有非法行。<a id="a-7v"></a>亦无声闻缘觉之心。<a id="a-7w"></a>于诸所犯不见所犯。<a id="a-7x"></a>所生之处亦不愚闇。<a id="a-7y"></a>常行精勤不为懈怠。<a id="a-7z"></a>不与邪部而共周接。<a id="a-80"></a>设见弊恶无返复者。<a id="a-81"></a>不与从事言谈密款。<a id="a-82"></a>奉戒完具未曾缺漏。<a id="a-83"></a>近智慧人解深法者。<a id="a-84"></a>亦不违远有疲厌意。<a id="a-85"></a>笃信净戒所修真正。<a id="a-86"></a>不为邪部之所染污。<a id="a-87"></a>慎守其法如所应行。<a id="a-88"></a>一切众生歌叹其德。<a id="a-89"></a>掌护法律清净无瑕。<a id="a-8A"></a>所行坚固本心决了。<a id="a-8B"></a>无能说非言有瑕疪。<a id="a-8C"></a>所以然者。<a id="a-8D"></a>斯由行正不怀邪道。<a id="a-8E"></a>其戒完具不复迷惑。<a id="a-8F"></a>所演音响莫不宣闻。<a id="a-8G"></a>诸佛正觉之所扶持。<a id="a-8H"></a>任己娱乐亦无所求。<a id="a-8I"></a>常知止足无所贪慕。<a id="a-8J"></a>其心纯熟众恶已除。<a id="a-8K"></a>身意澹然无所欣乐。<a id="a-8L"></a>常好闲居无心亲近。<a id="a-8M"></a>在于乱愦具能分别备悉道法。<a id="a-8N"></a>不从外道有所咨受。<a id="a-8O"></a>谨慎威仪未曾失礼。<a id="a-8P"></a>不以好服而为绮雅。<a id="a-8Q"></a>誓如本愿德无能逮。<a id="a-8R"></a>不以甘美而乱心意。<a id="a-8S"></a>己有道力制持德业。<a id="a-8T"></a>所修顺戒不妄调戏。<a id="a-8U"></a>天人卫护使成究竟。<a id="a-8V"></a>行慈普念众生之类。<a id="a-8W"></a>又修悲哀忍众尘劳。<a id="a-8X"></a>遵奉守护使不懈怠。<a id="a-8Y"></a>行平等心善恶无二。<a id="a-8Z"></a>为一切任荷负重担。<a id="a-8a"></a>常察观了不为损耗。<a id="a-8b"></a>不听心识驰骋众想。<a id="a-8c"></a>不念其恶不传人非。<a id="a-8d"></a>护一切意总摄牢固不兴其意。<a id="a-8e"></a>随所思惟念恒布施。<a id="a-8f"></a>养育一切众生之类。<a id="a-8g"></a>使行忍辱不起异心。<a id="a-8h"></a>志愿精进终不回转。<a id="a-8i"></a>禅思寂寞得安隐定。<a id="a-8j"></a>奉遵智慧博揽众义。<a id="a-8k"></a>所演如海亦无厌足。<a id="a-8l"></a>故修广闻学戒要法。<a id="a-8m"></a>随逐善友欲达诸法。<a id="a-8n"></a>常离恶师远诸邪学。<a id="a-8o"></a>夫邪学者非真正道。<a id="a-8p"></a>无猗身相贪著文饰。<a id="a-8q"></a>知诸万物皆归无常。<a id="a-8r"></a>其戒功德净如紫金。<a id="a-8s"></a>所施意净亦无悔恨。<a id="a-8t"></a>心意清净终无虚饰。<a id="a-8u"></a>所学微妙亦不烦愦。<a id="a-8v"></a>其意鲜明无有垢浊。<a id="a-8w"></a>本行清净心不焦燃虽在迷惑不随淫欲。<a id="a-8x"></a>意不怀乱常若一定。<a id="a-8y"></a>息诸结缚永无起灭。<a id="a-8z"></a>终不误失静寂通彻。<a id="a-90"></a>戒具不缺无所漏失。<a id="a-91"></a>随其本要亦不遗舍。<a id="a-92"></a>诸佛定根而悉分别。<a id="a-93"></a>用平等心度诸众生。<a id="a-94"></a>从一切智入解脱门。<a id="a-95"></a>游诸三昧悉现在前。<a id="a-96"></a>不贪身命不有一切乱想之念。<a id="a-97"></a>不计我人寿命之着。<a id="a-98"></a>亦不思惟名色痛想行识。<a id="a-99"></a>不猗身口四大造色。<a id="a-9A"></a>其真谛想实解如本。<a id="a-9B"></a>分别造色一无有二。<a id="a-9C"></a>复当思惟眼色耳声鼻香舌味身更心法。<a id="a-9D"></a>普皆清净一相无相而不迷荒。<a id="a-9E"></a>谛观诸法以过空行。<a id="a-9F"></a>无想无愿亦无形像。<a id="a-9G"></a>度于三界不染不着。<a id="a-9H"></a>无解不解亦无系缚。<a id="a-9I"></a>复不生念亦不见生。<a id="a-9J"></a>所以然者。<a id="a-9K"></a>一切诸法都无所生。<a id="a-9L"></a>常当慈愍不念杀盗。<a id="a-9M"></a>育养一切欲令生活。<a id="a-9N"></a>亦不妄取他人财宝好喜恩施。<a id="a-9O"></a>不念邪淫远离于色。<a id="a-9P"></a>初无欺诈谤谗于人。<a id="a-9Q"></a>所说忠信受人善谏心不迷荒。<a id="a-9R"></a>见诸耆年恒念尊敬。<a id="a-9S"></a>所游之方加以仁心。<a id="a-9T"></a>各使得所不令有恨。<a id="a-9U"></a>宽弘包容示以正教。<a id="a-9V"></a>念以平等应于律法。<a id="a-9W"></a>一切之类亦无抂愠。<a id="a-9X"></a>众行以备无所复进。<a id="a-9Y"></a>演说究竟度诸众生。<a id="a-9Z"></a>广为一切发去覆盖。<a id="a-9a"></a>上位菩萨法之大主。<a id="a-9b"></a>普演三乘无极之训。<a id="a-9c"></a>德过须弥慧超江海。<a id="a-9d"></a>道踰虚空无以为譬。<a id="a-9e"></a>最胜当知。<a id="a-9f"></a>用一切人愚痴懈怠放逸迷惑不顺法教。<a id="a-9g"></a>复当迳历涉生死苦。<a id="a-9h"></a>退废迷荒缠绵阴盖不免三趣。<a id="a-9i"></a>是故如来愍诸不及。<a id="a-9j"></a>为遵一切诸法之本。<a id="a-9k"></a>悉为一法断诸习着。<a id="a-9l"></a>二十二病更乐之本。<a id="a-9m"></a>此诸法者。<a id="a-9n"></a>亦无有法亦无非法。<a id="a-9o"></a>亦无言教都无所说。<a id="a-9p"></a>所以然者。<a id="a-9q"></a>其无法者。<a id="a-9r"></a>则无所生亦无所灭。<a id="a-9s"></a>为人说法不见所说。<a id="a-9t"></a>如是最胜。<a id="a-9u"></a>上位菩萨分别思惟更乐所起更乐所灭。<a id="a-9v"></a>菩萨观彼有对更乐。<a id="a-9w"></a>与六更乐而为根本。<a id="a-9x"></a>亦当知之。<a id="a-9y"></a>不为六根本。<a id="a-9z"></a>亦当知之。<a id="a-A0"></a>与七更乐共相受入。<a id="a-A1"></a>复次菩萨思惟观了广语更乐。<a id="a-A2"></a>与三更乐而作根本。<a id="a-A3"></a>枝流七更少有其分。<a id="a-A4"></a>复次最胜。<a id="a-A5"></a>菩萨当复思惟明更乐自相应时。<a id="a-A6"></a>于余四更共相受入。<a id="a-A7"></a>亦当思惟不兴染着。<a id="a-A8"></a>复次菩萨无明更乐与三更乐自相应时。<a id="a-A9"></a>复与十一更乐少有其分。<a id="a-AA"></a>亦当思惟不兴染着。<a id="a-AB"></a>复次最胜。<a id="a-AC"></a>非明非无明更乐自相应时。<a id="a-AD"></a>余十一更乐少有其分。<a id="a-AE"></a>复次菩萨爱欲更乐自相应时。<a id="a-AF"></a>十一更乐少有其分。<a id="a-AG"></a>假使恚怒更乐自相摄持。<a id="a-AH"></a>十一更乐少有其分。<a id="a-AI"></a>复次乐痛更乐复与十二更乐少有其分。<a id="a-AJ"></a>苦痛更乐十一更乐少有其分。<a id="a-AK"></a>无苦无乐痛更乐。<a id="a-AL"></a>亦与十三更乐少有其分。<a id="a-AM"></a>复次菩萨眼识更乐自相应时。<a id="a-AN"></a>与八更乐少有其分。<a id="a-AO"></a>耳鼻舌身亦如眼更而无有异。<a id="a-AP"></a>色想更乐与五更乐为体。<a id="a-AQ"></a>便与七更共相牵连。<a id="a-AR"></a>若复声更与三更乐为体。<a id="a-AS"></a>尔时便与十一更乐而共相连。<a id="a-AT"></a>若使香更与二更乐为体。<a id="a-AU"></a>尔时便与九更而共相连。<a id="a-AV"></a>或时味更与四更为体。<a id="a-AW"></a>是时便与十一更而相牵连。<a id="a-AX"></a>若使细滑与三更为体。<a id="a-AY"></a>便与十三更共相牵连。<a id="a-AZ"></a>或时法更与二十二更共相为体。<a id="a-Aa"></a>尔时与一切诸更而相牵连。<a id="a-Ab"></a>上位菩萨常当思惟更乐兴衰起灭之处。<a id="a-Ac"></a>一一分别令不增减。<a id="a-Ad"></a>便能消灭诸尘欲结。<a id="a-Ae"></a>以能灭结。<a id="a-Af"></a>心亦不着计常之想。<a id="a-Ag"></a>亦复不见我人寿命生灭着断。<a id="a-Ah"></a>如是最胜。<a id="a-Ai"></a>六住菩萨以真谛心。<a id="a-Aj"></a>不念有无审解空者。<a id="a-Ak"></a>于诸更乐了别为一。<a id="a-Al"></a>菩萨当知。<a id="a-Am"></a>或时有对更乐与一根为体。<a id="a-An"></a>是时别与八根相与牵连。<a id="a-Ao"></a>上位菩萨复当思惟专意在前。<a id="a-Ap"></a>一一分别心不染着。<a id="a-Aq"></a>菩萨复当观察。<a id="a-Ar"></a>广语更乐与五根为体。<a id="a-As"></a>尔时别与八根共相牵连。<a id="a-At"></a>亦当思惟竟不染着。<a id="a-Au"></a>菩萨复当思念明更乐与三更乐为体。<a id="a-Av"></a>尔时别与九根共相牵连。<a id="a-Aw"></a>复次无明更乐自为体时。<a id="a-Ax"></a>亦与六根共相连缀。<a id="a-Ay"></a>非明非无明更乐自作体时。<a id="a-Az"></a>与十一根而共牵连。<a id="a-B0"></a>爱欲更乐亦与四根共相牵连。<a id="a-B1"></a>恚更乐复与四根共相牵连。<a id="a-B2"></a>乐痛更乐与二根为体。<a id="a-B3"></a>与九根共相牵连。<a id="a-B4"></a>苦痛更乐二根为体。<a id="a-B5"></a>复与六根共相牵连。<a id="a-B6"></a>无苦无乐痛更乐与一根为体。<a id="a-B7"></a>尔时复与无根共相牵连。<a id="a-B8"></a>复次菩萨眼更乐自为体时。<a id="a-B9"></a>与九根共相牵连。<a id="a-BA"></a>耳鼻舌身亦复如是。<a id="a-BB"></a>意更乐与五根为体。<a id="a-BC"></a>是时与八根共相牵连。<a id="a-BD"></a>色更乐与二根为体。<a id="a-BE"></a>便与五根共相牵连。<a id="a-BF"></a>声更乐与三根为体。<a id="a-BG"></a>尔时便与八根共相牵连。<a id="a-BH"></a>复次菩萨亦当思惟。<a id="a-BI"></a>香更乐与六更乐为体。<a id="a-BJ"></a>尔时便与九根共相牵连。<a id="a-BK"></a>设味更乐与二根为体。<a id="a-BL"></a>是时便与十一根共相牵连。<a id="a-BM"></a>或时细滑更乐与一根为体。<a id="a-BN"></a>便与八根共相牵连。<a id="a-BO"></a>菩萨复当观知。<a id="a-BP"></a>法更乐与十九根为体。<a id="a-BQ"></a>便与十三更乐共相牵连。<a id="a-BR"></a>假使菩萨思惟校计。<a id="a-BS"></a>除去贪着不造更乐。<a id="a-BT"></a>便能充满一切诸愿。<a id="a-BU"></a>以金色光相好严身。<a id="a-BV"></a>光曜普照靡不周遍。<a id="a-BW"></a>深解诸法悉为空寂。<a id="a-BX"></a>晓知法本亦无有法亦无非法。<a id="a-BY"></a>所以者何。<a id="a-BZ"></a>其无法者。<a id="a-Ba"></a>则无所生亦无所灭。<a id="a-Bb"></a>而为说法不见所说。<a id="a-Bc"></a>非真实法假号言耳。<a id="a-Bd"></a>内有六受外有六入。<a id="a-Be"></a>五阴诸种及一切入。<a id="a-Bf"></a>斯皆虚寂皆悉假号。<a id="a-Bg"></a>分别章句及一切法。<a id="a-Bh"></a>以真谛观亦无五阴。<a id="a-Bi"></a>四大诸种及二十二更乐之本无有断灭。<a id="a-Bj"></a>亦无是常非常。<a id="a-Bk"></a>亦无坚固。<a id="a-Bl"></a>是谓名曰诸法无言。<a id="a-Bm"></a>一切诸法本末清净。<a id="a-Bn"></a>皆空皆寂无有其名。<a id="a-Bo"></a>一切法性及与名号。<a id="a-Bp"></a>皆亦自然悉无所有。<a id="a-Bq"></a>是诸佛教亦复如是。<a id="a-Br"></a>普当修习无处所法。<a id="a-Bs"></a>何谓修习无处所法。<a id="a-Bt"></a>谓习憺怕悉无所生。<a id="a-Bu"></a>修于无欲行真谛法。<a id="a-Bv"></a>习学本无而行法界。<a id="a-Bw"></a>亦习本际了知悉空。<a id="a-Bx"></a>一切诸法皆无所住。<a id="a-By"></a>无所习行无行不行。<a id="a-Bz"></a>如是最胜。<a id="a-C0"></a>六住菩萨解诸法空。<a id="a-C1"></a>复当修习威仪礼节。<a id="a-C2"></a>不取当来已舍过去。<a id="a-C3"></a>不念现在亦无我所。<a id="a-C4"></a>无所受取亦不有主。<a id="a-C5"></a>复无被服不可睹见。<a id="a-C6"></a>为究竟空故无有尽。<a id="a-C7"></a>设有文字亦假号耳。<a id="a-C8"></a>其无尽者则无所生。<a id="a-C9"></a>以其本净志意憺怕。<a id="a-CA"></a>亦无出生当离所生及无所生。<a id="a-CB"></a>已所习学亦无声响不见进趣亦无退者。<a id="a-CC"></a>推寻边幅则无有底亦不无底不起不灭。<a id="a-CD"></a>是则名曰达于本空。<a id="a-CE"></a>讲宣平等亦无想念。<a id="a-CF"></a>无近无远亦无足迹。<a id="a-CG"></a>是谓为习。<a id="a-CH"></a>所言习者。<a id="a-CI"></a>入于法律。<a id="a-CJ"></a>一切诸法假有号耳。<a id="a-CK"></a>亦无来往周旋之处。<a id="a-CL"></a>无得无失无闻无见。<a id="a-CM"></a>是谓常在住于法界。<a id="a-CN"></a>其能奉行如是法者。<a id="a-CO"></a>是名为习。<a id="a-CP"></a>云何为法。<a id="a-CQ"></a>所言法者。<a id="a-CR"></a>法不念法亦不毁败。<a id="a-CS"></a>复不恐难无有希望。<a id="a-CT"></a>设无希望亦不想报。<a id="a-CU"></a>若不念报则除一切望想之累。<a id="a-CV"></a>不迟当来不住现在不忆过去。<a id="a-CW"></a>如是行者便能具足等于三世。<a id="a-CX"></a>三世等者则无言说。<a id="a-CY"></a>不用住故而度众生。<a id="a-CZ"></a>最胜当知。<a id="a-Ca"></a>如来出现演此言教。<a id="a-Cb"></a>使众生类得度彼岸。<a id="a-Cc"></a>有佛无佛法性常住。<a id="a-Cd"></a>法界自然亦不变易。<a id="a-Ce"></a>法界住者是谓寂然。<a id="a-Cf"></a>复以何故法界自然。<a id="a-Cg"></a>以无吾我故曰自然。<a id="a-Ch"></a>或时菩萨计是我所。<a id="a-Ci"></a>自谓有身意所专著。<a id="a-Cj"></a>受五阴形观见因缘。<a id="a-Ck"></a>名色思想周旋处所。<a id="a-Cl"></a>言辞往来依猗识知。<a id="a-Cm"></a>名号假设心中称量。<a id="a-Cn"></a>观察本末四大诸入。<a id="a-Co"></a>是时菩萨复作是念。<a id="a-Cp"></a>我当劝进度三界人。<a id="a-Cq"></a>当使捐舍淫怒痴病。<a id="a-Cr"></a>修习道教入三脱门。<a id="a-Cs"></a>若复思惟使众生等到于道迹。<a id="a-Ct"></a>至成罗汉得四果证或复思念。<a id="a-Cu"></a>意止意断神足根力七觉八道。<a id="a-Cv"></a>空无想愿四谛真如灭于尘劳。<a id="a-Cw"></a>有是思想内于众生为眷属者。<a id="a-Cx"></a>则于法界而有缺减。<a id="a-Cy"></a>六住菩萨。<a id="a-Cz"></a>以是远离不与缘觉声闻之心。<a id="a-D0"></a>行菩萨业大乘之誓。<a id="a-D1"></a>发大弘盖旷大之意。<a id="a-D2"></a>心自念言。<a id="a-D3"></a>若我作佛务求道慧。<a id="a-D4"></a>于百千行使不耗减。<a id="a-D5"></a>我当布施舍乎悭吝施以法财。<a id="a-D6"></a>净其禁戒断除瑕秽谨慎守行。<a id="a-D7"></a>建立忍辱刈去嗔恚体行柔和。<a id="a-D8"></a>若修精进。<a id="a-D9"></a>护懈怠垢。<a id="a-DA"></a>勤力遵修初不弃舍。<a id="a-DB"></a>若处闲居修于正受。<a id="a-DC"></a>意不乱转逮得一心。<a id="a-DD"></a>从三昧起奉行其义。<a id="a-DE"></a>六度无极开化众生。<a id="a-DF"></a>以求佛道欲成道果要由六住成等正觉降伏众魔。<a id="a-DG"></a>转无上法度脱人民。<a id="a-DH"></a>以佛永寂而灭度之。<a id="a-DI"></a>究尽圣慧学治住地。<a id="a-DJ"></a>宣畅如来十力之业。<a id="a-DK"></a>十八殊胜不共之法四无所畏。<a id="a-DL"></a>分别辩才通达无碍。<a id="a-DM"></a>亦不想求于色无色无所贪慕。<a id="a-DN"></a>应这前人分别五阴无所起灭。<a id="a-DO"></a>生老死苦是恼之相识解空者。<a id="a-DP"></a>是谓苦谛。<a id="a-DQ"></a>晓知五阴所从缘起。<a id="a-DR"></a>所见万物皆有想求。<a id="a-DS"></a>别了其意而无是非。<a id="a-DT"></a>虽不求者亦不永忘。<a id="a-DU"></a>是谓习谛。<a id="a-DV"></a>不与去来今现在事而俱同尘。<a id="a-DW"></a>亦不住中有侥幸心。<a id="a-DX"></a>悉知消灭而无所有。<a id="a-DY"></a>是谓尽谛。<a id="a-DZ"></a>欲致道者了苦习尽。<a id="a-Da"></a>以八十四圣所尊重神达之智。<a id="a-Db"></a>除去缘缚犹豫结网。<a id="a-Dc"></a>是谓尽谛。<a id="a-Dd"></a>分别四谛一切所现。<a id="a-De"></a>善恶苦乐心知世间。<a id="a-Df"></a>悉了本末不以为求。<a id="a-Dg"></a>虽不求望不取其证。<a id="a-Dh"></a>是谓菩萨行于道谛。<a id="a-Di"></a>解了身空寂灭不起。<a id="a-Dj"></a>亦无殃衅亦不除罪。<a id="a-Dk"></a>无取无舍复无断坏。<a id="a-Dl"></a>无身不身不见施设有造作者。<a id="a-Dm"></a>不在彼此亦无中间。<a id="a-Dn"></a>如是最胜。<a id="a-Do"></a>上位菩萨常当思惟。<a id="a-Dp"></a>除二十二更乐之本相连之殃。<a id="a-Dq"></a>乃能修习崇菩萨业。<a id="a-Dr"></a>是谓最胜上位菩萨于六住中而净其行。</p>
 </body>
</html>