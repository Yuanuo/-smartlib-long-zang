<!doctype html>
<html id="z3IBTvBSP" data-ver="1487">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">十住断结经卷第十四</h1>
  <h2 id="a2">梦中成道品第二十六</h2>
  <p id="a3">尔时治地菩萨即从座起右膝着地。<a id="a-4"></a>叉手白佛言。<a id="a-5"></a>世尊。<a id="a-6"></a>甚奇甚特。<a id="a-7"></a>今闻濡首菩萨得与最胜论无形法道无言教。<a id="a-8"></a>未曾所闻未曾所见。<a id="a-9"></a>便为绍继佛种不断。<a id="a-A"></a>又行佛事不思议法。<a id="a-B"></a>佛告治地。<a id="a-C"></a>如是如是如汝所言。<a id="a-D"></a>从亿百千劫积功累德。<a id="a-E"></a>兴显佛事未曾耗减。<a id="a-F"></a>有佛出世法乃流布。<a id="a-G"></a>是时濡首前白佛言。<a id="a-H"></a>诸佛出世法乃流布。<a id="a-I"></a>诸法有相貌耶。<a id="a-J"></a>言流布乎。<a id="a-K"></a>对曰无也。<a id="a-L"></a>又白佛言。<a id="a-M"></a>如来出现。<a id="a-N"></a>使无量众生皆取灭度。<a id="a-O"></a>今闻如来欲齐限众生。<a id="a-P"></a>齐限众生者则无灭度。<a id="a-Q"></a>佛告濡首。<a id="a-R"></a>颇闻吾说无众生言有众生耶。<a id="a-S"></a>对曰不也。<a id="a-T"></a>欲使有众生无众生耶。<a id="a-U"></a>对曰不也。<a id="a-V"></a>欲使如来起灭有窠窟耶。<a id="a-W"></a>对曰不也。<a id="a-X"></a>若使如来无窠窟者。<a id="a-Y"></a>云何如来度众生皆使灭度。<a id="a-Z"></a>濡首白佛。<a id="a-a"></a>今我所说分别四句。<a id="a-b"></a>解知诸法皆得总持。<a id="a-c"></a>寻其本性无生无灭。<a id="a-d"></a>不见生死又无泥洹。<a id="a-e"></a>以是之故。<a id="a-f"></a>无限众生当取灭度。</p>
  <p id="ag">佛告濡首。<a id="a-h"></a>于尽无尽法界本净。<a id="a-i"></a>晓了义理故称无著。<a id="a-j"></a>以知文字无意无想亦无识着。<a id="a-k"></a>岂由识想分别诸慧乎。<a id="a-l"></a>晓众生净人之本性不可究尽。<a id="a-m"></a>吾今与汝分别义趣。<a id="a-n"></a>谛听谛听善思念之。<a id="a-o"></a>菩萨大乘不可思议。<a id="a-p"></a>非是罗汉辟支所及。<a id="a-q"></a>濡首受教愿乐欲闻。</p>
  <p id="ar">佛告濡首。<a id="a-s"></a>无形之识无觉知识。<a id="a-t"></a>无想念识梦幻化识。<a id="a-u"></a>以用救摄无量众生。<a id="a-v"></a>或有佛土文字教化。<a id="a-w"></a>解知文字性空寂寞。<a id="a-x"></a>上方去此七万六亿阿僧祇刹土。<a id="a-y"></a>彼有佛土名曰安寂。<a id="a-z"></a>佛名妙识如来至真等正觉明行成为善逝。<a id="a-10"></a>十号具足。<a id="a-11"></a>彼土众生诸根具足。<a id="a-12"></a>玩习本愿无所漏失。<a id="a-13"></a>众生受化睡乃得寤。<a id="a-14"></a>唯有如来入寂定意。<a id="a-15"></a>随众生根权现如睡。<a id="a-16"></a>设欲说法便自右胁着地脚脚相累。<a id="a-17"></a>众生见之皆效如来。<a id="a-18"></a>右胁着地脚脚相累悉各睡眠。<a id="a-19"></a>是时彼佛于睡眠中。<a id="a-1A"></a>与诸众生神识说法。<a id="a-1B"></a>或说布施蠲除三想。<a id="a-1C"></a>或说持戒德香远布。<a id="a-1D"></a>或说忍辱降意不起。<a id="a-1E"></a>或说精进除去懈怠。<a id="a-1F"></a>演说禅定识不流驰。<a id="a-1G"></a>宣畅智慧闭塞愚闇。<a id="a-1H"></a>修行善权随类无著。<a id="a-1I"></a>于四法门究畅无碍。<a id="a-1J"></a>随识高下而演其教。<a id="a-1K"></a>随说大小以授正法。<a id="a-1L"></a>时彼如来。<a id="a-1M"></a>复以演说四非常慧苦空非身无我之法以。<a id="a-1N"></a>渐渐与说三十七道品之教。<a id="a-1O"></a>四意止四意断四神足五根五力七觉意八贤圣道。<a id="a-1P"></a>究畅定意空无相愿。<a id="a-1Q"></a>尔时梦中受化之识应成道迹。<a id="a-1R"></a>便于梦中。<a id="a-1S"></a>识受成道。<a id="a-1T"></a>频来不还至无著道。<a id="a-1U"></a>亦复如是。<a id="a-1V"></a>各佛取证。<a id="a-1W"></a>亦复于梦识在旷野。<a id="a-1X"></a>无师自寤于睡眠中身黄金色众相自严。<a id="a-1Y"></a>飞钵虚空作十八变。<a id="a-1Z"></a>又于梦中身上出火身下出水。<a id="a-1a"></a>坐卧虚空无所挂碍。<a id="a-1b"></a>欲入无为泥洹之境。<a id="a-1c"></a>亦于梦中结加趺坐。<a id="a-1d"></a>于无余泥洹而般泥洹。<a id="a-1e"></a>故身如石无所觉知。<a id="a-1f"></a>众生之类还觉寤已。<a id="a-1g"></a>各无言说寻梦识着。<a id="a-1h"></a>便取舍利而耶维之。<a id="a-1i"></a>菩萨受决乃至成佛。<a id="a-1j"></a>皆于梦中坐树王下。<a id="a-1k"></a>地黄金色。<a id="a-1l"></a>降伏魔怨。<a id="a-1m"></a>无量福具。<a id="a-1n"></a>身有三十二相八十种好。<a id="a-1o"></a>紫磨金色光明远照。<a id="a-1p"></a>梦中如是。<a id="a-1q"></a>寤即身黄金色众相具足。<a id="a-1r"></a>神足变化无所触碍。<a id="a-1s"></a>无有言教音响往来。<a id="a-1t"></a>欲有所度悉于梦中。<a id="a-1u"></a>不假外形而有所济。<a id="a-1v"></a>濡首当知。<a id="a-1w"></a>众生根原受寤不同。<a id="a-1x"></a>诸佛权化其慧无方。<a id="a-1y"></a>或有佛土地大成者。<a id="a-1z"></a>地界众生不可称计。<a id="a-20"></a>如来入彼而教化之。<a id="a-21"></a>皆使众生于无余泥洹界而般泥洹。<a id="a-22"></a>或有佛土水大成者。<a id="a-23"></a>水界众生不可称计。<a id="a-24"></a>如来入彼而教化之。<a id="a-25"></a>皆使众生于无余泥洹界而般泥洹。<a id="a-26"></a>或有佛土火大成者。<a id="a-27"></a>火界众生不可称计。<a id="a-28"></a>如来入彼而教化之。<a id="a-29"></a>皆使众生于无余泥洹而般泥洹。<a id="a-2A"></a>或有佛土风大成者。<a id="a-2B"></a>风界众生不可称计。<a id="a-2C"></a>如来入彼而教化之。<a id="a-2D"></a>皆使众生于无余泥洹而般泥洹。<a id="a-2E"></a>或有佛土空大成者。<a id="a-2F"></a>空界众生不可称计。<a id="a-2G"></a>如来入彼而教化之。<a id="a-2H"></a>皆使众生于无余泥洹而般泥洹。<a id="a-2I"></a>或有佛土识大成者。<a id="a-2J"></a>所谓安寂佛土妙识如来。<a id="a-2K"></a>识神通达梦中受教而取灭度佛复告濡首。<a id="a-2L"></a>北方去此七十亿恒沙佛土。<a id="a-2M"></a>彼有佛土名曰深要。<a id="a-2N"></a>佛名梵慧如来至真等正觉。<a id="a-2O"></a>十号具足。<a id="a-2P"></a>彼国众生皆发誓愿乃生彼土。<a id="a-2Q"></a>尽同一号名曰接识。<a id="a-2R"></a>濡首当知。<a id="a-2S"></a>彼土众生悉皆神通。<a id="a-2T"></a>心念形随无所挂碍。<a id="a-2U"></a>所谓接识者。<a id="a-2V"></a>发弘誓心。<a id="a-2W"></a>诸有神识应趣生门受胞胎形。<a id="a-2X"></a>要以神足游空往来。<a id="a-2Y"></a>接识留住。<a id="a-2Z"></a>化而灭度不受四大。<a id="a-2a"></a>今此座上颰陀和等八菩萨是。<a id="a-2b"></a>东南去此百四十恒沙国土。<a id="a-2c"></a>有佛土名曰梵音。<a id="a-2d"></a>佛名胎真如来至真等正觉。<a id="a-2e"></a>十号具足。<a id="a-2f"></a>彼土众生六通清彻同一色相。<a id="a-2g"></a>斯由誓愿乃生彼土。<a id="a-2h"></a>所谓胎真者发弘誓心。<a id="a-2i"></a>诸有识神以处母胎。<a id="a-2j"></a>愿以神足入胎教化。<a id="a-2k"></a>令彼母人不知我之所在。<a id="a-2l"></a>即于胎中拔济无为得至泥洹。<a id="a-2m"></a>今此座上宝迹童真治地菩萨是。<a id="a-2n"></a>如来权化神变无方。<a id="a-2o"></a>以亿百千佛土安处掌中。<a id="a-2p"></a>复还如故无觉知者。<a id="a-2q"></a>虚空法界不可思议。<a id="a-2r"></a>是谓濡首菩萨摩诃萨所应行迹。<a id="a-2s"></a>非是罗汉辟支所能及也。<a id="a-2t"></a>分别微识化诸众生各使得度。<a id="a-2u"></a>或说虚无空无之法。<a id="a-2v"></a>无我无人无寿无命。<a id="a-2w"></a>不起灭法。<a id="a-2x"></a>云何濡首。<a id="a-2y"></a>若有善男子善女人发弘誓心。<a id="a-2z"></a>令十方世界辟支罗汉充满其中。<a id="a-30"></a>各使成道心不退转。<a id="a-31"></a>其福宁多不乎。<a id="a-32"></a>濡首答曰。<a id="a-33"></a>甚多甚多。<a id="a-34"></a>天中天。<a id="a-35"></a>佛言。<a id="a-36"></a>其有菩萨以无形法与识演说。<a id="a-37"></a>或说无常苦空非身空无相无愿。<a id="a-38"></a>一一分别无形无相。<a id="a-39"></a>不可携持。<a id="a-3A"></a>是则化识其福无量。<a id="a-3B"></a>所以者何。<a id="a-3C"></a>有为四大遮迦越罗之所迳历。<a id="a-3D"></a>无为四大永寂不起。<a id="a-3E"></a>是为诸佛之所演法。<a id="a-3F"></a>以是方便微识寂寞。<a id="a-3G"></a>法性无教而不可量。<a id="a-3H"></a>有为有相无为无相。<a id="a-3I"></a>所以者何。<a id="a-3J"></a>不离有为不离无为。<a id="a-3K"></a>亦复不言习是舍是无形之教无有此教。<a id="a-3L"></a>是凡夫法是贤圣法。<a id="a-3M"></a>斯为学法斯无学法。<a id="a-3N"></a>是声闻法是缘觉法。<a id="a-3O"></a>是菩萨法。<a id="a-3P"></a>是佛法。<a id="a-3Q"></a>佛复告濡首。<a id="a-3R"></a>如来所讲与识说法。<a id="a-3S"></a>不见诸法亦无法想。<a id="a-3T"></a>虚空无形亦不可见。<a id="a-3U"></a>愚惑凡夫以诸彩色画于虚空。<a id="a-3V"></a>欲作天龙鬼神八部之形。<a id="a-3W"></a>是人所施宁能不乎。<a id="a-3X"></a>濡首答曰。<a id="a-3Y"></a>甚难甚难。<a id="a-3Z"></a>天中天。<a id="a-3a"></a>未曾有也。<a id="a-3b"></a>佛言。<a id="a-3c"></a>如是如是如仁所言。<a id="a-3d"></a>诸法无数。<a id="a-3e"></a>如来所化亦复无数。<a id="a-3f"></a>诸法无形则无有二。<a id="a-3g"></a>于濡首意云何。<a id="a-3h"></a>无形之法有处所乎。<a id="a-3i"></a>对曰不也世尊。<a id="a-3j"></a>佛告濡首。<a id="a-3k"></a>以故当知佛法无数。<a id="a-3l"></a>无言无教悉无所有。<a id="a-3m"></a>尔时濡首前白佛言。<a id="a-3n"></a>向闻世尊诸法无相亦无形质。<a id="a-3o"></a>如来大哀物无不察。<a id="a-3p"></a>云何复说开化众生净佛国土。<a id="a-3q"></a>是法有漏是法无漏。<a id="a-3r"></a>是法现在是法过去未来。<a id="a-3s"></a>又佛说言是度世法是非度世。<a id="a-3t"></a>有着无著有称无称有数无数。<a id="a-3u"></a>此生死法此为泥洹。<a id="a-3v"></a>云何世尊。<a id="a-3w"></a>说诸法无相亦无形质乎。<a id="a-3x"></a>佛告濡首。<a id="a-3y"></a>如是如是如汝所问。<a id="a-3z"></a>三乘诸法三世六度。<a id="a-40"></a>度世生死有为无为。<a id="a-41"></a>无有为无无为。<a id="a-42"></a>有着无著有称无称。<a id="a-43"></a>有数无数有漏无漏。<a id="a-44"></a>三十七品空无相愿。<a id="a-45"></a>从有为法乃至无为。<a id="a-46"></a>皆是俗数非是第一之义。<a id="a-47"></a>无形法者。<a id="a-48"></a>无形无响而不可见。<a id="a-49"></a>布施持戒忍辱精进一心智慧善权。<a id="a-4A"></a>皆是俗事非第一义。<a id="a-4B"></a>灭尽泥洹永寂快乐。</p>
  <p id="a4C">佛告濡首。<a id="a-4D"></a>菩萨应寻其本性而复演说有报应耶。<a id="a-4E"></a>说除八难音声无响有报应耶。<a id="a-4F"></a>究尽众生推寻根原有报应耶。<a id="a-4G"></a>顺从经典蠲除结使有报应耶。<a id="a-4H"></a>正使如来不染三世。<a id="a-4I"></a>正法开化未曾唐捐有报应耶。<a id="a-4J"></a>正使诸法有报应果复可尽乎。<a id="a-4K"></a>心识周旋入出无碍。<a id="a-4L"></a>复可尽乎。<a id="a-4M"></a>或履权慧顺从爱欲复可尽耶。<a id="a-4N"></a>威仪礼节顺而不犯复可尽耶。<a id="a-4O"></a>三乘教化皆令充满复可尽耶。<a id="a-4P"></a>思惟法本不舍总持复可尽耶。<a id="a-4Q"></a>解了诸法章句清净。<a id="a-4R"></a>深了妙法章句分明。<a id="a-4S"></a>观四意止诸佛定意复可尽耶。<a id="a-4T"></a>分别意断未曾舍离。<a id="a-4U"></a>演法无穷不以为难复可尽耶。<a id="a-4V"></a>神足无碍山河石壁通达无碍复可尽耶。<a id="a-4W"></a>一一分别五根圣典。<a id="a-4X"></a>非是外耶所能沮坏复可尽耶。<a id="a-4Y"></a>如来神力审言正法。<a id="a-4Z"></a>不起狐疑是非之想。<a id="a-4a"></a>七觉意华以自璎珞。<a id="a-4b"></a>处在大众不怀怯弱。<a id="a-4c"></a>论说三十七贤圣之道。<a id="a-4d"></a>永离外耶。<a id="a-4e"></a>复可尽耶。<a id="a-4f"></a>讲说逆顺正受三昧。<a id="a-4g"></a>或复分别名身句义。<a id="a-4h"></a>复可尽耶。<a id="a-4i"></a>苦习尽道至道印封三十二相。<a id="a-4j"></a>相相受报。<a id="a-4k"></a>复可尽耶。<a id="a-4l"></a>濡首白佛言。<a id="a-4m"></a>世尊。<a id="a-4n"></a>无形法教而不可尽。<a id="a-4o"></a>诸有为法皆是耗减。<a id="a-4p"></a>无为泥洹而不可尽。<a id="a-4q"></a>尔时最胜复白佛言。<a id="a-4r"></a>泥洹泥洹者。<a id="a-4s"></a>云何为泥洹。</p>
  <p id="a4t">佛告最胜。<a id="a-4u"></a>所谓泥洹。<a id="a-4v"></a>息也。<a id="a-4w"></a>复问云何为息。<a id="a-4x"></a>答曰无为闲静。<a id="a-4y"></a>又问云何无为。<a id="a-4z"></a>云何闲静。<a id="a-50"></a>答曰想灭者闲静。<a id="a-51"></a>识停者无为。<a id="a-52"></a>又问非空乎。<a id="a-53"></a>答曰非空空。<a id="a-54"></a>又问非空空。<a id="a-55"></a>云何识停耶。<a id="a-56"></a>答曰非空空。<a id="a-57"></a>尔时最胜菩萨。<a id="a-58"></a>倍生狐疑即白佛言世尊。<a id="a-59"></a>向问二事然同答乎。<a id="a-5A"></a>佛告最胜。<a id="a-5B"></a>止止。<a id="a-5C"></a>族姓子。<a id="a-5D"></a>勿谓如来答性空同。<a id="a-5E"></a>但族姓子意未解耳。<a id="a-5F"></a>吾今问汝非空空义及识澄静。<a id="a-5G"></a>随汝辩才一一詶吾。<a id="a-5H"></a>云何族姓子非空义乎。<a id="a-5I"></a>对曰诸法无数非不有数。<a id="a-5J"></a>佛言。<a id="a-5K"></a>非也族姓子。<a id="a-5L"></a>佛复问。<a id="a-5M"></a>云何识停澄静。<a id="a-5N"></a>最胜白佛言。<a id="a-5O"></a>悉归不起非不有起。<a id="a-5P"></a>佛言。<a id="a-5Q"></a>非也族姓子。<a id="a-5R"></a>尔时最胜即从坐起五体投地。<a id="a-5S"></a>接足而礼须臾退却。<a id="a-5T"></a>复白佛言。<a id="a-5U"></a>自审有过于如来所说。<a id="a-5V"></a>愿世尊愍恕不及。<a id="a-5W"></a>愿垂敷演永除愚惑。</p>
  <p id="a5X">佛告最胜。<a id="a-5Y"></a>法无若干唯解为本。<a id="a-5Z"></a>香山有树一枝万寻。<a id="a-5a"></a>倒屈入地果实乃熟。<a id="a-5b"></a>果应在上反更入地。<a id="a-5c"></a>汝今所见亦复如是。<a id="a-5d"></a>吾问汝空乃以有报。<a id="a-5e"></a>与彼果树有何异哉。<a id="a-5f"></a>吾当与汝一一分别。<a id="a-5g"></a>善思念之。<a id="a-5h"></a>对曰如是世尊。</p>
  <p id="a5i">佛告最胜。<a id="a-5j"></a>非者非空。<a id="a-5k"></a>一切诸法皆号为非。<a id="a-5l"></a>非者诸法之名。<a id="a-5m"></a>有名者则非空也。<a id="a-5n"></a>解非归空故曰非空也。<a id="a-5o"></a>所谓识者非有非无。<a id="a-5p"></a>云何识非有非无。<a id="a-5q"></a>不染于世是谓非有。<a id="a-5r"></a>在空澄静是谓非无。<a id="a-5s"></a>识者舍此适彼是谓非有。<a id="a-5t"></a>踞生死岸顾愍众生是谓非无。<a id="a-5u"></a>能以化身满十方界化化空寂是谓非有。<a id="a-5v"></a>一识感化化皆说法是谓非无。<a id="a-5w"></a>如来入定身心寂静。<a id="a-5x"></a>迳亿千那术恒沙劫数无起灭想是谓非有。<a id="a-5y"></a>复从定起接度众生令至无为。<a id="a-5z"></a>是谓非无。<a id="a-60"></a>云何最胜。<a id="a-61"></a>吾今与汝一一分别非有非无。<a id="a-62"></a>为是真空泥洹义乎。<a id="a-63"></a>最胜白佛。<a id="a-64"></a>空实空泥洹实泥洹。<a id="a-65"></a>佛告最胜。<a id="a-66"></a>止止。<a id="a-67"></a>族姓子。<a id="a-68"></a>此非空亦非泥洹。<a id="a-69"></a>所以者何。<a id="a-6A"></a>皆由世俗假号权诈文字相传。<a id="a-6B"></a>故谓非有非无。<a id="a-6C"></a>法性境界。<a id="a-6D"></a>尽无端绪无名字法。<a id="a-6E"></a>岂当有非有非无耶。<a id="a-6F"></a>蠲除高下无是非心。<a id="a-6G"></a>知欲怒无欲怒心。<a id="a-6H"></a>解知无明无无明心。<a id="a-6I"></a>五盖诸缚了之为一。<a id="a-6J"></a>亦不见一是谓为空。<a id="a-6K"></a>是谓为泥洹。<a id="a-6L"></a>尔时最胜前白佛言。<a id="a-6M"></a>善哉善哉世尊。<a id="a-6N"></a>说空性法及泥洹界。<a id="a-6O"></a>非有非无实无等伦。<a id="a-6P"></a>尔时说此法时。<a id="a-6Q"></a>六万比丘。<a id="a-6R"></a>本愿声闻回意大乘皆得不退转。<a id="a-6S"></a>十一那术诸天世人。<a id="a-6T"></a>皆得尽信之行。<a id="a-6U"></a>复有异方八十千菩萨悉获不起法忍。</p>
  <p id="a6V">佛复告族姓子。<a id="a-6W"></a>菩萨摩诃萨解空性法有十事行得至灭度。<a id="a-6X"></a>云何为十。<a id="a-6Y"></a>一者诸佛世尊恒住法界不舍道智。<a id="a-6Z"></a>二者诸佛世尊慈愍一切不舍大悲。<a id="a-6a"></a>三者所行如愿中无差违。<a id="a-6b"></a>四者度诸众生诸根纯淑。<a id="a-6c"></a>五者诸佛世尊观了诸法空无所有。<a id="a-6d"></a>六者诸佛世尊分别智慧。<a id="a-6e"></a>三毒等分亦无所有。<a id="a-6f"></a>七者诸佛世尊于诸法界不起增减。<a id="a-6g"></a>八者发心起学平等无二。<a id="a-6h"></a>九者解如法性不舍本际。<a id="a-6i"></a>十者诸佛世尊行诸道法一相无相。<a id="a-6j"></a>是谓族姓子菩萨摩诃萨解空法性修此十法得至泥洹。<a id="a-6k"></a>复次菩萨摩诃萨行六神通至空法界有十事行。<a id="a-6l"></a>云何为十。<a id="a-6m"></a>一者尽观过去不失慧明。<a id="a-6n"></a>二者尽观未来不失慧明。<a id="a-6o"></a>三者尽观现在不失慧明。<a id="a-6p"></a>四者观五趣众生尽知根原不失慧明。<a id="a-6q"></a>五者一切世间生者灭者不失慧明。<a id="a-6r"></a>六者观一切众生。<a id="a-6s"></a>从有而生从有而灭不失慧明。<a id="a-6t"></a>七者观一切众生从无而生从无而灭不失慧明。<a id="a-6u"></a>八者道心坚固不舍众生不失慧明。<a id="a-6v"></a>九者无选择心。<a id="a-6w"></a>是可度是不可度不失慧明。<a id="a-6x"></a>十者解知法界根门不缺不失慧明。<a id="a-6y"></a>是谓族姓子菩萨摩诃萨修六神通至空法界。<a id="a-6z"></a>佛复告族姓子。<a id="a-70"></a>菩萨摩诃萨。<a id="a-71"></a>至空法界当修十慧。<a id="a-72"></a>云何为十。<a id="a-73"></a>一者观诸众生若干种心若干种行悉知。<a id="a-74"></a>是谓菩萨慧。<a id="a-75"></a>二者观一切众生。<a id="a-76"></a>若干种心若干种报悉知。<a id="a-77"></a>三者寂寞无言。<a id="a-78"></a>如务魄太子。<a id="a-79"></a>尽知众生心意所念。<a id="a-7A"></a>四者知诸众生异心异行。<a id="a-7B"></a>以佛圣慧而教授之。<a id="a-7C"></a>五者从久远已来修于法性不舍衍心。<a id="a-7D"></a>六者安处众生住佛所住。<a id="a-7E"></a>七者以佛圣慧尽知五趣心意识念。<a id="a-7F"></a>八者言有所说不舍大乘。<a id="a-7G"></a>九者得佛心识定意不乱。<a id="a-7H"></a>十者度心无量不处解脱。<a id="a-7I"></a>亦复不见众生度者。<a id="a-7J"></a>是谓族姓子菩萨摩诃萨至空法界修若干十慧。</p>
  <p data-pb></p>
  <h2 id="a7K">菩萨证品第二十七</h2>
  <p id="a7L">佛复告族姓子。<a id="a-7M"></a>菩萨摩诃萨乘六神通游至十方无数佛土。<a id="a-7N"></a>承事供养诸佛世尊。<a id="a-7O"></a>从一佛国至一佛国。<a id="a-7P"></a>教化众生不怀怯弱。<a id="a-7Q"></a>叹佛功勋德行之业。<a id="a-7R"></a>普使十方闻佛音响。<a id="a-7S"></a>最胜所行无不济度。<a id="a-7T"></a>或以神足或以教诫。<a id="a-7U"></a>福田清净无三恶趣。<a id="a-7V"></a>永舍邪部悲念未度。<a id="a-7W"></a>已过诸量住于佛量。<a id="a-7X"></a>为人福祐安处无为。<a id="a-7Y"></a>于百千劫净修梵行。<a id="a-7Z"></a>不如五浊一行慈心。<a id="a-7a"></a>夫慈心者福难称量。<a id="a-7b"></a>世多有人行三恶业。<a id="a-7c"></a>身三口四意三法本。<a id="a-7d"></a>应向三恶当受其报。<a id="a-7e"></a>设能专意讽诵此典。<a id="a-7f"></a>于现法中尽其苦原。<a id="a-7g"></a>或有菩萨疲厌生死。<a id="a-7h"></a>遭遇此典终不退还。<a id="a-7i"></a>更不受生在母胞胎。<a id="a-7j"></a>神识了朗未尝错谬。<a id="a-7k"></a>夫欲解缚净诸结使。<a id="a-7l"></a>当护佛法兴显慧明。<a id="a-7m"></a>若于他方百千万劫奉行正法演畅其义。<a id="a-7n"></a>不如此土弹指之顷讽念一偈分别义趣此最为胜。<a id="a-7o"></a>吾见妙乐安明佛土。<a id="a-7p"></a>亦见永寂无量佛国。<a id="a-7q"></a>彼无忧苦烦恼之难。<a id="a-7r"></a>亦复不得行福业事。<a id="a-7s"></a>若能于此尽诸结缚。<a id="a-7t"></a>此则为奇胜生彼国。<a id="a-7u"></a>所以者何。<a id="a-7v"></a>于五浊世众恼万端。<a id="a-7w"></a>亿千万劫时乃有佛。<a id="a-7x"></a>众生行恶希睹贤圣。<a id="a-7y"></a>或生边地八不闲处。<a id="a-7z"></a>或在佛后不闻正法。<a id="a-80"></a>正使有佛不闻不见。<a id="a-81"></a>能于其中兴显佛法。<a id="a-82"></a>是为奇特无与等伦。<a id="a-83"></a>吾今虽为三界至尊。<a id="a-84"></a>犹愿行福不以为厌。<a id="a-85"></a>慈悲喜护拔其苦原。<a id="a-86"></a>难革众生染邪来久。<a id="a-87"></a>卒闻正教倍怀狐疑。<a id="a-88"></a>会值今日如来要集。<a id="a-89"></a>菩萨大士不可称数。<a id="a-8A"></a>闻法无厌如海吞流。<a id="a-8B"></a>应与演说正真佛道。<a id="a-8C"></a>释梵四王天龙鬼神阿须伦旃陀罗摩休勒人与非人魔若魔天十方云集。<a id="a-8D"></a>今得闻法霍然大悟。<a id="a-8E"></a>皆由前世福业所致。<a id="a-8F"></a>正使吾于百千万劫。<a id="a-8G"></a>演畅一句深妙之义。<a id="a-8H"></a>不能究尽此慧法本。<a id="a-8I"></a>是故最胜。<a id="a-8J"></a>菩萨大士。<a id="a-8K"></a>苦行无数不以为难。<a id="a-8L"></a>若使三千大千刹土。<a id="a-8M"></a>同时劫烧火至梵天。<a id="a-8N"></a>凡夫众生未履道迹。<a id="a-8O"></a>闻此正典在他佛国。<a id="a-8P"></a>投身自归入彼火灾。<a id="a-8Q"></a>安隐得度无所伤损。<a id="a-8R"></a>有时三千大千世界。<a id="a-8S"></a>火灭水盛乃至梵天。<a id="a-8T"></a>复自投身入彼水灾。<a id="a-8U"></a>安隐得度终不没溺最胜当知。<a id="a-8V"></a>有时三千大千世界。<a id="a-8W"></a>水涸风盛乃至梵天。<a id="a-8X"></a>复自投身入彼风灾。<a id="a-8Y"></a>安隐得度不被飘浪。<a id="a-8Z"></a>所以者何。<a id="a-8a"></a>诸佛威神之所拥护。<a id="a-8b"></a>若比丘比丘尼优婆塞优婆夷。<a id="a-8c"></a>执持讽诵此经典者。<a id="a-8d"></a>现世获祐不逢苦恼。<a id="a-8e"></a>若能进业净修梵行。<a id="a-8f"></a>即于现世受无为证。<a id="a-8g"></a>今此座上神通大士。<a id="a-8h"></a>亿百千垓那术众生。<a id="a-8i"></a>普修此典乃受果证。<a id="a-8j"></a>吾今殷勤敷演经典。<a id="a-8k"></a>闻者得度不至恶趣。<a id="a-8l"></a>随前志操应适解慧。<a id="a-8m"></a>向佛乘者意广无崖。<a id="a-8n"></a>恒愍众生不自为己。<a id="a-8o"></a>乃至成佛终不耗减。<a id="a-8p"></a>趣缘觉者毕其所愿因缘成道。<a id="a-8q"></a>飞钵虚空变化自由。<a id="a-8r"></a>愿声闻者。<a id="a-8s"></a>求师咨受无所挂碍。<a id="a-8t"></a>断诸结缚尽漏成道。<a id="a-8u"></a>复观众生心意所趣。<a id="a-8v"></a>或有发意应成道迹。<a id="a-8w"></a>菩萨权慧诱进异道。<a id="a-8x"></a>渐渐将导即成罗汉。<a id="a-8y"></a>或有众生应频来道。<a id="a-8z"></a>复以权慧以次指导便得罗汉。<a id="a-90"></a>或有众生应成不还。<a id="a-91"></a>复以权慧开化进趣使成罗汉。<a id="a-92"></a>或有众生不越次第以成三道。<a id="a-93"></a>菩萨权慧欲令学者。<a id="a-94"></a>小节不真。<a id="a-95"></a>即便诱进成须陀洹。<a id="a-96"></a>或有众生已成二道。<a id="a-97"></a>复以权慧接引前人成斯陀含。<a id="a-98"></a>或有众生越次取证受应真者。<a id="a-99"></a>菩萨权慧观察前人。<a id="a-9A"></a>已得须陀洹斯陀含阿那含阿罗汉。<a id="a-9B"></a>复以诱进成缘觉道。<a id="a-9C"></a>尔时如来。<a id="a-9D"></a>告四部众诸来会者。<a id="a-9E"></a>众生若干佛土不同。<a id="a-9F"></a>谓为缘觉如来无刹土乎。<a id="a-9G"></a>莫造斯观。<a id="a-9H"></a>所以者何。<a id="a-9I"></a>转轮圣王十善已具。<a id="a-9J"></a>展转绍继王名不灭。<a id="a-9K"></a>缘觉自寤亦复如是。<a id="a-9L"></a>佛去世后佛法灭尽。<a id="a-9M"></a>或经一劫至百千劫。<a id="a-9N"></a>缘觉应真为行佛事佛佛相继。<a id="a-9O"></a>于诸佛事终不耗减。<a id="a-9P"></a>是故菩萨摩诃萨。<a id="a-9Q"></a>恒以权慧开导众生。<a id="a-9R"></a>福应相次将导众生。<a id="a-9S"></a>离三世患安处永寂。<a id="a-9T"></a>尔时最胜菩萨。<a id="a-9U"></a>即从座起前白佛言。<a id="a-9V"></a>甚奇甚特。<a id="a-9W"></a>非是二乘之所及也。<a id="a-9X"></a>愿乐欲闻成道证验乎。</p>
  <p id="a9Y">佛告最胜。<a id="a-9Z"></a>若乐闻者今当与汝说之。<a id="a-9a"></a>谛听谛听善思念之。<a id="a-9b"></a>吾昔求道不可称计。<a id="a-9c"></a>从初发意施作功德至今成佛。<a id="a-9d"></a>于其中间遗形流布有可计哉。<a id="a-9e"></a>吾昔证验发弘誓心。<a id="a-9f"></a>其有众生趣向道根。<a id="a-9g"></a>或复投身归命三尊。<a id="a-9h"></a>要以神通现证告人。<a id="a-9i"></a>不但我身宿有此愿。<a id="a-9j"></a>诸佛世尊誓愿皆同。<a id="a-9k"></a>若有众生四向四果。<a id="a-9l"></a>吾亦睹见明其所实。<a id="a-9m"></a>正使前人成缘觉者。<a id="a-9n"></a>吾亦证验因缘自寤。<a id="a-9o"></a>若有众生坐树王下。<a id="a-9p"></a>开方五十俞旬里内。<a id="a-9q"></a>于其中间。<a id="a-9r"></a>魔若魔天不睹其际。<a id="a-9s"></a>此者我之所证。<a id="a-9t"></a>佛复告族姓子。<a id="a-9u"></a>菩萨摩诃萨如我今日现身受验旷济众生。<a id="a-9v"></a>不见吾我心识了朗。<a id="a-9w"></a>分别所趣施行佛事。<a id="a-9x"></a>寻忆百千无数佛土。<a id="a-9y"></a>周旋往反究尽道者。<a id="a-9z"></a>恒在前立证明界实。<a id="a-A0"></a>吾昔游于无畏佛刹。<a id="a-A1"></a>时彼大士不可称计。<a id="a-A2"></a>或有志趣小乘罗汉。<a id="a-A3"></a>或有中止在缘觉地。<a id="a-A4"></a>或有超越志存佛道。<a id="a-A5"></a>时吾专心入定三昧。<a id="a-A6"></a>普为众生敢以为证。<a id="a-A7"></a>复次菩萨摩诃萨若有已向须陀洹得须陀洹。<a id="a-A8"></a>向斯陀含得斯陀含。<a id="a-A9"></a>向阿那含得阿那含。<a id="a-AA"></a>向阿罗汉得阿罗汉。<a id="a-AB"></a>吾常于中证成果报。<a id="a-AC"></a>未曾失于法性之本。<a id="a-AD"></a>佛复告族姓子。<a id="a-AE"></a>菩萨摩诃萨游至三千大千世界。<a id="a-AF"></a>有信无信有受无受。<a id="a-AG"></a>或有众生住尽信之地。<a id="a-AH"></a>复有众生住奉法地者。<a id="a-AI"></a>或有众生修于八解童真行者。<a id="a-AJ"></a>我恒往现证使彼得道。<a id="a-AK"></a>佛复告族姓子。<a id="a-AL"></a>菩萨摩诃萨身识清净无能染污。<a id="a-AM"></a>诸有众生怀邪业者。<a id="a-AN"></a>吾亦往证此为邪术不得久立。<a id="a-AO"></a>或复祭祀地水火风。<a id="a-AP"></a>吾亦往说知不真实。<a id="a-AQ"></a>复见群邪唱生梵天。<a id="a-AR"></a>复往劝进福尽还本。<a id="a-AS"></a>或有欲生无色天上住寿一劫。<a id="a-AT"></a>心常专一中无断绝。<a id="a-AU"></a>吾时入定正识定意。<a id="a-AV"></a>复与彼说色不有色色不自有。<a id="a-AW"></a>我色彼色彼我无形。<a id="a-AX"></a>色则无色岂有我也。<a id="a-AY"></a>识非我识岂有我也。<a id="a-AZ"></a>痛想行法亦复如是。<a id="a-Aa"></a>尔时最胜菩萨前白佛言。<a id="a-Ab"></a>善哉善哉世尊。<a id="a-Ac"></a>如来所说现证法教不可思议。<a id="a-Ad"></a>非是罗汉辟支所及。<a id="a-Ae"></a>是时最胜重白佛言。<a id="a-Af"></a>向承佛言。<a id="a-Ag"></a>云何无色。<a id="a-Ah"></a>云何为无色乎。<a id="a-Ai"></a>唯愿世尊。<a id="a-Aj"></a>垂愍敷演永使黎庶不怀狐疑。</p>
  <p id="aAk">佛告最胜。<a id="a-Al"></a>善哉族姓子。<a id="a-Am"></a>谛听善思念之。<a id="a-An"></a>吾当与汝说无色定。<a id="a-Ao"></a>所谓无色者非有色也。<a id="a-Ap"></a>四大造色乃谓为色。<a id="a-Aq"></a>彼无此色乃谓无色。<a id="a-Ar"></a>夫色有五乃成四大。<a id="a-As"></a>唯无形色故谓无色。<a id="a-At"></a>痛色想色行色识色。<a id="a-Au"></a>非是凡夫五通所睹。<a id="a-Av"></a>唯有如来阿维颜菩萨乃见彼色。<a id="a-Aw"></a>佛复告族姓子。<a id="a-Ax"></a>不退转菩萨执权方便入寂静定意三昧正受。<a id="a-Ay"></a>往游有想无想天上。<a id="a-Az"></a>与彼微识说微妙法空无相愿。<a id="a-B0"></a>六身受法无起灭行。<a id="a-B1"></a>渐渐与说生法老法病法死法。<a id="a-B2"></a>所谓生者。<a id="a-B3"></a>在母胞胎生藏下熟藏上。<a id="a-B4"></a>四大已具便当别离。<a id="a-B5"></a>宿有善行。<a id="a-B6"></a>如游浴池后园观看。<a id="a-B7"></a>宿积恶者。<a id="a-B8"></a>如登崄谷荆棘上卧。<a id="a-B9"></a>复与演说识神所趣。<a id="a-BA"></a>我人寿命不可久保。<a id="a-BB"></a>于中拔济识神得寤。<a id="a-BC"></a>唯于阿兰迦兰。<a id="a-BD"></a>如此之比不可称数。<a id="a-BE"></a>亿千那术诸佛在前。<a id="a-BF"></a>各现殊特甚深之法。<a id="a-BG"></a>本识愚惑如器穿漏。<a id="a-BH"></a>不受正法道品之教。<a id="a-BI"></a>一劫若减一劫干烧。<a id="a-BJ"></a>如是经历亿百千那术之数劫数干烧。<a id="a-BK"></a>或有一劫一佛出世。<a id="a-BL"></a>或有一劫二佛出世。<a id="a-BM"></a>或于一劫百佛千佛亿百千佛。<a id="a-BN"></a>如是之比。<a id="a-BO"></a>然后乃受正教。<a id="a-BP"></a>复与演说老耗之法。<a id="a-BQ"></a>所谓老者。<a id="a-BR"></a>诸根纯熟皮缓面皱。<a id="a-BS"></a>悲愁呻吟厌患四大。<a id="a-BT"></a>无复少壮荣华之心。<a id="a-BU"></a>此法衰耗不可久保。<a id="a-BV"></a>次复与说四大参差地水火风。<a id="a-BW"></a>地胜水性水胜火性火胜风性。<a id="a-BX"></a>互有增减便成其疾。<a id="a-BY"></a>或生疮痍万病所逼。<a id="a-BZ"></a>脓血流溢不可瞻睹。<a id="a-Ba"></a>以次与说无常变易。<a id="a-Bb"></a>如水上泡一生一灭。<a id="a-Bc"></a>生者自生灭者自灭。<a id="a-Bd"></a>生不自生灭不自灭。<a id="a-Be"></a>无想神识即于彼处。<a id="a-Bf"></a>随其所趣各获果证。<a id="a-Bg"></a>于无余泥洹界而般泥洹。<a id="a-Bh"></a>最胜菩萨白佛言。<a id="a-Bi"></a>世尊。<a id="a-Bj"></a>向闻如来四大参差神识所居。<a id="a-Bk"></a>地增水减则生其疾。<a id="a-Bl"></a>水增火减则生其疾。<a id="a-Bm"></a>火增风减则生其疾。<a id="a-Bn"></a>又复闻佛说。<a id="a-Bo"></a>风增火减火增水减水增地减。<a id="a-Bp"></a>识非四大四大非识。<a id="a-Bq"></a>今闻佛说。<a id="a-Br"></a>一大增三大病。<a id="a-Bs"></a>三大增一大病。<a id="a-Bt"></a>四大具足神识得宁。<a id="a-Bu"></a>衰由四大非识所生。<a id="a-Bv"></a>云何世尊。<a id="a-Bw"></a>病由四大为识所生。<a id="a-Bx"></a>佛告最胜。<a id="a-By"></a>识非四大四大非识。<a id="a-Bz"></a>识不离四大四大不离识。<a id="a-C0"></a>是故一大增诸大病。<a id="a-C1"></a>识大增一大病。<a id="a-C2"></a>识随衰耗。<a id="a-C3"></a>又问为四大病为识神病耶。<a id="a-C4"></a>答曰识由大病。<a id="a-C5"></a>大由识病。<a id="a-C6"></a>又问识由四大乃自役用。<a id="a-C7"></a>舍身受形四大各归。<a id="a-C8"></a>其本识神何不减乎。<a id="a-C9"></a>佛告族姓子。<a id="a-CA"></a>善哉善哉。<a id="a-CB"></a>于如来前乃发斯问。<a id="a-CC"></a>吾当与汝一一分别。<a id="a-CD"></a>识者无形而不可见。<a id="a-CE"></a>识非有识因大为识。<a id="a-CF"></a>四大尽增则识有病。<a id="a-CG"></a>病非四大由识而生。<a id="a-CH"></a>万病增减皆由识生。<a id="a-CI"></a>从初发意乃至成佛。<a id="a-CJ"></a>神识无垢不由四大。</p>
  <p data-pb></p>
  <h2 id="aCK">解慧品第二十八</h2>
  <p id="aCL">尔时最胜菩萨白佛言。<a id="a-CM"></a>世尊。<a id="a-CN"></a>云何菩萨摩诃萨执意坚固不可沮坏。<a id="a-CO"></a>云何菩萨执意真诚终不虚妄。<a id="a-CP"></a>云何菩萨一向佛道不趣二乘。<a id="a-CQ"></a>云何菩萨执持威仪不失礼节。<a id="a-CR"></a>云何菩萨守意禅定不舍正受。<a id="a-CS"></a>云何菩萨住诸佛法而不退转。<a id="a-CT"></a>云何菩萨留化教授不断佛种。</p>
  <p id="aCU">尔时世尊告最胜曰。<a id="a-CV"></a>善哉善哉。<a id="a-CW"></a>于如来前而问此义。<a id="a-CX"></a>吾今与汝敷演分别善思念之。<a id="a-CY"></a>唯然世尊愿乐欲闻。<a id="a-CZ"></a>佛告最胜。<a id="a-Ca"></a>菩萨摩诃萨修行四法意志坚固不可沮坏。<a id="a-Cb"></a>云何为四法。<a id="a-Cc"></a>一者慈愍众生如母爱子。<a id="a-Cd"></a>二者勤加精进而不懈怠。<a id="a-Ce"></a>三者度诸众生如幻如化。<a id="a-Cf"></a>四者诸佛箧藏无不究练。<a id="a-Cg"></a>是谓菩萨摩诃萨行此四法进成佛道未曾退转。<a id="a-Ch"></a>菩萨复当修行四法。<a id="a-Ci"></a>便得入定贤圣默然。<a id="a-Cj"></a>云何为四。<a id="a-Ck"></a>一者解知众生无众生想。<a id="a-Cl"></a>二者观诸世间不可乐想。<a id="a-Cm"></a>三者叹誉大乘永离二道。<a id="a-Cn"></a>四者于诸苦乐无所荣冀。<a id="a-Co"></a>复有四法。<a id="a-Cp"></a>云何为四。<a id="a-Cq"></a>一者戒二者闻三者施四者出要。<a id="a-Cr"></a>复有四法。<a id="a-Cs"></a>至成佛道。<a id="a-Ct"></a>无有狐疑不失威仪。<a id="a-Cu"></a>云何为四。<a id="a-Cv"></a>一者无利。<a id="a-Cw"></a>二者无衰。<a id="a-Cx"></a>三者无毁。<a id="a-Cy"></a>四者无誉。<a id="a-Cz"></a>复有四法增益善根。<a id="a-D0"></a>云何为四。<a id="a-D1"></a>一者教训众生住于信地。<a id="a-D2"></a>二者惠施于人不望其报。<a id="a-D3"></a>三者说法无法想。<a id="a-D4"></a>四者菩萨名号不可称记。<a id="a-D5"></a>复有四法。<a id="a-D6"></a>菩萨所行从一地乃至十地。<a id="a-D7"></a>云何为四。<a id="a-D8"></a>一者兴显善根。<a id="a-D9"></a>二者除去愚闇不处邪部。<a id="a-DA"></a>三者善权适化导以无方。<a id="a-DB"></a>四者执心勇猛精进日增。<a id="a-DC"></a>复有四法。<a id="a-DD"></a>善权方便得至佛道。<a id="a-DE"></a>云何为四。<a id="a-DF"></a>一者劝进邪部安处正道。<a id="a-DG"></a>二者化诸未寤令向善趣。<a id="a-DH"></a>三者说法无二受有高下。<a id="a-DI"></a>四者以佛圣慧度未度者。<a id="a-DJ"></a>复有四法威仪成就。<a id="a-DK"></a>云何为四。<a id="a-DL"></a>一者不染三有知之为苦。<a id="a-DM"></a>二者我与彼人苦乐俱然。<a id="a-DN"></a>三者恒行忍辱不兴恶心。<a id="a-DO"></a>四者在上无慢居下不耻。<a id="a-DP"></a>复有四法不舍道心。<a id="a-DQ"></a>云何为四。<a id="a-DR"></a>一者念佛功德之本。<a id="a-DS"></a>二者安处众生道心坚固。<a id="a-DT"></a>三者亲善知识不染邪见。<a id="a-DU"></a>四者上及大乘不修妄见。<a id="a-DV"></a>复有四法。<a id="a-DW"></a>乐在闲静不处愦闹。<a id="a-DX"></a>云何为四。<a id="a-DY"></a>一者向小乘者令至大乘。<a id="a-DZ"></a>二者应成缘觉进成佛道。<a id="a-Da"></a>三者闻法不厌道心不断。<a id="a-Db"></a>四者如所闻法不有吝惜。<a id="a-Dc"></a>复有四法菩萨所行。<a id="a-Dd"></a>云何为四。<a id="a-De"></a>一者不起法忍悉知无生。<a id="a-Df"></a>二者无尽法忍亦无过量。<a id="a-Dg"></a>三者因缘法忍除缘觉心。<a id="a-Dh"></a>四者无住法忍悉知众生心无猗着。<a id="a-Di"></a>复有四法除去结使。<a id="a-Dj"></a>云何为四。<a id="a-Dk"></a>一者专精一意思惟恶露。<a id="a-Dl"></a>二者去者永灭更不造新。<a id="a-Dm"></a>三者诸法明白不处闇冥。<a id="a-Dn"></a>四者心常游戏百千三昧。<a id="a-Do"></a>复有四法游行四部众。<a id="a-Dp"></a>云何为四。<a id="a-Dq"></a>一者恒自为法不计吾我。<a id="a-Dr"></a>二者兴致重敬心无放诞。<a id="a-Ds"></a>三者于诸善本转增其德。<a id="a-Dt"></a>四者去离小乘导以大道。<a id="a-Du"></a>复有四法。<a id="a-Dv"></a>法施财施得至无为。<a id="a-Dw"></a>云何为四。<a id="a-Dx"></a>一者受法不误。<a id="a-Dy"></a>二者不从他心。<a id="a-Dz"></a>三者不惜身命。<a id="a-E0"></a>四者意无退转。<a id="a-E1"></a>复有四法施无想报。<a id="a-E2"></a>云何为四。<a id="a-E3"></a>一者彼我无形了之悉空。<a id="a-E4"></a>二者行应正真修无上道。<a id="a-E5"></a>三者解见无我由痴爱生。<a id="a-E6"></a>四者道性无际行合真际。<a id="a-E7"></a>复有四法度人无量。<a id="a-E8"></a>云何为四。<a id="a-E9"></a>一者解淫怒痴无有起灭。<a id="a-EA"></a>二者行慈广济不见恚怒。<a id="a-EB"></a>三者燃炽诸法。<a id="a-EC"></a>四者虽在五浊不舍道心。<a id="a-ED"></a>复有四法得成道根。<a id="a-EE"></a>云何为四。<a id="a-EF"></a>一者恒以惠施以为元首。<a id="a-EG"></a>二者劝进他人除去悭贪。<a id="a-EH"></a>三者行辄合空法无吾我。<a id="a-EI"></a>四者于甚深法不起狐疑。<a id="a-EJ"></a>复有四法禅定不戏。<a id="a-EK"></a>云何为四。<a id="a-EL"></a>一者不计众生有数无数。<a id="a-EM"></a>二者不见佛土有净无净。<a id="a-EN"></a>三者慈悲喜护遍满世界。<a id="a-EO"></a>四者佛慧具足不舍本誓。<a id="a-EP"></a>复有四法游佛道场。<a id="a-EQ"></a>云何为四。<a id="a-ER"></a>一者先言后笑不伤人意。<a id="a-ES"></a>二者如所说法行应正真。<a id="a-ET"></a>三者解道无道亦无窠窟。<a id="a-EU"></a>四者有望无望悉知归空。<a id="a-EV"></a>是谓菩萨摩诃萨行应合空于诸佛法修无上道。<a id="a-EW"></a>说此四四法时。<a id="a-EX"></a>二万二千天及世人皆发无上正真道意。<a id="a-EY"></a>复有万二千人。<a id="a-EZ"></a>即于座上逮不起法忍。<a id="a-Ea"></a>复有无数十方天子。<a id="a-Eb"></a>散华供养乃至于膝。</p>
  <p data-pb></p>
  <h2 id="aEc">三毒品第二十九</h2>
  <p id="aEd">尔时濡首童真白佛言。<a id="a-Ee"></a>世尊。<a id="a-Ef"></a>今闻如来说四法门慧。<a id="a-Eg"></a>甚深微妙立根得力。<a id="a-Eh"></a>菩萨所行非是罗汉辟支所及。<a id="a-Ei"></a>今问如来未来中间。<a id="a-Ej"></a>初禅思惟恶露不净之观。<a id="a-Ek"></a>为观自身不净。<a id="a-El"></a>观他身不净耶。<a id="a-Em"></a>佛告濡首童真。<a id="a-En"></a>或有菩萨未上菩萨位。<a id="a-Eo"></a>便自观身恶露不净立根得力。<a id="a-Ep"></a>或自观身观他人身。<a id="a-Eq"></a>复以权慧现身臭秽脓血流溢。<a id="a-Er"></a>于中开寤无数众生。<a id="a-Es"></a>去离净心皆知不真。<a id="a-Et"></a>复次濡首。<a id="a-Eu"></a>或有菩萨在未来地。<a id="a-Ev"></a>上修中间未明初禅。<a id="a-Ew"></a>复有菩萨已离未来住在中间。<a id="a-Ex"></a>复以权慧上修初禅。<a id="a-Ey"></a>或有菩萨已过未来中间净地。<a id="a-Ez"></a>次复修习初禅。<a id="a-F0"></a>念持五行之本。<a id="a-F1"></a>遂复上及二禅之法。<a id="a-F2"></a>或有菩萨舍上四禅未来中间。<a id="a-F3"></a>初禅第二以次仰修。<a id="a-F4"></a>三禅根本喜安自守。<a id="a-F5"></a>复有菩萨已离三禅。<a id="a-F6"></a>复舍四行修第四禅。<a id="a-F7"></a>复于四禅思惟恶露不净之观。<a id="a-F8"></a>复有菩萨。<a id="a-F9"></a>不由七定径逮灭尽定意。<a id="a-FA"></a>或有菩萨已入永寂三昧普观世界。<a id="a-FB"></a>无有众生我人寿命。<a id="a-FC"></a>生者灭者悉无所有。<a id="a-FD"></a>或有菩萨在一地住受菩萨位。<a id="a-FE"></a>分别三毒淫怒痴法。<a id="a-FF"></a>权慧适化观众生心。<a id="a-FG"></a>有无明心无无明心。<a id="a-FH"></a>有爱欲心无爱欲心。<a id="a-FI"></a>有嗔恚心无嗔恚心。<a id="a-FJ"></a>菩萨悉知。<a id="a-FK"></a>最胜当知。<a id="a-FL"></a>菩萨摩诃萨遍观诸法。<a id="a-FM"></a>不见生者不见灭者。<a id="a-FN"></a>复于诸法不见毕竟不见不毕竟。<a id="a-FO"></a>如是诸问为清净。<a id="a-FP"></a>复次最胜。<a id="a-FQ"></a>菩萨摩诃萨观诸缚着于中求净。<a id="a-FR"></a>应问当问。<a id="a-FS"></a>此法永寂安隐无变易法。<a id="a-FT"></a>生死清净不见秽浊。<a id="a-FU"></a>是谓菩萨摩诃萨无生之论。<a id="a-FV"></a>越度生死不见有度。<a id="a-FW"></a>是谓无生之论。<a id="a-FX"></a>泥洹无形寂然无为。<a id="a-FY"></a>是谓乃应无生之论。<a id="a-FZ"></a>若使最胜于诸缚着悉知归空。<a id="a-Fa"></a>不见生死有取证者。<a id="a-Fb"></a>不见出生起灭之处。<a id="a-Fc"></a>亦不见出亦不见泥洹。<a id="a-Fd"></a>是谓菩萨无生之论。<a id="a-Fe"></a>复次最胜。<a id="a-Ff"></a>因缘聚散恶露不净。<a id="a-Fg"></a>是谓菩萨无生之论。<a id="a-Fh"></a>亲近成证不退转果。<a id="a-Fi"></a>断智无碍知尽不生。<a id="a-Fj"></a>是谓菩萨无生之论。<a id="a-Fk"></a>复次最胜。<a id="a-Fl"></a>菩萨摩诃萨因缘合散证不退还。<a id="a-Fm"></a>断知无碍永离三有。<a id="a-Fn"></a>是谓菩萨无生之论。<a id="a-Fo"></a>乃名诸法善根不断。<a id="a-Fp"></a>知善不善。<a id="a-Fq"></a>此是世法是度世法。<a id="a-Fr"></a>此是碍法此不碍法。<a id="a-Fs"></a>此有为法此无为法。<a id="a-Ft"></a>此有漏法此无漏法。<a id="a-Fu"></a>是谓菩萨摩诃萨无生之论。<a id="a-Fv"></a>复次最胜。<a id="a-Fw"></a>思惟分别佛像无形。<a id="a-Fx"></a>亦复分别法性若干。<a id="a-Fy"></a>思惟圣众功德难量。<a id="a-Fz"></a>以次思惟众生非一。<a id="a-G0"></a>复当分别刹土不同。<a id="a-G1"></a>心所趣向难可究尽。<a id="a-G2"></a>是谓菩萨摩诃萨无生之论。<a id="a-G3"></a>复次最胜。<a id="a-G4"></a>一切诸法皆悉清净。<a id="a-G5"></a>一切诸法皆不清净。<a id="a-G6"></a>是谓菩萨无生之论。<a id="a-G7"></a>最胜白佛言。<a id="a-G8"></a>云何一切诸法是无生之论。<a id="a-G9"></a>一切诸法皆不清净是无生之论。<a id="a-GA"></a>佛告最胜。<a id="a-GB"></a>诸法无识亦无行报。<a id="a-GC"></a>诸有识想与法相应。<a id="a-GD"></a>是谓净无净也。<a id="a-GE"></a>一切诸法若干种相。<a id="a-GF"></a>或有诸法未离念持。<a id="a-GG"></a>便求方便增益其德已益其德诸善普备。<a id="a-GH"></a>诸善已备则数出入息。<a id="a-GI"></a>数息已定是谓净不净。<a id="a-GJ"></a>最胜又问。<a id="a-GK"></a>云何观察诸法定不定耶。<a id="a-GL"></a>答曰。<a id="a-GM"></a>自于境界永离无欲。<a id="a-GN"></a>于亿万法悉知定不定义。<a id="a-GO"></a>又问。<a id="a-GP"></a>定者非净非不有净。<a id="a-GQ"></a>不定非净。<a id="a-GR"></a>可谓定不定乎。<a id="a-GS"></a>报曰。<a id="a-GT"></a>少有明者能解定不定义。<a id="a-GU"></a>云何世尊。<a id="a-GV"></a>永离无欲于亿万法知定不定定者是道。<a id="a-GW"></a>不定非道。<a id="a-GX"></a>佛言。<a id="a-GY"></a>如是如是。<a id="a-GZ"></a>如汝所言。<a id="a-Ga"></a>若有族姓子族姓女。<a id="a-Gb"></a>于诸法界不知已定当定未定。<a id="a-Gc"></a>则于诸法未解已解当解。<a id="a-Gd"></a>何以故。<a id="a-Ge"></a>如香乐经所说。<a id="a-Gf"></a>诸法已定闻不狐疑。<a id="a-Gg"></a>则能进上而不退转。<a id="a-Gh"></a>如所闻法玩习不舍。<a id="a-Gi"></a>是谓定不定义。<a id="a-Gj"></a>若有众生于定不定生狐疑者。<a id="a-Gk"></a>则不能从一地复至一地。<a id="a-Gl"></a>以不超次干地则不离生死住泥洹法。<a id="a-Gm"></a>何以故。<a id="a-Gn"></a>诸佛世尊不究生死根本不至泥洹。</p>
  <p id="aGo">佛告最胜。<a id="a-Gp"></a>诸佛世尊恒不演说越度生死安处泥洹耶。<a id="a-Gq"></a>答曰如是。<a id="a-Gr"></a>又问。<a id="a-Gs"></a>颇闻世尊演说诸法斯是生死斯是泥洹。<a id="a-Gt"></a>答曰。<a id="a-Gu"></a>非也佛言。<a id="a-Gv"></a>是故族姓子。<a id="a-Gw"></a>诸佛世尊不说生死以为下劣。<a id="a-Gx"></a>不说泥洹以为增上。<a id="a-Gy"></a>但为族姓子。<a id="a-Gz"></a>言生死泥洹者便有二识。<a id="a-H0"></a>则不能离生死至泥洹之岸佛复告最胜。<a id="a-H1"></a>菩萨摩诃萨从空往来。<a id="a-H2"></a>不见众生有众生想。<a id="a-H3"></a>不见泥洹有泥洹想。<a id="a-H4"></a>何以故。<a id="a-H5"></a>不见周旋处在生死。<a id="a-H6"></a>不见泥洹有得灭度。<a id="a-H7"></a>尔时最胜菩萨即从座起。<a id="a-H8"></a>偏露右臂长跪叉手。<a id="a-H9"></a>白佛言。<a id="a-HA"></a>世尊。<a id="a-HB"></a>善哉善哉。<a id="a-HC"></a>如来所说。<a id="a-HD"></a>说无众生泥洹之相。<a id="a-HE"></a>法说义说正应寂然。<a id="a-HF"></a>不见生死及与泥洹。<a id="a-HG"></a>尔时座上二千七百比丘。<a id="a-HH"></a>有漏心解脱得不起法忍。<a id="a-HI"></a>何以故。<a id="a-HJ"></a>解了生死则无生死。<a id="a-HK"></a>解了泥洹则无泥洹。<a id="a-HL"></a>亦复不言有度众生。<a id="a-HM"></a>亦不说泥洹永寂。<a id="a-HN"></a>解空性法。<a id="a-HO"></a>非有生死非有泥洹。</p>
  <p id="aHP">尔时坐上七百比丘。<a id="a-HQ"></a>密从座起收摄衣钵。<a id="a-HR"></a>无何而去。<a id="a-HS"></a>各各低头自相谓言。<a id="a-HT"></a>我等何为涉此慊苦。<a id="a-HU"></a>日夜精勤修于梵行。<a id="a-HV"></a>或言有泥洹。<a id="a-HW"></a>泥洹无取灭度者。<a id="a-HX"></a>亦无有道。<a id="a-HY"></a>况当有成道者。</p>
  <p data-pb></p>
  <h2 id="aHZ">问泥洹品第三十</h2>
  <p id="aHa">时最胜菩萨白佛言。<a id="a-Hb"></a>世尊。<a id="a-Hc"></a>若有众生欲使诸法出生。<a id="a-Hd"></a>则无有道成等正觉。<a id="a-He"></a>何况于泥洹欲成道乎。<a id="a-Hf"></a>此则不然。<a id="a-Hg"></a>泥洹无姓亦无名号。<a id="a-Hh"></a>云何欲于空中求空。<a id="a-Hi"></a>泥洹无一。<a id="a-Hj"></a>况当欲求诸法之数。<a id="a-Hk"></a>世尊。<a id="a-Hl"></a>此七百比丘于如来所剃除须发服三法衣。<a id="a-Hm"></a>手执应器净修梵行。<a id="a-Hn"></a>方便退转在凡夫地。<a id="a-Ho"></a>欲求泥洹窠窟处所。<a id="a-Hp"></a>犹如麻油醍醐酪酥。<a id="a-Hq"></a>油则遍周酥则凝住。<a id="a-Hr"></a>生死泥洹亦复如是。<a id="a-Hs"></a>至竟泥洹无诸法相。<a id="a-Ht"></a>泥洹大道亦无崖底。<a id="a-Hu"></a>群惑之人执迷来久。<a id="a-Hv"></a>却谓泥洹有生灭着断。<a id="a-Hw"></a>唯有修行之人执行正见。<a id="a-Hx"></a>不见诸法有起有灭。<a id="a-Hy"></a>不见诸法有受有舍。<a id="a-Hz"></a>尔时。<a id="a-I0"></a>最胜菩萨前白佛言。<a id="a-I1"></a>世尊。<a id="a-I2"></a>此七百比丘即闻法教各舍驰散。<a id="a-I3"></a>当复经历几时乃得度脱。<a id="a-I4"></a>永离生死不在邪见。<a id="a-I5"></a>佛告最胜。<a id="a-I6"></a>汝欲知者谛听谛听善思念之。<a id="a-I7"></a>吾当与汝蠲除狐疑。<a id="a-I8"></a>对曰。<a id="a-I9"></a>如是世尊。<a id="a-IA"></a>佛言。<a id="a-IB"></a>恒沙劫过乃一佛出。<a id="a-IC"></a>如是经历七十二亿恒沙劫数。<a id="a-ID"></a>犹不得度。<a id="a-IE"></a>何以故。<a id="a-IF"></a>亿千万劫佛乃出世。<a id="a-IG"></a>值佛甚难经难得闻。<a id="a-IH"></a>今日如来至真等正觉。<a id="a-II"></a>在大众中敷演道教。<a id="a-IJ"></a>说无生灭泥洹之法。<a id="a-IK"></a>于正法中生邪见心。<a id="a-IL"></a>所生之处。<a id="a-IM"></a>恒在邪见不在正道。<a id="a-IN"></a>犹如士夫勇猛多力。<a id="a-IO"></a>无方伎术无不贯练。<a id="a-IP"></a>六艺备具。<a id="a-IQ"></a>天文地理星宿灾怪皆悉开通。<a id="a-IR"></a>然此力士。<a id="a-IS"></a>恒畏虚空窃自设计。<a id="a-IT"></a>驰趣四方投无空界。<a id="a-IU"></a>在在处处恒见虚空。<a id="a-IV"></a>此诸比丘亦复如是。<a id="a-IW"></a>正使经历百千万劫。<a id="a-IX"></a>欲于空中立泥洹名。<a id="a-IY"></a>此事不然。<a id="a-IZ"></a>所至到处不了空性。<a id="a-Ia"></a>愿求于道终不可果。<a id="a-Ib"></a>如复有人欲求于空。<a id="a-Ic"></a>在在处处空恒在前。<a id="a-Id"></a>亦不演说此空彼空有若干相。<a id="a-Ie"></a>不见从空往来有所成办。<a id="a-If"></a>斯乃解知泥洹之要。<a id="a-Ig"></a>彼诸比丘前世习邪至今不寤欲求泥洹无为大道。<a id="a-Ih"></a>犹尚不识名号姓字。<a id="a-Ii"></a>岂能分别泥洹道乎。<a id="a-Ij"></a>终日周旋求于灭度。<a id="a-Ik"></a>唐劳其功而不可获。<a id="a-Il"></a>何以故。<a id="a-Im"></a>泥洹假号如幻如化。<a id="a-In"></a>空无所有假名为空。<a id="a-Io"></a>假号虚诈。<a id="a-Ip"></a>愚人所传非贤圣法律之所赞叹。<a id="a-Iq"></a>尔时复有立行比丘七百余人。<a id="a-Ir"></a>即于座上诸尘垢尽得法眼净。<a id="a-Is"></a>三达六通无所挂碍。<a id="a-It"></a>了佛无生亦不起灭。<a id="a-Iu"></a>不以过去诸法求于泥洹。<a id="a-Iv"></a>无数恒沙诸佛过去所说教诫智慧辩才悉无若干。<a id="a-Iw"></a>从凡夫起乃至无学。<a id="a-Ix"></a>演说道教无有差违。<a id="a-Iy"></a>不见众生流浪生死。<a id="a-Iz"></a>不见泥洹当有起灭。<a id="a-J0"></a>何以故。<a id="a-J1"></a>一切诸法悉空如空。<a id="a-J2"></a>不见诸佛所出窠窟。<a id="a-J3"></a>尔时座上六百优婆塞三百优婆夷。<a id="a-J4"></a>皆得尽信之行。<a id="a-J5"></a>无数天与世人皆发无上正真道意。<a id="a-J6"></a>尔时长老舍利弗告五百比丘曰。<a id="a-J7"></a>汝等诸人各获通慧必本愿耶。<a id="a-J8"></a>诸比丘言。<a id="a-J9"></a>尊者舍利弗。<a id="a-JA"></a>曩昔所愿今日已获。<a id="a-JB"></a>所作已办更不受有。<a id="a-JC"></a>舍利弗言。<a id="a-JD"></a>善所问者知所趣乎。<a id="a-JE"></a>诸比丘言。<a id="a-JF"></a>尽诸结缚更不染有。<a id="a-JG"></a>不爱生死不着泥洹。<a id="a-JH"></a>泥洹无为行合空性。<a id="a-JI"></a>无结缚尽亦不见尽。<a id="a-JJ"></a>是谓泥洹。<a id="a-JK"></a>尔时舍利弗赞彼比丘曰。<a id="a-JL"></a>善哉善哉。<a id="a-JM"></a>族姓子。<a id="a-JN"></a>真解空性甚深之义。<a id="a-JO"></a>今有几贤住于福地。<a id="a-JP"></a>诸比丘曰。<a id="a-JQ"></a>尊者舍利弗。<a id="a-JR"></a>即是福田如来所称。<a id="a-JS"></a>施行佛事未曾唐捐。<a id="a-JT"></a>我等诸人。<a id="a-JU"></a>于十六分未获其一。<a id="a-JV"></a>舍利弗言。<a id="a-JW"></a>汝五百人。<a id="a-JX"></a>悉是彼此解脱之士。<a id="a-JY"></a>亦是福田。<a id="a-JZ"></a>诸比丘曰。<a id="a-Ja"></a>如来圣慧性自清净。<a id="a-Jb"></a>于诸法界无所染着。<a id="a-Jc"></a>是时最胜菩萨前白佛言。<a id="a-Jd"></a>世有几贤必报施恩。<a id="a-Je"></a>佛告最胜。<a id="a-Jf"></a>不着世法能报施恩。<a id="a-Jg"></a>又问。<a id="a-Jh"></a>复有几贤于施清净。<a id="a-Ji"></a>答曰。<a id="a-Jj"></a>不受诸法乃谓清净。<a id="a-Jk"></a>又问。<a id="a-Jl"></a>何者是施福田。<a id="a-Jm"></a>答曰。<a id="a-Jn"></a>忘佛道法乃谓福田。<a id="a-Jo"></a>又问。<a id="a-Jp"></a>复有几贤于众生种。<a id="a-Jq"></a>为善知识指授善恶。<a id="a-Jr"></a>答曰不舍一切众生之类。<a id="a-Js"></a>是谓善知识。<a id="a-Jt"></a>又问。<a id="a-Ju"></a>世有几贤能报佛恩。<a id="a-Jv"></a>答曰。<a id="a-Jw"></a>获四无畏不断佛种。<a id="a-Jx"></a>又问。<a id="a-Jy"></a>世有几贤能供养如来。<a id="a-Jz"></a>答曰。<a id="a-K0"></a>亿万劫行于中不惑。<a id="a-K1"></a>是谓供养。<a id="a-K2"></a>又问。<a id="a-K3"></a>世有几贤能护佛藏。<a id="a-K4"></a>答曰。<a id="a-K5"></a>尽其形寿不毁佛戒。<a id="a-K6"></a>又问。<a id="a-K7"></a>复有几贤能兴恭敬。<a id="a-K8"></a>答曰。<a id="a-K9"></a>守护诸根能闭六情。<a id="a-KA"></a>又问。<a id="a-KB"></a>何者世间名大珍宝。<a id="a-KC"></a>答曰。<a id="a-KD"></a>成就七宝者。<a id="a-KE"></a>又问。<a id="a-KF"></a>云何解知足行。<a id="a-KG"></a>答曰。<a id="a-KH"></a>修于第一无上慧义。<a id="a-KI"></a>又曰。<a id="a-KJ"></a>云何于世少欲。<a id="a-KK"></a>答曰。<a id="a-KL"></a>不愿求于世。<a id="a-KM"></a>又问。<a id="a-KN"></a>云何解世无著。<a id="a-KO"></a>答曰。<a id="a-KP"></a>断诸结缚无复五盖。<a id="a-KQ"></a>又问。<a id="a-KR"></a>世谁快乐无复众苦。<a id="a-KS"></a>答曰。<a id="a-KT"></a>无所系属故谓为乐。<a id="a-KU"></a>又问。<a id="a-KV"></a>云何无所系属。<a id="a-KW"></a>答曰。<a id="a-KX"></a>解知五阴十八本持空寂无为。<a id="a-KY"></a>又问。<a id="a-KZ"></a>谁有此难。<a id="a-Ka"></a>答曰。<a id="a-Kb"></a>外舍六尘内舍六情。<a id="a-Kc"></a>又问。<a id="a-Kd"></a>谁度此岸。<a id="a-Ke"></a>得至彼岸。<a id="a-Kf"></a>答曰。<a id="a-Kg"></a>立根得力成道者也。<a id="a-Kh"></a>又问。<a id="a-Ki"></a>云何菩萨施心不断。<a id="a-Kj"></a>答曰。<a id="a-Kk"></a>消除三想不兴尘劳。<a id="a-Kl"></a>又问。<a id="a-Km"></a>云何持戒而不缺漏。<a id="a-Kn"></a>答曰。<a id="a-Ko"></a>道心坚固不舍弘誓。<a id="a-Kp"></a>云何行忍遭对不惧。<a id="a-Kq"></a>答曰。<a id="a-Kr"></a>解心空寂不起恚本。<a id="a-Ks"></a>云何菩萨修于精进。<a id="a-Kt"></a>答曰。<a id="a-Ku"></a>心之所念无有端绪。<a id="a-Kv"></a>又问。<a id="a-Kw"></a>云何禅定意不戏损。<a id="a-Kx"></a>答曰。<a id="a-Ky"></a>心定永寂不受外尘。<a id="a-Kz"></a>云何慧业演畅诸法。<a id="a-L0"></a>答曰。<a id="a-L1"></a>分别义趣不舍道心。<a id="a-L2"></a>又问。<a id="a-L3"></a>云何菩萨修行慈心不舍道根。<a id="a-L4"></a>答曰。<a id="a-L5"></a>不舍众生见有度者。<a id="a-L6"></a>又问。<a id="a-L7"></a>云何菩萨行于悲心。<a id="a-L8"></a>答曰。<a id="a-L9"></a>思惟诸法而不退转。<a id="a-LA"></a>又问。<a id="a-LB"></a>云何菩萨喜意不断得至灭度。<a id="a-LC"></a>答曰。<a id="a-LD"></a>不兴我想计有吾我。<a id="a-LE"></a>又问。<a id="a-LF"></a>云何菩萨护心不断。<a id="a-LG"></a>答曰。<a id="a-LH"></a>守护道根毕至成佛。<a id="a-LI"></a>于其中间不兴余想。<a id="a-LJ"></a>又问。<a id="a-LK"></a>云何菩萨立于信根。<a id="a-LL"></a>答曰。<a id="a-LM"></a>超越外法不与邪俱。<a id="a-LN"></a>又问。<a id="a-LO"></a>云何解空而无犹豫。<a id="a-LP"></a>答曰。<a id="a-LQ"></a>解道非道道无根源。<a id="a-LR"></a>是谓菩萨摩诃萨所应行业。</p>
  <h2 id="aLS">四梵堂品第三十一</h2>
  <p id="aLT">尔时濡首童真。<a id="a-LU"></a>内心自念。<a id="a-LV"></a>云何菩萨摩诃萨。<a id="a-LW"></a>于身口意净修梵行。<a id="a-LX"></a>周遍四荒往度众生。<a id="a-LY"></a>从一佛国至一佛国。<a id="a-LZ"></a>未曾舍离众生。<a id="a-La"></a>云何菩萨进成佛业。<a id="a-Lb"></a>不失菩萨所行之定。<a id="a-Lc"></a>佛知其意。<a id="a-Ld"></a>即告之曰。<a id="a-Le"></a>如是如是。<a id="a-Lf"></a>如汝所言。<a id="a-Lg"></a>菩萨行本其类不同。<a id="a-Lh"></a>吾今与汝敷演其义。<a id="a-Li"></a>谛听谛听。<a id="a-Lj"></a>善思念之。<a id="a-Lk"></a>对曰。<a id="a-Ll"></a>如是世尊。</p>
  <p id="aLm">佛告濡首。<a id="a-Ln"></a>身行清净不为众恶。<a id="a-Lo"></a>口行至诚不失法性。<a id="a-Lp"></a>心念定意恐畏不动。<a id="a-Lq"></a>是谓菩萨通慧之本。<a id="a-Lr"></a>慈念众生不着爱欲。<a id="a-Ls"></a>恒修不净恶露之观。<a id="a-Lt"></a>守固其心不处愚闇。<a id="a-Lu"></a>是谓菩萨通慧之本。<a id="a-Lv"></a>在众如野不失威仪。<a id="a-Lw"></a>进止行来仪容齐整。<a id="a-Lx"></a>未曾违失如来禁戒。<a id="a-Ly"></a>是谓菩萨通慧之本。<a id="a-Lz"></a>于诸佛法悉皆解脱。<a id="a-M0"></a>无欲无为不可思议。<a id="a-M1"></a>圣众修习永无三乘。<a id="a-M2"></a>是谓菩萨通慧之本。<a id="a-M3"></a>于欲解脱晓了无形。<a id="a-M4"></a>嗔恚解脱痴懈亦然。<a id="a-M5"></a>修九次第不动禅觉。<a id="a-M6"></a>是谓菩萨通慧之本。<a id="a-M7"></a>不着欲界求转轮位。<a id="a-M8"></a>不处色界希望成福。<a id="a-M9"></a>复不思惟无色界道。<a id="a-MA"></a>是谓菩萨通慧之本。<a id="a-MB"></a>复于空无无愿无相。<a id="a-MC"></a>无不尽有漏之行。<a id="a-MD"></a>解了诸法如幻如化。<a id="a-ME"></a>是谓菩萨通慧之本。<a id="a-MF"></a>或有众生终不失意。<a id="a-MG"></a>从住至住爱憎意等。<a id="a-MH"></a>是谓菩萨通慧之本。<a id="a-MI"></a>不违过去诸法之本。<a id="a-MJ"></a>未来现在亦复如是。<a id="a-MK"></a>于染无染不见染着。<a id="a-ML"></a>是谓菩萨通慧之本。</p>
  <p data-pb></p>
  <h2 id="aMM">梵天请品第三十二</h2>
  <p id="aMN">时最胜菩萨摩诃萨白佛言。<a id="a-MO"></a>世尊。<a id="a-MP"></a>身行清净不行恶业。<a id="a-MQ"></a>演说言教终不虚妄。<a id="a-MR"></a>心念清净超越道根。<a id="a-MS"></a>尊今所论四等梵堂。<a id="a-MT"></a>慈悲喜护济度众生。<a id="a-MU"></a>一人不度终不忘舍。<a id="a-MV"></a>以慈去淫。<a id="a-MW"></a>以不净去净。<a id="a-MX"></a>观相无形。<a id="a-MY"></a>是谓菩萨通慧之本。<a id="a-MZ"></a>于诸法本悉得解脱。<a id="a-Ma"></a>于三法宝悉得解脱。<a id="a-Mb"></a>有为无为有漏无漏。<a id="a-Mc"></a>是谓菩萨通慧之本。<a id="a-Md"></a>已知无欲知之不生。<a id="a-Me"></a>嗔恚无本皆知为空。<a id="a-Mf"></a>是谓菩萨通慧之本。<a id="a-Mg"></a>行慈不断。<a id="a-Mh"></a>不着欲界色无色界。<a id="a-Mi"></a>于诸四禅尽不起想。<a id="a-Mj"></a>是谓菩萨通慧之本。<a id="a-Mk"></a>菩萨摩诃萨。<a id="a-Ml"></a>恒入空无想愿。<a id="a-Mm"></a>亦不求索诸法之相。<a id="a-Mn"></a>或有菩萨发弘誓心。<a id="a-Mo"></a>设我成佛国界众生无三乘道名。<a id="a-Mp"></a>然我今日至诚。<a id="a-Mq"></a>作佛成等正觉。<a id="a-Mr"></a>广化众生不以为厌。<a id="a-Ms"></a>尔时八千天人立于信地。<a id="a-Mt"></a>魔王营从即还本所。</p>
  <h2 id="aMu">梵天嘱累品第三十三</h2>
  <p id="aMv">佛告无畏梵天及诸大众诸菩萨等。<a id="a-Mw"></a>吾从无数阿僧祇劫积功累德自致成佛。<a id="a-Mx"></a>不染于世八法之累。<a id="a-My"></a>一切众生蜎飞蠕动有形之类。<a id="a-Mz"></a>染着五阴玩而不舍。<a id="a-N0"></a>是以贤圣不染八法。<a id="a-N1"></a>解知五阴十八本持空无所有。<a id="a-N2"></a>离世八事。<a id="a-N3"></a>利衰毁誉称讥苦乐。</p>
  <p id="aN4">佛复告梵天。<a id="a-N5"></a>若有善男子善女人。<a id="a-N6"></a>讽诵受持此经典者。<a id="a-N7"></a>魔若魔天不能沮坏。<a id="a-N8"></a>何以故。<a id="a-N9"></a>诸佛世尊威神所护。<a id="a-NA"></a>若有善男子善女人。<a id="a-NB"></a>求于无上正真等正觉。<a id="a-NC"></a>皆由此典而取果证。<a id="a-ND"></a>佛复告梵天。<a id="a-NE"></a>吾今从劫至百千劫。<a id="a-NF"></a>满中众生。<a id="a-NG"></a>皆共称叹此经典者不能究尽。<a id="a-NH"></a>何以故。<a id="a-NI"></a>此经名曰无尽之藏。<a id="a-NJ"></a>非是罗汉辟支所及。<a id="a-NK"></a>一名最胜菩萨所问。<a id="a-NL"></a>吾今嘱累此经。<a id="a-NM"></a>无令缺漏一字。<a id="a-NN"></a>味身句身。<a id="a-NO"></a>皆令具足。<a id="a-NP"></a>如我今日成于佛道。<a id="a-NQ"></a>相有三十二。<a id="a-NR"></a>好有八十种。<a id="a-NS"></a>身黄金色圆光七尺。<a id="a-NT"></a>遍满三千大千世界。<a id="a-NU"></a>有一善男子善女人。<a id="a-NV"></a>至诚求佛道供养如来至真等正觉。<a id="a-NW"></a>不如弹指之顷诵此经典。<a id="a-NX"></a>何以故。<a id="a-NY"></a>如来至真等正觉。<a id="a-NZ"></a>皆由此经而成佛道。<a id="a-Na"></a>须陀洹斯陀含阿那含阿罗汉辟支佛。<a id="a-Nb"></a>皆由此典而得成就。<a id="a-Nc"></a>尔时无畏梵天前白佛言。<a id="a-Nd"></a>世尊。<a id="a-Ne"></a>若有善男子善女人。<a id="a-Nf"></a>至诚求佛。<a id="a-Ng"></a>讽诵此经典戢念不忘。<a id="a-Nh"></a>我等当拥护此善男子善女人。<a id="a-Ni"></a>百由旬内。<a id="a-Nj"></a>魔若魔天不得其便。<a id="a-Nk"></a>佛告梵天。<a id="a-Nl"></a>如是如是。<a id="a-Nm"></a>如汝所言。<a id="a-Nn"></a>过去当来现在诸佛皆诵此典。<a id="a-No"></a>必至坚固终不退转。<a id="a-Np"></a>若有善男子善女人。<a id="a-Nq"></a>修习四意止四意断四神足五根五力七觉意八贤圣道空无想无愿。<a id="a-Nr"></a>皆由此典成就世间。<a id="a-Ns"></a>便有四性比丘比丘尼优婆塞优婆夷。<a id="a-Nt"></a>尔时濡首童真。<a id="a-Nu"></a>最胜菩萨。<a id="a-Nv"></a>尊者舍利弗。<a id="a-Nw"></a>天龙鬼神干沓和阿须伦迦留罗栴陀罗摩休勒。<a id="a-Nx"></a>闻佛所说。<a id="a-Ny"></a>作礼而去。</p>
 </body>
</html>