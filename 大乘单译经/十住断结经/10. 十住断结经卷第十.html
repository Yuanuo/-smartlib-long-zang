<!doctype html>
<html id="z3IBTv5SL" data-ver="1044">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">十住断结经卷第十</h1>
  <h2 id="a2">权智品第十八</h2>
  <p id="a3">复次最胜。<a id="a-4"></a>菩萨摩诃萨复当思惟第十权智定慧三昧。<a id="a-5"></a>当念修行。<a id="a-6"></a>云何菩萨修行第十权智定慧三昧。<a id="a-7"></a>于是最胜。<a id="a-8"></a>菩萨摩诃萨有三昧名无量定意。<a id="a-9"></a>菩萨住此三昧者。<a id="a-A"></a>观知无量身行。<a id="a-B"></a>观知无量口行。<a id="a-C"></a>观知无量意行。<a id="a-D"></a>观知无量佛刹而往庄严。<a id="a-E"></a>观知无量众生以知往降。<a id="a-F"></a>观知无量受化众生智业成就。<a id="a-G"></a>观知无量放大光明接未度者。<a id="a-H"></a>观知无量放大人威相之光靡所不照。<a id="a-I"></a>观知无量转正法轮。<a id="a-J"></a>诸天世人魔若魔天梵释四天王所不能转而独能转。<a id="a-K"></a>观知无量菩萨游诸佛刹。<a id="a-L"></a>与诸众生而作导首。<a id="a-M"></a>虽得佛力不依于力。<a id="a-N"></a>自放身意如无所放。<a id="a-O"></a>获佛智慧亦不猗慧。<a id="a-P"></a>以佛兴起而发起之。<a id="a-Q"></a>执佛神足度无量境。<a id="a-R"></a>以佛清净而清众行。<a id="a-S"></a>以佛所行而过其行。<a id="a-T"></a>以佛之量过诸所量。<a id="a-U"></a>以佛奋迅之定不怀怯弱。<a id="a-V"></a>得佛清净而行佛事。<a id="a-W"></a>菩萨摩诃萨住此三昧已。<a id="a-X"></a>普观一切智。<a id="a-Y"></a>以观一切智。<a id="a-Z"></a>复观一切智业。<a id="a-a"></a>已观智业寻能修智。<a id="a-b"></a>以能修智便受智教。<a id="a-c"></a>已受智教思惟妙智。<a id="a-d"></a>已思妙智便求智缘。<a id="a-e"></a>已与智缘便得解脱之智。<a id="a-f"></a>以得解脱便得解脱无余。<a id="a-g"></a>以得无余便应法律。<a id="a-h"></a>无上正要。<a id="a-i"></a>长菩萨行成菩萨业。<a id="a-j"></a>进菩萨意忍菩萨苦。<a id="a-k"></a>退菩萨恶入菩萨藏。<a id="a-l"></a>执菩萨明除菩萨冥。<a id="a-m"></a>住菩萨地现菩萨相。<a id="a-n"></a>擿菩萨聋净菩萨声。<a id="a-o"></a>菩萨闻是亦不动还。<a id="a-p"></a>复不怀惧亦不退转。<a id="a-q"></a>心不患厌不念有益。<a id="a-r"></a>亦不舍离复不有疑。<a id="a-s"></a>亦不中断亦不依猗。<a id="a-t"></a>菩萨闻见所以然者。<a id="a-u"></a>菩萨摩诃萨在诸众生随类而入。<a id="a-v"></a>观察法则成弘誓心。<a id="a-w"></a>与彼众生而作模范。<a id="a-x"></a>御大乘法入佛江海。<a id="a-y"></a>直至所趣不失于彻。<a id="a-z"></a>菩萨摩诃萨常当思惟三大弘誓。<a id="a-10"></a>执弘誓心导引众生。<a id="a-11"></a>而从此岸将至彼岸。<a id="a-12"></a>何谓名为三大弘誓。<a id="a-13"></a>一名增上弘誓。<a id="a-14"></a>二名增中弘誓。<a id="a-15"></a>三名增下弘誓。<a id="a-16"></a>复次菩萨复有三弘誓。<a id="a-17"></a>何谓为三。<a id="a-18"></a>所谓一名中上。<a id="a-19"></a>二名中中。<a id="a-1A"></a>三名中下。<a id="a-1B"></a>是谓三弘誓。<a id="a-1C"></a>复次菩萨复有三弘誓。<a id="a-1D"></a>何谓为三。<a id="a-1E"></a>所谓一名下上。<a id="a-1F"></a>二名下中。<a id="a-1G"></a>三名下下。<a id="a-1H"></a>是谓三弘誓。<a id="a-1I"></a>最胜当知。<a id="a-1J"></a>菩萨摩诃萨获此第十权智定慧三昧者。<a id="a-1K"></a>乃能逮此第一增上大弘誓心。<a id="a-1L"></a>育养众生净佛国土。<a id="a-1M"></a>执权行智离爱欲缚。<a id="a-1N"></a>善学深入菩萨一相。<a id="a-1O"></a>解知诸相亦无有相。<a id="a-1P"></a>善了菩萨幻化之法。<a id="a-1Q"></a>立众生意在于坚固。<a id="a-1R"></a>施心系意尽为萌类。<a id="a-1S"></a>当来过去现在诸如来无所著等正觉。<a id="a-1T"></a>行大慈悲普覆一切。<a id="a-1U"></a>其无智者为现慧明。<a id="a-1V"></a>盲无目者为作眼目。<a id="a-1W"></a>无救护者为作覆护。<a id="a-1X"></a>充足一切诸佛之法。<a id="a-1Y"></a>使有希望众生除法之想。<a id="a-1Z"></a>所以然者。<a id="a-1a"></a>犹如长者积财千亿。<a id="a-1b"></a>金银珍宝车磲马瑙。<a id="a-1c"></a>真珠虎珀库藏之中。<a id="a-1d"></a>加有如意明月珠宝。<a id="a-1e"></a>所至着处靡不照曜色像第一。<a id="a-1f"></a>彼珠性分体自明故。<a id="a-1g"></a>菩萨亦复如是。<a id="a-1h"></a>得心意珠出智慧门。<a id="a-1i"></a>以智光明普有所照。<a id="a-1j"></a>通达往来无所挂碍。<a id="a-1k"></a>入此定意亦无留难。<a id="a-1l"></a>如彼明珠光明所照。<a id="a-1m"></a>自现志能本性自尔。<a id="a-1n"></a>无能制使令不尔者。<a id="a-1o"></a>何以故。<a id="a-1p"></a>体性自然无能使不然。<a id="a-1q"></a>然亦不然。<a id="a-1r"></a>不然亦不然。<a id="a-1s"></a>不见众生然。<a id="a-1t"></a>不见众生不然。<a id="a-1u"></a>最胜当知。<a id="a-1v"></a>众生亦出于然。<a id="a-1w"></a>亦出于不然。<a id="a-1x"></a>云何众生亦出于然亦出于不然。<a id="a-1y"></a>所言众生出于然者。<a id="a-1z"></a>五道科限流转不断。<a id="a-20"></a>一身百身或千万身。<a id="a-21"></a>一劫百劫或千万劫舍身受身。<a id="a-22"></a>成就四大长育五阴。<a id="a-23"></a>是谓众生出于然也。<a id="a-24"></a>云何众生出于不然。<a id="a-25"></a>于是众生体性本空。<a id="a-26"></a>空亦无识复无想念。<a id="a-27"></a>时彼四方有四风起。<a id="a-28"></a>一为地气风吹至空。<a id="a-29"></a>二为水气风吹至空。<a id="a-2A"></a>三为火气风吹至空。<a id="a-2B"></a>四为风气即空风是也。<a id="a-2C"></a>神交识碍忽然相值。<a id="a-2D"></a>五法交集乃成形体。<a id="a-2E"></a>遇天为天遇人为人。<a id="a-2F"></a>随形所染即成其身。<a id="a-2G"></a>设有地气无水火风亦不得成。<a id="a-2H"></a>设有水气无地火风亦不得成。<a id="a-2I"></a>设有火气无地水风亦不得成。<a id="a-2J"></a>设有风气无地水火亦不得成。<a id="a-2K"></a>设有神识猗空自管无地水火风亦不得成。<a id="a-2L"></a>菩萨当观识为空性法界所摄。<a id="a-2M"></a>有识四大五法。<a id="a-2N"></a>相应成五阴身。<a id="a-2O"></a>健利速疾即于空界。<a id="a-2P"></a>识自觉冷粗涩坚[革*卬]。<a id="a-2Q"></a>寻知离空专意思惟。<a id="a-2R"></a>心念空想寂然无为。<a id="a-2S"></a>即自开寤于虚空中不来此世。<a id="a-2T"></a>入无为无余泥洹界而取灭度。<a id="a-2U"></a>若彼识神迟钝不利。<a id="a-2V"></a>[夢-夕+登]瞢恍惚不信离空。<a id="a-2W"></a>谓为己身即是虚空。<a id="a-2X"></a>因形受对当趣生门。<a id="a-2Y"></a>遇善则善遇恶则恶。<a id="a-2Z"></a>遇善众生信有善恶。<a id="a-2a"></a>知今世后世尊卑长幼。<a id="a-2b"></a>厌患世苦习善不惓久乃得道。<a id="a-2c"></a>遇恶神识永离于善甘心行恶。<a id="a-2d"></a>流转生死涉地狱苦。<a id="a-2e"></a>识神受恼暂无停息。<a id="a-2f"></a>方自觉寤念本所行不应禁律。<a id="a-2g"></a>渐自改责舍恶就善。<a id="a-2h"></a>从初发心涉历劫数积功累德。<a id="a-2i"></a>具一切行乃得成道。<a id="a-2j"></a>是谓众生亦出于不然。<a id="a-2k"></a>菩萨摩诃萨常当思惟一心观察然与不然。<a id="a-2l"></a>云何菩萨观然不然。<a id="a-2m"></a>然者世法不然是道。<a id="a-2n"></a>然者是累不然无著。<a id="a-2o"></a>然者是有不然是空。<a id="a-2p"></a>然者有识不然已离。<a id="a-2q"></a>然者有名有生有老有病有死。<a id="a-2r"></a>不然无生无起灭法。<a id="a-2s"></a>亦不流转驰趣五道。<a id="a-2t"></a>菩萨当念。<a id="a-2u"></a>舍然有法修无然行。<a id="a-2v"></a>众知光明无所挂碍。<a id="a-2w"></a>舍灭己法自然不起亦不见灭。<a id="a-2x"></a>净于十方一切世界未度者度。<a id="a-2y"></a>虽有亲近亦不见近。<a id="a-2z"></a>为人执劳不计有苦。<a id="a-30"></a>荷负重担常为元首引入法海求无乱定。<a id="a-31"></a>采致无限无量珍宝五分法性空无想愿禅定解脱相好神足。<a id="a-32"></a>以此为宝心不怀惧亦不恐怖。<a id="a-33"></a>复有三昧名无为定。<a id="a-34"></a>菩萨摩诃萨住此三昧者。<a id="a-35"></a>以显曜正受净众生迹。<a id="a-36"></a>不以为厌。<a id="a-37"></a>于诸众生演法性空。<a id="a-38"></a>解空众生乃得时寤。<a id="a-39"></a>回心就道终不退还。<a id="a-3A"></a>尔时世尊告最胜曰。<a id="a-3B"></a>如我今日住此法界自在定意。<a id="a-3C"></a>以天眼观上虚空际。<a id="a-3D"></a>不然众生所处之界。<a id="a-3E"></a>弹指之顷。<a id="a-3F"></a>亿百千众生不可称计。<a id="a-3G"></a>始欲受形来趣生门。<a id="a-3H"></a>尔时十方无数恒沙诸佛世尊。<a id="a-3I"></a>皆以化身住虚空界。<a id="a-3J"></a>与彼四气神识说虚无之法。<a id="a-3K"></a>适空复离空。<a id="a-3L"></a>造离识亦然。<a id="a-3M"></a>我空计我有。<a id="a-3N"></a>永以离空矣。<a id="a-3O"></a>若彼猗空受识之形。<a id="a-3P"></a>思惟空观者即于空界舍识形质。<a id="a-3Q"></a>入无余境而取灭度。<a id="a-3R"></a>不来此世受五阴形涉诸苦恼。<a id="a-3S"></a>如来权智无形。<a id="a-3T"></a>度识入虚空界。<a id="a-3U"></a>现其奇特神变德化。<a id="a-3V"></a>或现诸佛清净国土。<a id="a-3W"></a>或时住立贤圣默然。<a id="a-3X"></a>或时经行讽诵不惓。<a id="a-3Y"></a>识虽不睹但诸佛世尊威仪礼节初不有废。<a id="a-3Z"></a>菩萨当观虚空所覆无边刹土。<a id="a-3a"></a>虚空亦无是念。<a id="a-3b"></a>我今乃覆尔许刹土。<a id="a-3c"></a>空亦不自念极有功劳。<a id="a-3d"></a>何以故。<a id="a-3e"></a>空之所覆本性自尔。<a id="a-3f"></a>法不变易自然常住。<a id="a-3g"></a>法不动转亦不若干。<a id="a-3h"></a>不生不灭复不变异。<a id="a-3i"></a>所以然者。<a id="a-3j"></a>虚空法界性自然故。<a id="a-3k"></a>菩萨复当思惟虚空神识。<a id="a-3l"></a>识有三相。<a id="a-3m"></a>云何为三。<a id="a-3n"></a>一趣。<a id="a-3o"></a>二悔。<a id="a-3p"></a>三亦不趣亦不悔。<a id="a-3q"></a>云何虚空神识一趣。<a id="a-3r"></a>所谓一趣者。<a id="a-3s"></a>趣向生门长育阴种。<a id="a-3t"></a>随类染神便受其形。<a id="a-3u"></a>菩萨当知。<a id="a-3v"></a>虚空神识亦有中止。<a id="a-3w"></a>识合四气来趣中止。<a id="a-3x"></a>中止受形。<a id="a-3y"></a>或经半月或经满月。<a id="a-3z"></a>或经三四五六七八九十十一十二月。<a id="a-40"></a>便从虚空中止来趣五道。<a id="a-41"></a>五道中止便现在前。<a id="a-42"></a>入五道中止已。<a id="a-43"></a>或经一二三四至十二月。<a id="a-44"></a>天化中止亦无日月年岁之期。<a id="a-45"></a>地狱饿鬼畜生亦有中止。<a id="a-46"></a>各各不同空识中止。<a id="a-47"></a>澹然无形而不可见。<a id="a-48"></a>至阿维颜诸佛世尊乃能见耳。<a id="a-49"></a>是谓菩萨摩诃萨虚空中止趣向生门。<a id="a-4A"></a>云何虚空神识识有二悔。<a id="a-4B"></a>所谓二悔者。<a id="a-4C"></a>四气以合识处其中。<a id="a-4D"></a>悔受其形心念空想。<a id="a-4E"></a>泊然无为不计想着。<a id="a-4F"></a>又诸佛世尊以化佛性。<a id="a-4G"></a>住教寻时得寤。<a id="a-4H"></a>于无余泥洹界而般泥洹。<a id="a-4I"></a>最胜当知。<a id="a-4J"></a>诸佛世尊于三世中教诫众生。<a id="a-4K"></a>令得至彼无为岸者不可称数。<a id="a-4L"></a>为一众生周旋三世执劳勤苦。<a id="a-4M"></a>无数方便化令得度。<a id="a-4N"></a>虽处苦恼不以为劳。<a id="a-4O"></a>亦复无有疲厌之心。<a id="a-4P"></a>如来出世化诸佛身。<a id="a-4Q"></a>在虚空界神识中止。<a id="a-4R"></a>为说极微无上道教。<a id="a-4S"></a>中止父母神识觉寤。<a id="a-4T"></a>受化法言即于彼处。<a id="a-4U"></a>入无余泥洹界而般泥洹不可称计。<a id="a-4V"></a>多于十方诸佛世尊。<a id="a-4W"></a>所度众生无以为喻。<a id="a-4X"></a>是谓菩萨摩诃萨住此法界定意自在三昧者。<a id="a-4Y"></a>便能执权行智。<a id="a-4Z"></a>修无量法乃上菩萨位。<a id="a-4a"></a>云何第三虚空神识亦不有趣亦不有悔。<a id="a-4b"></a>所谓亦不有趣亦不有悔者。<a id="a-4c"></a>空界法性识处其中。<a id="a-4d"></a>中止形质如影如光。<a id="a-4e"></a>极微极细念空意识。<a id="a-4f"></a>不逮无为之境。<a id="a-4g"></a>退不及人间之有。<a id="a-4h"></a>是谓菩萨摩诃萨亦不有趣亦不有悔。<a id="a-4i"></a>尔时最胜菩萨前白佛言。<a id="a-4j"></a>世尊如是。<a id="a-4k"></a>世尊所说。<a id="a-4l"></a>虚空神识虚空中止形如光影。<a id="a-4m"></a>阿维颜菩萨诸佛世尊乃得见耳。<a id="a-4n"></a>若使四气神识及空中止有往来者。<a id="a-4o"></a>彼泥洹界及第一义。<a id="a-4p"></a>亦当有神识亦当有中止。<a id="a-4q"></a>设有识有中止者彼泥洹界与虚空识及空中止。<a id="a-4r"></a>有何差别。<a id="a-4s"></a>设无差别则无泥洹。<a id="a-4t"></a>以无泥洹则无道果及三乘法。<a id="a-4u"></a>生死法界及泥洹界。<a id="a-4v"></a>则无有异。<a id="a-4w"></a>泥洹则是生死。<a id="a-4x"></a>生死则是泥洹。<a id="a-4y"></a>世尊。<a id="a-4z"></a>如我从佛所闻虚空神识。<a id="a-50"></a>及空虚中止倍增疑惑。</p>
  <p id="a51">尔时世尊告最胜曰。<a id="a-52"></a>彼泥洹界及第一义。<a id="a-53"></a>亦有神识亦有中止。<a id="a-54"></a>泥洹神识及彼中止。<a id="a-55"></a>与空神识中止法性各别。<a id="a-56"></a>泥洹神识泊然不动。<a id="a-57"></a>亦不移易亦无生门。<a id="a-58"></a>当所趣向亦复无有生老病死愁忧苦恼。<a id="a-59"></a>言识永灭亦不永灭。<a id="a-5A"></a>言识更生亦复不生。<a id="a-5B"></a>彼中止者以永寂为中止。<a id="a-5C"></a>佛告最胜。<a id="a-5D"></a>如来出现于世。<a id="a-5E"></a>过去当来现在恒沙诸如来等正觉。<a id="a-5F"></a>不取泥洹亦不永灭。<a id="a-5G"></a>若佛世尊入泥洹者。<a id="a-5H"></a>则非正觉非具弘誓。<a id="a-5I"></a>佛告最胜。<a id="a-5J"></a>三世诸佛世尊有名号以来吾未见有入泥洹者。<a id="a-5K"></a>正使将来诸佛出现法界。<a id="a-5L"></a>周旋止住有余泥洹。<a id="a-5M"></a>不入无余泥洹之境。<a id="a-5N"></a>最胜当知。<a id="a-5O"></a>如来神识泥洹神识则无有异。<a id="a-5P"></a>但为泥洹神识。<a id="a-5Q"></a>无形无影亦无光相。<a id="a-5R"></a>不动而不可移。<a id="a-5S"></a>如来识者。<a id="a-5T"></a>有动有移。<a id="a-5U"></a>彼识此识一而不异。<a id="a-5V"></a>唯有动不动而有异耳。<a id="a-5W"></a>菩萨当观空。<a id="a-5X"></a>空有识有止。<a id="a-5Y"></a>有有识有止。<a id="a-5Z"></a>若复有法在泥洹外者。<a id="a-5a"></a>有识有止。<a id="a-5b"></a>是谓最胜虚空神识虚空中止。<a id="a-5c"></a>泥洹神识泥洹中止。<a id="a-5d"></a>是谓各各差别。</p>
  <p data-pb></p>
  <h2 id="a5e">化众生品第十九</h2>
  <p id="a5f">尔时最胜菩萨白佛言。<a id="a-5g"></a>世尊。<a id="a-5h"></a>云何菩萨摩诃萨涉历生死执勤苦行。<a id="a-5i"></a>从一佛国至一佛国。<a id="a-5j"></a>育养众生庄严道场。<a id="a-5k"></a>虽化众生亦不见化。<a id="a-5l"></a>亦不见众生。<a id="a-5m"></a>亦不自见我有所化。<a id="a-5n"></a>所以然者。<a id="a-5o"></a>以法性观虚无寂寞无所有故。</p>
  <p id="a5p">佛告最胜。<a id="a-5q"></a>如是如是如汝所言。<a id="a-5r"></a>菩萨摩诃萨执大弘誓无边幅意。<a id="a-5s"></a>育养众生净佛国土。<a id="a-5t"></a>虽化众生亦不见化。<a id="a-5u"></a>亦不见众生。<a id="a-5v"></a>所以然者。<a id="a-5w"></a>以法性观虚无寂寞悉无所有。<a id="a-5x"></a>皆空皆寂无形无相不可见故。<a id="a-5y"></a>一切诸法法亦自空。<a id="a-5z"></a>众生众生自空。<a id="a-60"></a>国土国土自空。<a id="a-61"></a>泥洹泥洹自空。<a id="a-62"></a>菩萨菩萨自空。<a id="a-63"></a>如是最胜。<a id="a-64"></a>菩萨当作是观。<a id="a-65"></a>深入法要解知诸法。<a id="a-66"></a>一相如尔。<a id="a-67"></a>诸法众智虚寂无为无所染着。<a id="a-68"></a>菩萨摩诃萨亦复如是。<a id="a-69"></a>御意趣道心难沮坏。<a id="a-6A"></a>必至无上正真之道为最正觉。<a id="a-6B"></a>志如金刚亦不转还。<a id="a-6C"></a>璎珞道树以无为法。<a id="a-6D"></a>从初发意至于道场。<a id="a-6E"></a>坐树王下。<a id="a-6F"></a>已降当降未降之徒。<a id="a-6G"></a>于其中间不兴慢意。<a id="a-6H"></a>我胜彼不如慢。<a id="a-6I"></a>我与彼等慢。<a id="a-6J"></a>彼胜我不如慢。<a id="a-6K"></a>增上慢增中慢增下慢。<a id="a-6L"></a>中上慢中中慢中下慢。<a id="a-6M"></a>下上慢下中慢下下慢。<a id="a-6N"></a>如是菩萨摩诃萨当念思惟除此诸慢。<a id="a-6O"></a>亦不嫉妒隐贡高心。<a id="a-6P"></a>菩萨入定观察众生。<a id="a-6Q"></a>应度不度。<a id="a-6R"></a>以善权方便入于五道八无闲处。<a id="a-6S"></a>若有众生应受化者。<a id="a-6T"></a>便与彼人作朋友知识。<a id="a-6U"></a>或为父母兄弟眷属。<a id="a-6V"></a>或为大富豪尊长者。<a id="a-6W"></a>随前众生给施穷乏。<a id="a-6X"></a>出无量藏金银珍宝[王*車]磲玛瑙真珠琥珀好明月珠及如意宝珠。<a id="a-6Y"></a>或以饭食床褥卧具病瘦医药。<a id="a-6Z"></a>悉以给施无所吝惜。<a id="a-6a"></a>或复有人至菩萨所。<a id="a-6b"></a>殷勤求索头目手足国财妻子七珍之具。<a id="a-6c"></a>悉能惠施亦无施想。<a id="a-6d"></a>是时菩萨。<a id="a-6e"></a>便入法界自在定意三昧正受。<a id="a-6f"></a>以权方便与彼众生说虚无法。<a id="a-6g"></a>汝等当知。<a id="a-6h"></a>法者无为亦无所为。<a id="a-6i"></a>分别六情都无有主。<a id="a-6j"></a>若眼见色色亦无对。<a id="a-6k"></a>众生愚惑于中起识。<a id="a-6l"></a>分别思惟眼识无主。<a id="a-6m"></a>若耳闻声鼻嗅香。<a id="a-6n"></a>舌知味身知细滑。<a id="a-6o"></a>意分别法。<a id="a-6p"></a>菩萨观察都无所有。<a id="a-6q"></a>法起随所处起。<a id="a-6r"></a>法灭随所处灭。<a id="a-6s"></a>起不知起灭不知灭。<a id="a-6t"></a>十二因缘十八本持亦复如是。<a id="a-6u"></a>或时菩萨入师子奋迅三昧。<a id="a-6v"></a>复能示现若干种变。<a id="a-6w"></a>于中演畅清净音声。<a id="a-6x"></a>现已国土众宝庄饰。<a id="a-6y"></a>香花芬熏五色玄黄。<a id="a-6z"></a>威仪清白。<a id="a-70"></a>志如安明。<a id="a-71"></a>不可移转。<a id="a-72"></a>复现无量定意法门。<a id="a-73"></a>如来恒常所娱乐者。<a id="a-74"></a>一切诸法众生根本。<a id="a-75"></a>皆现在前。<a id="a-76"></a>是时菩萨复以神足。<a id="a-77"></a>入无量定而自示现。<a id="a-78"></a>处一莲华结加趺坐。<a id="a-79"></a>现其色身无限无量阿僧祇劫诸法功德。<a id="a-7A"></a>净除众生想着之迹。<a id="a-7B"></a>导引菩萨出要之路。<a id="a-7C"></a>依一切智演甘露法。<a id="a-7D"></a>畅慧光明示现佛慧无所染着。<a id="a-7E"></a>或以珍宝起七宝塔满一天下。<a id="a-7F"></a>或二天下或三或四。<a id="a-7G"></a>或至梵天至一究竟天。<a id="a-7H"></a>住寿经劫不取灭度。<a id="a-7I"></a>或时菩萨以权方便。<a id="a-7J"></a>入无为静定具诸善根。<a id="a-7K"></a>不舍如来具一切智。<a id="a-7L"></a>以三昧力训诲众生。<a id="a-7M"></a>或有众生应闻声教而得度者。<a id="a-7N"></a>或有众生应闻香教而得度者。<a id="a-7O"></a>或有众生知其味义而得度者。<a id="a-7P"></a>或有众生身获柔软而得度者。<a id="a-7Q"></a>或有众生体法意悟而得度者。<a id="a-7R"></a>是时菩萨复作是念。<a id="a-7S"></a>闻声众生必欲闻我清净之义。<a id="a-7T"></a>我今当演如来八音音演八句。<a id="a-7U"></a>苦音习音。<a id="a-7V"></a>尽音道音见苦向苦见习向习。<a id="a-7W"></a>见尽向尽见道向道。<a id="a-7X"></a>是时众生闻如此声。<a id="a-7Y"></a>意不开悟欲睹光明及其身体。<a id="a-7Z"></a>菩萨入定以平等观。<a id="a-7a"></a>便化地种山河石壁。<a id="a-7b"></a>树木华果尽为七宝。<a id="a-7c"></a>车磲马瑙水精琉璃珊瑚虎珀皆放光明。<a id="a-7d"></a>明明相照翳日月光。<a id="a-7e"></a>是时众生意不开悟。<a id="a-7f"></a>复欲得见日月光明。<a id="a-7g"></a>菩萨观察知彼心念。<a id="a-7h"></a>即入无碍心念三昧。<a id="a-7i"></a>放千亿无数毛孔光明。<a id="a-7j"></a>一一光明有七宝莲花。<a id="a-7k"></a>一一莲华有七宝台。<a id="a-7l"></a>一一台上有七宝盖。<a id="a-7m"></a>一一盖下有七宝座。<a id="a-7n"></a>一一座上皆有如来。<a id="a-7o"></a>与彼众生说苦原本。<a id="a-7p"></a>生苦无苦是无苦谛。<a id="a-7q"></a>生习无习是无习谛。<a id="a-7r"></a>生尽无尽是无尽谛。<a id="a-7s"></a>生道无道是无道谛。<a id="a-7t"></a>彼闻声众生及见光者。<a id="a-7u"></a>闻苦音响心怀厌患。<a id="a-7v"></a>各兴苦空无我之想。<a id="a-7w"></a>无生灭想便于坐上。<a id="a-7x"></a>尽苦原底应清净响。<a id="a-7y"></a>是时座上闻香众生。<a id="a-7z"></a>意不开悟复生斯念。<a id="a-80"></a>我等意乐极妙之香。<a id="a-81"></a>然今大圣乃说声教。<a id="a-82"></a>菩萨知彼众生心念。<a id="a-83"></a>便入极微众香定意正受三昧。<a id="a-84"></a>便化地种山河石壁树木华果尽为香熏。<a id="a-85"></a>牛头栴檀鸡舌艾纳。<a id="a-86"></a>跋香梦经木榓酥合。<a id="a-87"></a>分陀利花须干提花。<a id="a-88"></a>满愿干提花青莲芳花。<a id="a-89"></a>如是众花数千百种。<a id="a-8A"></a>普遍四方靡不闻香。<a id="a-8B"></a>是时众生虽闻此香意不开寤。<a id="a-8C"></a>欲使香中出于道教。<a id="a-8D"></a>尔时菩萨知彼众生心中所念。<a id="a-8E"></a>便于香中说六重之法。<a id="a-8F"></a>是时闻香众生心开意寤。<a id="a-8G"></a>毕此世患更不来生。<a id="a-8H"></a>尽于苦际即成道果。<a id="a-8I"></a>是时座上贪味众生意不开寤。<a id="a-8J"></a>便作是念。<a id="a-8K"></a>我意在于乐着妙味。<a id="a-8L"></a>然今大圣乃说香教。<a id="a-8M"></a>实非本心之所贪慕。<a id="a-8N"></a>菩萨知彼众生所念。<a id="a-8O"></a>便入极微净味定意正受三昧。<a id="a-8P"></a>便化地种山河石壁树木花果。<a id="a-8Q"></a>尽为甘露自然饮食。<a id="a-8R"></a>香气芬熏甘美无量。<a id="a-8S"></a>尔时众生虽获此味意不开寤。<a id="a-8T"></a>意欲贪前自然奉送。<a id="a-8U"></a>及见其形乃果我愿。<a id="a-8V"></a>菩萨知彼众生心念。<a id="a-8W"></a>便入速疾无碍三昧。<a id="a-8X"></a>便化地种山河石壁树木华果尽为众生。<a id="a-8Y"></a>一一众生擎若干种自然甘露。<a id="a-8Z"></a>甘露食中出斯辈声。<a id="a-8a"></a>甘味在外舌识而尝。<a id="a-8b"></a>二法交会乃兴尘劳。<a id="a-8c"></a>我今自节知足为上。<a id="a-8d"></a>趣欲支形使痛不生。<a id="a-8e"></a>如车须膏以致重载。<a id="a-8f"></a>疮痍得药勉济其痛。<a id="a-8g"></a>如此法教皆出于味。<a id="a-8h"></a>众生闻之心开意寤。<a id="a-8i"></a>毕此世患更不来生。<a id="a-8j"></a>尽于苦际即成道果。<a id="a-8k"></a>是时座上众生之类。<a id="a-8l"></a>贪细滑者意不开寤。<a id="a-8m"></a>便作是念。<a id="a-8n"></a>我今意在贪着细滑。<a id="a-8o"></a>然今大圣乃说妙味。<a id="a-8p"></a>实非本心之所贪慕。<a id="a-8q"></a>菩萨知彼众生心念。<a id="a-8r"></a>便入极欲微细柔顺定意正受三昧。<a id="a-8s"></a>便化地种山河石壁树木花果。<a id="a-8t"></a>尽为众生。<a id="a-8u"></a>一一众生皆被自然劫波育衣。<a id="a-8v"></a>天缯天彩以自缠络。<a id="a-8w"></a>众生见之以手亲近。<a id="a-8x"></a>自觉柔软不可获持。<a id="a-8y"></a>意念一衣百副自至。<a id="a-8z"></a>众生心寤方自克责。<a id="a-90"></a>咄哉何为贪着此衣。<a id="a-91"></a>将非自坠增于尘劳。<a id="a-92"></a>形为枯骨缠以血肉。<a id="a-93"></a>便闻空中出斯辈声。<a id="a-94"></a>男子当知。<a id="a-95"></a>人间五乐非真非有。<a id="a-96"></a>心着细滑渐兴牵縺。<a id="a-97"></a>念自克责舍此贪爱。<a id="a-98"></a>尔时众生闻空中声方乃得寤。<a id="a-99"></a>毕此世苦更不来生。<a id="a-9A"></a>尽于苦际即成道果。<a id="a-9B"></a>是时座上众生之类。<a id="a-9C"></a>贪于法者意不开寤便作是念。<a id="a-9D"></a>我今意在微妙之法。<a id="a-9E"></a>今日大圣乃说细滑。<a id="a-9F"></a>实非本心之所贪慕。<a id="a-9G"></a>菩萨知彼众生所念。<a id="a-9H"></a>便入无量法界定意三昧正受。<a id="a-9I"></a>便化地种山河石壁树木华果。<a id="a-9J"></a>尽为众生。<a id="a-9K"></a>一一众生皆说六度无极。<a id="a-9L"></a>空无想愿禅定解脱。<a id="a-9M"></a>有为无为有漏无漏。<a id="a-9N"></a>生灭着断斯无所有。<a id="a-9O"></a>或时菩萨观众生心意之所趣。<a id="a-9P"></a>便设权计现身色相隐没自由。<a id="a-9Q"></a>腾在虚空作十八变。<a id="a-9R"></a>从空往来无所挂碍。<a id="a-9S"></a>或复示现国土城郭演说佛法。<a id="a-9T"></a>使众生类逮不思议诸佛要定。<a id="a-9U"></a>是时菩萨所化城郭。<a id="a-9V"></a>人民周旋各各无限共相敬待。<a id="a-9W"></a>如父如母如兄如弟。<a id="a-9X"></a>谦恭卑下常先兴敬。<a id="a-9Y"></a>菩萨尔时复入无喻光明。<a id="a-9Z"></a>令诸菩萨入此光明结加趺坐。<a id="a-9a"></a>或坐高座或坐莲华。<a id="a-9b"></a>遍满世界无空缺处。<a id="a-9c"></a>或现佛身坐宝莲花。<a id="a-9d"></a>皆演诸佛六度无极。<a id="a-9e"></a>空无相愿禅定解脱。<a id="a-9f"></a>复以如来十八不共四无所畏。<a id="a-9g"></a>加被众生各蒙得济。<a id="a-9h"></a>尔时菩萨复以神足之力放大光明。<a id="a-9i"></a>现佛世界亿百千国。<a id="a-9j"></a>一一光明各各引致亿百千众生。<a id="a-9k"></a>乘光至此闻法得度。<a id="a-9l"></a>一一毛孔有十亿光明。<a id="a-9m"></a>一一光明有十亿国土。<a id="a-9n"></a>时化国土有自然自寤摩尼宝。<a id="a-9o"></a>以种种珍宝杂厕其间。<a id="a-9p"></a>其摩尼宝悬在虚空去地十仞。<a id="a-9q"></a>珠光明彻靡不照曜。<a id="a-9r"></a>复有奇异摩尼之宝以为庄严。<a id="a-9s"></a>一一宝上十亿江河沙刹诸佛国土。<a id="a-9t"></a>十亿百千楼观台阁。<a id="a-9u"></a>一一楼观有十亿百千佛土宝莲华师子之座。<a id="a-9v"></a>一一宝师子座有十亿百千国土神宝莲华。<a id="a-9w"></a>一一花上有十亿百千如来坐师子座。<a id="a-9x"></a>一一如来放大光明。<a id="a-9y"></a>覆十亿百千佛土。<a id="a-9z"></a>一一佛刹土有十亿百千如来师子无畏之德。<a id="a-A0"></a>一一无畏之德有十亿百千众生居处。<a id="a-A1"></a>一一众生有十亿百千现诸佛国。<a id="a-A2"></a>一一佛国有十亿百千法句义味及诸佛法。<a id="a-A3"></a>一一法句义味之法。<a id="a-A4"></a>有十亿百千生诸经法炽然尘劳。<a id="a-A5"></a>乃至诸法定门亦复如是。<a id="a-A6"></a>一一诸法门中演出无量众智相貌不退转法。<a id="a-A7"></a>若干种智义味不同。<a id="a-A8"></a>一一所转法轮之中。<a id="a-A9"></a>度十亿百千众生得纯熟行。<a id="a-AA"></a>一一众生刹土复有十亿百千佛国。<a id="a-AB"></a>各化己界使趣善处。<a id="a-AC"></a>令众生类咸至佛道。<a id="a-AD"></a>菩萨大士入此三昧。<a id="a-AE"></a>自现无量威神之变。<a id="a-AF"></a>三昧境界未曾所有未曾所见。<a id="a-AG"></a>所化穷异非心所度非意所图。<a id="a-AH"></a>内外中间睹无处所。<a id="a-AI"></a>亦不见来时亦不见去时。<a id="a-AJ"></a>所以者何。<a id="a-AK"></a>斯由诸法体自然故。<a id="a-AL"></a>百劫修行欲尽其垢。<a id="a-AM"></a>行如来誓加于众生。<a id="a-AN"></a>复于无量无限数劫。<a id="a-AO"></a>无著无住亦无所染。<a id="a-AP"></a>亦复无能为立名字。<a id="a-AQ"></a>寻其根本永无处所。<a id="a-AR"></a>若使有人欲设权诈寻究此定造化形相。<a id="a-AS"></a>义极甚深不可思议。<a id="a-AT"></a>乃是诸佛所应行法。<a id="a-AU"></a>非是罗汉辟支所修。<a id="a-AV"></a>最胜。<a id="a-AW"></a>复当思惟此理。<a id="a-AX"></a>菩萨谦苦游于八难。<a id="a-AY"></a>观众生意有爱欲心无爱欲心。<a id="a-AZ"></a>有多有少亦悉知之。<a id="a-Aa"></a>有嗔恚心无嗔恚心。<a id="a-Ab"></a>有多有少亦悉知之。<a id="a-Ac"></a>有愚痴心无愚痴心。<a id="a-Ad"></a>有多有少亦悉知之。<a id="a-Ae"></a>若彼众生有爱欲心。<a id="a-Af"></a>偏着女色计好肥白。<a id="a-Ag"></a>心玩不能去离。<a id="a-Ah"></a>是时菩萨。<a id="a-Ai"></a>复现权诈广设方谋。<a id="a-Aj"></a>辄为示现觉观恶露不净之想。<a id="a-Ak"></a>于众生前现身无常。<a id="a-Al"></a>四大散落落在异处。<a id="a-Am"></a>一日二日乃至七日。<a id="a-An"></a>形体膖胀臭处不净。<a id="a-Ao"></a>或时死尸血肉消尽筋骨相连。<a id="a-Ap"></a>复现异变若干种形。<a id="a-Aq"></a>或现髑髅髀骨臂肘各在一处。<a id="a-Ar"></a>久久转变似白鸽色。<a id="a-As"></a>岁月转久与粪土同。<a id="a-At"></a>如是菩萨众生观已。<a id="a-Au"></a>便自开寤乃知妄欲。<a id="a-Av"></a>是凡夫行堕入恶趣。<a id="a-Aw"></a>非归正道心自改悔。<a id="a-Ax"></a>追昔不及乃投大圣。<a id="a-Ay"></a>遵修梵行入清净渊。<a id="a-Az"></a>洗淫欲垢练神弃缚。<a id="a-B0"></a>逮成无上至真正觉。<a id="a-B1"></a>净己国土育养众生。<a id="a-B2"></a>是谓菩萨观爱欲心。<a id="a-B3"></a>便为说法得成道果。<a id="a-B4"></a>菩萨当知或有众生无爱欲心。<a id="a-B5"></a>意局在小不至大道。<a id="a-B6"></a>菩萨劝勉成就平等正觉道也。<a id="a-B7"></a>以智慧藏无二之法。<a id="a-B8"></a>导引指示令知正路。<a id="a-B9"></a>安立大乘不取小道。<a id="a-BA"></a>从无数劫积功立德行善不惓。<a id="a-BB"></a>意迷心惑不别真伪。<a id="a-BC"></a>今乃自觉不到究竟。<a id="a-BD"></a>云何菩萨无二之道。<a id="a-BE"></a>菩萨修行不二道者。<a id="a-BF"></a>菩萨常净不处于净。<a id="a-BG"></a>于净游乐外化众生。<a id="a-BH"></a>是不二道。<a id="a-BI"></a>菩萨常寂外现如乱。<a id="a-BJ"></a>于寂游乐而化众生。<a id="a-BK"></a>是不二道。<a id="a-BL"></a>菩萨入定未始有错。<a id="a-BM"></a>从定意起外化众生。<a id="a-BN"></a>是不二道。<a id="a-BO"></a>菩萨施心初不怀悔。<a id="a-BP"></a>持无想报牢固之意。<a id="a-BQ"></a>外化众生使除三想。<a id="a-BR"></a>是不二道。<a id="a-BS"></a>菩萨戒具未始有缺复以禁律外化众生。<a id="a-BT"></a>是不二道。<a id="a-BU"></a>菩萨甚深智虑广远。<a id="a-BV"></a>不自叹说有所成办。<a id="a-BW"></a>内常一心无所沾污。<a id="a-BX"></a>是不二道。<a id="a-BY"></a>执智造化实无边崖。<a id="a-BZ"></a>于中捡意使不分散。<a id="a-Ba"></a>亦以此法诲化众生。<a id="a-Bb"></a>令过旷野无忧之泽。<a id="a-Bc"></a>是不二道。<a id="a-Bd"></a>菩萨修忍正定三昧。<a id="a-Be"></a>现身勤苦处在山泽无人之处。<a id="a-Bf"></a>或近村聚现行乞食。<a id="a-Bg"></a>或经一岁至百千岁。<a id="a-Bh"></a>或经一劫至百千劫。<a id="a-Bi"></a>于中现身受无量苦。<a id="a-Bj"></a>尔时山中人及非人。<a id="a-Bk"></a>或罗叉鬼二足四足及无数足。<a id="a-Bl"></a>各赍刀杖来触菩萨。<a id="a-Bm"></a>或以利刀而截其鼻。<a id="a-Bn"></a>鼻寻还生如阎浮果。<a id="a-Bo"></a>最胜当知。<a id="a-Bp"></a>阎浮果者。<a id="a-Bq"></a>取一生两取两生四。<a id="a-Br"></a>取四生八取八生十六。<a id="a-Bs"></a>取十六生三十二。<a id="a-Bt"></a>如是展转树尽为果无复树形。<a id="a-Bu"></a>亦复不见枝叶茎节。<a id="a-Bv"></a>菩萨入定行忍如是。<a id="a-Bw"></a>若有人来截菩萨鼻。<a id="a-Bx"></a>取一生两取两生四。<a id="a-By"></a>取四生八取八生十六。<a id="a-Bz"></a>取十六生三十二。<a id="a-C0"></a>如是展转身尽为鼻无复身形。<a id="a-C1"></a>亦复不见手足头目。<a id="a-C2"></a>众生但见鼻无央数。<a id="a-C3"></a>寻时生念悔取其鼻。<a id="a-C4"></a>愿乐欲见菩萨本体。<a id="a-C5"></a>是时菩萨舍三昧已。<a id="a-C6"></a>心意安详而从定起。<a id="a-C7"></a>还现其形如本无异。<a id="a-C8"></a>渐渐动摇现出入息。<a id="a-C9"></a>转复开目如有所说。<a id="a-CA"></a>众生见已皆投于地五体自归。<a id="a-CB"></a>愿为给使在菩萨侧。<a id="a-CC"></a>是时菩萨观察众生内心所念。<a id="a-CD"></a>随时应适而度脱之。<a id="a-CE"></a>菩萨复还入定三昧。<a id="a-CF"></a>内心寂静无他余念。<a id="a-CG"></a>复有众生至菩萨所。<a id="a-CH"></a>尽共围绕而挑其目。<a id="a-CI"></a>目寻还生。<a id="a-CJ"></a>如散成融琉璃。<a id="a-CK"></a>设当有人取成融琉璃。<a id="a-CL"></a>如毗罗果许而洒地者。<a id="a-CM"></a>散如芥子不可收拾。<a id="a-CN"></a>然明明相照各有精光。<a id="a-CO"></a>众生但见菩萨形体尽为眼目。<a id="a-CP"></a>不复见本形体相貌。<a id="a-CQ"></a>寻时生念悔本所作。<a id="a-CR"></a>即自克责。<a id="a-CS"></a>愿乐欲见菩萨本体。<a id="a-CT"></a>是时菩萨寻舍三昧。<a id="a-CU"></a>心意安详而从定起。<a id="a-CV"></a>还现其形如本无异。<a id="a-CW"></a>渐渐动摇示出入息。<a id="a-CX"></a>如有所说众生见已。<a id="a-CY"></a>皆投于地五体自归。<a id="a-CZ"></a>愿为给使在菩萨侧。<a id="a-Ca"></a>是时菩萨观察众生内心所念。<a id="a-Cb"></a>随时应适而度脱之。<a id="a-Cc"></a>是时菩萨复还入定。<a id="a-Cd"></a>内心静寂无他异念。<a id="a-Ce"></a>复有众生至菩萨所。<a id="a-Cf"></a>手执利刀杌其首足。<a id="a-Cg"></a>首足还生如瞿多罗树。<a id="a-Ch"></a>瞿多罗树者。<a id="a-Ci"></a>若有人来诛伐其树枝叶茎节。<a id="a-Cj"></a>诸觚段段各在异处。<a id="a-Ck"></a>弹指之顷寻因地气还生如旧。<a id="a-Cl"></a>枝叶茎节各各成树。<a id="a-Cm"></a>尔时菩萨亦复如是。<a id="a-Cn"></a>形体肢节尽为首足无复本形。<a id="a-Co"></a>众生但见菩萨形体尽为首足。<a id="a-Cp"></a>不复见本相貌之像。<a id="a-Cq"></a>寻时生念悔本所作。<a id="a-Cr"></a>即自克责。<a id="a-Cs"></a>愿乐欲见菩萨本体。<a id="a-Ct"></a>寻舍三昧心意安详而从定起。<a id="a-Cu"></a>还现其形如本无异。<a id="a-Cv"></a>渐渐动摇示出入息。<a id="a-Cw"></a>转复开目如有所说。<a id="a-Cx"></a>众生见已皆投于地五体自归。<a id="a-Cy"></a>愿为给使在菩萨侧。<a id="a-Cz"></a>是时菩萨观察众生内心所念。<a id="a-D0"></a>随时应适而度脱之。<a id="a-D1"></a>是谓菩萨有爱欲心无爱欲心。<a id="a-D2"></a>有多有少皆悉知之。<a id="a-D3"></a>亦不自念吾在尘劳唐捐其功。<a id="a-D4"></a>亦复不念斯众生等而易诱进。<a id="a-D5"></a>菩萨所行行不见行。<a id="a-D6"></a>亦复不见有受教者。<a id="a-D7"></a>行教二业都自虚寂。<a id="a-D8"></a>亦不见一亦不见无一。<a id="a-D9"></a>一自无一。<a id="a-DA"></a>况言有一言一法者。<a id="a-DB"></a>亦自假号言眼。<a id="a-DC"></a>眼自假号。<a id="a-DD"></a>耳鼻舌身意法及以色声香味细滑法。<a id="a-DE"></a>亦复如是。<a id="a-DF"></a>菩萨所以言一法者。<a id="a-DG"></a>欲开法门现无量门。<a id="a-DH"></a>引至无法训于众生。<a id="a-DI"></a>是时最胜复白佛言。<a id="a-DJ"></a>云何众生有嗔恚心无嗔恚心。<a id="a-DK"></a>有多有少皆悉知之。<a id="a-DL"></a>佛告最胜。<a id="a-DM"></a>菩萨大士游入世界无量佛土。<a id="a-DN"></a>一一观察有形之类。<a id="a-DO"></a>蜎飞蠕动蚑行喘息下至蚁子。<a id="a-DP"></a>有嗔恚心无嗔恚心。<a id="a-DQ"></a>有多有少皆悉分别。<a id="a-DR"></a>一一料简而投其药。<a id="a-DS"></a>设有众生嗔恚多者。<a id="a-DT"></a>便见苦空非常之变。<a id="a-DU"></a>或有虫兽所见啖食。<a id="a-DV"></a>或有盗贼兵刃所害。<a id="a-DW"></a>或为水火横见烧煮。<a id="a-DX"></a>如是众变不可称计。<a id="a-DY"></a>设彼众生心得寤者。<a id="a-DZ"></a>随彼教诫而受其化。<a id="a-Da"></a>寻于彼处即得度脱。<a id="a-Db"></a>若有众生见无常变心不觉悟。<a id="a-Dc"></a>菩萨尔时复以权慧入忍三昧。<a id="a-Dd"></a>其三昧名无常观。<a id="a-De"></a>复有三昧。<a id="a-Df"></a>名慈降伏去恚三昧。<a id="a-Dg"></a>若菩萨摩诃萨入此三昧正受者。<a id="a-Dh"></a>便能降伏除嗔恚心。<a id="a-Di"></a>若有极恶罗叉鬼神虎狼盗贼弊恶之部。<a id="a-Dj"></a>来趣菩萨欲取伤害。<a id="a-Dk"></a>未到之间中道便还。<a id="a-Dl"></a>所以然者。<a id="a-Dm"></a>慈定之力覆护方界。<a id="a-Dn"></a>亿垓刹土莫不蒙济。<a id="a-Do"></a>以得入慈三昧者。<a id="a-Dp"></a>法度有十事。<a id="a-Dq"></a>云何为十。<a id="a-Dr"></a>所谓修甚深智行无量业。<a id="a-Ds"></a>总持强记意难沮坏。<a id="a-Dt"></a>自无有量。<a id="a-Du"></a>以法界为量入于无量。<a id="a-Dv"></a>当来过去现在诸佛之所修习。<a id="a-Dw"></a>无上法印而封印之。<a id="a-Dx"></a>依如来力增益佛土。<a id="a-Dy"></a>恒自立志净修道场建菩萨业。<a id="a-Dz"></a>如是行者。<a id="a-E0"></a>为应法律应无所生。<a id="a-E1"></a>得开眼目[火*霍]然大寤。<a id="a-E2"></a>慧眼清净永无尘曀。<a id="a-E3"></a>获种姓眼得佛净眼慧眼无外。<a id="a-E4"></a>议眼深远法眼常定。<a id="a-E5"></a>善知识眼以为营护。<a id="a-E6"></a>道眼甚深获辩才眼。<a id="a-E7"></a>言无滞碍致无疑眼。<a id="a-E8"></a>心无彼此亦无犹豫。<a id="a-E9"></a>入法门眼导示盲类。<a id="a-EA"></a>分别义味开露法门。<a id="a-EB"></a>亲真知识成就道心。<a id="a-EC"></a>所建境界无能障蔽。<a id="a-ED"></a>亦复无能有求毁呰。<a id="a-EE"></a>是谓菩萨分别诸眼成办道业。<a id="a-EF"></a>为诸世间作良祐善友。<a id="a-EG"></a>豫了未生显示威相。<a id="a-EH"></a>立于善根所化无碍。<a id="a-EI"></a>功德清净所愿必果。<a id="a-EJ"></a>胞胎真正遇诸解脱断诸疑网。<a id="a-EK"></a>布慧重云遍满空界。<a id="a-EL"></a>以贤圣法解畅心垢。<a id="a-EM"></a>所建志愿恒现在前。<a id="a-EN"></a>心所作为终不疑难。<a id="a-EO"></a>信根坚固功业无尽。<a id="a-EP"></a>亲奉诸佛除忧乐想。<a id="a-EQ"></a>道心转深采慧珍宝。<a id="a-ER"></a>供奉智士犹妙香花。<a id="a-ES"></a>为风所吹靡不闻者。<a id="a-ET"></a>其有秽恶悉为清净。<a id="a-EU"></a>最胜当知。<a id="a-EV"></a>吾今居此阎浮利内。<a id="a-EW"></a>所居之国名毗舍离。<a id="a-EX"></a>以肉眼观诸方刹土。<a id="a-EY"></a>诸苦忧恼不过此处。<a id="a-EZ"></a>然复出于如来种性。<a id="a-Ea"></a>今此众生不馨之臭。<a id="a-Eb"></a>上彻虚空十千由延。<a id="a-Ec"></a>然天于人人为天种。<a id="a-Ed"></a>天亦自知观于宿命。<a id="a-Ee"></a>吾所积德皆由人身。<a id="a-Ef"></a>设不从人植众德本者不蒙福庆。<a id="a-Eg"></a>最胜当知。<a id="a-Eh"></a>尔时诸天各将营从。<a id="a-Ei"></a>欲来世间咸来到空。<a id="a-Ej"></a>人间臭气重云之际。<a id="a-Ek"></a>便闻人间腥臊不净。<a id="a-El"></a>即还彼去不至人间。<a id="a-Em"></a>所以然者。<a id="a-En"></a>以其香洁不堪住故。<a id="a-Eo"></a>菩萨大士行大慈悲。<a id="a-Ep"></a>所化国土亦不选择是好是丑是净是不净。<a id="a-Eq"></a>亦不心念我今愿乐堪教化此不堪彼处。<a id="a-Er"></a>如我今日处此忍界教化众生缘毕无余。<a id="a-Es"></a>十方诸如来等正觉皆遥赞叹。<a id="a-Et"></a>各各自于彼刹告四部众。<a id="a-Eu"></a>某方某甲称佛姓字。<a id="a-Ev"></a>名号能仁如来。<a id="a-Ew"></a>于彼忍界五鼎沸中。<a id="a-Ex"></a>五刺铁中五刀剑中。<a id="a-Ey"></a>五盛焰中五荒乱中。<a id="a-Ez"></a>五无救中五难债中。<a id="a-F0"></a>能处其中训诲众生甚奇甚特。<a id="a-F1"></a>分别贤圣诸度无极。<a id="a-F2"></a>诸天清净身无垢秽。<a id="a-F3"></a>至臭云际辄还天上。<a id="a-F4"></a>至宫殿中出到后园。<a id="a-F5"></a>入无忧池七日七夜而自洒浴。<a id="a-F6"></a>犹恐人间臭气着身。<a id="a-F7"></a>心不愿乐人间周旋。<a id="a-F8"></a>是时诸天香风远布。<a id="a-F9"></a>下至空界万八千由旬。<a id="a-FA"></a>复过此数有随岚风。<a id="a-FB"></a>香气下过至空风香界二千由旬。<a id="a-FC"></a>诸天虽有众德之香。<a id="a-FD"></a>犹不如此无欲之人持戒香也。<a id="a-FE"></a>菩萨当观诸天食福谓为永久。<a id="a-FF"></a>天使在前乃悔不及。<a id="a-FG"></a>愿贪人中兴功福业。<a id="a-FH"></a>是时意岂在香臭间乎。<a id="a-FI"></a>菩萨大士亦复如是。<a id="a-FJ"></a>虽处苦恼五盛焰中。<a id="a-FK"></a>心不疲厌亦不悔还。<a id="a-FL"></a>意常念在度脱众生。<a id="a-FM"></a>若有贤圣神通之人。<a id="a-FN"></a>以其神力接一凡夫至上虚空香熏之界。<a id="a-FO"></a>还复来下在此世间。<a id="a-FP"></a>身体香熏经三七时香气乃歇。<a id="a-FQ"></a>无欲之人戒完具者。<a id="a-FR"></a>经劫去劫戒德之香终不断绝。<a id="a-FS"></a>然菩萨大士。<a id="a-FT"></a>同处世间于世间长。<a id="a-FU"></a>复于世间作大炬明。<a id="a-FV"></a>虽有勤劳不以为苦。<a id="a-FW"></a>道意兴盛心不缺减。<a id="a-FX"></a>是谓菩萨观察众生。<a id="a-FY"></a>有嗔恚心无嗔恚心。<a id="a-FZ"></a>有多有少皆悉知之。<a id="a-Fa"></a>尔时最胜复白佛言。<a id="a-Fb"></a>世尊。<a id="a-Fc"></a>云何菩萨一心思惟观察众生。<a id="a-Fd"></a>有愚痴心无愚痴心。<a id="a-Fe"></a>有多有少皆悉知之。<a id="a-Ff"></a>于是菩萨便入明慧正受三昧。<a id="a-Fg"></a>普观世界至虚空际。<a id="a-Fh"></a>其中所有众生之类。<a id="a-Fi"></a>一足二足至无数足。<a id="a-Fj"></a>天龙鬼神阿须伦迦留罗栴陀罗摩休勒人若非人知其原本。<a id="a-Fk"></a>一一分别寻究审实。<a id="a-Fl"></a>若有众生愚痴多者。<a id="a-Fm"></a>便为挍计。<a id="a-Fn"></a>演说因缘十二根本。<a id="a-Fo"></a>无明缘行。<a id="a-Fp"></a>行缘识。<a id="a-Fq"></a>识缘名色。<a id="a-Fr"></a>名色缘六入。<a id="a-Fs"></a>六入缘更乐。<a id="a-Ft"></a>更乐缘痛。<a id="a-Fu"></a>痛缘爱。<a id="a-Fv"></a>爱缘受。<a id="a-Fw"></a>受缘有。<a id="a-Fx"></a>有缘生。<a id="a-Fy"></a>生缘死愁忧苦恼。<a id="a-Fz"></a>有诸不净乱想之心。<a id="a-G0"></a>逆顺畅演无尽之智。<a id="a-G1"></a>无明灭则行灭。<a id="a-G2"></a>行灭则识灭。<a id="a-G3"></a>识灭则名色灭。<a id="a-G4"></a>名色灭则六入灭。<a id="a-G5"></a>六入灭则更乐灭。<a id="a-G6"></a>更乐灭则痛灭。<a id="a-G7"></a>痛灭则爱灭。<a id="a-G8"></a>爱灭则受灭。<a id="a-G9"></a>受灭则有灭。<a id="a-GA"></a>有灭则生灭。<a id="a-GB"></a>生灭则死灭。<a id="a-GC"></a>死灭则无复有愁忧苦恼诸不净行。<a id="a-GD"></a>漏为大患泥洹为妙。<a id="a-GE"></a>如是菩萨观诸相貌。<a id="a-GF"></a>而为演说究尽原本。<a id="a-GG"></a>若有众生痴心弥固识不了朗。<a id="a-GH"></a>渐进导引将至静处。<a id="a-GI"></a>复与解畅本无之法。<a id="a-GJ"></a>无生灭法无著断法。<a id="a-GK"></a>分别三世兴衰之相。<a id="a-GL"></a>痴行过去识不可灭。<a id="a-GM"></a>广曜法门出现妙智。<a id="a-GN"></a>兴起佛道众德具足。<a id="a-GO"></a>不舍菩萨善知识行。<a id="a-GP"></a>常游菩萨闲静之堂。<a id="a-GQ"></a>入诸如来深要之观。<a id="a-GR"></a>复当思惟十牢要法。<a id="a-GS"></a>云何思惟十牢要法。<a id="a-GT"></a>亲近佛藏法身之相。<a id="a-GU"></a>念不思议还摄为一。<a id="a-GV"></a>解空无念亦无若干。<a id="a-GW"></a>自起自灭亦无主质。<a id="a-GX"></a>过行无绪不可护持出生诸道。<a id="a-GY"></a>法界虚空境界亦无穷尽。<a id="a-GZ"></a>缚解自解去众生着。<a id="a-Ga"></a>依于善根成一切智。<a id="a-Gb"></a>越于无量智慧之境。<a id="a-Gc"></a>捷疾之智皆悉成就。<a id="a-Gd"></a>充足菩萨希望之心。<a id="a-Ge"></a>净诸菩萨言迹之行。<a id="a-Gf"></a>如来道义未曾漏失。<a id="a-Gg"></a>不舍一切法性之相。<a id="a-Gh"></a>所入极微意不谬误。<a id="a-Gi"></a>心若金刚力不可坏。<a id="a-Gj"></a>诸佛之所授其号莂。<a id="a-Gk"></a>悉无众生应可度者。<a id="a-Gl"></a>所说无二不可转还。<a id="a-Gm"></a>是谓菩萨十牢要法。<a id="a-Gn"></a>进成道果取道不难。<a id="a-Go"></a>是谓最胜菩萨上妙无尽之法。<a id="a-Gp"></a>当念修行。</p>
 </body>
</html>