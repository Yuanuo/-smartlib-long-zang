<!doctype html>
<html id="z3IBTuySG" data-ver="722">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">十住断结经卷第五</h1>
  <h2 id="a2">成道品第十</h2>
  <p id="a3">是时最胜菩萨复白佛言。<a id="a-4"></a>世尊。<a id="a-5"></a>云何十住菩萨于十地中而净其行。<a id="a-6"></a>是时世尊告最胜曰。<a id="a-7"></a>所谓菩萨修神妙道广度众生。<a id="a-8"></a>以性空法畅演文字进修禁戒。<a id="a-9"></a>其德无量不可思议亦无有限。<a id="a-A"></a>一切世人所不能及。<a id="a-B"></a>天龙鬼神及神尊者。<a id="a-C"></a>无能齐限称叹其德。<a id="a-D"></a>贤圣默然初无所说。<a id="a-E"></a>若有所演悉成章句。<a id="a-F"></a>示现神足到十方国。<a id="a-G"></a>面觐礼敬诸佛世尊。<a id="a-H"></a>复入定意解脱正受。<a id="a-I"></a>周普恒沙诸佛国土。<a id="a-J"></a>见诸正觉闻奇异要。<a id="a-K"></a>皆悉过度邪部之业。<a id="a-L"></a>志若安明亦不倾动。<a id="a-M"></a>心如虚空无所想念。<a id="a-N"></a>分别晓了法界起灭。<a id="a-O"></a>其所说法皆应圣印。<a id="a-P"></a>游诸正受初无差违。<a id="a-Q"></a>十方诸佛所说言教。<a id="a-R"></a>与圣法律不相违背。<a id="a-S"></a>所出音声微妙殊绝。<a id="a-T"></a>观诸世界等若虚空。<a id="a-U"></a>意念充满解脱之门。<a id="a-V"></a>补处菩萨辩才通达义应识机。<a id="a-W"></a>心与道慧而共相应。<a id="a-X"></a>何谓为心。<a id="a-Y"></a>何谓道慧。<a id="a-Z"></a>周流世典现入邪业。<a id="a-a"></a>是谓为心。<a id="a-b"></a>专精一意在度世法。<a id="a-c"></a>是谓道慧。<a id="a-d"></a>舍悭布施使无想报。<a id="a-e"></a>调意和顺审谛安详。<a id="a-f"></a>是谓为心。<a id="a-g"></a>正入寂寞不兴诸想。<a id="a-h"></a>澹泊自守不离圣典。<a id="a-i"></a>是谓道慧。<a id="a-j"></a>若在生死务修其法。<a id="a-k"></a>虽处其中亦不厌恶。<a id="a-l"></a>是菩萨心。<a id="a-m"></a>若复菩萨在八难中不闲之处。<a id="a-n"></a>不起颠倒有二见心。<a id="a-o"></a>悉能度于始终之病。<a id="a-p"></a>是谓道慧。<a id="a-q"></a>于世俗法嗟叹泥洹无为之道。<a id="a-r"></a>所造功德终不唐捐。<a id="a-s"></a>是谓为心。<a id="a-t"></a>菩萨游于诸法之空。<a id="a-u"></a>达了清净而无所有。<a id="a-v"></a>是谓道慧。<a id="a-w"></a>观乎前人随其本意。<a id="a-x"></a>而为分别所应之法。<a id="a-y"></a>是谓为心。<a id="a-z"></a>菩萨入定观一法慧。<a id="a-10"></a>同于百千诸法之相。<a id="a-11"></a>是谓道慧。<a id="a-12"></a>决意惠施不惜所有。<a id="a-13"></a>国财妻子无所爱吝。<a id="a-14"></a>是谓为心。<a id="a-15"></a>处在平等无三乘道。<a id="a-16"></a>净于道场尽归佛道。<a id="a-17"></a>是谓道慧。<a id="a-18"></a>是谓十住菩萨大士。<a id="a-19"></a>道心所入靡不周备。<a id="a-1A"></a>守护身口不令放逸。<a id="a-1B"></a>叹誉具足八大人念。<a id="a-1C"></a>当念少欲止足之行。<a id="a-1D"></a>奉修禁戒而无沾污。<a id="a-1E"></a>能为众生净于尘垢。<a id="a-1F"></a>若见众生每自叹己毁辱他人。<a id="a-1G"></a>自大贡高憍慢豪贵。<a id="a-1H"></a>怀淫怒痴不善之法。<a id="a-1I"></a>如斯之类。<a id="a-1J"></a>便能与说忍辱之德。<a id="a-1K"></a>皆使众生随时自致无所从生法忍。<a id="a-1L"></a>于中立勤愍困厄不及道者。<a id="a-1M"></a>意猛精进心不退转。<a id="a-1N"></a>分别一切德本之业。<a id="a-1O"></a>不见集聚共合偶者。<a id="a-1P"></a>复不见散有若干别。<a id="a-1Q"></a>所兴福业而无所住非不有住。<a id="a-1R"></a>悉与相应而无所应。<a id="a-1S"></a>不见有应不见无应。<a id="a-1T"></a>无应不应是谓审谛。<a id="a-1U"></a>心常娱乐禅思脱门。<a id="a-1V"></a>思惟四食除去染着。<a id="a-1W"></a>观察尽灭不起定意。<a id="a-1X"></a>所闻强记辄能讽诵。<a id="a-1Y"></a>慧无所乱分别根原无有处所。<a id="a-1Z"></a>欲寻其本亦不可得。<a id="a-1a"></a>为众生宣三十七品。<a id="a-1b"></a>解空无相无愿之行。<a id="a-1c"></a>常能奉持崇于佛道。<a id="a-1d"></a>随诸报应令得道果。<a id="a-1e"></a>诸佛世尊所可宣说亦无若干。<a id="a-1f"></a>所因兴出斯是真谛。<a id="a-1g"></a>乃至灭度亦复如是。<a id="a-1h"></a>无有他想杂念之心。<a id="a-1i"></a>是谓最胜十住菩萨善权方便无所弊碍。<a id="a-1j"></a>以无碍道修于等觉。<a id="a-1k"></a>而为众生转其法轮。<a id="a-1l"></a>令不退转坚固之地。<a id="a-1m"></a>十住菩萨立坚固誓。<a id="a-1n"></a>接度众生而无有难。<a id="a-1o"></a>譬若工巧造印章人。<a id="a-1p"></a>知人姓字便为克记。<a id="a-1q"></a>随类记识亦不错误。<a id="a-1r"></a>菩萨大士亦复如是。<a id="a-1s"></a>以贤圣印而印生死。<a id="a-1t"></a>随器成办终不谬误。<a id="a-1u"></a>复当审谛思惟此义。<a id="a-1v"></a>印非泥本泥非印原。<a id="a-1w"></a>然能示现名号姓字。<a id="a-1x"></a>菩萨圣慧亦复如是。<a id="a-1y"></a>执慧宝印印可众生。<a id="a-1z"></a>随器布现使成名号。<a id="a-20"></a>便能出生三乘道教。<a id="a-21"></a>如于良田种于谷子。<a id="a-22"></a>茎节萌芽展转成长。<a id="a-23"></a>谷败芽生无复本体。<a id="a-24"></a>深自思惟芽非本子亦不离本。<a id="a-25"></a>菩萨大士亦复如是。<a id="a-26"></a>因缘合会乃应法律。<a id="a-27"></a>观诸众生所兴瑕秽三患六碍十二因缘。<a id="a-28"></a>邪疑身见颠倒之想。<a id="a-29"></a>便为演说苦空非身无常之法。<a id="a-2A"></a>然后乃说如尔法性。<a id="a-2B"></a>分别苦谛习尽道谛。<a id="a-2C"></a>离于重担永获寂灭。<a id="a-2D"></a>复当思惟原究本末因其所生乃有斯患。<a id="a-2E"></a>悉由无明无黠慧法。<a id="a-2F"></a>致于老病生死苦恼。<a id="a-2G"></a>我当方便煎消其病。<a id="a-2H"></a>渐渐令入贤圣法律。<a id="a-2I"></a>以灭无明生老病死永无有余。<a id="a-2J"></a>讲演空观寂然之法。<a id="a-2K"></a>皆使有归令得恃怙。<a id="a-2L"></a>广其慧明至于解脱。<a id="a-2M"></a>悉共崇习微妙之智。<a id="a-2N"></a>了淫怒痴等无差特。<a id="a-2O"></a>寻其原本亦不可别。<a id="a-2P"></a>以获消灭众想之念。<a id="a-2Q"></a>终不怀恨生增减心。<a id="a-2R"></a>得离一切诸种阴盖缚着结使。<a id="a-2S"></a>无复挂碍心常游于解脱之门。<a id="a-2T"></a>嗟叹三宝功德之业。<a id="a-2U"></a>常念远离贪欲之患。<a id="a-2V"></a>堪为众生宣布功勋。<a id="a-2W"></a>菩萨精进于彼无疑。<a id="a-2X"></a>示现空慧而开导之。<a id="a-2Y"></a>凡所学法。<a id="a-2Z"></a>尽无所著。<a id="a-2a"></a>以次成就于不退转。<a id="a-2b"></a>颁宣经道净修佛座。<a id="a-2c"></a>招引众生来入佛境。<a id="a-2d"></a>令得灭度永无起灭。<a id="a-2e"></a>是谓菩萨无上众祐要典。<a id="a-2f"></a>如是菩萨当作是观。<a id="a-2g"></a>十住所入不可思议。<a id="a-2h"></a>修于平等不二之门。<a id="a-2i"></a>达于三世不断三宝。<a id="a-2j"></a>除去三垢成三脱门。<a id="a-2k"></a>菩萨于彼示不思议。<a id="a-2l"></a>从初发意至于十住。<a id="a-2m"></a>常叹开士所修禁戒。<a id="a-2n"></a>德香之熏靡不周遍。<a id="a-2o"></a>弹指之顷皆悉晓了音响之义。<a id="a-2p"></a>于诸通慧而得成就。<a id="a-2q"></a>悉能讲演无量法要。<a id="a-2r"></a>于诸文字解无所著亦无识想。<a id="a-2s"></a>寻其处所了无窠窟。<a id="a-2t"></a>若有学人系识在色心不违之。<a id="a-2u"></a>常怀希望缚着不舍。<a id="a-2v"></a>游于生死周旋往来。<a id="a-2w"></a>意常迷荒不能自拔。<a id="a-2x"></a>有此结网则坠生死。<a id="a-2y"></a>轮转五道无复休息。<a id="a-2z"></a>菩萨执正御诸乱想。<a id="a-30"></a>不为五阴之所流驰断诸阴盖。<a id="a-31"></a>亦不使色痛想行识令有起灭。<a id="a-32"></a>思惟安般出入息念。<a id="a-33"></a>复当分别四大造色。<a id="a-34"></a>地水火风各有其性。<a id="a-35"></a>若使彼识不在五处。<a id="a-36"></a>便能成就不坏法界。<a id="a-37"></a>识不流驰十二尘劳。<a id="a-38"></a>眼色耳声鼻香舌味身更意法。<a id="a-39"></a>是谓无漏慧根之识。<a id="a-3A"></a>非为生死染污之识。<a id="a-3B"></a>若能消灭外不驰骋。<a id="a-3C"></a>于一切法则无希望。<a id="a-3D"></a>设有所猗便生识想。<a id="a-3E"></a>有所侥幸亦名为识。<a id="a-3F"></a>菩萨起学无所受入。<a id="a-3G"></a>心不生念无所慕乐。<a id="a-3H"></a>所施功劳不望其报。<a id="a-3I"></a>有为有漏斯为识种。<a id="a-3J"></a>修无为行乃谓无识。<a id="a-3K"></a>菩萨阐扬慧明之灯。<a id="a-3L"></a>竖无为炬放大光明。<a id="a-3M"></a>显示殊胜无等之教。<a id="a-3N"></a>为求质直不求文饰。<a id="a-3O"></a>住于道业其身自然无能及者。<a id="a-3P"></a>能显一切诸佛国土。<a id="a-3Q"></a>于中示现独步无畏。<a id="a-3R"></a>复于诸法永无所获。<a id="a-3S"></a>亦不选择见有高下。<a id="a-3T"></a>心应自在不怀怯弱。<a id="a-3U"></a>随其音响而教化之。<a id="a-3V"></a>若为众生说深法要。<a id="a-3W"></a>舍离一切所兴因缘。<a id="a-3X"></a>悉了众生心之所念。<a id="a-3Y"></a>志性所趣善恶之法。<a id="a-3Z"></a>皆能周普诸佛国土。<a id="a-3a"></a>诸佛世尊所修平等。<a id="a-3b"></a>不见众生佛国清净。<a id="a-3c"></a>若见有行则毁法界。<a id="a-3d"></a>是故菩萨心无所住。<a id="a-3e"></a>若睹众生住于起分。<a id="a-3f"></a>则于法性自生识累。<a id="a-3g"></a>不起不灭识无所住。<a id="a-3h"></a>是谓清净无为道慧。<a id="a-3i"></a>设无道慧平等之法。<a id="a-3j"></a>诸佛世尊终不愍哀兴出于世。<a id="a-3k"></a>菩萨弘誓行业无本。<a id="a-3l"></a>亦不住本达于自然。<a id="a-3m"></a>不有精勤有所成办。<a id="a-3n"></a>不见疲厌有懈怠者。<a id="a-3o"></a>于平等观无生无灭。<a id="a-3p"></a>勇猛精进受菩萨莂。<a id="a-3q"></a>悉能分别经典本末。<a id="a-3r"></a>采取要慧除去尘劳。<a id="a-3s"></a>观察生死及与灭度不以为异。<a id="a-3t"></a>恒自怀抱深经之义。<a id="a-3u"></a>探采远近寂然无迹。<a id="a-3v"></a>虽度众生亦无想识。<a id="a-3w"></a>亲善知识心无所著。<a id="a-3x"></a>不计吾我及与寿命。<a id="a-3y"></a>分别思惟空无相愿不起不灭。<a id="a-3z"></a>若在欲界思惟欲爱秽臭不净。<a id="a-40"></a>色无色界受形之处达知不净。<a id="a-41"></a>因欲开化迷惑之徒。<a id="a-42"></a>故为说此真谛之义。<a id="a-43"></a>分别空无悉无处所。<a id="a-44"></a>不见造作有形质者。<a id="a-45"></a>无作不作不见依猗。<a id="a-46"></a>住无所住亦无根本。<a id="a-47"></a>亦复不见受三恶趣。<a id="a-48"></a>不见生天食封自然。<a id="a-49"></a>显示径路使入道义。<a id="a-4A"></a>无所希望悉无所行。<a id="a-4B"></a>于诸法观自致自然。<a id="a-4C"></a>诸法之相不可究竟。<a id="a-4D"></a>亦如虚空而无边际。<a id="a-4E"></a>十住菩萨教人惠施不兴想碍。<a id="a-4F"></a>持戒忍辱精进一心。<a id="a-4G"></a>宣畅智慧善权方便。<a id="a-4H"></a>慈悲喜护救摄贫匮建立大道。<a id="a-4I"></a>十住菩萨虽未升于如来正座。<a id="a-4J"></a>已能究畅慧海之源。<a id="a-4K"></a>庄严土地修清净国。<a id="a-4L"></a>放大光明普致众生。<a id="a-4M"></a>训以正法悉归于道。<a id="a-4N"></a>建立慧业而获大乘。<a id="a-4O"></a>十方诸佛恒将护之。<a id="a-4P"></a>常以威神助扬其德。<a id="a-4Q"></a>乃至作佛成一切智为无上道。<a id="a-4R"></a>不使魔众而得其便。<a id="a-4S"></a>十住菩萨以自觉知功德具满。<a id="a-4T"></a>欲成作佛坐树王下。<a id="a-4U"></a>先当修行习四意止。<a id="a-4V"></a>分别身意各各有性。<a id="a-4W"></a>便自观身起灭兴衰。<a id="a-4X"></a>心自庆贺永离苦恼。<a id="a-4Y"></a>观身因缘成精进定。<a id="a-4Z"></a>思惟此身报应之对因缘合成。<a id="a-4a"></a>散则磨灭。<a id="a-4b"></a>知身无主。<a id="a-4c"></a>亦不可贪。<a id="a-4d"></a>何为生意着此色身。<a id="a-4e"></a>莫随五阴四大诸入之所迷惑。<a id="a-4f"></a>是身为空。<a id="a-4g"></a>不见四大吾我之法。<a id="a-4h"></a>累劫积行今始乃得。<a id="a-4i"></a>何为着此无坚固身危脆之物。<a id="a-4j"></a>我今当受如来色身及佛法身。<a id="a-4k"></a>夫色身者功德之聚。<a id="a-4l"></a>犹如金刚不可沮坏。<a id="a-4m"></a>十方世界恒沙之数。<a id="a-4n"></a>满中世俗有漏之身。<a id="a-4o"></a>不及如来色身一毛之德。<a id="a-4p"></a>菩萨自念以无量德成此色身。<a id="a-4q"></a>今因此形当受如来佛法之身。<a id="a-4r"></a>虽涉生死往返五道受苦无量不可称限。<a id="a-4s"></a>今受如来色身之体。<a id="a-4t"></a>不念曩日更苦恼患。<a id="a-4u"></a>自今永与诸尘劳别。<a id="a-4v"></a>不复贪着五欲之中。<a id="a-4w"></a>观己身已观他人身悉无处所。<a id="a-4x"></a>修其净行而无瑕秽。<a id="a-4y"></a>是谓菩萨修习己身意止之法。<a id="a-4z"></a>云何菩萨复当思惟痛意止之法。<a id="a-50"></a>于是菩萨从初发意至于成佛。<a id="a-51"></a>于其中间所更苦痛不可限量。<a id="a-52"></a>专心建志慕求佛道。<a id="a-53"></a>不以苦痛经历心怀。<a id="a-54"></a>若见苦人趣恶处者。<a id="a-55"></a>便能拔济使不受苦。<a id="a-56"></a>恒念众生不能自寤。<a id="a-57"></a>终不随欲而与系着。<a id="a-58"></a>我昔以来所更痛痒。<a id="a-59"></a>非真非有悉无所生。<a id="a-5A"></a>若使遭遇不苦不乐痛。<a id="a-5B"></a>此名无记不可字名。<a id="a-5C"></a>夫人习近着乐痛者。<a id="a-5D"></a>便自远离如来之座。<a id="a-5E"></a>不应如来贤圣戒律。<a id="a-5F"></a>自今永息不复生痛。<a id="a-5G"></a>使诸众生观痛无主。<a id="a-5H"></a>若彼众生于色起痛若好若丑善色恶色。<a id="a-5I"></a>地水火风四大造色。<a id="a-5J"></a>达知虚寂而无所有。<a id="a-5K"></a>或有众生先痛后乐。<a id="a-5L"></a>或有先乐后痛。<a id="a-5M"></a>当说深经使护痛痒。<a id="a-5N"></a>眼耳鼻舌身意所与色声香味细滑之法。<a id="a-5O"></a>从因缘起从因缘灭。<a id="a-5P"></a>思惟苦乐悉无苦乐。<a id="a-5Q"></a>复当分别内外之痛。<a id="a-5R"></a>或有乐痛于现在生。<a id="a-5S"></a>或已过去或将来世而有生者。<a id="a-5T"></a>或有乐痛从爱结生。<a id="a-5U"></a>转增识着不能舍离。<a id="a-5V"></a>或有乐痛从痴爱生。<a id="a-5W"></a>思惟正观乃得消灭。<a id="a-5X"></a>或有乐痛因邪疑惑转转滋长。<a id="a-5Y"></a>以四非常深远之慧除使不生。<a id="a-5Z"></a>或有乐痛从四受生。<a id="a-5a"></a>以无想定而除诸受。<a id="a-5b"></a>或有乐痛从五盖生。<a id="a-5c"></a>便当思惟七觉意法永使无余。<a id="a-5d"></a>或有乐痛因六身法生。<a id="a-5e"></a>分别于空无相无愿。<a id="a-5f"></a>或有乐痛从七识生。<a id="a-5g"></a>当建精进不造彼缘。<a id="a-5h"></a>或有乐痛因世八法生。<a id="a-5i"></a>常当下意不自贡高。<a id="a-5j"></a>或有乐痛从九恼生。<a id="a-5k"></a>当自勖勉永离九处。<a id="a-5l"></a>或有乐痛从十患生。<a id="a-5m"></a>当除望求不念横货。<a id="a-5n"></a>或有乐痛从七澜四使生。<a id="a-5o"></a>便当思惟智慧大明。<a id="a-5p"></a>或有乐痛从九众生居及三观生。<a id="a-5q"></a>便当执意入空寂定。<a id="a-5r"></a>或有乐痛非过去现在因未来爱。<a id="a-5s"></a>非未来现在因过去爱。<a id="a-5t"></a>非过去未来因现在爱。<a id="a-5u"></a>或非过去因未来现在爱。<a id="a-5v"></a>或非未来因过去现在爱。<a id="a-5w"></a>或非现在因未来过去爱。<a id="a-5x"></a>菩萨于彼思惟七处三观之法。<a id="a-5y"></a>灭此十三隆炽之毒。<a id="a-5z"></a>于是菩萨复当思惟乐痛所兴。<a id="a-60"></a>或有乐痛由八邪见及六识身。<a id="a-61"></a>共相受入便生乐痛。<a id="a-62"></a>遂增阴衰诸入之种。<a id="a-63"></a>是谓菩萨以解脱观分别此痛永使无余。<a id="a-64"></a>或有乐痛与十不善秽陋之法共相因缘。<a id="a-65"></a>慧业所断五疑罗网。<a id="a-66"></a>于现在生即现在灭。<a id="a-67"></a>若未来生亦现在灭。<a id="a-68"></a>若过去生亦现在灭。<a id="a-69"></a>是谓菩萨以解脱观便能除却十五疑网。<a id="a-6A"></a>云何菩萨复常思惟意止之法。<a id="a-6B"></a>于是菩萨执意御乱心不流驰。<a id="a-6C"></a>有所造作必有所缘。<a id="a-6D"></a>自观己意观他人心。<a id="a-6E"></a>其意正等不怀增减。<a id="a-6F"></a>所适之方行步出入举动安详。<a id="a-6G"></a>常自专精守护其心。<a id="a-6H"></a>有缘众生无缘起灭。<a id="a-6I"></a>无缘众生有缘起灭。<a id="a-6J"></a>于己缘起自缘灭之。<a id="a-6K"></a>他缘起灭因他缘灭。<a id="a-6L"></a>或缘起灭亦不在内复不在外。<a id="a-6M"></a>亦复不在住两中间。<a id="a-6N"></a>于中出生有缘起灭有非缘起灭。<a id="a-6O"></a>或因贪淫嗔恚愚痴。<a id="a-6P"></a>七使七慢七识止处。<a id="a-6Q"></a>七解七观七忍慧业。<a id="a-6R"></a>若因此处有缘起灭有非缘起灭。<a id="a-6S"></a>斯皆由心因心而生。<a id="a-6T"></a>此四十五盲闇之法。<a id="a-6U"></a>意识所造不自觉知。<a id="a-6V"></a>意不知意谁为意本。<a id="a-6W"></a>既无根本何有意哉。<a id="a-6X"></a>菩萨分别心意识法。<a id="a-6Y"></a>通达往来而无处所。<a id="a-6Z"></a>是谓菩萨以解脱观知心缘本而不可得。<a id="a-6a"></a>亦不见心与善恶合。<a id="a-6b"></a>无合不合应解脱观。<a id="a-6c"></a>又复思惟十二因缘。<a id="a-6d"></a>甚为深远不可究尽。<a id="a-6e"></a>所种之果不失报应。<a id="a-6f"></a>于诸法界心无染着。<a id="a-6g"></a>设观法界从因缘起。<a id="a-6h"></a>了知诸法无有真谛。<a id="a-6i"></a>自然寂净将养自守。<a id="a-6j"></a>心所造化而无形质而不可见。<a id="a-6k"></a>寻其相貌亦无色像。<a id="a-6l"></a>圣慧通达。<a id="a-6m"></a>便入不起无所生法。<a id="a-6n"></a>不住声闻缘觉之地。<a id="a-6o"></a>常自执意游诸佛法。<a id="a-6p"></a>内自思惟踊跃无量。<a id="a-6q"></a>吾今乃得降伏于心。<a id="a-6r"></a>舍生死着入智慧海。<a id="a-6s"></a>斯由其心得获无上正真之道成最正觉。<a id="a-6t"></a>是谓菩萨于意止法而得自在。<a id="a-6u"></a>云何菩萨于法意止而分别观。<a id="a-6v"></a>于是菩萨修习止法初不忘失。<a id="a-6w"></a>至成佛道而不放舍。<a id="a-6x"></a>内自观法外观人法。<a id="a-6y"></a>菩萨悉知诸法之相一而不二亦不若干。<a id="a-6z"></a>皆归于空无相无愿。<a id="a-70"></a>远离邪见平等诸法。<a id="a-71"></a>分别十二缘起之本。<a id="a-72"></a>常念法界成败兴衰。<a id="a-73"></a>有漏无漏有为无为。<a id="a-74"></a>善法恶法有记无记。<a id="a-75"></a>是时菩萨思惟观察。<a id="a-76"></a>不随法界自生识想。<a id="a-77"></a>不见非法而有吾我。<a id="a-78"></a>亦不兴念计人寿命。<a id="a-79"></a>或有菩萨自兴法想习着吾我。<a id="a-7A"></a>养育其命思惟断灭。<a id="a-7B"></a>无常谓有常。<a id="a-7C"></a>天下物类皆悉常在。<a id="a-7D"></a>于无常中计无合散。<a id="a-7E"></a>或于法中生颠倒想。<a id="a-7F"></a>无自常无有自常有。<a id="a-7G"></a>无不生有有不生无。<a id="a-7H"></a>无自然生无自然灭。<a id="a-7I"></a>有自然生有自然灭。<a id="a-7J"></a>无不能见我自然有。<a id="a-7K"></a>有不能见我自然无。<a id="a-7L"></a>十住菩萨明慧达观分别有无。<a id="a-7M"></a>断灭计常我人寿命。<a id="a-7N"></a>平等空无而无所有。<a id="a-7O"></a>最妙第一空观察之。<a id="a-7P"></a>第一性空亦不生有。<a id="a-7Q"></a>有自常有。<a id="a-7R"></a>不知无之所无。<a id="a-7S"></a>无自常无。<a id="a-7T"></a>不知有之所有。<a id="a-7U"></a>菩萨思惟以慧分别。<a id="a-7V"></a>有性自空无亦自空。<a id="a-7W"></a>无不造有有不造无。<a id="a-7X"></a>著有无者是生死法。<a id="a-7Y"></a>非最第一泥洹之要。<a id="a-7Z"></a>无自无空无不知无无自性空。<a id="a-7a"></a>有自有空有不知有有自性空。<a id="a-7b"></a>有则是无无则是有。<a id="a-7c"></a>是谓菩萨于诸法性一一分别。<a id="a-7d"></a>思惟校计是常非常生灭着断。<a id="a-7e"></a>有为无为有漏无漏。<a id="a-7f"></a>善法恶法有记无记。<a id="a-7g"></a>一切诸法。<a id="a-7h"></a>有名号者无名号者。<a id="a-7i"></a>皆悉虚寂亦无起灭。<a id="a-7j"></a>而自观法观他人法。<a id="a-7k"></a>于诸想着亦无思想。<a id="a-7l"></a>解空无相无愿之法。<a id="a-7m"></a>于法界中推求佛法及与禁戒。<a id="a-7n"></a>悉无处所亦无径路。<a id="a-7o"></a>不见度人逮解脱者。<a id="a-7p"></a>亦复不见没在生死。<a id="a-7q"></a>于中开导一切众生。<a id="a-7r"></a>便能兴起无盖大哀。<a id="a-7s"></a>疗诸尘劳了诸缠结。<a id="a-7t"></a>空无所有。<a id="a-7u"></a>分别五趣。<a id="a-7v"></a>训以平等。<a id="a-7w"></a>虽处尘欲不怀怯弱。<a id="a-7x"></a>晓了三毒无所挂碍。<a id="a-7y"></a>逮此处者名曰大士。<a id="a-7z"></a>住不思议权现之道。<a id="a-80"></a>苦习尽道普归自然。<a id="a-81"></a>于自然中不见起灭尽意如空而无所有不念住处。<a id="a-82"></a>推求法界及虚空界。<a id="a-83"></a>众生处所悉无所住。<a id="a-84"></a>一切诸法等若空界。<a id="a-85"></a>是谓菩萨随时将导顺于道法。<a id="a-86"></a>虽度众生亦不见度。<a id="a-87"></a>若有菩萨自观身法观他人法。<a id="a-88"></a>能自制意游于智慧。<a id="a-89"></a>解知诸法悉归解脱。<a id="a-8A"></a>便能将导一切众生。<a id="a-8B"></a>显发无上正真之道。<a id="a-8C"></a>使获无为自然之法。<a id="a-8D"></a>不见所生亦不不生。<a id="a-8E"></a>虽处所生思惟所生。<a id="a-8F"></a>不舍无生无起灭法。<a id="a-8G"></a>是谓菩萨于法意止而得自在。<a id="a-8H"></a>佛复告最胜。<a id="a-8I"></a>十住菩萨复当思惟四意断法。<a id="a-8J"></a>常念分别现在目前。<a id="a-8K"></a>未兴恶法制令不生。<a id="a-8L"></a>已兴恶者方便灭之。<a id="a-8M"></a>未生善法求令生之。<a id="a-8N"></a>已生善法重令增多。<a id="a-8O"></a>常当修习勤行精进。<a id="a-8P"></a>自摄其心使不流驰。<a id="a-8Q"></a>古昔以来所积功德。<a id="a-8R"></a>不失威仪礼节之法。<a id="a-8S"></a>所行平等以能检心。<a id="a-8T"></a>思惟正谛祸中重者。<a id="a-8U"></a>三不善根堕入恶趣。<a id="a-8V"></a>轮转五道无有休息。<a id="a-8W"></a>是故菩萨勤修精进。<a id="a-8X"></a>便能消灭恶不善根。<a id="a-8Y"></a>不复重来兴起乱想。<a id="a-8Z"></a>常自观察不善报应。<a id="a-8a"></a>斯是秽行非是真道。<a id="a-8b"></a>吾今以离非法之行。<a id="a-8c"></a>习第一义而尽尘劳永除嗔恚。<a id="a-8d"></a>分别十二因缘之根。<a id="a-8e"></a>未有善法建立功德。<a id="a-8f"></a>令生萌芽使不败朽。<a id="a-8g"></a>其心清净亦无瑕玼。<a id="a-8h"></a>不猗三界缚着诸碍。<a id="a-8i"></a>离于所著永无所著。<a id="a-8j"></a>常能劝率至一切智。<a id="a-8k"></a>于诸深慧不有损减。<a id="a-8l"></a>所以得致功德之本。<a id="a-8m"></a>皆由精勤而成道果。<a id="a-8n"></a>是谓菩萨于四意断而得自在。<a id="a-8o"></a>于是菩萨复当思惟分别神足。<a id="a-8p"></a>菩萨虽获神足定意。<a id="a-8q"></a>临欲成道于第十地要当习定。<a id="a-8r"></a>如初所学专意入定。<a id="a-8s"></a>思惟四等加愍众生。<a id="a-8t"></a>彼自称身亦称心意。<a id="a-8u"></a>转入一禅次入二禅。<a id="a-8v"></a>复还摄意从初禅起入第三禅。<a id="a-8w"></a>于中思惟专精一意。<a id="a-8x"></a>从三禅起复入初禅。<a id="a-8y"></a>于禅现变而现神足。<a id="a-8z"></a>从一禅起入第四禅。<a id="a-90"></a>是时菩萨于四禅中。<a id="a-91"></a>便试神足以身举心以心举身。<a id="a-92"></a>初如芥子转如麻豆。<a id="a-93"></a>渐渐转高大如胡桃。<a id="a-94"></a>如是勤加至三七日。<a id="a-95"></a>身心轻便无所挂碍。<a id="a-96"></a>所以菩萨重入定意而试神足。<a id="a-97"></a>可依此神足化一亿人。<a id="a-98"></a>立不退转成神足定。<a id="a-99"></a>是时菩萨复自示现广布神足而无穷极。<a id="a-9A"></a>从阎浮地至第一天第二第三。<a id="a-9B"></a>乃至六天诸天见已各生此心。<a id="a-9C"></a>今此菩萨自现神足。<a id="a-9D"></a>所演光明靡所不照。<a id="a-9E"></a>我等诸天各相劝令。<a id="a-9F"></a>拥护菩萨使成佛道。<a id="a-9G"></a>或以天华杂香天衣被服自然甘露而供养者。<a id="a-9H"></a>于中开化诸天人民。<a id="a-9I"></a>必志神足而有长益。<a id="a-9J"></a>过去恒沙诸菩萨等。<a id="a-9K"></a>修习十住而净其行。<a id="a-9L"></a>皆于此处而试神足。<a id="a-9M"></a>一心观察伺求方便能现众变。<a id="a-9N"></a>以精进力辄成就道。<a id="a-9O"></a>所为自在无能违逆。<a id="a-9P"></a>所欲化者到便降伏。<a id="a-9Q"></a>究竟根原皆使充足使获果报。<a id="a-9R"></a>魔若魔天不能倾动。<a id="a-9S"></a>是时菩萨以天眼观三千大千世界。<a id="a-9T"></a>有淫怒痴无淫怒痴。<a id="a-9U"></a>有清净行无清净行。<a id="a-9V"></a>有定意者无定意者。<a id="a-9W"></a>有乱意者无乱意者。<a id="a-9X"></a>菩萨悉知而为分别诸根所趣。<a id="a-9Y"></a>复以天耳闻众生声。<a id="a-9Z"></a>悉能随次知音响通而教化之。<a id="a-9a"></a>以神足力入定三昧。<a id="a-9b"></a>见一切人志性所趣。<a id="a-9c"></a>自睹原本所从来处。<a id="a-9d"></a>是为菩萨行于神足。<a id="a-9e"></a>于是菩萨复当思惟分别根力七觉意法八贤圣道。<a id="a-9f"></a>信念精进定意慧根。<a id="a-9g"></a>菩萨常以玄通之智。<a id="a-9h"></a>观察众生颇有成就。<a id="a-9i"></a>根力觉道诸神通慧。<a id="a-9j"></a>是时菩萨以他心慧观前众生。<a id="a-9k"></a>或有具足成就信根。<a id="a-9l"></a>常习八道平等之法。<a id="a-9m"></a>心怀正见不处魔界。<a id="a-9n"></a>信知生死苦痛无量。<a id="a-9o"></a>复知泥洹快乐无为。<a id="a-9p"></a>信有三尊世间大明。<a id="a-9q"></a>不信外道九十六径。<a id="a-9r"></a>于诸通慧而无狐疑。<a id="a-9s"></a>积功累德炽燃正法。<a id="a-9t"></a>于中建立直信无难。<a id="a-9u"></a>复以玄通无挂碍智。<a id="a-9v"></a>观彼众生昼夜勤力修精进根。<a id="a-9w"></a>坐卧经行心无懈怠。<a id="a-9x"></a>以获精进则具诸根。<a id="a-9y"></a>犹如天衣周匝四方。<a id="a-9z"></a>上下正等而无差违。<a id="a-A0"></a>时若有人从一面来。<a id="a-A1"></a>捉衣一角举而移之。<a id="a-A2"></a>余三角者皆悉随从。<a id="a-A3"></a>精进根者亦复如是。<a id="a-A4"></a>设有修习精进根者。<a id="a-A5"></a>当知具足一切诸法。<a id="a-A6"></a>以有精进便成念根。<a id="a-A7"></a>心不错乱名曰定根。<a id="a-A8"></a>常以方便摄意守一。<a id="a-A9"></a>分别善恶心如虚空。<a id="a-AA"></a>是谓慧根。<a id="a-AB"></a>十住菩萨入玄通定。<a id="a-AC"></a>豫知众生受胎之相。<a id="a-AD"></a>分别男女男根女根。<a id="a-AE"></a>一生十生百生千生。<a id="a-AF"></a>至无数生皆能晓了而无穷极。<a id="a-AG"></a>是谓菩萨具足道门。<a id="a-AH"></a>思惟诸住智辩难及。<a id="a-AI"></a>当念感动十方国土。<a id="a-AJ"></a>复当游于诸佛国土示现光明。<a id="a-AK"></a>有见光者皆得蒙度。<a id="a-AL"></a>复当于诸国土兴立法律。<a id="a-AM"></a>普使遵奉贤圣经典。<a id="a-AN"></a>亦当安利国土人民导引法味闻无厌足。<a id="a-AO"></a>常当晓了国土人民种姓成就不别眷属。<a id="a-AP"></a>亦当观知众生心意。<a id="a-AQ"></a>便为演说六度无极。<a id="a-AR"></a>复当禁制众生乱念。<a id="a-AS"></a>渐渐延致一切众生。<a id="a-AT"></a>自为导首牵引众生入善法慧。<a id="a-AU"></a>常念入定不失神足。<a id="a-AV"></a>修己神通分别三世知去来今。<a id="a-AW"></a>复当思惟学佛深藏无边际慧。<a id="a-AX"></a>亦当学习具诸佛法。<a id="a-AY"></a>学了诸法而无染着。<a id="a-AZ"></a>学演无底开七宝藏。<a id="a-Aa"></a>学以神智成其刹土。<a id="a-Ab"></a>学习光明普照十方。<a id="a-Ac"></a>得佛定意感动国土。<a id="a-Ad"></a>学权方便化诸外道。<a id="a-Ae"></a>学于禁戒成就道果。<a id="a-Af"></a>学当集会而转法轮。<a id="a-Ag"></a>己身所学成一切智。<a id="a-Ah"></a>已成所学而无所学。<a id="a-Ai"></a>佛告最胜。<a id="a-Aj"></a>是谓菩萨修十住行。<a id="a-Ak"></a>进成作佛严治国土。<a id="a-Al"></a>降神兜术权化天人。<a id="a-Am"></a>示现殊异奇胜之法。<a id="a-An"></a>观察种姓托生何国。<a id="a-Ao"></a>从兜术天来下世间。<a id="a-Ap"></a>三十六返周旋往来而化天人。<a id="a-Aq"></a>于中度脱无数众生。<a id="a-Ar"></a>以权方便独步三界而无恐惧。<a id="a-As"></a>最后下降六年苦行。<a id="a-At"></a>专心苦体枯木不别。<a id="a-Au"></a>吾虽示现在此苦行。<a id="a-Av"></a>然我乃在无号佛土。<a id="a-Aw"></a>于彼教化八十四亿那术天人。<a id="a-Ax"></a>皆使建立不退转地。<a id="a-Ay"></a>此土众生见我形者。<a id="a-Az"></a>谓为命过不成命根。<a id="a-B0"></a>行过众生。<a id="a-B1"></a>积薪焚烧不能使然。<a id="a-B2"></a>善权一心转进圣慧。<a id="a-B3"></a>不舍众生诸所好慕。<a id="a-B4"></a>除诸不要哀愍不及。<a id="a-B5"></a>是故菩萨现于苦行。<a id="a-B6"></a>十住菩萨于十地中。<a id="a-B7"></a>开化众生不别生死。<a id="a-B8"></a>所度人民与成佛等。<a id="a-B9"></a>若使菩萨意欲速成无上道者。<a id="a-BA"></a>如弹指顷身黄金色。<a id="a-BB"></a>具足十力四无所畏十八不共殊胜之法。<a id="a-BC"></a>菩萨眷属一日成就。<a id="a-BD"></a>不求国土种类好恶。<a id="a-BE"></a>但以众生心怀贡高。<a id="a-BF"></a>轻彼尊己不舍自大。<a id="a-BG"></a>是以菩萨现受胞胎。<a id="a-BH"></a>随世权化在所至到多所饶益。<a id="a-BI"></a>十住菩萨无菩萨号即当称之。<a id="a-BJ"></a>号曰如来至真等正觉明行成为善逝。<a id="a-BK"></a>世间解无上士道法御天人师号佛世尊。<a id="a-BL"></a>无量福会诸佛所护诸天宿卫。<a id="a-BM"></a>所讲说法要有缘本。<a id="a-BN"></a>随时应适终不唐举。<a id="a-BO"></a>最胜当知。<a id="a-BP"></a>所以名曰无号。<a id="a-BQ"></a>佛土者。<a id="a-BR"></a>去此东南七十七亿江河沙等诸佛国土。<a id="a-BS"></a>彼有世界名曰仁贤。<a id="a-BT"></a>佛名善眼。<a id="a-BU"></a>彼无声闻缘觉之道。<a id="a-BV"></a>以无名号无生灭法。<a id="a-BW"></a>而相教授知解脱空不计解脱。<a id="a-BX"></a>闻空寻解通利无难。<a id="a-BY"></a>亦无三毒淫怒痴病。<a id="a-BZ"></a>总持强记亦不可尽。<a id="a-Ba"></a>吾于彼土施为佛事。<a id="a-Bb"></a>此彼众生亦不知吾身为所住。<a id="a-Bc"></a>是谓菩萨多所润及。<a id="a-Bd"></a>是谓最胜十住菩萨于十地中而净其行。</p>
 </body>
</html>