<!doctype html>
<html id="z3IBTv6SM" data-ver="790">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">十住断结经卷第十一</h1>
  <h2 id="a2">三道灭度品第二十</h2>
  <p id="a3">尔时最胜菩萨即从座起长跪叉手。<a id="a-4"></a>前白佛言。<a id="a-5"></a>唯然世尊。<a id="a-6"></a>如来至真道德无崖。<a id="a-7"></a>不猗道门求出解脱。<a id="a-8"></a>于清净学勤修慕及金刚三昧不可称量。<a id="a-9"></a>今闻如来说灭度净三道归一。<a id="a-A"></a>更无二名亦不着二。<a id="a-B"></a>若审然者。<a id="a-C"></a>何求无上至真道乎。<a id="a-D"></a>唯然世尊。<a id="a-E"></a>愿为敷演令渴道家永忘识惑。<a id="a-F"></a>是时世尊。<a id="a-G"></a>回金体身四面顾眄诸来会者。<a id="a-H"></a>寂静无名各无众念。<a id="a-I"></a>微视最胜而告之曰。<a id="a-J"></a>快哉问矣。<a id="a-K"></a>诚难得闻。<a id="a-L"></a>如来为汝一一畅演。<a id="a-M"></a>令将来学永无犹豫。<a id="a-N"></a>最胜白佛愿乐欲闻。<a id="a-O"></a>佛告最胜。<a id="a-P"></a>清净道根不生秽枝。<a id="a-Q"></a>体性净故则诸法净。<a id="a-R"></a>复于法性亦悉清净。<a id="a-S"></a>渐当分别有数无数。<a id="a-T"></a>无数净者得三世净。<a id="a-U"></a>以了三世空观三界。<a id="a-V"></a>是谓名曰微净三昧。<a id="a-W"></a>最胜当知。<a id="a-X"></a>三道灭度其品不同志趣各异。<a id="a-Y"></a>身为垢本。<a id="a-Z"></a>念为垢池。<a id="a-a"></a>想为游尘。<a id="a-b"></a>识为结首。<a id="a-c"></a>一灭三存不致清净。<a id="a-d"></a>二灭二存亦不至净。<a id="a-e"></a>三灭一存亦不至净。<a id="a-f"></a>四灭空存乃至于净。<a id="a-g"></a>至一切智清净亦尔。<a id="a-h"></a>从初道迹上至无著。<a id="a-i"></a>复从一住乃至十住。<a id="a-j"></a>皆灭四还四归四碍。<a id="a-k"></a>云何为四。<a id="a-l"></a>所谓四者。<a id="a-m"></a>身为垢本凡夫满足。<a id="a-n"></a>念为垢池纵逸四流。<a id="a-o"></a>想为游尘兴八万爱。<a id="a-p"></a>识为结首系于三有。<a id="a-q"></a>是以大圣。<a id="a-r"></a>现有三道像如优劣。<a id="a-s"></a>其实灭度无若干差别。<a id="a-t"></a>道在泥洹不离虚寂。<a id="a-u"></a>菩萨泥洹以度人为名。<a id="a-v"></a>辟支佛泥洹现神足为名。<a id="a-w"></a>声闻泥洹现狭劣为名。<a id="a-x"></a>复次最胜。<a id="a-y"></a>菩萨泥洹慈悲喜护育养众生。<a id="a-z"></a>设导一人入道捡者。<a id="a-10"></a>诸根容悦欣怡无量。<a id="a-11"></a>当时意识澄静无为。<a id="a-12"></a>无道俗念诸情悉净。<a id="a-13"></a>净若泥洹于彼永尽。<a id="a-14"></a>而无所有是谓无念。<a id="a-15"></a>应无所念亦不见念念亦无念。<a id="a-16"></a>无念学者学亦无学。<a id="a-17"></a>色亦无色亦不见色。<a id="a-18"></a>心意识念亦无识念。<a id="a-19"></a>从五阴身乃至无形。<a id="a-1A"></a>法体清净不见有念而无所念。<a id="a-1B"></a>最胜当知。<a id="a-1C"></a>夫言泥洹。<a id="a-1D"></a>泥洹尔者岂为远乎。<a id="a-1E"></a>莫作斯观。<a id="a-1F"></a>所以然者。<a id="a-1G"></a>无念法体无形观体则是泥洹。<a id="a-1H"></a>泥洹性体则是法观。<a id="a-1I"></a>一而不二亦无差别。<a id="a-1J"></a>泥洹无名而不可见。<a id="a-1K"></a>亦无能立泥洹名号。<a id="a-1L"></a>是谓最胜。<a id="a-1M"></a>菩萨大士学是泥洹清净道者。<a id="a-1N"></a>而应于道应念无念。<a id="a-1O"></a>最胜复当分别。<a id="a-1P"></a>菩萨大士欲行了达斯清净道泥洹体性者。<a id="a-1Q"></a>当修净行。<a id="a-1R"></a>云何菩萨修其净行。<a id="a-1S"></a>恒使身口意清净无瑕秽。<a id="a-1T"></a>何谓身净而无瑕秽。<a id="a-1U"></a>于是菩萨己身已净。<a id="a-1V"></a>解诸外身亦复清净。<a id="a-1W"></a>己身虚寂解诸身空。<a id="a-1X"></a>身之寂静知诸身寂。<a id="a-1Y"></a>己身解脱诸身亦然。<a id="a-1Z"></a>菩萨复当思惟法观。<a id="a-1a"></a>了知懈慢亦无懈慢。<a id="a-1b"></a>己身无慢道岂有慢。<a id="a-1c"></a>是故菩萨解身无慢。<a id="a-1d"></a>菩萨兴念世恶露观。<a id="a-1e"></a>身如影响不见净想。<a id="a-1f"></a>达净无想方应泥洹。<a id="a-1g"></a>是谓菩萨摩诃萨清净泥洹道无差别。<a id="a-1h"></a>最胜菩萨复白佛言。<a id="a-1i"></a>云何菩萨体净无欲欲而无欲。<a id="a-1j"></a>佛告最胜。<a id="a-1k"></a>菩萨大士周旋五趣流转生死。<a id="a-1l"></a>方便权现适化应时。<a id="a-1m"></a>有说身净则论无生。<a id="a-1n"></a>其睹生死则无生死解知无生。<a id="a-1o"></a>生死一而不异。<a id="a-1p"></a>亦无若干差别之名。<a id="a-1q"></a>菩萨复当了别身行彼达无生。<a id="a-1r"></a>此等生死则知身行达内外法。<a id="a-1s"></a>何谓身行。<a id="a-1t"></a>去来现在三世兴衰。<a id="a-1u"></a>过去无迹现在无记当来无号。<a id="a-1v"></a>复次最胜。<a id="a-1w"></a>去者永尽来者无穷。<a id="a-1x"></a>现在迁转亦当思惟尽不尽法。<a id="a-1y"></a>云何思惟尽不尽法。<a id="a-1z"></a>于是菩萨分别了达虚空净想。<a id="a-20"></a>其无尽者淡然无为无有想念。<a id="a-21"></a>有想念者于贤戒律乃有大缺。<a id="a-22"></a>佛告最胜。<a id="a-23"></a>吾昔成佛坐道树下。<a id="a-24"></a>七日七夜观树不眴。<a id="a-25"></a>心念过去恒沙诸佛。<a id="a-26"></a>由何自觉先达何法。<a id="a-27"></a>时我最胜。<a id="a-28"></a>复作是念过佛恒沙先达身法逮最正觉。<a id="a-29"></a>因缘合会有识有想。<a id="a-2A"></a>其知缘者则空无想无所染着。<a id="a-2B"></a>亦复不见生灭着断。<a id="a-2C"></a>若此最胜。<a id="a-2D"></a>如斯观者是谓身净。<a id="a-2E"></a>夫身净者悉归智海。<a id="a-2F"></a>最胜当知。<a id="a-2G"></a>归海之义其事有十。<a id="a-2H"></a>云何为十。<a id="a-2I"></a>一者归佛之海法无形观。<a id="a-2J"></a>归众生海超越有难。<a id="a-2K"></a>归法之海集众智故。<a id="a-2L"></a>归福田海立本无根。<a id="a-2M"></a>归五阴海示现秽法。<a id="a-2N"></a>归智慧海分别若干教诫所趣。<a id="a-2O"></a>归根义海增善根故。<a id="a-2P"></a>归住心海了知众生若干心意所念。<a id="a-2Q"></a>无量解知无碍。<a id="a-2R"></a>归于行海不违愿故。<a id="a-2S"></a>归弘誓海究生死原。<a id="a-2T"></a>是谓最胜。<a id="a-2U"></a>菩萨摩诃萨归海十门之义。<a id="a-2V"></a>当念修行悉归如来无漏法身。<a id="a-2W"></a>又观如来无漏身者。<a id="a-2X"></a>不住本无不堕三界。<a id="a-2Y"></a>达知本无为一法身。<a id="a-2Z"></a>观身无漏如本无住。<a id="a-2a"></a>住不见住亦无所住。<a id="a-2b"></a>以无漏身入生死海。<a id="a-2c"></a>示现色身如无色身。<a id="a-2d"></a>无边无际无形不可睹现。<a id="a-2e"></a>色身灭已亦不见灭。<a id="a-2f"></a>亦不见生身之本无如本无住。<a id="a-2g"></a>如来身净亦无瑕秽。<a id="a-2h"></a>入众生聚随前形质随像而现。<a id="a-2i"></a>了达众生身之清净。<a id="a-2j"></a>己身清净众生身净。<a id="a-2k"></a>一而不二亦不若干。<a id="a-2l"></a>平等本无。<a id="a-2m"></a>本无无道不见有道。<a id="a-2n"></a>亦无俗法有漏无漏。<a id="a-2o"></a>亦复不见三乘教诫。<a id="a-2p"></a>斯是罗汉辟支佛菩萨佛道。<a id="a-2q"></a>亦复不见十力四无所畏十八不共。<a id="a-2r"></a>于诸贤圣道法都无所著。<a id="a-2s"></a>是谓菩萨行应清净应无所应。<a id="a-2t"></a>复次最胜。<a id="a-2u"></a>菩萨摩诃萨当念思惟口言清净。<a id="a-2v"></a>何谓口言而应清净。<a id="a-2w"></a>于是菩萨入虚空界清净三昧。<a id="a-2x"></a>普观三千世界。<a id="a-2y"></a>其中众生有形之类。<a id="a-2z"></a>一切贤愚清白好丑。<a id="a-30"></a>悉归于空皆悉清净。<a id="a-31"></a>菩萨复当思惟等观。<a id="a-32"></a>于第一义亦不见等亦不见不等。<a id="a-33"></a>何以故。<a id="a-34"></a>以等相观故。<a id="a-35"></a>亦不见等与不等相与无相。<a id="a-36"></a>复以等相观察诸法。<a id="a-37"></a>不见道法无限无际。<a id="a-38"></a>不见俗法有限有际。<a id="a-39"></a>不见贤圣超过三有。<a id="a-3A"></a>不见凡夫力有优劣。<a id="a-3B"></a>最胜当了。<a id="a-3C"></a>菩萨分别清净音声。<a id="a-3D"></a>无有众生想着意者。<a id="a-3E"></a>善察音响观了无响。<a id="a-3F"></a>不见忧喜是常非常。<a id="a-3G"></a>乐于颠倒非颠倒者。<a id="a-3H"></a>达知众生一切皆净。<a id="a-3I"></a>无欲无染亦无生灭着断。<a id="a-3J"></a>无淫怒痴三毒根本。<a id="a-3K"></a>复当观察十二因缘十八本持。<a id="a-3L"></a>从痴至死皆悉清净。<a id="a-3M"></a>痴亦不知我所造行。<a id="a-3N"></a>行亦不知从痴而有。<a id="a-3O"></a>法法自生法法自灭。<a id="a-3P"></a>法不见法何有痴行。<a id="a-3Q"></a>如是最胜。<a id="a-3R"></a>法不相知法生则生法灭则灭。<a id="a-3S"></a>法不自知生与不生灭与不灭。<a id="a-3T"></a>故言无生灭着断也。<a id="a-3U"></a>尔时最胜菩萨白佛言。<a id="a-3V"></a>世尊。<a id="a-3W"></a>三世痴行随身回转。<a id="a-3X"></a>有身则行随。<a id="a-3Y"></a>无身则行灭。<a id="a-3Z"></a>乃至老死亦复如是。<a id="a-3a"></a>唯愿世尊。<a id="a-3b"></a>敷演狐疑令将来众生永无疑滞。<a id="a-3c"></a>尔时世尊告最胜曰。<a id="a-3d"></a>痴不染身身不染痴。<a id="a-3e"></a>痴亦不见我有身。<a id="a-3f"></a>身亦不见我有痴。<a id="a-3g"></a>各各清净亦无吾我。<a id="a-3h"></a>言吾我者悉自虚寂。<a id="a-3i"></a>是谓菩萨一切清净。<a id="a-3j"></a>言清净者。<a id="a-3k"></a>何者是言何者非言。<a id="a-3l"></a>言不在内亦不在外。<a id="a-3m"></a>不见言有出有入。<a id="a-3n"></a>便当具足十坚固义。<a id="a-3o"></a>分别众生阴种所趣。<a id="a-3p"></a>云何为十。<a id="a-3q"></a>于是菩萨先求出要化一切众生故。<a id="a-3r"></a>现无数化精进无著故。<a id="a-3s"></a>现无碍力。<a id="a-3t"></a>以一切法空故。<a id="a-3u"></a>现息意力。<a id="a-3v"></a>于一切法得自在故。<a id="a-3w"></a>现回心意识转不转故。<a id="a-3x"></a>分别义味故。<a id="a-3y"></a>现自性法力智慧显故。<a id="a-3z"></a>现自在力为众生说法故。<a id="a-40"></a>现无畏力。<a id="a-41"></a>安处正法故。<a id="a-42"></a>现辩才。<a id="a-43"></a>现无量智一一布现故。<a id="a-44"></a>现无二力。<a id="a-45"></a>无畴匹故。<a id="a-46"></a>如是最胜。<a id="a-47"></a>菩萨摩诃萨分别众生种性所趣。<a id="a-48"></a>亦不内亦不外亦不在两中间。<a id="a-49"></a>欲以言是菩萨耶。<a id="a-4A"></a>对曰。<a id="a-4B"></a>非也世尊。<a id="a-4C"></a>云何欲淫怒痴是菩萨耶。<a id="a-4D"></a>对曰。<a id="a-4E"></a>非也世尊。<a id="a-4F"></a>若不以欲怒痴是菩萨者。<a id="a-4G"></a>复以诸垢缚着是菩萨乎。<a id="a-4H"></a>对白。<a id="a-4I"></a>非也世尊。<a id="a-4J"></a>佛告最胜。<a id="a-4K"></a>菩萨摩诃萨亦不着言亦不着不言。<a id="a-4L"></a>一切诸法皆无著不着。<a id="a-4M"></a>眼耳鼻口身心亦不见着不着。<a id="a-4N"></a>所演音响风动声出。<a id="a-4O"></a>因缘合会乃有声响。<a id="a-4P"></a>贤愚好丑声无若干。<a id="a-4Q"></a>亦不住内复不在外。<a id="a-4R"></a>寻其中间而不可得。<a id="a-4S"></a>佛告最胜。<a id="a-4T"></a>菩萨摩诃萨住本无动三昧者。<a id="a-4U"></a>思惟勤念及其所行。<a id="a-4V"></a>皆如空等无住不住亦无众想。<a id="a-4W"></a>是谓最胜。<a id="a-4X"></a>众生言声一切音响悉空非真。<a id="a-4Y"></a>权诈之法不可恃怙。<a id="a-4Z"></a>尔时最胜白佛言。<a id="a-4a"></a>世尊。<a id="a-4b"></a>如来圣谛成贤圣道果。<a id="a-4c"></a>权诈非真云何成最正觉乎。<a id="a-4d"></a>佛告最胜。<a id="a-4e"></a>如来等正觉。<a id="a-4f"></a>道法审谛真实以获真实之法故。<a id="a-4g"></a>解知诸法非真非有也。<a id="a-4h"></a>又复最胜。<a id="a-4i"></a>菩萨摩诃萨周旋五道教授众生。<a id="a-4j"></a>随前所应而度脱之。<a id="a-4k"></a>观察众生名字音声。<a id="a-4l"></a>转于无上法轮。<a id="a-4m"></a>随法句义令达报应。<a id="a-4n"></a>乐苦众生说苦原本。<a id="a-4o"></a>解了诸法言皆无言。<a id="a-4p"></a>何者为言言从何出。<a id="a-4q"></a>了知言者无有出生。<a id="a-4r"></a>是时菩萨复与乐习众生说习根本。<a id="a-4s"></a>是习是生是因是缘。<a id="a-4t"></a>分别因缘本无习绪。<a id="a-4u"></a>不见有习亦不见有字。<a id="a-4v"></a>是为最胜。<a id="a-4w"></a>乐习众生一切音声皆空非真。<a id="a-4x"></a>又复菩萨随前众生报以道教。<a id="a-4y"></a>使闻法者顺法而行。<a id="a-4z"></a>亦不知行之所趣报应之果。<a id="a-50"></a>是谓菩萨行无所行证不见证。<a id="a-51"></a>如尔一相等灭众苦。<a id="a-52"></a>复次菩萨复当思惟乐尽众生。<a id="a-53"></a>了达诸法不见出生。<a id="a-54"></a>言音声者无所住止。<a id="a-55"></a>若坐若行常若一心。<a id="a-56"></a>虽游愦乱常若闲静。<a id="a-57"></a>设在大众贤圣默然。<a id="a-58"></a>意欲现言言便自止。<a id="a-59"></a>追寻所言于着无著。<a id="a-5A"></a>不见尽与不尽。<a id="a-5B"></a>一切诸法亦不见尽。<a id="a-5C"></a>生灭着断声出于言永无踪迹。<a id="a-5D"></a>复次菩萨乐道众生思惟八行。<a id="a-5E"></a>众生修习进趣泥洹。<a id="a-5F"></a>正言正业乃至正定。<a id="a-5G"></a>其如法者不如法者。<a id="a-5H"></a>平等一虚空观无二不有违错。<a id="a-5I"></a>是谓菩萨摩诃萨口言清净而无瑕秽。<a id="a-5J"></a>复次菩萨摩诃萨当念思惟意识清净。<a id="a-5K"></a>云何菩萨意识清净于是菩萨心为清净。<a id="a-5L"></a>亦无瑕秽本无清净不见有本。<a id="a-5M"></a>其心本者不可染污。<a id="a-5N"></a>无能为心作留难者。<a id="a-5O"></a>何以故。<a id="a-5P"></a>菩萨摩诃萨了心本净不见有净。<a id="a-5Q"></a>世多愚惑于斯染着。<a id="a-5R"></a>达空思惟不有所著。<a id="a-5S"></a>分别究竟行权方便于本自净。<a id="a-5T"></a>菩萨当知。<a id="a-5U"></a>又其心本本无往来。<a id="a-5V"></a>不择高下尊卑贵贱。<a id="a-5W"></a>不见本有今无。<a id="a-5X"></a>不见今有本无。<a id="a-5Y"></a>不念德本。<a id="a-5Z"></a>念德本者。<a id="a-5a"></a>是谓空是谓无生是谓泥洹。<a id="a-5b"></a>问曰彼德本者。<a id="a-5c"></a>了识心本乎。<a id="a-5d"></a>曰非也。<a id="a-5e"></a>内本空解外乎。<a id="a-5f"></a>曰非也。<a id="a-5g"></a>最胜白佛言。<a id="a-5h"></a>若尔者云何空耶。<a id="a-5i"></a>佛言。<a id="a-5j"></a>心本空。<a id="a-5k"></a>亦非本非不本。<a id="a-5l"></a>亦非心非不心。<a id="a-5m"></a>空心定菩萨若不自见心。<a id="a-5n"></a>己心本无外亦本无。<a id="a-5o"></a>一而不二而无若干差别之名。<a id="a-5p"></a>心非我心无心于心。<a id="a-5q"></a>我心非心无我于我。<a id="a-5r"></a>色非我色无色于色。<a id="a-5s"></a>我非色我无我于我。<a id="a-5t"></a>我心我色。<a id="a-5u"></a>非我心我色。<a id="a-5v"></a>色我心我非色我心我。<a id="a-5w"></a>至声香味细滑意法。<a id="a-5x"></a>非我意我法。<a id="a-5y"></a>亦非意我法我也。<a id="a-5z"></a>何以故。<a id="a-60"></a>心本空外亦空。<a id="a-61"></a>以知外空达了诸法亦复如空。<a id="a-62"></a>一而不二无若干相像。<a id="a-63"></a>一切诸法亦复如是。<a id="a-64"></a>不见本有今无。<a id="a-65"></a>亦复不见今有本无。<a id="a-66"></a>无亦不无有亦不有。<a id="a-67"></a>有不知所以有。<a id="a-68"></a>无不知所以无。<a id="a-69"></a>无无恒自无。<a id="a-6A"></a>有有恒自有。<a id="a-6B"></a>有不出于有。<a id="a-6C"></a>无不出于无。<a id="a-6D"></a>无无不自无。<a id="a-6E"></a>有有不自有。<a id="a-6F"></a>有不知无无不知有。<a id="a-6G"></a>一切音声皆空非真。<a id="a-6H"></a>是谓菩萨心为清净。<a id="a-6I"></a>其心净者。<a id="a-6J"></a>不可染污三十六湮。<a id="a-6K"></a>心本尘垢永无所著。<a id="a-6L"></a>复以善权方便达本自净。<a id="a-6M"></a>亦不于净起于想着。<a id="a-6N"></a>菩萨摩诃萨以了本末净空。<a id="a-6O"></a>定意自在三昧者。<a id="a-6P"></a>便能屈还周旋生死。<a id="a-6Q"></a>往来五道植众德本。<a id="a-6R"></a>彼德本者。<a id="a-6S"></a>知心意识无心意识。<a id="a-6T"></a>复以本心愍及一切。<a id="a-6U"></a>识了众生空无所有。<a id="a-6V"></a>我人寿命本末清净。<a id="a-6W"></a>复以德本普及一切。<a id="a-6X"></a>令众生类进修于道。<a id="a-6Y"></a>众生及道平等无二观如是者。<a id="a-6Z"></a>斯谓本末清净。<a id="a-6a"></a>复以此净等淫怒痴痴等道等。<a id="a-6b"></a>道则是欲怒痴痴则是道。<a id="a-6c"></a>道净痴净一无有二亦不若干。<a id="a-6d"></a>菩萨观察本末自净不着诸秽。<a id="a-6e"></a>尔时世尊告最胜曰。<a id="a-6f"></a>身行清净而不作恶。<a id="a-6g"></a>口言清净恒归至诚。<a id="a-6h"></a>意念清净慈悲一切。<a id="a-6i"></a>众行具足乃称菩萨。<a id="a-6j"></a>尔时世尊说此本无清净品时。<a id="a-6k"></a>五千菩萨皆得一生补处。<a id="a-6l"></a>无数千人皆发无上平等道意。</p>
  <p data-pb></p>
  <h2 id="a6m">乘无相品第二十一</h2>
  <p id="a6n">最胜白佛言。<a id="a-6o"></a>菩萨摩诃萨从初发意至成作佛。<a id="a-6p"></a>云何了达一相无相。<a id="a-6q"></a>复以无相分别一相。<a id="a-6r"></a>云何菩萨以清净心游处爱欲从爱欲中复至清净。<a id="a-6s"></a>佛告最胜。<a id="a-6t"></a>行权菩萨乘无相净心。<a id="a-6u"></a>周旋五道十方世界。<a id="a-6v"></a>或生欲界形无形界。<a id="a-6w"></a>虽处于界不染于界。<a id="a-6x"></a>与善男子善女人。<a id="a-6y"></a>以法之乐而娱乐之。<a id="a-6z"></a>复游形界与诸天人同处宫殿。<a id="a-70"></a>或在梵天与梵天王说于微妙乘无相法。<a id="a-71"></a>处众梵中或时经行或时贤圣默然。<a id="a-72"></a>在中独尊无能及者。<a id="a-73"></a>又复最胜。<a id="a-74"></a>菩萨在彼微现道教。<a id="a-75"></a>渐降诸天使行真谛。<a id="a-76"></a>除去诸梵计净之心。<a id="a-77"></a>住彼形界或经百劫至百千劫。<a id="a-78"></a>复从形界下生欲界。<a id="a-79"></a>内常乐静独处山林。<a id="a-7A"></a>虽处人中意常禅定。<a id="a-7B"></a>或时菩萨现有居家妻子自随。<a id="a-7C"></a>复与众生同世居业。<a id="a-7D"></a>处高现卑在卑现尊。<a id="a-7E"></a>观众生心周旋坐起言语。<a id="a-7F"></a>行来进止不兴憍慢亦不自毁。<a id="a-7G"></a>所以然者。<a id="a-7H"></a>以其达了本末净故。<a id="a-7I"></a>又复菩萨复游于百千定正受三昧。<a id="a-7J"></a>以三昧威神。<a id="a-7K"></a>复观三千大千世界。<a id="a-7L"></a>现身相好光明神足。<a id="a-7M"></a>权慧方便游化自在。<a id="a-7N"></a>心应清净乃谓无相。<a id="a-7O"></a>菩萨摩诃萨应此定者。<a id="a-7P"></a>乃得求于乘无相道。<a id="a-7Q"></a>不相见生不相见无。<a id="a-7R"></a>生以无习道亦不想。<a id="a-7S"></a>于圣无道之相。<a id="a-7T"></a>亦不求相亦不求无相。<a id="a-7U"></a>了达道相无相。<a id="a-7V"></a>起时即起灭时即灭。<a id="a-7W"></a>有趣道相。<a id="a-7X"></a>不相行灭有相行灭。<a id="a-7Y"></a>是谓菩萨而为道相。<a id="a-7Z"></a>菩萨摩诃萨亦不求相以为道相。<a id="a-7a"></a>何以故。<a id="a-7b"></a>道自无相。<a id="a-7c"></a>不求无相为道之相。<a id="a-7d"></a>不见合散以为道相。<a id="a-7e"></a>不见十二缘本我人寿命。<a id="a-7f"></a>从痴有行而有道相。<a id="a-7g"></a>亦复不见无我人寿命。<a id="a-7h"></a>从痴有行有道相也。<a id="a-7i"></a>何以故。<a id="a-7j"></a>道自无相亦不见相。<a id="a-7k"></a>不望所生冀于道相。<a id="a-7l"></a>了知四大是身非身。<a id="a-7m"></a>是常非常是空非空。<a id="a-7n"></a>是我非我取舍合散皆非真实。<a id="a-7o"></a>是谓菩萨摩诃萨应如应尔。<a id="a-7p"></a>亦不异非不异。<a id="a-7q"></a>亦不见异亦不见不异。<a id="a-7r"></a>乃应道相无相。<a id="a-7s"></a>善身不善身。<a id="a-7t"></a>记身无记身。<a id="a-7u"></a>漏身无漏身。<a id="a-7v"></a>有为身无为身。<a id="a-7w"></a>成身败身。<a id="a-7x"></a>合散取舍。<a id="a-7y"></a>以相道相分别悉空。<a id="a-7z"></a>而无所有。<a id="a-80"></a>如梦如影如响如热时焰。<a id="a-81"></a>亦不身空亦不身无空。<a id="a-82"></a>亦不身想亦不身无想。<a id="a-83"></a>亦不身愿亦不身无愿。<a id="a-84"></a>不身亦不与无欲相应非不相应。<a id="a-85"></a>不身亦不与十二因缘相应非不相应。<a id="a-86"></a>十二因缘亦不相应非不相应。<a id="a-87"></a>至十八界亦复如是。<a id="a-88"></a>法性如尔亦不与道相相应非不相应。<a id="a-89"></a>从痴生爱亦复如是。<a id="a-8A"></a>不与道相相应亦非不相应。<a id="a-8B"></a>一切诸法名色六入。<a id="a-8C"></a>不与道相相应亦不不相应。<a id="a-8D"></a>菩萨摩诃萨复当入于灭尽定意不动三昧。<a id="a-8E"></a>次观道相不与十八本持相应非不相应。<a id="a-8F"></a>法性不与十二因缘相应非不相应。<a id="a-8G"></a>无限无量不可思议尘劳之垢。<a id="a-8H"></a>不与道相相应亦不不相应。<a id="a-8I"></a>乃至法性诸情。<a id="a-8J"></a>不与十二因缘相应非不相应。<a id="a-8K"></a>乃至老死无淫怒痴法。<a id="a-8L"></a>不与道相相应。<a id="a-8M"></a>亦不不相应非不相应。<a id="a-8N"></a>有数无数。<a id="a-8O"></a>不与道相相应亦不不相应。<a id="a-8P"></a>道相无二。<a id="a-8Q"></a>不与有数无数相应亦不不相应。<a id="a-8R"></a>于第一义。<a id="a-8S"></a>有俗无俗有漏无漏有为无为有记无记。<a id="a-8T"></a>善法恶法若好若丑。<a id="a-8U"></a>以不二行非不二行。<a id="a-8V"></a>无坏败意求于道相。<a id="a-8W"></a>求道相者。<a id="a-8X"></a>不与第一义。<a id="a-8Y"></a>有俗无俗有漏无漏有为无为有记无记。<a id="a-8Z"></a>善法恶法若好若丑。<a id="a-8a"></a>而共相应。<a id="a-8b"></a>亦不不相应。<a id="a-8c"></a>复次菩萨摩诃萨复于诸法无相之相。<a id="a-8d"></a>亦不见相非不无相。<a id="a-8e"></a>是道。<a id="a-8f"></a>无相亦不见相。<a id="a-8g"></a>斯谓道相应于无相。<a id="a-8h"></a>无相之相法自虚寂。<a id="a-8i"></a>如空无相非不有相。<a id="a-8j"></a>当应此相应无所应。<a id="a-8k"></a>如是菩萨摩诃萨得此道相定意者。<a id="a-8l"></a>于诸法界悉得自在。<a id="a-8m"></a>入此定已。<a id="a-8n"></a>分别己身一一毛孔。<a id="a-8o"></a>无限无量不可思议。<a id="a-8p"></a>诸佛世界悉现在前。<a id="a-8q"></a>已现世界。<a id="a-8r"></a>复现翼从弟子。<a id="a-8s"></a>菩萨渴仰闻法听无厌足。<a id="a-8t"></a>使彼大众普见三千大千刹土。<a id="a-8u"></a>如来金体出无量光。<a id="a-8v"></a>一一光明无数无量佛土。<a id="a-8w"></a>于彼佛刹现身色相。<a id="a-8x"></a>在彼大众阐扬大法。<a id="a-8y"></a>闻者牢固不舍金刚定意三昧。<a id="a-8z"></a>复于彼界百千亿劫。<a id="a-90"></a>周旋教化示现权智。<a id="a-91"></a>如无权智。<a id="a-92"></a>不见权智所可化者。<a id="a-93"></a>虽处彼界心如影像。<a id="a-94"></a>猛焰镜形心无是念。<a id="a-95"></a>劫数长远寻之无原。<a id="a-96"></a>于其中间生懈慢意。<a id="a-97"></a>亦复不念众生易化。<a id="a-98"></a>吾于一日一夜教化周旋。<a id="a-99"></a>普遍恒沙诸佛世界亿千万劫。<a id="a-9A"></a>诸佛所化吾为特胜。<a id="a-9B"></a>如是菩萨摩诃萨入道性无相定者。<a id="a-9C"></a>一一分别身体毛孔。<a id="a-9D"></a>周旋教化亦不疲厌。<a id="a-9E"></a>无受化者。<a id="a-9F"></a>于淫怒痴不大殷勤。<a id="a-9G"></a>净彼世界诣彼如来大会之处。<a id="a-9H"></a>不见长短起不净念。<a id="a-9I"></a>何以故。<a id="a-9J"></a>菩萨摩诃萨游无量法界降伏心意。<a id="a-9K"></a>忍诸尘劳未曾有行。<a id="a-9L"></a>无方喻行建精进行悉分别故。<a id="a-9M"></a>不思议定无道相定真际相定。<a id="a-9N"></a>一而不二亦无差别。<a id="a-9O"></a>令彼众生分别道相。<a id="a-9P"></a>有俗无俗有漏无漏。<a id="a-9Q"></a>有为无为有记无记有欲无欲。<a id="a-9R"></a>不见与道相相应。<a id="a-9S"></a>亦不不相应。<a id="a-9T"></a>道相不与有俗无俗有漏无漏有记无记有欲无欲相应。<a id="a-9U"></a>亦不不相应。<a id="a-9V"></a>道相不与十二因缘相应。<a id="a-9W"></a>亦不不相应。<a id="a-9X"></a>缘痴有爱生老病死亦不相应。<a id="a-9Y"></a>十二因缘不与道相应亦不不相应。<a id="a-9Z"></a>缘痴有爱生老病死。<a id="a-9a"></a>不与道相应。<a id="a-9b"></a>亦不不相应。<a id="a-9c"></a>如是最胜。<a id="a-9d"></a>菩萨摩诃萨得此道相定意者。<a id="a-9e"></a>不见相应不见不相应。<a id="a-9f"></a>是谓菩萨摩诃萨于道相定意应无所应。<a id="a-9g"></a>于无相定亦不见应。<a id="a-9h"></a>亦不见不应。<a id="a-9i"></a>是谓应无所应。<a id="a-9j"></a>非罗汉辟支佛所能及知。<a id="a-9k"></a>何以故。<a id="a-9l"></a>非彼境界故。<a id="a-9m"></a>诸佛世尊不可思议。<a id="a-9n"></a>普入一切十方世界。<a id="a-9o"></a>现诸相好威仪礼节十八变化师子奋迅无畏三昧。<a id="a-9p"></a>是时最胜。<a id="a-9q"></a>菩萨摩诃萨具足如来道相定意。<a id="a-9r"></a>不舍金刚誓愿定意。<a id="a-9s"></a>过诸佛度无所度。<a id="a-9t"></a>亦不见度亦不见不度。<a id="a-9u"></a>菩萨摩诃萨心一念顷从三昧起。<a id="a-9v"></a>不舍十方苦厄众生。<a id="a-9w"></a>寻复往至四事供养。<a id="a-9x"></a>衣被饭食象马七珍。<a id="a-9y"></a>床褥卧具病瘦医药权慧调御一切。<a id="a-9z"></a>尽为众生不自为己。<a id="a-A0"></a>从一佛国至一佛国。<a id="a-A1"></a>教化周旋阐扬正法。<a id="a-A2"></a>亦无厌足入诸佛土。<a id="a-A3"></a>令彼众生悉令受化。<a id="a-A4"></a>无觉知者。<a id="a-A5"></a>兴隆佛事现一切智。<a id="a-A6"></a>心所周接寻念即至。<a id="a-A7"></a>菩萨摩诃萨入此道相定意。<a id="a-A8"></a>普入十方恒沙无央数刹诸佛世界众生之类心意识中。<a id="a-A9"></a>观察所念分别宿行。<a id="a-AA"></a>是趣泥犁。<a id="a-AB"></a>是趣饿鬼。<a id="a-AC"></a>是趣畜生。<a id="a-AD"></a>是趣天道。<a id="a-AE"></a>是趣人道。<a id="a-AF"></a>如是菩萨摩诃萨弹指之顷尽能分别众生所趣。<a id="a-AG"></a>或有众生修行善道应道相定。<a id="a-AH"></a>亦知彼众生有小乘心辟支佛心菩萨心。<a id="a-AI"></a>如是菩萨摩诃萨普游诸佛世界。<a id="a-AJ"></a>礼拜承事诸佛世尊。<a id="a-AK"></a>净诸佛土。<a id="a-AL"></a>具满一切众生所念。<a id="a-AM"></a>或在诸佛刹土。<a id="a-AN"></a>见悭贪众生类。<a id="a-AO"></a>辄自示现行于大施。<a id="a-AP"></a>于彼刹土竖大施幢。<a id="a-AQ"></a>以清净梵音告一切曰。<a id="a-AR"></a>诸贤当知。<a id="a-AS"></a>我名一切施无求报者。<a id="a-AT"></a>若有乏短衣被饭食病瘦医药。<a id="a-AU"></a>床卧具等。<a id="a-AV"></a>国财妻子象马七珍。<a id="a-AW"></a>菩萨布施从初发意至于成佛。<a id="a-AX"></a>除三不施。<a id="a-AY"></a>余者尽施。<a id="a-AZ"></a>云何为三。<a id="a-Aa"></a>一者父。<a id="a-Ab"></a>二者母。<a id="a-Ac"></a>三者师长。<a id="a-Ad"></a>是谓立根菩萨在诸佛刹土行于布施。<a id="a-Ae"></a>复次菩萨摩诃萨以善权方便。<a id="a-Af"></a>复游十方恒沙刹土。<a id="a-Ag"></a>见彼众生在懈慢者。<a id="a-Ah"></a>现身持戒行十八法。<a id="a-Ai"></a>或在树下旷野冢间。<a id="a-Aj"></a>高山深崖隐处林窟。<a id="a-Ak"></a>殷勤奉戒不犯众法。<a id="a-Al"></a>游在人间执持威仪礼节。<a id="a-Am"></a>出入进止若行若坐心常恳恻。<a id="a-An"></a>初不离戒达了禁戒。<a id="a-Ao"></a>本无所有。<a id="a-Ap"></a>生者皆尽一切无常。<a id="a-Aq"></a>我身与彼一而不异。<a id="a-Ar"></a>至竟清净。<a id="a-As"></a>从地至地乃至十地。<a id="a-At"></a>不见十地是碍度十地是无碍。<a id="a-Au"></a>犹如鸟飞虚空亦无足迹。<a id="a-Av"></a>解知万物皆空如空。<a id="a-Aw"></a>物亦非物。<a id="a-Ax"></a>非物亦非物。<a id="a-Ay"></a>菩萨摩诃萨亦复如是。<a id="a-Az"></a>游于无量诸佛世界。<a id="a-B0"></a>不舍弘誓牢固之心。<a id="a-B1"></a>摄彼懈怠众生。<a id="a-B2"></a>安处入于道相正受。<a id="a-B3"></a>复次菩萨摩诃萨执权智慧。<a id="a-B4"></a>复游十方恒沙刹土。<a id="a-B5"></a>见彼众生有懈怠者。<a id="a-B6"></a>常怀嗔恚未始有悦。<a id="a-B7"></a>菩萨于彼现身忍辱。<a id="a-B8"></a>若人骂者默而不报。<a id="a-B9"></a>设复有人截其手足。<a id="a-BA"></a>毁辱其形心不变易。<a id="a-BB"></a>不兴恚怒持心如地。<a id="a-BC"></a>观达此身四大合成。<a id="a-BD"></a>神离则散有何可贵。<a id="a-BE"></a>智者分别无一可贪。<a id="a-BF"></a>亦如屠牛之家分牛为四分。<a id="a-BG"></a>了知本末悉无所有。<a id="a-BH"></a>菩萨大士亦复如是解身无主亦无所有。<a id="a-BI"></a>何者是身身为谁有。<a id="a-BJ"></a>名相号字悉不真实。<a id="a-BK"></a>或有菩萨因禅行忍。<a id="a-BL"></a>在于旷野无人之处。<a id="a-BM"></a>树下端坐一心思惟。<a id="a-BN"></a>行路之人及牧牛人。<a id="a-BO"></a>担薪负草迳过其边。<a id="a-BP"></a>或以草枝而刺其鼻或刺耳门。<a id="a-BQ"></a>菩萨寻觉熟观彼已。<a id="a-BR"></a>还闭其目寂然心意意无乱念亦无他想。<a id="a-BS"></a>或值行人以瓦石打掷。<a id="a-BT"></a>破伤头目毁坏形体。<a id="a-BU"></a>菩萨心识亦不移变不兴乱想。<a id="a-BV"></a>是谓菩萨摩诃萨因禅行忍接度众生不可称记。<a id="a-BW"></a>复次菩萨摩诃萨以不思议力。<a id="a-BX"></a>游至十方恒沙刹土。<a id="a-BY"></a>见有众生常怀懈慢。<a id="a-BZ"></a>菩萨于彼现身精进。<a id="a-Ba"></a>摄取众生安处无为。<a id="a-Bb"></a>是时菩萨为一众生经百千劫。<a id="a-Bc"></a>心不懈惓亦不疲厌。<a id="a-Bd"></a>何以故。<a id="a-Be"></a>达了法界空无所有。<a id="a-Bf"></a>以如来之道而度脱之。<a id="a-Bg"></a>虽度众生亦不见度。<a id="a-Bh"></a>亦不见不度。<a id="a-Bi"></a>是谓菩萨摩诃萨殷勤精进心不变移亦不他想。<a id="a-Bj"></a>于其中间受诸苦恼。<a id="a-Bk"></a>或值刹土劫烧火起焰至梵天。<a id="a-Bl"></a>或值水出亦至梵天。<a id="a-Bm"></a>或值风动吹诸刹土碎如尘雾。<a id="a-Bn"></a>菩萨处彼尽取生类。<a id="a-Bo"></a>安处无为令不扰乱。<a id="a-Bp"></a>是谓菩萨摩诃萨游恒沙刹土精进不阙。<a id="a-Bq"></a>复次菩萨摩诃萨复以善权方便。<a id="a-Br"></a>游至十方恒沙刹土。<a id="a-Bs"></a>见彼众生心乱不定。<a id="a-Bt"></a>菩萨于彼现乎坐禅。<a id="a-Bu"></a>或坐村落或坐树间。<a id="a-Bv"></a>或坐山林深窟之中。<a id="a-Bw"></a>或经百千劫心无他想。<a id="a-Bx"></a>引取众生令心不乱。<a id="a-By"></a>是时菩萨在于路侧入定。<a id="a-Bz"></a>其三昧名无形想定。<a id="a-C0"></a>入此定者。<a id="a-C1"></a>或经一劫至百千劫。<a id="a-C2"></a>天地融烂山河树木悉皆散落。<a id="a-C3"></a>海水泉源江河駃流悉皆涸竭。<a id="a-C4"></a>入定菩萨处中坐禅。<a id="a-C5"></a>心不变移亦不腐坏。<a id="a-C6"></a>或放牛人担薪负草经过其边。<a id="a-C7"></a>或以木枝而刺鼻者或刺耳孔。<a id="a-C8"></a>或直擘眼而视者。<a id="a-C9"></a>或开口而看齿者。<a id="a-CA"></a>或前取发顶捉而不能得者。<a id="a-CB"></a>或以利刀剪菩萨爪而不能得者。<a id="a-CC"></a>何以故。<a id="a-CD"></a>皆是菩萨定力威神不可沮故。<a id="a-CE"></a>十方诸佛复加威神。<a id="a-CF"></a>令此菩萨不遭苦恼。<a id="a-CG"></a>是谓菩萨摩诃萨游于十方恒沙刹土。<a id="a-CH"></a>见彼乱意便自入定。<a id="a-CI"></a>从劫至劫不以疲惓。<a id="a-CJ"></a>复次菩萨摩诃萨复以善权方便游至恒沙刹土。<a id="a-CK"></a>观见众生有愚惑者。<a id="a-CL"></a>菩萨于彼示现智慧。<a id="a-CM"></a>为彼众生分别义趣。<a id="a-CN"></a>思惟三世现在之事。<a id="a-CO"></a>越次诸地。<a id="a-CP"></a>从地至无地。<a id="a-CQ"></a>从无地至地。<a id="a-CR"></a>犹如飞鸟无所触碍。<a id="a-CS"></a>菩萨亦复如是。<a id="a-CT"></a>非像为像像为非像。<a id="a-CU"></a>非物为物物为非物。<a id="a-CV"></a>云何非像为像像为非像。<a id="a-CW"></a>于是菩萨入虚空际定意正受。<a id="a-CX"></a>观他方世界。<a id="a-CY"></a>药果树木山河石壁。<a id="a-CZ"></a>悉空如空。<a id="a-Ca"></a>空亦空无。<a id="a-Cb"></a>菩萨摩诃萨亦复如是。<a id="a-Cc"></a>一切世界皆如空等。<a id="a-Cd"></a>是谓菩萨摩诃萨非像为像像为非像。<a id="a-Ce"></a>非物为物亦复如是。<a id="a-Cf"></a>复入众智自在定意示现众生除愚闇想。<a id="a-Cg"></a>皆悉安处令至彼岸。<a id="a-Ch"></a>是谓菩萨摩诃萨游于十方无量世界。<a id="a-Ci"></a>观彼众生愚惑想者。<a id="a-Cj"></a>为现慧明永无闇昧。</p>
 </body>
</html>