<!doctype html>
<html id="z3IBTv0SH" data-ver="648">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">十住断结经卷第六</h1>
  <h2 id="a2">灭心品第十一</h2>
  <p id="a3">是时最胜菩萨前白佛言。<a id="a-4"></a>云何菩萨观无常义谛分别空。<a id="a-5"></a>解了己身内外无主。<a id="a-6"></a>又心自在所作具足。<a id="a-7"></a>尔时世尊告最胜曰。<a id="a-8"></a>菩萨所游心无所著。<a id="a-9"></a>论讲诸法无所挂碍。<a id="a-A"></a>达知人根是梦幻法。<a id="a-B"></a>皆了一切众生之心善恶之念。<a id="a-C"></a>因缘报应来者游去。<a id="a-D"></a>若净不净苦乐好丑。<a id="a-E"></a>顺逆缚解定乱窠窟。<a id="a-F"></a>悉能知之。<a id="a-G"></a>先以晓了虚而不实。<a id="a-H"></a>复以宿命神通之道。<a id="a-I"></a>如应说法令知空寂。<a id="a-J"></a>神足无滞靡所不睹。<a id="a-K"></a>是谓菩萨观达本无。<a id="a-L"></a>或现佛身而取灭度。<a id="a-M"></a>现以方便不永灭度。<a id="a-N"></a>尽知众生本末清净。<a id="a-O"></a>或现分离散落异处因为说法。<a id="a-P"></a>知为恶露臭处不净。<a id="a-Q"></a>计常之人令除爱着。<a id="a-R"></a>复叹尽漏至泥洹门。<a id="a-S"></a>设漏不尽亦不受证。<a id="a-T"></a>复为众生赞叹无漏。<a id="a-U"></a>一切萌兆致无尽慧。<a id="a-V"></a>行大慈哀御禅三昧。<a id="a-W"></a>游止三四至四空定。<a id="a-X"></a>逮空无相不愿之法。<a id="a-Y"></a>修三十七道品之德。<a id="a-Z"></a>善权方便靡不开化。<a id="a-a"></a>观彼众生在至八难。<a id="a-b"></a>除去尘劳永使无垢。<a id="a-c"></a>复以无碍贤圣之道。<a id="a-d"></a>入于生死使至泥洹。<a id="a-e"></a>亦以权慧大智之法。<a id="a-f"></a>兼化缘觉声闻之乘。<a id="a-g"></a>随从劝进令至道场。<a id="a-h"></a>若在愦乱烦恼之中。<a id="a-i"></a>教人行寂不兴众想。<a id="a-j"></a>若有众生计诸所著。<a id="a-k"></a>有数无数现无所有。<a id="a-l"></a>亦使诸人逮无所著。<a id="a-m"></a>虽处境界周旋往来。<a id="a-n"></a>不兴想着无所挂碍。<a id="a-o"></a>常与众生说微妙法。<a id="a-p"></a>有漏无漏有为无为善法恶法。<a id="a-q"></a>悉了知之亦无挂碍。<a id="a-r"></a>复以无碍无漏慧本。<a id="a-s"></a>晓了众生心行法本。<a id="a-t"></a>随彼形像安处无为。<a id="a-u"></a>随习俗教令解明法。<a id="a-v"></a>心意识想不使起灭。<a id="a-w"></a>权慧适化常得自在。<a id="a-x"></a>是谓最胜菩萨行观。<a id="a-y"></a>解了身本内外无主。<a id="a-z"></a>念常修行怀来无厌自获永安。<a id="a-10"></a>复使众生蒙其福祐。<a id="a-11"></a>行大慈悲不怀怯弱。<a id="a-12"></a>然后乃致解身无主。<a id="a-13"></a>及内外法亦复如是。<a id="a-14"></a>视其众生如己骨肉。<a id="a-15"></a>有所求索先彼后己。<a id="a-16"></a>大哀坚强所济不虚。<a id="a-17"></a>皆使得立奇特之德。<a id="a-18"></a>心识寂净亦不动转。<a id="a-19"></a>观察身本无可贪者。<a id="a-1A"></a>复为众生而说不净。<a id="a-1B"></a>是身如城终无盈虚。<a id="a-1C"></a>身如沟涧时时流溢。<a id="a-1D"></a>身如炽火吞薪无厌。<a id="a-1E"></a>亦如江湖投海无满。<a id="a-1F"></a>如是最胜。<a id="a-1G"></a>菩萨教诲分别思惟知之不净。<a id="a-1H"></a>亦使前人兴不净想。<a id="a-1I"></a>深入辩才亦无滞碍。<a id="a-1J"></a>逮得总持无所遗忘。<a id="a-1K"></a>所教之言不失次第。<a id="a-1L"></a>常得审谛正受三昧。<a id="a-1M"></a>恒入寂然诸度无极。<a id="a-1N"></a>降伏魔怨去邪乱想。<a id="a-1O"></a>如是最胜菩萨观身。<a id="a-1P"></a>达知内外无有处所。<a id="a-1Q"></a>亦如幻化影响焰光。<a id="a-1R"></a>入真谛法分别法界。<a id="a-1S"></a>远离贪尘勤修正觉。<a id="a-1T"></a>空无相愿知一切法。<a id="a-1U"></a>生亦无生无生亦无生。<a id="a-1V"></a>虽处于生而无有二。<a id="a-1W"></a>随其所生开导度之。<a id="a-1X"></a>执志勇猛不舍道意。<a id="a-1Y"></a>坐树王下而自誓愿。<a id="a-1Z"></a>吾今自盟。<a id="a-1a"></a>若我不成等正觉者。<a id="a-1b"></a>终不起于座也。<a id="a-1c"></a>持心平等不舍佛道。<a id="a-1d"></a>常处三界亦无所著。<a id="a-1e"></a>自观内法观他人物亦复如是。<a id="a-1f"></a>念求审谛清净之慧。<a id="a-1g"></a>了知常想悉无常想。<a id="a-1h"></a>复次最胜。<a id="a-1i"></a>菩萨自念如吾今日。<a id="a-1j"></a>受有漏形何由而获。<a id="a-1k"></a>斯由永劫积德不惓。<a id="a-1l"></a>合集智业乃致此身。<a id="a-1m"></a>不念缘觉声闻之道。<a id="a-1n"></a>若有人来而趣向之。<a id="a-1o"></a>心不恐惧亦不狐疑。<a id="a-1p"></a>行于布施去众乱想。<a id="a-1q"></a>内自思惟。<a id="a-1r"></a>使我得成等正觉时。<a id="a-1s"></a>相好严身作黄金色。<a id="a-1t"></a>复训众生使立禁戒不堕恶趣。<a id="a-1u"></a>顺忍不起根门不乱。<a id="a-1v"></a>勤加精进舍自大心。<a id="a-1w"></a>三昧正受心不流驰。<a id="a-1x"></a>修成大智远离欲尘。<a id="a-1y"></a>以权训诲达无边际。<a id="a-1z"></a>圣智之业未曾漏失。<a id="a-20"></a>所住牢固如佛之住。<a id="a-21"></a>分别辩才随顺应义。<a id="a-22"></a>游心总持不损道教。<a id="a-23"></a>充满众生一切所愿。<a id="a-24"></a>进御退转使不堕落。<a id="a-25"></a>所陈言教与禁相应。<a id="a-26"></a>既自无隙不说彼短。<a id="a-27"></a>行菩萨道常省己过。<a id="a-28"></a>宁丧命根不毁彼此。<a id="a-29"></a>若有众生自来归命不以为欢。<a id="a-2A"></a>设不来者亦不忧戚。<a id="a-2B"></a>闻善不喜闻恶不怒。<a id="a-2C"></a>将顺一切令至道场终成佛道。<a id="a-2D"></a>不违禁戒先救彼危不自求安。<a id="a-2E"></a>施以七宝惠而不悔。<a id="a-2F"></a>入深法要神通无碍。<a id="a-2G"></a>复以神力观众生根深浅高下。<a id="a-2H"></a>分别圣慧而为敷演。<a id="a-2I"></a>行无所著亦无穷尽。<a id="a-2J"></a>虽在缘起心不染着。<a id="a-2K"></a>一切诸漏不以为证。<a id="a-2L"></a>观察法性而无吾我。<a id="a-2M"></a>正法寂寞清净无著。<a id="a-2N"></a>三世兴衰法无所住。<a id="a-2O"></a>不见过去永以灭尽。<a id="a-2P"></a>不察当来有对无对。<a id="a-2Q"></a>不念现在而常存者。<a id="a-2R"></a>如是最胜。<a id="a-2S"></a>菩萨遍观亿垓京兆。<a id="a-2T"></a>法无所起法无所灭。<a id="a-2U"></a>身行清净而不为恶。<a id="a-2V"></a>口言清净念常至诚。<a id="a-2W"></a>意在清白不犯十恶。<a id="a-2X"></a>是谓菩萨应度无极。<a id="a-2Y"></a>便为诸佛而见授决。<a id="a-2Z"></a>慧根巍巍功德炽盛。<a id="a-2a"></a>居十住位定不退转。<a id="a-2b"></a>奉遵于法亦不差违。<a id="a-2c"></a>情性和顺所行具足。<a id="a-2d"></a>逮佛十力志若金刚。<a id="a-2e"></a>了于法本有起有灭。<a id="a-2f"></a>晓一切人心病轻重。<a id="a-2g"></a>众生若干性行不同。<a id="a-2h"></a>所受果报能悉分明。<a id="a-2i"></a>云何菩萨而受果报。<a id="a-2j"></a>手执慧明除其大冥思惟果证。<a id="a-2k"></a>最胜当知。<a id="a-2l"></a>持强记剑刈去疑聚。<a id="a-2m"></a>有所兴造皆是果证。<a id="a-2n"></a>因其果证修行广施。<a id="a-2o"></a>持戒完具如吉祥瓶。<a id="a-2p"></a>心行忍辱如频头大士。<a id="a-2q"></a>精进超殊犹善颜王。<a id="a-2r"></a>禅定入微空慧菩萨是也。<a id="a-2s"></a>慧心果证不可移转。<a id="a-2t"></a>菩萨惠施平等无二。<a id="a-2u"></a>不见吾我有若干想。<a id="a-2v"></a>于诸人物亦复平等。<a id="a-2w"></a>人物以等得诸法等。<a id="a-2x"></a>了法平等正觉亦等。<a id="a-2y"></a>戒忍精进一心智慧。<a id="a-2z"></a>悉解平等而无若干。<a id="a-30"></a>了一切生亦无所生。<a id="a-31"></a>生亦不生不生亦不生。<a id="a-32"></a>解生无生乃应法性。<a id="a-33"></a>是谓最胜菩萨达观实穷一切真正大法。<a id="a-34"></a>不兴尘劳而与共俱。<a id="a-35"></a>舍一切生不见所生。<a id="a-36"></a>既自布施不见所施。<a id="a-37"></a>或有菩萨以施求道。<a id="a-38"></a>又以想着欲得灭度。<a id="a-39"></a>斯由杂毒还在生死。<a id="a-3A"></a>计吾往古无数劫时。<a id="a-3B"></a>曾于此界作转轮王飞行皇帝。<a id="a-3C"></a>随意所念自然在前无敢违者。<a id="a-3D"></a>子孙相继经六十九中劫。<a id="a-3E"></a>其间行施戒忍精进一心智慧。<a id="a-3F"></a>兴七宝塔高至梵天弥满世界。<a id="a-3G"></a>时世有佛号名勇进。<a id="a-3H"></a>翼从罗汉九十亿百千那术。<a id="a-3I"></a>菩萨大士不可称计。<a id="a-3J"></a>吾自躬身四事供养。<a id="a-3K"></a>衣被饭食床褥卧具病瘦医药。<a id="a-3L"></a>国财妻子象马七珍。<a id="a-3M"></a>奴仆走使下及民吏。<a id="a-3N"></a>尽持供养彼佛世尊。<a id="a-3O"></a>时我所施有染着心。<a id="a-3P"></a>由是坠落处在生死。<a id="a-3Q"></a>唐劳其功不获其报。<a id="a-3R"></a>欲计彼时所兴功德如毫厘许。<a id="a-3S"></a>今存在者未之见也。<a id="a-3T"></a>如是最胜。<a id="a-3U"></a>菩萨惠施。<a id="a-3V"></a>施亦有施施亦无施。<a id="a-3W"></a>亦不见施亦不见非施。<a id="a-3X"></a>施亦非施非施亦非施。<a id="a-3Y"></a>于施等者得诸法等。<a id="a-3Z"></a>解施无施乃应自然。<a id="a-3a"></a>戒忍精进一心智慧。<a id="a-3b"></a>亦复如是。<a id="a-3c"></a>了智空寂亦不有智。<a id="a-3d"></a>于智无智乃应智慧。<a id="a-3e"></a>复次最胜。<a id="a-3f"></a>菩萨复当思惟法宝。<a id="a-3g"></a>云何法宝所谓四意止四意断四神足五根五力七觉意八直行。<a id="a-3h"></a>神通三昧。<a id="a-3i"></a>诸度无极。<a id="a-3j"></a>一一分别而无吾我。<a id="a-3k"></a>蠲除闇冥使知大明。<a id="a-3l"></a>建立慧智开化众生。<a id="a-3m"></a>弃诸重担而无犹豫。<a id="a-3n"></a>修奉禁戒身意寂然。<a id="a-3o"></a>复当思惟建立慧珍。<a id="a-3p"></a>亦不生心而有所猗。<a id="a-3q"></a>意离三世亦无内外。<a id="a-3r"></a>不猗阴盖四大诸入。<a id="a-3s"></a>取证灭度不见灭度。<a id="a-3t"></a>七觉意花以为花鬘。<a id="a-3u"></a>贤圣八品以为果报。<a id="a-3v"></a>庄严道场以为室宅。<a id="a-3w"></a>导进众生引至无极。<a id="a-3x"></a>淡泊寂然无老病死。<a id="a-3y"></a>亦无忧喜众苦之恼。<a id="a-3z"></a>独步三界而无所畏。<a id="a-40"></a>观诸人物悉皆清净。<a id="a-41"></a>我人清净人物亦净。<a id="a-42"></a>了达清净而无所有。<a id="a-43"></a>菩萨从初发意以来。<a id="a-44"></a>当念清净起微妙意。<a id="a-45"></a>于其中间终不复生淫怒痴意。<a id="a-46"></a>亦不施心当娆众生。<a id="a-47"></a>亦复不兴二乘之心。<a id="a-48"></a>在于大众方为上首。<a id="a-49"></a>虽处豪贵亦不贡高。<a id="a-4A"></a>护于众生不舍众生。<a id="a-4B"></a>本无之心各各无实。<a id="a-4C"></a>心无有心亦无结网。<a id="a-4D"></a>是为菩萨金刚之意而不可沮。<a id="a-4E"></a>长养善法使不漏失。<a id="a-4F"></a>思惟深妙弘誓旷大不可思议。<a id="a-4G"></a>察一切性不见所起。<a id="a-4H"></a>亦复不见有成就者。<a id="a-4I"></a>观世幻事皆不真实。<a id="a-4J"></a>以清净观斯是颠倒。<a id="a-4K"></a>不随诸法应与不应复不舍之。<a id="a-4L"></a>有杂索者不见现在有所积聚。<a id="a-4M"></a>不见去来出有所由。<a id="a-4N"></a>去亦无端来亦无绪。<a id="a-4O"></a>分别现在皆无处所。<a id="a-4P"></a>寻究正法而不可得。<a id="a-4Q"></a>菩萨建意要在颠倒。<a id="a-4R"></a>不成之想是菩萨要。<a id="a-4S"></a>六十二邪是菩萨要。<a id="a-4T"></a>身想戒见是菩萨要。<a id="a-4U"></a>沉吟犹豫是菩萨要。<a id="a-4V"></a>贸求天福是菩萨要。<a id="a-4W"></a>或入泥犁不计有苦是菩萨要。<a id="a-4X"></a>或复变身入饿鬼中及畜生道是菩萨要。<a id="a-4Y"></a>菩萨虽处五无间中。<a id="a-4Z"></a>于中拔济苦痛众生。<a id="a-4a"></a>安处无为长存永乐。<a id="a-4b"></a>亦无起灭乱想之患。<a id="a-4c"></a>思惟法界亦不可得。<a id="a-4d"></a>所以者何。<a id="a-4e"></a>人由法生法由人兴。<a id="a-4f"></a>自起自灭亦无死本。<a id="a-4g"></a>人不离性性不离人。<a id="a-4h"></a>人物自然不见踪迹。<a id="a-4i"></a>吾我寿命亦复如是。<a id="a-4j"></a>吾我自然诸法自然。<a id="a-4k"></a>法以自然道亦自然。<a id="a-4l"></a>解知如是空达观者。<a id="a-4m"></a>便得自然积聚之道。<a id="a-4n"></a>所谓自然积聚道者。<a id="a-4o"></a>妙观无二亦不见二。<a id="a-4p"></a>菩萨复有速疾三昧。<a id="a-4q"></a>入此三昧者弹指之顷游于十方恒沙诸佛国土。<a id="a-4r"></a>礼事供养诸佛世尊。<a id="a-4s"></a>还在故处人无觉者。<a id="a-4t"></a>寻于座上即如其像。<a id="a-4u"></a>三昧正受到于东方亿百那术江河沙等诸佛刹土。<a id="a-4v"></a>礼事供养诸佛世尊。<a id="a-4w"></a>问讯听受微妙之法。<a id="a-4x"></a>忽然西过复至无量江河沙佛国。<a id="a-4y"></a>礼事供养诸佛世尊已。<a id="a-4z"></a>寻复南至无量国土。<a id="a-50"></a>即还北方无量国土。<a id="a-51"></a>四维上下亦复如是。<a id="a-52"></a>于大众中一坐一起无觉知者。<a id="a-53"></a>如是最胜。<a id="a-54"></a>菩萨入此正受定意。<a id="a-55"></a>弹指之顷游于十方无量刹土。<a id="a-56"></a>忽然还至在于本位。<a id="a-57"></a>时坐众生无觉之者。<a id="a-58"></a>如吾今日于大众中敷说法义。<a id="a-59"></a>有二亿菩萨不起于座。<a id="a-5A"></a>各各游至十方刹土。<a id="a-5B"></a>今各还来在于斯坐。<a id="a-5C"></a>听法众生无能觉者。<a id="a-5D"></a>皆由菩萨行纯淑故。<a id="a-5E"></a>是时最胜前白佛言。<a id="a-5F"></a>斯正士等所入三昧为号何等。<a id="a-5G"></a>令诸菩萨周游往返速疾乃尔。<a id="a-5H"></a>是时世尊告最胜曰。<a id="a-5I"></a>且舍菩萨所入三昧。<a id="a-5J"></a>复有三昧名无碍通。<a id="a-5K"></a>是诸佛世尊常所游居。<a id="a-5L"></a>如来入此三昧已。<a id="a-5M"></a>出入息顷游于亿百千垓江河沙等诸佛刹土。<a id="a-5N"></a>亦使十方诸佛世尊来内此界。<a id="a-5O"></a>不娆众生有觉知者。<a id="a-5P"></a>或持十方一切海水。<a id="a-5Q"></a>移住虚空如悬明珠无不见者。<a id="a-5R"></a>不使水性有惊恐者。<a id="a-5S"></a>斯名无碍通慧三昧。<a id="a-5T"></a>时二亿中上首大士。<a id="a-5U"></a>有一菩萨名曰海藏。<a id="a-5V"></a>在于座上便自思惟。<a id="a-5W"></a>如来必欲使我现于三昧神力。<a id="a-5X"></a>即从坐起往诣高座众会之前。<a id="a-5Y"></a>稽首礼佛并诸上尊。<a id="a-5Z"></a>则住佛前叉手白言。<a id="a-5a"></a>佛道深远不可喻及。<a id="a-5b"></a>无上正真之道实为难逮。<a id="a-5c"></a>如今我观一切菩萨。<a id="a-5d"></a>及四部众诸尊神天并来会者。<a id="a-5e"></a>见此菩萨于大众中而师子吼。<a id="a-5f"></a>又且众人饥虚于法来甚久矣。<a id="a-5g"></a>今时难遇。<a id="a-5h"></a>欲有所问。<a id="a-5i"></a>若见听者乃敢发言。<a id="a-5j"></a>佛告海藏。<a id="a-5k"></a>随汝疑网而问。<a id="a-5l"></a>如来悉当为汝分别说之。<a id="a-5m"></a>使诸菩萨及一切会令得悦豫。<a id="a-5n"></a>当以智剑之大火。<a id="a-5o"></a>烧汝愚痴之丛林。<a id="a-5p"></a>是时海藏菩萨复白佛言。<a id="a-5q"></a>唯然世尊。<a id="a-5r"></a>向在座上心独思惟而自念言。<a id="a-5s"></a>斯诸二亿正士。<a id="a-5t"></a>积善甚久功德具足。<a id="a-5u"></a>降调心意志存道法。<a id="a-5v"></a>累诸善本获此正受。<a id="a-5w"></a>从无数劫。<a id="a-5x"></a>承事诸佛礼事供养。<a id="a-5y"></a>神通菩萨而此正士为众生故。<a id="a-5z"></a>象马七珍而已惠施。<a id="a-60"></a>皆使生类得成佛道。<a id="a-61"></a>或以退转不坚固者。<a id="a-62"></a>行此定意正受三昧。<a id="a-63"></a>复有菩萨以尘劳故深入生死。<a id="a-64"></a>欲使众生永无苦痛。<a id="a-65"></a>或有菩萨入慈三昧。<a id="a-66"></a>令彼众生长离憎嫉。<a id="a-67"></a>复有菩萨兴发悲心。<a id="a-68"></a>使彼众生解无常义。<a id="a-69"></a>或有菩萨游喜定意有瞻睹者令解空寂。<a id="a-6A"></a>复有菩萨发金刚心皆使众生成弘誓意。<a id="a-6B"></a>复有菩萨广大其志迎致一切入己刹土。<a id="a-6C"></a>复有菩萨以身法本令彼众生初中竟善。<a id="a-6D"></a>复有菩萨八不闲处兴显三宝使不断绝。<a id="a-6E"></a>或有菩萨以权方便随前众生应变适化。<a id="a-6F"></a>复有菩萨闲居静处观有为法如幻如化。<a id="a-6G"></a>或有菩萨乐在空慧观此形体如彼墙壁。<a id="a-6H"></a>或有菩萨心意质直所行清净亦无秽污。<a id="a-6I"></a>复有菩萨情性至密所游之方而无漏失。<a id="a-6J"></a>复有菩萨心趣一道不使众生闻三乘之名。<a id="a-6K"></a>复有菩萨志乐解明洗浴前人永无尘秽。<a id="a-6L"></a>尔时世尊在大众中赞叹彼菩萨曰。<a id="a-6M"></a>善哉善哉海藏菩萨。<a id="a-6N"></a>乃能吾前于大众中而师子吼。<a id="a-6O"></a>叹誉菩萨所入定意。<a id="a-6P"></a>使来会者悉得闻知。<a id="a-6Q"></a>斯诸正士所游定意三昧正受。<a id="a-6R"></a>不可思议无能逮者。<a id="a-6S"></a>非是二乘所能思量。<a id="a-6T"></a>菩萨积德不自为已。<a id="a-6U"></a>念拔众生受苦恼者。<a id="a-6V"></a>正使三千大千刹土。<a id="a-6W"></a>其中风起弥满世界。<a id="a-6X"></a>周旋速疾如随岚风。<a id="a-6Y"></a>设有人捡道迹之人。<a id="a-6Z"></a>心欲专逝于中往来。<a id="a-6a"></a>寻能成办而无挂碍。<a id="a-6b"></a>况复菩萨神通大士三昧正受而可思议。<a id="a-6c"></a>转念之间以过恒沙无量刹土。<a id="a-6d"></a>复以六度十善之法。<a id="a-6e"></a>教化众生训以善道。<a id="a-6f"></a>其心永安不可动转。<a id="a-6g"></a>志行寂静亦无错乱。<a id="a-6h"></a>若兴心行亦无能及。<a id="a-6i"></a>斯由前世众德具足。<a id="a-6j"></a>志行庠序不别种类。<a id="a-6k"></a>大慈无尽亦无穷极。<a id="a-6l"></a>一切诸法常自存在。<a id="a-6m"></a>众生不达谓有兴衰。<a id="a-6n"></a>法法自生法法自灭。<a id="a-6o"></a>法不生法法不灭法。<a id="a-6p"></a>法生法灭性不移转。<a id="a-6q"></a>斯是菩萨大士之道。<a id="a-6r"></a>非诸凡俗之所及也。<a id="a-6s"></a>众生之类在于生死不达道本。<a id="a-6t"></a>谓为法性而有变易。<a id="a-6u"></a>设当尔者此事不然。<a id="a-6v"></a>菩萨从初发意以来。<a id="a-6w"></a>行施行戒众德具足。<a id="a-6x"></a>所获果报得成道者。<a id="a-6y"></a>由解空观虚无寂静。<a id="a-6z"></a>宣扬去来神妙行业皆悉成办。<a id="a-70"></a>入诸菩萨所修行地。<a id="a-71"></a>游于殊胜无量佛国。<a id="a-72"></a>劝发众生度生死岸。<a id="a-73"></a>晓了根门随时适化靡所不济。<a id="a-74"></a>或以世俗威仪礼节。<a id="a-75"></a>或以神足神通道慧育养生类。<a id="a-76"></a>分别六情尘劳兴衰。<a id="a-77"></a>眼耳鼻口身意所起。<a id="a-78"></a>眼亦无常亦无真实。<a id="a-79"></a>去亦无处来亦无迹。<a id="a-7A"></a>耳鼻口身意亦复如是。<a id="a-7B"></a>过去当来现在之法。<a id="a-7C"></a>亦不见生亦不见灭。<a id="a-7D"></a>群生愚惑计有常想。<a id="a-7E"></a>何以故。<a id="a-7F"></a>最胜当知。<a id="a-7G"></a>菩萨大士权智普备。<a id="a-7H"></a>行于无量诸度无极。<a id="a-7I"></a>立成信地广修诸法。<a id="a-7J"></a>为诸如来所见称叹。<a id="a-7K"></a>除去妄想得无量智。<a id="a-7L"></a>辩才无碍常怀惭愧。<a id="a-7M"></a>观法无起不见动摇。<a id="a-7N"></a>或以相好庄严佛土。<a id="a-7O"></a>所行与法不相违错。<a id="a-7P"></a>入于甚深一切道智。<a id="a-7Q"></a>咨嗟听法亦无厌足。<a id="a-7R"></a>权智只步降伏众魔。<a id="a-7S"></a>或至有想无想之处。<a id="a-7T"></a>或至梵天帝释宫舍。<a id="a-7U"></a>或至十方恒沙国土。<a id="a-7V"></a>所游之方兴有佛法。<a id="a-7W"></a>所设玄远不可思议。<a id="a-7X"></a>除去慢惰亦无是非。<a id="a-7Y"></a>尔时世尊复告最胜。<a id="a-7Z"></a>菩萨达士修于无量正觉法门。<a id="a-7a"></a>四意止四意断四神足五根五力七觉意八直行。<a id="a-7b"></a>总持强记而无缺漏。<a id="a-7c"></a>以法意止有为无为。<a id="a-7d"></a>有记无记有漏无漏。<a id="a-7e"></a>十力具足诸法无畏。<a id="a-7f"></a>三昧正受断除阴盖。<a id="a-7g"></a>晓了分别不退转地。<a id="a-7h"></a>复以三昧正受之力。<a id="a-7i"></a>超越慧业五十七法。<a id="a-7j"></a>菩萨当念使不忘失。<a id="a-7k"></a>若人布施求诸天福。<a id="a-7l"></a>或求鬼神诸龙宫中。<a id="a-7m"></a>或以施心生四天王。<a id="a-7n"></a>复有欲得生二十八鬼神将军。<a id="a-7o"></a>斯皆不真不获其愿。<a id="a-7p"></a>尔时世尊便与最胜。<a id="a-7q"></a>而说斯偈</p>
  <p id="a7r"></p>
  <p id="a7s">身净不行恶　　口行无四殃</p>
  <p id="a7t">意法不念罪　　是菩萨总持</p>
  <p id="a7u">颁宣无量德　　永无悭贪心</p>
  <p id="a7v">神通除闇冥　　是菩萨总持</p>
  <p id="a7w">教人布施时　　无令有愿求</p>
  <p id="a7x">失愿堕三涂　　功劳唐有捐</p>
  <p id="a7y">吾昔求正觉　　想着经劫限</p>
  <p id="a7z">方便涉生死　　五道为游观</p>
  <p id="a80">复于阿僧祇　　造修立德本</p>
  <p id="a81">由不得自在　　游戏四渊池</p>
  <p id="a82">今虽得成佛　　独王三千界</p>
  <p id="a83">斯缘去想念　　得入玄路门</p>
  <p id="a84">道场放金光　　亿神来归命</p>
  <p id="a85">随沙门善神　　皆来而自归</p>
  <p id="a86">是故最胜。<a id="a-87"></a>当念专意除去想求。<a id="a-88"></a>解了法界一相无形。<a id="a-89"></a>修治佛土明慧不断。<a id="a-8A"></a>不劝助业普施一切。<a id="a-8B"></a>无施无圣了无所生。<a id="a-8C"></a>平等一乘不见若干。<a id="a-8D"></a>最胜。<a id="a-8E"></a>复当分别四谛。<a id="a-8F"></a>苦由何生复由何灭。<a id="a-8G"></a>此五阴身苦之根本。<a id="a-8H"></a>以审谛观当求灭之习由苦生尽灭无余。<a id="a-8I"></a>邪疑倒见有六十二。<a id="a-8J"></a>以无量智解无处所。<a id="a-8K"></a>复以四谛观十二缘起从何生复从何灭。<a id="a-8L"></a>渐渐思惟乃知净寂。<a id="a-8M"></a>身口意行亦复无主。<a id="a-8N"></a>亦无受者亦无来去亦无住处。<a id="a-8O"></a>从须陀洹上至正觉亦复如是。<a id="a-8P"></a>分别欲界色无色界。<a id="a-8Q"></a>复次最胜。<a id="a-8R"></a>菩萨思惟知苦出要。<a id="a-8S"></a>苦习出要苦尽出要苦道出要。<a id="a-8T"></a>如实思惟。<a id="a-8U"></a>复当分别十六圣法甚深难测。<a id="a-8V"></a>三十六物恶露不净。<a id="a-8W"></a>宣扬无上道果之慧。<a id="a-8X"></a>颁示训诲导之以渐。<a id="a-8Y"></a>诸佛深藏靡不贯达。<a id="a-8Z"></a>所出言教终不虚发。<a id="a-8a"></a>或现大财殊特长者。<a id="a-8b"></a>因其所施摄取众生。<a id="a-8c"></a>周旋往返令成其道。<a id="a-8d"></a>或以香华光明幡盖。<a id="a-8e"></a>广显照曜皆使周遍。<a id="a-8f"></a>复以神足感动诸天。<a id="a-8g"></a>宣及佛道使趣一乘。<a id="a-8h"></a>故我累劫不以为拘。<a id="a-8i"></a>复现声闻缘觉之道。<a id="a-8j"></a>托居山泽不现灭度。<a id="a-8k"></a>复入龙宫化诸龙子得在道捡。<a id="a-8l"></a>如是最胜。<a id="a-8m"></a>菩萨功业不可称限。<a id="a-8n"></a>非口所宣非意思惟。<a id="a-8o"></a>或时菩萨生转轮王家。<a id="a-8p"></a>天上世界悉蒙将导复受十善。<a id="a-8q"></a>若见众生在饥俭中。<a id="a-8r"></a>辄以甘露令充其乏。<a id="a-8s"></a>荷负众恼离爱欲中。<a id="a-8t"></a>菩萨比像不可称量。<a id="a-8u"></a>复次最胜。<a id="a-8v"></a>菩萨当念千七百定意法门。<a id="a-8w"></a>令诸无著得成正觉。<a id="a-8x"></a>复有光明定意法门。<a id="a-8y"></a>令菩萨逮总持显要。<a id="a-8z"></a>复有道树荫盖定意法门。<a id="a-90"></a>三千世界蒙获覆盖。<a id="a-91"></a>复有雨世神珠定意法门。<a id="a-92"></a>放百千亿无数光明。<a id="a-93"></a>一一光明出若干种。<a id="a-94"></a>苦空非身无我音响。<a id="a-95"></a>闻音声者皆发无上无见之心。<a id="a-96"></a>复有水精无像定意法门。<a id="a-97"></a>令十方世洞然一色。<a id="a-98"></a>加出若干音乐之声。<a id="a-99"></a>其闻音者自识宿命。<a id="a-9A"></a>知所从来处所窠窟。<a id="a-9B"></a>复有月盛满足光明。<a id="a-9C"></a>在众独曜如月在星。<a id="a-9D"></a>复有日精光明。<a id="a-9E"></a>现众生眼令知进趣。<a id="a-9F"></a>复有威神光明。<a id="a-9G"></a>授大乘决无能知者。<a id="a-9H"></a>复有无见顶相光明定意法门。<a id="a-9I"></a>在众独尊兴恭敬故。<a id="a-9J"></a>复有舌相光明定意法门。<a id="a-9K"></a>处众信用无诽谤故。<a id="a-9L"></a>如是最胜。<a id="a-9M"></a>菩萨所入比像千七百定意光明法门无量清净。<a id="a-9N"></a>即于座上无数之众闻斯法者。<a id="a-9O"></a>发于无上正真道意。<a id="a-9P"></a>自昔以来未曾闻见。<a id="a-9Q"></a>是时东方去此无数恒沙世界。<a id="a-9R"></a>有一菩萨名曰宝勇。<a id="a-9S"></a>将诸眷属前后围绕。<a id="a-9T"></a>至此忍土前至佛所。<a id="a-9U"></a>头面礼足在一面立。<a id="a-9V"></a>叉手向佛而叹颂曰</p>
  <p id="a9W"></p>
  <p id="a9X">和颜色殊特　　人中尊第一</p>
  <p id="a9Y">尘劳无垢秽　　施以无量德</p>
  <p id="a9Z">其明照百亿　　鲜洁知无涯</p>
  <p id="a9a">慈悲一切人　　独步王三千</p>
  <p id="a9b">我等今日来　　欲闻甘露慧</p>
  <p id="a9c">愿演时得济　　如渴奔流泉</p>
  <p id="a9d">导师时乃至　　如彼优昙钵</p>
  <p id="a9e">我等病根人　　为救为作护</p>
  <p id="a9f">今我从来处　　去此无数土</p>
  <p id="a9g">饥虚甚积久　　愿为宣示之</p>
  <p id="a9h">是时宝勇菩萨。<a id="a-9i"></a>以此偈赞佛已。<a id="a-9j"></a>复礼佛足各次第坐。<a id="a-9k"></a>尔时世尊。<a id="a-9l"></a>告来会者。<a id="a-9m"></a>谛听谛听善思念之。<a id="a-9n"></a>吾当分别说于菩萨无生灭行。<a id="a-9o"></a>上中下善戢在心怀。<a id="a-9p"></a>时诸菩萨白世尊曰。<a id="a-9q"></a>愿乐欲闻。<a id="a-9r"></a>世尊告曰。<a id="a-9s"></a>道者非生生亦非道。<a id="a-9t"></a>无想是道想亦非道。<a id="a-9u"></a>无者是道有者非道。<a id="a-9v"></a>无著是道著者非道。<a id="a-9w"></a>有欲成道斯亦非道。<a id="a-9x"></a>无成无欲乃谓为道。<a id="a-9y"></a>意系根门亦非真道。<a id="a-9z"></a>除根门者乃谓为道。<a id="a-A0"></a>时会菩萨。<a id="a-A1"></a>复生此念。<a id="a-A2"></a>云何名为无生灭行。<a id="a-A3"></a>复言是道今言泥洹岂非道乎。<a id="a-A4"></a>尔时世尊。<a id="a-A5"></a>复知大会心之所念。<a id="a-A6"></a>告众菩萨曰。<a id="a-A7"></a>云何泥洹异于道乎。<a id="a-A8"></a>对曰非也。<a id="a-A9"></a>若使泥洹不异于道。<a id="a-AA"></a>何以故。<a id="a-AB"></a>言斯是泥洹斯是道耶。<a id="a-AC"></a>此是无为此是灭尽。<a id="a-AD"></a>此是快乐安隐之处。<a id="a-AE"></a>或复称言此是名色六入。<a id="a-AF"></a>此兴则兴此灭则灭。<a id="a-AG"></a>复是泥洹道耶。<a id="a-AH"></a>对曰非也世尊。<a id="a-AI"></a>佛告曰。<a id="a-AJ"></a>善哉善哉如汝所言。<a id="a-AK"></a>道非泥洹泥洹非道。<a id="a-AL"></a>生是灭本然灭非生。<a id="a-AM"></a>道是泥洹之本。<a id="a-AN"></a>然泥洹亦非道也。<a id="a-AO"></a>名色六入亦复如是。<a id="a-AP"></a>尔时众会。<a id="a-AQ"></a>闻斯说法无生灭行定意观时。<a id="a-AR"></a>皆逮得无生灭心不复退转。</p>
 </body>
</html>