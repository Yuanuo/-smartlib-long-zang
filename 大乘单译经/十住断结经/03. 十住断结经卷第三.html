<!doctype html>
<html id="z3IBTuuSE" data-ver="570">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">十住断结经卷第三</h1>
  <h2 id="a2">广受品第七</h2>
  <p id="a3">尔时最胜菩萨复白佛言。<a id="a-4"></a>云何阿毗婆帝菩萨于七住地而净其行。<a id="a-5"></a>佛告最胜。<a id="a-6"></a>菩萨常当于七住中。<a id="a-7"></a>必报施劳终果其愿。<a id="a-8"></a>去离计着不见有我。<a id="a-9"></a>虽度众生不见有度。<a id="a-A"></a>亦复不见我人寿命。<a id="a-B"></a>断灭计常十八本持诸入之性。<a id="a-C"></a>远诸衰入颠倒之想。<a id="a-D"></a>亦不愿求欲生三界。<a id="a-E"></a>常欲亲附依佛法众。<a id="a-F"></a>戒念天施空无想愿。<a id="a-G"></a>亦复不见有入道者。<a id="a-H"></a>虽知有空无想之证。<a id="a-I"></a>知而不处不入其境。<a id="a-J"></a>慧过无愿身口意净。<a id="a-K"></a>悲念一切众生之类复不自念。<a id="a-L"></a>哀愍众生等视诸法。<a id="a-M"></a>斯空无主亦无所入。<a id="a-N"></a>欲为导御勿为贡高。<a id="a-O"></a>无所生忍报应之果。<a id="a-P"></a>一道教授不猗名色。<a id="a-Q"></a>永离邪业而无所著。<a id="a-R"></a>求想知灭而不回转。<a id="a-S"></a>自调其意慧无所碍。<a id="a-T"></a>永去三涂不染于欲。<a id="a-U"></a>菩萨所说建立应时。<a id="a-V"></a>出入进退不失仪容。<a id="a-W"></a>一切妄想贪求之意永不生念。<a id="a-X"></a>诸所受取审谛安详。<a id="a-Y"></a>散所施设无有错误。<a id="a-Z"></a>亦无此心怀胜负意。<a id="a-a"></a>常当思惟寂然之法。<a id="a-b"></a>其寂然者。<a id="a-c"></a>斯乃名曰不退转法。<a id="a-d"></a>诸佛嘉叹而授名号。<a id="a-e"></a>乃得称为无所生慧。<a id="a-f"></a>所以者何。<a id="a-g"></a>于一切法亦无有心。<a id="a-h"></a>其无心者则无所生。<a id="a-i"></a>无所生者。<a id="a-j"></a>是则坚固不退转地。<a id="a-k"></a>又初发意菩萨心者。<a id="a-l"></a>牢固其志。<a id="a-m"></a>常当守护弘誓之心。<a id="a-n"></a>犹若金刚不可沮坏。<a id="a-o"></a>游于无量生死之难。<a id="a-p"></a>一切所有施无希望。<a id="a-q"></a>常有等心加于众生。<a id="a-r"></a>我皆当度一切萌类。<a id="a-s"></a>以佛无为而灭度之。<a id="a-t"></a>虽度众生亦无有人。<a id="a-u"></a>至无为者。<a id="a-v"></a>解一切法斯无所生。<a id="a-w"></a>分别晓了一切诸法。<a id="a-x"></a>常加精进无所遗漏。<a id="a-y"></a>其慧普入靡所不达。<a id="a-z"></a>具一切智了入妙门。<a id="a-10"></a>诸所爱重无有增减。<a id="a-11"></a>以无贪吝断诸妄见。<a id="a-12"></a>阿惟越致。<a id="a-13"></a>虽在三界不起众想。<a id="a-14"></a>若起想着便在边际。<a id="a-15"></a>在边际者。<a id="a-16"></a>计于吾我猗其所施。<a id="a-17"></a>愿及一切蒙劝助福。<a id="a-18"></a>作是施者。<a id="a-19"></a>便有三碍我人想施。<a id="a-1A"></a>流转生死缠绵在俗。<a id="a-1B"></a>终不能得度世之道。<a id="a-1C"></a>最胜当知。<a id="a-1D"></a>于是菩萨若惠施时不着吾我。<a id="a-1E"></a>不见受者而有所取。<a id="a-1F"></a>设有所施未曾望想而求报应。<a id="a-1G"></a>菩萨所施劝助一切。<a id="a-1H"></a>用求无上正真之道。<a id="a-1I"></a>平等三世无去来今。<a id="a-1J"></a>了一法身不处生死不止灭度。<a id="a-1K"></a>教化一切悉无所住。<a id="a-1L"></a>柔和心性愍哀诸厄。<a id="a-1M"></a>等心广济一切众生。<a id="a-1N"></a>亲善知识咨承未及。<a id="a-1O"></a>习求经籍用寤疑结。<a id="a-1P"></a>数念舍家不慕居业。<a id="a-1Q"></a>解了相好达之无形。<a id="a-1R"></a>等观诸法明悉解正。<a id="a-1S"></a>无所从生宣畅一品。<a id="a-1T"></a>蠲除众念去诸乱想。<a id="a-1U"></a>舍诸邪见灭尘劳秽。<a id="a-1V"></a>寂然审谛其心调和。<a id="a-1W"></a>志不怀害不随染污。<a id="a-1X"></a>若入此地在其处者。<a id="a-1Y"></a>乃当名曰号不退转。<a id="a-1Z"></a>一心入众。<a id="a-1a"></a>恒以神通而开化之。<a id="a-1b"></a>解诸佛土空无所有。<a id="a-1c"></a>普悉逮致究竟之处。<a id="a-1d"></a>具足晓了众生根源。<a id="a-1e"></a>随其所好而为示现。<a id="a-1f"></a>最胜当知。<a id="a-1g"></a>七住菩萨精进勇猛如幻三昧常现在前。<a id="a-1h"></a>随彼众生心意所趣而度脱之。<a id="a-1i"></a>或入五道逐而救护。<a id="a-1j"></a>不舍本愿从其本誓。<a id="a-1k"></a>辄得成就识别种种。<a id="a-1l"></a>言辞所说寻以辩才。<a id="a-1m"></a>报前音响则为说法。<a id="a-1n"></a>先达了知命根所趣。<a id="a-1o"></a>至欲成道坐佛树下。<a id="a-1p"></a>庄严道场功勋具足。<a id="a-1q"></a>通诸佛法靡不周悉。<a id="a-1r"></a>菩萨恒当思惟退不退转。<a id="a-1s"></a>极妙之法悉达诸观。<a id="a-1t"></a>了其边际而无处所亦无有终亦无有生。<a id="a-1u"></a>菩萨思惟不退智忍。<a id="a-1v"></a>明知诸法聚散坚强。<a id="a-1w"></a>永使灭度不退智忍。<a id="a-1x"></a>虽处放逸了于诸法。<a id="a-1y"></a>而无驰骋不退智忍。<a id="a-1z"></a>复在诸法解知五阴起无所起。<a id="a-20"></a>不退忍者。<a id="a-21"></a>解一切法无有音声。<a id="a-22"></a>所谓无响亦无往还。<a id="a-23"></a>不退智者。<a id="a-24"></a>存于诸法具足众妙。<a id="a-25"></a>六度无极周遍虚空而无缺减。<a id="a-26"></a>不退忍者虽在诸法无来无去。<a id="a-27"></a>立坐卧寐无应不应。<a id="a-28"></a>不退智者。<a id="a-29"></a>法性常住住无所住。<a id="a-2A"></a>亦无窠窟有其处所。<a id="a-2B"></a>不退忍者。<a id="a-2C"></a>悉于诸法无尊无卑无高无下不退智者。<a id="a-2D"></a>于一切法舍离断灭计有常心。<a id="a-2E"></a>不退忍者。<a id="a-2F"></a>皆由众苦而生恐惧。<a id="a-2G"></a>当知本空亦无处所不退智者。<a id="a-2H"></a>于一切法去诸覆盖。<a id="a-2I"></a>普遍如空舍除六事。<a id="a-2J"></a>不退忍者。<a id="a-2K"></a>复于诸法消化尘垢不念不忘。<a id="a-2L"></a>不退智者。<a id="a-2M"></a>一切诸法无应不应亦无合散。<a id="a-2N"></a>虽游诸法蠲除尘劳永使无余。<a id="a-2O"></a>不退忍者。<a id="a-2P"></a>因从其慧行无所习。<a id="a-2Q"></a>悉无知者亦无不知无思无见。<a id="a-2R"></a>不退智者。<a id="a-2S"></a>诸法无动无能摇者。<a id="a-2T"></a>澹泊寂然亦无想念。<a id="a-2U"></a>不退忍者。<a id="a-2V"></a>诸法磨灭无有退转。<a id="a-2W"></a>皆悉灭尽不可摸则。<a id="a-2X"></a>不退智者。<a id="a-2Y"></a>于一切法本末无住性自如空不退忍者。<a id="a-2Z"></a>一切诸法皆在幽隐静漠之地。<a id="a-2a"></a>所至无碍亦无患难。<a id="a-2b"></a>不退智者。<a id="a-2c"></a>法界性住常以随时兴显诸法。<a id="a-2d"></a>不退忍者。<a id="a-2e"></a>一切诸法悉为空寂。<a id="a-2f"></a>不念不舍无著不着。<a id="a-2g"></a>不退智者。<a id="a-2h"></a>乘载诸法令度彼岸。<a id="a-2i"></a>不见彼此有度无度。<a id="a-2j"></a>不退忍者。<a id="a-2k"></a>不念诸法生老病死诸入忧恼。<a id="a-2l"></a>不退智者。<a id="a-2m"></a>摄取诸法而不可得。<a id="a-2n"></a>志在深妙获六度法。<a id="a-2o"></a>不退忍者。<a id="a-2p"></a>计于诸法以离垢秽本末无瑕。<a id="a-2q"></a>不退智者。<a id="a-2r"></a>于一切法奉修平等亦不有转。<a id="a-2s"></a>不退忍者。<a id="a-2t"></a>不见诸法种性所造了知为一。<a id="a-2u"></a>不退智者。<a id="a-2v"></a>于一切法亦无所求不怀忧戚。<a id="a-2w"></a>不退忍者。<a id="a-2x"></a>亦由诸法共相发起。<a id="a-2y"></a>无有中息而怀懈怠堕在边际。<a id="a-2z"></a>不退智者。<a id="a-30"></a>晓了本无无进无退亦无若干。<a id="a-31"></a>不退忍者。<a id="a-32"></a>断除诸法所归音响。<a id="a-33"></a>皆悉虚空不见相貌。<a id="a-34"></a>不舍本无法性自尔。<a id="a-35"></a>不退智者。<a id="a-36"></a>于一切法无有挂碍。<a id="a-37"></a>无去无来无著无脱亦无所生。<a id="a-38"></a>不退忍者。<a id="a-39"></a>除诸秽恶行甚清净。<a id="a-3A"></a>不退智者。<a id="a-3B"></a>宣畅诸法调定众智。<a id="a-3C"></a>降伏缚着使兴道心。<a id="a-3D"></a>不退忍者。<a id="a-3E"></a>悉度诸法轻慢之辈。<a id="a-3F"></a>乃至恩爱报应之缘。<a id="a-3G"></a>不退智者。<a id="a-3H"></a>一切诸法以离名句。<a id="a-3I"></a>其名本无无得无失。<a id="a-3J"></a>不退忍者。<a id="a-3K"></a>普使诸法无放无取不没不生。<a id="a-3L"></a>不退智者。<a id="a-3M"></a>去心贪着究竟本末亦无增减。<a id="a-3N"></a>不退智者。<a id="a-3O"></a>为法根本出生殊胜独步三界。<a id="a-3P"></a>不退忍者。<a id="a-3Q"></a>思惟苦本退寻分别知所从来。<a id="a-3R"></a>不退智者。<a id="a-3S"></a>分别根门意识因缘。<a id="a-3T"></a>不退忍者。<a id="a-3U"></a>菩萨要誓终不差违。<a id="a-3V"></a>不退智者。<a id="a-3W"></a>不以今身更受胎分恒当化生。<a id="a-3X"></a>不退忍者。<a id="a-3Y"></a>思惟阴入诸种兴衰持入阴性不退智者。<a id="a-3Z"></a>分别身中起不净观。<a id="a-3a"></a>从头至足无可贪者。<a id="a-3b"></a>最胜。<a id="a-3c"></a>菩萨常当思惟分别了知。<a id="a-3d"></a>初发起学菩萨心者。<a id="a-3e"></a>以不退忍观了七本。<a id="a-3f"></a>亦不生灭着断之名。<a id="a-3g"></a>七住菩萨。<a id="a-3h"></a>复当思惟贤圣八本。<a id="a-3i"></a>皆悉不见生灭着断。<a id="a-3j"></a>设使最胜。<a id="a-3k"></a>随所受生在彼挍计若生色界。<a id="a-3l"></a>五地十六四三二一。<a id="a-3m"></a>在下位者正有七本亦当思惟。<a id="a-3n"></a>无形界中复有十一。<a id="a-3o"></a>了知空寂阿惟越致。<a id="a-3p"></a>以能成办苦忍苦智。<a id="a-3q"></a>习尽道忍及贤圣智。<a id="a-3r"></a>亦当分别八玄通忍。<a id="a-3s"></a>除五十二无明之漏。<a id="a-3t"></a>七住菩萨常念依初禅行六圣智。<a id="a-3u"></a>修二三昧及三梵堂缘于喜根。<a id="a-3v"></a>设依中禅而不取证。<a id="a-3w"></a>当修七智无觉有观。<a id="a-3x"></a>心行守护空无想愿。<a id="a-3y"></a>假使菩萨因彼二禅思惟八慧。<a id="a-3z"></a>无觉观喜空无想愿亦不受证。<a id="a-40"></a>若复菩萨复念三禅。<a id="a-41"></a>分别十慧不念觉观。<a id="a-42"></a>空无想愿快乐自娱。<a id="a-43"></a>是时菩萨于四禅中。<a id="a-44"></a>复当分别十六圣智。<a id="a-45"></a>亦无觉观行三梵堂等。<a id="a-46"></a>守护其意而不漏失。<a id="a-47"></a>其能入此菩萨宝藏。<a id="a-48"></a>行于智忍解无疮病。<a id="a-49"></a>不为五十二漏之所系着。<a id="a-4A"></a>分别诸法次地所趣。<a id="a-4B"></a>逮得圣慧不退转法。<a id="a-4C"></a>假使菩萨修行十六殊胜之智。<a id="a-4D"></a>终不怀抱狐疑邪见。<a id="a-4E"></a>则能消除一切众结。<a id="a-4F"></a>其心坚强而不怯弱。<a id="a-4G"></a>意念牢固亦不昏妄。<a id="a-4H"></a>独步三界无所忌难。<a id="a-4I"></a>志若金刚终无羸劣。<a id="a-4J"></a>心常惭愧羞耻不及。<a id="a-4K"></a>意能照鉴靡不通达。<a id="a-4L"></a>智如玄明莫不蒙曜。<a id="a-4M"></a>辩才言辞终不有滞。<a id="a-4N"></a>逮致总持未曾忽失。<a id="a-4O"></a>所为决了不怀沉吟。<a id="a-4P"></a>所在游居辄行佛业。<a id="a-4Q"></a>所造平等意无增减。<a id="a-4R"></a>言常柔软不伤于人。<a id="a-4S"></a>性不卒暴审谛安详。<a id="a-4T"></a>知人志趣辄为说法。<a id="a-4U"></a>分别五阴剖判诸入。<a id="a-4V"></a>晓了诸法靡不备悉。<a id="a-4W"></a>遥睹三世报应因缘。<a id="a-4X"></a>知人心念而为说法。<a id="a-4Y"></a>是处非处善恶果报。<a id="a-4Z"></a>慧心甚深亦无边畔。<a id="a-4a"></a>明解善权随时适化。<a id="a-4b"></a>知时进止出入行步识别可否。<a id="a-4c"></a>威仪礼节初不失宜。<a id="a-4d"></a>所可游居兴发无上正真道意。<a id="a-4e"></a>如是最胜。<a id="a-4f"></a>菩萨大士在在处处。<a id="a-4g"></a>说法度人令成道果。<a id="a-4h"></a>弃舍众难使获永安。<a id="a-4i"></a>终不生于八不闲处。<a id="a-4j"></a>所游国界而得自在。<a id="a-4k"></a>闻其所说辄得度脱。<a id="a-4l"></a>其有承受奉其言教。<a id="a-4m"></a>寻便逮致不退转法。<a id="a-4n"></a>晓了空慧无所从生。<a id="a-4o"></a>便成无上正真之道。<a id="a-4p"></a>菩萨常当施权方便亦不自念。<a id="a-4q"></a>吾今以能降伏色想。<a id="a-4r"></a>本我求愿今日已果。<a id="a-4s"></a>不生小心而随取证。<a id="a-4t"></a>是谓菩萨无有退转。<a id="a-4u"></a>分别十二因缘之法。<a id="a-4v"></a>皆由无明便致生死。<a id="a-4w"></a>寻其所生求不可见亦不可观。<a id="a-4x"></a>亦非有相亦非无相。<a id="a-4y"></a>非不有相非不无相。<a id="a-4z"></a>达知如斯因缘之本。<a id="a-50"></a>不见所行有正无正及上中下。<a id="a-51"></a>亦复不见罪福报应造不善行。<a id="a-52"></a>解了诸法悉无所生。<a id="a-53"></a>修诸法本不见合散。<a id="a-54"></a>是乃名曰因缘所起。<a id="a-55"></a>假使无缘便无忧患。<a id="a-56"></a>言无患者。<a id="a-57"></a>无明行灭则无老死忧悲苦恼。<a id="a-58"></a>通达识知别十二法。<a id="a-59"></a>一切有因诸法名号。<a id="a-5A"></a>因缘合散非我无我非彼无彼。<a id="a-5B"></a>亦复不见我人寿命生老无常。<a id="a-5C"></a>不见所入复非有入。<a id="a-5D"></a>达知识入悉无所入。<a id="a-5E"></a>如是入者则了一切退不退法。<a id="a-5F"></a>是谓最胜。<a id="a-5G"></a>不退大士若欲具足一切法者。<a id="a-5H"></a>当了无常苦空非身。<a id="a-5I"></a>虽知虚寂用众生故而不取证。<a id="a-5J"></a>菩萨行净不著有为。<a id="a-5K"></a>众生根深不尽有为。<a id="a-5L"></a>解十二缘斯有为法。<a id="a-5M"></a>菩萨导引使了无为。<a id="a-5N"></a>菩萨虽处无为境界。<a id="a-5O"></a>行空无想无愿之法。<a id="a-5P"></a>不住无为而取其证。<a id="a-5Q"></a>了知无常为磨灭法。<a id="a-5R"></a>修行功德不怀疲极。<a id="a-5S"></a>观彼受生众苦之元。<a id="a-5T"></a>护彼众生而自省察。<a id="a-5U"></a>观诸法灭亦不究竟。<a id="a-5V"></a>观痛意法寻无处所。<a id="a-5W"></a>观无所生不见所生。<a id="a-5X"></a>观念众生为彼重任。<a id="a-5Y"></a>观漏无漏不灭三界。<a id="a-5Z"></a>行四等心愍彼后学。<a id="a-5a"></a>意存无著不舍弟子缘觉之道。<a id="a-5b"></a>如是最胜。<a id="a-5c"></a>菩萨清净意志审谛。<a id="a-5d"></a>随人所好而为示现。<a id="a-5e"></a>应适众生终无有损得一切愿。<a id="a-5f"></a>以功德慧其心鲜洁。<a id="a-5g"></a>眼所视色索之了无。<a id="a-5h"></a>习行忍辱不兴乱想。<a id="a-5i"></a>其有骂詈嗔恚向者。<a id="a-5j"></a>唯念其法。<a id="a-5k"></a>解内外空而无所有。<a id="a-5l"></a>亦不起疑而限于空。<a id="a-5m"></a>不自见身及与他人。<a id="a-5n"></a>所以者何。<a id="a-5o"></a>阿惟越致从索手脚欢喜与之。<a id="a-5p"></a>设复求头其心倍悦。<a id="a-5q"></a>不逆前人无所贪惜。<a id="a-5r"></a>求妻子者即持施与心无变异。<a id="a-5s"></a>所说章句唯务无上正真之道。<a id="a-5t"></a>不大殷勤劝进于人。<a id="a-5u"></a>作金轮王帝释梵天。<a id="a-5v"></a>为一切人说微妙法。<a id="a-5w"></a>发心起学为菩萨道。<a id="a-5x"></a>神通游行见十方佛。<a id="a-5y"></a>礼事供养诸佛世尊。<a id="a-5z"></a>正使三千大千刹土满其中宝。<a id="a-60"></a>心终不兴想着之心。<a id="a-61"></a>一切所有视无所有。<a id="a-62"></a>亦复不念是我所有。<a id="a-63"></a>意悉清净不想色求。<a id="a-64"></a>用一法身不可见故。<a id="a-65"></a>视一切人如法界住。<a id="a-66"></a>逮得道眼神足备具。<a id="a-67"></a>以得慧眼。<a id="a-68"></a>便知所有都无所有。<a id="a-69"></a>渐解如尔真际法性。<a id="a-6A"></a>便获佛眼十八法本。<a id="a-6B"></a>分别法眼通达无碍。<a id="a-6C"></a>具足十力执持弘誓。<a id="a-6D"></a>便至无为不死之境。<a id="a-6E"></a>最胜当知。<a id="a-6F"></a>其所修行如一切智。<a id="a-6G"></a>习行所住故无所住。<a id="a-6H"></a>解了此住住无所住学亦无学。<a id="a-6I"></a>菩萨常念空寂之法。<a id="a-6J"></a>诸法随顺而无返逆。<a id="a-6K"></a>不以随顺而在平正。<a id="a-6L"></a>不以返逆而随边际。<a id="a-6M"></a>复不习邪堕于魔界。<a id="a-6N"></a>亦不学正侥幸大乘。<a id="a-6O"></a>所以然者。<a id="a-6P"></a>不弃舍法牢固之要。<a id="a-6Q"></a>以不舍法则不犯非。<a id="a-6R"></a>以自知者无所复作。<a id="a-6S"></a>便能专心制持五阴。<a id="a-6T"></a>使不流驰便度魔界。<a id="a-6U"></a>无能中道弊菩萨心。</p>
  <p id="a6V">尔时最胜白世尊言。<a id="a-6W"></a>云何不退转菩萨住无所住学亦无学。</p>
  <p id="a6X">佛告最胜。<a id="a-6Y"></a>七住菩萨住于三界。<a id="a-6Z"></a>不染三界亦无所习。<a id="a-6a"></a>不习学者是谓为内。<a id="a-6b"></a>不求习者是谓为外。<a id="a-6c"></a>虽习于外不随弟子。<a id="a-6d"></a>观无所学亦非缘学。<a id="a-6e"></a>所谓习者。<a id="a-6f"></a>生死所学菩萨所修。<a id="a-6g"></a>谓学无知。<a id="a-6h"></a>习无所习学无所学。<a id="a-6i"></a>习是名色习是因缘。<a id="a-6j"></a>习谓我见习者是爱。<a id="a-6k"></a>习是我所亦非我所。<a id="a-6l"></a>习者虽贪学习布施。<a id="a-6m"></a>习虽犯戒学习护戒。<a id="a-6n"></a>复不于戒而自贡高。<a id="a-6o"></a>习亦恚相学习忍辱。<a id="a-6p"></a>习为懈怠学习精进。<a id="a-6q"></a>习为乱想学习一意。<a id="a-6r"></a>习者无明学习智慧。<a id="a-6s"></a>习无果报学习功德。<a id="a-6t"></a>习为俗业学习于道。<a id="a-6u"></a>习谓无脱学习得度。<a id="a-6v"></a>如是最胜。<a id="a-6w"></a>七住菩萨习无所习学无所学。<a id="a-6x"></a>至无极慧一切诸法不见得失。<a id="a-6y"></a>亦无所入亦无不入。<a id="a-6z"></a>不可以色计有所入。<a id="a-70"></a>痛想行识亦复如是。<a id="a-71"></a>不从法数而至有极。<a id="a-72"></a>亦复不从非法之数。<a id="a-73"></a>得至无极求一切智。<a id="a-74"></a>当如智住。<a id="a-75"></a>不自念法言是我作。<a id="a-76"></a>作解了者为一切智。<a id="a-77"></a>菩萨欲求一切智者。<a id="a-78"></a>当从四大造色中求。<a id="a-79"></a>所以者何。<a id="a-7A"></a>计身则碍而受四生。<a id="a-7B"></a>不计身者则离爱欲。<a id="a-7C"></a>菩萨住者如智之住。<a id="a-7D"></a>以过诸界住无所住。<a id="a-7E"></a>不计有生不为生母。<a id="a-7F"></a>若见生者是皆非生。<a id="a-7G"></a>以知无生号无生慧。<a id="a-7H"></a>作是等者。<a id="a-7I"></a>是谓平等无极无限大乘之等。<a id="a-7J"></a>佛说是时。<a id="a-7K"></a>十一那术百千天子。<a id="a-7L"></a>悉得无所从生法忍。<a id="a-7M"></a>七万二千人皆发无上平等道意。</p>
  <p id="a7N">尔时座上尊大声闻。<a id="a-7O"></a>长老迦葉。<a id="a-7P"></a>舍利弗。<a id="a-7Q"></a>摩诃目揵连。<a id="a-7R"></a>阿那律。<a id="a-7S"></a>离越。<a id="a-7T"></a>难头婆罗。<a id="a-7U"></a>分耨。<a id="a-7V"></a>文陀尼弗。<a id="a-7W"></a>空须菩提等。<a id="a-7X"></a>五百罗汉。<a id="a-7Y"></a>即从坐起。<a id="a-7Z"></a>齐整袈裟右膝着地。<a id="a-7a"></a>悉以头面着佛足下。<a id="a-7b"></a>皆共同时举声悲号。<a id="a-7c"></a>哽噎哀感以手挥泪。<a id="a-7d"></a>前白佛言。<a id="a-7e"></a>我等见浅永断圣种。<a id="a-7f"></a>佛道深邃不蒙洗濯。<a id="a-7g"></a>若有男子女人下至凡夫。<a id="a-7h"></a>在三涂中欲求道者。<a id="a-7i"></a>当发尊意至成作佛。<a id="a-7j"></a>所以者何。<a id="a-7k"></a>如佛今日以百千法为吾等说。<a id="a-7l"></a>不能成就发菩萨意。<a id="a-7m"></a>私抱悔恨永无所及。<a id="a-7n"></a>今虽得道称为罗汉。<a id="a-7o"></a>六通清彻德超三有。<a id="a-7p"></a>故不如本百千万劫。<a id="a-7q"></a>作五逆罪入无择狱。<a id="a-7r"></a>冀望罪灭会有出期。<a id="a-7s"></a>渐蒙解脱以至灭度。<a id="a-7t"></a>便得发意成菩萨道。<a id="a-7u"></a>今已根败无益时遇。<a id="a-7v"></a>所以然者。<a id="a-7w"></a>以其烧燃菩萨种故。<a id="a-7x"></a>器以穿漏不复容止成菩萨道。<a id="a-7y"></a>飞行蠕动有形之类。<a id="a-7z"></a>一足二足至百千足。<a id="a-80"></a>皆悉依地而得生活。<a id="a-81"></a>食以甘美衣着软细。<a id="a-82"></a>群鸟飞空系命在地。<a id="a-83"></a>吾虽得道犹养四大。<a id="a-84"></a>我与鸟兽有何差别。<a id="a-85"></a>彼虽杂垢渐渐得免畜兽之形。<a id="a-86"></a>种德不息成大乘迹。<a id="a-87"></a>诸天及人皆蒙度脱。<a id="a-88"></a>自怨鄙陋不及上尊。<a id="a-89"></a>皆怀愁忧悔本所修。<a id="a-8A"></a>时彼会中千七百入未践迹者。<a id="a-8B"></a>先修声闻缘觉之法。<a id="a-8C"></a>毕志坚固发无上心。<a id="a-8D"></a>即于座上逮得无所从生法忍。<a id="a-8E"></a>因其敷演六度大法。<a id="a-8F"></a>宣畅四谛苦习尽道四恩四等。<a id="a-8G"></a>训诲一切令发道心。</p>
  <p id="a8H">时舍利弗承佛威神。<a id="a-8I"></a>宣告来会诸菩萨等。<a id="a-8J"></a>听我曩昔在坏器时。<a id="a-8K"></a>或从一住进至五住。<a id="a-8L"></a>还复退堕而在初住。<a id="a-8M"></a>复从初住至五六住。<a id="a-8N"></a>如是经历六十劫中。<a id="a-8O"></a>竟复不能到不退转。<a id="a-8P"></a>所兴即悔亦不究竟。<a id="a-8Q"></a>设当持心如净戒者。<a id="a-8R"></a>所愿必得而不犯俗。<a id="a-8S"></a>以智慧法靡不照明。<a id="a-8T"></a>菩萨以住不退转地。<a id="a-8U"></a>亦复不计施与不施。<a id="a-8V"></a>亦不见戒忍辱精进一心智慧。<a id="a-8W"></a>亦复不从欲色无色界法。<a id="a-8X"></a>亦复不从身口意行。<a id="a-8Y"></a>于一切法皆无所著。<a id="a-8Z"></a>悉如幻化野马影响。<a id="a-8a"></a>所住本末而悉清净。<a id="a-8b"></a>无有吾我寿命长短。<a id="a-8c"></a>不见道俗是非名号。<a id="a-8d"></a>亦不自念我当求是当不求是。<a id="a-8e"></a>无忧喜想无缘无作。<a id="a-8f"></a>亦无所生亦无所见亦无处所。<a id="a-8g"></a>作是学者。<a id="a-8h"></a>无欲怒痴无增减学。<a id="a-8i"></a>不堕恶趣有退转心。<a id="a-8j"></a>欲成至佛当如是习。<a id="a-8k"></a>亦不作罪亦不作福。<a id="a-8l"></a>亦不有成亦不无成。<a id="a-8m"></a>不想无想诸法悉等而无差特。<a id="a-8n"></a>时舍利弗。<a id="a-8o"></a>说是语时。<a id="a-8p"></a>复有无央数百千众生。<a id="a-8q"></a>皆发无上正真道意。</p>
  <p id="a8r">尔时最胜前白佛言。<a id="a-8s"></a>云何一切诸法皆如幻化野马乎。<a id="a-8t"></a>佛告最胜。<a id="a-8u"></a>譬若如化来不见来去无处所。<a id="a-8v"></a>解知诸法亦复如是。<a id="a-8w"></a>无所从来无所从去。<a id="a-8x"></a>性自然住不见变易。<a id="a-8y"></a>诸法无作亦无造者。<a id="a-8z"></a>如来身者。<a id="a-90"></a>一为化身二为法身。<a id="a-91"></a>夫法身者。<a id="a-92"></a>不可睹见亦无形像。<a id="a-93"></a>化身如是虚空无形。<a id="a-94"></a>是谓最胜。<a id="a-95"></a>阿惟越致所修行本。<a id="a-96"></a>在诸大众能师子吼。<a id="a-97"></a>行于空慧无能逮者。<a id="a-98"></a>功勋纯熟诸法清净。<a id="a-99"></a>无极深妙不可思议巍巍难量。<a id="a-9A"></a>如是最胜。<a id="a-9B"></a>不退大士于七住中而净其行。</p>
 </body>
</html>