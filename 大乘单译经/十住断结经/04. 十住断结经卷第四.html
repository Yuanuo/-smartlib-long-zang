<!doctype html>
<html id="z3IBTuwSF" data-ver="1444">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">十住断结经卷第四</h1>
  <h2 id="a2">童真品第八</h2>
  <p id="a3">尔时最胜菩萨白佛言。<a id="a-4"></a>世尊。<a id="a-5"></a>云何第八菩萨于八住地而净其行。<a id="a-6"></a>佛告最胜。<a id="a-7"></a>第八菩萨常当具足以神通慧晓众生根。<a id="a-8"></a>观其意趣而为示现。<a id="a-9"></a>复以神通游诸佛国。<a id="a-A"></a>观其奇特殊妙之行。<a id="a-B"></a>还自庄严其佛国土。<a id="a-C"></a>自往奉觐礼敬诸佛。<a id="a-D"></a>观佛身相空无所有。<a id="a-E"></a>学习知忍分别诸根。<a id="a-F"></a>常入如幻三昧定意知其无本。<a id="a-G"></a>所作功德随前形器。<a id="a-H"></a>各随其所而成就之。<a id="a-I"></a>以过空行无想无愿。<a id="a-J"></a>不有形像。<a id="a-K"></a>度于三界永无缚着。<a id="a-L"></a>慧无所念不有生灭。<a id="a-M"></a>以无所生故曰为慧。<a id="a-N"></a>作不见作亦无造者。<a id="a-O"></a>是谓名慧。<a id="a-P"></a>无疆界中间处所。<a id="a-Q"></a>都无住止亦无窠窟。<a id="a-R"></a>慧为清净识无所猗。<a id="a-S"></a>所以然者。<a id="a-T"></a>由无想念慧无有限。<a id="a-U"></a>用力方便不止贪欲。<a id="a-V"></a>亦不住色不住无色。<a id="a-W"></a>虽与同垢不为染着。<a id="a-X"></a>是谓最胜名曰大智。<a id="a-Y"></a>离淫怒痴不处愚冥。<a id="a-Z"></a>永为解脱而无挂碍不着不断。<a id="a-a"></a>去十二缘无明根本不见我人。<a id="a-b"></a>无我不我。<a id="a-c"></a>不住贪欲了之为一。<a id="a-d"></a>无求色想复不念在一切色中。<a id="a-e"></a>是谓第八菩萨慧业。<a id="a-f"></a>终不随缘无烦恼患。<a id="a-g"></a>不与疑合。<a id="a-h"></a>亦不有为非不有为。<a id="a-i"></a>亦不求福非无功德。<a id="a-j"></a>以越诸恶非法之事。<a id="a-k"></a>所以然者。<a id="a-l"></a>法性常存不见。<a id="a-m"></a>愚者而行非法。<a id="a-n"></a>不见扰恼其身心识。<a id="a-o"></a>意不乱想流驰异念。<a id="a-p"></a>是谓最胜。<a id="a-q"></a>名曰为慧。<a id="a-r"></a>分别空观了知无生。<a id="a-s"></a>断灭计常不使兴起。<a id="a-t"></a>抑制六关终不邪窥誓在广远不计限局。<a id="a-u"></a>修童真禁而不越序。<a id="a-v"></a>若见退堕在下位者。<a id="a-w"></a>辄便诱劝务使上及。<a id="a-x"></a>奉顺法者。<a id="a-y"></a>不断诸佛所修律本。<a id="a-z"></a>身心怡然不能穷已。<a id="a-10"></a>兴隆道乐不除法身。<a id="a-11"></a>不断圣众不有缚脱。<a id="a-12"></a>复当修习道俗之法。<a id="a-13"></a>以法性故不断诸学。<a id="a-14"></a>使慎禁戒因本清净而不可尽。<a id="a-15"></a>诸在生死斯皆有尽。<a id="a-16"></a>流转五道周旋往返亦不宁息。<a id="a-17"></a>住无常处斯亦尽灭。<a id="a-18"></a>外道异学虽获五通不离世智。<a id="a-19"></a>愿求长生后失神足。<a id="a-1A"></a>亦复命尽便涉生死。<a id="a-1B"></a>或有众生勤行五戒十善之法得生人天。<a id="a-1C"></a>精勤五戒在欲天中。<a id="a-1D"></a>封受自然功德具足。<a id="a-1E"></a>或有众生习学空定在色天中。<a id="a-1F"></a>以欢悦为食不念苦本。<a id="a-1G"></a>或有众生心识澹然希望无为。<a id="a-1H"></a>谓为无想永寂泥洹。<a id="a-1I"></a>斯皆自调不至究竟灭度之处。<a id="a-1J"></a>第八菩萨观了斯处而不染着。<a id="a-1K"></a>恒敷演法劝进学者使远离之。<a id="a-1L"></a>最胜当知。<a id="a-1M"></a>童真之业亦复远离二乘之道。<a id="a-1N"></a>从须陀洹至辟支佛皆有衅咎。<a id="a-1O"></a>菩萨终不念罗汉法。<a id="a-1P"></a>所以然者。<a id="a-1Q"></a>以其用心猗泥洹道。<a id="a-1R"></a>缘觉所修菩萨不学。<a id="a-1S"></a>以其发意无大慈哀。<a id="a-1T"></a>有斯学者此皆非正。<a id="a-1U"></a>若有菩萨欲究竟学习智慧海。<a id="a-1V"></a>尽其元本而不可穷。<a id="a-1W"></a>誓愿不舍一切众生。<a id="a-1X"></a>修如来法为不灭性。<a id="a-1Y"></a>慧无穷极故不可见。<a id="a-1Z"></a>道果开敷使得成就。<a id="a-1a"></a>言种实者菩萨发意弘誓之心。<a id="a-1b"></a>十力无畏十八不共殊特之法。<a id="a-1c"></a>亦不思议亦不可尽。<a id="a-1d"></a>第八菩萨在在游化。<a id="a-1e"></a>执意行忍无能思议。<a id="a-1f"></a>心不念非无有众恶。<a id="a-1g"></a>不怀恚恨加于众生。<a id="a-1h"></a>又不兴意与人竞诤。<a id="a-1i"></a>复不导人有所毁败。<a id="a-1j"></a>慎护身口不妄有犯。<a id="a-1k"></a>将护众生慎己行本。<a id="a-1l"></a>不处邪部思惟善业。<a id="a-1m"></a>无爱欲意能庄严身如佛色像。<a id="a-1n"></a>尔时世尊告最胜曰。<a id="a-1o"></a>童真菩萨常当习行音响句义。<a id="a-1p"></a>云何菩萨学音响义。<a id="a-1q"></a>于是菩萨知诸法空不染诸见。<a id="a-1r"></a>思惟无相不兴乱念。<a id="a-1s"></a>分别无愿永离三有。<a id="a-1t"></a>法无淫欲本性自净。<a id="a-1u"></a>不起恚怒永使不生。<a id="a-1v"></a>观了无明不为愚冥。<a id="a-1w"></a>复当思惟当来过去现在之法。<a id="a-1x"></a>尽无所起诸法自然。<a id="a-1y"></a>不见兴灭不见生死不为报应。<a id="a-1z"></a>信作善恶知有果实。<a id="a-20"></a>修口清净不行妄语。<a id="a-21"></a>其心明解行无沾污。<a id="a-22"></a>所兴事胜不舍一切。<a id="a-23"></a>常自挍计梦幻之法。<a id="a-24"></a>设有邪念即自觉知。<a id="a-25"></a>志性柔和守护其意使不生恶。<a id="a-26"></a>常生清净真正之士。<a id="a-27"></a>设在人间众德具足。<a id="a-28"></a>相好八十声如哀鸾。<a id="a-29"></a>亦若梵天所说微妙不怀绮饰。<a id="a-2A"></a>去淫怒痴无复忧戚。<a id="a-2B"></a>终不恶颜恚恨向人。<a id="a-2C"></a>所造功德未曾忘失。<a id="a-2D"></a>随其根本使至永安。<a id="a-2E"></a>常以法言劝进一切。<a id="a-2F"></a>降伏外道邪学异术。<a id="a-2G"></a>以离苦恼无复厄难。<a id="a-2H"></a>备悉诸佛具足之法。<a id="a-2I"></a>人常忍辱身心至密。<a id="a-2J"></a>现受骂詈默然不报。<a id="a-2K"></a>若使众生取挝捶者。<a id="a-2L"></a>不念怨储亦如地大包受万物。<a id="a-2M"></a>终无识想有增减意。<a id="a-2N"></a>所以然者。<a id="a-2O"></a>斯由法性本来空故。<a id="a-2P"></a>设有忿怒终不有恨。<a id="a-2Q"></a>视彼恚色如幻如化。<a id="a-2R"></a>兴意来向不持心逆。<a id="a-2S"></a>若念恶者佯若不知密自思惟。<a id="a-2T"></a>吾今审谛知之为空。<a id="a-2U"></a>当求远离不兴彼缘。<a id="a-2V"></a>前人怀恚我宜慎之。<a id="a-2W"></a>假使有人来称誉者不以为喜。<a id="a-2X"></a>若见捶者亦无愁恼。<a id="a-2Y"></a>所以然者。<a id="a-2Z"></a>不见己身及彼杖痛。<a id="a-2a"></a>皆由积行降伏心意。<a id="a-2b"></a>在闲静处挍计身中。<a id="a-2c"></a>生老病死非常苦痛。<a id="a-2d"></a>愁忧恐怖饥渴寒热。<a id="a-2e"></a>复重观察。<a id="a-2f"></a>是身坏败为非常法。<a id="a-2g"></a>是身为苦器众病聚集。<a id="a-2h"></a>是身虚空四大还本。<a id="a-2i"></a>是身无我无生无灭。<a id="a-2j"></a>三界众生为流所漂。<a id="a-2k"></a>爱欲流者沉没流转亦无休息。<a id="a-2l"></a>先当制心不使增多。<a id="a-2m"></a>复当思惟有流之本。<a id="a-2n"></a>处在三界所更生死受身不息。<a id="a-2o"></a>亦当思惟邪见之流。<a id="a-2p"></a>众生愚痴。<a id="a-2q"></a>随兴倒见六十二尘迷荒之道。<a id="a-2r"></a>无明流者。<a id="a-2s"></a>三界众生瞢瞢为痴不知真道。<a id="a-2t"></a>以不净为净返入欲流。<a id="a-2u"></a>以苦为乐。<a id="a-2v"></a>以非常为常。<a id="a-2w"></a>以非身为身。<a id="a-2x"></a>亦不思惟除去贪浊而自侵欺。<a id="a-2y"></a>长夜不习老不息淫。<a id="a-2z"></a>有财不施不受佛语。<a id="a-30"></a>是谓四弊遂增爱根。<a id="a-31"></a>意念身行共相受入。<a id="a-32"></a>如是最胜。<a id="a-33"></a>菩萨入定寂寞而观。<a id="a-34"></a>弃恶除欲不善之想。<a id="a-35"></a>内自观身思忆三宝。<a id="a-36"></a>念察非常苦空非身。<a id="a-37"></a>随贤圣教无苦乐心。<a id="a-38"></a>修行四证究畅其义。<a id="a-39"></a>生为苦证爱为习证。<a id="a-3A"></a>清为尽证度为道证。<a id="a-3B"></a>患厌此形无一可贪。<a id="a-3C"></a>深思根本为从何生。<a id="a-3D"></a>随性观之方知根原。<a id="a-3E"></a>苦从身生。<a id="a-3F"></a>习因爱生。<a id="a-3G"></a>爱灭成尽。<a id="a-3H"></a>无欲成道。<a id="a-3I"></a>常遵慈愍无有害意。<a id="a-3J"></a>长养道化愍伤众生。<a id="a-3K"></a>生死勤苦为之拔济。<a id="a-3L"></a>和颜悦色向于群萌。<a id="a-3M"></a>劝教众生使发道意。<a id="a-3N"></a>所言通利而无滞碍。<a id="a-3O"></a>知诸法相真谛之义。<a id="a-3P"></a>达了诸法随时而入。<a id="a-3Q"></a>卒问寻对应机无难。<a id="a-3R"></a>所说应时辞无错乱。<a id="a-3S"></a>菩萨慈心愍伤一切。<a id="a-3T"></a>遍念众生有形之类。<a id="a-3U"></a>不免疾病衰丧之痛。<a id="a-3V"></a>为设方便欲令解脱。<a id="a-3W"></a>复起悲心哀感一切。<a id="a-3X"></a>饥渴寒热得失罪咎艰难之患。<a id="a-3Y"></a>思惟巧便欲令恬然。<a id="a-3Z"></a>复以喜心念诸世间。<a id="a-3a"></a>皆有忧苦恐怖之难。<a id="a-3b"></a>吾当方宜永使安隐。<a id="a-3c"></a>常以守护之心。<a id="a-3d"></a>愿度三界八难生者。<a id="a-3e"></a>愚痴曚闇不见正道念欲成济使得无为。<a id="a-3f"></a>愍哀众生心不动转。<a id="a-3g"></a>虽行此法意不染着。<a id="a-3h"></a>不以勤苦而生退转。<a id="a-3i"></a>渴仰无上正真之道。<a id="a-3j"></a>于诸通慧而无厌足。<a id="a-3k"></a>设在五乐歌舞之中。<a id="a-3l"></a>亦不生心而用欢喜。<a id="a-3m"></a>晓了世俗斯皆幻化。<a id="a-3n"></a>一切万物尽归无常。<a id="a-3o"></a>不为八法所见倾动心恒远离如避劫烧。<a id="a-3p"></a>不处其中为人所恼。<a id="a-3q"></a>若欲恚恨来向己者。<a id="a-3r"></a>终不还报如毫厘许。<a id="a-3s"></a>为人所敬无敢犯者。<a id="a-3t"></a>假使有人欲害菩萨。<a id="a-3u"></a>节节解身各在异处。<a id="a-3v"></a>悉能忍之不生乱想。<a id="a-3w"></a>因欲具足童真之行。<a id="a-3x"></a>菩萨复观身心之法。<a id="a-3y"></a>合成散灭何足贪着。<a id="a-3z"></a>而欲宝之。<a id="a-40"></a>缘是果行必获佛身。<a id="a-41"></a>备悉成就如来匿藏。<a id="a-42"></a>建立大誓究道根源。<a id="a-43"></a>菩萨行权变化无穷。<a id="a-44"></a>若在外道异学之中。<a id="a-45"></a>现身入火坐卧自由。<a id="a-46"></a>复从火起无所伤害。<a id="a-47"></a>辄使其人知有真道。<a id="a-48"></a>心自改悔修清净行。<a id="a-49"></a>化愚惑意还令返真。<a id="a-4A"></a>因从生天为讲演法。<a id="a-4B"></a>解知天位亦复衰丧。<a id="a-4C"></a>菩萨权道无所不入。<a id="a-4D"></a>释梵四天王无不自归而稽首者。<a id="a-4E"></a>斯由积功道德超殊。<a id="a-4F"></a>亦非二乘所能及逮。<a id="a-4G"></a>童真神智亦无边底。<a id="a-4H"></a>心旷无崖不可限量。<a id="a-4I"></a>所说有益亦无损耗。<a id="a-4J"></a>以是之故慧不可尽。<a id="a-4K"></a>一一分别眼耳鼻舌身心之法。<a id="a-4L"></a>了知悉空亦无所有。<a id="a-4M"></a>达过忍慧便逮众智。<a id="a-4N"></a>不念一切是常非常。<a id="a-4O"></a>寻便得入无极之慧。<a id="a-4P"></a>若与前人音声来往。<a id="a-4Q"></a>思惟言教犹山中响。<a id="a-4R"></a>有解此者名曰权慧。<a id="a-4S"></a>亦复观察有为无为空性之法。<a id="a-4T"></a>谛自虚寂假有号耳。<a id="a-4U"></a>不念己身以得道果。<a id="a-4V"></a>余下劣者亦不及逮。<a id="a-4W"></a>复不自念。<a id="a-4X"></a>修行戒律奉尊法教。<a id="a-4Y"></a>终不兴意生若干念。<a id="a-4Z"></a>是谓童真权慧无边。<a id="a-4a"></a>或有菩萨行中和忍空忍顶忍不退转忍。<a id="a-4b"></a>如实观察而无虚妄。<a id="a-4c"></a>修三梵堂。<a id="a-4d"></a>空不住本不念牢实。<a id="a-4e"></a>无思想观不念有想。<a id="a-4f"></a>亦不愿求而兴愿想。<a id="a-4g"></a>法界一相亦无形貌。<a id="a-4h"></a>思惟生死亦无终始。<a id="a-4i"></a>亦无施为无有施为。<a id="a-4j"></a>不见过去当来现在。<a id="a-4k"></a>周回往来都无真实。<a id="a-4l"></a>过去磨灭现在不住当来不生。<a id="a-4m"></a>有德不见无德。<a id="a-4n"></a>无德不见有德。<a id="a-4o"></a>不为有德不为无德。<a id="a-4p"></a>非不有德非不无德。<a id="a-4q"></a>了知有德无德澹然空寂。<a id="a-4r"></a>不有生灭着断之名。<a id="a-4s"></a>复观无生不有所生不见无生。<a id="a-4t"></a>分别有生及与无生。<a id="a-4u"></a>虚而无实一而无二。<a id="a-4v"></a>不见度世道果之证。<a id="a-4w"></a>亦复不见前后中间。<a id="a-4x"></a>文字言教不见解散不与世合。<a id="a-4y"></a>复不见聚而共同流。<a id="a-4z"></a>如是最胜。<a id="a-50"></a>童真所修深远难及。<a id="a-51"></a>不可思议无能及者。<a id="a-52"></a>不见道忍与智忍合。<a id="a-53"></a>不见智忍与道忍合亦不不合。<a id="a-54"></a>不见无道与无智合。<a id="a-55"></a>不见无智与无道合。<a id="a-56"></a>道忍及道自不共合。<a id="a-57"></a>非不有合亦不不合。<a id="a-58"></a>所以然者。<a id="a-59"></a>性自空故。<a id="a-5A"></a>最胜当知。<a id="a-5B"></a>世有二法令新学者有狐疑想。<a id="a-5C"></a>云何二法起狐疑者。<a id="a-5D"></a>于是菩萨修百千法。<a id="a-5E"></a>猗着泥洹谓为以脱。<a id="a-5F"></a>有斯行者则有减损。<a id="a-5G"></a>或有菩萨。<a id="a-5H"></a>知泥洹性永为解脱。<a id="a-5I"></a>不兴染着施设生死无从无离深知为一。<a id="a-5J"></a>而无若干分部之名。<a id="a-5K"></a>菩萨慧忍终不生心。<a id="a-5L"></a>而有彼此平等大乘。<a id="a-5M"></a>解入空慧无著无断。<a id="a-5N"></a>无所染污乃谓平等。<a id="a-5O"></a>等性观了无缚无脱。<a id="a-5P"></a>亦无所造故无所生。<a id="a-5Q"></a>不见自然有生灭者。<a id="a-5R"></a>解脱然者乃谓自然。<a id="a-5S"></a>不见有然不见无然。<a id="a-5T"></a>解达自然悉无所有。<a id="a-5U"></a>是谓清净是谓灭尽。<a id="a-5V"></a>如是最胜。<a id="a-5W"></a>菩萨积行慧无穷极。<a id="a-5X"></a>行无生慧而不可尽。<a id="a-5Y"></a>从初积学至于道场。<a id="a-5Z"></a>坐佛树下降伏魔怨成无上道。<a id="a-5a"></a>先当入此忍慧定意。<a id="a-5b"></a>然后乃游师子奋迅独步三昧。<a id="a-5c"></a>放大光明普照三千大千刹土。<a id="a-5d"></a>有见光者斯皆忍慧所见缠络。<a id="a-5e"></a>意识柔软无强梁心。<a id="a-5f"></a>常以慈哀摄身口意。<a id="a-5g"></a>言教清净终始无损。<a id="a-5h"></a>任纵无为于尊佛道。<a id="a-5i"></a>游志三昧心无乱想。<a id="a-5j"></a>为人谦下不憍篾人。<a id="a-5k"></a>功德道果日夜滋生。<a id="a-5l"></a>缚结怨恶永无根芽。<a id="a-5m"></a>堪游他方诸佛刹土。<a id="a-5n"></a>知其光明神感之应。<a id="a-5o"></a>训化群萌靡不度者。<a id="a-5p"></a>寻其光明了无所有。<a id="a-5q"></a>分别相貌亦无真实。<a id="a-5r"></a>复当分别色痛想行识所起相像。<a id="a-5s"></a>云何观达五阴之相。<a id="a-5t"></a>有见光者是谓为色。<a id="a-5u"></a>有形质者是亦为色。<a id="a-5v"></a>取受付与是亦为色。<a id="a-5w"></a>己身护持亦复是色。<a id="a-5x"></a>若与他人亦复是色。<a id="a-5y"></a>次当了知痛之起灭。<a id="a-5z"></a>为由何等而有此痛。<a id="a-60"></a>苦痛乐痛不苦不乐痛。<a id="a-61"></a>常念分别而无苦乐。<a id="a-62"></a>况当有痛此则不然。<a id="a-63"></a>具晓了者是为痛相。<a id="a-64"></a>深记去就流驰不停。<a id="a-65"></a>追忆往古未来现在若男若女。<a id="a-66"></a>及余无数无限之念。<a id="a-67"></a>名曰思想。<a id="a-68"></a>解知此想无来无去亦无处所。<a id="a-69"></a>虚而非真亦无名号。<a id="a-6A"></a>故名思想。<a id="a-6B"></a>若复见行善恶之法有记无记。<a id="a-6C"></a>有漏无漏有为无为。<a id="a-6D"></a>有所造作不以为碍。<a id="a-6E"></a>菩萨于时见行善者非为不善。<a id="a-6F"></a>见行恶者非为不恶。<a id="a-6G"></a>若复有时亦不行善亦不行恶。<a id="a-6H"></a>当念分别不见无善亦复无恶。<a id="a-6I"></a>是谓最胜名曰为行。<a id="a-6J"></a>复当晓了何因有识识非一相。<a id="a-6K"></a>眼耳鼻舌身意之法亦名为识。<a id="a-6L"></a>色声香味细滑之法亦名为识。<a id="a-6M"></a>达知更乐兴衰之法亦名为识。<a id="a-6N"></a>在思想中亦名为识。<a id="a-6O"></a>离思想者亦名为识。<a id="a-6P"></a>有善有恶亦名为识。<a id="a-6Q"></a>无善无恶亦名为识。<a id="a-6R"></a>亦非有善亦非不善。<a id="a-6S"></a>亦名为识。<a id="a-6T"></a>解知此识为从何生复从何灭。<a id="a-6U"></a>解知无生亦无起灭。<a id="a-6V"></a>达了此者是谓为识。<a id="a-6W"></a>如是最胜。<a id="a-6X"></a>童真菩萨舍身受形。<a id="a-6Y"></a>身根意识初不错乱。<a id="a-6Z"></a>不受中阴而有留难。<a id="a-6a"></a>众生神离住于中阴。<a id="a-6b"></a>随其轻重殃祸之本便有留难。<a id="a-6c"></a>菩萨大士发意之顷。<a id="a-6d"></a>随意所向寻往受形而无留难。<a id="a-6e"></a>最胜当知。<a id="a-6f"></a>童真菩萨常与一生补处菩萨以为朋友。<a id="a-6g"></a>随侍游观佛土清净。<a id="a-6h"></a>选择极妙最上佛土。<a id="a-6i"></a>志存盛好施为佛事。<a id="a-6j"></a>第八菩萨逮得自在。<a id="a-6k"></a>从其缘化靡不周遍。<a id="a-6l"></a>所宣道法而无穷尽。<a id="a-6m"></a>常以善教悦可众生。<a id="a-6n"></a>时彼众会有诸菩萨。<a id="a-6o"></a>各心念言。<a id="a-6p"></a>今日如来颁宣慧业叹童真行。<a id="a-6q"></a>功德果报亦无等伦。<a id="a-6r"></a>今观最胜大士所修。<a id="a-6s"></a>履童真业亦无差违。<a id="a-6t"></a>假使最胜。<a id="a-6u"></a>成最正觉无上之道。<a id="a-6v"></a>得佛道时所号云何。<a id="a-6w"></a>其佛国土功勋严净为何等类。<a id="a-6x"></a>诸菩萨众成就云何。<a id="a-6y"></a>奉修法律有差别不。<a id="a-6z"></a>尔时世尊知彼众会心中所念。<a id="a-70"></a>便于座上寻时即笑。<a id="a-71"></a>无数亿百千光明从佛口出。<a id="a-72"></a>照于十方无限世界。<a id="a-73"></a>蔽日月明覆魔宫殿。<a id="a-74"></a>光还绕佛无央数匝从顶上入。<a id="a-75"></a>时会菩萨即从座起偏袒右肩。<a id="a-76"></a>叉手礼佛而问笑意。<a id="a-77"></a>佛不妄笑愿闻其意。<a id="a-78"></a>尔时世尊告众会曰。<a id="a-79"></a>汝等见此最胜菩萨不乎。<a id="a-7A"></a>对曰唯然我等已见。<a id="a-7B"></a>佛告来会诸菩萨等。<a id="a-7C"></a>此贤劫中百佛过去当有佛出号师子威。<a id="a-7D"></a>如来出现于世至真等正觉明行成为善逝世间解无上士道法御天人师号佛世尊。<a id="a-7E"></a>国土名号如今无异。<a id="a-7F"></a>时彼土境国界神妙。<a id="a-7G"></a>五[聲-耳+木]卒贱自然无价。<a id="a-7H"></a>人民滋盛城郭严整。<a id="a-7I"></a>合以七宝金银琉璃水精车磲玛瑙珊瑚琥珀及摩尼宝。<a id="a-7J"></a>时彼佛土平正。<a id="a-7K"></a>有八交道纯以宝成。<a id="a-7L"></a>其地柔软如天细衣犹兜术天。<a id="a-7M"></a>被服饮食宫殿室宅。<a id="a-7N"></a>园观浴池交路棚阁巍巍殊妙。<a id="a-7O"></a>其佛国土神德如是。<a id="a-7P"></a>诸天人民自然显发。<a id="a-7Q"></a>作倡伎乐悬诸缯幡。<a id="a-7R"></a>竖立幢盖烧众名香雨宝妙华。<a id="a-7S"></a>将护正法使不缺漏。<a id="a-7T"></a>导利开益无量众生。<a id="a-7U"></a>今此最胜菩萨从此间没。<a id="a-7V"></a>当生无怒佛土极乐世界。<a id="a-7W"></a>已生彼土时。<a id="a-7X"></a>无怒佛为诸菩萨宣八千四百奇异法门。<a id="a-7Y"></a>阐扬道教归于句义。<a id="a-7Z"></a>往返周旋不断三宝。<a id="a-7a"></a>皆使众生立不退转。<a id="a-7b"></a>说是语时其在会者。<a id="a-7c"></a>咸皆叹曰。<a id="a-7d"></a>善哉善哉。<a id="a-7e"></a>最胜大士。<a id="a-7f"></a>以成佛号何其速耶。<a id="a-7g"></a>愿将来世得生此国。<a id="a-7h"></a>值师子威如来出现世时。<a id="a-7i"></a>遭蒙道教修童真行如最胜也。<a id="a-7j"></a>时会菩萨重自念言。<a id="a-7k"></a>令诸众生普皆得慧忍智之法。<a id="a-7l"></a>如今无异其闻此声。<a id="a-7m"></a>无有恐怖不怀犹豫。<a id="a-7n"></a>尔时世尊告最胜曰。<a id="a-7o"></a>菩萨行备具足众德显示殊特无量言教。<a id="a-7p"></a>应时示现靡所不入。<a id="a-7q"></a>或为凡俗孤老之形或为幼童婴儿之像。<a id="a-7r"></a>复以权变入于四道。<a id="a-7s"></a>与须陀洹已成就者而为朋友。<a id="a-7t"></a>便说上要使不懈息。<a id="a-7u"></a>复执方便入斯陀含。<a id="a-7v"></a>劝使断除五灾之难。<a id="a-7w"></a>能令得入不经七返。<a id="a-7x"></a>或在天上敷演甘露。<a id="a-7y"></a>纯熟行者不来世间。<a id="a-7z"></a>或与无垢真人共会。<a id="a-80"></a>为说身苦六十八法。<a id="a-81"></a>自叹鄙陋缺无上道。<a id="a-82"></a>徒丧慧明损辱法典。<a id="a-83"></a>或现诸佛缘觉之道。<a id="a-84"></a>显扬神足现十八变。<a id="a-85"></a>默然教授使得解脱。<a id="a-86"></a>内怀权慧应适人心。<a id="a-87"></a>随缘投药使不增减。<a id="a-88"></a>或与新学初发意者入清净定。<a id="a-89"></a>使诸众生普见色身。<a id="a-8A"></a>乃令三千大千佛土。<a id="a-8B"></a>在手掌中共相供养。<a id="a-8C"></a>于中往来无增无减。<a id="a-8D"></a>令发无上正真道意。<a id="a-8E"></a>时有菩萨名曰究畅。<a id="a-8F"></a>即从坐起长跪叉手。<a id="a-8G"></a>前白佛言。<a id="a-8H"></a>唯然世尊。<a id="a-8I"></a>是三昧定有何名号。<a id="a-8J"></a>乃令三千大千刹土。<a id="a-8K"></a>十方境界普在掌中。<a id="a-8L"></a>其中众生兴敬供养而无增减乎。<a id="a-8M"></a>佛告究畅菩萨大士曰。<a id="a-8N"></a>其三昧定号曰清净。<a id="a-8O"></a>普见色身显现变化靡不容受。<a id="a-8P"></a>国土境界如故不异亦不增减。<a id="a-8Q"></a>正使三千大千刹土。<a id="a-8R"></a>及恒边沙无量佛国悉在掌中。<a id="a-8S"></a>共相敬事施行福业。<a id="a-8T"></a>坐卧经行随意所娱。<a id="a-8U"></a>其中众生各不相知。<a id="a-8V"></a>己身所在无所触娆。<a id="a-8W"></a>究畅当知。<a id="a-8X"></a>皆是童真菩萨威神之所施为。<a id="a-8Y"></a>在所现化亦不见身。<a id="a-8Z"></a>竟为所在不使众生有增减心。<a id="a-8a"></a>尔时座上诸来会者。<a id="a-8b"></a>天龙鬼神干沓和阿须伦迦留罗。<a id="a-8c"></a>真陀罗摩休勒人及非人。<a id="a-8d"></a>各自生念欲令最胜大士菩萨。<a id="a-8e"></a>示现神变清净定意。</p>
  <p id="a8f">是时世尊知众会心各有想念。<a id="a-8g"></a>便告最胜菩萨大士曰。<a id="a-8h"></a>汝今最胜。<a id="a-8i"></a>当为一切众生及来会者。<a id="a-8j"></a>现是三昧清净定意。<a id="a-8k"></a>令诸会者有笃信心。<a id="a-8l"></a>是时最胜菩萨大士。<a id="a-8m"></a>承佛威神敬奉圣教。<a id="a-8n"></a>即于座上三昧正受。<a id="a-8o"></a>令其十方恒沙刹土。<a id="a-8p"></a>天龙人民及鬼神王。<a id="a-8q"></a>并余尊天诸会菩萨有形之属。<a id="a-8r"></a>皆现掌中于中显示。<a id="a-8s"></a>有禅定者有经行者。<a id="a-8t"></a>有兴功德作佛事者。<a id="a-8u"></a>所现殊特巍巍难喻无以为譬。<a id="a-8v"></a>现神足已。<a id="a-8w"></a>一切十方诸来之会。<a id="a-8x"></a>还在本位如故不异。<a id="a-8y"></a>最胜菩萨亦在本座。<a id="a-8z"></a>衣服严整不失威仪。</p>
  <p id="a90">时究畅菩萨。<a id="a-91"></a>语最胜曰。<a id="a-92"></a>仁者所现三昧威神。<a id="a-93"></a>超越无量无限之德。<a id="a-94"></a>神感威显实无等伦。<a id="a-95"></a>乃能容受十方世界。<a id="a-96"></a>在其右掌而无增减。<a id="a-97"></a>我等勤加兴功立德。<a id="a-98"></a>进修清净定意之法。<a id="a-99"></a>务及童真大士之行。</p>
  <p id="a9A">尔时最胜报究畅曰。<a id="a-9B"></a>如是如是如汝所言。<a id="a-9C"></a>若有新学发意行者。<a id="a-9D"></a>务欲修习童真之法。<a id="a-9E"></a>当念勤加成就道果。<a id="a-9F"></a>使不中退。<a id="a-9G"></a>菩萨精勤有二十事。<a id="a-9H"></a>所当应行育养拥护不使损减。<a id="a-9I"></a>何谓二十无缺漏法。<a id="a-9J"></a>于是菩萨修童真行。<a id="a-9K"></a>发大弘誓无盖之心。<a id="a-9L"></a>念欲拔济危险之厄。<a id="a-9M"></a>是为精勤而无有退。</p>
  <p id="a9N">复次菩萨合集徒众。<a id="a-9O"></a>训以道教无形状法。<a id="a-9P"></a>恒说空无虚寂之声。<a id="a-9Q"></a>是谓童真行无有退。<a id="a-9R"></a>复次菩萨广布功德。<a id="a-9S"></a>使诸下劣得蒙缠络。<a id="a-9T"></a>先除贪意使无想念。<a id="a-9U"></a>却乃训导檀度无极。</p>
  <p id="a9V">复次菩萨见前众生。<a id="a-9W"></a>有困厄者辄身往化。<a id="a-9X"></a>安慰其人使不受痛。<a id="a-9Y"></a>常念育养心无变易。<a id="a-9Z"></a>复次菩萨造立苦行。<a id="a-9a"></a>经无数难求高明师。<a id="a-9b"></a>咨受言律奉修正法。<a id="a-9c"></a>常念拥塞六无根本。</p>
  <p id="a9d">复次菩萨求无上道。<a id="a-9e"></a>心无荣冀有所染污。<a id="a-9f"></a>心常精勤诸神通慧。<a id="a-9g"></a>行于止观除爱着心。<a id="a-9h"></a>复次菩萨随时应适。<a id="a-9i"></a>晓了权变无觉知者。<a id="a-9j"></a>前受教人痴心通达。<a id="a-9k"></a>然后乃告方便之宜。</p>
  <p id="a9l">复次菩萨发心誓愿。<a id="a-9m"></a>备悉相好庄严其身。<a id="a-9n"></a>自净其土。<a id="a-9o"></a>作黄金色。<a id="a-9p"></a>所将眷属同为一相。<a id="a-9q"></a>复次菩萨誓度旷远不怀怯弱而有滞碍。<a id="a-9r"></a>虽处生死不辞劳苦。<a id="a-9s"></a>毕志坚固降伏外道。</p>
  <p id="a9t">复次菩萨。<a id="a-9u"></a>造立无数功福之业。<a id="a-9v"></a>常念众生不自为己有系着心。<a id="a-9w"></a>思惟四谛觉明观慧。<a id="a-9x"></a>复次菩萨被弘誓铠。<a id="a-9y"></a>从无数劫求无上道。<a id="a-9z"></a>终不生念我行真实。<a id="a-A0"></a>有此行者则有耗减。<a id="a-A1"></a>复次菩萨包容凡夫。<a id="a-A2"></a>来自归者微说道教。<a id="a-A3"></a>指示径路令知所趣。<a id="a-A4"></a>观前人器乃授甘露。</p>
  <p id="aA5">复次菩萨观察方俗。<a id="a-A6"></a>王法所制勿生叛逆。<a id="a-A7"></a>善则从之恶则窃避。<a id="a-A8"></a>无自贡高毁败风俗。<a id="a-A9"></a>复次菩萨当学入众。<a id="a-AA"></a>若梵志众若长者众。<a id="a-AB"></a>观采礼仪可行知行。<a id="a-AC"></a>可坐知坐可卧知卧。<a id="a-AD"></a>应适威仪而无错谬。<a id="a-AE"></a>是谓童真菩萨而知入众。</p>
  <p id="aAF">复次菩萨常当修学无生法忍。<a id="a-AG"></a>无起灭慧而悉具足一切佛法。<a id="a-AH"></a>游化十方无量佛国。<a id="a-AI"></a>欲得备悉诸总持门诸众智门晓了智慧而无穷极。<a id="a-AJ"></a>当念修习童真之行。</p>
  <p id="aAK">复次菩萨。<a id="a-AL"></a>执正御乱不处邪部。<a id="a-AM"></a>具施戒忍精进禅定智慧善权三十七品。<a id="a-AN"></a>空无想愿。<a id="a-AO"></a>其心不懈亦不疲厌。<a id="a-AP"></a>终不忽忘弘誓之心。<a id="a-AQ"></a>是谓童真牢固之心。</p>
  <p id="aAR">复次菩萨合集功德众善之本。<a id="a-AS"></a>自缠络身修诸相好而自庄严。<a id="a-AT"></a>消除憍慢无明邪见。<a id="a-AU"></a>童真菩萨一相清净则不染着。<a id="a-AV"></a>不见境界有净不净。<a id="a-AW"></a>尔乃周备相好功德。<a id="a-AX"></a>无量福业而悉具足。<a id="a-AY"></a>亦不懈怠有退转心。<a id="a-AZ"></a>何以故。<a id="a-Aa"></a>以其童真菩萨发大弘誓不舍本愿。<a id="a-Ab"></a>广布慧业精进无惓。<a id="a-Ac"></a>是谓菩萨修童真行。</p>
  <p id="aAd">复次菩萨分别幻化欺诈之法。<a id="a-Ae"></a>观了虚寂永无所有。<a id="a-Af"></a>亦无形质而可睹见。<a id="a-Ag"></a>长养精进务修本业。<a id="a-Ah"></a>于十六分而不遗舍。<a id="a-Ai"></a>行慈菩萨恒自挍计。<a id="a-Aj"></a>欲为我生为从何出。<a id="a-Ak"></a>深自思惟出无窠窟。<a id="a-Al"></a>此是世人自起识想染着之意而兴欲火。<a id="a-Am"></a>焚烧善本坠堕五道。<a id="a-An"></a>斯由贪欲无明结故。<a id="a-Ao"></a>若有菩萨分别五欲皆不真实。<a id="a-Ap"></a>勤欲思惟永不与处。<a id="a-Aq"></a>设闻他方旷野之处。<a id="a-Ar"></a>彼有苦行断欲之人。<a id="a-As"></a>便能方宜诱导众生到彼方域。<a id="a-At"></a>辄见苦行断欲之人。<a id="a-Au"></a>心意清凉不怀热恼。<a id="a-Av"></a>使其众生皆发道心。<a id="a-Aw"></a>除去五欲渐渐将导。<a id="a-Ax"></a>游诸佛国礼事供养诸佛世尊。<a id="a-Ay"></a>转复引入深法之奥。<a id="a-Az"></a>然后乃具布施之德。<a id="a-B0"></a>戒忍恩和建志精进。<a id="a-B1"></a>一意入定念不驰散。<a id="a-B2"></a>广修智慧无崖之业。<a id="a-B3"></a>是谓究畅童真菩萨所修行道。<a id="a-B4"></a>弘益靡不周悉。<a id="a-B5"></a>若有菩萨初发习学讽读讲论二十行业。<a id="a-B6"></a>然后乃发履童真迹。<a id="a-B7"></a>当其最胜说是法时。<a id="a-B8"></a>万七千人皆发弘普无穷之意。<a id="a-B9"></a>慕修童真二十行业。<a id="a-BA"></a>十千天人皆得无所从生法忍。<a id="a-BB"></a>复有无数众生之类。<a id="a-BC"></a>增益功德不怀中退。</p>
  <p id="aBD">尔时世尊告最胜曰。<a id="a-BE"></a>善哉开士。<a id="a-BF"></a>多所饶益多所度脱。<a id="a-BG"></a>若有菩萨被弘誓心。<a id="a-BH"></a>合集功勋不怀懈惓。<a id="a-BI"></a>加行劝助而修法施。<a id="a-BJ"></a>欲以开化众生之类。<a id="a-BK"></a>合集度脱入泥洹界永无来往。<a id="a-BL"></a>是谓最胜。<a id="a-BM"></a>童真所修德不可量。<a id="a-BN"></a>若有菩萨发心起学。<a id="a-BO"></a>常当修习二十行法。<a id="a-BP"></a>却乃渐入深法宝藏。<a id="a-BQ"></a>如是最胜。<a id="a-BR"></a>当作是学。<a id="a-BS"></a>如是学者便应第八菩萨之道。</p>
  <p data-pb></p>
  <h2 id="aBT">定意品第九</h2>
  <p id="aBU">是时最胜菩萨复白佛言。<a id="a-BV"></a>何谓常净菩萨于第九地而净其住。<a id="a-BW"></a>尔时世尊告最胜曰。<a id="a-BX"></a>九住菩萨修习定意一心解门。<a id="a-BY"></a>三昧正受而不耗损。<a id="a-BZ"></a>于净不净常若一心。<a id="a-Ba"></a>虽处尘劳恚恨之中。<a id="a-Bb"></a>不兴乱想生若干念。<a id="a-Bc"></a>观知众生心意识着。<a id="a-Bd"></a>缘结苦恼之所系缚。<a id="a-Be"></a>所因报应而致此患。<a id="a-Bf"></a>复求方便权诈之法。<a id="a-Bg"></a>当何巧便得至永灭而取度脱。<a id="a-Bh"></a>是时第九菩萨大士。<a id="a-Bi"></a>当复思惟斯诸想着。<a id="a-Bj"></a>皆由不顺正法之相。<a id="a-Bk"></a>从无明行致斯缘报。<a id="a-Bl"></a>唯当一心生其道念。<a id="a-Bm"></a>念佛法众戒施天念。<a id="a-Bn"></a>安般摄身及死亡念。<a id="a-Bo"></a>守护一切使不烦乱。<a id="a-Bp"></a>勤行精进如救火灾。<a id="a-Bq"></a>所逮功德充满一切。<a id="a-Br"></a>内怀志愿存于道果。<a id="a-Bs"></a>行诸通慧靡不周悉。<a id="a-Bt"></a>常念思惟愍伤一切。<a id="a-Bu"></a>由何众生有尘劳患。<a id="a-Bv"></a>谛自观察寻其源本。<a id="a-Bw"></a>皆由无明而致行报。<a id="a-Bx"></a>以生行报则有识神。<a id="a-By"></a>识既有窟谓为名色。<a id="a-Bz"></a>名色已生具成六入。<a id="a-C0"></a>内外相因便起更乐。<a id="a-C1"></a>心已染着转复生痛。<a id="a-C2"></a>解了苦乐乃生爱意。<a id="a-C3"></a>爱根已生共相受入。<a id="a-C4"></a>生老病死愁忧苦恼。<a id="a-C5"></a>渐渐长益欲爱报应。<a id="a-C6"></a>第九菩萨观斯报应深虑思惟。<a id="a-C7"></a>尘劳之缚虚而不真。<a id="a-C8"></a>谛无有实自观缘报。<a id="a-C9"></a>复知众生分别果实都无处所。<a id="a-CA"></a>应无所应报无所报。<a id="a-CB"></a>复以清净真观之法。<a id="a-CC"></a>使其众生令致清净。<a id="a-CD"></a>常念劝勉勤修定意。<a id="a-CE"></a>先以权便观一佛界。<a id="a-CF"></a>有几众生建立坚誓造功德业。<a id="a-CG"></a>集修无上庄严道树。<a id="a-CH"></a>有几众生禅寂入定神足变化权现无方。<a id="a-CI"></a>复几众生荷负重担为人重任。<a id="a-CJ"></a>而代拔苦不使受恼。<a id="a-CK"></a>有几众生断三结使具成道迹。<a id="a-CL"></a>有几众生三垢已薄得频来道永与苦别。<a id="a-CM"></a>有几众生无五下分缠缚之难。<a id="a-CN"></a>不复往还至此世界。<a id="a-CO"></a>有几众生断上五结。<a id="a-CP"></a>游诸解脱而自娱乐。<a id="a-CQ"></a>复以神通五眼观察诸在幽隐法没尽处。<a id="a-CR"></a>当有缘觉居止山林。<a id="a-CS"></a>随时出现人间教化。<a id="a-CT"></a>菩萨亦复思惟彼处。<a id="a-CU"></a>有可亲近有不可亲近。<a id="a-CV"></a>云何族姓子一意观视。<a id="a-CW"></a>一佛境界众生之类。<a id="a-CX"></a>建立坚固造功德业。<a id="a-CY"></a>进修无上庄严道树。<a id="a-CZ"></a>于是族姓子九住菩萨。<a id="a-Ca"></a>若见众生有坚固心。<a id="a-Cb"></a>即设权便与作善知识。<a id="a-Cc"></a>随时育养增益精进。<a id="a-Cd"></a>拥护成就毕志牢固不可沮坏。<a id="a-Ce"></a>诱进开示使知深法。<a id="a-Cf"></a>不虑远近险难之中。<a id="a-Cg"></a>正使前有火灾隆炽。<a id="a-Ch"></a>烧一佛界融然一体。<a id="a-Ci"></a>路由其中到他方界。<a id="a-Cj"></a>闻彼有佛敷演道法。<a id="a-Ck"></a>无生无灭无老死法。<a id="a-Cl"></a>便能前进没身自归。<a id="a-Cm"></a>安隐至彼身不被烧亦无热恼。<a id="a-Cn"></a>得觐彼佛礼事供养。<a id="a-Co"></a>合集功德殊异之法。<a id="a-Cp"></a>便得成就亦无退转。<a id="a-Cq"></a>若使遭遇大海深水。<a id="a-Cr"></a>如一佛界上下周匝而无有异。<a id="a-Cs"></a>于中立誓能自投归。<a id="a-Ct"></a>亦不怯难所立功德。<a id="a-Cu"></a>志愿坚固不可动转。<a id="a-Cv"></a>是谓九住菩萨住大慈哀。<a id="a-Cw"></a>不舍一切摄众生故。</p>
  <p id="aCx">云何九住菩萨观彼众生禅寂入定。<a id="a-Cy"></a>神足变化应适无方。<a id="a-Cz"></a>于是菩萨若见众生远居深山无人之处。<a id="a-D0"></a>执意思惟入第一四禅。<a id="a-D1"></a>第二四禅。<a id="a-D2"></a>第三四禅。<a id="a-D3"></a>第四四禅。<a id="a-D4"></a>是时菩萨见彼众生。<a id="a-D5"></a>复从第四四禅起。<a id="a-D6"></a>入第三四禅第二四禅第一四禅是时菩萨复见众生。<a id="a-D7"></a>但入一禅不入二三四。<a id="a-D8"></a>或入二禅不入一三四。<a id="a-D9"></a>或入三禅不入一二四。<a id="a-DA"></a>或入四禅不入一二三。<a id="a-DB"></a>是时菩萨亦见众生。<a id="a-DC"></a>入空处识处不用处。<a id="a-DD"></a>或时菩萨观见众生。<a id="a-DE"></a>但在空入不在识入不用入。<a id="a-DF"></a>或时独在识入不在空入不用入。<a id="a-DG"></a>或时独在不用入不在空入识入。<a id="a-DH"></a>或时乃在第四四禅。<a id="a-DI"></a>不在上下三禅。<a id="a-DJ"></a>九住菩萨便往至彼与为善祐。<a id="a-DK"></a>使成功德不令厌惓。<a id="a-DL"></a>能使众生必至坚固者。<a id="a-DM"></a>乃当称之名曰九住。<a id="a-DN"></a>何谓九住菩萨荷负重担为人重任。<a id="a-DO"></a>常代拔苦不使受恼。<a id="a-DP"></a>于是菩萨以权方便往入五道。<a id="a-DQ"></a>随时应适衣被饮食床敷卧具病瘦医药。<a id="a-DR"></a>若在三涂八难之处辄身往度。<a id="a-DS"></a>趣使前人不令受苦。<a id="a-DT"></a>或入地狱饿鬼之中。<a id="a-DU"></a>便能广惠各得饱满。<a id="a-DV"></a>是谓第九菩萨堪为众生荷负重担。</p>
  <p id="aDW">云何菩萨劝喻前人。<a id="a-DX"></a>断三结使令成道迹。<a id="a-DY"></a>渐得果证永与苦别。<a id="a-DZ"></a>于是菩萨执权方便现若干变。<a id="a-Da"></a>与说声闻缘觉之教。<a id="a-Db"></a>说泥洹乐寂然无为。<a id="a-Dc"></a>或时与说菩萨大士无生无灭虚无之法。<a id="a-Dd"></a>以能知彼众生念已。<a id="a-De"></a>先论大乘方等之要。<a id="a-Df"></a>布施持戒忍辱精进一心智慧。<a id="a-Dg"></a>大慈大悲四禅四等。<a id="a-Dh"></a>根力觉意八贤圣道及三梵堂。<a id="a-Di"></a>其人闻已心意肃然衣毛皆竖。<a id="a-Dj"></a>随器劝进使成道证。<a id="a-Dk"></a>或时菩萨观彼众生本发菩萨意。<a id="a-Dl"></a>自忖疲厌而不能得。<a id="a-Dm"></a>便欲退还入声闻道。<a id="a-Dn"></a>菩萨于时复至彼所言。<a id="a-Do"></a>卿积德以来今已垂办。<a id="a-Dp"></a>光相种好当庄严身。<a id="a-Dq"></a>广运众生修治佛土。<a id="a-Dr"></a>何乃退还就于小道。<a id="a-Ds"></a>其人闻已倍自悔责。<a id="a-Dt"></a>咄哉无状实为可耻。<a id="a-Du"></a>乃使通神菩萨道者而见怨责。<a id="a-Dv"></a>我今自励要当勇猛。<a id="a-Dw"></a>积功立志执弘誓意。<a id="a-Dx"></a>为一切故不舍本愿。<a id="a-Dy"></a>发意菩萨生是念时。<a id="a-Dz"></a>尔时天地六变振动。<a id="a-E0"></a>动魔宫殿不安本位。<a id="a-E1"></a>是时弊魔自生此念。<a id="a-E2"></a>向者天地六变振动。<a id="a-E3"></a>是谁瑞应示现若此。<a id="a-E4"></a>将非如来至真等正觉出现于世。<a id="a-E5"></a>若不尔者当是无欲之人得阿罗汉。<a id="a-E6"></a>令其瑞应乃至于斯。<a id="a-E7"></a>设无此者当是发意菩萨立坚固誓发大乘意。<a id="a-E8"></a>欲求作佛独步三界。<a id="a-E9"></a>愍伤危厄济渡十方。<a id="a-EA"></a>空我境界使无侍卫。<a id="a-EB"></a>若不尔者。<a id="a-EC"></a>当是百二十八鬲子罪王生地狱中。<a id="a-ED"></a>以理治化心不增减。<a id="a-EE"></a>或能是彼神变所感。<a id="a-EF"></a>若不尔者吾有万子。<a id="a-EG"></a>勇猛刚健才艺非恒。<a id="a-EH"></a>在我左右统摄六天。<a id="a-EI"></a>吾最小者名曰恶子。<a id="a-EJ"></a>受姓凶暴行无慈仁。<a id="a-EK"></a>吾遣使知王地狱事。<a id="a-EL"></a>料简善恶分别贤愚。<a id="a-EM"></a>亦有神足感动天地。<a id="a-EN"></a>今称号曰治罪治法王治无高下。<a id="a-EO"></a>将非即是神感之应。<a id="a-EP"></a>魔复思惟。<a id="a-EQ"></a>我有仆使名曰阿傍。<a id="a-ER"></a>亦能现变威德无量。<a id="a-ES"></a>当生之日天地大动。<a id="a-ET"></a>若取命终地亦大动或能即是现瑞怪耳。<a id="a-EU"></a>如是魔王兴若干念。<a id="a-EV"></a>便以天眼观于三千大千世界。<a id="a-EW"></a>于时便见断欲之人应得须陀洹道。<a id="a-EX"></a>今乃更发摩诃衍心。<a id="a-EY"></a>正是斯人欲空我界。<a id="a-EZ"></a>当求方便坏子善心。<a id="a-Ea"></a>是时弊魔自将兵众到善男子所。<a id="a-Eb"></a>自见常净九住菩萨。<a id="a-Ec"></a>心自怀惧衣毛皆竖。<a id="a-Ed"></a>便自退还不堪前进。<a id="a-Ee"></a>是谓常净菩萨神德感应。<a id="a-Ef"></a>使道迹寂成无上道。<a id="a-Eg"></a>建立誓愿终不屈还。<a id="a-Eh"></a>何谓九住菩萨观众生类。<a id="a-Ei"></a>知三结薄得斯陀含。<a id="a-Ej"></a>无欲怒痴永与苦别。<a id="a-Ek"></a>于是菩萨观彼众生。<a id="a-El"></a>久远以来所积功德。<a id="a-Em"></a>有利根者有钝根者。<a id="a-En"></a>设见众生心意纯熟垂成道果。<a id="a-Eo"></a>意不可回令至大道。<a id="a-Ep"></a>若见钝根劝使精进具众德本道果之报。<a id="a-Eq"></a>菩萨将导使心不懈。<a id="a-Er"></a>寻能成就四道之证。<a id="a-Es"></a>或有超越取第四果。<a id="a-Et"></a>不使流滞住阿那含。<a id="a-Eu"></a>皆是第九常净之德。<a id="a-Ev"></a>未曾违舍弘誓之心。<a id="a-Ew"></a>是谓菩萨修勤精进无能称量。<a id="a-Ex"></a>不计报应十二因缘。<a id="a-Ey"></a>九住菩萨修习常净而致清净。<a id="a-Ez"></a>或从他人闻柔顺法。<a id="a-F0"></a>内省己身应其法念。<a id="a-F1"></a>专精一心志存学问。<a id="a-F2"></a>常在闲静不处愦乱。<a id="a-F3"></a>知彼方便寂然定意。<a id="a-F4"></a>观察人根终不虚妄。<a id="a-F5"></a>是谓菩萨于斯陀含而有长益。</p>
  <p id="aF6">云何菩萨扶接众生。<a id="a-F7"></a>断五结使缠缚之患。<a id="a-F8"></a>即彼天上劝使灭度。<a id="a-F9"></a>亦不往还至此世界。<a id="a-FA"></a>于是菩萨至彼天上。<a id="a-FB"></a>与说无生无断灭法。<a id="a-FC"></a>即于其前入灭尽定现取灭度。<a id="a-FD"></a>诸在彼界阿那含天。<a id="a-FE"></a>心各生念共相劝勉。<a id="a-FF"></a>于无余泥洹界而般泥洹。<a id="a-FG"></a>菩萨虽现殊异之法心亦不变。<a id="a-FH"></a>有若干想自识久远无数劫事。<a id="a-FI"></a>发动所趣皆悉了知。<a id="a-FJ"></a>不见往者亦无还返。<a id="a-FK"></a>亦复不见住止之处。<a id="a-FL"></a>观无所生本无处所。<a id="a-FM"></a>自致清净坦然无为。<a id="a-FN"></a>是谓菩萨于阿那含而有增益。</p>
  <p id="aFO">云何菩萨复观众生。<a id="a-FP"></a>育养学者逮获无著。<a id="a-FQ"></a>于是九住菩萨大士。<a id="a-FR"></a>以天眼观三千大千世界。<a id="a-FS"></a>谁应漏尽垂得道果。<a id="a-FT"></a>作是观已。<a id="a-FU"></a>或见有十有百有千。<a id="a-FV"></a>乃至无数不可计人。<a id="a-FW"></a>断除结使同时同日。<a id="a-FX"></a>应成无垢得阿罗汉。<a id="a-FY"></a>是时菩萨以神足力。<a id="a-FZ"></a>一日之中周满三千大千世界。<a id="a-Fa"></a>以权方便拥护其人。<a id="a-Fb"></a>各令适志而致无著。<a id="a-Fc"></a>永离生死寂然无为。<a id="a-Fd"></a>是谓菩萨于阿罗汉而有增益云何菩萨劝缘觉乘而获无著。<a id="a-Fe"></a>于是菩萨复以天眼。<a id="a-Ff"></a>观诸世界高山平地幽隐之处。<a id="a-Fg"></a>静寂独止眇然思惟四十三止定意之法。<a id="a-Fh"></a>是时菩萨亦复至彼。<a id="a-Fi"></a>相去不远以草敷地。<a id="a-Fj"></a>结跏趺坐系意在前。<a id="a-Fk"></a>亦不邪视内自思惟欲现权化。<a id="a-Fl"></a>或现雷电霹雳音声或现树木共相[打-丁+棠]触于中出焰胜于火光。<a id="a-Fm"></a>或出鸟兽哀鸾之声。</p>
  <p id="aFn">尔时菩萨在彼众前。<a id="a-Fo"></a>忽改其形勇在虚空。<a id="a-Fp"></a>作十八变存亡自在。<a id="a-Fq"></a>有三十二相八十种好。<a id="a-Fr"></a>身出水火无所伤害。<a id="a-Fs"></a>彼缘觉人即见殊特奇异之变。<a id="a-Ft"></a>各自生念我等会当早成佛道。<a id="a-Fu"></a>亦当复有众相严身。<a id="a-Fv"></a>宜共勤修精进不令有懈。<a id="a-Fw"></a>时彼诸人复于异时。<a id="a-Fx"></a>出彼山林到人村聚。<a id="a-Fy"></a>家家乞求以自救生。<a id="a-Fz"></a>尔时或闻钟鼓音乐之声。<a id="a-G0"></a>或现哀哭涕吁之音。<a id="a-G1"></a>内心恻怆如被火然。<a id="a-G2"></a>豁若自寤漏尽意解。<a id="a-G3"></a>故号名曰无著缘觉。<a id="a-G4"></a>如是九住菩萨所行。<a id="a-G5"></a>智慧达了而无穷极。<a id="a-G6"></a>缘觉虽有光相功德。<a id="a-G7"></a>故不及如来一毛相之功德。<a id="a-G8"></a>复合计之身体支节一一毛孔所作功德。<a id="a-G9"></a>故不及如来眉间相之功德。<a id="a-GA"></a>复取计之不及如来顶相之功德。<a id="a-GB"></a>正使三千大千世界其中众生。<a id="a-GC"></a>尽笃信佛信法信比丘僧。<a id="a-GD"></a>假令信心百千万倍。<a id="a-GE"></a>故不及持信奉法之人百千万倍。<a id="a-GF"></a>复使持信奉法之人。<a id="a-GG"></a>满三千世界智慧闻施合集功德。<a id="a-GH"></a>故不及道迹之人所作德本。<a id="a-GI"></a>复从道迹一一计之。<a id="a-GJ"></a>乃至无垢及其智慧百千万倍。<a id="a-GK"></a>不及一缘觉智慧功德。<a id="a-GL"></a>正使三千大千世界满中缘觉。<a id="a-GM"></a>亦复不如一发意菩萨智慧功德。<a id="a-GN"></a>复使三千大千世界满中发意菩萨。<a id="a-GO"></a>其智闻慧百千万倍。<a id="a-GP"></a>复不如一阿惟越致所作功德。<a id="a-GQ"></a>复取计之大千世界满中阿惟越致菩萨。<a id="a-GR"></a>其智百千万倍。<a id="a-GS"></a>复不如一生补处菩萨所造功德亿百千倍。<a id="a-GT"></a>复使三千大千世界。<a id="a-GU"></a>尽满其中一生补处菩萨。<a id="a-GV"></a>复不如一如来慧力功德。<a id="a-GW"></a>如是最胜。<a id="a-GX"></a>九住菩萨心之所明。<a id="a-GY"></a>达知三世众生心意。<a id="a-GZ"></a>随病疗救靡不济度。<a id="a-Ga"></a>我自忆念于九住中。<a id="a-Gb"></a>度脱民萌不可称量。<a id="a-Gc"></a>自初发意至于九地。<a id="a-Gd"></a>其间所度得罗汉者一阿僧祇。<a id="a-Ge"></a>为除心垢永无微曀。<a id="a-Gf"></a>从须陀洹至阿那含复有一阿僧祇。<a id="a-Gg"></a>普行四谛习想知灭。<a id="a-Gh"></a>复劝众生发菩萨意。<a id="a-Gi"></a>志各坚固立不退转一阿僧祇。<a id="a-Gj"></a>末后降神临欲上生兜术天时。<a id="a-Gk"></a>要除十九不成之思尘欲之患。<a id="a-Gl"></a>辩才勇猛而无所畏。<a id="a-Gm"></a>蠲除一切识神止处。<a id="a-Gn"></a>皆尽诸漏虚伪之法。<a id="a-Go"></a>以无漏心修诸解脱。<a id="a-Gp"></a>执慧利剑刈除尘欲。<a id="a-Gq"></a>获神通证奉遵其行。<a id="a-Gr"></a>生死已断梵行已立。<a id="a-Gs"></a>所作已办更不受有。<a id="a-Gt"></a>如实知之菩萨所修大哀之法。<a id="a-Gu"></a>威仪礼节亦无缺漏。<a id="a-Gv"></a>住于坚固功德慧中。<a id="a-Gw"></a>一切诸魔及诸外道。<a id="a-Gx"></a>不能究悉菩萨行业。<a id="a-Gy"></a>为诸欲漏众生之等。<a id="a-Gz"></a>为讲无漏无生灭法。<a id="a-H0"></a>除诸想着无有限碍。<a id="a-H1"></a>最胜当知。<a id="a-H2"></a>时我思惟入无尽慧。<a id="a-H3"></a>观过去佛所受生法。<a id="a-H4"></a>所行平等亦无偏党。<a id="a-H5"></a>于凡夫法及贤圣道。<a id="a-H6"></a>学及无学缘觉菩萨。<a id="a-H7"></a>诸佛世尊所修行法。<a id="a-H8"></a>悉皆平等世俗及道有数无数。<a id="a-H9"></a>有为无为有漏无漏。<a id="a-HA"></a>于此诸法皆悉平等。<a id="a-HB"></a>故曰称号为等正觉。<a id="a-HC"></a>平等法者当等彼我斯同自然不见起灭。<a id="a-HD"></a>自念所修多有漏脱。<a id="a-HE"></a>宜当禁制广平等法。<a id="a-HF"></a>若心错乱不得专精。<a id="a-HG"></a>当念御意不使流驰。<a id="a-HH"></a>达了乱定悉无所有。<a id="a-HI"></a>普皆平等而同自然。<a id="a-HJ"></a>若复怀抱无惭愧时。<a id="a-HK"></a>当兴方便使生畏惧。<a id="a-HL"></a>若复有时身口意恶行不善法。<a id="a-HM"></a>复当思惟除使灭尽无令增长。<a id="a-HN"></a>若复心念嫉姤痴疑穿漏法者。<a id="a-HO"></a>复求巧便永使无余。<a id="a-HP"></a>若复兴念杀盗淫泆妄言饮酒。<a id="a-HQ"></a>复当思虑祸败之原。<a id="a-HR"></a>若复意欲贪着豪尊无恭恪意。<a id="a-HS"></a>有人请求秘惜经法。<a id="a-HT"></a>轻毁禁戒不顺律法。<a id="a-HU"></a>教入禅寂不随定法。<a id="a-HV"></a>终不兴想念佛法众。<a id="a-HW"></a>心生贡高憍慢法师。<a id="a-HX"></a>设有此者皆妨圣道。<a id="a-HY"></a>无得亲近而修习之。<a id="a-HZ"></a>若复兴念生诸慢意。<a id="a-Ha"></a>一曰自大。<a id="a-Hb"></a>二曰甚慢。<a id="a-Hc"></a>三曰慢慢。<a id="a-Hd"></a>四曰我慢。<a id="a-He"></a>五曰邪慢。<a id="a-Hf"></a>六曰等慢。<a id="a-Hg"></a>七曰无我等慢。<a id="a-Hh"></a>当执慧意永无所生。<a id="a-Hi"></a>解无所有悉无所起。<a id="a-Hj"></a>平等无二亦无若干。<a id="a-Hk"></a>斯皆自然而无处所。<a id="a-Hl"></a>是谓菩萨平等正觉。<a id="a-Hm"></a>若心生念兴于乱想。<a id="a-Hn"></a>一曰邪见。<a id="a-Ho"></a>二曰邪念。<a id="a-Hp"></a>三曰邪语。<a id="a-Hq"></a>四曰邪业。<a id="a-Hr"></a>五曰邪治。<a id="a-Hs"></a>六曰邪方便。<a id="a-Ht"></a>七曰邪意。<a id="a-Hu"></a>八曰邪定。<a id="a-Hv"></a>常当息心使不损耗。<a id="a-Hw"></a>若复有时心横生念。<a id="a-Hx"></a>我常所敬而取轻蔑。<a id="a-Hy"></a>如今现在复取轻之。<a id="a-Hz"></a>或能将来而取侵欺。<a id="a-I0"></a>我恒所嫉汝今敬之。<a id="a-I1"></a>今于我前复恭敬之。<a id="a-I2"></a>当于将来亦当恭敬。<a id="a-I3"></a>复重思惟。<a id="a-I4"></a>曩昔以来曾侵欺我。<a id="a-I5"></a>今现我前复取侵欺。<a id="a-I6"></a>焉知将来复不侵欺。<a id="a-I7"></a>设心如是有此想者。<a id="a-I8"></a>则为败毁圣道根栽。<a id="a-I9"></a>堕于颠倒滋生阴盖。<a id="a-IA"></a>依猗邪见恩爱之秽。<a id="a-IB"></a>则自亡失永离人道。<a id="a-IC"></a>若复有时心念十恶不善之行放逸之道。<a id="a-ID"></a>一曰杀生。<a id="a-IE"></a>二曰盗窃。<a id="a-IF"></a>三曰淫泆。<a id="a-IG"></a>四曰妄言。<a id="a-IH"></a>五曰离别彼此。<a id="a-II"></a>六曰恶口。<a id="a-IJ"></a>七曰绮语。<a id="a-IK"></a>八曰恚恨。<a id="a-IL"></a>九曰嫉妒。<a id="a-IM"></a>十曰邪见。<a id="a-IN"></a>若具生是身口意法。<a id="a-IO"></a>悉当远离不造彼缘。<a id="a-IP"></a>当除此法无使有碍。<a id="a-IQ"></a>复当思惟恶何因灭善何由生。<a id="a-IR"></a>达了善恶悉无所有虚而非真。<a id="a-IS"></a>斯皆平等而无有二。<a id="a-IT"></a>菩萨虽获九住之处。<a id="a-IU"></a>常当思惟此诸秽浊。<a id="a-IV"></a>我今所以成无上道。<a id="a-IW"></a>受菩萨莂皆由痴愚十恶所造。<a id="a-IX"></a>而得具足五分法身。<a id="a-IY"></a>直至一道亦无若干。<a id="a-IZ"></a>一一分别空无相愿。<a id="a-Ia"></a>复当勤行修四意止。<a id="a-Ib"></a>何谓为四。<a id="a-Ic"></a>四者所谓身痛意法。<a id="a-Id"></a>达晓空观。<a id="a-Ie"></a>游意四禅四等四空定八维无九次第禅。<a id="a-If"></a>复求方便。<a id="a-Ig"></a>离于所生入无所生。<a id="a-Ih"></a>乃谓平等贤圣之道。<a id="a-Ii"></a>皆悉有尽而无有尽。<a id="a-Ij"></a>了尽无尽乃应无生。<a id="a-Ik"></a>一切尘劳是菩萨尽。<a id="a-Il"></a>设不更兴所谓无尽。<a id="a-Im"></a>欲爱缚结是菩萨尽。<a id="a-In"></a>若不生者所谓无尽。<a id="a-Io"></a>嗔恚悭贪是菩萨尽。<a id="a-Ip"></a>若无是者所谓无尽。<a id="a-Iq"></a>迷荒之道是菩萨尽。<a id="a-Ir"></a>若无迷荒所谓无尽。<a id="a-Is"></a>意有解脱门是菩萨尽。<a id="a-It"></a>无解脱者是谓无尽意止断法是菩萨尽。<a id="a-Iu"></a>无意断者所谓无尽。<a id="a-Iv"></a>根力觉道是菩萨尽。<a id="a-Iw"></a>若无此者所谓无尽。<a id="a-Ix"></a>沙门四果是菩萨尽。<a id="a-Iy"></a>无四果者所谓无尽。<a id="a-Iz"></a>有缘觉道是菩萨尽。<a id="a-J0"></a>解无缘觉所谓无尽。<a id="a-J1"></a>有菩萨道是菩萨尽。<a id="a-J2"></a>若无是者所谓无尽。<a id="a-J3"></a>平等正觉是菩萨尽。<a id="a-J4"></a>无平等觉所谓无尽。<a id="a-J5"></a>逮成佛道是菩萨尽。<a id="a-J6"></a>不见有成所谓无尽。<a id="a-J7"></a>往诸佛树是菩萨尽。<a id="a-J8"></a>无稽留者所谓无尽。<a id="a-J9"></a>谓修相好及净佛国是菩萨尽。<a id="a-JA"></a>教化人民显扬法要是菩萨尽。<a id="a-JB"></a>行空无相无愿之法是菩萨尽。<a id="a-JC"></a>有所希望专行德本是菩萨尽。<a id="a-JD"></a>造诸功德分布大道是菩萨尽。<a id="a-JE"></a>菩萨所处亦无高下。<a id="a-JF"></a>亦复不见内外中间。<a id="a-JG"></a>是菩萨尽。<a id="a-JH"></a>不见凡夫所修之行。<a id="a-JI"></a>亦复不见贤圣之行。<a id="a-JJ"></a>是菩萨尽。<a id="a-JK"></a>虽在生死于染污法不见染着。<a id="a-JL"></a>是菩萨尽。<a id="a-JM"></a>菩萨说灭观灭无生。<a id="a-JN"></a>亦不于灭永取灭度是菩萨尽。<a id="a-JO"></a>达了真际亦不随顺是菩萨尽。<a id="a-JP"></a>不求远离于诸魔界是菩萨尽。<a id="a-JQ"></a>以广慧业不以为劣是菩萨尽。<a id="a-JR"></a>常当习行知时之行是菩萨尽。<a id="a-JS"></a>于诸缘起而不去离是菩萨尽。<a id="a-JT"></a>不以真谛非不有谛是菩萨尽。<a id="a-JU"></a>于禅脱门不见定乱是菩萨尽。<a id="a-JV"></a>虽在人间闲居不异是菩萨尽。<a id="a-JW"></a>在愦闹中随俗而入不摄威仪是菩萨尽。<a id="a-JX"></a>若在禅寂不灭身意是菩萨尽。<a id="a-JY"></a>不见有施非不有施。<a id="a-JZ"></a>戒忍精进持戒忍辱一心智慧。<a id="a-Ja"></a>不见有行非不有行是菩萨尽。<a id="a-Jb"></a>自觉三明眼生智兴。<a id="a-Jc"></a>游诸神通不见尘劳。<a id="a-Jd"></a>生者灭者常处爱欲。<a id="a-Je"></a>亦不厌惓是菩萨尽。<a id="a-Jf"></a>在须陀洹修于道迹。<a id="a-Jg"></a>亦复不灭大道之行。<a id="a-Jh"></a>是菩萨尽。<a id="a-Ji"></a>见佛法没不孚有惧。<a id="a-Jj"></a>亦复不见劫数长短。<a id="a-Jk"></a>是菩萨尽。<a id="a-Jl"></a>不见句体字体味体。<a id="a-Jm"></a>此则有数此则无数。<a id="a-Jn"></a>是菩萨尽。<a id="a-Jo"></a>淫怒痴根不成谛行是菩萨尽。<a id="a-Jp"></a>不起法忍至无生慧是菩萨尽。<a id="a-Jq"></a>欲界及无思想九众生居。<a id="a-Jr"></a>是菩萨尽。<a id="a-Js"></a>游在人间郡县国邑。<a id="a-Jt"></a>天宫龙宫诸神妙宫。<a id="a-Ju"></a>于彼所修威仪礼节。<a id="a-Jv"></a>有可亲近不可亲近。<a id="a-Jw"></a>是菩萨尽。<a id="a-Jx"></a>是谓最胜九住菩萨有尽无尽之法门。<a id="a-Jy"></a>菩萨所行靡不周备有尽无尽解脱之要。<a id="a-Jz"></a>众生习苦菩萨亦习。<a id="a-K0"></a>便为说苦真谛之性。<a id="a-K1"></a>若眼见色有苦有乐。<a id="a-K2"></a>思惟眼识皆悉虚寂。<a id="a-K3"></a>修以平等消灭患害。<a id="a-K4"></a>菩萨正法常化众生寂然无为。<a id="a-K5"></a>是谓菩萨为苦众生演畅苦慧。<a id="a-K6"></a>生苦老苦病苦死苦。<a id="a-K7"></a>忧悲恼苦。<a id="a-K8"></a>怨憎会苦恩爱离苦。<a id="a-K9"></a>所欲不得亦复是苦。<a id="a-KA"></a>取要言之五盛阴苦。<a id="a-KB"></a>达知此苦亦无起灭。<a id="a-KC"></a>是谓菩萨有尽无尽之法门也。<a id="a-KD"></a>若复菩萨见习众生。<a id="a-KE"></a>便为演说爱着根本。<a id="a-KF"></a>爱心深固深着难拔。<a id="a-KG"></a>我先有誓要使除尽。<a id="a-KH"></a>若使不灭终不取证。<a id="a-KI"></a>是时菩萨渐渐转入瞻颜法观。<a id="a-KJ"></a>于众生前现其容貌。<a id="a-KK"></a>见者嗟叹靡不顺奉。<a id="a-KL"></a>斯须之间变形丑陋。<a id="a-KM"></a>见者心变兴无常想。<a id="a-KN"></a>是身非真而无牢固。<a id="a-KO"></a>我等颜貌与世殊绝。<a id="a-KP"></a>如是不久便当坏败。<a id="a-KQ"></a>宜当自修除去恋着不处恩爱。<a id="a-KR"></a>如是菩萨为习众生而有增益。<a id="a-KS"></a>若复菩萨见尽众生。<a id="a-KT"></a>以权方便而为说法。<a id="a-KU"></a>生者归尽成者亦败。<a id="a-KV"></a>正使寿命亿恒沙劫。<a id="a-KW"></a>斯皆灭尽不得久存。<a id="a-KX"></a>诸族姓子当知无常迁转之法。<a id="a-KY"></a>如幻如化亦无真实。<a id="a-KZ"></a>菩萨解了无有真实。<a id="a-Ka"></a>乃应清净亦无染污。<a id="a-Kb"></a>习由藏积遂不舍之。<a id="a-Kc"></a>以尽灭法观无所有。<a id="a-Kd"></a>亦复不见有起灭处。<a id="a-Ke"></a>若使心生憍慢愚痴是常非常。<a id="a-Kf"></a>复以空慧无相无愿而分别之。<a id="a-Kg"></a>或时菩萨为说至竟一道。<a id="a-Kh"></a>教授诸族姓子。<a id="a-Ki"></a>当念思惟七处受观。<a id="a-Kj"></a>若在五阴分别成败。<a id="a-Kk"></a>众生由此致阴弊患。<a id="a-Kl"></a>一一思惟色之所兴。<a id="a-Km"></a>前有色相我生识着。<a id="a-Kn"></a>因识生痛共相受入。<a id="a-Ko"></a>兴意生想转成行业。<a id="a-Kp"></a>斯由一色遂成五法。<a id="a-Kq"></a>痛想行识亦复如是。<a id="a-Kr"></a>若复菩萨见前众生。<a id="a-Ks"></a>兴起十八阴衰之毒。<a id="a-Kt"></a>娆固人心致令有碍不获彼岸。<a id="a-Ku"></a>渐以善权和顺将护。<a id="a-Kv"></a>要设权便毕使成就不使堕落。<a id="a-Kw"></a>若复菩萨见此众生。<a id="a-Kx"></a>心常游在爱尽念中。<a id="a-Ky"></a>不见有离亦无所离。<a id="a-Kz"></a>是谓具足七处观法。<a id="a-L0"></a>于观行法亦不妄舍。<a id="a-L1"></a>察其迟疾别其冷暖。<a id="a-L2"></a>己已具足复教人行而得成办。<a id="a-L3"></a>如是最胜。<a id="a-L4"></a>九住菩萨行止观法亦无所畏。<a id="a-L5"></a>释梵四王天龙沙门梵志及魔子。<a id="a-L6"></a>无能隐塞止观之行。<a id="a-L7"></a>不使留难于正觉法。<a id="a-L8"></a>所以然者。<a id="a-L9"></a>菩萨晓了达一切法悉为平等。<a id="a-LA"></a>于凡夫法及贤圣道。<a id="a-LB"></a>心若虚空亦无偏党。<a id="a-LC"></a>学无学法声闻缘觉菩萨佛法亦皆平等。<a id="a-LD"></a>若复有时见有漏法及无漏法。<a id="a-LE"></a>分别世俗度世之法。<a id="a-LF"></a>尽除累着乃成菩萨道。<a id="a-LG"></a>所以然者。<a id="a-LH"></a>以空观故故曰自然。<a id="a-LI"></a>来炽自然灭炽自然。<a id="a-LJ"></a>空与实等无相相等无愿愿等。<a id="a-LK"></a>于三界中同于自然。<a id="a-LL"></a>复当思惟于无所生等于所生。<a id="a-LM"></a>无行法观等于观法。<a id="a-LN"></a>依与无依等与无等。<a id="a-LO"></a>起无所起斯皆自然。<a id="a-LP"></a>非有自然于三界等。<a id="a-LQ"></a>不见欲界色无色界。<a id="a-LR"></a>菩萨复当思惟挍计。<a id="a-LS"></a>于淫怒痴道。<a id="a-LT"></a>及明慧皆悉自然。<a id="a-LU"></a>爱欲缚脱乃成乎道。<a id="a-LV"></a>入泥洹境悉了无二平等自然。<a id="a-LW"></a>是谓菩萨行大慈哀而为众生。<a id="a-LX"></a>设于若干种种因缘。<a id="a-LY"></a>建立众生随其根源。<a id="a-LZ"></a>各为如应而分别说。<a id="a-La"></a>普令和顺住于大乘。<a id="a-Lb"></a>尽令消灭苦恼之本。<a id="a-Lc"></a>于时菩萨在大众中独无所畏。<a id="a-Ld"></a>超绝无侣而无俦匹。<a id="a-Le"></a>众德之本自璎珞身。<a id="a-Lf"></a>菩萨若在大士众中。<a id="a-Lg"></a>便能演畅于尊佛道。<a id="a-Lh"></a>哀愍声闻不达上智。<a id="a-Li"></a>虽得尽漏不离止处。<a id="a-Lj"></a>唯自解缚无广大心。<a id="a-Lk"></a>复念缘觉无弘益意。<a id="a-Ll"></a>圣智辩才清净无瑕。<a id="a-Lm"></a>亦能知人根源所趣。<a id="a-Ln"></a>唯自守住不净国土。<a id="a-Lo"></a>是以菩萨于中特出。<a id="a-Lp"></a>能悉分别逮尊佛道。<a id="a-Lq"></a>十方感动所济无穷。<a id="a-Lr"></a>心恒怜伤不及道者。<a id="a-Ls"></a>以勇猛力降伏外道。<a id="a-Lt"></a>常转法轮使不断绝。<a id="a-Lu"></a>殊妙大法流转于世。</p>
  <p id="aLv">如是最胜。<a id="a-Lw"></a>九住菩萨权现适化无所不入。<a id="a-Lx"></a>解知泥洹如泥洹相。<a id="a-Ly"></a>谓有真谛非有真谛。<a id="a-Lz"></a>空慧无主亦无住处。<a id="a-M0"></a>故曰无为自然快乐。<a id="a-M1"></a>亦不在彼亦不在此都无处所。<a id="a-M2"></a>无形无对而不可见住无所住。<a id="a-M3"></a>是谓为住谓法界住。<a id="a-M4"></a>是谓为尽为无所生。<a id="a-M5"></a>是谓泥洹寂灭无为。<a id="a-M6"></a>唯有三十四微末结存。<a id="a-M7"></a>余诸尘劳无所挂碍。<a id="a-M8"></a>九住菩萨逮正觉时。<a id="a-M9"></a>现在灭四当来灭四过去灭四。<a id="a-MA"></a>坐于佛树降伏魔已。<a id="a-MB"></a>执忍谓意入无形定。<a id="a-MC"></a>尽观三千大千世界。<a id="a-MD"></a>我今于此五浊之世当成作佛。<a id="a-ME"></a>所求已办无复疑难。<a id="a-MF"></a>我今宜自执权方便。<a id="a-MG"></a>当为众生颁宣道义尽诸漏结。<a id="a-MH"></a>如我今日而无有异。<a id="a-MI"></a>是时十方诸如来无所著等正觉。<a id="a-MJ"></a>各于其方遥赞叹曰。<a id="a-MK"></a>今日某方某国土。<a id="a-ML"></a>有佛出现有三十二大人之相。<a id="a-MM"></a>八十种好庄严其身。<a id="a-MN"></a>光照幽冥声如哀鸾。<a id="a-MO"></a>善哉佛种而无断绝。</p>
  <p id="aMP">当十方佛说此语时。<a id="a-MQ"></a>是时三千大千世界六变振动。<a id="a-MR"></a>诸天龙神干沓和阿须伦迦留罗真陀罗摩休勒人及非人。<a id="a-MS"></a>魔若魔天各各惊愕不安本处。<a id="a-MT"></a>皆共云集至彼佛所。<a id="a-MU"></a>稽首礼敬而自归命。<a id="a-MV"></a>侍卫如来成最正觉。<a id="a-MW"></a>悉护清净无有怨恨。<a id="a-MX"></a>皆致尊重致甘露城。<a id="a-MY"></a>众善具足道法无漏。<a id="a-MZ"></a>心兴勇猛游诸解脱。<a id="a-Ma"></a>观察众生所应之念。<a id="a-Mb"></a>随时布现各得其所。<a id="a-Mc"></a>为灭尘劳永寂无为。<a id="a-Md"></a>使众生类除去吾我。<a id="a-Me"></a>弃舍彼此无若干相。<a id="a-Mf"></a>不见依法不依非法。<a id="a-Mg"></a>非不有依非不无依。<a id="a-Mh"></a>达知平等诸法恍惚。<a id="a-Mi"></a>如空如响亦如幻化而无有实。<a id="a-Mj"></a>彼则得致度生死岸不复往来周旋生死。<a id="a-Mk"></a>是谓九住菩萨功祚兴隆道业亦无穷极。<a id="a-Ml"></a>所修真正不怀狐疑。<a id="a-Mm"></a>于诸无漏亦无沾污。<a id="a-Mn"></a>在诸沾污不见受取。<a id="a-Mo"></a>永度欲界色界无色界。<a id="a-Mp"></a>皆悉归斯无所生慧。<a id="a-Mq"></a>复广演布普使闻知。</p>
  <p id="aMr">如是最胜。<a id="a-Ms"></a>九住菩萨所修行业。<a id="a-Mt"></a>威神巍巍与世超异。<a id="a-Mu"></a>若入众中执持威仪不失礼节。<a id="a-Mv"></a>举动视瞻随顺正法。<a id="a-Mw"></a>所著被服亦不绮饰。<a id="a-Mx"></a>若欲入国州郡县邑。<a id="a-My"></a>法衣应器意常舒缓。<a id="a-Mz"></a>行步进止往来周旋。<a id="a-N0"></a>坐卧起立心恒审谛。<a id="a-N1"></a>语言柔软不怀粗矿所演如空无有想着。<a id="a-N2"></a>究竟苦行不造报缘。<a id="a-N3"></a>其所施设唯在佛道。</p>
  <p id="aN4">是谓最胜九住菩萨名曰一住非九住也。<a id="a-N5"></a>八七六五乃至初地。<a id="a-N6"></a>亦非其住。<a id="a-N7"></a>菩萨进修第十地法诚地谛地无恐惧地。<a id="a-N8"></a>亦复名曰如来之地道地定地无所畏地观地慧地自然性地。<a id="a-N9"></a>菩萨逮此十地之法。<a id="a-NA"></a>便无菩萨号字之称。<a id="a-NB"></a>当名如来至真等正觉明行成为善逝世间解无上士道法御天人师号佛众祐。<a id="a-NC"></a>亦无等伦。<a id="a-ND"></a>具足十八殊特之法。<a id="a-NE"></a>所说辄辩靡不应时。<a id="a-NF"></a>众行具满现生兜术清净无瑕。<a id="a-NG"></a>或现降神接度众生。<a id="a-NH"></a>是谓菩萨于第九地而净其行。</p>
 </body>
</html>