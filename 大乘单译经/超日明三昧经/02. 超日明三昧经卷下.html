<!doctype html>
<html id="z3IBTvbSX" data-ver="1255">
 <head>
  <meta charset="utf-8">
  <meta author="聂承远">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">超日明三昧经卷下</h1>
  <p id="a2">离垢目白佛言。<a id="a-3"></a>何谓勇猛伏三昧。<a id="a-4"></a>佛言。<a id="a-5"></a>譬如转轮圣王功祚无量威德巍巍而得自在。<a id="a-6"></a>于一切法得无尽慧。<a id="a-7"></a>方之虚空无垢清净。<a id="a-8"></a>先睹嘉瑞三千佛土。<a id="a-9"></a>如来形容紫磨金颜。<a id="a-A"></a>其光方圆与无数梵德亿百那术而为说经。<a id="a-B"></a>逮成无量行总持门。<a id="a-C"></a>恒沙百千垓总持行。<a id="a-D"></a>则具超越圣智多所成就。<a id="a-E"></a>又有十事。<a id="a-F"></a>何谓十。<a id="a-G"></a>志一切智无所适莫。<a id="a-H"></a>不住有为不住无为。<a id="a-I"></a>行普慈心等于众生。<a id="a-J"></a>行大悲心等若虚空。<a id="a-K"></a>无弟子念无菩萨想。<a id="a-L"></a>亦无俗志亦无道意。<a id="a-M"></a>常以大慧顺化群黎。<a id="a-N"></a>入一切生亦无所生。<a id="a-O"></a>现诸佛土不舍法身。<a id="a-P"></a>等心吾我及与泥洹。<a id="a-Q"></a>是为十事。<a id="a-R"></a>不以身口有所言行。<a id="a-S"></a>心常安定不增不减。<a id="a-T"></a>现于欲界度诸欲尘。<a id="a-U"></a>于欲自然亦无所著一切无求。<a id="a-V"></a>譬如莲华不着尘水。<a id="a-W"></a>现于色界于色自然无所求望。<a id="a-X"></a>譬如麻油不与水合。<a id="a-Y"></a>观色无色自察本无亦无所察。<a id="a-Z"></a>现无色界无色自然无后无前。<a id="a-a"></a>譬如火焰不烧虚空。<a id="a-b"></a>亦无增损不来不去无去来处。<a id="a-c"></a>独步三界以越三处。<a id="a-d"></a>譬如飞鸟飞行虚空无所挂碍。<a id="a-e"></a>济脱三界各随本志。<a id="a-f"></a>使疾开解得至大乘。<a id="a-g"></a>譬如医王持若干药。<a id="a-h"></a>各以应病而令服食。<a id="a-i"></a>风寒热病即使瘳愈。<a id="a-j"></a>菩萨如是。<a id="a-k"></a>以佛法药。<a id="a-l"></a>疗治淫怒痴病。<a id="a-m"></a>使无有余。<a id="a-n"></a>其心清净无形无名。<a id="a-o"></a>犹如猛健大军之主攻讨恶逆。<a id="a-p"></a>菩萨如是。<a id="a-q"></a>以大慈悲开化众生。<a id="a-r"></a>诸周旋者闇昧之人。<a id="a-s"></a>六十二见诸邪狐疑堕罗网者。<a id="a-t"></a>及六十二诸非正法。<a id="a-u"></a>皆令发意。<a id="a-v"></a>自遵六度大慈大悲众行之要。<a id="a-w"></a>使至大乘。<a id="a-x"></a>譬如船师御坚牢船。<a id="a-y"></a>通度往还一切黎庶。<a id="a-z"></a>各随彼此。<a id="a-10"></a>菩萨如是。<a id="a-11"></a>以勇猛伏三昧之定。<a id="a-12"></a>度脱无量生死之恼。<a id="a-13"></a>于声闻现随心开化。<a id="a-14"></a>于缘觉现从本诲授。<a id="a-15"></a>示现佛身开三道教。<a id="a-16"></a>或现大法无极之慧大乘深法。<a id="a-17"></a>无三恶道亦无三乘。<a id="a-18"></a>譬如幻师于大众中自现身死火烧兽食。<a id="a-19"></a>众皆恐怖各各求哀。<a id="a-1A"></a>大馈遗之欲令复身。<a id="a-1B"></a>知得宝多便从地起亦复如故。<a id="a-1C"></a>亦无有死亦无起活。<a id="a-1D"></a>菩萨如是。<a id="a-1E"></a>开化众生生死五道。<a id="a-1F"></a>或发菩萨或为声闻或为缘觉或生天上忽现泥洹。<a id="a-1G"></a>众人啼哭谓之灭尽。<a id="a-1H"></a>悉现他方缘觉声闻亦复如是。<a id="a-1I"></a>谓已灭度。<a id="a-1J"></a>无所复有如火烧灭。<a id="a-1K"></a>亦无处所则归火本。<a id="a-1L"></a>菩萨虽现泥洹与法身合。<a id="a-1M"></a>亦无往来还复示现随众化度。<a id="a-1N"></a>菩萨大士乃达之耳。<a id="a-1O"></a>解知法身。<a id="a-1P"></a>譬如日照现于水中及郡国县邑丘聚村落。<a id="a-1Q"></a>日殿不下亦不转移。<a id="a-1R"></a>在于人间而明悉至不去不来。<a id="a-1S"></a>菩萨如是。<a id="a-1T"></a>现于三界亦无往返周旋也。<a id="a-1U"></a>度脱一切亦无所度。<a id="a-1V"></a>是为勇猛伏三昧也。</p>
  <p id="a1W">离垢目复白佛言。<a id="a-1X"></a>何谓超日明三昧。<a id="a-1Y"></a>佛言。<a id="a-1Z"></a>其明无量不可譬喻过于日光。<a id="a-1a"></a>所以者何。<a id="a-1b"></a>日之光明照现在事。<a id="a-1c"></a>人物蠕动百谷药木诸天龙神。<a id="a-1d"></a>皆因日成普得茂活。<a id="a-1e"></a>日不能照二铁围间。<a id="a-1f"></a>亦不能照人心之本令开达也。<a id="a-1g"></a>但照有形不照无形。<a id="a-1h"></a>超日明三昧所以胜者何。<a id="a-1i"></a>殊照十方无边无际三界五道靡不彻畅。<a id="a-1j"></a>菩萨大乘照于声闻缘觉之乘。<a id="a-1k"></a>九十六径六十二见邪疑结冥。<a id="a-1l"></a>使心霍然皆发道意。<a id="a-1m"></a>业三乘者各得成就。<a id="a-1n"></a>或得生天或得人身无不普蒙。<a id="a-1o"></a>如忉利天处须弥顶。<a id="a-1p"></a>天帝释宫紫绀宝殿炳然在上。<a id="a-1q"></a>中四天王下四方域。<a id="a-1r"></a>诸天人民饿鬼厌鬼诸神阅叉。<a id="a-1s"></a>超日明三昧亦复如是。<a id="a-1t"></a>心坚不动如须弥山王。<a id="a-1u"></a>化五道天王帝释。<a id="a-1v"></a>化生老病死踰四天王。<a id="a-1w"></a>疗诸不孝淫怒痴垢使发道意。<a id="a-1x"></a>释小乘志大乘。<a id="a-1y"></a>发意受决得忍受决未发意受决。<a id="a-1z"></a>行六度无极。<a id="a-20"></a>悉无妄想不觉受决。<a id="a-21"></a>超日明三昧甚深甚深。<a id="a-22"></a>不可称量无有崖底。<a id="a-23"></a>譬如虚空。<a id="a-24"></a>假使有人欲量虚空。<a id="a-25"></a>升合斗斛多少之限。<a id="a-26"></a>空尚可量尽知其斛数。<a id="a-27"></a>超日明定慧不可量也。<a id="a-28"></a>譬如人度空。<a id="a-29"></a>十里百里千里万里亿里亿万里。<a id="a-2A"></a>无央数亿百那术里。<a id="a-2B"></a>空尚可尽究其边际。<a id="a-2C"></a>超日明定慧殊于彼。<a id="a-2D"></a>无数亿亿倍而复倍无能限量。<a id="a-2E"></a>造譬喻者所比道明无远无近无广无狭。</p>
  <p id="a2F">离垢目问世尊曰。<a id="a-2G"></a>大圣嗟叹当言极广甚大长远。<a id="a-2H"></a>何谓无远无近无广无狭。<a id="a-2I"></a>佛言。<a id="a-2J"></a>有狭之故因日有广。<a id="a-2K"></a>有近之故因日言远。<a id="a-2L"></a>无远无近无广无狭无可比方。<a id="a-2M"></a>假喻譬之。<a id="a-2N"></a>欲使人解无有边际如空无际。<a id="a-2O"></a>超出其外微尘无色。<a id="a-2P"></a>开入其里。<a id="a-2Q"></a>无复计挍。<a id="a-2R"></a>引喻了义至大道慧无有譬也。<a id="a-2S"></a>过诸声闻缘觉菩萨乃至无上正真之道。<a id="a-2T"></a>为上为尊为无畴匹为无等伦。<a id="a-2U"></a>自然之法无有作者亦无不造。<a id="a-2V"></a>无来无去虚无自然。<a id="a-2W"></a>晓了一切本无。<a id="a-2X"></a>晓了一切本末。<a id="a-2Y"></a>已了诸本。<a id="a-2Z"></a>亦无所倚亦无所不倚。<a id="a-2a"></a>自然之慧皆别了之三界自然。<a id="a-2b"></a>三界自然人物自然。<a id="a-2c"></a>人物自然生死自然。<a id="a-2d"></a>生死自然本无自然。<a id="a-2e"></a>本无自然佛道自然。<a id="a-2f"></a>解分别斯一切自然。<a id="a-2g"></a>乃能逮得超日明定。<a id="a-2h"></a>普济三世至无极慧。<a id="a-2i"></a>是为超日明三昧。<a id="a-2j"></a>于是有长者女名曰慧施。<a id="a-2k"></a>与五百女人俱来诣佛所。<a id="a-2l"></a>前稽首足下却坐一面。<a id="a-2m"></a>闻佛说斯超日明定。<a id="a-2n"></a>喜踊无量。<a id="a-2o"></a>前白佛言。<a id="a-2p"></a>我今女身。<a id="a-2q"></a>愿发无上正真道意。<a id="a-2r"></a>欲转女像疾成正觉度脱十方。<a id="a-2s"></a>有一比丘名曰上度。<a id="a-2t"></a>谓慧施曰。<a id="a-2u"></a>不可女身得成佛道也。<a id="a-2v"></a>所以者何。<a id="a-2w"></a>女有三事隔五事碍。<a id="a-2x"></a>何谓三。<a id="a-2y"></a>少制父母。<a id="a-2z"></a>出嫁制夫。<a id="a-30"></a>不得自由。<a id="a-31"></a>长大难子。<a id="a-32"></a>是谓三。<a id="a-33"></a>何谓五碍。<a id="a-34"></a>一曰女人不得作帝释。<a id="a-35"></a>所以者何。<a id="a-36"></a>勇猛少欲乃得为男。<a id="a-37"></a>杂恶多态故。<a id="a-38"></a>为女人不得作天帝释。<a id="a-39"></a>二曰不得作梵天。<a id="a-3A"></a>所以者何。<a id="a-3B"></a>奉清净行无有垢秽。<a id="a-3C"></a>修四等心若遵四禅乃升梵天。<a id="a-3D"></a>淫恣无节故。<a id="a-3E"></a>为女人不得作梵天。<a id="a-3F"></a>三曰不得作魔天。<a id="a-3G"></a>所以者何。<a id="a-3H"></a>十善具足尊敬三宝。<a id="a-3I"></a>孝事二亲谦顺长老。<a id="a-3J"></a>乃得魔天。<a id="a-3K"></a>轻慢不顺毁疾正教故。<a id="a-3L"></a>为女人不得作魔天。<a id="a-3M"></a>四曰不得作转轮圣王。<a id="a-3N"></a>所以者何。<a id="a-3O"></a>行菩萨道慈愍群萌。<a id="a-3P"></a>奉养三尊先圣师父。<a id="a-3Q"></a>乃得转轮王主四天下。<a id="a-3R"></a>教化人民普行十善。<a id="a-3S"></a>遵崇道德为法王教。<a id="a-3T"></a>匿态有八十四无有清净行故。<a id="a-3U"></a>为女人不得作圣帝。<a id="a-3V"></a>五曰女人不得作佛。<a id="a-3W"></a>所以者何。<a id="a-3X"></a>行菩萨心愍念一切。<a id="a-3Y"></a>大慈大悲被大乘铠。<a id="a-3Z"></a>消五阴化六衰广六度。<a id="a-3a"></a>了深慧行空无相愿。<a id="a-3b"></a>越三脱门。<a id="a-3c"></a>解无我人无寿无命。<a id="a-3d"></a>晓了本无不起法忍。<a id="a-3e"></a>分别一切如幻如化。<a id="a-3f"></a>如梦如影芭蕉聚沫。<a id="a-3g"></a>野马电[火*僉]水中之月。<a id="a-3h"></a>五处本无无三趣想。<a id="a-3i"></a>乃得成佛。<a id="a-3j"></a>而着色欲淖情匿态身口意异故。<a id="a-3k"></a>为女人不得作佛得。<a id="a-3l"></a>此五事者皆有本末。<a id="a-3m"></a>时慧施女报上度曰。<a id="a-3n"></a>各殖诸本用获果实。<a id="a-3o"></a>本有男女及报应耶。<a id="a-3p"></a>本有五处释梵魔王转轮圣帝大道小道乎。<a id="a-3q"></a>上度答曰无也。<a id="a-3r"></a>慧施问曰。<a id="a-3s"></a>设使本无何因而有。<a id="a-3t"></a>答曰。<a id="a-3u"></a>因行而成。<a id="a-3v"></a>慧施报曰。<a id="a-3w"></a>譬如画师治壁。<a id="a-3x"></a>板素和合彩具因摸。<a id="a-3y"></a>作像分赋彩色。<a id="a-3z"></a>从意则成。<a id="a-40"></a>五道如是本无处所随行而成。<a id="a-41"></a>譬如幻师化作日月帝释梵天转轮圣王天龙鬼神人民禽兽。<a id="a-42"></a>随意则现。<a id="a-43"></a>恍惚之间则不知处。<a id="a-44"></a>生死如是。<a id="a-45"></a>本无所有从心所行各自得之至于本无。<a id="a-46"></a>无幻无化无合无散亦无处所乃成佛耳。<a id="a-47"></a>所以者何。<a id="a-48"></a>五戒为人十善生天。<a id="a-49"></a>悭堕饿鬼抵突畜生恶堕地狱。<a id="a-4A"></a>行四等心不解空行生于梵天。<a id="a-4B"></a>倚空求度散心着空生无想天。<a id="a-4C"></a>六度无极之想不离三界畏苦厌身。<a id="a-4D"></a>恶生死难志存泥洹。<a id="a-4E"></a>故堕罗汉。<a id="a-4F"></a>发菩萨意欲度一切。<a id="a-4G"></a>不解本无著佛身相。<a id="a-4H"></a>欲疾得佛不得善师不了善权。<a id="a-4I"></a>便中道止得缘觉道。<a id="a-4J"></a>斯之所行有合有散。<a id="a-4K"></a>则不得成无上正真道也。<a id="a-4L"></a>一切无相何有男女。<a id="a-4M"></a>上度又问。<a id="a-4N"></a>以何等行而成正觉。<a id="a-4O"></a>慧施报曰。<a id="a-4P"></a>不生色行不观不空行不灭色行。<a id="a-4Q"></a>不舍执行亦无造行。<a id="a-4R"></a>不生识行不观不空行不灭识行。<a id="a-4S"></a>不色生行不识生行。<a id="a-4T"></a>亦无归行无来无去。<a id="a-4U"></a>永无处所无所住行不倚三界。<a id="a-4V"></a>不舍五阴不受五阴。<a id="a-4W"></a>不舍俗行不想道行。<a id="a-4X"></a>是为道行得至正觉。<a id="a-4Y"></a>不倚四等。<a id="a-4Z"></a>不想六度无极之行。<a id="a-4a"></a>不于三脱有所倚行。<a id="a-4b"></a>达空无相无愿之法。<a id="a-4c"></a>乃为菩萨。<a id="a-4d"></a>应顺法行不违正觉平等之行。<a id="a-4e"></a>如是上度。<a id="a-4f"></a>行斯法者。<a id="a-4g"></a>宁有方面处所三界男女乎。<a id="a-4h"></a>答曰无也。<a id="a-4i"></a>尚无造者何所成立。<a id="a-4j"></a>以是之故吾取佛者有何难也。<a id="a-4k"></a>取无所取成无所成。<a id="a-4l"></a>觉无所觉无取无舍。<a id="a-4m"></a>乃号为佛。<a id="a-4n"></a>亦无名号假为字耳。</p>
  <p id="a4o">佛言。<a id="a-4p"></a>善哉善哉慧施。<a id="a-4q"></a>诚如所云。<a id="a-4r"></a>一切无处随行而成。<a id="a-4s"></a>不合不散不兴不衰。<a id="a-4t"></a>无见无闻无念无知无言无说。<a id="a-4u"></a>乃成正觉。<a id="a-4v"></a>于是慧施。<a id="a-4w"></a>则转女像化成男子踊在空中。<a id="a-4x"></a>从上来下稽首佛足。<a id="a-4y"></a>得不起法忍。<a id="a-4z"></a>时五百女忻然踊跃以偈颂曰。</p>
  <p id="a50">本每自观察　　谓男有常种</p>
  <p id="a51">强弱各有品　　女固不得移</p>
  <p id="a52">今日蒙佛恩　　乃知无坚固</p>
  <p id="a53">五道如幻化　　随行而各成</p>
  <p id="a54">三界为心迷　　不了本无谛</p>
  <p id="a55">自计有吾我　　缚着堕污泥</p>
  <p id="a56">譬如捕鱼工　　以钩钓取鱼</p>
  <p id="a57">非是己所有　　自谓我应获</p>
  <p id="a58">三界如寄居　　四大非我所</p>
  <p id="a59">解诸法如梦　　则无有取舍</p>
  <p id="a5A">惟佛见加哀　　恩慈垂覆盖</p>
  <p id="a5B">令转女人身　　值超日明定</p>
  <p id="a5C">得佛成国土　　教化诸天人</p>
  <p id="a5D">众生皆度脱　　疾获无上真</p>
  <p id="a5E">佛告五百女。<a id="a-5F"></a>当如所愿疾获尔志。<a id="a-5G"></a>诸女欣然即成男子。<a id="a-5H"></a>于是佛授慧施及五百女决。<a id="a-5I"></a>却后十劫皆当为佛。<a id="a-5J"></a>名曰慧见如来至真等正觉明行成为善逝世间解无上士道法御天人师号佛世尊。<a id="a-5K"></a>世界曰除冥。<a id="a-5L"></a>劫曰光明。<a id="a-5M"></a>佛住百亿万岁说法。<a id="a-5N"></a>恒沙菩萨得不起法忍。<a id="a-5O"></a>一生补处亦复如是。<a id="a-5P"></a>诸阿罗汉不可称计。<a id="a-5Q"></a>尔时人民被服饮食。<a id="a-5R"></a>当如第二忉利天上。<a id="a-5S"></a>时诸众会闻佛授决满百千人发无上正真道意。<a id="a-5T"></a>无数菩萨得不起法忍。<a id="a-5U"></a>八万比丘漏尽意解。<a id="a-5V"></a>十万天人远尘离垢诸法法眼生。<a id="a-5W"></a>地即大动。<a id="a-5X"></a>空中散花其堕如雨。<a id="a-5Y"></a>箜篌乐器不鼓自鸣。<a id="a-5Z"></a>亿百诸天于空中皆叹颂曰。</p>
  <p id="a5a">甚哉深法　　难值难闻　　幸哉吾等</p>
  <p id="a5b">宿有余福　　今乃得闻　　何其快哉</p>
  <p id="a5c">佛复告慧施。<a id="a-5d"></a>人在世间生死之缚。<a id="a-5e"></a>但用不解深法计吾我人。<a id="a-5f"></a>犹如猩猩诱诳以酒。<a id="a-5g"></a>知不能释为人所获。<a id="a-5h"></a>世人若兹。<a id="a-5i"></a>绸缪五阴六衰之患。<a id="a-5j"></a>恒计吾我。<a id="a-5k"></a>不知苦空无我非身。<a id="a-5l"></a>犯则有殃不自抑制。<a id="a-5m"></a>而为三毒五盖所缚。<a id="a-5n"></a>不得解脱返真谛道。<a id="a-5o"></a>如木生火不觉自烧。<a id="a-5p"></a>不了空行计吾我人亦复如是。<a id="a-5q"></a>自误堕冥入三恶道。<a id="a-5r"></a>譬如剧贼劫抄寇害。<a id="a-5s"></a>自谓健快。<a id="a-5t"></a>俗人着色痛想行识。<a id="a-5u"></a>没溺垢秽罪蔽阴盖。<a id="a-5v"></a>不解大法殊妙深义。<a id="a-5w"></a>有痴恩爱则生为人。<a id="a-5x"></a>十二结缚六十二见疑网尘罗迷惑诸邪九十六径。<a id="a-5y"></a>研精诸法分别空无。<a id="a-5z"></a>如幻如化如梦芭蕉野马水月呼声之响。<a id="a-60"></a>不计吾我。<a id="a-61"></a>知色自然痛想自然。<a id="a-62"></a>痛想自然行识自然。<a id="a-63"></a>行识自然四大自然。<a id="a-64"></a>四大自然三界自然。<a id="a-65"></a>三界自然泥洹自然。<a id="a-66"></a>泥洹自然乃能逮得无所从生法忍。<a id="a-67"></a>不在生死不处灭度。<a id="a-68"></a>则应大乘深妙之慧。<a id="a-69"></a>譬如有人体得重疾欲自疗治。<a id="a-6A"></a>当服顺药反饮毒药。<a id="a-6B"></a>谓攻身病害腹伤藏。<a id="a-6C"></a>不即更服除毒之散。<a id="a-6D"></a>寻能杀人悔无所及。<a id="a-6E"></a>学道之士亦复如是。<a id="a-6F"></a>本发道意为菩萨行。<a id="a-6G"></a>奉四等心慈悲喜护。<a id="a-6H"></a>遵行六度而皆有想有所希望。<a id="a-6I"></a>便堕声闻缘觉之乘。<a id="a-6J"></a>假使适成不乐因出。<a id="a-6K"></a>得至大乘踌躇不了。<a id="a-6L"></a>便住中者即堕小乘。<a id="a-6M"></a>譬如庶人之食。<a id="a-6N"></a>如是转轮圣王食之为毒药也。<a id="a-6O"></a>譬如甘露上味。<a id="a-6P"></a>具药多所疗治众人之病。<a id="a-6Q"></a>菩萨如是以大乘法。<a id="a-6R"></a>多所疗治于一切人生老病死淫怒痴厄众想之患也。<a id="a-6S"></a>佛说是时。<a id="a-6T"></a>千天人发无上正真道意。<a id="a-6U"></a>五百天子得不起法忍。</p>
  <p id="a6V">于是有菩萨。<a id="a-6W"></a>名曰慧英。<a id="a-6X"></a>问文殊师利。<a id="a-6Y"></a>何谓菩萨博闻多知。<a id="a-6Z"></a>文殊师利答曰。<a id="a-6a"></a>从无央数恒沙等劫。<a id="a-6b"></a>积累功德不以为厌。<a id="a-6c"></a>闻四等心亦不厌足。<a id="a-6d"></a>修四恩法亦不厌足。<a id="a-6e"></a>行六度无极亦不厌足。<a id="a-6f"></a>空无相无愿亦不厌足。<a id="a-6g"></a>大慈大悲亦不厌足。<a id="a-6h"></a>进五神通亦不厌足。<a id="a-6i"></a>教化众生亦不厌足。<a id="a-6j"></a>为大乘教亦不厌足。<a id="a-6k"></a>现声闻缘觉普化一切亦不厌足。<a id="a-6l"></a>示现泥洹住泥洹中还生死界亦不厌足。<a id="a-6m"></a>不去不来无所不至。<a id="a-6n"></a>譬如虚空无所不至不出不入无所不达无所不遍。<a id="a-6o"></a>是者名曰博闻多知。<a id="a-6p"></a>不以过去为计数。<a id="a-6q"></a>不以当来有限碍。<a id="a-6r"></a>不以现在有处所。<a id="a-6s"></a>无去来今三世之限。<a id="a-6t"></a>于三涂等无三界想无泥洹念。<a id="a-6u"></a>无道无俗不附不舍。<a id="a-6v"></a>是者乃谓博闻多知。<a id="a-6w"></a>于所闻者亦无所闻。<a id="a-6x"></a>于所见者亦无所见。<a id="a-6y"></a>于所言亦无所言。<a id="a-6z"></a>于所度亦无所度。<a id="a-70"></a>是者乃谓博闻多智。<a id="a-71"></a>慧英又问。<a id="a-72"></a>何谓行者何谓成就。<a id="a-73"></a>答曰。<a id="a-74"></a>发菩萨意行四等心。<a id="a-75"></a>大慈大悲无极之慧。<a id="a-76"></a>布施摄人。<a id="a-77"></a>戒忍精进一心智慧以救众生。<a id="a-78"></a>行稍渐进。<a id="a-79"></a>是谓行者。<a id="a-7A"></a>行过于空无相无愿之法。<a id="a-7B"></a>不见吾我不见三世。<a id="a-7C"></a>不见泥洹及与生死是谓成就。</p>
  <p id="a7D">大英菩萨又问佛言。<a id="a-7E"></a>人生从何所来去至何所。<a id="a-7F"></a>老病死何所从来去至何所。<a id="a-7G"></a>色痛想行识从何所来去至何所。<a id="a-7H"></a>地水火风空眼耳鼻口身心从何所来去至何所。<a id="a-7I"></a>佛言。<a id="a-7J"></a>皆无所从来去亦无所至。<a id="a-7K"></a>缘合则有缘离则灭。<a id="a-7L"></a>如幻如化如画如鼓。<a id="a-7M"></a>如雨如电皆从因缘。<a id="a-7N"></a>有缘有生无缘无对。<a id="a-7O"></a>生死如是等无有异也。<a id="a-7P"></a>大英又问。<a id="a-7Q"></a>何谓无所从来无所从去因缘合成。<a id="a-7R"></a>佛言。<a id="a-7S"></a>作人行者则得为人。<a id="a-7T"></a>作天行者则得为天。<a id="a-7U"></a>作地狱行则入地狱。<a id="a-7V"></a>作畜生行则受畜生作饿鬼行则为饿鬼。<a id="a-7W"></a>无五行则无五道。<a id="a-7X"></a>无五道则无出入。<a id="a-7Y"></a>名曰人本。<a id="a-7Z"></a>无有三界欲界色界无色界。<a id="a-7a"></a>无心意识故无三界。<a id="a-7b"></a>名之人本。<a id="a-7c"></a>未有人物有色无见。<a id="a-7d"></a>何谓有色无见。<a id="a-7e"></a>地色水色火色风色。<a id="a-7f"></a>定者谓地。<a id="a-7g"></a>清者谓水。<a id="a-7h"></a>明者谓火。<a id="a-7i"></a>摄者谓风。<a id="a-7j"></a>天地未然未有三界。<a id="a-7k"></a>是四色者而常自然。<a id="a-7l"></a>无有作者自然动起。<a id="a-7m"></a>唯道能名及至补处能名斯者无像之色亦曰心色。<a id="a-7n"></a>阿惟越致见心心色。<a id="a-7o"></a>阿惟颜见四色心。<a id="a-7p"></a>如来见未有四色心之本也。<a id="a-7q"></a>于三界中而不然者是为心色名心本故曰非不然于菩萨法故曰为然无心色志三界自然。<a id="a-7r"></a>自然如空乃名曰道。<a id="a-7s"></a>于是诸法无合无散。<a id="a-7t"></a>所以者何。<a id="a-7u"></a>假使合者则人本也。<a id="a-7v"></a>假使散者则生死也。<a id="a-7w"></a>见生死病泥洹之乐则名声闻。<a id="a-7x"></a>处在中间无益一切名曰缘觉。<a id="a-7y"></a>无合无散不处行洹不恶生死乃名之曰法身。<a id="a-7z"></a>法身无形普入一切。<a id="a-80"></a>亦无所入无所不入。<a id="a-81"></a>说是经时。<a id="a-82"></a>五千天人得无所从生法忍。<a id="a-83"></a>无央数人皆发无上正真道意。</p>
  <p id="a84">于是阿难问世尊曰。<a id="a-85"></a>欲发道意为菩萨者当以何为本。<a id="a-86"></a>佛言。<a id="a-87"></a>精进不懈分别空慧。<a id="a-88"></a>欲度一切不见吾我及与寿命。<a id="a-89"></a>是则为本。<a id="a-8A"></a>又问曰。<a id="a-8B"></a>宁有迟疾。<a id="a-8C"></a>佛言。<a id="a-8D"></a>亦有亦无。<a id="a-8E"></a>又问。<a id="a-8F"></a>何谓为有。<a id="a-8G"></a>何谓为无。<a id="a-8H"></a>佛言。<a id="a-8I"></a>有者从精进而不懈怠积殖功德。<a id="a-8J"></a>布施戒忍精进一心智慧善权方便慈悲喜护四恩空行。<a id="a-8K"></a>得无上正真之道。<a id="a-8L"></a>不从懈怠得。<a id="a-8M"></a>斯谓有也。<a id="a-8N"></a>无者道无处所无形无名譬如虚空。<a id="a-8O"></a>不从造作而可获也。<a id="a-8P"></a>无所造作无心意识。<a id="a-8Q"></a>无内无外亦无中间。<a id="a-8R"></a>无取无舍乃应入道。<a id="a-8S"></a>斯谓无也。<a id="a-8T"></a>所以者何。<a id="a-8U"></a>乃往历劫其数难计会。<a id="a-8V"></a>有转轮王名曰自在。<a id="a-8W"></a>王有千子勇猛杰异。<a id="a-8X"></a>国土七宝主四天下。<a id="a-8Y"></a>治以正法不加刑罚。<a id="a-8Z"></a>尔时有佛。<a id="a-8a"></a>号曰宝妙如来至真等正觉明行成为善逝世间解无上士道法御天人师。<a id="a-8b"></a>号佛世尊。<a id="a-8c"></a>时佛说法。<a id="a-8d"></a>初语亦善中语亦善竟语亦善。<a id="a-8e"></a>分别其义微妙具足。<a id="a-8f"></a>净修梵行演法弘普。<a id="a-8g"></a>时会菩萨无数亿众。<a id="a-8h"></a>声闻缘觉不可称限。<a id="a-8i"></a>时转轮王供养侍佛积有年岁。<a id="a-8j"></a>千子宝臣大众翼从。<a id="a-8k"></a>俱诣佛所。<a id="a-8l"></a>稽首足下却一面坐。<a id="a-8m"></a>佛为广说菩萨之行。<a id="a-8n"></a>多所安隐多所救护。<a id="a-8o"></a>于一切人为第一尊。<a id="a-8p"></a>王及诸子宝臣翼从之众。<a id="a-8q"></a>皆发无上正真道意。<a id="a-8r"></a>夙夜精进不敢倦息。<a id="a-8s"></a>供养如来一切所安。<a id="a-8t"></a>于是千子悉于佛前自试功德。<a id="a-8u"></a>各各探策谁前作佛。<a id="a-8v"></a>得上策者余降不如次第作佛。<a id="a-8w"></a>懈怠薄德最当在后。<a id="a-8x"></a>寻如所言各各探策。<a id="a-8y"></a>有一太子最后得策。<a id="a-8z"></a>穷久下第乃得作佛。<a id="a-90"></a>则时愁戚不能自胜。<a id="a-91"></a>便自投身如大山崩。<a id="a-92"></a>吾身云何最后作佛。</p>
  <p id="a93">佛告之曰勿得忧感。<a id="a-94"></a>道无有限亦无远近。<a id="a-95"></a>能分别解空无之慧便在前耳。<a id="a-96"></a>于时太子闻佛所说即时踊跃。<a id="a-97"></a>即发无上正真道意。<a id="a-98"></a>得不起法忍。<a id="a-99"></a>行大慈悲。<a id="a-9A"></a>解一切法如幻影响如野马如梦芭蕉水中之月。<a id="a-9B"></a>千人之中第四得佛。<a id="a-9C"></a>号曰释迦文如来至真等正觉。<a id="a-9D"></a>其余诸子次第得佛。<a id="a-9E"></a>最后当得作佛者名曰楼由。<a id="a-9F"></a>佛语阿难。<a id="a-9G"></a>欲知尔时转轮圣王者。<a id="a-9H"></a>定光如来是也。<a id="a-9I"></a>失策太子。<a id="a-9J"></a>便解空无精进不懈。<a id="a-9K"></a>先得佛者则吾身是也。<a id="a-9L"></a>其余诸子贤劫中千佛兴者是也。<a id="a-9M"></a>当知斯义。<a id="a-9N"></a>道无远近解空别妙知自然法乃得佛疾。<a id="a-9O"></a>尔时诸会莫不欣然。<a id="a-9P"></a>普发道意为菩萨行。<a id="a-9Q"></a>五千菩萨逮得法忍。<a id="a-9R"></a>万人得柔顺法忍。<a id="a-9S"></a>于是日天王与无央数百千天人。<a id="a-9T"></a>来诣佛所稽首足下却住一面。<a id="a-9U"></a>前白佛言。<a id="a-9V"></a>以何等行为日天王行照四天下。<a id="a-9W"></a>何缘为月照夜除冥。<a id="a-9X"></a>佛告日王。<a id="a-9Y"></a>有四事法得为日王。<a id="a-9Z"></a>何谓为四。<a id="a-9a"></a>常喜布施修身慎行奉戒不犯。<a id="a-9b"></a>又志然灯于佛寺庙。<a id="a-9c"></a>若于父母沙门道人殖光明德。<a id="a-9d"></a>是为四。<a id="a-9e"></a>佛时颂曰。</p>
  <p id="a9f">常乐兴布施　　奉戒不犯禁</p>
  <p id="a9g">然灯于佛寺　　若于父母前</p>
  <p id="a9h">好喜佛正典　　不诽谤经法</p>
  <p id="a9i">敬沙门道士　　因斯得为日</p>
  <p id="a9j">身出千光明　　普照四天下</p>
  <p id="a9k">诸窈冥之处　　莫不蒙晖曜</p>
  <p id="a9l">佛告日王。<a id="a-9m"></a>又有十事。<a id="a-9n"></a>为日天王。<a id="a-9o"></a>何谓十。<a id="a-9p"></a>身不杀盗淫。<a id="a-9q"></a>口不两舌恶骂妄言绮语。<a id="a-9r"></a>意不恚嫉痴。<a id="a-9s"></a>是为十。<a id="a-9t"></a>佛时颂曰。</p>
  <p id="a9u">恭己自摄护　　而不杀盗淫</p>
  <p id="a9v">不两舌恶口　　妄言及绮语</p>
  <p id="a9w">心不怀嫉妒　　无嗔恚诸毒</p>
  <p id="a9x">离六十二见　　日光照四方</p>
  <p id="a9y">佛告日王。<a id="a-9z"></a>又有四事。<a id="a-A0"></a>得为月王。<a id="a-A1"></a>何谓为四。<a id="a-A2"></a>布施贫匮。<a id="a-A3"></a>奉持五戒。<a id="a-A4"></a>遵敬三宝冥设锭光。<a id="a-A5"></a>君父师寺。<a id="a-A6"></a>是为四。<a id="a-A7"></a>佛时颂曰。</p>
  <p id="aA8">布施诸贫匮　　常奉持五戒</p>
  <p id="aA9">然灯于佛寺　　恭敬侍三宝</p>
  <p id="aAA">心存念诸善　　蠲却世众恶</p>
  <p id="aAB">自护身口意　　得月光照冥</p>
  <p id="aAC">于时日王白佛言。<a id="a-AD"></a>唯愿大圣。<a id="a-AE"></a>枉屈尊神到宫小食。<a id="a-AF"></a>令诸导御虚空神天皆蒙大恩。<a id="a-AG"></a>闻深妙法悉发道意所度无量。<a id="a-AH"></a>时佛默然已受其请。<a id="a-AI"></a>日王见佛已许就请。<a id="a-AJ"></a>绕佛三匝忽然还宫。<a id="a-AK"></a>办百种食若干甘美。<a id="a-AL"></a>床榻坐具挍饰鲜洁。<a id="a-AM"></a>为佛敷座高四千里。<a id="a-AN"></a>于是日王立于宫殿。<a id="a-AO"></a>遥重请佛倾侧竦息。<a id="a-AP"></a>以偈赞曰。</p>
  <p id="aAQ">布施于一切　　所有无所吝</p>
  <p id="aAR">亦不望相报　　得佛度十方</p>
  <p id="aAS">智慧如虚空　　所化无挂碍</p>
  <p id="aAT">一切皆蒙恩　　时到惟屈尊</p>
  <p id="aAU">慈心加众生　　未曾有危害</p>
  <p id="aAV">悲哀未度者　　施诲以法宝</p>
  <p id="aAW">威神照群黎　　救脱贫匮者</p>
  <p id="aAX">惠以七大财　　时到唯屈尊</p>
  <p id="aAY">睹众生迷惑　　五道之勤苦</p>
  <p id="aAZ">常以加大恩　　慰勉诸恐惧</p>
  <p id="aAa">开化以法教　　示导诸不及</p>
  <p id="aAb">种至空无慧　　时到惟屈尊</p>
  <p id="aAc">其光踰日月　　威德超须弥</p>
  <p id="aAd">智慧越虚空　　双比不可喻</p>
  <p id="aAe">日月照众冥　　但能成万物</p>
  <p id="aAf">佛照五道人　　悉令获五眼</p>
  <p id="aAg">虚空尚可度　　海水知几渧</p>
  <p id="aAh">须弥十方地　　亦可知斤两</p>
  <p id="aAi">如来智慧圣　　功祚弘巍巍</p>
  <p id="aAj">无限普超彼　　时到惟屈尊</p>
  <p id="aAk">尔时世尊告大众会。<a id="a-Al"></a>时到悉严就日王请。<a id="a-Am"></a>则皆受教。<a id="a-An"></a>佛与大众踊在虚空。<a id="a-Ao"></a>至日王宫坐师子之床。<a id="a-Ap"></a>众会坐毕。<a id="a-Aq"></a>王后太子诸天眷属稽首于地。<a id="a-Ar"></a>即以至心供养世尊。<a id="a-As"></a>手自斟酌百种之鐥。<a id="a-At"></a>饭讫澡毕更取卑床。<a id="a-Au"></a>自坐佛前恭肃听法。<a id="a-Av"></a>佛告日王。<a id="a-Aw"></a>一切三界所受形貌皆从心意。<a id="a-Ax"></a>心意无形而有所造随行立身。<a id="a-Ay"></a>豪贵贫贱皆归无常。<a id="a-Az"></a>如泡起顷寻复坏灭。<a id="a-B0"></a>一切世间所有如是。<a id="a-B1"></a>当信道德正真可怙余不可恃。<a id="a-B2"></a>弃捐众行奉行法行。<a id="a-B3"></a>何谓法行。<a id="a-B4"></a>无生之行除诸所生。<a id="a-B5"></a>真谛之行所存殊胜。<a id="a-B6"></a>入道之行无所忘失。<a id="a-B7"></a>布施之行无所吝冀。<a id="a-B8"></a>持戒之行普得诸愿。<a id="a-B9"></a>忍辱之行不乱众人。<a id="a-BA"></a>精进之行未曾动转。<a id="a-BB"></a>一心之行意行常达。<a id="a-BC"></a>智慧之行。<a id="a-BD"></a>以圣眼睹。<a id="a-BE"></a>慈心之行忍一切苦。<a id="a-BF"></a>悲心之行等意众生。<a id="a-BG"></a>喜心之行以法开化。<a id="a-BH"></a>护心之行安慰一切。<a id="a-BI"></a>神通之行六通以达。<a id="a-BJ"></a>惟空之行无恚害心。<a id="a-BK"></a>消灭之行度诸群黎。<a id="a-BL"></a>四恩之行合聚救人。<a id="a-BM"></a>博闻之行从受成道。<a id="a-BN"></a>不起之行而观自然。<a id="a-BO"></a>道品之行不获有为。<a id="a-BP"></a>本无之行无罪福报。<a id="a-BQ"></a>缘起之行了知无明明不可尽。<a id="a-BR"></a>众劳之行解人物自然。<a id="a-BS"></a>诸法之行了空见慧得平等觉。<a id="a-BT"></a>伏魔之行无能倾动。<a id="a-BU"></a>三界之场虽处不堕。<a id="a-BV"></a>师子之行善胜无畏。<a id="a-BW"></a>力无惧行所向无畏。<a id="a-BX"></a>三达之行无有挂碍一心觉场大智普具。<a id="a-BY"></a>教一切行无所不周。<a id="a-BZ"></a>化六十二见行济众罗网。<a id="a-Ba"></a>九十六径诲入一道。<a id="a-Bb"></a>如是日王。<a id="a-Bc"></a>菩萨以应斯行则顺道行已顺道行则应大慈。<a id="a-Bd"></a>已顺大慈则应大悲。<a id="a-Be"></a>已顺大悲则应大铠。<a id="a-Bf"></a>已顺大铠则师子吼。<a id="a-Bg"></a>已师子吼则应化幻。<a id="a-Bh"></a>已顺化幻则入五道。<a id="a-Bi"></a>已顺五道则随时入。<a id="a-Bj"></a>已随时入无所不变。<a id="a-Bk"></a>已在所变无去无来。<a id="a-Bl"></a>度无所度净无所净。<a id="a-Bm"></a>明无所明觉无所觉。<a id="a-Bn"></a>乃为正觉。</p>
  <p id="aBo">佛告日王。<a id="a-Bp"></a>欲达去来今现在事十方诸佛法身平等。<a id="a-Bq"></a>常当信乐分别此义。<a id="a-Br"></a>欲知生死十二因缘所从兴发三趣之患五盖之覆。<a id="a-Bs"></a>当解此义信奉行之。<a id="a-Bt"></a>欲了十二部经典之要。<a id="a-Bu"></a>开三达教越于三脱至三达智。<a id="a-Bv"></a>当解斯义。<a id="a-Bw"></a>犹郡国县邑丘聚村落百谷草木药果之树。<a id="a-Bx"></a>皆因地生。<a id="a-By"></a>菩萨入斯慧无所不化皆成立之。<a id="a-Bz"></a>至于无上正真之道。<a id="a-C0"></a>声闻缘觉皆依因之。<a id="a-C1"></a>佛说是时。<a id="a-C2"></a>日天王王后太子眷属诸天。<a id="a-C3"></a>其心自然皆得不起法忍。<a id="a-C4"></a>十亿天人发无上正真道意。<a id="a-C5"></a>于时世尊即从座起而立空中。<a id="a-C6"></a>与无央数百千之众眷属围绕。<a id="a-C7"></a>以偈颂曰。</p>
  <p id="aC8">天人不解了　　从来难计量</p>
  <p id="aC9">迷惑于五趣　　如鱼着钩饵</p>
  <p id="aCA">三界犹如幻　　恍惚不见处</p>
  <p id="aCB">生者不自觉　　为意识所使</p>
  <p id="aCC">堕于四颠倒　　甚可愍哀怜</p>
  <p id="aCD">自计身有常　　不信于道真</p>
  <p id="aCE">一切从空生　　反恶闻空慧</p>
  <p id="aCF">如人从亲生　　更不孝父母</p>
  <p id="aCG">貙者化为虎　　不觉为人时</p>
  <p id="aCH">寻还害家中　　不别其亲疏</p>
  <p id="aCI">人本从空生　　憎无亦如是</p>
  <p id="aCJ">迷乱于阴入　　犹醉者裸驰</p>
  <p id="aCK">貙者变为人　　乃识家亲属</p>
  <p id="aCL">已分别本无　　乃解一切空</p>
  <p id="aCM">空者不念空　　空亦不见空</p>
  <p id="aCN">已达无所生　　乃能解自然</p>
  <p id="aCO">欲求菩萨行　　度脱众生类</p>
  <p id="aCP">当了一切法　　自然如幻化</p>
  <p id="aCQ">分别斯慧已　　周旋不以离</p>
  <p id="aCR">则深入微妙　　权慧开度人</p>
  <p id="aCS">佛说是时。<a id="a-CT"></a>无数亿天虚空诸神。<a id="a-CU"></a>皆发无上正真道意。<a id="a-CV"></a>不可称计菩萨得不起法忍。<a id="a-CW"></a>佛还维耶离奈氏树园。</p>
  <p id="aCX">尔时城中有大长者。<a id="a-CY"></a>名曰解法度。<a id="a-CZ"></a>供养先佛无数百千。<a id="a-Ca"></a>殖众德本不可称限。<a id="a-Cb"></a>稽首诸佛礼敬难量。<a id="a-Cc"></a>咨受法言。<a id="a-Cd"></a>于无上正真道意志不退转。<a id="a-Ce"></a>不起法忍出于智慧。<a id="a-Cf"></a>所度无极善权所济不可计议。<a id="a-Cg"></a>与眷属俱来诣佛所。<a id="a-Ch"></a>稽首毕一面坐。<a id="a-Ci"></a>叉手白佛。<a id="a-Cj"></a>供养世尊得何功德。<a id="a-Ck"></a>佛告长者。<a id="a-Cl"></a>奉华散佛生生端正衣饭自然。<a id="a-Cm"></a>烧香芬熏身体香洁名德远闻。<a id="a-Cn"></a>其然灯者天眼明慧不处窈冥。<a id="a-Co"></a>幢幡施者所在富乐财宝无限。<a id="a-Cp"></a>上缯盖者致得屋宅覆盖不露。<a id="a-Cq"></a>音乐倡伎乐佛塔寺及乐一切得天耳彻听。<a id="a-Cr"></a>履屣车乘施者得轻举能飞。<a id="a-Cs"></a>一心向佛得知宿命。<a id="a-Ct"></a>慈察众生知一切心。<a id="a-Cu"></a>以法施与得诸漏尽。<a id="a-Cv"></a>以食施与常值法会。<a id="a-Cw"></a>以衣施与得三十二相八十种好。<a id="a-Cx"></a>我灭度后其有供养形像舍利。<a id="a-Cy"></a>德皆如是稍稍顺法。<a id="a-Cz"></a>因斯得度无为之道。</p>
  <p id="aD0">解法长者复白佛言。<a id="a-D1"></a>宁有供养殊过于斯华香幡盖伎乐履屣车乘饭食衣服者乎。<a id="a-D2"></a>佛言有。<a id="a-D3"></a>又问何所是。<a id="a-D4"></a>佛言。<a id="a-D5"></a>发菩萨意哀念一切终始之患欲令济度。<a id="a-D6"></a>大慈大悲不厌生死。<a id="a-D7"></a>求诸总持三藏之奥。<a id="a-D8"></a>优奥难量无极之慧。<a id="a-D9"></a>平灭三涂导以三宝。<a id="a-DA"></a>分别于空无相无愿。<a id="a-DB"></a>超三脱门得三达智。<a id="a-DC"></a>睹人根本本无处所因缘而生。<a id="a-DD"></a>观一切法亦无去来。<a id="a-DE"></a>六情自然如水上沫。<a id="a-DF"></a>四谛无谛譬如野马。<a id="a-DG"></a>了本无已乃为正谛。<a id="a-DH"></a>慈悲喜护布施以法。<a id="a-DI"></a>仁爱众生劝益群黎等利一切。<a id="a-DJ"></a>六度无极善权方便。<a id="a-DK"></a>随顺而化不恶生死。<a id="a-DL"></a>又如飞鸟飞行空中乐于终始。<a id="a-DM"></a>譬如华果苑园流泉戏庐。<a id="a-DN"></a>不违大圣真妙之海。<a id="a-DO"></a>不畏四魔。<a id="a-DP"></a>降伏众邪六十二见。<a id="a-DQ"></a>化发九十六种诸径之惑。<a id="a-DR"></a>舍声闻缘觉之行。<a id="a-DS"></a>知无我无人无寿无命。<a id="a-DT"></a>遵修正真无上大道。<a id="a-DU"></a>斯供最胜。<a id="a-DV"></a>自观己身如幻化耳。<a id="a-DW"></a>十二因缘了无端绪。<a id="a-DX"></a>所以者何。<a id="a-DY"></a>本无有痴缘对而兴。<a id="a-DZ"></a>从痴致行。<a id="a-Da"></a>从行致识。<a id="a-Db"></a>从识致名色。<a id="a-Dc"></a>从名色致六入。<a id="a-Dd"></a>从六入致习。<a id="a-De"></a>从习致痛。<a id="a-Df"></a>从痛致爱。<a id="a-Dg"></a>从爱致取。<a id="a-Dh"></a>从取致有。<a id="a-Di"></a>从有致生。<a id="a-Dj"></a>从生致死。<a id="a-Dk"></a>从死致忧。<a id="a-Dl"></a>从忧戚悲感不可意恼。<a id="a-Dm"></a>了知本无尚无有痴。<a id="a-Dn"></a>何有行识名色六入习痛爱取有生老死忧悲之患。<a id="a-Do"></a>永无有也。<a id="a-Dp"></a>诸缘悉除不住三界不乐泥洹。<a id="a-Dq"></a>无大道念无小道想。<a id="a-Dr"></a>游生老死譬如日月不出不入。<a id="a-Ds"></a>于世间人有出有入。<a id="a-Dt"></a>菩萨如是。<a id="a-Du"></a>开化一切现生三界。<a id="a-Dv"></a>说三乘教便现灭度。<a id="a-Dw"></a>于一切人见诸生灭。<a id="a-Dx"></a>于菩萨法无有生灭。<a id="a-Dy"></a>是供养者。<a id="a-Dz"></a>最为殊胜为尊为上。<a id="a-E0"></a>无极无底之供养也。<a id="a-E1"></a>佛说是时。<a id="a-E2"></a>十万天人皆发无上正真道意。<a id="a-E3"></a>解法长者及诸眷属。<a id="a-E4"></a>皆立不退转不起法忍。</p>
  <p id="aE5">于是调意菩萨白佛言。<a id="a-E6"></a>何谓为调何谓为宝。<a id="a-E7"></a>佛言。<a id="a-E8"></a>若有骂詈挝捶咒诅心无有异。<a id="a-E9"></a>毁辱轻慢陵侮唾贱心无有异。<a id="a-EA"></a>若称誉恭顺宣扬功德心无有异。<a id="a-EB"></a>若稽首归命跪拜尊敬心无有异。<a id="a-EC"></a>设以天福转轮豪圣爱欲之乐以劝示之心无有异。<a id="a-ED"></a>假以地狱饿鬼畜生灾怪恐逼心无有异。<a id="a-EE"></a>知命非常苦空非身示以勋之心无有异。<a id="a-EF"></a>若以声闻缘觉之法用诱进之心无有异。<a id="a-EG"></a>假以菩萨空无之慧大乘化之心无有异。<a id="a-EH"></a>是则谓调。<a id="a-EI"></a>何谓为宝。<a id="a-EJ"></a>佛言。<a id="a-EK"></a>发菩萨心欲度一切斯则宝也。<a id="a-EL"></a>尊敬于佛不随外道斯则宝也。<a id="a-EM"></a>解经顺教不逆大化斯则宝也。<a id="a-EN"></a>谦敬众僧及于圣众斯则宝也。<a id="a-EO"></a>布施一切无所悕望斯则宝也。<a id="a-EP"></a>奉戒顺禁发菩萨愿斯则宝也。<a id="a-EQ"></a>忍辱之力伏意不乱斯则宝也。<a id="a-ER"></a>精进恪勤修道务本斯则宝也。<a id="a-ES"></a>一心行定正不邪迷斯则宝也。<a id="a-ET"></a>智慧幽微不堕六衰斯则宝也。<a id="a-EU"></a>善权方便各得其所斯则宝也。<a id="a-EV"></a>慈心弘普志不孅介斯则宝也。<a id="a-EW"></a>常怀悲愍矜哀危厄斯则宝也。<a id="a-EX"></a>安和喜悦不忻不戚斯则宝也。<a id="a-EY"></a>拥护一切无不救度斯则宝也。<a id="a-EZ"></a>以法施与不道不俗斯则宝也。<a id="a-Ea"></a>抚育众生无所爱恶斯则宝也。<a id="a-Eb"></a>务存长益无所损耗斯则宝也。<a id="a-Ec"></a>等利一切无偏邪意斯则宝也。<a id="a-Ed"></a>常执谦冲未尝慢恣斯则宝也。<a id="a-Ee"></a>若有骂詈而不结恨斯则宝也。<a id="a-Ef"></a>假使挝捶计若无身斯则宝也。<a id="a-Eg"></a>设使怒害以仁恻报斯则宝也。<a id="a-Eh"></a>如令轻易不念其恶斯则宝也。<a id="a-Ei"></a>解知非身不计吾我斯则宝也。<a id="a-Ej"></a>了一切苦不乐放逸斯则宝也。<a id="a-Ek"></a>物非我有无色眩惑斯则宝也。<a id="a-El"></a>舍声闻行不为缘觉斯则宝也。<a id="a-Em"></a>尚修神化于五至六斯则宝也。<a id="a-En"></a>释六十二不堕邪见斯则宝也。<a id="a-Eo"></a>不安泥洹不危生死斯则宝也。<a id="a-Ep"></a>常以大法开化未闻斯则宝也。<a id="a-Eq"></a>为一切人示现法桥救摄诸厄斯则宝也。<a id="a-Er"></a>解三界空一切自然斯则宝也。<a id="a-Es"></a>莲花净菩萨白佛言。<a id="a-Et"></a>何为菩萨得至净行。<a id="a-Eu"></a>世尊曰。<a id="a-Ev"></a>不为爱欲所点污斯则清净。<a id="a-Ew"></a>心常光洁不协恚毒斯则清净。<a id="a-Ex"></a>于三界尘无所染碍斯则清净。<a id="a-Ey"></a>不侥灭度不忍生死斯则清净。<a id="a-Ez"></a>不计终始出入无为斯则清净。<a id="a-F0"></a>常行大慈不舍大哀斯则清净。<a id="a-F1"></a>无大道想无小道求斯则清净。<a id="a-F2"></a>光英菩萨白佛言。<a id="a-F3"></a>何因菩萨光耀普照。<a id="a-F4"></a>佛言。<a id="a-F5"></a>然灯庙寺学问智慧博综无厌。<a id="a-F6"></a>显授道明令达真伪。<a id="a-F7"></a>遵习圣典十二部经。<a id="a-F8"></a>度诸有海二六牵连。<a id="a-F9"></a>常志大乘消众人患至微妙慧。<a id="a-FA"></a>斯则菩萨光耀普照。</p>
  <p id="aFB">解缚菩萨白佛言。<a id="a-FC"></a>何缘菩萨解一切缚。<a id="a-FD"></a>佛言。<a id="a-FE"></a>了三处空于去来今无所想着三垢则除。<a id="a-FF"></a>分别色空痛想行识亦复如是。<a id="a-FG"></a>一切本无不着不断。<a id="a-FH"></a>一无所求亦无所舍。<a id="a-FI"></a>是为菩萨解一切缚。</p>
  <p id="aFJ">宝事菩萨白佛言。<a id="a-FK"></a>以何为宝以何为石。<a id="a-FL"></a>世尊曰。<a id="a-FM"></a>归佛法众不为非法。<a id="a-FN"></a>弃舍诸径九十六种。<a id="a-FO"></a>不愿声闻缘觉常志大道。<a id="a-FP"></a>大慈大悲救济众生五道之惑。<a id="a-FQ"></a>是则为宝。<a id="a-FR"></a>十二因缘所见迷谬。<a id="a-FS"></a>不识大法空无之慧。<a id="a-FT"></a>是则为石。</p>
  <p id="aFU">恩施菩萨白佛言。<a id="a-FV"></a>何谓菩萨施恩众生。<a id="a-FW"></a>佛言。<a id="a-FX"></a>其未发意者皆令发之。<a id="a-FY"></a>其退转者使不退转。<a id="a-FZ"></a>于诸所生使无所起。<a id="a-Fa"></a>其未具足至一生补处。<a id="a-Fb"></a>是为菩萨施恩于一切。</p>
  <p id="aFc">帝天菩萨白佛言。<a id="a-Fd"></a>何谓菩萨能化诸天。<a id="a-Fe"></a>佛言。<a id="a-Ff"></a>在于欲界现欲无常。<a id="a-Fg"></a>譬如人梦示清净行。<a id="a-Fh"></a>在于色界为现大慈菩萨之行。<a id="a-Fi"></a>在无色界为现深妙之法。<a id="a-Fj"></a>无所依猗。<a id="a-Fk"></a>不猗欲界。<a id="a-Fl"></a>不猗色界。<a id="a-Fm"></a>不猗无色界。<a id="a-Fn"></a>不猗小乘。<a id="a-Fo"></a>不猗大道。<a id="a-Fp"></a>是为菩萨能化诸天。</p>
  <p id="aFq">水天菩萨白佛言。<a id="a-Fr"></a>何谓菩萨解知本净。<a id="a-Fs"></a>世尊告曰。<a id="a-Ft"></a>菩萨了知一切诸法如幻如化一切本无。<a id="a-Fu"></a>譬如水原本初清净无有垢浊。<a id="a-Fv"></a>所以者何。<a id="a-Fw"></a>水适定住则清如故。<a id="a-Fx"></a>以了本无便逮法身。</p>
  <p id="aFy">大导师菩萨白佛言。<a id="a-Fz"></a>何谓菩萨为一切导。<a id="a-G0"></a>世尊告曰。<a id="a-G1"></a>见悭贪者导令布施。<a id="a-G2"></a>放逸者导令护戒。<a id="a-G3"></a>恚怒者导令忍辱。<a id="a-G4"></a>懈怠者导令精进。<a id="a-G5"></a>乱意者导令一心。<a id="a-G6"></a>愚冥者导令智慧。<a id="a-G7"></a>其无道心导之大乘。<a id="a-G8"></a>是为菩萨为一切导。</p>
  <p id="aG9">龙施菩萨白佛言。<a id="a-GA"></a>何谓菩萨不惜身命。<a id="a-GB"></a>世尊告曰。<a id="a-GC"></a>菩萨观世所有非常苦空非身。<a id="a-GD"></a>我不有身身非我有。<a id="a-GE"></a>一切如影因形而现。<a id="a-GF"></a>生死如是从心而成。<a id="a-GG"></a>了一切空皆无所求吾我自然。<a id="a-GH"></a>吾我自然生死自然。<a id="a-GI"></a>生死自然泥洹自然。<a id="a-GJ"></a>泥洹自然大道自然。<a id="a-GK"></a>是为菩萨不惜身命。</p>
  <p id="aGL">尔时梵天白佛言。<a id="a-GM"></a>甚哉法之大也。<a id="a-GN"></a>诚难值遇。<a id="a-GO"></a>从无数劫积行累德。<a id="a-GP"></a>乃仿佛闻音。<a id="a-GQ"></a>幸遭大圣得闻斯法。<a id="a-GR"></a>供养菩萨正典要妙之化深邃之义。<a id="a-GS"></a>已奉屡听解达是法故。<a id="a-GT"></a>使彼人依行六号。<a id="a-GU"></a>其闻斯经为已见佛耳聆妙慧供奉圣众。<a id="a-GV"></a>济天路拔三趣。<a id="a-GW"></a>使发无上正真道意。<a id="a-GX"></a>体解三脱不废三达。<a id="a-GY"></a>虽未至道其德渐增如月初生。<a id="a-GZ"></a>如师子子无所畏难自在由己。<a id="a-Ga"></a>诸天龙神悉卫护之。<a id="a-Gb"></a>众魔邪恶自然为伏。<a id="a-Gc"></a>所在州城郡国县邑莫不敬重。<a id="a-Gd"></a>出入应节十方诸佛威神化祐。<a id="a-Ge"></a>于时四天王白佛言。<a id="a-Gf"></a>快哉甚善。<a id="a-Gg"></a>大圣洪恩现神浊世。<a id="a-Gh"></a>令我之等得觐安住遇斯妙化。<a id="a-Gi"></a>菩萨纯慧如天中天。<a id="a-Gj"></a>有人发行入于大海获如意珠为一切愿。<a id="a-Gk"></a>其人欣豫岂可訾量。<a id="a-Gl"></a>我等如是。<a id="a-Gm"></a>诣斯大会瞻戴慈泽听受甘露。<a id="a-Gn"></a>菩萨景则犹入大海得兹宝珠当以宣布显示同志为菩萨行。<a id="a-Go"></a>未曾信乐诸天之众。<a id="a-Gp"></a>依福徒类。<a id="a-Gq"></a>当令亘然如开心受学。<a id="a-Gr"></a>其信乐者倍令坚进而不回转。</p>
  <p id="aGs">佛言。<a id="a-Gt"></a>善哉四王。<a id="a-Gu"></a>诚如所云。<a id="a-Gv"></a>斯大法者难可见闻。<a id="a-Gw"></a>若一蹉跌与法永违。<a id="a-Gx"></a>于亿千劫未卒值遇。<a id="a-Gy"></a>犹如一针堕深大海。<a id="a-Gz"></a>反覆求索宁易致乎。<a id="a-H0"></a>四王白佛。<a id="a-H1"></a>甚难甚难天中天。<a id="a-H2"></a>佛言。<a id="a-H3"></a>闻斯要典菩萨深法。<a id="a-H4"></a>而不信乐失不讽诵。<a id="a-H5"></a>累劫徼错不可再遭。<a id="a-H6"></a>是故诸仁欲得自致所在见佛闻深妙法疾至无上正真道者。<a id="a-H7"></a>当勤执玩读诵奉持。<a id="a-H8"></a>散示未闻敷演其义。<a id="a-H9"></a>使蒙洪典令人日修。<a id="a-HA"></a>展转相化其福难测。<a id="a-HB"></a>正使三千大千世界如来充满。<a id="a-HC"></a>若族姓子族姓女。<a id="a-HD"></a>供养奉事于百千劫一切施安。<a id="a-HE"></a>佛灭度后。<a id="a-HF"></a>各各兴塔七宝跱立。<a id="a-HG"></a>上至二十四天。<a id="a-HH"></a>供养幡盖伎乐歌颂亦百千劫。<a id="a-HI"></a>福宁多不。<a id="a-HJ"></a>四王白佛。<a id="a-HK"></a>甚多无极天中天。<a id="a-HL"></a>不可譬喻。<a id="a-HM"></a>佛言。<a id="a-HN"></a>其有受斯三昧十法超日明定六度无极善权方便。<a id="a-HO"></a>福越于彼。<a id="a-HP"></a>所以者何。<a id="a-HQ"></a>虽供侍佛。<a id="a-HR"></a>不如受斯佛之遗典从大圣命。<a id="a-HS"></a>诸行菩萨一切学者。<a id="a-HT"></a>皆由深经自致得佛。</p>
  <p id="aHU">于时慧施菩萨白佛言。<a id="a-HV"></a>斯法甚深甚深。<a id="a-HW"></a>若有信乐而不诽谤。<a id="a-HX"></a>知为佛之所护。<a id="a-HY"></a>闻不悦欣。<a id="a-HZ"></a>狐疑讥讪不写讽诵。<a id="a-Ha"></a>既不自诵并止余人使不遵学。<a id="a-Hb"></a>罪难计量。<a id="a-Hc"></a>世世自误堕坠三趣。<a id="a-Hd"></a>自服毒药复饮他人。<a id="a-He"></a>自危身命投陷盲冥又危众人。<a id="a-Hf"></a>斯大法者众明之元。<a id="a-Hg"></a>毁巨就细殃衅难限。<a id="a-Hh"></a>生远三宝甘在八处。<a id="a-Hi"></a>何谓八处。<a id="a-Hj"></a>一曰边地。<a id="a-Hk"></a>二曰外道。<a id="a-Hl"></a>三曰贫匮。<a id="a-Hm"></a>四曰下贱。<a id="a-Hn"></a>五曰短命。<a id="a-Ho"></a>六曰丑陋。<a id="a-Hp"></a>七曰人所憎恶。<a id="a-Hq"></a>八曰夷人。<a id="a-Hr"></a>不解法者其有诽谤。<a id="a-Hs"></a>不信不乐大乘之业。<a id="a-Ht"></a>归于八恶悔之无及。<a id="a-Hu"></a>佛言善哉。<a id="a-Hv"></a>诚如所云。<a id="a-Hw"></a>所云无异。<a id="a-Hx"></a>忆念往古无数劫时。<a id="a-Hy"></a>发菩萨意。<a id="a-Hz"></a>始学之初出家离欲。<a id="a-I0"></a>得为比丘名曰法乐。<a id="a-I1"></a>好尚杂句严饰之文。<a id="a-I2"></a>不志大乘深妙之化。<a id="a-I3"></a>谓为虚伪非佛正典。<a id="a-I4"></a>乃以四阿含怀来果证以为雅诲。<a id="a-I5"></a>时有大学信大乘者。<a id="a-I6"></a>名智度无极。<a id="a-I7"></a>讲空无慧深奥无际。<a id="a-I8"></a>久修梵行悉共讽诵。<a id="a-I9"></a>敷陈旨要宣布流美四辈洽闻法乐比丘所在坐上闻诵慧品辄诽谤之云非佛教。<a id="a-IA"></a>自共撰合慎勿修行。<a id="a-IB"></a>用因此罪堕大地狱。<a id="a-IC"></a>十八囹圄受殃酷痛弥历年劫。<a id="a-ID"></a>阿难白佛言。<a id="a-IE"></a>如令佛国劫尽烧坏。<a id="a-IF"></a>水灾荡溢痛宁息不。<a id="a-IG"></a>佛言。<a id="a-IH"></a>不得休废。<a id="a-II"></a>所以者何。<a id="a-IJ"></a>若国坏尽徙至他方佛界囹圄。<a id="a-IK"></a>所以者何。<a id="a-IL"></a>斯大尊法三涂所由。<a id="a-IM"></a>去来今佛之父母也。<a id="a-IN"></a>假使诽谤殃衅不朽。<a id="a-IO"></a>佛告阿难。<a id="a-IP"></a>欲知尔时法乐比丘不。<a id="a-IQ"></a>答曰不及。<a id="a-IR"></a>佛言。<a id="a-IS"></a>则吾身是。<a id="a-IT"></a>用是之故护身口意勿妄谤讪。<a id="a-IU"></a>已堕恶道考掠剧者悔当何及。<a id="a-IV"></a>佛告阿难。<a id="a-IW"></a>后末世人。<a id="a-IX"></a>睹有学法为佛弟子。<a id="a-IY"></a>聪达智慧演宣大乘散结狐疑。<a id="a-IZ"></a>嫉供养者谤谓无智。<a id="a-Ia"></a>用憎人故并毁深经云不足宣。<a id="a-Ib"></a>假喻言之。<a id="a-Ic"></a>如一父母有十余子。<a id="a-Id"></a>兄弟相憎并谤二亲。<a id="a-Ie"></a>如是阿难。<a id="a-If"></a>当来世人。<a id="a-Ig"></a>憎嫉同学诽谤正法。<a id="a-Ih"></a>其人受罪不可计尽无以尽喻。<a id="a-Ii"></a>阿难白佛言。<a id="a-Ij"></a>假使自觉则悔过者。<a id="a-Ik"></a>当云何乎。<a id="a-Il"></a>佛言。<a id="a-Im"></a>其人殃咎转当微轻。<a id="a-In"></a>虽后获衅速得解脱。<a id="a-Io"></a>故当自省改变心口。<a id="a-Ip"></a>无轻妄语也。</p>
  <p id="aIq">佛告阿难。<a id="a-Ir"></a>受斯经典持讽诵读。<a id="a-Is"></a>广为人说颁宣周遍福祚难量。<a id="a-It"></a>诸天龙神揵沓和阿须伦迦留罗真陀罗摩休勒。<a id="a-Iu"></a>悉共拥护学斯经者。<a id="a-Iv"></a>诸佛世尊悉共拥护。<a id="a-Iw"></a>若猛师子虎狼熊罴无敢娆者。<a id="a-Ix"></a>行步出入常得自在。<a id="a-Iy"></a>未曾恶梦。<a id="a-Iz"></a>梦中但见佛塔。<a id="a-J0"></a>寂志四辈道士说经。<a id="a-J1"></a>天龙鬼神皆欲见之。<a id="a-J2"></a>诸佛世尊亦复如是。<a id="a-J3"></a>四大天王帝释梵王。<a id="a-J4"></a>皆欲见之悉共拥护。<a id="a-J5"></a>用乐深法菩萨箧藏超日明尊定故。<a id="a-J6"></a>佛时颂曰。</p>
  <p id="aJ7">学斯经典者　　诸天悉拥护</p>
  <p id="aJ8">龙神阿须伦　　真陀摩休勒</p>
  <p id="aJ9">迦留罗一切　　无敢犯娆者</p>
  <p id="aJA">十方佛威神　　皆共授导之</p>
  <p id="aJB">天帝释梵王　　诸大神妙天</p>
  <p id="aJC">虚空持世者　　钦渴悉欲见</p>
  <p id="aJD">卧起常安详　　未曾有卒暴</p>
  <p id="aJE">梦中见塔寺　　不睹恶因缘</p>
  <p id="aJF">体解深经典　　常务分别说</p>
  <p id="aJG">闻者则畅达　　不疑于大乘</p>
  <p id="aJH">无知少福者　　不信毁正经</p>
  <p id="aJI">谓虚自合作　　非佛之所说</p>
  <p id="aJJ">以嫉妒学者　　并谤弘雅训</p>
  <p id="aJK">如兄弟相憎　　并讪及二亲</p>
  <p id="aJL">尔时有菩萨。<a id="a-JM"></a>名曰大光。<a id="a-JN"></a>白佛言。<a id="a-JO"></a>何谓为光。<a id="a-JP"></a>何谓为明。<a id="a-JQ"></a>世尊告曰。<a id="a-JR"></a>解了慧明心如虚空。<a id="a-JS"></a>睹见十方去来现在三世之事无所挂碍。<a id="a-JT"></a>逮得权智神通已达。<a id="a-JU"></a>坐睹一切众生根原。<a id="a-JV"></a>无有去来因缘之想。<a id="a-JW"></a>不碍四大。<a id="a-JX"></a>不碍铁围大铁围宝山。<a id="a-JY"></a>于地水火风出入无间。<a id="a-JZ"></a>所以者何。<a id="a-Ja"></a>地皆空故。<a id="a-Jb"></a>入不解地。<a id="a-Jc"></a>地不空者。<a id="a-Jd"></a>我不得前。<a id="a-Je"></a>水不得入。<a id="a-Jf"></a>以空之故。<a id="a-Jg"></a>转相开通。<a id="a-Jh"></a>如人体中毛孔九十九万。<a id="a-Ji"></a>已神通者不见有身。<a id="a-Jj"></a>察之虚空无所挂碍。<a id="a-Jk"></a>是谓为光。<a id="a-Jl"></a>睹一切心已生未生有志无志道心俗心痛心尽心无漏之心。<a id="a-Jm"></a>悉晓了之而为讲义。<a id="a-Jn"></a>各令得所。<a id="a-Jo"></a>是谓为明。<a id="a-Jp"></a>说是语时。<a id="a-Jq"></a>无数菩萨皆得神通。<a id="a-Jr"></a>光明无量普照十方。</p>
  <p id="aJs">佛告阿难。<a id="a-Jt"></a>受斯经典。<a id="a-Ju"></a>宣示未闻令得流布。<a id="a-Jv"></a>众生蒙度以致正真。<a id="a-Jw"></a>阿难白佛言。<a id="a-Jx"></a>惟当受持要者。<a id="a-Jy"></a>何名此经。<a id="a-Jz"></a>佛言。<a id="a-K0"></a>名超日明三昧。<a id="a-K1"></a>又名十定。<a id="a-K2"></a>佛之决教多所成就。<a id="a-K3"></a>譬如日明遍照四域。<a id="a-K4"></a>百谷草木万物变化皆因成熟。<a id="a-K5"></a>斯定若兹。<a id="a-K6"></a>一切十方五道生死莫能自济。<a id="a-K7"></a>声闻缘觉菩萨大道。<a id="a-K8"></a>皆由斯定而得成济。<a id="a-K9"></a>若千万劫奉行六度而有望想。<a id="a-KA"></a>不如达斯超日明定。<a id="a-KB"></a>以大慧光照于十方德喻于彼。<a id="a-KC"></a>佛所说如是。<a id="a-KD"></a>贤者阿难大菩萨众诸天龙神阿须伦等莫不欢喜。<a id="a-KE"></a>作礼而去。</p>
 </body>
</html>