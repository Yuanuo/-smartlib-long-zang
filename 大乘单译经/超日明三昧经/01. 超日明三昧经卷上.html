<!doctype html>
<html id="z3IBTvYSW" data-ver="1496">
 <head>
  <meta charset="utf-8">
  <meta author="聂承远">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">超日明三昧经卷上</h1>
  <p id="a2">闻如是。<a id="a-3"></a>一时佛游于维耶离奈氏树园。<a id="a-4"></a>与大比丘众俱。<a id="a-5"></a>比丘万八千。<a id="a-6"></a>菩萨八万。<a id="a-7"></a>一切大圣神通已达。<a id="a-8"></a>悉得总持揽十力慧。<a id="a-9"></a>住无所住超三脱门。<a id="a-A"></a>善权方便莫不从化。<a id="a-B"></a>三达之智无所挂碍。<a id="a-C"></a>游步三世独尊无侣。<a id="a-D"></a>见生死原本末所起。<a id="a-E"></a>应病授药令各得所。<a id="a-F"></a>守护法城救济群生。<a id="a-G"></a>行四等心慈悲喜护。<a id="a-H"></a>四恩随时开建桥梁。<a id="a-I"></a>布施持戒忍辱精进一心智慧以度无极。<a id="a-J"></a>解空无相无愿之法得不起法忍。<a id="a-K"></a>现入众生都无所起。<a id="a-L"></a>诲诸退转令不回还。<a id="a-M"></a>八不思议拔度八难。<a id="a-N"></a>与法身合示现菩萨。<a id="a-O"></a>或为如来声闻缘觉。<a id="a-P"></a>犹如日光无所不照。<a id="a-Q"></a>往来十方亦无周旋。<a id="a-R"></a>观一切法如化幻梦野马影响悉无所有。<a id="a-S"></a>利衰毁誉苦乐善恶永已灭除。<a id="a-T"></a>皆过世间诸所有法。<a id="a-U"></a>至于道场等无增减。<a id="a-V"></a>其名曰普明菩萨。<a id="a-W"></a>普达菩萨。<a id="a-X"></a>普智菩萨。<a id="a-Y"></a>普慧菩萨。<a id="a-Z"></a>普至菩萨。<a id="a-a"></a>光明菩萨。<a id="a-b"></a>光[火*僉]菩萨。<a id="a-c"></a>光等菩萨。<a id="a-d"></a>光英菩萨。<a id="a-e"></a>光造菩萨。<a id="a-f"></a>慈光菩萨。<a id="a-g"></a>慈施菩萨。<a id="a-h"></a>慈戒菩萨。<a id="a-i"></a>慈忍菩萨。<a id="a-j"></a>慈进菩萨。<a id="a-k"></a>慈寂菩萨。<a id="a-l"></a>慈智菩萨。<a id="a-m"></a>慈救菩萨。<a id="a-n"></a>慈护菩萨。<a id="a-o"></a>慈雨菩萨。<a id="a-p"></a>慈明菩萨。<a id="a-q"></a>慈普菩萨。<a id="a-r"></a>如是等上首八万德皆如是。<a id="a-s"></a>尔时世尊。<a id="a-t"></a>与无央数百千之众眷属围绕。<a id="a-u"></a>而为说法。<a id="a-v"></a>讲大乘业无极之慧。<a id="a-w"></a>于是城中有大长者。<a id="a-x"></a>名曰善实。<a id="a-y"></a>与千人俱各各手执七宝之华。<a id="a-z"></a>来诣佛所稽首佛足。<a id="a-10"></a>以其宝华共散佛上。<a id="a-11"></a>而各誓愿。<a id="a-12"></a>愿使十方众生之类。<a id="a-13"></a>心软如华意净若空。<a id="a-14"></a>如来威神令诸宝华皆在空中。<a id="a-15"></a>于世尊上合成华盖。<a id="a-16"></a>华盖之光普照十方诸佛国土菩萨。<a id="a-17"></a>诸天人民靡不睹焉。<a id="a-18"></a>诸佛世界各有无数亿百千菩萨。<a id="a-19"></a>来诣佛所稽首毕一面坐。<a id="a-1A"></a>于是慈普八万大士。<a id="a-1B"></a>与百亿天帝释梵王。<a id="a-1C"></a>与三十亿梵诸天神妙天。<a id="a-1D"></a>与十亿眷属净居天。<a id="a-1E"></a>与二十亿侍从魔子导师。<a id="a-1F"></a>与五千亿妓傥相随俱来诣佛所。<a id="a-1G"></a>稽首足下退住一面。</p>
  <p id="a1H">阿阇世王与八万人。<a id="a-1I"></a>波斯匿王与五万人。<a id="a-1J"></a>维耶离王与诸尊者八万四千人。<a id="a-1K"></a>郁蝉王与二万人。<a id="a-1L"></a>输头檀王与九万人。<a id="a-1M"></a>拘夷那竭王与六万人。<a id="a-1N"></a>如是诸王。<a id="a-1O"></a>各将官属不可复计。<a id="a-1P"></a>俱来诣佛所。<a id="a-1Q"></a>稽首于地迁坐一面。</p>
  <p id="a1R">诸比丘比丘尼清信士清信女。<a id="a-1S"></a>诸天龙神阿须轮迦留罗真陀罗摩休勒人与非人。<a id="a-1T"></a>无央数亿不可譬喻。<a id="a-1U"></a>来诣佛所稽首于地。<a id="a-1V"></a>各各分部。<a id="a-1W"></a>或坐或住。<a id="a-1X"></a>佛在众中威神特尊。<a id="a-1Y"></a>如日初出若星中月。<a id="a-1Z"></a>犹须弥山峙干大海周照四域。<a id="a-1a"></a>世尊放身光明巍巍圣慧无边。<a id="a-1b"></a>普照一切靡不蒙度。<a id="a-1c"></a>四品瞻仰犹冥睹明。<a id="a-1d"></a>于是会中有菩萨。<a id="a-1e"></a>名曰普明。<a id="a-1f"></a>从坐起整衣服。<a id="a-1g"></a>长跪叉手以偈赞佛。</p>
  <p id="a1h">大慈哀愍群黎　　为阴盖盲冥者</p>
  <p id="a1i">开无目使视瞻　　化未闻以道明</p>
  <p id="a1j">处世间如虚空　　若莲花不着水</p>
  <p id="a1k">心清净超于彼　　稽首礼无上圣</p>
  <p id="a1l">观法本无所有　　如野马水月形</p>
  <p id="a1m">影响幻化芭蕉　　晓三界亦如是</p>
  <p id="a1n">从无量难计劫　　积功德不可数</p>
  <p id="a1o">慈心等定广化　　众生类皆被荷</p>
  <p id="a1p">了三界其若梦　　觉悉灭无适莫</p>
  <p id="a1q">生死吾之本末　　斯恍惚无所有</p>
  <p id="a1r">佛光明靡不照　　威相好难计量</p>
  <p id="a1s">道巍巍无等伦　　故稽首礼十方</p>
  <p id="a1t">本发意为十方　　拯厄难济群庶</p>
  <p id="a1u">已获愿过于空　　一切人莫不蒙</p>
  <p id="a1v">坐佛树力降魔　　逮无量觉道成</p>
  <p id="a1w">解诸法本自然　　于异术无所求</p>
  <p id="a1x">众上佛七宝华　　在虚空成华盖</p>
  <p id="a1y">光普照十方国　　群黎集受法诲</p>
  <p id="a1z">圣尊德喻须弥　　智慧光超日月</p>
  <p id="a20">所敷演不可喻　　故稽首大圣雄</p>
  <p id="a21">尔时普明说此偈赞佛已。<a id="a-22"></a>长跪叉手。<a id="a-23"></a>问曰。<a id="a-24"></a>唯然世尊。<a id="a-25"></a>斯诸会者有发菩萨意。<a id="a-26"></a>或未发者。<a id="a-27"></a>有得不退转。<a id="a-28"></a>或未得者。<a id="a-29"></a>有得不起法忍一生补处道德成者。<a id="a-2A"></a>或在五道生死缚者。<a id="a-2B"></a>如来加哀深为演现无极宝藏。<a id="a-2C"></a>令未解达心得[火*霍]然。<a id="a-2D"></a>愚冥睹明得不退转。<a id="a-2E"></a>宁有三昧名普照。<a id="a-2F"></a>深浅消散二法。<a id="a-2G"></a>疾至无上正真道乎。<a id="a-2H"></a>佛言。<a id="a-2I"></a>善哉普明。<a id="a-2J"></a>多所哀念多所安隐。<a id="a-2K"></a>愍伤诸天及十方人各令得所。<a id="a-2L"></a>谛听谛听善思念之。<a id="a-2M"></a>唯然世尊愿乐欲闻。<a id="a-2N"></a>佛言。<a id="a-2O"></a>有三昧名超日明。<a id="a-2P"></a>菩萨逮得是者无所不入。<a id="a-2Q"></a>譬如日光所在而现无所蔽碍。<a id="a-2R"></a>化终始者使畅三处心意所为其未发意兴菩萨心。<a id="a-2S"></a>已发道心至不退转。<a id="a-2T"></a>立不回还至一生补处。<a id="a-2U"></a>已得补处究竟无上正真之道。<a id="a-2V"></a>等如虚空无往无来。<a id="a-2W"></a>不出不入无所不行。<a id="a-2X"></a>行八十事乃谛逮得斯定。<a id="a-2Y"></a>何等八十。<a id="a-2Z"></a>解眼空。<a id="a-2a"></a>除耳声。<a id="a-2b"></a>无鼻嗅。<a id="a-2c"></a>拔言着。<a id="a-2d"></a>济于识。<a id="a-2e"></a>息贪淫。<a id="a-2f"></a>休恚恨。<a id="a-2g"></a>释愚痴。<a id="a-2h"></a>了色沫。<a id="a-2i"></a>痛若泡。<a id="a-2j"></a>想野马。<a id="a-2k"></a>行芭蕉。<a id="a-2l"></a>识犹幻。<a id="a-2m"></a>心本净。<a id="a-2n"></a>意喻梦。<a id="a-2o"></a>念同像。<a id="a-2p"></a>不见身。<a id="a-2q"></a>不计人。<a id="a-2r"></a>不有寿。<a id="a-2s"></a>不保命。<a id="a-2t"></a>四大空。<a id="a-2u"></a>五阴无根。<a id="a-2v"></a>六衰无原。<a id="a-2w"></a>七识无主。<a id="a-2x"></a>行慈心。<a id="a-2y"></a>哀一切。<a id="a-2z"></a>志和悦。<a id="a-30"></a>护诸根。<a id="a-31"></a>无憎爱。<a id="a-32"></a>离众对。<a id="a-33"></a>不散行。<a id="a-34"></a>无合会。<a id="a-35"></a>无施不悭。<a id="a-36"></a>无戒不犯。<a id="a-37"></a>无忍不怒。<a id="a-38"></a>无进不怠。<a id="a-39"></a>无寂不乱。<a id="a-3A"></a>无智不愚。<a id="a-3B"></a>不废俗。<a id="a-3C"></a>不专道。<a id="a-3D"></a>讲说法。<a id="a-3E"></a>不为身。<a id="a-3F"></a>为一切。<a id="a-3G"></a>无所著。<a id="a-3H"></a>亦不断。<a id="a-3I"></a>亦无缚。<a id="a-3J"></a>无所解。<a id="a-3K"></a>行平等。<a id="a-3L"></a>却睡眠。<a id="a-3M"></a>无诸盖。<a id="a-3N"></a>不受入。<a id="a-3O"></a>不随对。<a id="a-3P"></a>心自解。<a id="a-3Q"></a>顺佛教。<a id="a-3R"></a>不违法。<a id="a-3S"></a>不轻众。<a id="a-3T"></a>愍十方人。<a id="a-3U"></a>如父严教。<a id="a-3V"></a>若母抚育。<a id="a-3W"></a>譬子顺亲。<a id="a-3X"></a>恩如己身。<a id="a-3Y"></a>不自为形。<a id="a-3Z"></a>不为他人。<a id="a-3a"></a>亦不为法。<a id="a-3b"></a>行菩萨道。<a id="a-3c"></a>弘雅志。<a id="a-3d"></a>不为邪想。<a id="a-3e"></a>无声闻念。<a id="a-3f"></a>无缘觉意。<a id="a-3g"></a>不求望想。<a id="a-3h"></a>弃彼此行。<a id="a-3i"></a>一切无倚。<a id="a-3j"></a>不见三世。<a id="a-3k"></a>了三界本。<a id="a-3l"></a>不心意识。<a id="a-3m"></a>解道若空。<a id="a-3n"></a>离去来今。<a id="a-3o"></a>深入大慧。<a id="a-3p"></a>一切本无。<a id="a-3q"></a>行大善权是为八十。<a id="a-3r"></a>佛语普明。<a id="a-3s"></a>是八十行。<a id="a-3t"></a>若遵修者。<a id="a-3u"></a>则疾得至超日明三昧。<a id="a-3v"></a>譬如日出一时遍照。<a id="a-3w"></a>百谷草木仰天之类莫不成熟。<a id="a-3x"></a>逮斯定者等入一切上中下行无所不现而皆度之。<a id="a-3y"></a>如月盛满消夜窈冥。<a id="a-3z"></a>以大定明进却三垢想蔽用除而睹上道如大医王。<a id="a-40"></a>选采百药以疗众病各各得愈。<a id="a-41"></a>以无极慧随众本行而为说法。<a id="a-42"></a>屏色痛想行识求使获神通。<a id="a-43"></a>又如船工御牢坚船。<a id="a-44"></a>度人往还而无停滞。<a id="a-45"></a>示现泥洹济无量人。<a id="a-46"></a>开化止处解三界空。<a id="a-47"></a>顺至终始救摄群萌。<a id="a-48"></a>如雄师子隐乎林薮诸兽摄伏。<a id="a-49"></a>获斯定者开士独步周旋三世。<a id="a-4A"></a>六十二见九十六径诸堕邪者皆为降弃。<a id="a-4B"></a>从受道教三品得所。<a id="a-4C"></a>如转轮王典领四域天下戴仰。<a id="a-4D"></a>斯定四等以四意行。<a id="a-4E"></a>分别四大度脱众生生老病死我人寿命使知本无。<a id="a-4F"></a>得至大道。<a id="a-4G"></a>犹若巨海悉受众流。<a id="a-4H"></a>苞含诸宝奇妙异珍。<a id="a-4I"></a>一切法门总持辩才诸定意门悉而归之。<a id="a-4J"></a>光演深邃无上慧义。<a id="a-4K"></a>兴隆三宝洗濯愚冥。<a id="a-4L"></a>超至日明三昧尊定。<a id="a-4M"></a>佛时颂曰。</p>
  <p id="a4N">譬如日出时　　其光悉遍照</p>
  <p id="a4O">百谷仰成熟　　大定超于彼</p>
  <p id="a4P">等至于一切　　杂行群萌类</p>
  <p id="a4Q">普现无不周　　莫不得过度</p>
  <p id="a4R">医王疗众病　　随时而授药</p>
  <p id="a4S">斯定应所宜　　淫怒痴消除</p>
  <p id="a4T">船师度往还　　从此到彼岸</p>
  <p id="a4U">菩萨亦如是　　所济无穷极</p>
  <p id="a4V">譬如雄师子　　独步无所畏</p>
  <p id="a4W">六十二疑见　　斯定皆降化</p>
  <p id="a4X">若转轮圣王　　绥恤四天下</p>
  <p id="a4Y">菩萨犹如斯　　四等度群黎</p>
  <p id="a4Z">巨海受万川　　瑰琦异珍宝</p>
  <p id="a4a">斯定苞诸法　　施以七大财</p>
  <p id="a4b">假使有发意　　欲至无上慧</p>
  <p id="a4c">当尊斯定义　　疾获正真觉</p>
  <p id="a4d">佛语普明。<a id="a-4e"></a>菩萨有四事。<a id="a-4f"></a>疾获斯定。<a id="a-4g"></a>何等四。<a id="a-4h"></a>愍伤群黎如己骨髓。<a id="a-4i"></a>殖众德本不望其报。<a id="a-4j"></a>观四大空犹若如梦。<a id="a-4k"></a>计五阴本则野马也。<a id="a-4l"></a>是为四事。<a id="a-4m"></a>佛时颂曰。</p>
  <p id="a4n">欲获定意者　　愍哀众生类</p>
  <p id="a4o">犹如己骨髓　　立德不想报</p>
  <p id="a4p">观身四大空　　恍惚其若梦</p>
  <p id="a4q">计五阴本无　　譬若如野马</p>
  <p id="a4r">设使解慧者　　则不计吾我</p>
  <p id="a4s">缕练一切原　　速逮斯定意</p>
  <p id="a4t">佛告普明。<a id="a-4u"></a>菩萨有四事。<a id="a-4v"></a>疾得斯定。<a id="a-4w"></a>何等为四。<a id="a-4x"></a>苞育众生爱若赤子。<a id="a-4y"></a>常行大慈无有彼此。<a id="a-4z"></a>劝诲愚痴示以道明。<a id="a-50"></a>昼夜精进志道无求。<a id="a-51"></a>是为四。<a id="a-52"></a>佛时颂曰。</p>
  <p id="a53">养护哀众生　　如父母爱子</p>
  <p id="a54">大慈不劳望　　等心无适莫</p>
  <p id="a55">劝化诱愚憃　　使睹大道明</p>
  <p id="a56">夙夜乐正法　　乃能逮斯定</p>
  <p id="a57">佛告普明。<a id="a-58"></a>菩萨有六事。<a id="a-59"></a>疾得斯定。<a id="a-5A"></a>何等六。<a id="a-5B"></a>布施平等奉持禁戒一切无犯忍辱之力。<a id="a-5C"></a>被大乘铠精进勤修未曾懈废一心摄意使无众想。<a id="a-5D"></a>智慧明了不着三界。<a id="a-5E"></a>是为六。<a id="a-5F"></a>佛时颂曰。</p>
  <p id="a5G">布施无所望　　护戒如山地</p>
  <p id="a5H">忍辱立大力　　则被大乘铠</p>
  <p id="a5I">善修大精进　　未曾有懈休</p>
  <p id="a5J">一心禅三昧　　智慧无挂碍</p>
  <p id="a5K">不自睹缘变　　所从兴造立</p>
  <p id="a5L">三处忽现没　　一心无所住</p>
  <p id="a5M">佛告普明。<a id="a-5N"></a>菩萨有十事。<a id="a-5O"></a>疾得斯定。<a id="a-5P"></a>何等十。<a id="a-5Q"></a>施安于人。<a id="a-5R"></a>除诸秽害。<a id="a-5S"></a>消化尘劳。<a id="a-5T"></a>和合别离。<a id="a-5U"></a>释理邪见六十二疑。<a id="a-5V"></a>晓无吾我。<a id="a-5W"></a>常崇十德。<a id="a-5X"></a>欲济一切三趣之难。<a id="a-5Y"></a>不为细术所见迷网。<a id="a-5Z"></a>从本无教无合不散。<a id="a-5a"></a>是为十事。<a id="a-5b"></a>佛时颂曰。</p>
  <p id="a5c">施安悦众生　　离诸秽害想</p>
  <p id="a5d">消化于尘劳　　和合乱别离</p>
  <p id="a5e">释六十二见　　晓了无吾我</p>
  <p id="a5f">常遵崇十德　　欲济拔三趣</p>
  <p id="a5g">矜愍诸八难　　往来周旋者</p>
  <p id="a5h">犹如盲无目　　不自觉没冥</p>
  <p id="a5i">以故兴大悲　　救脱众危厄</p>
  <p id="a5j">分别深远慧　　疾得斯定意</p>
  <p id="a5k">佛告普明。<a id="a-5l"></a>菩萨有七事。<a id="a-5m"></a>疾得斯定。<a id="a-5n"></a>何等为七。<a id="a-5o"></a>心专志。<a id="a-5p"></a>道不为他念。<a id="a-5q"></a>于法自在分别英妙。<a id="a-5r"></a>悦颜一切瞻察众生。<a id="a-5s"></a>信知诸法无有根原。<a id="a-5t"></a>常力精进不废于道。<a id="a-5u"></a>建立大意志存永安。<a id="a-5v"></a>将顺护法至获大定。<a id="a-5w"></a>是为七事。<a id="a-5x"></a>佛时颂曰。</p>
  <p id="a5y">策心专志道　　未曾兴他念</p>
  <p id="a5z">分别于本空　　和颜向一切</p>
  <p id="a60">晓了三脱门　　解诸法无根</p>
  <p id="a61">常修于精进　　不废于道教</p>
  <p id="a62">建立大弘意　　将养到永安</p>
  <p id="a63">救护悟迷惑　　得超日明定</p>
  <p id="a64">佛告普明。<a id="a-65"></a>菩萨有十事法。<a id="a-66"></a>疾得斯定。<a id="a-67"></a>何等为十。<a id="a-68"></a>无我无人。<a id="a-69"></a>无寿无命。<a id="a-6A"></a>无声闻。<a id="a-6B"></a>无缘觉。<a id="a-6C"></a>不处二法。<a id="a-6D"></a>不着菩萨。<a id="a-6E"></a>不想见佛。<a id="a-6F"></a>不在生死。<a id="a-6G"></a>不处泥洹。<a id="a-6H"></a>是为十。<a id="a-6I"></a>佛时颂曰。</p>
  <p id="a6J">不见吾我人　　不计身寿命</p>
  <p id="a6K">无有声闻心　　蠲除缘觉想</p>
  <p id="a6L">不处法有二　　无著于菩萨</p>
  <p id="a6M">不想睹佛身　　不住有无际</p>
  <p id="a6N">[火*霍]然不自见　　乃睹一切空</p>
  <p id="a6O">因缘不复起　　乃得成定意</p>
  <p id="a6P">佛告普明。<a id="a-6Q"></a>菩萨有八事法。<a id="a-6R"></a>疾得斯定。<a id="a-6S"></a>何等为八。<a id="a-6T"></a>等观邪正无有二心。<a id="a-6U"></a>常念三宝令不断绝。<a id="a-6V"></a>讲深法义未曾谈话。<a id="a-6W"></a>业以大乘不乐弟子。<a id="a-6X"></a>所造顺法不舍佛道。<a id="a-6Y"></a>平正方便除诸起灭。<a id="a-6Z"></a>因缘之想永已灭尽。<a id="a-6a"></a>意止至寂不为愦乱。<a id="a-6b"></a>一心定意睹见十方。<a id="a-6c"></a>是为八。<a id="a-6d"></a>佛时颂曰。</p>
  <p id="a6e">等观诸邪正　　二俱无所处</p>
  <p id="a6f">常念于三宝　　令慧不断绝</p>
  <p id="a6g">说演深义要　　未曾生他想</p>
  <p id="a6h">业以供大乘　　不慕于小乘</p>
  <p id="a6i">所造常顺法　　不释佛正道</p>
  <p id="a6j">方便行平等　　除诸起灭缘</p>
  <p id="a6k">意止至寂寞　　未尝兴愦乱</p>
  <p id="a6l">一心存定意　　明睹十方佛</p>
  <p id="a6m">佛告普明。<a id="a-6n"></a>菩萨有七事。<a id="a-6o"></a>疾得斯定。<a id="a-6p"></a>何等为七。<a id="a-6q"></a>解色本空声如呼响。<a id="a-6r"></a>香若风等。<a id="a-6s"></a>味若缘合。<a id="a-6t"></a>细滑何乐。<a id="a-6u"></a>晓识如幻。<a id="a-6v"></a>诸法喻梦。<a id="a-6w"></a>是为七。<a id="a-6x"></a>佛时颂曰。</p>
  <p id="a6y">解色之本空　　耳声犹呼响</p>
  <p id="a6z">鼻香风气等　　细滑更则过</p>
  <p id="a70">了诸识幻化　　一切法则梦</p>
  <p id="a71">能分别如是　　得超日明定</p>
  <p id="a72">佛告普明。<a id="a-73"></a>菩萨有五事。<a id="a-74"></a>疾得斯定。<a id="a-75"></a>何等五。<a id="a-76"></a>等心十方人与非人。<a id="a-77"></a>于供养利不以适莫。<a id="a-78"></a>若有讲经后不宣阙。<a id="a-79"></a>不望他人财色之宝。<a id="a-7A"></a>深入微妙难喻之法。<a id="a-7B"></a>是为五。<a id="a-7C"></a>佛时颂曰。</p>
  <p id="a7D">等心于十方　　人非人无异</p>
  <p id="a7E">若获于供养　　其志无适莫</p>
  <p id="a7F">假使讲经者　　没命不讼阙</p>
  <p id="a7G">不望他财利　　深入乃逮定</p>
  <p id="a7H">佛告普明。<a id="a-7I"></a>菩萨有五事。<a id="a-7J"></a>疾得斯定。<a id="a-7K"></a>何等五。<a id="a-7L"></a>过空无相不愿诸法。<a id="a-7M"></a>晓三达智辩才无碍。<a id="a-7N"></a>行大智慧度于无极。<a id="a-7O"></a>善权方便无所不入。<a id="a-7P"></a>是为五。<a id="a-7Q"></a>佛时颂曰。</p>
  <p id="a7R">过空无相愿　　晓了三达智</p>
  <p id="a7S">辩才不可量　　所说如大海</p>
  <p id="a7T">修行大智慧　　所度于无极</p>
  <p id="a7U">善权皆周普　　日明定如是</p>
  <p id="a7V">佛说是时。<a id="a-7W"></a>三十亿菩萨皆得不起法忍。<a id="a-7X"></a>八万四千人发无上正真道意。<a id="a-7Y"></a>三万人远尘离垢诸法眼净。<a id="a-7Z"></a>八千比丘漏尽意解。<a id="a-7a"></a>三千世界六反震动。<a id="a-7b"></a>天雨华香。<a id="a-7c"></a>箜篌乐器不鼓自鸣。<a id="a-7d"></a>飞鸟禽兽皆来集听。<a id="a-7e"></a>十方菩萨自然飞来。<a id="a-7f"></a>各擎诸华如须弥山用散佛上。<a id="a-7g"></a>若干种衣被服珍宝供养世尊。<a id="a-7h"></a>大圣难值如优昙钵花时时可得。<a id="a-7i"></a>斯法希有难以遭焉。<a id="a-7j"></a>佛大神通从无数劫。<a id="a-7k"></a>积累功德恢弘大哀。<a id="a-7l"></a>布施持戒忍辱精进一心智慧善权方便皆为黎庶。<a id="a-7m"></a>自然获之功不唐捐。<a id="a-7n"></a>吾为善利得见如来。<a id="a-7o"></a>闻深妙法超日明定。<a id="a-7p"></a>快哉快哉何乃侥幸至如斯乎。<a id="a-7q"></a>佛告诸菩萨。<a id="a-7r"></a>审如所云实无一异。<a id="a-7s"></a>信于深法能遵修者。<a id="a-7t"></a>则当逮得超日明定十慧之德。<a id="a-7u"></a>何等十。<a id="a-7v"></a>具足四等。<a id="a-7w"></a>四恩无厌。<a id="a-7x"></a>遵崇大慧。<a id="a-7y"></a>普畅大定。<a id="a-7z"></a>神通则达。<a id="a-80"></a>成就六度不起法忍善权方便。<a id="a-81"></a>见十方佛。<a id="a-82"></a>能领国土。<a id="a-83"></a>一生补处。<a id="a-84"></a>已逮道场三达之智。<a id="a-85"></a>是为十。<a id="a-86"></a>说是语时。<a id="a-87"></a>无数菩萨得不起法忍。<a id="a-88"></a>不可计人发无上正真道意。<a id="a-89"></a>尔时有菩萨。<a id="a-8A"></a>名离垢目。<a id="a-8B"></a>白佛言。<a id="a-8C"></a>何谓菩萨学。<a id="a-8D"></a>何谓声闻学。<a id="a-8E"></a>何谓缘觉学。<a id="a-8F"></a>佛言。<a id="a-8G"></a>无限无碍其心泰然是菩萨学。<a id="a-8H"></a>有限有碍其心偏局是声闻学。<a id="a-8I"></a>庶慕大乘进退无慧心存中跱是缘觉学。<a id="a-8J"></a>离垢目又问。<a id="a-8K"></a>何谓无限。<a id="a-8L"></a>何谓无碍。<a id="a-8M"></a>何谓泰然。<a id="a-8N"></a>佛言。<a id="a-8O"></a>发无上正真道意。<a id="a-8P"></a>慈哀一切。<a id="a-8Q"></a>欲度蚑行喘息人物之类。<a id="a-8R"></a>布施持戒忍辱精进一心智慧善权方便。<a id="a-8S"></a>但为一切不念己身。<a id="a-8T"></a>遵四等心慈悲喜护。<a id="a-8U"></a>加以四恩惠施仁爱。<a id="a-8V"></a>利人等利一切救济危厄穷匮化之为道而为慧学菩萨之道。<a id="a-8W"></a>自省己过不察彼阙。<a id="a-8X"></a>敬如父母如子如身等无有异。<a id="a-8Y"></a>以身敬德等一切人。<a id="a-8Z"></a>以爱子事愍一切人。<a id="a-8a"></a>仇怨亲友心无殊特。<a id="a-8b"></a>解知身空众生无处。<a id="a-8c"></a>吾我自然诸法自然。<a id="a-8d"></a>道法自然佛法自然。<a id="a-8e"></a>一切本无无形无貌。<a id="a-8f"></a>是为无限。<a id="a-8g"></a>于生死元求索泥洹不见泥洹。<a id="a-8h"></a>于泥洹元求索生死亦无所睹。<a id="a-8i"></a>不恶生死不住泥洹住无所住。<a id="a-8j"></a>犹如日光遍照悉至。<a id="a-8k"></a>亦无往来光无想念。<a id="a-8l"></a>菩萨如是普入一切亦无所入。<a id="a-8m"></a>亦无往返周旋之想。<a id="a-8n"></a>譬如大海中有七宝明月之珠。<a id="a-8o"></a>龙神鲛蛇鼋龟鱼鳖悉含受之无增无减。<a id="a-8p"></a>其水一味亦无能秽。<a id="a-8q"></a>菩萨如是。<a id="a-8r"></a>现于生死三趣之难。<a id="a-8s"></a>若至泥洹无为之界。<a id="a-8t"></a>未曾增减心如明珠。<a id="a-8u"></a>若喻净水终不秽浊。<a id="a-8v"></a>普济群生入诸通慧平等之味。<a id="a-8w"></a>以示众生犹如空中生药毒树。<a id="a-8x"></a>其毒树者不害虚空。<a id="a-8y"></a>其药树者无所疗治。<a id="a-8z"></a>菩萨如是。<a id="a-90"></a>若在生死三毒之中无所沾秽。<a id="a-91"></a>假在泥洹清净之处亦无所净。<a id="a-92"></a>俱度黎庶无所不济。<a id="a-93"></a>虽曰有入亦无出入往来周旋也。<a id="a-94"></a>是谓无碍。<a id="a-95"></a>道心无限不有处所无人无心亦不可得度众生心如一切法如其趣此者则趣平等其趣平等则正等觉无三界也。<a id="a-96"></a>无声闻地无缘觉处无菩萨住。<a id="a-97"></a>不处有为不处无为。<a id="a-98"></a>无有无无。<a id="a-99"></a>亦无过去当来现在之处。<a id="a-9A"></a>度无所度生无所生。<a id="a-9B"></a>道迹本无往来本无。<a id="a-9C"></a>不还本无无著本无。<a id="a-9D"></a>缘觉本无三界本无。<a id="a-9E"></a>众生本无佛道本无。<a id="a-9F"></a>无此本无乃真本无无所适莫。<a id="a-9G"></a>是谓其心泰然。</p>
  <p id="a9H">离垢目又问。<a id="a-9I"></a>何谓为限何谓为碍。<a id="a-9J"></a>何谓其心偏局。<a id="a-9K"></a>佛言。<a id="a-9L"></a>畏恶生死三界之患言泥洹第一不了自然厌身之苦。<a id="a-9M"></a>惮无数劫周旋尘劳。<a id="a-9N"></a>布施持戒忍辱一心精进学智不倦。<a id="a-9O"></a>头目耳鼻髓脑肌肉支体所在惠与不可称限。<a id="a-9P"></a>乃到于佛豫怀是心。<a id="a-9Q"></a>便却不学菩萨法欲求灭身。<a id="a-9R"></a>是谓为限。<a id="a-9S"></a>已得罗汉欲有所度三昧禅息乃见人心不能豫睹一切根本不应病授药适欲久住。<a id="a-9T"></a>观察恶露不净之躯。<a id="a-9U"></a>不以为乐视如仇贼。<a id="a-9V"></a>如虺如毒早证泥洹。<a id="a-9W"></a>是谓为碍。<a id="a-9X"></a>住于泥洹好明恶冥。<a id="a-9Y"></a>不了诸法都无根本。<a id="a-9Z"></a>而求处所不知空慧。<a id="a-9a"></a>是谓其心偏局。</p>
  <p id="a9b">离垢目又问佛言。<a id="a-9c"></a>何谓中跱。<a id="a-9d"></a>佛言。<a id="a-9e"></a>发菩萨意。<a id="a-9f"></a>布施持戒忍辱精进一心智慧皆为妄想。<a id="a-9g"></a>欲得世尊三十二相八十种好。<a id="a-9h"></a>威神圣德与众卓异。<a id="a-9i"></a>不解本无如来之化。<a id="a-9j"></a>示现身命反求谓有。<a id="a-9k"></a>又谓有人欲度吾我不知本空行、<a id="a-9l"></a>四等心、<a id="a-9m"></a>四恩着行至空无见无为因止不知进退不知空慧。<a id="a-9n"></a>欲度众生无善权方便。<a id="a-9o"></a>法身之明可以济之。<a id="a-9p"></a>是谓缘觉学。<a id="a-9q"></a>说是语时。<a id="a-9r"></a>无数天人皆发无上正真道意。</p>
  <p id="a9s">于是长者子名曰净教。<a id="a-9t"></a>与五千群从。<a id="a-9u"></a>来诣佛所稽首佛足。<a id="a-9v"></a>退坐一面。<a id="a-9w"></a>叉手白佛言。<a id="a-9x"></a>此诸群从好乐佛法。<a id="a-9y"></a>诸发道意。<a id="a-9z"></a>积何等行得至道慧。<a id="a-A0"></a>施行何法得摄佛土。<a id="a-A1"></a>佛言。<a id="a-A2"></a>有一法行而应道意。<a id="a-A3"></a>何谓一。<a id="a-A4"></a>心性调柔等向一切。<a id="a-A5"></a>是为一。<a id="a-A6"></a>佛时颂曰。</p>
  <p id="aA7">心性常调柔　　志意不粗犷</p>
  <p id="aA8">平等摄一切　　乃应菩萨行</p>
  <p id="aA9">复次又有二法为菩萨行。<a id="a-AA"></a>何谓二。<a id="a-AB"></a>寂然心净离诸着观。<a id="a-AC"></a>睹于无见唯志大道。<a id="a-AD"></a>是为二。<a id="a-AE"></a>佛时颂曰。</p>
  <p id="aAF">心净常寂然　　离见诸着观</p>
  <p id="aAG">释六十二疑　　唯念大道行</p>
  <p id="aAH">又有三法为菩萨行。<a id="a-AI"></a>何谓为三。<a id="a-AJ"></a>晓空不着。<a id="a-AK"></a>无相不缚。<a id="a-AL"></a>无愿不脱。<a id="a-AM"></a>是为三。<a id="a-AN"></a>佛时颂曰。</p>
  <p id="aAO">心常晓了空　　无相不复缚</p>
  <p id="aAP">无愿无所脱　　乃解三界结</p>
  <p id="aAQ">又有四法为菩萨行。<a id="a-AR"></a>何谓四。<a id="a-AS"></a>常遵慈心无有害意。<a id="a-AT"></a>长养道化常修慈悲。<a id="a-AU"></a>愍伤众生生死勤苦为之雨泪。<a id="a-AV"></a>常奉喜意和颜悦色。<a id="a-AW"></a>向于群萌无憎爱心。<a id="a-AX"></a>常行护心劝教众生使发道意已发道意至不退转已不退转。<a id="a-AY"></a>至于道场无上正真。<a id="a-AZ"></a>道是为四。<a id="a-Aa"></a>佛时颂曰。</p>
  <p id="aAb">常遵四等心　　和颜意志悦</p>
  <p id="aAc">愍哀众生类　　矜伤为雨泪</p>
  <p id="aAd">心欲度众生　　等心无憎爱</p>
  <p id="aAe">救护以道法　　乃应菩萨行</p>
  <p id="aAf">又有五法为菩萨行。<a id="a-Ag"></a>何谓五。<a id="a-Ah"></a>奉于禁戒而无所犯。<a id="a-Ai"></a>定意摄志令心惔怕。<a id="a-Aj"></a>智慧解空而无所起。<a id="a-Ak"></a>脱于五阴使无处所。<a id="a-Al"></a>示现三界睹无所有。<a id="a-Am"></a>是为五。<a id="a-An"></a>佛时颂曰。</p>
  <p id="aAo">持戒无所犯　　三昧意不乱</p>
  <p id="aAp">智慧分别空　　济脱五阴聚</p>
  <p id="aAq">睹见三世厄　　示现在其中</p>
  <p id="aAr">随时而开化　　各令得其所</p>
  <p id="aAs">又有六法为菩萨行。<a id="a-At"></a>何谓六。<a id="a-Au"></a>目睹皆空。<a id="a-Av"></a>耳听无声。<a id="a-Aw"></a>鼻嗅无香。<a id="a-Ax"></a>口语无言。<a id="a-Ay"></a>身不存细滑。<a id="a-Az"></a>心无思想。<a id="a-B0"></a>是为六。<a id="a-B1"></a>佛时颂曰。</p>
  <p id="aB2">目所睹皆空　　耳听无有声</p>
  <p id="aB3">鼻香无所著　　舌味何所有</p>
  <p id="aB4">计身但四大　　心了本空事</p>
  <p id="aB5">如是晓无形　　乃应菩萨行</p>
  <p id="aB6">又有七法为菩萨行。<a id="a-B7"></a>何谓七。<a id="a-B8"></a>摄身口意寂定无乱无所复违。<a id="a-B9"></a>是为七。<a id="a-BA"></a>佛时颂曰。</p>
  <p id="aBB">常摄己身口　　其心静不乱</p>
  <p id="aBC">寂寞定三昧　　神通无不达</p>
  <p id="aBD">又有八法为菩萨行。<a id="a-BE"></a>何谓八。<a id="a-BF"></a>施度无极。<a id="a-BG"></a>戒度无极。<a id="a-BH"></a>忍度无极。<a id="a-BI"></a>进度无极。<a id="a-BJ"></a>寂定度无极。<a id="a-BK"></a>智度无极。<a id="a-BL"></a>权度无极。<a id="a-BM"></a>成名慧行。<a id="a-BN"></a>是为八。<a id="a-BO"></a>佛时颂曰。</p>
  <p id="aBP">布施度无极　　戒忍精进禅</p>
  <p id="aBQ">智慧自然达　　道明为最尊</p>
  <p id="aBR">又有九法为菩萨行。<a id="a-BS"></a>何谓九。<a id="a-BT"></a>除五阴。<a id="a-BU"></a>去六衰。<a id="a-BV"></a>灭三垢。<a id="a-BW"></a>蠲八难。<a id="a-BX"></a>不着三界。<a id="a-BY"></a>不慕三世。<a id="a-BZ"></a>离罗汉心。<a id="a-Ba"></a>远缘觉意。<a id="a-Bb"></a>常志大道。<a id="a-Bc"></a>是为九。<a id="a-Bd"></a>佛时颂曰。</p>
  <p id="aBe">除五阴六衰　　无三垢八难</p>
  <p id="aBf">不着于三界　　三世无所处</p>
  <p id="aBg">以离罗汉心　　无缘觉之念</p>
  <p id="aBh">常慕求大道　　斯谓菩萨行</p>
  <p id="aBi">又有十法为菩萨行。<a id="a-Bj"></a>何谓十。<a id="a-Bk"></a>法宝三昧。<a id="a-Bl"></a>善住三昧。<a id="a-Bm"></a>无动三昧。<a id="a-Bn"></a>度无转三昧。<a id="a-Bo"></a>宝积华三昧。<a id="a-Bp"></a>日光耀三昧。<a id="a-Bq"></a>诸利义三昧。<a id="a-Br"></a>现在三昧。<a id="a-Bs"></a>慧光耀三昧。<a id="a-Bt"></a>勇猛伏三昧。<a id="a-Bu"></a>超日明三昧。<a id="a-Bv"></a>是为十。<a id="a-Bw"></a>佛时颂曰。</p>
  <p id="aBx">以法宝三昧　　善住无所动</p>
  <p id="aBy">竖立不可震　　宝积花三昧</p>
  <p id="aBz">光耀诸利义　　现在慧光明</p>
  <p id="aC0">勇猛伏三昧　　乃获超日明</p>
  <p id="aC1">复次难垢目。<a id="a-C2"></a>菩萨布施天人乐从。<a id="a-C3"></a>开化悭者令无所惜。<a id="a-C4"></a>菩萨遵戒。<a id="a-C5"></a>天人乐从。<a id="a-C6"></a>化放恣者令无殃衅。<a id="a-C7"></a>菩萨忍辱天人乐顺。<a id="a-C8"></a>化忿狷者令无纤介。<a id="a-C9"></a>菩萨精进天人乐从。<a id="a-CA"></a>化懈废者令建勤力。<a id="a-CB"></a>菩萨一心天人乐习。<a id="a-CC"></a>化愦扰者令志安寂。<a id="a-CD"></a>菩萨智慧天人乐顺。<a id="a-CE"></a>化蔽碍者令通圣范。<a id="a-CF"></a>菩萨行慈天人乐之。<a id="a-CG"></a>化不仁者令等惋恋。<a id="a-CH"></a>菩萨行悲天人乐之。<a id="a-CI"></a>化愚迷者悼愍众生。<a id="a-CJ"></a>菩萨喜悦天人乐从。<a id="a-CK"></a>化愁戚者法鼓自娱。<a id="a-CL"></a>菩萨行护天人乐之。<a id="a-CM"></a>救化无援将养一切。<a id="a-CN"></a>菩萨讲法天人乐听。<a id="a-CO"></a>化志俗者令慕圣典。<a id="a-CP"></a>菩萨谦苦天人乐恭。<a id="a-CQ"></a>化贡高者奉敬三宝。<a id="a-CR"></a>菩萨利人天人乐惠。<a id="a-CS"></a>化无义者令普施恩。<a id="a-CT"></a>菩萨行等天人乐豫。<a id="a-CU"></a>化不恢泰令接未达。<a id="a-CV"></a>菩萨行权摄诸众生。<a id="a-CW"></a>化之为善成平等觉悉生彼国。<a id="a-CX"></a>菩萨行三十七品以摄众生。<a id="a-CY"></a>意止意断根力觉道。<a id="a-CZ"></a>摄取众生使令寂然。<a id="a-Ca"></a>若成佛时悉生彼国。<a id="a-Cb"></a>菩萨在于大会讲深妙法。<a id="a-Cc"></a>欲使蠕动悉蒙超度。<a id="a-Cd"></a>若成佛时皆生彼国。<a id="a-Ce"></a>菩萨行十德以摄众生。<a id="a-Cf"></a>悉开化之护身口意。<a id="a-Cg"></a>菩萨说经蠲除八难。<a id="a-Ch"></a>以摄众生行八正道。<a id="a-Ci"></a>若成佛时皆生彼国。<a id="a-Cj"></a>菩萨自省不求彼阙。<a id="a-Ck"></a>以摄众生离诸邪见六十二网。<a id="a-Cl"></a>若成佛时皆生彼国。<a id="a-Cm"></a>菩萨说法以摄众生。<a id="a-Cn"></a>脱于八缚得至八解。<a id="a-Co"></a>若成佛时皆生彼国。<a id="a-Cp"></a>菩萨说法除八思议。<a id="a-Cq"></a>至不思议法门之海。<a id="a-Cr"></a>若成佛时悉生彼国。<a id="a-Cs"></a>菩萨说法假使逮得无所从生法忍。<a id="a-Ct"></a>成具佛事示现泥洹。<a id="a-Cu"></a>度无量人皆使得道。<a id="a-Cv"></a>如是离垢目。<a id="a-Cw"></a>菩萨所行本末若斯。<a id="a-Cx"></a>以应此行号字自然。<a id="a-Cy"></a>成立国土度脱群黎。<a id="a-Cz"></a>佛说是时。<a id="a-D0"></a>离垢目长者子五千营从。<a id="a-D1"></a>皆发无上正真道意。<a id="a-D2"></a>寻时逮得不起法忍。<a id="a-D3"></a>于是居士名曰见正。<a id="a-D4"></a>前白佛言。<a id="a-D5"></a>我常闻佛思一奉觐。<a id="a-D6"></a>罪盖之故不能自到。<a id="a-D7"></a>今日乃果欣踊难量。<a id="a-D8"></a>视尊无厌听法不倦。<a id="a-D9"></a>唯加大恩使我世世值遇天尊。<a id="a-DA"></a>佛言。<a id="a-DB"></a>善哉善哉。<a id="a-DC"></a>有四事常不离佛。<a id="a-DD"></a>何谓四。<a id="a-DE"></a>常念如来立佛形像。<a id="a-DF"></a>闻经深义则信奉行。<a id="a-DG"></a>虽不见佛晓了本无。<a id="a-DH"></a>知十方佛则一法身。<a id="a-DI"></a>是为四事不离诸佛。<a id="a-DJ"></a>又有四事虽面睹佛则不见之。<a id="a-DK"></a>如来现在不往听经。<a id="a-DL"></a>不采其义。<a id="a-DM"></a>不能奉行。<a id="a-DN"></a>宣示于人。<a id="a-DO"></a>是为四虽面见佛则为不见。<a id="a-DP"></a>又有见佛。<a id="a-DQ"></a>自计吾我。<a id="a-DR"></a>不解非常苦空非身堕四颠倒。<a id="a-DS"></a>听经着音不能分别呼声之响。<a id="a-DT"></a>于其人身则灭度也。<a id="a-DU"></a>佛以灭度不现世间。<a id="a-DV"></a>其人闻经欣然心开。<a id="a-DW"></a>如冥睹明晓知如来随俗现化。<a id="a-DX"></a>奉行道禁不违经典。<a id="a-DY"></a>离外邪法六十二见。<a id="a-DZ"></a>行四等心无僧无爱。<a id="a-Da"></a>佛虽灭度志达如是常为相见。<a id="a-Db"></a>复问曰。<a id="a-Dc"></a>何谓见佛。<a id="a-Dd"></a>何谓闻法。<a id="a-De"></a>何因供养。<a id="a-Df"></a>佛言。<a id="a-Dg"></a>见如来身。<a id="a-Dh"></a>观知何行得至于佛。<a id="a-Di"></a>本因六度无极。<a id="a-Dj"></a>愍伤一切如父如母如子如身不贪四大是为见佛。<a id="a-Dk"></a>闻说经法不着音声。<a id="a-Dl"></a>但取其法不取于人。<a id="a-Dm"></a>取要不声取慧不形取正不说。<a id="a-Dn"></a>是为闻经。<a id="a-Do"></a>若见道迹往来不还无著缘觉世尊菩萨。<a id="a-Dp"></a>等心供养谦逊卑顺不以憍慢。<a id="a-Dq"></a>为见圣众。<a id="a-Dr"></a>又问曰。<a id="a-Ds"></a>何谓魔事。<a id="a-Dt"></a>佛言。<a id="a-Du"></a>魔有四事。<a id="a-Dv"></a>何谓为四。<a id="a-Dw"></a>一曰身魔。<a id="a-Dx"></a>身犯众恶五阴六衰不顺佛法。<a id="a-Dy"></a>二曰欲尘魔。<a id="a-Dz"></a>爱欲情态无有休息。<a id="a-E0"></a>三日死魔。<a id="a-E1"></a>生诸想着不兴法念。<a id="a-E2"></a>四曰天魔。<a id="a-E3"></a>及与官属来试乞求无有厌足。<a id="a-E4"></a>意止意断魔则降伏。<a id="a-E5"></a>譬如两木相揩则自生火还烧其木。<a id="a-E6"></a>火不从水出不从风出不从地出。<a id="a-E7"></a>其四魔者亦复如是。<a id="a-E8"></a>皆由心生不从外来。<a id="a-E9"></a>譬如画师画作形像随手大小。<a id="a-EA"></a>虽因缘合有彩有板有笔。<a id="a-EB"></a>画师不画不能成像。<a id="a-EC"></a>四魔如是心已坚固便无所起则无四魔。<a id="a-ED"></a>所以者何。<a id="a-EE"></a>五阴无处四大本无。<a id="a-EF"></a>十二因缘无有端绪。<a id="a-EG"></a>晓了如是则无魔事。<a id="a-EH"></a>计我人有寿命堕魔见缚。<a id="a-EI"></a>分别无身乃降伏魔。<a id="a-EJ"></a>离垢目白佛。<a id="a-EK"></a>何谓法宝三昧。<a id="a-EL"></a>佛言。<a id="a-EM"></a>不断三宝佛法圣众。<a id="a-EN"></a>何谓不断。<a id="a-EO"></a>发无上正真道意。<a id="a-EP"></a>成诸德本如须弥山。<a id="a-EQ"></a>信乐大乘心不动移。<a id="a-ER"></a>先睹嘉瑞三千佛土。<a id="a-ES"></a>亿百千藏皆满具足。<a id="a-ET"></a>逮成殊胜难当总持。<a id="a-EU"></a>而成就达施度无极。<a id="a-EV"></a>初发心时舍身之安。<a id="a-EW"></a>常忧一切诸乐。<a id="a-EX"></a>所乐不以为乐。<a id="a-EY"></a>弃俗所慕以法为乐。<a id="a-EZ"></a>何谓俗乐。<a id="a-Ea"></a>吾我人寿五阴六衰十二因缘伎乐饮食官爵奉禄财物富贵妻子奴婢眷属营从田宅牛马车乘是俗所乐。<a id="a-Eb"></a>何谓法乐晓知无我无人无寿无命。<a id="a-Ec"></a>五通六达十二部经。<a id="a-Ed"></a>讲读讽诵菩萨道法。<a id="a-Ee"></a>于七法财不以为厌。<a id="a-Ef"></a>四恩之行。<a id="a-Eg"></a>行四等心慈悲喜护。<a id="a-Eh"></a>六度无极众善之行。<a id="a-Ei"></a>无毁害心蚑行喘息人物之类。<a id="a-Ej"></a>以为国土不自称誉不毁其余。<a id="a-Ek"></a>其心慺慺常志一切。<a id="a-El"></a>天神龙鬼人民大小睹斯人者。<a id="a-Em"></a>莫不兴意而为善德。<a id="a-En"></a>是谓法乐。<a id="a-Eo"></a>又行十事。<a id="a-Ep"></a>何谓十。<a id="a-Eq"></a>信根第一。<a id="a-Er"></a>定根为本。<a id="a-Es"></a>大慈为元。<a id="a-Et"></a>大哀为尊。<a id="a-Eu"></a>志性调柔。<a id="a-Ev"></a>诸通慧正。<a id="a-Ew"></a>建立众生。<a id="a-Ex"></a>四恩为首。<a id="a-Ey"></a>道品则最。<a id="a-Ez"></a>志护佛法以为徒隶。<a id="a-F0"></a>是为十复次不犯十行。<a id="a-F1"></a>何谓十。<a id="a-F2"></a>身不杀盗淫。<a id="a-F3"></a>口不妄言两舌恶口绮语。<a id="a-F4"></a>意不恚嫉狐疑邪见。<a id="a-F5"></a>是为十。<a id="a-F6"></a>愍念十方如母念子。<a id="a-F7"></a>于色痛想行识不乱。<a id="a-F8"></a>不为俗人所惑。<a id="a-F9"></a>不为荣华所侮。<a id="a-FA"></a>不从贪人不从嗔恚不从愚痴。<a id="a-FB"></a>不谤三宝不怀谲诡。<a id="a-FC"></a>兴六念行佛法众施信慧。<a id="a-FD"></a>出入行步不尚矜高。<a id="a-FE"></a>初发意者如月始生会当成满。<a id="a-FF"></a>天龙鬼神所见拥护。<a id="a-FG"></a>不为邪恶所见中害。<a id="a-FH"></a>心存三法以道为宝以世为无常。<a id="a-FI"></a>是为法宝三昧也。<a id="a-FJ"></a>离垢目又问曰。<a id="a-FK"></a>何谓善住三昧。<a id="a-FL"></a>佛言。<a id="a-FM"></a>譬若如地。<a id="a-FN"></a>善恶美苦臭香不净之物悉受不污。<a id="a-FO"></a>菩萨如是受一切法而自修立。<a id="a-FP"></a>先睹嘉瑞三千佛土平等如掌。<a id="a-FQ"></a>众宝莲华以为庄严。<a id="a-FR"></a>逮成殊胜难喻总持。<a id="a-FS"></a>则具超越戒度无极。<a id="a-FT"></a>又行十事蠲八难态。<a id="a-FU"></a>建立佛德度于声闻。<a id="a-FV"></a>缘觉之乘。<a id="a-FW"></a>净身口意诸事所由皆从佛法。<a id="a-FX"></a>严庄志性度三趣厄。<a id="a-FY"></a>具满诸愿检御人心。<a id="a-FZ"></a>是为十。<a id="a-Fa"></a>身常行慈不窃不淫。<a id="a-Fb"></a>讲议经典不为浮华。<a id="a-Fc"></a>至诚和诤言软不粗未曾绮饰。<a id="a-Fd"></a>舍贪念施为人安调。<a id="a-Fe"></a>离于邪见而乐正法。<a id="a-Ff"></a>常观非常苦空非身。<a id="a-Fg"></a>以世为秽以法为计。<a id="a-Fh"></a>心自修立常患不及。<a id="a-Fi"></a>视身无益五阴则损欲拔五欲。<a id="a-Fj"></a>佛道为尊不怀悔恨。<a id="a-Fk"></a>察天无常观人如梦。<a id="a-Fl"></a>三涂最苦怜愍伤之。<a id="a-Fm"></a>以何方便自济生死五阴之难并化他人。<a id="a-Fn"></a>计十方人则为我所。<a id="a-Fo"></a>所以者何。<a id="a-Fp"></a>欲度脱之。<a id="a-Fq"></a>见来侵者不念其恶。<a id="a-Fr"></a>若光益者不偏念善。<a id="a-Fs"></a>见骂詈者默而不报。<a id="a-Ft"></a>若挝捶者受而不挍。<a id="a-Fu"></a>若嗔恚者慈心向之。<a id="a-Fv"></a>若轻毁者哀而不害。<a id="a-Fw"></a>又自羞耻从无数劫在生死中。<a id="a-Fx"></a>五阴所盖不能自拔。<a id="a-Fy"></a>心迷意惑流于五江四惧之患不能自觉。<a id="a-Fz"></a>有物能施知财非常身非我有。<a id="a-G0"></a>求于善友远离恶友。<a id="a-G1"></a>发意向佛恒求尊经。<a id="a-G2"></a>不慕世名行常恭敬。<a id="a-G3"></a>志于信戒闻施慧道。<a id="a-G4"></a>不为疑惑犯禁懈怠悭贪愚痴舍道义也。<a id="a-G5"></a>常思念法如饥求食。<a id="a-G6"></a>稍入于道如泉远流稍入于海。<a id="a-G7"></a>如母生子乳哺养育。<a id="a-G8"></a>治生救命不居畜积。<a id="a-G9"></a>供给父母弟兄妻子奴客婢使皆念愍哀欲令得度。<a id="a-GA"></a>不堕三涂使越三界。<a id="a-GB"></a>归命三尊佛法圣众。<a id="a-GC"></a>获三达智无碍之慧。<a id="a-GD"></a>不为三垢之所沾污。<a id="a-GE"></a>其行是者则善住三昧也。</p>
  <p id="aGF">离垢目白佛言。<a id="a-GG"></a>何谓无动三昧。<a id="a-GH"></a>佛言。<a id="a-GI"></a>譬如师子诸鹿之王。<a id="a-GJ"></a>鹿兽畏威靡不慑伏。<a id="a-GK"></a>先睹嘉瑞三千佛土自现执持五兵勇猛逮成善住总持。<a id="a-GL"></a>则具超越忍度无极。<a id="a-GM"></a>又有十事何谓十。<a id="a-GN"></a>忍辱为本。<a id="a-GO"></a>信悦为力。<a id="a-GP"></a>训一切人深妙法忍。<a id="a-GQ"></a>散割诸结。<a id="a-GR"></a>除所欲碍。<a id="a-GS"></a>不慕身原。<a id="a-GT"></a>不惜寿命。<a id="a-GU"></a>以诸通慧。<a id="a-GV"></a>超三脱门。<a id="a-GW"></a>观法平等。<a id="a-GX"></a>是为十。<a id="a-GY"></a>护身口意常以诸法而兴因缘。<a id="a-GZ"></a>何谓法乐。<a id="a-Ga"></a>乐于佛法不好俗法。<a id="a-Gb"></a>乐闻经典不思世谈。<a id="a-Gc"></a>乐供养众不为俗党。<a id="a-Gd"></a>但乐三宝不志三垢。<a id="a-Ge"></a>乐度三处不为沾污乐观四大为地水火风不计我许。<a id="a-Gf"></a>乐安人物不为危害。<a id="a-Gg"></a>乐施所有不为悭吝。<a id="a-Gh"></a>乐奉禁戒不毁所遵。<a id="a-Gi"></a>乐忍于辱不失德本。<a id="a-Gj"></a>乐精进力不为罪根。<a id="a-Gk"></a>乐禅一心不为乱意。<a id="a-Gl"></a>乐深智慧不为愚惑。<a id="a-Gm"></a>乐化尘劳不为垢浊。<a id="a-Gn"></a>乐佛国净不厌开化。<a id="a-Go"></a>乐严道法不为非法。<a id="a-Gp"></a>乐三脱门离空相愿。<a id="a-Gq"></a>乐无为法不乐俗为。<a id="a-Gr"></a>乐入深法不为失节。<a id="a-Gs"></a>志乐欣喜离怒不谛。<a id="a-Gt"></a>乐自然法亦不舍人。<a id="a-Gu"></a>乐习善友远世亲厚。<a id="a-Gv"></a>乐常志道不造迷惑。<a id="a-Gw"></a>乐讲正议不为俗典。<a id="a-Gx"></a>乐慕菩萨不为声闻。<a id="a-Gy"></a>乐求正觉不为缘觉。<a id="a-Gz"></a>乐向大道不为细术。<a id="a-H0"></a>乐存八等不为八邪。<a id="a-H1"></a>乐六十二慧不为身堕六十二见。<a id="a-H2"></a>乐无上法不为下劣。<a id="a-H3"></a>乐大乘业弃罗汉法。<a id="a-H4"></a>是为法乐。<a id="a-H5"></a>又有十事。<a id="a-H6"></a>疾得定觉。<a id="a-H7"></a>何谓十事。<a id="a-H8"></a>慈心哀人不为危害。<a id="a-H9"></a>常行十善。<a id="a-HA"></a>远离恶行。<a id="a-HB"></a>专心修道。<a id="a-HC"></a>善念佛法。<a id="a-HD"></a>如饥求食如渴求饮。<a id="a-HE"></a>普尊深义。<a id="a-HF"></a>不偏他念。<a id="a-HG"></a>慈念十方。<a id="a-HH"></a>欲度一切不自念己。<a id="a-HI"></a>是为十。<a id="a-HJ"></a>所以名曰无动三昧之法。<a id="a-HK"></a>超越第一第二三昧之故。<a id="a-HL"></a>不为欲法之所迷惑。<a id="a-HM"></a>奉行菩萨慈心之法。<a id="a-HN"></a>布施持戒忍辱精进一心智慧以救众生三趣之难。<a id="a-HO"></a>稍习大慈欲济三界。<a id="a-HP"></a>视一切人如己无异。<a id="a-HQ"></a>不为他念常念法念。<a id="a-HR"></a>以法为本以俗为罪。<a id="a-HS"></a>常哀群萌悉使至道。<a id="a-HT"></a>是为无动三昧。<a id="a-HU"></a>离垢目白佛言。<a id="a-HV"></a>何谓度无动三昧。<a id="a-HW"></a>佛言。<a id="a-HX"></a>譬如自然钩销力士勇猛力强多。<a id="a-HY"></a>所开辟独步雄杰。<a id="a-HZ"></a>雄杰无侣除诸秽害尘劳仇怨。<a id="a-Ha"></a>先睹嘉瑞三千佛土。<a id="a-Hb"></a>四方四隅有大风来。<a id="a-Hc"></a>若干种华普遍佛土。<a id="a-Hd"></a>分别逮成难当总持。<a id="a-He"></a>则具超越进度无极。<a id="a-Hf"></a>又有十事。<a id="a-Hg"></a>何谓十。<a id="a-Hh"></a>等精进根进力为本。<a id="a-Hi"></a>平等方便意止为首。<a id="a-Hj"></a>令一切人不贪乐身。<a id="a-Hk"></a>而以心口顺化众生。<a id="a-Hl"></a>所住不回而无所处。<a id="a-Hm"></a>精进最上降伏怨胁勤修成就诸通妙慧。<a id="a-Hn"></a>是为十。<a id="a-Ho"></a>念四大身犹若蚖蛇。<a id="a-Hp"></a>畏老病死不舍终始不为惑事。<a id="a-Hq"></a>慈悲喜护蚑行喘息人物之类。<a id="a-Hr"></a>如父如母如子如身等无差特。<a id="a-Hs"></a>常思道义无贪怒痴念。<a id="a-Ht"></a>为布施不为悭想。<a id="a-Hu"></a>奉持禁戒无犯恶想。<a id="a-Hv"></a>为忍辱念无嗔恚想。<a id="a-Hw"></a>常修精进无懈怠想。<a id="a-Hx"></a>精专一心无乱意想。<a id="a-Hy"></a>智慧行正无闇蔽想。<a id="a-Hz"></a>常求方便至心善权无放逸想。<a id="a-I0"></a>念劝化人如度己身。<a id="a-I1"></a>一切所有非我之有。<a id="a-I2"></a>念堕地狱者毒痛之患如身自遭。<a id="a-I3"></a>常省己过彼罪代受不以为怨。<a id="a-I4"></a>念饿鬼趣饥渴穷乏。<a id="a-I5"></a>为之悲泣战栗寒心。<a id="a-I6"></a>欲令度脱自然安隐。<a id="a-I7"></a>使服法食除五阴六衰之渴。<a id="a-I8"></a>诵习经典以为饭食。<a id="a-I9"></a>分别经义以为饮浆。<a id="a-IA"></a>修六法行以为贤良。<a id="a-IB"></a>出入行步精进安详。<a id="a-IC"></a>念堕兽者常怀恻怆。<a id="a-ID"></a>欲令安隐毕其前债。<a id="a-IE"></a>了故世罪无令造新。<a id="a-IF"></a>奉行诸善不为众恶。<a id="a-IG"></a>自观察已世世不了。<a id="a-IH"></a>坐计吾我不信道法。<a id="a-II"></a>思犯罪者如没深渊。<a id="a-IJ"></a>奉法信戒心如虚空。<a id="a-IK"></a>不解法者展转五道犹如车轮。<a id="a-IL"></a>父母相忧兄弟相念。<a id="a-IM"></a>夫妻相恋持心不坚。<a id="a-IN"></a>若为父母反为子女。<a id="a-IO"></a>本为子女反为父母。<a id="a-IP"></a>或为夫妻更为怨家。<a id="a-IQ"></a>颠倒上下无常根本。<a id="a-IR"></a>此菩萨意常慈念之。<a id="a-IS"></a>开化使信入佛正道。<a id="a-IT"></a>信解非常苦空非身。<a id="a-IU"></a>是为度无动三昧。</p>
  <p id="aIV">离垢目白佛言。<a id="a-IW"></a>何谓宝积华三昧。<a id="a-IX"></a>佛言。<a id="a-IY"></a>譬如忉利天上昼度树。<a id="a-IZ"></a>以诸本行度于五根。<a id="a-Ia"></a>超越众生心净如空。<a id="a-Ib"></a>先睹嘉瑞三千佛土。<a id="a-Ic"></a>众音伎乐杂交璎珞庄饰其身。<a id="a-Id"></a>以思夷华光耀其体。<a id="a-Ie"></a>雨解脱华及青莲华侍在其上。<a id="a-If"></a>以是之故诸德总持。<a id="a-Ig"></a>便为受应禅度无极。<a id="a-Ih"></a>又有十事。<a id="a-Ii"></a>何谓十。<a id="a-Ij"></a>调伏诸根以为德本。<a id="a-Ik"></a>一心为力。<a id="a-Il"></a>平等方便。<a id="a-Im"></a>定意不乱。<a id="a-In"></a>禁戒为原。<a id="a-Io"></a>脱门为上。<a id="a-Ip"></a>趣于定要。<a id="a-Iq"></a>而无所有。<a id="a-Ir"></a>消殪尘劳。<a id="a-Is"></a>具惟诸定。<a id="a-It"></a>是为十。<a id="a-Iu"></a>愍哀五道攻除五阴。<a id="a-Iv"></a>成立五根蠲化五色。<a id="a-Iw"></a>而已积德具足五品戒定慧解度知见品。<a id="a-Ix"></a>慕志五通十力当蒙。<a id="a-Iy"></a>不与诸殃罪衅相遇。<a id="a-Iz"></a>在在生处常修佛法。<a id="a-J0"></a>名德远着愍哀三界。<a id="a-J1"></a>不为愚迷了善恶趣。<a id="a-J2"></a>譬如万川归向四海流驶水之渎。<a id="a-J3"></a>此菩萨行奉法如是。<a id="a-J4"></a>精进不休遂向大道。<a id="a-J5"></a>譬如若月十日之时光明转盛照于众生。<a id="a-J6"></a>菩萨如是功德威耀日日增益。<a id="a-J7"></a>度诸危厄哀愍群黎之患。<a id="a-J8"></a>又有五事行。<a id="a-J9"></a>何等为五。<a id="a-JA"></a>五戒清净譬如明镜无所沾污。<a id="a-JB"></a>十善不犯以为具足不失道意。<a id="a-JC"></a>不为邪想。<a id="a-JD"></a>不自贪身。<a id="a-JE"></a>是为五。<a id="a-JF"></a>复有五。<a id="a-JG"></a>除嗔恚色。<a id="a-JH"></a>无怯弱心。<a id="a-JI"></a>弃悭贪意。<a id="a-JJ"></a>蠲谀谄志。<a id="a-JK"></a>分别解空。<a id="a-JL"></a>不但口说常修一心不为乱行。<a id="a-JM"></a>知豪贵势富乐如化。<a id="a-JN"></a>观色如泡。<a id="a-JO"></a>痛痒如沫。<a id="a-JP"></a>想如芭蕉。<a id="a-JQ"></a>生死如影。<a id="a-JR"></a>识若如幻。<a id="a-JS"></a>不为色使。<a id="a-JT"></a>不为痛痒惑。<a id="a-JU"></a>不为想还。<a id="a-JV"></a>不为邪行。<a id="a-JW"></a>不为识退解五阴空。<a id="a-JX"></a>是为五。<a id="a-JY"></a>复有五。<a id="a-JZ"></a>何等五。<a id="a-Ja"></a>贪淫嗔恚睡眠调戏狐疑。<a id="a-Jb"></a>除斯五盖。<a id="a-Jc"></a>彻视洞听轻举能飞。<a id="a-Jd"></a>知人心所念。<a id="a-Je"></a>自知所从来生死之处。<a id="a-Jf"></a>以五神通而自娱乐。<a id="a-Jg"></a>不以五阴而为放逸。<a id="a-Jh"></a>身修德行不为非法。<a id="a-Ji"></a>开化说法多所安隐。<a id="a-Jj"></a>不为多恶危害之事以道为业。<a id="a-Jk"></a>习法为食解义为饮。<a id="a-Jl"></a>不慕豪贵以法为豪了空为贵。<a id="a-Jm"></a>是为宝积华三昧。</p>
  <p id="aJn">离垢目白佛言。<a id="a-Jo"></a>何谓日光曜三昧。<a id="a-Jp"></a>佛言。<a id="a-Jq"></a>先睹嘉瑞见三千佛土。<a id="a-Jr"></a>众宝浴池八味之水湛满且清。<a id="a-Js"></a>植以青莲红黄白华。<a id="a-Jt"></a>周匝栏楯皆用七宝。<a id="a-Ju"></a>与瑞华俱。<a id="a-Jv"></a>底布金沙。<a id="a-Jw"></a>自身娱乐游戏其中。<a id="a-Jx"></a>逮成慧定证明总持。<a id="a-Jy"></a>则具超越智度无极。<a id="a-Jz"></a>又有十事。<a id="a-K0"></a>何谓十。<a id="a-K1"></a>慧为根原。<a id="a-K2"></a>智力为上。<a id="a-K3"></a>正见为最。<a id="a-K4"></a>等意为胜。<a id="a-K5"></a>修身诸德。<a id="a-K6"></a>尽入诸种圣谛之相。<a id="a-K7"></a>为平等相。<a id="a-K8"></a>慧无阴盖。<a id="a-K9"></a>除诸往见。<a id="a-KA"></a>不起法忍。<a id="a-KB"></a>是为十事。<a id="a-KC"></a>观于六情本无处所。<a id="a-KD"></a>无所从来无所从去。<a id="a-KE"></a>本自然空缘对而兴。<a id="a-KF"></a>譬如天雨不从龙出不从水出不从地出不从龙心出。<a id="a-KG"></a>皆因缘合会乃致此雨。<a id="a-KH"></a>六情诸入亦复如斯。<a id="a-KI"></a>犹因缘成不得独立。<a id="a-KJ"></a>生死如是。<a id="a-KK"></a>譬如画师画作人像屋室舍宅象马车乘。<a id="a-KL"></a>未画作时不见处所工治。<a id="a-KM"></a>壁板素笔彩绘具众缘合具会乃成之。<a id="a-KN"></a>善恶如是因缘合成。<a id="a-KO"></a>若复行道因十善行六度。<a id="a-KP"></a>无极布施持戒忍辱精进一心智慧善权方便。<a id="a-KQ"></a>乃合成耳。<a id="a-KR"></a>不着佛身不离佛身。<a id="a-KS"></a>心意无想自然如空。<a id="a-KT"></a>稍入大慈又修大悲喜护等行。<a id="a-KU"></a>不自为身常为一切亦不有求。<a id="a-KV"></a>身行谨敕口言谦顺心念柔和。<a id="a-KW"></a>无有谀谄质朴无邪。<a id="a-KX"></a>又有六事。<a id="a-KY"></a>疾得无上正真之道。<a id="a-KZ"></a>何等六。<a id="a-Ka"></a>常依佛住。<a id="a-Kb"></a>入于正真心不回还。<a id="a-Kc"></a>于内意行而自晓了。<a id="a-Kd"></a>得善朋友因而委付。<a id="a-Ke"></a>志愿弘绰不以厌足。<a id="a-Kf"></a>心非不协不乏智慧。<a id="a-Kg"></a>是为六菩萨行道不倚于色痛想行识不倚内外。<a id="a-Kh"></a>随本法教不违菩萨深妙之行。<a id="a-Ki"></a>不废大慈不失大悲。<a id="a-Kj"></a>随世所乏而救济之。<a id="a-Kk"></a>修道正化不为邪教。<a id="a-Kl"></a>一心向慧不为愚蔽。<a id="a-Km"></a>分别六衰犹如化幻影响野马水中之月梦中所见忽不知处。<a id="a-Kn"></a>是为日光曜三昧。<a id="a-Ko"></a>多所感动柔顺法忍。</p>
  <p id="aKp">离垢目白佛言。<a id="a-Kq"></a>何谓为逮成诸利义三昧。<a id="a-Kr"></a>佛言。<a id="a-Ks"></a>先睹嘉瑞见三千佛土。<a id="a-Kt"></a>众宝浴池察其左右。<a id="a-Ku"></a>度地狱厄游于旷野。<a id="a-Kv"></a>逮成奇特聚落总持。<a id="a-Kw"></a>则具超越权度无极。<a id="a-Kx"></a>又有十事。<a id="a-Ky"></a>何谓十。<a id="a-Kz"></a>入诸志行。<a id="a-L0"></a>建立众生。<a id="a-L1"></a>无极大慈普哀为本。<a id="a-L2"></a>心性调柔未曾厌倦。<a id="a-L3"></a>舍于弟子缘觉之乘。<a id="a-L4"></a>所观审谛。<a id="a-L5"></a>导御道心。<a id="a-L6"></a>以诸通慧。<a id="a-L7"></a>立不退转。<a id="a-L8"></a>觉了弘智。<a id="a-L9"></a>是为十事。<a id="a-LA"></a>常以正慧。<a id="a-LB"></a>远离邪见。<a id="a-LC"></a>自然修道不为俗惑。<a id="a-LD"></a>深入微妙无极之法普入道俗。<a id="a-LE"></a>于俗不俗于道无倚。<a id="a-LF"></a>思及圣教开化众生。<a id="a-LG"></a>老病死者常护身事。<a id="a-LH"></a>攘却六情不堕六衰。<a id="a-LI"></a>不从七邪常摄七觉。<a id="a-LJ"></a>心了不邪精进不废。<a id="a-LK"></a>顺法不违好喜不恨。<a id="a-LL"></a>信根不迷安隐不危志定不乱。<a id="a-LM"></a>信财信智本无戒财。<a id="a-LN"></a>不坠小乘惭愧财。<a id="a-LO"></a>愧于三界未得度也。<a id="a-LP"></a>羞耻财耻不弘慧。<a id="a-LQ"></a>博闻财闻无等伦。<a id="a-LR"></a>至深远智布施财施。<a id="a-LS"></a>以大道智慧财。<a id="a-LT"></a>入于智慧广度一切。<a id="a-LU"></a>有十事至不退转。<a id="a-LV"></a>何谓十。<a id="a-LW"></a>闻有度无极心不动回。<a id="a-LX"></a>有佛无佛心不动回。<a id="a-LY"></a>有法无法心不动回。<a id="a-LZ"></a>有圣众无圣众心不动回。<a id="a-La"></a>有道无道心不动回。<a id="a-Lb"></a>有菩萨无菩萨心不动回。<a id="a-Lc"></a>有法身无法身心不动回。<a id="a-Ld"></a>有俗无俗心不动回。<a id="a-Le"></a>有人无人心不动回。<a id="a-Lf"></a>有命无命心不动回。<a id="a-Lg"></a>有寿无寿心不动回。<a id="a-Lh"></a>是为十。<a id="a-Li"></a>飞到十方教化诸天及诸群萌。<a id="a-Lj"></a>以法为本以道为原不计吾我。<a id="a-Lk"></a>或入地狱救济苦痛。<a id="a-Ll"></a>或入禽兽开化愚冥。<a id="a-Lm"></a>或入饿鬼慰满饥毒。<a id="a-Ln"></a>随俗训化各得其所。<a id="a-Lo"></a>不为俗法之所染污。<a id="a-Lp"></a>净如日光明若月盛。<a id="a-Lq"></a>菩萨得不退转能行权变。<a id="a-Lr"></a>有所开济辄多保度。<a id="a-Ls"></a>诸苦恼者皆获大安。<a id="a-Lt"></a>诸无智者悉弘智谋。<a id="a-Lu"></a>是为逮成诸利义三昧。</p>
  <p id="aLv">离垢目白佛言。<a id="a-Lw"></a>何谓为现在诸佛目前立三昧。<a id="a-Lx"></a>佛言譬如月盛具足满时众冥皆除。<a id="a-Ly"></a>喻诸所作精修清净所愿者成。<a id="a-Lz"></a>具立佛土训化众生。<a id="a-M0"></a>先睹嘉瑞三千佛土。<a id="a-M1"></a>师子鹿王首戴缯帛。<a id="a-M2"></a>其身高大威御杂兽。<a id="a-M3"></a>逮成无极诸总持门八万四千。<a id="a-M4"></a>则具超越以慧成就。<a id="a-M5"></a>又有十事。<a id="a-M6"></a>一心定意三月。<a id="a-M7"></a>无想念。<a id="a-M8"></a>专志向佛。<a id="a-M9"></a>众想皆断。<a id="a-MA"></a>不为诸求。<a id="a-MB"></a>解法悉空。<a id="a-MC"></a>不畏三界。<a id="a-MD"></a>不乐无为。<a id="a-ME"></a>不计有为。<a id="a-MF"></a>解知法身。<a id="a-MG"></a>是为十。<a id="a-MH"></a>其所向方闻现在佛常念彼方睹佛众会四部弟子为说经法。<a id="a-MI"></a>察四大空。<a id="a-MJ"></a>地如聚沫。<a id="a-MK"></a>水如朝露。<a id="a-ML"></a>火如红电。<a id="a-MM"></a>风如摇扇。<a id="a-MN"></a>分别四大因缘合成本无所有。<a id="a-MO"></a>自观身貌察一切根本无形貌。<a id="a-MP"></a>自观痛痒知本无痛痒。<a id="a-MQ"></a>自观思想察一切思想。<a id="a-MR"></a>知本无思想。<a id="a-MS"></a>自观其意知本无意。<a id="a-MT"></a>以观已空见一切无。<a id="a-MU"></a>愍哀八难释世八事盛衰毁誉有名无名勤苦安乐。<a id="a-MV"></a>舍于八邪不住八正。<a id="a-MW"></a>等处有无亦无所住。<a id="a-MX"></a>行四等心慈悲喜护。<a id="a-MY"></a>四恩济众惠施仁爱饶益等利。<a id="a-MZ"></a>一心向佛无诸想念。<a id="a-Ma"></a>五阴则断六衰无处心则得定。<a id="a-Mb"></a>不见四大不见人民。<a id="a-Mc"></a>不睹天地人物永无所见。<a id="a-Md"></a>久久乃睹十方诸佛。<a id="a-Me"></a>譬如水浊不见其底。<a id="a-Mf"></a>停久不动详而清澈。<a id="a-Mg"></a>菩萨如是。<a id="a-Mh"></a>适定无想观无所见。<a id="a-Mi"></a>五阴六衰[火*霍]如云除。<a id="a-Mj"></a>日月光显睹十方佛。<a id="a-Mk"></a>以复观之我至佛所佛为来耶。<a id="a-Ml"></a>心则自惟佛亦不来我亦不往。<a id="a-Mm"></a>譬如明镜清水净油。<a id="a-Mn"></a>观形睹影不入不出。<a id="a-Mo"></a>菩萨如是。<a id="a-Mp"></a>睹十方佛亦无往还。<a id="a-Mq"></a>譬如梦中归本乡里。<a id="a-Mr"></a>自见父母兄弟妻子。<a id="a-Ms"></a>寤则不见。<a id="a-Mt"></a>菩萨如是。<a id="a-Mu"></a>睹十方佛从三昧寤都无所见。<a id="a-Mv"></a>所以者何。<a id="a-Mw"></a>解知本无三十二相八十种好但化现耳。<a id="a-Mx"></a>无形无处譬如虚空不可别知。<a id="a-My"></a>何者是空法身如斯无有处所。<a id="a-Mz"></a>乃能睹达一切之原。<a id="a-N0"></a>坐睹十方不往不来。<a id="a-N1"></a>是为现在诸佛立目前三昧。</p>
  <p id="aN2">离垢目白佛言。<a id="a-N3"></a>何谓为慧光耀三昧。<a id="a-N4"></a>佛言。<a id="a-N5"></a>先睹嘉瑞三千佛土。<a id="a-N6"></a>转轮圣王造法王教。<a id="a-N7"></a>无量君子臣辅百千眷属营从。<a id="a-N8"></a>于虚空中执诸宝华以覆其身。<a id="a-N9"></a>逮成无尽行总持门。<a id="a-NA"></a>六十万垓诸总持慧。<a id="a-NB"></a>则具超越教化众生。<a id="a-NC"></a>譬如明月神珠令诸穷匮周满所侥。<a id="a-ND"></a>具足诸法训诲群萌。<a id="a-NE"></a>随一切人而应施与无尽德藏。<a id="a-NF"></a>又有十事。<a id="a-NG"></a>何谓十。<a id="a-NH"></a>以法布施。<a id="a-NI"></a>戒摄不顺。<a id="a-NJ"></a>忍摄强暴。<a id="a-NK"></a>进摄慢怠。<a id="a-NL"></a>一心摄乱。<a id="a-NM"></a>慧摄邪智。<a id="a-NN"></a>善权随时化以大乘阐弘大道。<a id="a-NO"></a>游于八难脱八邪行。<a id="a-NP"></a>等心一切无偏颇行。<a id="a-NQ"></a>是为十。<a id="a-NR"></a>住八不思议不舍菩萨。<a id="a-NS"></a>观于三界若如幻化不以为实。<a id="a-NT"></a>自忖何来去至何所。<a id="a-NU"></a>不见去来而随行住各各自成。<a id="a-NV"></a>譬如野马夏行旷野无人之处。<a id="a-NW"></a>遥见大河流水。<a id="a-NX"></a>其傍生树若干种果而甚茂盛。<a id="a-NY"></a>其人饥渴既热。<a id="a-NZ"></a>疲劳不可复言。<a id="a-Na"></a>欲往趣之看之如近。<a id="a-Nb"></a>走有里数都不见水。<a id="a-Nc"></a>乃解野马无有水也。<a id="a-Nd"></a>达者频睹则知无水。<a id="a-Ne"></a>不走趣求。<a id="a-Nf"></a>众生不了三界如幻化者。<a id="a-Ng"></a>计吾我有寿命。<a id="a-Nh"></a>闻佛说经一切无常。<a id="a-Ni"></a>乃思觉之不复为惑。<a id="a-Nj"></a>菩萨解如一切处三界者。<a id="a-Nk"></a>如化如幻如影野马如梦水月。<a id="a-Nl"></a>悉知本无。<a id="a-Nm"></a>无著无缚无脱一切无求。<a id="a-Nn"></a>犹如燕母养活诸子。<a id="a-No"></a>菩萨如是。<a id="a-Np"></a>开化一切亦无所置。<a id="a-Nq"></a>譬如导师多将贾人归本乡里。<a id="a-Nr"></a>不逢恶贼安隐到家。<a id="a-Ns"></a>菩萨如是。<a id="a-Nt"></a>以慧光耀三昧之定。<a id="a-Nu"></a>携接一切去淫怒痴三毒之冥。<a id="a-Nv"></a>开示三乘大乘为本各令得所。<a id="a-Nw"></a>譬如医王见众人疾应病授药。<a id="a-Nx"></a>诸被病者莫不消除。<a id="a-Ny"></a>菩萨如是。<a id="a-Nz"></a>以慧光耀三昧。<a id="a-O0"></a>普见群萌五道之患三毒酷苦。<a id="a-O1"></a>以大慈悲而开化之。<a id="a-O2"></a>令奉正训无极之慧。<a id="a-O3"></a>发未发者。<a id="a-O4"></a>坚进回向者。<a id="a-O5"></a>升一生补处。<a id="a-O6"></a>至无上正真之道。<a id="a-O7"></a>是为慧光耀三昧之定也。</p>
 </body>
</html>