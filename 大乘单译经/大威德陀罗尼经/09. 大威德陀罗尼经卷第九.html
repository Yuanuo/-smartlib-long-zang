<!doctype html>
<html id="z3IBTypTp" data-ver="695">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">大威德陀罗尼经卷第九</h1>
  <p id="a2">阿难。<a id="a-3"></a>于中何者是五入。<a id="a-4"></a>入地狱入畜生入阎罗世入天入人。<a id="a-5"></a>是名五种入。<a id="a-6"></a>于中所有地狱畜生阎罗世入。<a id="a-7"></a>是恶行众生入。<a id="a-8"></a>若言天人等入。<a id="a-9"></a>是善行众生入。<a id="a-A"></a>何故名入耶。<a id="a-B"></a>彼受诸生流转故言入。<a id="a-C"></a>身恶行具足。<a id="a-D"></a>口恶行具足。<a id="a-E"></a>意恶行具足。<a id="a-F"></a>以彼具足故。<a id="a-G"></a>当入地狱畜生阎罗世。<a id="a-H"></a>是故名入。<a id="a-I"></a>以善行业果报信已当受未生。<a id="a-J"></a>是故名入。<a id="a-K"></a>是名五入。</p>
  <p id="aL">于中何者是五趣。<a id="a-M"></a>地狱畜生阎罗世天人等。<a id="a-N"></a>是为五趣。<a id="a-O"></a>于彼之中。<a id="a-P"></a>何者是五阴聚。<a id="a-Q"></a>色受想行识。<a id="a-R"></a>是为五阴聚。<a id="a-S"></a>复有五阴聚。<a id="a-T"></a>地聚水聚火聚风聚识聚。<a id="a-U"></a>是为五阴聚。<a id="a-V"></a>复有五阴聚。<a id="a-W"></a>戒聚三味聚智聚解脱聚解脱知见聚。<a id="a-X"></a>是名五阴聚。<a id="a-Y"></a>复有五阴聚。<a id="a-Z"></a>力精进聚离生聚离三有聚离贪着聚无畏毗婆舍那聚。<a id="a-a"></a>是名五阴聚。<a id="a-b"></a>复有五阴聚。<a id="a-c"></a>声闻智生聚。<a id="a-d"></a>辟支佛智生聚。<a id="a-e"></a>三藐三佛陀智生聚。<a id="a-f"></a>众生发力聚。<a id="a-g"></a>灭诸缚聚。<a id="a-h"></a>是名五阴聚。<a id="a-i"></a>此等五种说中一所说未证当有疑。<a id="a-j"></a>谓何者所说未证当有疑。<a id="a-k"></a>谓名灭诸缚聚。<a id="a-l"></a>于中彼善男子等应如是出。<a id="a-m"></a>如来曾已说涅槃界。<a id="a-n"></a>涅槃有何界。<a id="a-o"></a>有为涅槃界。<a id="a-p"></a>无为涅槃界也。<a id="a-q"></a>汝等于此修多罗句中。<a id="a-r"></a>应当宣说义业。<a id="a-s"></a>莫作障碍。<a id="a-t"></a>是为五阴聚。</p>
  <p id="au">于中何者是五病。<a id="a-v"></a>谓欲病恚病痴病损心病助魔病。<a id="a-w"></a>若诸善法不能广说。<a id="a-x"></a>是名五病。<a id="a-y"></a>复有五病。<a id="a-z"></a>声闻乘人不顺闻故病。<a id="a-10"></a>欲诸法者障诸法故病。<a id="a-11"></a>住菩萨乘诸众生辈俱致百千事中。<a id="a-12"></a>不闻三轮清净故病。<a id="a-13"></a>复有菩萨魔障碍故病。<a id="a-14"></a>如来说生色。<a id="a-15"></a>亦说似生色。<a id="a-16"></a>有如来说法。<a id="a-17"></a>亦说似法。<a id="a-18"></a>于中所说似法者。<a id="a-19"></a>彼于行声闻乘若行菩萨乘者。<a id="a-1A"></a>见于世间说障碍。<a id="a-1B"></a>彼若住于菩萨乘者。<a id="a-1C"></a>魔作障碍。<a id="a-1D"></a>不为行声闻乘者。<a id="a-1E"></a>于中如来为诸菩萨说诸波罗蜜。<a id="a-1F"></a>于未来世是魔波旬于此阎浮提中。<a id="a-1G"></a>当说似波罗蜜诸修多罗。<a id="a-1H"></a>彼等诸修多罗多有诸人当受持者。<a id="a-1I"></a>阿难。<a id="a-1J"></a>而尔时说彼相似语言似波罗蜜者。<a id="a-1K"></a>住菩萨乘诸众生辈。<a id="a-1L"></a>于诸法中当弃舍远离。<a id="a-1M"></a>此是菩萨相似之法闻故当病。<a id="a-1N"></a>犹如声闻乘行人颠倒教授。<a id="a-1O"></a>当知菩萨闻似波罗蜜者。<a id="a-1P"></a>亦复如是。<a id="a-1Q"></a>阿难。<a id="a-1R"></a>是故如来见诸菩萨于未来世有如此障碍故。<a id="a-1S"></a>以言辞辩说诸波罗蜜。<a id="a-1T"></a>但有言音此是波罗蜜。<a id="a-1U"></a>此波罗蜜家修多罗也。<a id="a-1V"></a>复次如来有成就满足。<a id="a-1W"></a>为诸菩萨说成就满足胜净法轮。<a id="a-1X"></a>菩萨箧藏菩萨学处。<a id="a-1Y"></a>彼如是等以不闻故。<a id="a-1Z"></a>住菩萨病处。<a id="a-1a"></a>于诸佛法而得损减。<a id="a-1b"></a>阿难。<a id="a-1c"></a>是故若有净信诸善男子及善女人。<a id="a-1d"></a>欲求阿耨多罗三藐三菩提。<a id="a-1e"></a>当成就诸佛法。<a id="a-1f"></a>于二种修多罗中应勤求修学。<a id="a-1g"></a>何等为二。<a id="a-1h"></a>普发菩萨箧藏及陀罗尼修多罗中。<a id="a-1i"></a>何以故。<a id="a-1j"></a>如来有如是智。<a id="a-1k"></a>知彼过去有诸如来阿罗呵三藐三佛陀。<a id="a-1l"></a>彼等诸佛世尊入此事已。<a id="a-1m"></a>说此一切法优陀那菩萨箧藏已。<a id="a-1n"></a>于彼等诸波罗蜜。<a id="a-1o"></a>当得诸佛真实智慧皆入是中。<a id="a-1p"></a>于未来世。<a id="a-1q"></a>有诸如来阿罗呵三藐三佛陀。<a id="a-1r"></a>彼等诸佛世尊。<a id="a-1s"></a>亦当说此一切法优陀那菩萨箧藏法本。<a id="a-1t"></a>及现在世有诸如来阿罗呵三藐三佛陀。<a id="a-1u"></a>现世住者。<a id="a-1v"></a>及我现在如来阿罗呵三藐三佛陀。<a id="a-1w"></a>亦如是说。<a id="a-1x"></a>是故我今亦说此一切法优陀那菩萨箧藏法本。<a id="a-1y"></a>我所说法于此修多罗句中。<a id="a-1z"></a>无有法不能满足佛菩提者。<a id="a-20"></a>皆悉摄入无不说者。<a id="a-21"></a>阿难。<a id="a-22"></a>是故若有善男子善女人。<a id="a-23"></a>欲取利益者。<a id="a-24"></a>欲随我学者。<a id="a-25"></a>欲成就诸佛法者。<a id="a-26"></a>欲领比丘僧者。<a id="a-27"></a>应求如是等修多罗。<a id="a-28"></a>如此修多罗中所示现法应如是住。<a id="a-29"></a>何以故。<a id="a-2A"></a>如来为诸菩萨说净三轮法已。<a id="a-2B"></a>菩萨箧藏纯直名为速疾净菩萨地。<a id="a-2C"></a>箧藏名为住持戒处一切诸义相续和合智地。<a id="a-2D"></a>为行诸菩萨乘诸众生辈初作业力者。<a id="a-2E"></a>彼于菩萨箧藏中。<a id="a-2F"></a>今已说讫。<a id="a-2G"></a>阿难。<a id="a-2H"></a>于菩萨箧藏法本中。<a id="a-2I"></a>已如是次第说百俱致无所作地。<a id="a-2J"></a>为住菩萨乘诸众生辈法无所减。<a id="a-2K"></a>阿难。<a id="a-2L"></a>若有欲成阿耨多罗三藐三菩提者。<a id="a-2M"></a>彼诸如来于此修多罗中已共作耶。<a id="a-2N"></a>若有于此能随学者。<a id="a-2O"></a>彼等当能清净彼智。<a id="a-2P"></a>彼等以智净故。<a id="a-2Q"></a>亦当于大众中能说法如我今也。<a id="a-2R"></a>阿难。<a id="a-2S"></a>是故我随因住和合因缘。<a id="a-2T"></a>如来如是说法是菩萨道场。<a id="a-2U"></a>诸菩萨辈。<a id="a-2V"></a>当自齐集应善受持。<a id="a-2W"></a>阿难。<a id="a-2X"></a>若复有人于如是等一切相具足。<a id="a-2Y"></a>胜妙菩萨箧藏陀罗尼中。<a id="a-2Z"></a>正念正行正得处能增广智慧处。<a id="a-2a"></a>总摄诸善根处。<a id="a-2b"></a>心不顺入不生净信而不受持。<a id="a-2c"></a>或不读诵亦不温习。<a id="a-2d"></a>亦不欲当成阿耨多罗三藐三菩提。<a id="a-2e"></a>我即说彼住魔事业。<a id="a-2f"></a>阿难。<a id="a-2g"></a>我念过去无量时。<a id="a-2h"></a>有佛名曰灯明如来阿罗呵三藐三佛陀。<a id="a-2i"></a>我时于彼灯明佛教中。<a id="a-2j"></a>为此菩萨箧藏修多罗。<a id="a-2k"></a>六万岁中随一比丘承事供养。<a id="a-2l"></a>我时于彼比丘之所。<a id="a-2m"></a>以一切乐具。<a id="a-2n"></a>若干年岁供养承事。<a id="a-2o"></a>而不与我此修多罗。<a id="a-2p"></a>随于何处复三月安居。<a id="a-2q"></a>我于彼比丘所发三轮清净心中。<a id="a-2r"></a>如诸菩萨有清净心。<a id="a-2s"></a>如彼如来所说。<a id="a-2t"></a>如是彼三月中时彼比丘直教我听。<a id="a-2u"></a>亦不教读。<a id="a-2v"></a>我于彼时不生异心。<a id="a-2w"></a>而我于彼闻已。<a id="a-2x"></a>过彼三月即便命终。<a id="a-2y"></a>以我净彼地故。<a id="a-2z"></a>当速净般若。<a id="a-30"></a>以是故。<a id="a-31"></a>灯明世尊速授我记。<a id="a-32"></a>汝于来世当得作佛多陀阿伽多阿罗呵三藐三佛陀。<a id="a-33"></a>阿难。<a id="a-34"></a>我今若见彼比丘今生在地狱中者。<a id="a-35"></a>阿难。<a id="a-36"></a>乃至如来阿罗呵三藐三佛陀知报恩故。<a id="a-37"></a>能为彼比丘于大地狱中。<a id="a-38"></a>经恒沙等劫受大苦恼。<a id="a-39"></a>若于此比丘众中。<a id="a-3A"></a>现前有者。<a id="a-3B"></a>当以金色二手取已若一月若半月荷负而行。<a id="a-3C"></a>以一切安乐具。<a id="a-3D"></a>当承事供养。<a id="a-3E"></a>念彼往昔报恩德故。<a id="a-3F"></a>而我虽作如是事。<a id="a-3G"></a>时于彼比丘犹亦不能具报彼少恩。<a id="a-3H"></a>阿难。<a id="a-3I"></a>于汝意云何。<a id="a-3J"></a>如来是知恩者报恩者不。<a id="a-3K"></a>阿难言。<a id="a-3L"></a>如是世尊。<a id="a-3M"></a>佛复告阿难言。<a id="a-3N"></a>阿难。<a id="a-3O"></a>于当来世有诸比丘比丘尼优婆塞优婆夷。<a id="a-3P"></a>若闻如是诸波罗蜜声。<a id="a-3Q"></a>当度险岸。<a id="a-3R"></a>阿难。<a id="a-3S"></a>如来知此未来恐怖已。<a id="a-3T"></a>彼及诸处于此修多罗句中已说。<a id="a-3U"></a>亦不作语言名字中说。<a id="a-3V"></a>阿难。<a id="a-3W"></a>是故闻如是法已应住如如。<a id="a-3X"></a>阿难。<a id="a-3Y"></a>如来已说此病。<a id="a-3Z"></a>住魔业者。<a id="a-3a"></a>是诸法中当不生实想。<a id="a-3b"></a>虽生实想不勤读诵。<a id="a-3c"></a>何以故。<a id="a-3d"></a>阿难。<a id="a-3e"></a>于白法中多有障碍故。<a id="a-3f"></a>阿难。<a id="a-3g"></a>若于彼时于如是诸修多罗。<a id="a-3h"></a>闻已能受持读诵温习之者。<a id="a-3i"></a>如来以佛智慧。<a id="a-3j"></a>知彼丈夫故。<a id="a-3k"></a>曾于往昔供养诸佛。<a id="a-3l"></a>彼魔波旬不能作碍。<a id="a-3m"></a>阿难。<a id="a-3n"></a>如来今者但如是说。<a id="a-3o"></a>阿难。<a id="a-3p"></a>若彼等众生今在现前者。<a id="a-3q"></a>如来为彼示现此修多罗。<a id="a-3r"></a>我今应当亲执其手劝请彼辈。<a id="a-3s"></a>为有慢者安慰心故。<a id="a-3t"></a>于未来劝受持故。<a id="a-3u"></a>为是诸法不断灭故。<a id="a-3v"></a>所以者何。<a id="a-3w"></a>彼人得自利故。<a id="a-3x"></a>亦供养我故。<a id="a-3y"></a>我所劝请不虚假故。<a id="a-3z"></a>彼等若能善受正法。<a id="a-40"></a>彼等所说皆悉不虚。<a id="a-41"></a>所有众生请说法者。<a id="a-42"></a>为彼等故。<a id="a-43"></a>当于实智慧中住。<a id="a-44"></a>若是法中能善住者。<a id="a-45"></a>彼至道场应作是念。<a id="a-46"></a>我等已曾为释迦如来阿罗呵三藐三佛陀之所劝请。<a id="a-47"></a>如是次第应脱彼病。</p>
  <p id="a48">阿难。<a id="a-49"></a>何者是五患耶。<a id="a-4A"></a>谓生身患。<a id="a-4B"></a>心患。<a id="a-4C"></a>受业果报患。<a id="a-4D"></a>被他咒诅患。<a id="a-4E"></a>无智患。<a id="a-4F"></a>所谓身患者。<a id="a-4G"></a>彼以种种缘起各相诤斗。<a id="a-4H"></a>远相系缚连续不断。<a id="a-4I"></a>假使无病以恶人居故。<a id="a-4J"></a>即便病生。<a id="a-4K"></a>或食不消故霍乱。<a id="a-4L"></a>或被强压捺而生湿疮。<a id="a-4M"></a>或头痛脑痛额痛口痛。<a id="a-4N"></a>舌痛齿痛眼痛耳痛。<a id="a-4O"></a>咽喉痛出入息膞痛。<a id="a-4P"></a>背痛胁痛腹痛心痛。<a id="a-4Q"></a>或依彼等而起风痛。<a id="a-4R"></a>或不正住脐下绞痛。<a id="a-4S"></a>因大小便塞而致痛也。<a id="a-4T"></a>髀痛膝痛胫痛踝痛。<a id="a-4U"></a>脚痛诸节疼痛。<a id="a-4V"></a>此等粗痛何因而起。<a id="a-4W"></a>一切以不谨慎故起。<a id="a-4X"></a>住恶处故起。<a id="a-4Y"></a>不善将卫故起。<a id="a-4Z"></a>以生冷故起。<a id="a-4a"></a>何者是生冷也。<a id="a-4b"></a>以多食脂腻是故生冷。<a id="a-4c"></a>以彼冷故所以冷生。<a id="a-4d"></a>以冷生故故令增广。<a id="a-4e"></a>以增广故即生气上。<a id="a-4f"></a>即自唱言。<a id="a-4g"></a>我不正卧。<a id="a-4h"></a>我食不知足。<a id="a-4i"></a>我饮不知足。<a id="a-4j"></a>所以风起所以黄起。<a id="a-4k"></a>痰阴冷阴眼暗。<a id="a-4l"></a>或因得物贪是故病起。<a id="a-4m"></a>最大病者谓贪诸欲。<a id="a-4n"></a>其余诸病在世间医师容可能治。<a id="a-4o"></a>此恶贪欲一切众生终不能治。<a id="a-4p"></a>唯除诸佛如来阿罗呵三藐三佛陀。<a id="a-4q"></a>而此贪欲颠倒妄生。<a id="a-4r"></a>以妄生故住于颠倒。<a id="a-4s"></a>而怀信乐。<a id="a-4t"></a>既怀信乐。<a id="a-4u"></a>于佛法僧边舍于信乐。<a id="a-4v"></a>于佛法僧边舍信乐者。<a id="a-4w"></a>彼即无有乘行。<a id="a-4x"></a>彼于何处舍信乐。<a id="a-4y"></a>谓于佛边法边僧边。<a id="a-4z"></a>乃至于天上亦无信乐。<a id="a-50"></a>彼人何处信乐执着。<a id="a-51"></a>于肉血中信乐执着。<a id="a-52"></a>如是次第相续于骨髓中生信生乐。<a id="a-53"></a>如是如是。<a id="a-54"></a>次第相续肠肚之中。<a id="a-55"></a>及以隐处而生信乐。</p>
  <p id="a56">尔时众中有一长者名曰选择。<a id="a-57"></a>在彼会坐。<a id="a-58"></a>然彼选择长者。<a id="a-59"></a>有妻名曰光胜立世主。<a id="a-5A"></a>时彼光胜妇女为世间最胜色。<a id="a-5B"></a>端正殊特众人乐见。<a id="a-5C"></a>身体光泽最为第一。<a id="a-5D"></a>尔时选择长者。<a id="a-5E"></a>从座而起白佛言。<a id="a-5F"></a>世尊。<a id="a-5G"></a>莫作如是言。<a id="a-5H"></a>所有丈夫执着欲者。<a id="a-5I"></a>彼即执着大小便处。<a id="a-5J"></a>何以故。<a id="a-5K"></a>世尊。<a id="a-5L"></a>我等增长世主者。<a id="a-5M"></a>少年盛壮名曰光胜。<a id="a-5N"></a>世尊。<a id="a-5O"></a>然我宁舍一切财物头目。<a id="a-5P"></a>终不能暂舍光胜。<a id="a-5Q"></a>世尊。<a id="a-5R"></a>犹如婆梨师迦花。<a id="a-5S"></a>如是如是。<a id="a-5T"></a>我于彼边恒作是想。<a id="a-5U"></a>世尊。<a id="a-5V"></a>譬如有一丈夫取金鬘已而不羞惭置己头上。<a id="a-5W"></a>世尊。<a id="a-5X"></a>如是如是。<a id="a-5Y"></a>我彼光胜足下所有尘土。<a id="a-5Z"></a>我时即取置己头上。<a id="a-5a"></a>然我因彼无有惭悔。<a id="a-5b"></a>尔时世尊现神通力现神通已。<a id="a-5c"></a>即于坐处去众不远。<a id="a-5d"></a>化作光胜所居屋宅。<a id="a-5e"></a>于屋宅中见化光胜。<a id="a-5f"></a>尔时彼长者知己妻已速起爱着。<a id="a-5g"></a>于世尊前从座速起。<a id="a-5h"></a>诣向彼处化妇女边。<a id="a-5i"></a>尔时所化妇女见彼长者。<a id="a-5j"></a>即起走避。<a id="a-5k"></a>尔时长者更审知彼实是己妻。<a id="a-5l"></a>而作是言。<a id="a-5m"></a>谓增长世主。<a id="a-5n"></a>如在己家所作诸事。<a id="a-5o"></a>如是如是。<a id="a-5p"></a>共相语论。<a id="a-5q"></a>尔时世尊复作如是变化神通。<a id="a-5r"></a>令化女在长者前。<a id="a-5s"></a>取彼衣角敷地而坐。<a id="a-5t"></a>时彼化女于衣角上放恶粪秽。<a id="a-5u"></a>如是世尊彼三摩耶复作神通。<a id="a-5v"></a>令彼粪秽出无量百千诸虫。<a id="a-5w"></a>尔时大众闻此粪臭时各各捻鼻。<a id="a-5x"></a>尔时长者亦不能忍。<a id="a-5y"></a>四方观看何处有此如是臭秽。<a id="a-5z"></a>尔时座中有一释种子。<a id="a-60"></a>名曰婆难陀。<a id="a-61"></a>尔时彼长者观彼婆难陀释种子。<a id="a-62"></a>观已各相瞻面。<a id="a-63"></a>尔时彼长者观婆难陀释种子已。<a id="a-64"></a>告婆难陀释种子言。<a id="a-65"></a>尊者婆难陀。<a id="a-66"></a>何处有此粪气而大臭秽。<a id="a-67"></a>尔时世尊作是神通。<a id="a-68"></a>然彼婆难陀释种之子。<a id="a-69"></a>见彼长者衣角之处有是粪秽。<a id="a-6A"></a>告长者言。<a id="a-6B"></a>希有乃至钝痴长者。<a id="a-6C"></a>既是尔增长世主光胜。<a id="a-6D"></a>于衣角中出是粪秽而不见也。<a id="a-6E"></a>复观他面更作是言。<a id="a-6F"></a>大有粪秽气甚臭恶。<a id="a-6G"></a>然此长者。<a id="a-6H"></a>爱增长世主光胜故。<a id="a-6I"></a>犹不能舍可恶粪秽故。<a id="a-6J"></a>彼即报言。<a id="a-6K"></a>尊者婆难陀。<a id="a-6L"></a>我此增长世主无有粪秽。<a id="a-6M"></a>即报彼言。<a id="a-6N"></a>长者。<a id="a-6O"></a>汝今起看衣角中所有粪秽。<a id="a-6P"></a>彼复报言。<a id="a-6Q"></a>有谁疑我妻有是粪秽之恶。<a id="a-6R"></a>可令彼起。<a id="a-6S"></a>尔时婆难陀释种之子告彼长者言。<a id="a-6T"></a>长者。<a id="a-6U"></a>若尔汝今应自观衣角。<a id="a-6V"></a>彼亦不观。<a id="a-6W"></a>尔时婆难陀释种子起嗔恚心。<a id="a-6X"></a>忽然从座而起。<a id="a-6Y"></a>即告彼言。<a id="a-6Z"></a>痴钝长者。<a id="a-6a"></a>汝岂不知如来世尊在我前坐。<a id="a-6b"></a>不应以此粪囊而来此处。<a id="a-6c"></a>时婆难陀释种之子。<a id="a-6d"></a>即以右手捺长者顶。<a id="a-6e"></a>令就衣角粪秽之中。<a id="a-6f"></a>时彼长者即便叫唤。<a id="a-6g"></a>时婆难陀释种之子以左手抱持。<a id="a-6h"></a>复以右手捉彼长者。<a id="a-6i"></a>从彼众内擎持将出掷置远处。<a id="a-6j"></a>此非长者。<a id="a-6k"></a>谁作此名是长者也。<a id="a-6l"></a>当知此是粪秽长者。<a id="a-6m"></a>尔时彼长者寻大羞惭。<a id="a-6n"></a>告化妇言。<a id="a-6o"></a>汝今何故来在众中令我羞耻。<a id="a-6p"></a>彼即报言。<a id="a-6q"></a>长者。<a id="a-6r"></a>若汝爱着是粪秽坑。<a id="a-6s"></a>其中沉没生乐想者。<a id="a-6t"></a>汝于往先应可惭愧。<a id="a-6u"></a>时彼长者生厌离意念欲舍衣。<a id="a-6v"></a>以羞愧故不能弃舍。<a id="a-6w"></a>如汝长者彼粪秽衣不受不取。<a id="a-6x"></a>而己自羞为彼粪秽污染是身。<a id="a-6y"></a>尔时婆难陀释种之子告彼长者言。<a id="a-6z"></a>长者。<a id="a-70"></a>汝增长世主有屎尿不。<a id="a-71"></a>彼即报言。<a id="a-72"></a>如是。<a id="a-73"></a>尊者婆难陀有。<a id="a-74"></a>然我今者。<a id="a-75"></a>不能出气欲取命终。<a id="a-76"></a>尔时婆难陀释种之子告彼长者言。<a id="a-77"></a>长者。<a id="a-78"></a>汝应如是以不出气当取命终。<a id="a-79"></a>是则顺理。<a id="a-7A"></a>若我等以他粪故不能出气而取命终。<a id="a-7B"></a>是则不顺。<a id="a-7C"></a>今汝长者。<a id="a-7D"></a>此地方中宜可速去。<a id="a-7E"></a>我等亦以汝增长世主臭秽恶气。<a id="a-7F"></a>作是苦恼。<a id="a-7G"></a>长者言。<a id="a-7H"></a>尊者婆难陀。<a id="a-7I"></a>颇有方便令使我等于无智中当得解脱。<a id="a-7J"></a>彼即报言。<a id="a-7K"></a>有是方便。<a id="a-7L"></a>若我等眼前不见汝者。<a id="a-7M"></a>可得解脱。<a id="a-7N"></a>尔时彼长者语婆难陀释种子言。<a id="a-7O"></a>希有婆难陀释种之子。<a id="a-7P"></a>乃能出是粗涩语言。<a id="a-7Q"></a>尔时婆难陀释种之子告彼长者言。<a id="a-7R"></a>希有此长者乃至有如是痴钝。<a id="a-7S"></a>尔时彼长者复言。<a id="a-7T"></a>尊者婆难陀。<a id="a-7U"></a>汝莫于此大会众现前骂辱于我。<a id="a-7V"></a>时彼化女如服转药在彼地方。<a id="a-7W"></a>尔时长者告彼增长世主言。<a id="a-7X"></a>汝于今者有是事耶。<a id="a-7Y"></a>令我于大众前受大羞耻。<a id="a-7Z"></a>即报彼言。<a id="a-7a"></a>汝应当羞汝爱着粪屎囊故。<a id="a-7b"></a>尔时四大天王在上空中住已。<a id="a-7c"></a>告彼长者言。<a id="a-7d"></a>希有乃至有是痴钝长者。<a id="a-7e"></a>乃能如是。<a id="a-7f"></a>诸天众前见自己妇没粪聚中。<a id="a-7g"></a>尔时彼长者告婆难陀释种之子言。<a id="a-7h"></a>尊者婆难陀。<a id="a-7i"></a>我今已知自妇诸过患。<a id="a-7j"></a>尊者婆难陀。<a id="a-7k"></a>愿我于如来所离家出家。<a id="a-7l"></a>彼即报言。<a id="a-7m"></a>若汝俱致百千岁。<a id="a-7n"></a>以一切香涂薰己身灭粪气故。<a id="a-7o"></a>若如是者。<a id="a-7p"></a>汝方当得于如来边离家出家。<a id="a-7q"></a>彼复报言。<a id="a-7r"></a>尊者。<a id="a-7s"></a>我出家已当住空闲阿兰若处。<a id="a-7t"></a>不在于此比丘众中。<a id="a-7u"></a>尊者。<a id="a-7v"></a>谁能知命或死或生。<a id="a-7w"></a>尔时世尊展金色臂。<a id="a-7x"></a>告彼长者言。<a id="a-7y"></a>汝长者能尽命清净行梵行不。<a id="a-7z"></a>彼即答言。<a id="a-80"></a>我为一切众生而行梵行我尚能行。<a id="a-81"></a>况复自利而不能行。<a id="a-82"></a>以是因缘。<a id="a-83"></a>世尊以柔软语。<a id="a-84"></a>告彼长者。<a id="a-85"></a>善来汝比丘行于梵行。<a id="a-86"></a>作是语已。<a id="a-87"></a>时彼长者即成剃发。<a id="a-88"></a>身着袈裟即持应钵。<a id="a-89"></a>彼即应时成就出家得具足戒。</p>
  <p id="a8A">尔时婆难陀释种之子告彼长者言。<a id="a-8B"></a>来汝长者今可取衣。<a id="a-8C"></a>彼即报言。<a id="a-8D"></a>尊者婆难陀。<a id="a-8E"></a>我非长者。<a id="a-8F"></a>我是比丘。<a id="a-8G"></a>彼复告言。<a id="a-8H"></a>不但剃发名为比丘。<a id="a-8I"></a>彼即问言。<a id="a-8J"></a>云何名为比丘也。<a id="a-8K"></a>尊者婆难陀即以偈告言。</p>
  <p id="a8L">若断欲悕望　　复断诸漏已</p>
  <p id="a8M">诸法无悕望　　不可说有法</p>
  <p id="a8N">随顺向涅槃　　随顺趣厌离</p>
  <p id="a8O">入信到彼岸　　彼成为比丘</p>
  <p id="a8P">若顺于毗尼　　入于境界处</p>
  <p id="a8Q">能住戒聚中　　当得脱诸缚</p>
  <p id="a8R">尔时世尊为彼长者比丘。<a id="a-8S"></a>广说苦圣谛令得安住。<a id="a-8T"></a>开示显扬分别广演言教。<a id="a-8U"></a>正说苦谛苦集苦灭苦灭道圣谛。<a id="a-8V"></a>向说名字令得安住。<a id="a-8W"></a>开示分别宣扬显说。<a id="a-8X"></a>尔时彼比丘闻说胜法已。<a id="a-8Y"></a>即于彼地方生无漏法心得解脱。<a id="a-8Z"></a>尔时彼比丘从坐而起。<a id="a-8a"></a>作如是言。<a id="a-8b"></a>我于今者于欲粪秽而得解脱。<a id="a-8c"></a>世尊。<a id="a-8d"></a>是诸毛道(梵云婆罗隋云毛道)凡夫辈。<a id="a-8e"></a>当何所作以恶信故。<a id="a-8f"></a>尔时彼比丘过彼夜已日在东方。<a id="a-8g"></a>彼三摩耶身着衣服入舍婆提城巡行乞食。<a id="a-8h"></a>时增长世主于路遇见告言。<a id="a-8i"></a>长者汝出家也。<a id="a-8j"></a>此处舍我弃我离我厌我。<a id="a-8k"></a>别我及舍家已。<a id="a-8l"></a>彼时答言。<a id="a-8m"></a>我已出家最为第一圣中出家。<a id="a-8n"></a>汝于我所已作利益。<a id="a-8o"></a>然汝于我大众之前。<a id="a-8p"></a>用彼粪秽污染衣角。<a id="a-8q"></a>女告彼言。<a id="a-8r"></a>长者。<a id="a-8s"></a>汝谤我也。<a id="a-8t"></a>彼告女言。<a id="a-8u"></a>我不谤汝。<a id="a-8v"></a>如来世尊是我证明及婆难陀释种之子。<a id="a-8w"></a>于大众中捉我及汝。<a id="a-8x"></a>擒捉抱持掷着远处。<a id="a-8y"></a>尔时恶魔波旬在上虚空作如是言。<a id="a-8z"></a>此非是彼。<a id="a-90"></a>彼是所化如来如是多种化已。<a id="a-91"></a>而令众生得出家耶。<a id="a-92"></a>尔时彼比丘告彼魔波旬言。<a id="a-93"></a>波旬如是如是。<a id="a-94"></a>汝及妇女及彼所化一切如化。<a id="a-95"></a>一切诸法犹如阳焰。<a id="a-96"></a>一切诸法犹如幻也。<a id="a-97"></a>尔时彼女闻空法已。<a id="a-98"></a>如实于彼地方之处思惟此义。<a id="a-99"></a>彼思惟时远尘离垢。<a id="a-9A"></a>于诸法中生法眼净。<a id="a-9B"></a>尔时彼女已见诸法得入诸法。<a id="a-9C"></a>证入诸法无复有疑知教师法。<a id="a-9D"></a>尔时彼女告彼比丘言。<a id="a-9E"></a>汝已作善最有所作。<a id="a-9F"></a>比丘。<a id="a-9G"></a>若汝离家不用家法而出家者。<a id="a-9H"></a>而我今者亦随出家。<a id="a-9I"></a>尔时妇女舍家离家出家学道。<a id="a-9J"></a>复作是念。<a id="a-9K"></a>彼诸空法思惟是已。<a id="a-9L"></a>即得作证阿罗汉道最胜上果。</p>
  <p id="a9M">世尊相续随时说法。<a id="a-9N"></a>知法相续故。<a id="a-9O"></a>其修多罗文句不断坏故。<a id="a-9P"></a>即告长老阿难言。<a id="a-9Q"></a>阿难。<a id="a-9R"></a>如来所说法为灭顺眠烦恼故。<a id="a-9S"></a>是最病者。<a id="a-9T"></a>所谓于欲顺眠此中执着广起诸苦。<a id="a-9U"></a>所言苦者。<a id="a-9V"></a>是五道流转生死所起。<a id="a-9W"></a>受者彼名为苦。<a id="a-9X"></a>何者是受。<a id="a-9Y"></a>所言受者谓堕落。<a id="a-9Z"></a>何者色堕落谓染着。<a id="a-9a"></a>以谁为染着谓有颠倒。<a id="a-9b"></a>谁为颠倒谓妄语。<a id="a-9c"></a>何者妄语谓无实。<a id="a-9d"></a>何者无实谓无事分别。<a id="a-9e"></a>何者无事分别。<a id="a-9f"></a>所谓诸空法而作我想。<a id="a-9g"></a>彼名无实。<a id="a-9h"></a>如是次第于不实中而生起色。<a id="a-9i"></a>名顺眠处。<a id="a-9j"></a>是名病患悕望处耶。<a id="a-9k"></a>所言苦者所谓五聚阴。<a id="a-9l"></a>若有染着。<a id="a-9m"></a>五聚阴中受诸聚阴。<a id="a-9n"></a>是为无智。<a id="a-9o"></a>如是次第苦及五聚。<a id="a-9p"></a>若于五聚中无智彼为大患。<a id="a-9q"></a>何故言患。<a id="a-9r"></a>顺向地狱畜生阎摩罗世。<a id="a-9s"></a>于地狱中。<a id="a-9t"></a>于畜生中。<a id="a-9u"></a>于阎摩罗世中。<a id="a-9v"></a>一切三界中住。<a id="a-9w"></a>不能分别身恶行口恶行意恶行。<a id="a-9x"></a>故名为患。<a id="a-9y"></a>此为五患。</p>
  <p id="a9z">于中何者是五根。<a id="a-A0"></a>谓信根精进根念根三昧根般若根。<a id="a-A1"></a>是为五根。<a id="a-A2"></a>复有五根。<a id="a-A3"></a>何者五根。<a id="a-A4"></a>谓眼根耳根鼻根舌根身根。<a id="a-A5"></a>于中意根者。<a id="a-A6"></a>彼是内根彼二处和合而行。<a id="a-A7"></a>于法入中说名为入。<a id="a-A8"></a>是为五根。<a id="a-A9"></a>复有五根。<a id="a-AA"></a>何者为五根。<a id="a-AB"></a>谓妇女根丈夫根顺忍根心转根。<a id="a-AC"></a>有心灭已故即生女根。<a id="a-AD"></a>又有一根。<a id="a-AE"></a>须臾时即生女根。<a id="a-AF"></a>于须臾时生丈夫根。<a id="a-AG"></a>此等为五根。<a id="a-AH"></a>复有五根。<a id="a-AI"></a>何等为五根。<a id="a-AJ"></a>谓地狱根畜生根阎摩罗世中根人中根天中根。<a id="a-AK"></a>是为五根。<a id="a-AL"></a>于中应知根之胜处。<a id="a-AM"></a>若从阿毗脂大地狱中灭已。<a id="a-AN"></a>出生者有二种根。<a id="a-AO"></a>一名普热恼根。<a id="a-AP"></a>二名扑得根。<a id="a-AQ"></a>如是色如是形相。<a id="a-AR"></a>譬如殊提华。<a id="a-AS"></a>于合会大地狱中灭已。<a id="a-AT"></a>出生者有二根相。<a id="a-AU"></a>一名左行根。<a id="a-AV"></a>二名转果根。<a id="a-AW"></a>如是色如是形相。<a id="a-AX"></a>譬如甄首迦华。<a id="a-AY"></a>从叫唤大地狱中灭已。<a id="a-AZ"></a>出生者有二根相。<a id="a-Aa"></a>一名多五根。<a id="a-Ab"></a>二名常超越根。<a id="a-Ac"></a>有如是色如是形相。<a id="a-Ad"></a>譬如毗离那迦华。<a id="a-Ae"></a>活大地狱中灭已。<a id="a-Af"></a>出生者有二种根相。<a id="a-Ag"></a>一名堕落眼根。<a id="a-Ah"></a>二名事境界根。<a id="a-Ai"></a>如是色如是形相。<a id="a-Aj"></a>譬如目真邻陀华孔雀华。<a id="a-Ak"></a>或如孔雀色。<a id="a-Al"></a>从黑绳大地狱中灭已。<a id="a-Am"></a>出生者有二种根相。<a id="a-An"></a>一名有忧愁根。<a id="a-Ao"></a>二名尼私多波帝陀炎(隋云出生)。<a id="a-Ap"></a>如是色如是形相。<a id="a-Aq"></a>譬如薝波迦华。<a id="a-Ar"></a>此为五根相。<a id="a-As"></a>大地狱中灭已。<a id="a-At"></a>出生者又何故言根。<a id="a-Au"></a>以境界故。<a id="a-Av"></a>诸根生故。<a id="a-Aw"></a>若于此处言根者。<a id="a-Ax"></a>彼处处依国或名伊梨耶提。<a id="a-Ay"></a>亦名胡求摩帝。<a id="a-Az"></a>亦名多寐帝也。<a id="a-B0"></a>亦名尼西毗多也。<a id="a-B1"></a>亦名作处也。<a id="a-B2"></a>亦名作相也。<a id="a-B3"></a>亦名般若林也。<a id="a-B4"></a>亦名想林也。<a id="a-B5"></a>亦名生也。<a id="a-B6"></a>亦名胜也。<a id="a-B7"></a>亦名稠胜也。<a id="a-B8"></a>亦名卢脂耶。<a id="a-B9"></a>亦名阿波荼婆娑那。<a id="a-BA"></a>阿难。<a id="a-BB"></a>是等诸根名者。<a id="a-BC"></a>如来所知种种言辞应分别演说。</p>
 </body>
</html>