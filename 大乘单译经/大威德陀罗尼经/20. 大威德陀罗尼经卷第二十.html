<!doctype html>
<html id="z3IBTz9U0" data-ver="462">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">大威德陀罗尼经卷第二十</h1>
  <p id="a2">彼时。<a id="a-3"></a>楼阁在世尊前。<a id="a-4"></a>譬如新融阎浮檀金。<a id="a-5"></a>巧师磨莹无诸垢秽。<a id="a-6"></a>如是如是。<a id="a-7"></a>彼于三摩耶菩萨辇舆明曜显赫。<a id="a-8"></a>于彼菩萨所受用榻。<a id="a-9"></a>而天等世中无有如是比类色者。<a id="a-A"></a>若金若宝除菩萨顶(正本云钳蒱其梨婆)彼梵身等所著衣服。<a id="a-B"></a>在彼榻前无有光色。<a id="a-C"></a>譬如风雨久渍羖羊毛[並*毛]然彼辇舆。<a id="a-D"></a>牛头栴檀之所成就。<a id="a-E"></a>以末一捻价直千世界。<a id="a-F"></a>以彼如是牛头栴檀围绕台阁。<a id="a-G"></a>彼普遍间错。<a id="a-H"></a>其内更有第二重阁。<a id="a-I"></a>在彼第一楼阁台中。<a id="a-J"></a>不着不缚自然而住。<a id="a-K"></a>复更有榻。<a id="a-L"></a>在彼第二楼观台中。<a id="a-M"></a>众香所覆重更覆彼牛头栴檀。<a id="a-N"></a>然彼牛头栴檀有如是色。</p>
  <p id="aO">如青琉璃最胜最妙。<a id="a-P"></a>彼香台阁周匝。<a id="a-Q"></a>所有最胜天花彼等不种。<a id="a-R"></a>以菩萨业报力故。<a id="a-S"></a>自然出生彼台阁中。<a id="a-T"></a>复有最胜最上妙鬘。<a id="a-U"></a>间错围绕周匝四边。<a id="a-V"></a>彼等一切于彼处所皆现出生。<a id="a-W"></a>以菩萨往昔业果报故。<a id="a-X"></a>彼台阁中。<a id="a-Y"></a>有十千数妙净食名具足威力。<a id="a-Z"></a>天等世中。<a id="a-a"></a>无有如是众生生是食力。<a id="a-b"></a>唯除菩萨。<a id="a-c"></a>世间无有如是喜者。<a id="a-d"></a>世间无有如是乐者。<a id="a-e"></a>若彼台阁中先无有者。<a id="a-f"></a>以彼菩萨往昔业报力故。<a id="a-g"></a>然彼台中。<a id="a-h"></a>自然如是成就具足。<a id="a-i"></a>内外善成如是柔软。<a id="a-j"></a>譬如迦真邻提衣。<a id="a-k"></a>此是非分说喻。<a id="a-l"></a>彼宝台阁菩萨所住。<a id="a-m"></a>价直三千大千世界。<a id="a-n"></a>及诸天人等一切所有。<a id="a-o"></a>尔时菩萨。<a id="a-p"></a>以往昔业报力故。<a id="a-q"></a>作如是念。<a id="a-r"></a>菩萨决定当生人间。<a id="a-s"></a>生已出家。<a id="a-t"></a>决定当成阿耨多罗三藐三菩提。<a id="a-u"></a>若生家中若在右胁中。<a id="a-v"></a>于彼之处。<a id="a-w"></a>先须有此宝庄严阁母右胁中。<a id="a-x"></a>又彼菩萨从兜率天降神下已。<a id="a-y"></a>在台阁宝床榻中结加趺坐。<a id="a-z"></a>其母梦见大白象龙入普处念。<a id="a-10"></a>彼如是坐已。<a id="a-11"></a>帝释天王及四大天王。<a id="a-12"></a>二十八部大夜叉主。<a id="a-13"></a>有一夜叉种姓。<a id="a-14"></a>名曰密主金刚。<a id="a-15"></a>执手夜叉所生。<a id="a-16"></a>彼知菩萨在母右胁。<a id="a-17"></a>恒常随顺亲近守护。<a id="a-18"></a>及四天王常逐菩萨随顺守护。<a id="a-19"></a>复有四守菩提道场妇女神天。<a id="a-1A"></a>所谓一名郁丘梨。<a id="a-1B"></a>二名目丘梨。<a id="a-1C"></a>三名陀婆阇。<a id="a-1D"></a>四名颇罗颇婆帝。<a id="a-1E"></a>是等四神。<a id="a-1F"></a>知彼菩萨在母胎内常来守护。<a id="a-1G"></a>而彼帝释天王共五百天王。<a id="a-1H"></a>亦知菩萨在母胎中。<a id="a-1I"></a>常随后住亲近守护。<a id="a-1J"></a>其梵天王娑婆世界主。<a id="a-1K"></a>乃至三千大千中所有神天威德势力。<a id="a-1L"></a>皆悉将与彼菩萨身安置而住。<a id="a-1M"></a>复次菩萨在母胎内。<a id="a-1N"></a>其身譬如大山顶处。<a id="a-1O"></a>夜闇之时有大火聚。<a id="a-1P"></a>彼能照见一由旬内。<a id="a-1Q"></a>亦能照见乃至四由旬内。<a id="a-1R"></a>如是如是。<a id="a-1S"></a>菩萨在母胎中。<a id="a-1T"></a>身相如是成就具足。<a id="a-1U"></a>可意端正甚可瞻睹。<a id="a-1V"></a>彼之菩萨。<a id="a-1W"></a>在彼妙香楼阁之上结加趺坐。<a id="a-1X"></a>如净琉璃藏真金色。<a id="a-1Y"></a>彼菩萨母。<a id="a-1Z"></a>亦见菩萨在母胎中。<a id="a-1a"></a>譬如从大云聚出于闪电曜大光明。<a id="a-1b"></a>如是如是。<a id="a-1c"></a>菩萨在母胎中。<a id="a-1d"></a>以大威势以功德色力。<a id="a-1e"></a>照彼香楼阁已。<a id="a-1f"></a>复照第二大宝楼阁。<a id="a-1g"></a>照彼第二宝辇舆已。<a id="a-1h"></a>普照母身。<a id="a-1i"></a>普照一切母身体已。<a id="a-1j"></a>复照母座照彼座已。<a id="a-1k"></a>复照一切诸宝宫殿。<a id="a-1l"></a>既照一切诸宫殿已。<a id="a-1m"></a>从下出光照于东方。<a id="a-1n"></a>南西北方皆悉遍照。<a id="a-1o"></a>菩萨在母胎中。<a id="a-1p"></a>周匝一拘卢奢也。<a id="a-1q"></a>以功德威力及以色力皆悉遍照。<a id="a-1r"></a>时四天王及二十八部大鬼神等。<a id="a-1s"></a>时共五百夜叉周匝围绕。<a id="a-1t"></a>日初分时欲见菩萨。<a id="a-1u"></a>故来诣彼所。<a id="a-1v"></a>是时菩萨在母胎中。<a id="a-1w"></a>先举右手而共议论。<a id="a-1x"></a>其菩萨母。<a id="a-1y"></a>亦见菩萨在右胁内如真金形。<a id="a-1z"></a>申手转时。<a id="a-20"></a>徐举手时。<a id="a-21"></a>安置手时。<a id="a-22"></a>而四大天王欲还本处。<a id="a-23"></a>菩萨及菩萨母围绕三匝。<a id="a-24"></a>菩萨放舍挥动右手。<a id="a-25"></a>尔时四大天王。<a id="a-26"></a>作如是念。<a id="a-27"></a>菩萨今已放舍我等。<a id="a-28"></a>我等应去。<a id="a-29"></a>此第一因此第一缘。<a id="a-2A"></a>若菩萨日初分时。<a id="a-2B"></a>共四大天王言词慰喻。<a id="a-2C"></a>申举右手周匝转已正念安置。</p>
  <p id="a2D">复次若菩萨见有人来。<a id="a-2E"></a>若归女若丈夫若童男若童女。<a id="a-2F"></a>菩萨是时先语慰喻。<a id="a-2G"></a>后菩萨母亦复慰喻。<a id="a-2H"></a>彼等即生希有之心。<a id="a-2I"></a>此是谁也。<a id="a-2J"></a>彼时菩萨在母胎中。<a id="a-2K"></a>于先以能慰喻他人。<a id="a-2L"></a>若天若龙若夜叉。<a id="a-2M"></a>若人若非人。<a id="a-2N"></a>无有能作。<a id="a-2O"></a>于先慰喻菩萨之者。<a id="a-2P"></a>但以菩萨于先慰喻。<a id="a-2Q"></a>彼诸人等。<a id="a-2R"></a>日初分过已至中分时。<a id="a-2S"></a>尔时帝释天王及大天子。<a id="a-2T"></a>欲来见菩萨者。<a id="a-2U"></a>尔时菩萨遥见帝释天王及三十三天已。<a id="a-2V"></a>即举右手真金色臂。<a id="a-2W"></a>慰喻帝释天王及三十三天。<a id="a-2X"></a>即以一指指示座处。<a id="a-2Y"></a>其帝释天王于菩萨教不能远离。<a id="a-2Z"></a>时帝释天王受教而坐敬念菩萨。<a id="a-2a"></a>时菩萨母即面向彼所。<a id="a-2b"></a>随其菩萨欲向何处挥动手。<a id="a-2c"></a>时其菩萨母预知。<a id="a-2d"></a>童子共谁言语慰喻谁耶。<a id="a-2e"></a>彼之楼阁。<a id="a-2f"></a>见帝释天王及三十三天影。<a id="a-2g"></a>无别余影如是善好清净。<a id="a-2h"></a>菩萨受用在母胎中。<a id="a-2i"></a>而帝释天王若欲还者。<a id="a-2j"></a>菩萨即知。<a id="a-2k"></a>为动右手示发遣相。<a id="a-2l"></a>尔时帝释天王知发遣已。<a id="a-2m"></a>围绕菩萨及菩萨母然后而去。<a id="a-2n"></a>是时菩萨。<a id="a-2o"></a>思惟正念安手本处。<a id="a-2p"></a>日西分时。<a id="a-2q"></a>其梵天王娑婆世界主。<a id="a-2r"></a>与无量无数诸梵天王共相围绕在菩萨前。<a id="a-2s"></a>以天最胜味向菩萨边。<a id="a-2t"></a>其菩萨正念梵天王娑婆世界主来已。<a id="a-2u"></a>尔时菩萨还举右手慰喻梵天王娑婆世界主及诸梵天并诸天子。<a id="a-2v"></a>是时菩萨梵天王娑婆世界主欲有所去。<a id="a-2w"></a>菩萨知已。<a id="a-2x"></a>还复示现发遣相貌而举右手。<a id="a-2y"></a>彼时梵天王娑婆世界主梵身诸天。<a id="a-2z"></a>三匝围绕菩萨及菩萨母已然后乃去。<a id="a-30"></a>复有四大天王。<a id="a-31"></a>还来亲近守护菩萨。<a id="a-32"></a>勿令恶心向彼菩萨而得便者。<a id="a-33"></a>尔时菩萨在母胎时。<a id="a-34"></a>其母不为欲火所烧。<a id="a-35"></a>亦复不为恚火及以痴火所烧。<a id="a-36"></a>其菩萨母。<a id="a-37"></a>于彼之时受持五戒。<a id="a-38"></a>不于丈夫而生欲心。<a id="a-39"></a>亦无丈夫向菩萨母生欲心者。<a id="a-3A"></a>若有妇女若复丈夫若复童子若复童女被诸病苦。<a id="a-3B"></a>其菩萨母即授彼药。<a id="a-3C"></a>彼等众生皆得安乐无复病苦。<a id="a-3D"></a>乃至从地取一草叶与诸病人。<a id="a-3E"></a>彼等众生皆得安乐无诸病恼。<a id="a-3F"></a>阿难。<a id="a-3G"></a>菩萨具足有是神通住母右胁。<a id="a-3H"></a>满十月已。<a id="a-3I"></a>从母右胁正念而出无有污染。<a id="a-3J"></a>不如余人为胎所污。<a id="a-3K"></a>是时帝释天王及梵天王娑婆世界主。<a id="a-3L"></a>在菩萨前起正念已敬受菩萨。<a id="a-3M"></a>菩萨在母胎时。<a id="a-3N"></a>所居台阁于中住者。<a id="a-3O"></a>即时梵身诸天。<a id="a-3P"></a>将向梵宫以为支提。<a id="a-3Q"></a>为供养故。<a id="a-3R"></a>尔时菩萨。<a id="a-3S"></a>无人堪受唯有诸天。<a id="a-3T"></a>尔时菩萨。<a id="a-3U"></a>降下地中已观视四方。<a id="a-3V"></a>犹如师子如大丈夫。<a id="a-3W"></a>彼时菩萨。<a id="a-3X"></a>业报力故即生天眼。<a id="a-3Y"></a>而彼菩萨具天眼已。<a id="a-3Z"></a>菩萨观视大千世界及城邑聚落村巷国土一切众等。<a id="a-3a"></a>地及天人地狱畜生阎罗世。<a id="a-3b"></a>是时菩萨。<a id="a-3c"></a>即知一切众生心之所行。<a id="a-3d"></a>尔时菩萨。<a id="a-3e"></a>观察思惟一切众生心。<a id="a-3f"></a>于中或有众生。<a id="a-3g"></a>若当似我者。<a id="a-3h"></a>若持戒若三摩提。<a id="a-3i"></a>若般若行善根。<a id="a-3j"></a>尔时菩萨。<a id="a-3k"></a>即见大千世界中。<a id="a-3l"></a>无有众生与我等者。<a id="a-3m"></a>何况有胜。<a id="a-3n"></a>尔时菩萨。<a id="a-3o"></a>犹如师子无有恐怖。<a id="a-3p"></a>无畏无怯心正思惟。<a id="a-3q"></a>正思惟已。<a id="a-3r"></a>称量选择一切世间一切众生。<a id="a-3s"></a>知心行已。<a id="a-3t"></a>无人扶持。<a id="a-3u"></a>即行七步至第七步犹如师子。<a id="a-3v"></a>观察诸方作如是言。<a id="a-3w"></a>我于世间最为第一。<a id="a-3x"></a>我于世间最为殊特。<a id="a-3y"></a>我当作尽生老死边际。<a id="a-3z"></a>菩萨作如是语时。<a id="a-40"></a>大千世界其声遍满。<a id="a-41"></a>此是菩萨业行果报真所生法。<a id="a-42"></a>是为菩萨最后补处。<a id="a-43"></a>生已当成阿耨多罗三藐三菩提。<a id="a-44"></a>以是故。<a id="a-45"></a>彼有如是等诸神通。<a id="a-46"></a>于彼之时。<a id="a-47"></a>一切众生身毛皆竖。<a id="a-48"></a>大地震动甚可怖畏身皆战掉。<a id="a-49"></a>一切世界光明遍满。<a id="a-4A"></a>尔时虚空。<a id="a-4B"></a>有大音乐歌舞等声。<a id="a-4C"></a>普雨无量种种诸花。<a id="a-4D"></a>阿难略说。<a id="a-4E"></a>彼时有不可思议希有之事。<a id="a-4F"></a>以是菩萨出现于世。<a id="a-4G"></a>一切众生皆得安乐。<a id="a-4H"></a>阿难。<a id="a-4I"></a>汝今见宝庄严台阁已不。<a id="a-4J"></a>此是菩萨母之右胁。<a id="a-4K"></a>菩萨处母右胁经行之处。<a id="a-4L"></a>世尊。<a id="a-4M"></a>为彼天帝释王及四大天王及诸天龙夜叉等。<a id="a-4N"></a>示现众宝庄严最胜台阁菩萨先受用处。</p>
  <p id="a4O">尔时长老阿难。<a id="a-4P"></a>即从坐起整衣服偏袒右臂右膝着地合掌向佛。<a id="a-4Q"></a>而白佛言。<a id="a-4R"></a>世尊。<a id="a-4S"></a>菩萨于一切众生。<a id="a-4T"></a>具足希有未曾有法。<a id="a-4U"></a>况复今者已成阿耨多罗三藐三菩提。<a id="a-4V"></a>世尊。<a id="a-4W"></a>我于今者。<a id="a-4X"></a>第四第五乃至无量百千归依佛陀。<a id="a-4Y"></a>作如是语已。<a id="a-4Z"></a>佛告长老阿难言。<a id="a-4a"></a>阿难。<a id="a-4b"></a>于未来世有诸比丘。<a id="a-4c"></a>不熏修身不熏修戒不熏修心不熏修慧。<a id="a-4d"></a>犹如小儿愚痴无智言我是智。<a id="a-4e"></a>我慢贡高无正威仪。<a id="a-4f"></a>疑惑不信沙门垢腻。<a id="a-4g"></a>彼等不信菩萨有如是清净入胎。<a id="a-4h"></a>彼等各各聚集作如是言。<a id="a-4i"></a>汝等观菩萨在母胎中。<a id="a-4j"></a>彼有粪秽垢浊。<a id="a-4k"></a>彼从母右胁生。<a id="a-4l"></a>时胎垢不污染。<a id="a-4m"></a>以胎垢不污染故。<a id="a-4n"></a>彼即非丈夫辈和合。<a id="a-4o"></a>当如是知。<a id="a-4p"></a>成就善业诸众生辈。<a id="a-4q"></a>不住粪秽身无垢染。<a id="a-4r"></a>如是众生善入胎住。<a id="a-4s"></a>为诸众生起怜愍故。<a id="a-4t"></a>菩萨生于人间不以天身。<a id="a-4u"></a>当转法轮。<a id="a-4v"></a>所以者何。<a id="a-4w"></a>勿令众生当堕懈怠。<a id="a-4x"></a>彼作是念。<a id="a-4y"></a>世尊是天我等是人。<a id="a-4z"></a>我等不能具足成就彼等诸法。<a id="a-50"></a>如彼成就诸法。<a id="a-51"></a>是故即生懈怠之心。<a id="a-52"></a>彼痴人辈为偷法者。<a id="a-53"></a>当不作是念。<a id="a-54"></a>而彼众生不可思议。<a id="a-55"></a>我等不可作彼称量。<a id="a-56"></a>我得菩提时。<a id="a-57"></a>犹不观察我之菩提及与神通。<a id="a-58"></a>况复菩萨诸神通也。<a id="a-59"></a>阿难。<a id="a-5A"></a>汝当观察彼痴人辈。<a id="a-5B"></a>若当诽谤诸佛功德。<a id="a-5C"></a>卑贱生盲。<a id="a-5D"></a>染着粪秽名闻利养。<a id="a-5E"></a>当作几多无福德聚。<a id="a-5F"></a>阿难问佛言。<a id="a-5G"></a>世尊于未来世诸比丘等。<a id="a-5H"></a>要诽谤如是贤直修多罗也佛告言。<a id="a-5I"></a>彼如是等相修多罗。<a id="a-5J"></a>要当诽谤亦不随顺。<a id="a-5K"></a>复当更作无量恶业。<a id="a-5L"></a>不用沙门法也。<a id="a-5M"></a>阿难复白。<a id="a-5N"></a>世尊。<a id="a-5O"></a>彼等非善丈夫。<a id="a-5P"></a>当生何处。<a id="a-5Q"></a>于未来世受何果报。<a id="a-5R"></a>佛告言。<a id="a-5S"></a>随所有人坏灭佛菩提所生处。<a id="a-5T"></a>若于过去未来现在诸佛世尊而诽谤者。<a id="a-5U"></a>彼痴人辈所得生处亦复如是。</p>
  <p id="a5V">尔时长老阿难。<a id="a-5W"></a>遍身毛竖呜呼佛陀。<a id="a-5X"></a>作如是已复白佛言。<a id="a-5Y"></a>世尊。<a id="a-5Z"></a>我今身心迷闷热恼。<a id="a-5a"></a>闻彼等辈非善丈夫如是行故。<a id="a-5b"></a>佛告阿难。<a id="a-5c"></a>彼非善行唯有恶行。<a id="a-5d"></a>阿难。<a id="a-5e"></a>彼等以不善行故。<a id="a-5f"></a>当堕阿鼻脂大地狱中。<a id="a-5g"></a>阿难。<a id="a-5h"></a>若有比丘比丘尼优婆塞优婆夷。<a id="a-5i"></a>于如是修多罗。<a id="a-5j"></a>不信而生诽谤者。<a id="a-5k"></a>彼等舍身已。<a id="a-5l"></a>当堕阿鼻脂大地狱。<a id="a-5m"></a>阿难。<a id="a-5n"></a>汝等于如来所莫作限量。<a id="a-5o"></a>阿难。<a id="a-5p"></a>如来深广无有边际不可限量。<a id="a-5q"></a>阿难。<a id="a-5r"></a>若复有人。<a id="a-5s"></a>得闻如是修多罗已欢喜踊跃。<a id="a-5t"></a>彼等众生善得利益。<a id="a-5u"></a>彼等不但空得人身及以善行。<a id="a-5v"></a>彼等已得至真脱诸恶趣。<a id="a-5w"></a>彼等不但空得寿命。<a id="a-5x"></a>已自关闭一切诸恶趣门。<a id="a-5y"></a>彼等当作佛子已得一切善业。<a id="a-5z"></a>彼等福利信不虚也。<a id="a-60"></a>彼等善食国中所有团食。<a id="a-61"></a>已于最胜众生之所。<a id="a-62"></a>已得净信断诸魔网。<a id="a-63"></a>已得度脱长路旷野舍离忧悲毒箭。<a id="a-64"></a>已得欢喜之事。<a id="a-65"></a>已到善受归依之处。<a id="a-66"></a>已是应供养者。<a id="a-67"></a>于世间中难可出现。<a id="a-68"></a>最为福田者。<a id="a-69"></a>所以者何。<a id="a-6A"></a>彼等于佛难法一切世间不可信处而生正信。<a id="a-6B"></a>阿难。<a id="a-6C"></a>彼等众生善根具足无有缺少。<a id="a-6D"></a>阿难。<a id="a-6E"></a>彼等众生非一生。<a id="a-6F"></a>得我朋友者。<a id="a-6G"></a>阿难。<a id="a-6H"></a>有人闻已有爱而生欢喜。<a id="a-6I"></a>不以见故。<a id="a-6J"></a>阿难。<a id="a-6K"></a>有人以见故有爱而生欢喜。<a id="a-6L"></a>不以闻故。<a id="a-6M"></a>有人见闻已有爱及喜。<a id="a-6N"></a>复有人。<a id="a-6O"></a>虽复见闻不生爱喜。<a id="a-6P"></a>阿难。<a id="a-6Q"></a>若有人见我闻我生爱喜者。<a id="a-6R"></a>阿难。<a id="a-6S"></a>汝等应作是念。<a id="a-6T"></a>彼等众生非一生处为我朋友。<a id="a-6U"></a>彼等众生如来亲近当令解脱。<a id="a-6V"></a>彼等众生于如来所等共分者。<a id="a-6W"></a>彼等已到我归依处。<a id="a-6X"></a>如来已摄彼众生。<a id="a-6Y"></a>而彼等众生应为如来之所摄受。<a id="a-6Z"></a>阿难。<a id="a-6a"></a>我于往昔行菩萨行时。<a id="a-6b"></a>一切众生有怖恼者。<a id="a-6c"></a>来至我边求乞无畏。<a id="a-6d"></a>我于尔时施彼无畏。<a id="a-6e"></a>况复今者。<a id="a-6f"></a>成阿耨多罗三藐三菩提。<a id="a-6g"></a>阿难。<a id="a-6h"></a>汝等于信法中应勤劬方便。<a id="a-6i"></a>如来唯告如是事耳。<a id="a-6j"></a>阿难。<a id="a-6k"></a>若汝等所应作业。<a id="a-6l"></a>当欲干竭我慢网者。<a id="a-6m"></a>阿难。<a id="a-6n"></a>闻朋友处应到一由旬。<a id="a-6o"></a>见朋友已当得安乐。<a id="a-6p"></a>况复因我当种善根耶。<a id="a-6q"></a>阿难。<a id="a-6r"></a>如来阿罗呵三藐三佛陀。<a id="a-6s"></a>当知彼等众生先为如来朋友。<a id="a-6t"></a>彼等如来亦为我朋友。<a id="a-6u"></a>以朋友故更相爱喜。<a id="a-6v"></a>随彼爱喜。<a id="a-6w"></a>亦还爱喜彼等众生。<a id="a-6x"></a>阿难。<a id="a-6y"></a>是故我今告汝我今语汝。<a id="a-6z"></a>汝等但生信心。<a id="a-70"></a>我当付嘱未来诸佛如来阿罗呵三藐三佛陀。<a id="a-71"></a>彼等如来知我朋友已。<a id="a-72"></a>当满所欲愿。<a id="a-73"></a>阿难。<a id="a-74"></a>譬如有一丈夫。<a id="a-75"></a>唯有一子。<a id="a-76"></a>随顺语言随顺受教。<a id="a-77"></a>而彼丈夫多有朋友。<a id="a-78"></a>彼命终之后。<a id="a-79"></a>彼之一子当应不困。<a id="a-7A"></a>以父朋友多摄受故。<a id="a-7B"></a>如是如是。<a id="a-7C"></a>阿难。<a id="a-7D"></a>若有众生当信我者。<a id="a-7E"></a>彼等我当摄受付嘱。<a id="a-7F"></a>彼是我子以归依我。<a id="a-7G"></a>阿难。<a id="a-7H"></a>如来多有朋友。<a id="a-7I"></a>阿难。<a id="a-7J"></a>如来彼诸朋友皆实语有。<a id="a-7K"></a>不妄语者。<a id="a-7L"></a>我当付嘱彼实语者。<a id="a-7M"></a>所谓如来诸朋友未来三藐三佛陀也。<a id="a-7N"></a>阿难。<a id="a-7O"></a>汝等但于信心中勤劳方便。<a id="a-7P"></a>于汝等边我有如是教敕。<a id="a-7Q"></a>尔时世尊说此经时。<a id="a-7R"></a>彼等诸比丘闻佛所说欢喜奉行。</p>
 </body>
</html>