<!doctype html>
<html id="z3IBTyzTv" data-ver="710">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">大威德陀罗尼经卷第十五</h1>
  <p id="a2">复有别四种食。<a id="a-3"></a>行住处为食。<a id="a-4"></a>秽相为食。<a id="a-5"></a>行步为食。<a id="a-6"></a>行净为食。<a id="a-7"></a>于中何者行净而为食。<a id="a-8"></a>若初觅食求善根果。<a id="a-9"></a>愿我得是处所。<a id="a-A"></a>愿我得如是行。<a id="a-B"></a>愿我得如是发处。<a id="a-C"></a>愿我得有如是时。<a id="a-D"></a>愿我得如是语。<a id="a-E"></a>愿我得如是辩才。<a id="a-F"></a>愿我得如是取处。<a id="a-G"></a>愿我得如是残。<a id="a-H"></a>愿我得如是劫寿余残。<a id="a-I"></a>彼欢喜心而不和合。<a id="a-J"></a>以不和合故不得造作。<a id="a-K"></a>与谁和合。<a id="a-L"></a>谓与恶道和合。<a id="a-M"></a>何者是恶道。<a id="a-N"></a>欲是恶道嗔是恶道愚痴是恶道。<a id="a-O"></a>此极恶道者谓染着处。<a id="a-P"></a>以染着故当有诸有。<a id="a-Q"></a>若得诸有处是为食也。</p>
  <p id="aR">复有别四种食。<a id="a-S"></a>何等为四。<a id="a-T"></a>少爱离着取锁一切想。<a id="a-U"></a>是为四种食。<a id="a-V"></a>于中所有一切想食者从无明生。<a id="a-W"></a>凡有见处即念于彼。<a id="a-X"></a>若有念处即有渴爱。<a id="a-Y"></a>若有爱处彼即坠下。<a id="a-Z"></a>何者是下。<a id="a-a"></a>言下者所谓为垢。<a id="a-b"></a>何者是垢。<a id="a-c"></a>贪欲是垢嗔恚是垢。<a id="a-d"></a>愚痴是垢又言垢者所谓幻也。<a id="a-e"></a>又复垢者所谓是魔。<a id="a-f"></a>何者为魔。<a id="a-g"></a>取我是魔。<a id="a-h"></a>何者取我谓取他法。<a id="a-i"></a>何者取他谓执法也。<a id="a-j"></a>于中更无余法。<a id="a-k"></a>能令速入满阿鼻脂。<a id="a-l"></a>如执我者言执者。<a id="a-m"></a>是作怨仇言。<a id="a-n"></a>作怨仇者是共斗诤。<a id="a-o"></a>若斗诤者彼非我声闻。<a id="a-p"></a>彼等乃至共如来斗诤。<a id="a-q"></a>彼无别解脱。<a id="a-r"></a>唯除值遇如来而共和合。<a id="a-s"></a>若值遇如来共和合者。<a id="a-t"></a>彼等于无余涅槃入般涅槃。<a id="a-u"></a>譬如有人有屋宅而有七门。<a id="a-v"></a>然彼丈夫于七门中。<a id="a-w"></a>有种种食及诸果报诸调度等。<a id="a-x"></a>时彼丈夫有承事者。<a id="a-y"></a>若奴若客若使者。<a id="a-z"></a>然彼恶口所欲使处而不随顺。<a id="a-10"></a>彼人逼切呵责已。<a id="a-11"></a>彼承事者作如是念言。<a id="a-12"></a>我走去即入宅内。<a id="a-13"></a>然彼丈夫见其入已。<a id="a-14"></a>默无所言亦不忆念。<a id="a-15"></a>唯见在内。<a id="a-16"></a>是时内中若食若饮将向外置。<a id="a-17"></a>将外置已。<a id="a-18"></a>彼等众门皆悉闭塞善作藏隐。<a id="a-19"></a>然彼痴人作如是念。<a id="a-1A"></a>我已走也我已走也。<a id="a-1B"></a>彼住或时五夜或时六夜。<a id="a-1C"></a>饥渴逼切至彼门下。<a id="a-1D"></a>观视唤呼大叫扬声。<a id="a-1E"></a>复作是言。<a id="a-1F"></a>我在于此我在于此也。<a id="a-1G"></a>然彼丈夫即告彼言。<a id="a-1H"></a>汝道何也。<a id="a-1I"></a>彼复答言。<a id="a-1J"></a>我今饥渴我在于此。<a id="a-1K"></a>时彼丈夫从彼出已。<a id="a-1L"></a>与其饮食令得充饱。<a id="a-1M"></a>复语彼言。<a id="a-1N"></a>我更当走。<a id="a-1O"></a>时彼丈夫语彼人言。<a id="a-1P"></a>汝当莫走。<a id="a-1Q"></a>复作是念。<a id="a-1R"></a>我要当走。<a id="a-1S"></a>然彼人于后即更逃走。<a id="a-1T"></a>尔时丈夫亦不趁逐。<a id="a-1U"></a>阿难。<a id="a-1V"></a>如是如是。<a id="a-1W"></a>如来为诸众生利益故安乐故而为说法。<a id="a-1X"></a>于彼之中。<a id="a-1Y"></a>有痴人辈作恶口者。<a id="a-1Z"></a>背走恐怖。<a id="a-1a"></a>不受如来佛菩提法。<a id="a-1b"></a>彼等思念。<a id="a-1c"></a>我已走也当至藏处。<a id="a-1d"></a>阿难。<a id="a-1e"></a>如来所说藏处者。<a id="a-1f"></a>是阿鼻脂大地狱。<a id="a-1g"></a>彼等被火所逼受大苦恼。<a id="a-1h"></a>为火所然椎胸叫唤。<a id="a-1i"></a>复作是言。<a id="a-1j"></a>彼沙门瞿昙善说恶行还得恶果。<a id="a-1k"></a>唯愿我等还当得值如来教法。<a id="a-1l"></a>于彼之中当如教住。<a id="a-1m"></a>阿难。<a id="a-1n"></a>如是发心得具足故。<a id="a-1o"></a>地狱之中诸众生辈。<a id="a-1p"></a>速得出离除灭渴爱。<a id="a-1q"></a>以利智故无有争竞。<a id="a-1r"></a>阿致迦罗业比丘具足者。<a id="a-1s"></a>还速堕于阿鼻地狱。<a id="a-1t"></a>何故名阿致迦罗也。<a id="a-1u"></a>言阿致者是摩致。<a id="a-1v"></a>言摩致者是谄言。<a id="a-1w"></a>谄者是幻言。<a id="a-1x"></a>幻者是恶念。<a id="a-1y"></a>言恶念者是枳致耶多。<a id="a-1z"></a>彼等以幻谄曲具足故。<a id="a-20"></a>是故言作迦致迦。<a id="a-21"></a>何故言幻。<a id="a-22"></a>无有身体故言幻也。<a id="a-23"></a>至于幻处故言幻有。<a id="a-24"></a>慢处来慢处去故言幻也。<a id="a-25"></a>以谁来谁去故名幻者。<a id="a-26"></a>彼何所来彼何所去。<a id="a-27"></a>谓非去处作去。<a id="a-28"></a>非来处作来。<a id="a-29"></a>是说第二食处。<a id="a-2A"></a>以是故言食也。</p>
  <p id="a2B">复别有四种食。<a id="a-2C"></a>浊是食。<a id="a-2D"></a>不浊是食。<a id="a-2E"></a>海是食。<a id="a-2F"></a>有顶是食。<a id="a-2G"></a>何以故。<a id="a-2H"></a>言有顶为食。<a id="a-2I"></a>无有众生从有顶处舍是身已生天人中。<a id="a-2J"></a>多有叫唤已堕于阿鼻中。<a id="a-2K"></a>尽一切善根故。<a id="a-2L"></a>彼处舍身已具不善根故。<a id="a-2M"></a>常堕阿鼻中。<a id="a-2N"></a>作如是语已。<a id="a-2O"></a>长老阿难白佛言。<a id="a-2P"></a>世尊。<a id="a-2Q"></a>有何因缘。<a id="a-2R"></a>彼阿鼻大地狱中舍是身已。<a id="a-2S"></a>彼无有善根复无功德。<a id="a-2T"></a>何故从彼生天人中。<a id="a-2U"></a>佛告阿难言。<a id="a-2V"></a>若有诸佛世尊出现世间。<a id="a-2W"></a>尔时彼大地狱以光明照。<a id="a-2X"></a>彼光明所触味。<a id="a-2Y"></a>彼观察已生爱念心。<a id="a-2Z"></a>欣爱已从彼舍身出大地狱。<a id="a-2a"></a>即生人中。<a id="a-2b"></a>以七十七相中当应教示。<a id="a-2c"></a>虽无诸佛如来世尊出于世间。<a id="a-2d"></a>然诸菩萨有得顺忍者。<a id="a-2e"></a>时诸菩萨等当得顺忍。<a id="a-2f"></a>于彼时中一千世界光明遍满。<a id="a-2g"></a>彼等受是光明触味。<a id="a-2h"></a>彼观察者即生爱喜。<a id="a-2i"></a>彼等发心生喜爱已。<a id="a-2j"></a>即时从彼大地狱处舍身当生人中。<a id="a-2k"></a>虽复诸佛如来世尊不出世间。<a id="a-2l"></a>亦非菩萨得顺法忍。<a id="a-2m"></a>但劫初尽。<a id="a-2n"></a>乃至有地狱诸众生辈。<a id="a-2o"></a>若复畜生若阎罗世或天或人。<a id="a-2p"></a>彼等皆生光音天中。<a id="a-2q"></a>所有地狱诸众生等业未尽者。<a id="a-2r"></a>彼等掷置于别世界地狱之中令尽彼业。<a id="a-2s"></a>虽诸佛世尊不出世间。<a id="a-2t"></a>亦诸菩萨于诸法中不得顺忍。<a id="a-2u"></a>亦复无有劫烧之时。<a id="a-2v"></a>但有诸天子往昔曾见诸佛世尊者。<a id="a-2w"></a>彼等观看大地狱中见诸众生作诸恶事。<a id="a-2x"></a>彼等当作如是之言。<a id="a-2y"></a>南无彼世尊如来阿罗诃三藐三佛陀也。<a id="a-2z"></a>然彼地狱众生念彼如来曾闻是声。<a id="a-30"></a>闻已心净得如是心。<a id="a-31"></a>即便命终当生人中。<a id="a-32"></a>阿难。<a id="a-33"></a>亦有此因此缘。<a id="a-34"></a>所有彼处舍是身已当生人中。<a id="a-35"></a>言有顶食者是取著名字。<a id="a-36"></a>亦如织经迭相缚着。<a id="a-37"></a>故名为食。<a id="a-38"></a>又何故名织经缚着。<a id="a-39"></a>从此至彼从彼至此。<a id="a-3A"></a>于流转中不出不回。<a id="a-3B"></a>是名织经义。<a id="a-3C"></a>故言食也。</p>
  <p id="a3D">复有四种别食。<a id="a-3E"></a>作限梵行为食。<a id="a-3F"></a>得道为食。<a id="a-3G"></a>得财是为食。<a id="a-3H"></a>迷惑为食。<a id="a-3I"></a>以何义故以迷惑为食。<a id="a-3J"></a>以迷惑故名迷惑为食。<a id="a-3K"></a>言迷惑者谓分别。<a id="a-3L"></a>以分别故心散乱不得解脱。<a id="a-3M"></a>以不解脱故。<a id="a-3N"></a>从此世流转来向彼世流转。<a id="a-3O"></a>从彼世流转向此世流转已复转。<a id="a-3P"></a>犹如莎草。<a id="a-3Q"></a>犹如芦根相缚相着。<a id="a-3R"></a>不知自理不知他理。<a id="a-3S"></a>亦复不知忘失本念。<a id="a-3T"></a>不得自心牵取不实。<a id="a-3U"></a>取不实已即满恶趣生彼恶趣故言远行也。<a id="a-3V"></a>复以何义故言远行也。<a id="a-3W"></a>于先不信远离沙门婆罗门。<a id="a-3X"></a>是故生恶处言远行也。<a id="a-3Y"></a>彼言汝远来者欲何所须。<a id="a-3Z"></a>彼即答言。<a id="a-3a"></a>仁者辈我饥渴也。<a id="a-3b"></a>即扑仰卧于铁地上令大张口。<a id="a-3c"></a>即取铁丸内其口中。<a id="a-3d"></a>彼等于时即便当受极大苦恼。<a id="a-3e"></a>是故彼等言远来食也。<a id="a-3f"></a>亦言远来也迳暂时过言暂时。<a id="a-3g"></a>暂时者随几时作不善业。<a id="a-3h"></a>还尔所时尔所时受极苦恼。<a id="a-3i"></a>故言暂时食。<a id="a-3j"></a>言见者何。<a id="a-3k"></a>言见者苦。<a id="a-3l"></a>言苦者不善。<a id="a-3m"></a>何者不善而无有善。<a id="a-3n"></a>何者复无有善。<a id="a-3o"></a>若诸佛世尊不值遇故。<a id="a-3p"></a>彼等不善丈夫言卒作事。<a id="a-3q"></a>是故不善者也。<a id="a-3r"></a>亦复不成闲预生处。<a id="a-3s"></a>亦不能成灭无明处。<a id="a-3t"></a>虽常共住各相违背。<a id="a-3u"></a>所言住者是尘。<a id="a-3v"></a>言尘者是业是烦恼是渴爱。<a id="a-3w"></a>然渴爱者牵取。<a id="a-3x"></a>是故言食也。</p>
  <p id="a3y">复有别四种食。<a id="a-3z"></a>破瓨作各别想浊病无有处染着。<a id="a-40"></a>何者是无有处染着。<a id="a-41"></a>言无有处染著者是色。<a id="a-42"></a>于彼之中所染着处。<a id="a-43"></a>是名为食。<a id="a-44"></a>言无有者是受想行识。<a id="a-45"></a>于彼之处有所爱着。<a id="a-46"></a>是名为食也。<a id="a-47"></a>复有别四种食。<a id="a-48"></a>牢[革*卬]缚为食。<a id="a-49"></a>别离为食。<a id="a-4A"></a>世间思为食。<a id="a-4B"></a>发起为食。<a id="a-4C"></a>于彼中何者是牢[革*卬]缚食。<a id="a-4D"></a>言牢[革*卬]者谓极牢。<a id="a-4E"></a>业牢已复牢业。<a id="a-4F"></a>彼造作已当有和合。<a id="a-4G"></a>何者和合。<a id="a-4H"></a>谓自身体和合诸骨和合筋依肉血生。<a id="a-4I"></a>凡有生者彼名为色。<a id="a-4J"></a>然彼色者不从东方来。<a id="a-4K"></a>不从南西北方来。<a id="a-4L"></a>唯因业烦恼果报故彼无有相。<a id="a-4M"></a>不可以我所见。<a id="a-4N"></a>于彼之中无所取执言我体也。<a id="a-4O"></a>从他来者还至他身。<a id="a-4P"></a>当知此是凡夫所见。<a id="a-4Q"></a>是为邪见。<a id="a-4R"></a>言我身体。<a id="a-4S"></a>以是故言我体也。<a id="a-4T"></a>何者是更造作者作不喜处。<a id="a-4U"></a>于中所有执着未来所得。<a id="a-4V"></a>以生分别故即成他物。<a id="a-4W"></a>以是故言如是我体。<a id="a-4X"></a>有如是他体摄取住持。<a id="a-4Y"></a>是故言取色也。<a id="a-4Z"></a>若无取者彼是邪见。<a id="a-4a"></a>以无明行成就是色。<a id="a-4b"></a>以其色故有所造作受想行识。<a id="a-4c"></a>识亦造作。<a id="a-4d"></a>于造作处而生我想。<a id="a-4e"></a>彼以为色所缚。<a id="a-4f"></a>受想行识以识色所缚。<a id="a-4g"></a>故言为缚。<a id="a-4h"></a>受想行识所缚。<a id="a-4i"></a>故名为缚。<a id="a-4j"></a>当作有物。<a id="a-4k"></a>当得成就。<a id="a-4l"></a>当作我所分别。<a id="a-4m"></a>我所分别已复起分别。<a id="a-4n"></a>分别分别所牵。<a id="a-4o"></a>牵已复牵。<a id="a-4p"></a>以有牵故言牢[革*卬]所缚。<a id="a-4q"></a>其牢[革*卬]者谓三种缚。<a id="a-4r"></a>欲缚恚缚痴缚。<a id="a-4s"></a>后牢[革*卬]缠者。<a id="a-4t"></a>何者为后。<a id="a-4u"></a>言后者背面造业。<a id="a-4v"></a>彼等诸业不现面前。<a id="a-4w"></a>应先应作者而于后作。<a id="a-4x"></a>作彼彼已。<a id="a-4y"></a>于后命终当有悔恨。<a id="a-4z"></a>以有悔故无善命终不得好时。<a id="a-50"></a>至彼恶时即便灭没随顺司命。<a id="a-51"></a>以魔波旬随意所作。<a id="a-52"></a>复言缚者谓相续不断。<a id="a-53"></a>故言被缚也。<a id="a-54"></a>以是故言牢[革*卬]所缚。<a id="a-55"></a>此等四食所顺眠处取爱味处。<a id="a-56"></a>彼是流转流行不能越度。<a id="a-57"></a>摄取种种受生之处。<a id="a-58"></a>是故言食也。</p>
  <p id="a59">复别有四种食。<a id="a-5A"></a>无畏处恐怖相。<a id="a-5B"></a>恐怖处无畏相。<a id="a-5C"></a>懒墯者。<a id="a-5D"></a>我者。<a id="a-5E"></a>于彼之中所有此食。<a id="a-5F"></a>无畏处有恐怖相。<a id="a-5G"></a>言无畏者所谓涅槃。<a id="a-5H"></a>言恐怖者谓得诸有。<a id="a-5I"></a>得诸有者无有涅槃。<a id="a-5J"></a>无般涅槃者。<a id="a-5K"></a>彼即可言有谄曲也。<a id="a-5L"></a>言谄曲者。<a id="a-5M"></a>东方诸人辈言摩奴沙罗。<a id="a-5N"></a>阎浮提人辈语言。<a id="a-5O"></a>即彼瞿耶尼人辈言阿伽奢也。<a id="a-5P"></a>其郁单越人辈彼无贼盗。<a id="a-5Q"></a>若当有者彼皆知丑。<a id="a-5R"></a>此等四种是大贼也。<a id="a-5S"></a>犹可治罚。<a id="a-5T"></a>若此教中偷法贼者彼不可治。<a id="a-5U"></a>何者法贼。<a id="a-5V"></a>言法贼者如来法言不异不别。<a id="a-5W"></a>若分别不分别法。<a id="a-5X"></a>此合此不合。<a id="a-5Y"></a>如是之人名为自辩。<a id="a-5Z"></a>以自辩说言佛所说。<a id="a-5a"></a>当知彼人于妄语中而作诽谤。<a id="a-5b"></a>假使一切众生成辟支佛。<a id="a-5c"></a>有人谤毁种种诃责。<a id="a-5d"></a>不实语中而作诽谤。<a id="a-5e"></a>或有信者或不信者。<a id="a-5f"></a>作分别行以自辩才演说诸法。<a id="a-5g"></a>此名诽谤如来也。<a id="a-5h"></a>假使诽谤尔所辟支者。<a id="a-5i"></a>如来所谤法之罪此重过彼。<a id="a-5j"></a>若人作如是言。<a id="a-5k"></a>我毁戒也。<a id="a-5l"></a>我毁佛也。<a id="a-5m"></a>我毁法也。<a id="a-5n"></a>我毁僧也。<a id="a-5o"></a>若以自辩置立言辞舍教师语者。<a id="a-5p"></a>当知一切皆已毁谤。<a id="a-5q"></a>阿难。<a id="a-5r"></a>此名法贼。<a id="a-5s"></a>何以故。<a id="a-5t"></a>安慰诸佛子已舍佛语言。<a id="a-5u"></a>以自辩才为他解说。<a id="a-5v"></a>此是佛语此是佛语阿难。<a id="a-5w"></a>若复有人。<a id="a-5x"></a>于一切众生所。<a id="a-5y"></a>夺取一切财宝及谷米等。<a id="a-5z"></a>若复有人。<a id="a-60"></a>如来所说修多罗中。<a id="a-61"></a>乃至一句等舍已。<a id="a-62"></a>或诸师所作。<a id="a-63"></a>或自辩中自语言中意欲具满。<a id="a-64"></a>如是人辈最为大贼。<a id="a-65"></a>名偷法也。<a id="a-66"></a>亦名坏法也。<a id="a-67"></a>阿难。<a id="a-68"></a>若有具足偷法贼者。<a id="a-69"></a>彼于佛边有清净心。<a id="a-6A"></a>及法僧中有清净心。<a id="a-6B"></a>无有是处。<a id="a-6C"></a>复应当知。<a id="a-6D"></a>彼暂所闻诸修多罗即生诽谤。<a id="a-6E"></a>此合此不合。<a id="a-6F"></a>此着此不着。<a id="a-6G"></a>如是彼人有不善根。<a id="a-6H"></a>具足成就有智我慢。<a id="a-6I"></a>彼舍身已命终之后。<a id="a-6J"></a>当生诸地狱中。<a id="a-6K"></a>虽生人间得钝哑报语言謇吃。<a id="a-6L"></a>或复无舌。<a id="a-6M"></a>或有两舌。<a id="a-6N"></a>或有少舌。<a id="a-6O"></a>或有块舌。<a id="a-6P"></a>当得[革*卬]舌。<a id="a-6Q"></a>当得缺舌。<a id="a-6R"></a>无有滑利语言之业。<a id="a-6S"></a>当复堕落无节度中。<a id="a-6T"></a>当得哑吃。<a id="a-6U"></a>当得失语。<a id="a-6V"></a>喉中咽塞。<a id="a-6W"></a>口中臭脓气。<a id="a-6X"></a>口生重舌。<a id="a-6Y"></a>或得齿痛。<a id="a-6Z"></a>或复喉痛。<a id="a-6a"></a>口如满炉得白羊口。<a id="a-6b"></a>当得舌浊。<a id="a-6c"></a>当得恶色如被索缚。<a id="a-6d"></a>当得减色。<a id="a-6e"></a>无有医师为说药法。<a id="a-6f"></a>得涕唾病。<a id="a-6g"></a>或得干病。<a id="a-6h"></a>彼以如是无善根故。<a id="a-6i"></a>诽谤修多罗具足故。<a id="a-6j"></a>有四种虫生舌根中。<a id="a-6k"></a>口利如针。<a id="a-6l"></a>于舌根中复生二虫。<a id="a-6m"></a>一名不知足。<a id="a-6n"></a>二名毗荼途呼。<a id="a-6o"></a>是舌根中复生二虫。<a id="a-6p"></a>一名阿输吒蒲。<a id="a-6q"></a>二名优波斯那迦。<a id="a-6r"></a>此等四虫常为彼作不净面门。<a id="a-6s"></a>以脓血故。<a id="a-6t"></a>复于上下齿行之中。<a id="a-6u"></a>复有四种蛆虫出生。<a id="a-6v"></a>上齿行中生一蛆虫。<a id="a-6w"></a>名曰娑都遮耶。<a id="a-6x"></a>于下齿行中有一蛆虫。<a id="a-6y"></a>名曰阿[少/兔]那摩。<a id="a-6z"></a>下齿行中复生二蛆虫。<a id="a-70"></a>一名婆婆荼。<a id="a-71"></a>二名浮耶吒。<a id="a-72"></a>复于咽下边生二蛆虫。<a id="a-73"></a>一名波卢沙吒。<a id="a-74"></a>二名毗婆罗迦。<a id="a-75"></a>此等蛆虫被彼食已住于面门。<a id="a-76"></a>譬如猪口上唇反出而覆鼻孔。<a id="a-77"></a>有如是等不善事住。<a id="a-78"></a>若以自意测量佛语。<a id="a-79"></a>以自语义安置建立。<a id="a-7A"></a>是故阿难。<a id="a-7B"></a>所有诸师具足受持诸修多罗。<a id="a-7C"></a>于彼之中欲求佛菩提者。<a id="a-7D"></a>莫缺莫少莫覆莫藏。<a id="a-7E"></a>文句庄严教化众人令他建立。<a id="a-7F"></a>阿难。<a id="a-7G"></a>汝等应如是学。<a id="a-7H"></a>阿难问言。<a id="a-7I"></a>世尊。<a id="a-7J"></a>有何等法当净道。<a id="a-7K"></a>佛言阿难。<a id="a-7L"></a>即此陀罗尼法本。<a id="a-7M"></a>若如来所说受持已。<a id="a-7N"></a>当应正念当应正行。<a id="a-7O"></a>当应生智当善言辞。<a id="a-7P"></a>复次阿难。<a id="a-7Q"></a>诸修罗教证四谛义。<a id="a-7R"></a>此处言苦有第一实谛。<a id="a-7S"></a>彼处言阿罗迟耶尼。<a id="a-7T"></a>阿难。<a id="a-7U"></a>诸阿修罗摄持有第二实谛。<a id="a-7V"></a>彼云毗尼荼婆荼。<a id="a-7W"></a>阿难。<a id="a-7X"></a>阿修罗复第三摄持当有实谛。<a id="a-7Y"></a>阿难。<a id="a-7Z"></a>彼云波梨尼师絺多毗伽阇呼者。<a id="a-7a"></a>即为第四摄持当有实谛。<a id="a-7b"></a>如来为诸阿修罗说。<a id="a-7c"></a>而复言道也。<a id="a-7d"></a>此四种实谛。<a id="a-7e"></a>于九十世间中。<a id="a-7f"></a>于东方有一摄持一安置立。<a id="a-7g"></a>南西北方一相置立。<a id="a-7h"></a>是故阿难。<a id="a-7i"></a>于实谛中我说第二。<a id="a-7j"></a>汝应善受善思已。<a id="a-7k"></a>应为他说。<a id="a-7l"></a>阿难。<a id="a-7m"></a>如此中定共圣谛者。<a id="a-7n"></a>彼覆钵足夜叉中言毗荼婆。<a id="a-7o"></a>阿难。<a id="a-7p"></a>若此中言第二圣谛。<a id="a-7q"></a>彼覆钵足夜叉中言阿卢荼尸。<a id="a-7r"></a>阿难。<a id="a-7s"></a>若此中言第三圣谛。<a id="a-7t"></a>彼覆钵足夜叉中言毗毗梨毗迦。<a id="a-7u"></a>阿难。<a id="a-7v"></a>若此中言第四圣谛。<a id="a-7w"></a>彼覆钵足夜叉中言波荼卢呵。<a id="a-7x"></a>阿难。<a id="a-7y"></a>若有诸众生辈。<a id="a-7z"></a>能知此等名字语言。<a id="a-80"></a>彼等当得疾智利智。<a id="a-81"></a>若知此等语言者。<a id="a-82"></a>是等当知彼未受胎。<a id="a-83"></a>当知种种印行。<a id="a-84"></a>阿难。<a id="a-85"></a>此四种实谛。<a id="a-86"></a>如来为彼娑伽罗龙王所说。<a id="a-87"></a>为孙陀龙王。<a id="a-88"></a>为阿那婆达多龙王。<a id="a-89"></a>为伊罗钵多罗龙王。<a id="a-8A"></a>为难陀跋难陀龙王。<a id="a-8B"></a>如来已说。<a id="a-8C"></a>阿难。<a id="a-8D"></a>若有如是言辞所作印中堕落之者。<a id="a-8E"></a>彼等当如野干作鸣叫响。<a id="a-8F"></a>复作鸣声如毗啰梨(此野狐类杀人食啖狩)。<a id="a-8G"></a>彼等当受种种阴聚。<a id="a-8H"></a>阿难。<a id="a-8I"></a>彼等法贼。<a id="a-8J"></a>以彼缺少故。<a id="a-8K"></a>住于卑贱。<a id="a-8L"></a>缺少之中无有牢固。<a id="a-8M"></a>无明之中无有牢固。<a id="a-8N"></a>我慢之中无有牢固。<a id="a-8O"></a>流转之中以是之故名为食也。<a id="a-8P"></a>复别四种食。<a id="a-8Q"></a>阿娄哆侯娄多食。<a id="a-8R"></a>阿罗呵谟呵都食。<a id="a-8S"></a>宿忌利波食。<a id="a-8T"></a>怨仇系缚食。<a id="a-8U"></a>有何因何缘。<a id="a-8V"></a>而言怨仇缚食也。<a id="a-8W"></a>言怨仇者有二十种。<a id="a-8X"></a>何等为二十。<a id="a-8Y"></a>妇女怨仇。<a id="a-8Z"></a>丈夫怨仇。<a id="a-8a"></a>生处所怨仇。<a id="a-8b"></a>起发怨仇。<a id="a-8c"></a>无羞愧发起怨仇。<a id="a-8d"></a>相欺诳怨仇。<a id="a-8e"></a>两破坏怨仇。<a id="a-8f"></a>在国土怨仇。<a id="a-8g"></a>堕落怨仇。<a id="a-8h"></a>所闻怨仇。<a id="a-8i"></a>为阿阇梨怨仇。<a id="a-8j"></a>为和上怨仇。<a id="a-8k"></a>破戒怨仇。<a id="a-8l"></a>舍为怨仇。<a id="a-8m"></a>远离朋友怨仇。<a id="a-8n"></a>选择利养欢喜朋党怨仇。<a id="a-8o"></a>相欺为怨仇。<a id="a-8p"></a>望方怨仇。<a id="a-8q"></a>王被驱怨仇。<a id="a-8r"></a>远离聚落为怨仇。<a id="a-8s"></a>此等为二十种怨仇。<a id="a-8t"></a>名为怨仇也。<a id="a-8u"></a>阿难。<a id="a-8v"></a>上虚空有诸风。<a id="a-8w"></a>名曰毗岚婆。<a id="a-8x"></a>阿难。<a id="a-8y"></a>彼毗岚婆诸风等。<a id="a-8z"></a>高九十九百千俱致由旬。<a id="a-90"></a>彼等诸风是何由旬。<a id="a-91"></a>是人间由旬复有几许大由旬。<a id="a-92"></a>若人辈百千俱致由旬。<a id="a-93"></a>是彼风家一由旬。<a id="a-94"></a>阿难。<a id="a-95"></a>如是由旬有六十八万千俱致由旬。<a id="a-96"></a>其毗岚婆风高如所也。<a id="a-97"></a>阿难。<a id="a-98"></a>于毗岚婆上虚空之中。<a id="a-99"></a>复有诸风名曰尼僧阿罗(隋云可收)。<a id="a-9A"></a>阿难。<a id="a-9B"></a>彼等诸风如是牢[革*卬]。<a id="a-9C"></a>若须弥山王在彼处者。<a id="a-9D"></a>彼等诸风能破坏之。<a id="a-9E"></a>如散土一掬。<a id="a-9F"></a>阿难。<a id="a-9G"></a>彼尼僧阿罗诸风。<a id="a-9H"></a>高二十百千俱致由旬。<a id="a-9I"></a>阿难。<a id="a-9J"></a>大铁围山在彼处者。<a id="a-9K"></a>虽不破散而掷置诸方所。<a id="a-9L"></a>有第二四洲天下。<a id="a-9M"></a>上虚空中不可收风。<a id="a-9N"></a>等彼将大铁围山如是掷之。<a id="a-9O"></a>从此向彼从彼向此。<a id="a-9P"></a>如干树叶亦不堕落。<a id="a-9Q"></a>尔时彼等诸风次第来已少分触地。<a id="a-9R"></a>而于大铁围山上如少沙堕彼大须弥山王峰聚破坏。<a id="a-9S"></a>或百由旬大。<a id="a-9T"></a>或二百由旬大。<a id="a-9U"></a>或三百由旬大。<a id="a-9V"></a>聚皆吹破。<a id="a-9W"></a>譬如巧调象师取象缚勒。<a id="a-9X"></a>一日令行四十由旬。<a id="a-9Y"></a>彼象脚中掷置铜盘。<a id="a-9Z"></a>而彼象龙如是速行。<a id="a-9a"></a>如是四十由旬。<a id="a-9b"></a>彼一铜盘不令堕地。<a id="a-9c"></a>如是如是。<a id="a-9d"></a>大铁围山彼诸风吹掷置彼处。<a id="a-9e"></a>从于彼处掷置此处。<a id="a-9f"></a>阿难。<a id="a-9g"></a>彼诸风上于虚空中。<a id="a-9h"></a>复有诸风名曰阿鸠罗迦罗(隋言作乱)。<a id="a-9i"></a>其作乱风上虚空中。<a id="a-9j"></a>复有诸风名曰上行。<a id="a-9k"></a>阿难。<a id="a-9l"></a>彼上行诸风。<a id="a-9m"></a>高七十一百千俱致由旬。<a id="a-9n"></a>其上行诸风上虚空中。<a id="a-9o"></a>复有诸风。<a id="a-9p"></a>名曰婆吒三毗多那。<a id="a-9q"></a>其婆吒三毗多那风上虚空中。<a id="a-9r"></a>复有诸风。<a id="a-9s"></a>名曰地奢目佉(隋言方面)。<a id="a-9t"></a>无量百千俱致由旬。<a id="a-9u"></a>阿难。<a id="a-9v"></a>彼诸风上虚空中。<a id="a-9w"></a>复有诸风。<a id="a-9x"></a>名曰须斯洟罗(隋言善住)。<a id="a-9y"></a>无量百千俱致由旬。<a id="a-9z"></a>乃生略说。<a id="a-A0"></a>其善住风上虚空中。<a id="a-A1"></a>复有诸风。<a id="a-A2"></a>名曰避荼那。<a id="a-A3"></a>避荼那诸风上虚空中。<a id="a-A4"></a>复有诸风。<a id="a-A5"></a>名曰阇婆那输陀那(隋言疾走净)。<a id="a-A6"></a>其疾走净诸风上虚空中。<a id="a-A7"></a>复有诸风。<a id="a-A8"></a>名曰毗多毗卢遮那。<a id="a-A9"></a>其毗多毗卢遮那风上虚空中。<a id="a-AA"></a>复有诸风。<a id="a-AB"></a>名曰富吒避陀那(隋言片破)。<a id="a-AC"></a>略说如上应知。<a id="a-AD"></a>复有诸风。<a id="a-AE"></a>名伽帝尼避奢伽伽那揭波。<a id="a-AF"></a>复有诸风。<a id="a-AG"></a>名遏颠多悉洟帝迦。<a id="a-AH"></a>复有诸风。<a id="a-AI"></a>名阿迦奢毗奢毗迦多复有诸风。<a id="a-AJ"></a>名阿住[示*只]啰。<a id="a-AK"></a>复有诸风。<a id="a-AL"></a>名避多博叉。<a id="a-AM"></a>复有诸风。<a id="a-AN"></a>名施利伽摩。<a id="a-AO"></a>复有诸风。<a id="a-AP"></a>名迦多娄恶。<a id="a-AQ"></a>复有诸风。<a id="a-AR"></a>名娑那帝啰那。<a id="a-AS"></a>复有诸风。<a id="a-AT"></a>名阿[少/兔]呵伽。<a id="a-AU"></a>复有诸风。<a id="a-AV"></a>名阿输伽阿多罗。<a id="a-AW"></a>复有诸风。<a id="a-AX"></a>名波利延多施沙婆多。<a id="a-AY"></a>阿难。<a id="a-AZ"></a>我于波利延多施沙婆多风。<a id="a-Aa"></a>昼夜说时亦不可尽。<a id="a-Ab"></a>阿难。<a id="a-Ac"></a>其波梨延多奢沙风等上虚空中。<a id="a-Ad"></a>复有诸风。<a id="a-Ae"></a>名删尼覆娑那。<a id="a-Af"></a>复有风。<a id="a-Ag"></a>名曰阿岚婆娑苏都(隋言发事)阿难。<a id="a-Ah"></a>此风名字如来悉知。<a id="a-Ai"></a>如彼名字。<a id="a-Aj"></a>已上所有风轮名者。<a id="a-Ak"></a>阿难。<a id="a-Al"></a>复有二十千种风轮。<a id="a-Am"></a>如来所知普如数知。<a id="a-An"></a>此最后风轮上。<a id="a-Ao"></a>有上非想非非想诸天。<a id="a-Ap"></a>于其中间中间所有风名字。<a id="a-Aq"></a>乃至如来所知。<a id="a-Ar"></a>于彼非想非非想天上虚空之中。<a id="a-As"></a>有六万八百千俱致由旬以上。<a id="a-At"></a>复有风轮。<a id="a-Au"></a>名曰毗毗梨洟。<a id="a-Av"></a>(隋言开示)于彼最上。<a id="a-Aw"></a>复有风轮。<a id="a-Ax"></a>名曰首楞伽摩(隋言健行)。<a id="a-Ay"></a>高六十万八百千俱致由旬。<a id="a-Az"></a>彼上虚空中有水聚。<a id="a-B0"></a>高六十八百千俱致由旬。<a id="a-B1"></a>如是数。<a id="a-B2"></a>如是大小。<a id="a-B3"></a>如是作事中。<a id="a-B4"></a>大千世界中。<a id="a-B5"></a>如是水聚悉皆遍满。<a id="a-B6"></a>复于此上。<a id="a-B7"></a>复有地界。<a id="a-B8"></a>厚六十八百千俱致由旬。<a id="a-B9"></a>彼处复有阎浮提无畏之处。<a id="a-BA"></a>丰乐广大甚可爱乐。<a id="a-BB"></a>于彼阎浮提中。<a id="a-BC"></a>有七十百千诸城。<a id="a-BD"></a>皆悉无畏安隐丰乐意喜可乐。<a id="a-BE"></a>多有人民充满于彼。<a id="a-BF"></a>是诸人辈。<a id="a-BG"></a>见在寿命九十九百千俱致岁。<a id="a-BH"></a>彼处现有如来说法。<a id="a-BI"></a>名曰大灯明如来。<a id="a-BJ"></a>彼世尊初会有四十百千俱致比丘众。<a id="a-BK"></a>然彼世尊。<a id="a-BL"></a>为于声闻如是说法。<a id="a-BM"></a>我于今者。<a id="a-BN"></a>以劫浊时出现于世。<a id="a-BO"></a>汝等发勤精进。<a id="a-BP"></a>以未得者应令得之。<a id="a-BQ"></a>以未至者当令得至。<a id="a-BR"></a>以未证者当令证故。</p>
 </body>
</html>