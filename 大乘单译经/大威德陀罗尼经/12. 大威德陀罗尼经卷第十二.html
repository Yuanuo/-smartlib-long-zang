<!doctype html>
<html id="z3IBTyvTs" data-ver="534">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">大威德陀罗尼经卷第十二</h1>
  <p id="a2">阿难。<a id="a-3"></a>其佛诸法。<a id="a-4"></a>阿难。<a id="a-5"></a>譬如駃流河中画诸彩色。<a id="a-6"></a>阿难。<a id="a-7"></a>或时有人百由旬至而觉知不。<a id="a-8"></a>阿难言。<a id="a-9"></a>世尊。<a id="a-A"></a>而彼自下笔画。<a id="a-B"></a>画师犹尚不知。<a id="a-C"></a>况远来者。<a id="a-D"></a>佛复告言。<a id="a-E"></a>如是如是阿难。<a id="a-F"></a>诸佛之法应如是见。<a id="a-G"></a>阿难。<a id="a-H"></a>譬如空中足迹不现。<a id="a-I"></a>如是如是。<a id="a-J"></a>如来诸法不可度量。<a id="a-K"></a>此是阿字门入义之处。<a id="a-L"></a>以八百千俱致相说那字门义。<a id="a-M"></a>于四种说中有不知阿字者。<a id="a-N"></a>阿字门于那由他数中。<a id="a-O"></a>当满足夜叉语言。<a id="a-P"></a>应知回舍处。<a id="a-Q"></a>应知二和合。<a id="a-R"></a>应知二不和合。<a id="a-S"></a>应知四十道别离。<a id="a-T"></a>应知九十九减少事。<a id="a-U"></a>应知二十一方便所言。<a id="a-V"></a>应知二言辞。<a id="a-W"></a>应知四言辞应知一言辞。<a id="a-X"></a>应知不一言辞。<a id="a-Y"></a>应知十六言辞。<a id="a-Z"></a>应知三十二言辞。<a id="a-a"></a>应知六十言辞。<a id="a-b"></a>应知五百言辞应知千言辞。<a id="a-c"></a>应知四十千言辞。<a id="a-d"></a>应知东方所受音声。<a id="a-e"></a>南西北方四维所受音声。<a id="a-f"></a>妇人语言。<a id="a-g"></a>四十种烦恼。<a id="a-h"></a>四十种失利。<a id="a-i"></a>四十种坚固。<a id="a-j"></a>四十种颠倒取一出已应当知。<a id="a-k"></a>若复多者以三十二种方便语言分应知。<a id="a-l"></a>应知负重。<a id="a-m"></a>应知三十二时。<a id="a-n"></a>若清净已舍应净。<a id="a-o"></a>三千种取味从一门出声应三处出。<a id="a-p"></a>应观丈夫最胜语言。<a id="a-q"></a>有九十九烦恼。<a id="a-r"></a>所有口业不净。<a id="a-s"></a>我欲说丈夫胜言妇人胜言。<a id="a-t"></a>有三十口业以一心摄取。<a id="a-u"></a>应知有九十五作和合法。<a id="a-v"></a>若如是法和合已。<a id="a-w"></a>当有利智众生。<a id="a-x"></a>犹如今因汝阿难也。<a id="a-y"></a>当有九十九作和合法。<a id="a-z"></a>当有利智众生。<a id="a-10"></a>观他面已当得慈忍。<a id="a-11"></a>当得十种相应作是语。<a id="a-12"></a>应欲作是语。<a id="a-13"></a>此心中应作是思念。<a id="a-14"></a>当如实知。<a id="a-15"></a>应生九十九正念巧智。<a id="a-16"></a>于一言中应生二十正念巧智方便。<a id="a-17"></a>于丈夫言中。<a id="a-18"></a>应生二十解脱印。<a id="a-19"></a>于三世中应当生七十七不退转轮。<a id="a-1A"></a>不为他降。<a id="a-1B"></a>于诸轮中当生二十种无畏。<a id="a-1C"></a>应欲观一面。<a id="a-1D"></a>应当出生四十种眼。<a id="a-1E"></a>应知六十四种恶眼。<a id="a-1F"></a>嗔恚丈夫有十种。<a id="a-1G"></a>面与面相应。<a id="a-1H"></a>当知啮下唇嗔恚之时。<a id="a-1I"></a>嗔恚之人有十种相。<a id="a-1J"></a>以五十二种相当生嗔恚。<a id="a-1K"></a>若言有八种意患。<a id="a-1L"></a>当生七十七种。<a id="a-1M"></a>于身中辈舍身有十种名。<a id="a-1N"></a>复有六十百身名。<a id="a-1O"></a>有二十二种超越语言。<a id="a-1P"></a>身有一定心有一定。<a id="a-1Q"></a>非身有定。<a id="a-1R"></a>以心定故则得身定。<a id="a-1S"></a>以心胜故心得寂定。<a id="a-1T"></a>有七十七种诈称圣事。<a id="a-1U"></a>以二十五种法具足。<a id="a-1V"></a>诈称言圣当堕地狱。<a id="a-1W"></a>十句名字以一名取失十种味。<a id="a-1X"></a>于是味中应当消行。<a id="a-1Y"></a>有二十二心毒箭之所覆。<a id="a-1Z"></a>住覆藏心诈示现圣。<a id="a-1a"></a>有十种入起乞食。<a id="a-1b"></a>乞食受有二十种心谄曲。<a id="a-1c"></a>当满足回转。<a id="a-1d"></a>时生四种想。<a id="a-1e"></a>行想食想得想足想。<a id="a-1f"></a>于四想中有入二十种烦恼。<a id="a-1g"></a>四种颠倒中。<a id="a-1h"></a>我慢众生有此等心患非圣共住。<a id="a-1i"></a>有十种乱不问他。<a id="a-1j"></a>当得十种意。<a id="a-1k"></a>以彼恶意钝意。<a id="a-1l"></a>以彼等十恶意故得恶意名。<a id="a-1m"></a>刹利人有十信。<a id="a-1n"></a>婆罗门得一信。<a id="a-1o"></a>有信者得见二十种功德。<a id="a-1p"></a>以信分别。<a id="a-1q"></a>以信行故生四十种事。<a id="a-1r"></a>若当舍家出家者。<a id="a-1s"></a>彼十种相生一真相。<a id="a-1t"></a>四十种渴爱不可清净。<a id="a-1u"></a>彼等舍已住于梵行。<a id="a-1v"></a>见功德者无有涅槃。<a id="a-1w"></a>见过患者便有涅槃。<a id="a-1x"></a>有十种痛行。<a id="a-1y"></a>有一慢缓一明。<a id="a-1z"></a>十种无智九十九相。<a id="a-20"></a>具足之者。<a id="a-21"></a>处在家内当生天眼。<a id="a-22"></a>有八十因缘生巧方便。<a id="a-23"></a>应当知彼七食方便。<a id="a-24"></a>佛有十力。<a id="a-25"></a>声闻四力。<a id="a-26"></a>辟支佛七力。<a id="a-27"></a>婆罗门一力。<a id="a-28"></a>凡夫二力。<a id="a-29"></a>母村(梵名母村此名妇人)有五力。<a id="a-2A"></a>应当证知非身力也。<a id="a-2B"></a>有七十七因缘。<a id="a-2C"></a>应知母村状犹如海。<a id="a-2D"></a>彼以幻行。<a id="a-2E"></a>母村有十种心别不和合也。<a id="a-2F"></a>母村有九十九百种诳行六十谄曲。<a id="a-2G"></a>有于三十虚空中取智慧者。<a id="a-2H"></a>应观母村譬如虚空。<a id="a-2I"></a>母村有六十种生死流转过患一百庄严二十破失。<a id="a-2J"></a>故言母村也。<a id="a-2K"></a>有十种虚空黑闇稠林二十九种分别。<a id="a-2L"></a>诸比丘入不善处所。<a id="a-2M"></a>观察已生五百分别。<a id="a-2N"></a>不教示比丘故。<a id="a-2O"></a>有九十九种住处具足。<a id="a-2P"></a>不教比丘以自在行故背违戒律。<a id="a-2Q"></a>舍禁戒已有所损减。<a id="a-2R"></a>比丘依利养故。<a id="a-2S"></a>生九十九俱致数烦恼。<a id="a-2T"></a>得无间地狱。<a id="a-2U"></a>譬如提婆达多。<a id="a-2V"></a>愚痴丈夫有一信堕落。<a id="a-2W"></a>一信堕落故。<a id="a-2X"></a>违背十佛如来世尊。<a id="a-2Y"></a>譬如我第七佛修那刹多罗七十七。<a id="a-2Z"></a>于欲果报若生已。<a id="a-2a"></a>诸凡夫有执着故。<a id="a-2b"></a>而起害母害父。<a id="a-2c"></a>杀阿罗汉。<a id="a-2d"></a>破和合僧。<a id="a-2e"></a>发彼恶心出如来身血。<a id="a-2f"></a>六十种欲染。<a id="a-2g"></a>九十九种诤斗根。<a id="a-2h"></a>诸比丘等有一种行者。<a id="a-2i"></a>于住行处。<a id="a-2j"></a>彼作诸欲生厌患者。<a id="a-2k"></a>求灭诸有神通经行。<a id="a-2l"></a>有五十种魔王眷属。<a id="a-2m"></a>比丘后住一二魔身起千数分别。<a id="a-2n"></a>于中得智比丘当不住相。<a id="a-2o"></a>有何因缘不作相也。<a id="a-2p"></a>以其一因缘故为无相也。<a id="a-2q"></a>所有因缘于彼之中。<a id="a-2r"></a>以无所得彼名无相也。<a id="a-2s"></a>空行比丘思空解脱在经行处求索道者。<a id="a-2t"></a>行精勤者。<a id="a-2u"></a>在空闲者。<a id="a-2v"></a>有六十魔王天身随顺后行。<a id="a-2w"></a>彼彼天生二十种分别。<a id="a-2x"></a>复次于彼三摩耶时。<a id="a-2y"></a>若有空行诸比丘等。<a id="a-2z"></a>于四禅中而得自在。<a id="a-30"></a>彼从禅起已。<a id="a-31"></a>是诸天等于面门中。<a id="a-32"></a>示现面像即生羡乐。<a id="a-33"></a>譬如阿难陀渠比丘。<a id="a-34"></a>何以故。<a id="a-35"></a>如空行想者如是欲想。<a id="a-36"></a>彼则不可名空行者。<a id="a-37"></a>何以故。<a id="a-38"></a>谁空想者如是欲想。<a id="a-39"></a>彼不可名名空行者。<a id="a-3A"></a>何以故。<a id="a-3B"></a>若我如是生心。<a id="a-3C"></a>彼亦如是心生。<a id="a-3D"></a>是名相行不名空行。<a id="a-3E"></a>脱是想已当言空行。<a id="a-3F"></a>空行比丘有五十五想。<a id="a-3G"></a>内有欲故住于一地不得禅定。<a id="a-3H"></a>不住于地得阿罗汉法住。<a id="a-3I"></a>受持经行得二功德。<a id="a-3J"></a>有四种功德。<a id="a-3K"></a>住经行处受持经行有八种功德。<a id="a-3L"></a>住持经行有十六种功德。<a id="a-3M"></a>住持经行复有三十千功德。<a id="a-3N"></a>受持经行不食之者有一果报三昧。<a id="a-3O"></a>于二处中魔不能至。<a id="a-3P"></a>经行受持三昧之者。<a id="a-3Q"></a>于十处中不可得到。<a id="a-3R"></a>何等为十歌声诸天赞叹声。<a id="a-3S"></a>经行受持三昧。<a id="a-3T"></a>乃至不到一切禽兽及诸鸟声。<a id="a-3U"></a>以经行受持三昧中故。<a id="a-3V"></a>应见九十九俱致诸功德也。<a id="a-3W"></a>回转远离非安隐法。<a id="a-3X"></a>他不得便。<a id="a-3Y"></a>亦不听闻五分音声。<a id="a-3Z"></a>当得满足比波舍那地。<a id="a-3a"></a>经行住持三昧有二十种满择法觉分。<a id="a-3b"></a>精进喜灭。<a id="a-3c"></a>当得满足舍觉分经行住持三昧当得满足七觉分。<a id="a-3d"></a>经行住持三昧当得五百名字。<a id="a-3e"></a>以一名摄。<a id="a-3f"></a>以精进故应当远离二十二舍故。<a id="a-3g"></a>五十七因缘。<a id="a-3h"></a>诸声闻人于诸法中当惊怖。<a id="a-3i"></a>应入慈三昧百千俱致种数如来境界生转法印。<a id="a-3j"></a>如来成就大悲。<a id="a-3k"></a>何者法印。<a id="a-3l"></a>彼有一印随有所须。<a id="a-3m"></a>有八万四千破坏印。<a id="a-3n"></a>如来灭彼愚痴比丘执持受行。<a id="a-3o"></a>彼等七十七种。<a id="a-3p"></a>舍背佛相有百千种。<a id="a-3q"></a>当舍离诸法。<a id="a-3r"></a>复四十种相当舍离众僧。<a id="a-3s"></a>九十九种因缘不能得果。<a id="a-3t"></a>百千议论而生惊怖。<a id="a-3u"></a>百种相鼓吹法螺。<a id="a-3v"></a>于堕落中而堕落也。<a id="a-3w"></a>有六十六俱致生中受用果报。<a id="a-3x"></a>于人身中丈夫根具已。<a id="a-3y"></a>有三十种病不生子息。<a id="a-3z"></a>有四十相当生二根十恶眼相。<a id="a-40"></a>少年者于四大中。<a id="a-41"></a>身体颜容普遍端正。<a id="a-42"></a>至年中时身体容状成一疮肉。<a id="a-43"></a>一切医师不能疗治。<a id="a-44"></a>何以故。<a id="a-45"></a>阿难。<a id="a-46"></a>彼业果报不可失故。<a id="a-47"></a>其业果报有九十九名字入一名中。<a id="a-48"></a>所谓触病二十种。<a id="a-49"></a>口门有一明。<a id="a-4A"></a>二十种名以一名为因。<a id="a-4B"></a>一切诸法无有根本。<a id="a-4C"></a>如如来所知不以别智故。<a id="a-4D"></a>如来八万四俱致那由他界智生转因缘。<a id="a-4E"></a>如来往昔行菩萨行时。<a id="a-4F"></a>断除杀生摄受持戒。<a id="a-4G"></a>彼所有果报。<a id="a-4H"></a>一切众生难可得知。<a id="a-4I"></a>唯除诸佛如来世尊。<a id="a-4J"></a>阿难。<a id="a-4K"></a>彼诸世尊于彼诸法所可知者。<a id="a-4L"></a>汝莫作疑。<a id="a-4M"></a>有二十二头恶应以刀害。<a id="a-4N"></a>有九十九眼病。<a id="a-4O"></a>譬如栴檀那猫子。<a id="a-4P"></a>当用眼手。<a id="a-4Q"></a>有二十种行布施鬘(或云慢)有二十种修持戒鬘。<a id="a-4R"></a>有二十种行头陀鬘。<a id="a-4S"></a>有二十种空行鬘。<a id="a-4T"></a>三种不倒有。<a id="a-4U"></a>有大慢者当生迷惑。<a id="a-4V"></a>生迷惑已得彼十种严炽之处。<a id="a-4W"></a>以迷惑故得二十损减。<a id="a-4X"></a>受二十损减已当复浑杂佛塔僧物。<a id="a-4Y"></a>彼得九十九诸疥癞事。<a id="a-4Z"></a>当得二十五饥恼事。<a id="a-4a"></a>当得三十种严炽事。<a id="a-4b"></a>当得十五种朋友别离法。<a id="a-4c"></a>当得二种系缚项颈。<a id="a-4d"></a>当得二十种弃舍语言。<a id="a-4e"></a>既弃舍已当得十种食具。<a id="a-4f"></a>于自身中住着食想。<a id="a-4g"></a>彼自食肉而取命终。<a id="a-4h"></a>彼命终已当得二十二恶处。<a id="a-4i"></a>当得四十五趣向地狱法。<a id="a-4j"></a>生地狱已当得十种出生处法。<a id="a-4k"></a>当得十四种逼切处。<a id="a-4l"></a>当得九十种烦恼门。<a id="a-4m"></a>当得十种近事。<a id="a-4n"></a>当得一由旬身。<a id="a-4o"></a>当得其身上出炎过百由旬。<a id="a-4p"></a>当得九十九种守地狱报。<a id="a-4q"></a>一一处当得五百群众。<a id="a-4r"></a>当得十四种灰色之身。<a id="a-4s"></a>两手相拍扬声叫唤。<a id="a-4t"></a>当满八大地狱。<a id="a-4u"></a>于彼生处百千俱致年岁寿命。<a id="a-4v"></a>违背二十俱致诸佛世尊。<a id="a-4w"></a>此则略说我慢行者。<a id="a-4x"></a>当得九十九种贪欲毒箭。<a id="a-4y"></a>当得二十一种下贱果报。<a id="a-4z"></a>如是智慧减少诸佛世尊所为事者。<a id="a-50"></a>所谓世间语言也。<a id="a-51"></a>有二十五俱致名字非有名字。<a id="a-52"></a>佛世尊知何者无名字。<a id="a-53"></a>尼流萨多罗声(隋云无上声也)。<a id="a-54"></a>此略说为陀罗尼方便。<a id="a-55"></a>若得入已当熟千偈亦不违背。<a id="a-56"></a>阿难。<a id="a-57"></a>汝今应当熟诵令利。<a id="a-58"></a>以此陀罗尼应为多得觉悟。<a id="a-59"></a>能如名字于法业中。<a id="a-5A"></a>阿难。<a id="a-5B"></a>如此法教。<a id="a-5C"></a>过去诸佛世尊之所宣说。<a id="a-5D"></a>我今亦说。<a id="a-5E"></a>所说众偈若所得者。<a id="a-5F"></a>当种菩提善根种子。<a id="a-5G"></a>彼应满足。<a id="a-5H"></a>阿难。<a id="a-5I"></a>是为多闻初因。</p>
  <p id="a5J">阿难。<a id="a-5K"></a>于中何者是四种食。<a id="a-5L"></a>如来所说。<a id="a-5M"></a>如是所说。<a id="a-5N"></a>我为何因故如是说。<a id="a-5O"></a>所言食者彼为立志。<a id="a-5P"></a>所言食者有四种食。<a id="a-5Q"></a>团食或粗大或微细。<a id="a-5R"></a>触为第二。<a id="a-5S"></a>意思念为第三。<a id="a-5T"></a>识为第四。<a id="a-5U"></a>复有四种食。<a id="a-5V"></a>色是眼食。<a id="a-5W"></a>声为耳食。<a id="a-5X"></a>香为鼻食。<a id="a-5Y"></a>味为舌食。<a id="a-5Z"></a>意不可见若言见意彼即邪见。<a id="a-5a"></a>以邪见故生我有身。<a id="a-5b"></a>言此为身是邪见身。<a id="a-5c"></a>为一切众生乃至未证知者。<a id="a-5d"></a>何故言邪见为一切众生食。<a id="a-5e"></a>从邪见故生取我处。<a id="a-5f"></a>以取我故即有趣处。<a id="a-5g"></a>当得地狱畜生及阎罗世天身人身等。<a id="a-5h"></a>所当得者彼即诸有。<a id="a-5i"></a>以是义故于中诸有不可得离。<a id="a-5j"></a>若不离者彼等当得满诸苦法。<a id="a-5k"></a>满苦法已当向苦趣。<a id="a-5l"></a>是以当杀生乃至邪见。<a id="a-5m"></a>彼成就不善因故诸有不断。<a id="a-5n"></a>如是闇处黑闇轮转故。<a id="a-5o"></a>于生死中而流转也。<a id="a-5p"></a>于彼之中是为大食。<a id="a-5q"></a>所谓邪见。<a id="a-5r"></a>以邪见故而生我体。<a id="a-5s"></a>言团食者。<a id="a-5t"></a>彼住我想及团想已。<a id="a-5u"></a>住一切想已。<a id="a-5v"></a>所谓粗食或复微细。<a id="a-5w"></a>言触食者彼犹如火。<a id="a-5x"></a>是圣声闻所不喜念。<a id="a-5y"></a>以无我想故。<a id="a-5z"></a>言意思食者。<a id="a-60"></a>彼如来说无有形色。<a id="a-61"></a>亦复无善。<a id="a-62"></a>何以故。<a id="a-63"></a>以思所生一切诸法是意境界。<a id="a-64"></a>所有意者彼即是识。<a id="a-65"></a>若得想者彼即生受。<a id="a-66"></a>若乐若苦不乐不苦。<a id="a-67"></a>乃至为彼所牵。<a id="a-68"></a>若意所生诸法。<a id="a-69"></a>是则彼名为诸有食。<a id="a-6A"></a>是故邪见取流转故是名为食。<a id="a-6B"></a>如来所说名为食者。<a id="a-6C"></a>是不正念为无明食。<a id="a-6D"></a>所言意者说意为食。<a id="a-6E"></a>所言调戏说调戏为食。<a id="a-6F"></a>所言悔者说悔为食。<a id="a-6G"></a>所言疑者说疑为食。<a id="a-6H"></a>所言懒惰者说懒惰为食。<a id="a-6I"></a>所言少精进者说少精进为食。<a id="a-6J"></a>所言小发心者说小发心为食。<a id="a-6K"></a>所言小入处者说小入处为食。<a id="a-6L"></a>阿难。<a id="a-6M"></a>杀生者杀生为食。<a id="a-6N"></a>为取我者取我为食。<a id="a-6O"></a>邪见者为五趣为食。<a id="a-6P"></a>阿难。<a id="a-6Q"></a>无有天等世间。<a id="a-6R"></a>若魔世若梵世若沙门世若婆罗门世。<a id="a-6S"></a>及天人阿修罗世中。<a id="a-6T"></a>若有一天若一龙若一夜叉若一乾闼婆。<a id="a-6U"></a>若复一人能于此等诸食如是略说者。<a id="a-6V"></a>唯除如来应正遍知。</p>
  <p id="a6W">彼等一切名字诸食等。<a id="a-6X"></a>于此之中皆悉摄入。<a id="a-6Y"></a>是故如来知一切众生。<a id="a-6Z"></a>著名字故着诸食故堕名字句。<a id="a-6a"></a>以染著名字故。<a id="a-6b"></a>忆念未来名字。<a id="a-6c"></a>于名字中受触生已。<a id="a-6d"></a>知一切世间染著名字已。<a id="a-6e"></a>为声闻说如是诸法。<a id="a-6f"></a>是名字体中无复有名字。<a id="a-6g"></a>为名一法故。<a id="a-6h"></a>此等皆随行。<a id="a-6i"></a>为彼声闻说自体性。<a id="a-6j"></a>其凡夫辈着于名字。<a id="a-6k"></a>是故名为住于食中。<a id="a-6l"></a>其圣声闻彼无有食。<a id="a-6m"></a>灭除不正思念故。<a id="a-6n"></a>乃至灭除贪着我故。<a id="a-6o"></a>是圣声闻辈。<a id="a-6p"></a>于心生中无有我取。<a id="a-6q"></a>况复因我而作杀生。<a id="a-6r"></a>无有是处。<a id="a-6s"></a>况复乃至当有邪见。<a id="a-6t"></a>无有是处。<a id="a-6u"></a>何以故。<a id="a-6v"></a>其圣声闻尚无正见。<a id="a-6w"></a>何况邪见。<a id="a-6x"></a>若圣声闻有正见者应生诸有。<a id="a-6y"></a>所谓欲有色有无色有。<a id="a-6z"></a>若圣声闻有邪见者应堕邪中。<a id="a-70"></a>或堕地狱及与畜生阎摩罗世。<a id="a-71"></a>既圣声闻无有正见无有邪见。<a id="a-72"></a>以是义故。<a id="a-73"></a>彼圣声闻为不食故而着铠甲。<a id="a-74"></a>若圣声闻或有正见或复邪见是即有食。<a id="a-75"></a>何以故。<a id="a-76"></a>所有见处即为邪见。<a id="a-77"></a>既有邪见。<a id="a-78"></a>即取边见断见常见非见。<a id="a-79"></a>而见无我有我。<a id="a-7A"></a>无寿命中有寿命。<a id="a-7B"></a>无戒中有戒。<a id="a-7C"></a>无明中有明。<a id="a-7D"></a>无解脱中有解脱。<a id="a-7E"></a>无灭中有灭。<a id="a-7F"></a>于毕竟中无有生处。<a id="a-7G"></a>毕竟中无有食。<a id="a-7H"></a>以是义故彼圣声闻无有食也。<a id="a-7I"></a>其彼无食圣声闻等。<a id="a-7J"></a>若住一劫若减一劫。<a id="a-7K"></a>不为他人受衣服饮食卧具汤药是等诸物。<a id="a-7L"></a>亦不经行不一处住。<a id="a-7M"></a>假使劫烧之时亦不因彼而生恐怖。<a id="a-7N"></a>亦不因彼为身为心而受苦乐。<a id="a-7O"></a>彼悉无有。<a id="a-7P"></a>何以故。<a id="a-7Q"></a>其圣声闻一切爱憎悉皆灭故。<a id="a-7R"></a>阿难。<a id="a-7S"></a>若有菩萨以团食住者。<a id="a-7T"></a>其圣声闻则亦不能。<a id="a-7U"></a>或住一劫或减一劫。<a id="a-7V"></a>不破加趺。<a id="a-7W"></a>亦不说语言。<a id="a-7X"></a>亦不动身。<a id="a-7Y"></a>亦无愁戚。<a id="a-7Z"></a>亦无爱憎而得住也。<a id="a-7a"></a>阿难。<a id="a-7b"></a>如来既知段食。<a id="a-7c"></a>能与贪欲能与嗔恚能与愚痴。<a id="a-7d"></a>能令诸有不断绝故。<a id="a-7e"></a>是故如来阿罗呵三藐三佛陀。<a id="a-7f"></a>说彼团食是其颠倒。<a id="a-7g"></a>说无真实。<a id="a-7h"></a>彼等众生以颠倒故。<a id="a-7i"></a>不知此等四分之食。<a id="a-7j"></a>若有众生不颠倒心能舍团食。<a id="a-7k"></a>若不断者彼等是则名颠倒也。<a id="a-7l"></a>若有众生知已见已。<a id="a-7m"></a>如佛世尊灭憎爱已。<a id="a-7n"></a>若住一劫若减一劫。<a id="a-7o"></a>彼亦不曾生于身想。<a id="a-7p"></a>况复能生团食想也。<a id="a-7q"></a>何以故。<a id="a-7r"></a>此凡夫辈摄取执着。<a id="a-7s"></a>所谓团食。<a id="a-7t"></a>阿难。<a id="a-7u"></a>如来欲一加趺坐中一向受乐。<a id="a-7v"></a>若住百千俱致劫。<a id="a-7w"></a>或过于彼。<a id="a-7x"></a>欲住无量阿僧祇劫不以为难。<a id="a-7y"></a>何以故。<a id="a-7z"></a>阿难。<a id="a-80"></a>如来阿罗呵三藐三佛陀。<a id="a-81"></a>以灭诸分别故。<a id="a-82"></a>以灭身故。<a id="a-83"></a>以灭见我身故。<a id="a-84"></a>灭彼团食。<a id="a-85"></a>灭色灭声灭香灭味灭触灭法。<a id="a-86"></a>何以故。<a id="a-87"></a>以方便相续说诸法故。<a id="a-88"></a>而佛如来无有法想无有我想。<a id="a-89"></a>如来一切诸想悉灭无余。<a id="a-8A"></a>不作非不作。<a id="a-8B"></a>非过去亦不念过去。<a id="a-8C"></a>无未来亦不念未来。<a id="a-8D"></a>无现在亦不念现在。<a id="a-8E"></a>亦不念名亦非不念名。<a id="a-8F"></a>不顺念亦非不顺念。<a id="a-8G"></a>不随念非不随念。<a id="a-8H"></a>亦不言不说。<a id="a-8I"></a>亦不可以过去见。<a id="a-8J"></a>亦不可以未来见。<a id="a-8K"></a>亦不可以现在见。<a id="a-8L"></a>何以故。<a id="a-8M"></a>如来无有色。<a id="a-8N"></a>可以色而作名字。<a id="a-8O"></a>受想行识亦不可作名字。<a id="a-8P"></a>如来无识。<a id="a-8Q"></a>可以识作名字者。<a id="a-8R"></a>若有实者如来亦无有色。<a id="a-8S"></a>如一切众生有色。<a id="a-8T"></a>阿难。<a id="a-8U"></a>莫作是见。<a id="a-8V"></a>何以故。<a id="a-8W"></a>如来毕竟不得是色。<a id="a-8X"></a>若色是我若我是色。<a id="a-8Y"></a>如来说色犹如泡沫毕竟无色。<a id="a-8Z"></a>何者色性唯有音声。<a id="a-8a"></a>何者为声谓言道分。<a id="a-8b"></a>但如来说色如世语言。</p>
 </body>
</html>