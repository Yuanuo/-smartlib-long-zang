<!doctype html>
<html id="z3IBTywTt" data-ver="687">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">大威德陀罗尼经卷第十三</h1>
  <p id="a2">何者世间语言。<a id="a-3"></a>谓色色处及色生处。<a id="a-4"></a>是故名色。<a id="a-5"></a>为老死生故。<a id="a-6"></a>若作色及色处。<a id="a-7"></a>所有作处彼无有物。<a id="a-8"></a>言无物者彼无有性。<a id="a-9"></a>是义不可说言如来有色。<a id="a-A"></a>受想行识亦复如是。<a id="a-B"></a>以尽色故。<a id="a-C"></a>诸佛如来而得解脱。<a id="a-D"></a>不生不灭非不生灭是亦无体。<a id="a-E"></a>何者色尽。<a id="a-F"></a>是色毕竟无性。<a id="a-G"></a>彼何所尽。<a id="a-H"></a>彼即尽体彼无生处。<a id="a-I"></a>何者无生处。<a id="a-J"></a>以无处可生故言无生。<a id="a-K"></a>无生生处是悉无有。<a id="a-L"></a>故言无生。<a id="a-M"></a>是无生者即见如来。<a id="a-N"></a>亦无生处亦无灭处。<a id="a-O"></a>不优不劣。<a id="a-P"></a>何故言不优不劣。<a id="a-Q"></a>诸佛如来不共世诤。<a id="a-R"></a>而彼世间共如来诤。<a id="a-S"></a>诸佛如来无有优劣。<a id="a-T"></a>以是义名无优劣。<a id="a-U"></a>言无优劣者。<a id="a-V"></a>穷尽无明满足明故。<a id="a-W"></a>其明无种。<a id="a-X"></a>若无种子即佛世尊。<a id="a-Y"></a>诸佛世尊无有渴爱。<a id="a-Z"></a>诸佛世尊已度彼岸。<a id="a-a"></a>诸佛世尊穿彻通达。<a id="a-b"></a>诸佛世尊不起斗诤。<a id="a-c"></a>诸佛世尊无可讥嫌。<a id="a-d"></a>诸佛世尊无说恶处。<a id="a-e"></a>诸佛世尊无害他处。<a id="a-f"></a>诸佛世尊无有边际。<a id="a-g"></a>诸佛世尊本性寂静。<a id="a-h"></a>何者如来本性寂静无真性。<a id="a-i"></a>是名世尊本性寂静。<a id="a-j"></a>诸佛世尊穷尽寂静故名寂静。<a id="a-k"></a>问曰。<a id="a-l"></a>世尊。<a id="a-m"></a>何因缘故名如来也。<a id="a-n"></a>答言。<a id="a-o"></a>如如如来故言如来。<a id="a-p"></a>复问言。<a id="a-q"></a>世尊。<a id="a-r"></a>是义要略我不广解。<a id="a-s"></a>答言。<a id="a-t"></a>阿难。<a id="a-u"></a>汝言不解者是即此义。<a id="a-v"></a>何以故。<a id="a-w"></a>诸法难知难解。<a id="a-x"></a>甚深难见难觉。<a id="a-y"></a>何以故。<a id="a-z"></a>诸佛世尊过心境界。<a id="a-10"></a>诸佛世尊不可思议。<a id="a-11"></a>诸佛世尊已度诸食。<a id="a-12"></a>言过度者。<a id="a-13"></a>谓过不善思念乃至取我者。<a id="a-14"></a>诸佛世尊无意思想。<a id="a-15"></a>是故如来不可名求。<a id="a-16"></a>诸佛如来如如来无有来也。<a id="a-17"></a>如来彼等诸法如如示现。<a id="a-18"></a>何者如如。<a id="a-19"></a>如如者无有变异犹如虚空。<a id="a-1A"></a>无有说处。<a id="a-1B"></a>无诈谄者。<a id="a-1C"></a>无言语者。<a id="a-1D"></a>无有浊者。<a id="a-1E"></a>无攀缘者。<a id="a-1F"></a>无有缚者。<a id="a-1G"></a>如来之体状如虚空。<a id="a-1H"></a>不可以名字说。<a id="a-1I"></a>何以故。<a id="a-1J"></a>如前如来。<a id="a-1K"></a>未来亦然现在亦然。<a id="a-1L"></a>如来体性今如是说。<a id="a-1M"></a>其如来者三世平等。<a id="a-1N"></a>以是义故名为如来。<a id="a-1O"></a>亦无去处故名如来。<a id="a-1P"></a>复无处可来故名如来。<a id="a-1Q"></a>为如来也。<a id="a-1R"></a>既无处来亦无处去故名如来。<a id="a-1S"></a>为如来也。<a id="a-1T"></a>如一切法如如。<a id="a-1U"></a>如是如来故名如来。<a id="a-1V"></a>过去世空。<a id="a-1W"></a>以过去世空故未来亦空。<a id="a-1X"></a>未来空故现在亦空。<a id="a-1Y"></a>以现在空故过去亦尔。<a id="a-1Z"></a>如彼过去未来亦尔现在亦然。<a id="a-1a"></a>而不舍作行。<a id="a-1b"></a>清净常住无畏寂静故名如来。<a id="a-1c"></a>无有异说。<a id="a-1d"></a>何者无异说。<a id="a-1e"></a>如四倒涅槃亦尔。<a id="a-1f"></a>是故阿难。<a id="a-1g"></a>如实说者何者不异说。<a id="a-1h"></a>凡所悕望无有异处远离斗诤。<a id="a-1i"></a>如来离故是则为智即是如如。<a id="a-1j"></a>以无识故即是如如。<a id="a-1k"></a>以有明故即是如如。<a id="a-1l"></a>即是虚妄无明如如。<a id="a-1m"></a>是无如如是无异体。<a id="a-1n"></a>是故如来名阿啰呵三藐三佛陀也。<a id="a-1o"></a>亦名无有黑闇。<a id="a-1p"></a>如如来无黑闇处不可得暗。<a id="a-1q"></a>亦不可得黑。<a id="a-1r"></a>如来既除如是黑暗故。<a id="a-1s"></a>阿啰呵三藐三佛陀。<a id="a-1t"></a>欲住恒河沙等劫不说语言。<a id="a-1u"></a>何以故。<a id="a-1v"></a>如来无有分别之处。<a id="a-1w"></a>既无分别亦无如如。<a id="a-1x"></a>既无如如亦无世间。<a id="a-1y"></a>诸佛世尊无和合处故名如如。<a id="a-1z"></a>阿难。<a id="a-20"></a>此是少分譬喻。<a id="a-21"></a>令证知义故。<a id="a-22"></a>若汝等欲知者。<a id="a-23"></a>亦不可以譬喻以说。<a id="a-24"></a>令汝得知如来所说。<a id="a-25"></a>为于汝等。<a id="a-26"></a>虽然阿难。<a id="a-27"></a>言恒河沙等劫者。<a id="a-28"></a>所有恒沙。<a id="a-29"></a>假使有尔所恒河所有沙数。<a id="a-2A"></a>若干劫中如来能住。<a id="a-2B"></a>而彼等劫以一弹指顷即能念知。<a id="a-2C"></a>何以故。<a id="a-2D"></a>如来之力无有长远生死故。<a id="a-2E"></a>如来有智。<a id="a-2F"></a>如来长远无有生死。<a id="a-2G"></a>如来无有度彼岸事。<a id="a-2H"></a>得真如体故名无食也。<a id="a-2I"></a>阿难。<a id="a-2J"></a>此第一食者。<a id="a-2K"></a>谓生死不断故。<a id="a-2L"></a>所谓无明无明缘行。<a id="a-2M"></a>略说乃至生死。<a id="a-2N"></a>有如是苦恼聚集生起。<a id="a-2O"></a>言聚集者。<a id="a-2P"></a>阿难。<a id="a-2Q"></a>何故聚集。<a id="a-2R"></a>言聚集者。<a id="a-2S"></a>阿难。<a id="a-2T"></a>此是迷惑众生等法。<a id="a-2U"></a>若不聚集者。<a id="a-2V"></a>即是生已即是头生白发。<a id="a-2W"></a>彼既见已作如是言。<a id="a-2X"></a>我发白耶告治须人言。<a id="a-2Y"></a>以金镊子拔此白发着我右手。<a id="a-2Z"></a>尔时彼治髭须人。<a id="a-2a"></a>即以金镊拔彼白发着摩诃提婆王(隋云大天王)右手中。<a id="a-2b"></a>尔时摩诃提婆王。<a id="a-2c"></a>说此偈言。</p>
  <p id="a2d">今我头上分　　如是生白发</p>
  <p id="a2e">故名为天使　　出家时到也</p>
  <p id="a2f">阿难。<a id="a-2g"></a>于汝意云何。<a id="a-2h"></a>岂可一人头上生天使已。<a id="a-2i"></a>余人头上亦天使乎。<a id="a-2j"></a>阿难。<a id="a-2k"></a>汝莫作是见。<a id="a-2l"></a>阿难。<a id="a-2m"></a>所言天使者谓渴爱也。<a id="a-2n"></a>阿难。<a id="a-2o"></a>若以头生白发为天使者。<a id="a-2p"></a>所有诸人以被衰老故而取命终。<a id="a-2q"></a>彼等一切应生天上。<a id="a-2r"></a>阿难。<a id="a-2s"></a>其摩诃提婆王生白发者非天使也。<a id="a-2t"></a>阿难。<a id="a-2u"></a>彼摩诃提婆王。<a id="a-2v"></a>即于八万四千岁中行于梵行。<a id="a-2w"></a>以善行梵行因缘故。<a id="a-2x"></a>时摩诃提婆王命终已。<a id="a-2y"></a>后生梵天宫。<a id="a-2z"></a>阿难。<a id="a-30"></a>以是义故汝应当知。<a id="a-31"></a>言渴爱者谓天使也。<a id="a-32"></a>阿难。<a id="a-33"></a>以分别故。<a id="a-34"></a>言渴爱者天使也。<a id="a-35"></a>阿难。<a id="a-36"></a>其渴爱者生干竭也。<a id="a-37"></a>当生恐怖故名畏也。<a id="a-38"></a>亦言现前为何现前。<a id="a-39"></a>谓地狱现前。<a id="a-3A"></a>畜生阎摩罗世现前。<a id="a-3B"></a>故言渴爱为现前也。<a id="a-3C"></a>阿难。<a id="a-3D"></a>复言渴爱现前者。<a id="a-3E"></a>有二种身成就故。<a id="a-3F"></a>更无异体言无解脱。<a id="a-3G"></a>无解脱者谓流转生死也。<a id="a-3H"></a>以是义故言染着也。<a id="a-3I"></a>故名不照也。<a id="a-3J"></a>亦名斗诤。<a id="a-3K"></a>亦名上孔。<a id="a-3L"></a>亦名知者。<a id="a-3M"></a>亦名烧然。<a id="a-3N"></a>亦名恶生。<a id="a-3O"></a>阿难。<a id="a-3P"></a>略说所有诸苦皆缘渴爱。<a id="a-3Q"></a>故名渴爱为恐怖也。<a id="a-3R"></a>阿难。<a id="a-3S"></a>何者为缘。<a id="a-3T"></a>谓妄语也。<a id="a-3U"></a>阿难。<a id="a-3V"></a>其妄语众生说我作缘。<a id="a-3W"></a>彼观察已。<a id="a-3X"></a>所有缘者彼是渴爱。<a id="a-3Y"></a>若有缘者彼言缘满足。<a id="a-3Z"></a>阿难。<a id="a-3a"></a>怨者为一切众生向种子处。<a id="a-3b"></a>言渴爱者趣向爱处。<a id="a-3c"></a>爱者以爱故有。<a id="a-3d"></a>于中以何因缘得名。<a id="a-3e"></a>以立名故行故故名名也。<a id="a-3f"></a>谁有有故具足阿罗汉。<a id="a-3g"></a>彼众生能覆藏。<a id="a-3h"></a>以何事故彼可覆藏言信解脱。<a id="a-3i"></a>何者名信解脱。<a id="a-3j"></a>谓解脱也。<a id="a-3k"></a>何者名解脱。<a id="a-3l"></a>若自解脱已令他解脱。<a id="a-3m"></a>诸习灭故。<a id="a-3n"></a>以不见故名灭诸习。<a id="a-3o"></a>其灭诸习名无灭习。<a id="a-3p"></a>于中无法可得而可灭者。<a id="a-3q"></a>其外道等以我慢故。<a id="a-3r"></a>执着灭处而言有灭。<a id="a-3s"></a>彼如是说者。<a id="a-3t"></a>彼等所有果报之处。<a id="a-3u"></a>如来悉知。<a id="a-3v"></a>彼等有何果报。<a id="a-3w"></a>谓有地狱名为热恼。<a id="a-3x"></a>是等生彼顺邪见法。<a id="a-3y"></a>有何因缘名曰顺法。<a id="a-3z"></a>随顺眠故趣向地狱。<a id="a-40"></a>亦随顺眠故。<a id="a-41"></a>趣向生死随流顺行。<a id="a-42"></a>彼等众生不能逆流行故名随顺也。<a id="a-43"></a>若见如是随顺之法。<a id="a-44"></a>彼等还复如是随顺而行随顺展转。<a id="a-45"></a>以是义故。<a id="a-46"></a>彼痴人辈故名随顺法也。<a id="a-47"></a>复以何故名行行也。<a id="a-48"></a>彼无行行是离行行。<a id="a-49"></a>堕失诸佛及诸声闻。<a id="a-4A"></a>失戒定慧聚。<a id="a-4B"></a>是故彼等名非正人。<a id="a-4C"></a>故名集聚也。<a id="a-4D"></a>亦名堕迷。<a id="a-4E"></a>名堕迷者名曰失也。<a id="a-4F"></a>亦名人间谄也。<a id="a-4G"></a>阿难。<a id="a-4H"></a>所有众生作谄浊者。<a id="a-4I"></a>彼等皆名妄语。<a id="a-4J"></a>从妄语起。<a id="a-4K"></a>何者妄语取得无物。<a id="a-4L"></a>何者名无物。<a id="a-4M"></a>所谓集灭。<a id="a-4N"></a>何者名法。<a id="a-4O"></a>谓无有集如来如是之法皆说邪见。<a id="a-4P"></a>其言集者谓能聚集。<a id="a-4Q"></a>无有处来无处来者。<a id="a-4R"></a>亦不可来亦无来者。<a id="a-4S"></a>谁当为灭。<a id="a-4T"></a>若言有集即执有常。<a id="a-4U"></a>若言有灭彼即有断。<a id="a-4V"></a>是等诸法无有执处。<a id="a-4W"></a>彼等如来之所宣说。<a id="a-4X"></a>所谓空旷。<a id="a-4Y"></a>空旷是何言。<a id="a-4Z"></a>空旷者所谓虚空本无所有。<a id="a-4a"></a>言虚空者谓上虚空无覆虚空。<a id="a-4b"></a>无覆虚空者更不可覆故名虚空。<a id="a-4c"></a>如来所说一切诸法犹如虚空。<a id="a-4d"></a>以第一义故更复宣说。<a id="a-4e"></a>不可得异。<a id="a-4f"></a>不得说者。<a id="a-4g"></a>不得智者。<a id="a-4h"></a>若异知者名为无智。<a id="a-4i"></a>言无智者谓言我得彼名外道。<a id="a-4j"></a>言外道者彼皆妄语无明所暗。<a id="a-4k"></a>若无明暗者。<a id="a-4l"></a>彼等以无明暗迷堕无明暗中。<a id="a-4m"></a>不可以名字说。<a id="a-4n"></a>此是阿字门初真如义。<a id="a-4o"></a>次第所言。<a id="a-4p"></a>阿字者即言生处亦言无智。<a id="a-4q"></a>如是言者是即当有生大食也。<a id="a-4r"></a>谓多无明。<a id="a-4s"></a>以何相故名为烦恼。<a id="a-4t"></a>所谓阿字名为无明。<a id="a-4u"></a>亦名为王亦名为行。<a id="a-4v"></a>亦名不堕落随顺不违诤论。<a id="a-4w"></a>于方便中。<a id="a-4x"></a>亦名婆耶斯迦(黑闇)当满法间。<a id="a-4y"></a>为无染着法故。<a id="a-4z"></a>无上圣中不发精进故。<a id="a-50"></a>彼等言无有朋友不得解脱。<a id="a-51"></a>故名食也。<a id="a-52"></a>求觅胜处起违背事。<a id="a-53"></a>谤佛菩提远离威仪无有正行。<a id="a-54"></a>故名难共事。<a id="a-55"></a>言难共事者。<a id="a-56"></a>欺诳恶言不随顺教。<a id="a-57"></a>所供养处不随顺取。<a id="a-58"></a>行行杂秽失彼戒行。<a id="a-59"></a>颜色粗涩观不齐整堕他言中。<a id="a-5A"></a>言恶口者不舍疑惑疑惑积聚。<a id="a-5B"></a>所言疑者积聚疑心。<a id="a-5C"></a>又言至愚痴处。<a id="a-5D"></a>亦名使者以魔使故名恶语者。<a id="a-5E"></a>复当更造恶业之行。<a id="a-5F"></a>身口意中以是因缘。<a id="a-5G"></a>名为破者从何所破。<a id="a-5H"></a>于圣道中具非圣法。<a id="a-5I"></a>故名无圣行。<a id="a-5J"></a>亦名行者亦得名食。<a id="a-5K"></a>亦名造行亦名妄语。<a id="a-5L"></a>亦名渴爱亦名集聚。<a id="a-5M"></a>亦名无明亦名诸有。<a id="a-5N"></a>亦名无正住。<a id="a-5O"></a>如是一切法持受持随眠起生住故名食也。</p>
  <p id="a5P">阿难。<a id="a-5Q"></a>又言食者是至患处。<a id="a-5R"></a>阿难。<a id="a-5S"></a>何者至患处。<a id="a-5T"></a>不舍行行作结缚处住堕落处。<a id="a-5U"></a>我慢增慢增造节缚。<a id="a-5V"></a>谄曲颠倒难与共事。<a id="a-5W"></a>贪求利养无有信行。<a id="a-5X"></a>语言优劣言语粗涩。<a id="a-5Y"></a>现前粗语习猕猴禅。<a id="a-5Z"></a>于四方中无有正行。<a id="a-5a"></a>恒常欲见淫逸之人。<a id="a-5b"></a>如是之等一切诸法。<a id="a-5c"></a>自之所作不随他教。<a id="a-5d"></a>厚烦恼故是故名食。<a id="a-5e"></a>此广缚根本。<a id="a-5f"></a>所谓五欲娱乐亲近深着迷之受苦。<a id="a-5g"></a>以不证团食故随眠三界。<a id="a-5h"></a>何者远离团食。<a id="a-5i"></a>谓知五欲之事。<a id="a-5j"></a>所著渴爱。<a id="a-5k"></a>一切一切处。<a id="a-5l"></a>一切皆悉远离。<a id="a-5m"></a>不热不恼故。<a id="a-5n"></a>名尽渴爱也。<a id="a-5o"></a>灭彼得处。<a id="a-5p"></a>于第一义亦复不得。<a id="a-5q"></a>于中此灭所谓无得。<a id="a-5r"></a>何以故。<a id="a-5s"></a>其执著者有名字处彼可舍离。<a id="a-5t"></a>若无执处彼无可舍。<a id="a-5u"></a>若可得处应当舍离。<a id="a-5v"></a>若无得处亦无舍处。<a id="a-5w"></a>如出睒电众生当知必有天雷。<a id="a-5x"></a>如是如是。<a id="a-5y"></a>有所得处佛世尊知当满足食其睒不出。<a id="a-5z"></a>众生即知不起电相。<a id="a-60"></a>况复雷也。<a id="a-61"></a>如是如是。<a id="a-62"></a>既无得处亦无可灭。<a id="a-63"></a>何以故。<a id="a-64"></a>得处既无竟何所灭。<a id="a-65"></a>其学人辈彼体生思想。<a id="a-66"></a>是无智执。<a id="a-67"></a>所有澄寂无实攀缘。<a id="a-68"></a>于是之中无有学名。<a id="a-69"></a>况复学人学寂灭者。<a id="a-6A"></a>若有蠡声于先可舍。<a id="a-6B"></a>蠡名既无故无实声。<a id="a-6C"></a>若有人言我眼见声彼实无有。<a id="a-6D"></a>彼非善丈夫。<a id="a-6E"></a>即有妄言无有实处。<a id="a-6F"></a>如是如是。<a id="a-6G"></a>若有人言有我之者。<a id="a-6H"></a>即非成我即是无义。<a id="a-6I"></a>彼求我时理不可得。<a id="a-6J"></a>况复文字。<a id="a-6K"></a>若有我者即无我处既无有我。<a id="a-6L"></a>以是义故。<a id="a-6M"></a>一切诸法本无有我。<a id="a-6N"></a>譬如有一丈夫作如是言。<a id="a-6O"></a>斫头亦无有人而可斫头。<a id="a-6P"></a>亦无破伤亦不见人。<a id="a-6Q"></a>谁被斫者耶。<a id="a-6R"></a>念刀刃故亦无刀刃。<a id="a-6S"></a>亦复无彼被斫头者。<a id="a-6T"></a>如是语中。<a id="a-6U"></a>彼之丈夫岂不作彼妄语之乎。<a id="a-6V"></a>无有实言。<a id="a-6W"></a>如是如是。<a id="a-6X"></a>若言有我。<a id="a-6Y"></a>如是言时岂不妄语。<a id="a-6Z"></a>何以故。<a id="a-6a"></a>一切诸法皆悉无我。<a id="a-6b"></a>犹如有人作如是言。<a id="a-6c"></a>有彼风聚彼无有聚。<a id="a-6d"></a>如是言者。<a id="a-6e"></a>岂复非是妄语之乎。<a id="a-6f"></a>无有是处。<a id="a-6g"></a>如是如是。<a id="a-6h"></a>若如是言色是我耶。<a id="a-6i"></a>其色如聚。<a id="a-6j"></a>彼作是言。<a id="a-6k"></a>岂复非是妄语之耶。<a id="a-6l"></a>若言有彼色聚。<a id="a-6m"></a>但有譬喻不言是色如彼聚沫。<a id="a-6n"></a>不说是识犹如彼幻。<a id="a-6o"></a>其有因缘若言如幻。<a id="a-6p"></a>言幻者无实虚妄妄语之法。<a id="a-6q"></a>其涅槃者非妄语法。<a id="a-6r"></a>以是义故。<a id="a-6s"></a>其五阴聚言如彼幻。<a id="a-6t"></a>彼辈如实不知。<a id="a-6u"></a>是五阴聚犹如彼幻。<a id="a-6v"></a>所不知者彼即可说为奸猾也。<a id="a-6w"></a>亦名无实语也。<a id="a-6x"></a>名能幻化者是名幻师。<a id="a-6y"></a>若有作语言想彼名幻想也。<a id="a-6z"></a>彼名无正体。<a id="a-70"></a>彼名戏论。<a id="a-71"></a>彼名无定性。<a id="a-72"></a>彼名为痴。<a id="a-73"></a>无有智者彼至痴处。<a id="a-74"></a>以是义故名为痴也。<a id="a-75"></a>彼于何处受痴报也。<a id="a-76"></a>谓地狱畜生阎摩罗世中。<a id="a-77"></a>阿难。<a id="a-78"></a>是故如来不与阴聚想者出家。<a id="a-79"></a>亦不与具。<a id="a-7A"></a>如来曾作如是之说。<a id="a-7B"></a>若智人来不曲不谄无诸过患可与出家。<a id="a-7C"></a>阿难。<a id="a-7D"></a>何因何缘言有智者。<a id="a-7E"></a>有智有慧故言智者。<a id="a-7F"></a>何者名智。<a id="a-7G"></a>以解实故名之为智。<a id="a-7H"></a>何者解实。<a id="a-7I"></a>若知有世间妄语。<a id="a-7J"></a>彼如来教中言有智者。<a id="a-7K"></a>何者世间中知妄语耶。<a id="a-7L"></a>五阴聚如是言时。<a id="a-7M"></a>世间妄语诸界诸入无有。<a id="a-7N"></a>如是说时即是世间妄语。<a id="a-7O"></a>于圣教法中。<a id="a-7P"></a>诸界诸入皆悉不实。<a id="a-7Q"></a>彼等诸法应如是知。<a id="a-7R"></a>彼于世中是则为实无有妄语。<a id="a-7S"></a>于诸圣中亦为实语。<a id="a-7T"></a>以是因缘故。<a id="a-7U"></a>如来作如是故。<a id="a-7V"></a>世间共我诤。<a id="a-7W"></a>我不共世间诤。<a id="a-7X"></a>况复别有阴聚也。<a id="a-7Y"></a>别有世间也。<a id="a-7Z"></a>阿难。<a id="a-7a"></a>汝莫作是见。<a id="a-7b"></a>诸行皆空。<a id="a-7c"></a>阿难。<a id="a-7d"></a>其福德者是为五阴聚义。<a id="a-7e"></a>是方便名能作有为诸行。<a id="a-7f"></a>故言作行耶。<a id="a-7g"></a>如是色受聚受想行识聚造作即言是色。<a id="a-7h"></a>何以故。<a id="a-7i"></a>谁有作者彼还受者。<a id="a-7j"></a>如是受想行识作者彼即受者。<a id="a-7k"></a>何以故。<a id="a-7l"></a>谁为作者还为受者。<a id="a-7m"></a>如来如是不得色受想行识。<a id="a-7n"></a>如来既不得者彼若当作。<a id="a-7o"></a>无有是处。<a id="a-7p"></a>以此因缘。<a id="a-7q"></a>如来说一切诸法无有诸行。<a id="a-7r"></a>诸法生时自生诸法灭时自灭。<a id="a-7s"></a>若有生者若有灭者。<a id="a-7t"></a>此是凡夫之所取着。<a id="a-7u"></a>如诸圣令所受取。<a id="a-7v"></a>于彼之中无生灭者。<a id="a-7w"></a>何以故。<a id="a-7x"></a>一切诸法毕竟悉空。<a id="a-7y"></a>一切诸法皆毕竟虚。<a id="a-7z"></a>若持诸法不实之者。<a id="a-80"></a>彼等转实于不实中转。<a id="a-81"></a>既为不实即无有食。<a id="a-82"></a>无有倚处。<a id="a-83"></a>不依十大故心亦不起受持财物。<a id="a-84"></a>若识不净意为前行故。<a id="a-85"></a>是故一切诸法意为前行。<a id="a-86"></a>以意持义故于后无恐畏。<a id="a-87"></a>故言食也。<a id="a-88"></a>阿难。<a id="a-89"></a>虽然所言食者所欲得食。<a id="a-8A"></a>五十四种色为食想。<a id="a-8B"></a>是诸虫户所生之食。<a id="a-8C"></a>八十蛆户还以色为食。<a id="a-8D"></a>是诸人辈以业为食。<a id="a-8E"></a>为烦恼故。<a id="a-8F"></a>烦恼食者为受果报。<a id="a-8G"></a>果报者为诸法食。<a id="a-8H"></a>如是业果报以为意食。<a id="a-8I"></a>其意食者为诸善法。<a id="a-8J"></a>以受持故名之为食。<a id="a-8K"></a>色想乃至法想故。<a id="a-8L"></a>故言为食。<a id="a-8M"></a>有为之中畜生等辈各相食啖。<a id="a-8N"></a>其阎罗世及诸地狱。<a id="a-8O"></a>以铁丸为食。<a id="a-8P"></a>诸等人辈有二十一心。<a id="a-8Q"></a>功德为食。<a id="a-8R"></a>无明心为烦恼。<a id="a-8S"></a>其外诸仙意浊为食。<a id="a-8T"></a>以浊心故成就满足不欢喜处。<a id="a-8U"></a>分别满足。<a id="a-8V"></a>如是色声香味触乃至意。<a id="a-8W"></a>以法为食。<a id="a-8X"></a>有四种食染著者。<a id="a-8Y"></a>说十二缘生为食。<a id="a-8Z"></a>勤求禅定者。<a id="a-8a"></a>以寂灭欢喜为食。<a id="a-8b"></a>空相者以寂灭为食。<a id="a-8c"></a>无所念者以空为食。<a id="a-8d"></a>若于是身无彼物者。<a id="a-8e"></a>所有彼食何者为食。<a id="a-8f"></a>四正念处。<a id="a-8g"></a>四正断。<a id="a-8h"></a>四如意足。<a id="a-8i"></a>四禅定。<a id="a-8j"></a>五根。<a id="a-8k"></a>五力。<a id="a-8l"></a>七菩提分。<a id="a-8m"></a>八圣道分。<a id="a-8n"></a>善逝明解脱。<a id="a-8o"></a>乃至略说。<a id="a-8p"></a>解脱想者解脱为食。<a id="a-8q"></a>复次乃至随有彼想。<a id="a-8r"></a>若所随想者。<a id="a-8s"></a>杀生者。<a id="a-8t"></a>不与取者。<a id="a-8u"></a>妄语者。<a id="a-8v"></a>乃至略说。<a id="a-8w"></a>邪见者邪见为食。<a id="a-8x"></a>于色渴爱。<a id="a-8y"></a>于声香味触法渴爱。<a id="a-8z"></a>以法渴爱为食。<a id="a-90"></a>所有无明。<a id="a-91"></a>以无明为食。<a id="a-92"></a>所有不正念。<a id="a-93"></a>以不正念为食。<a id="a-94"></a>以有食故。<a id="a-95"></a>生于三界求觅有者。<a id="a-96"></a>复次如是等食如来所说。<a id="a-97"></a>以有所爱以爱为食。<a id="a-98"></a>有眼着处是为烦恼。<a id="a-99"></a>非无烦恼处为烦恼所浊者。<a id="a-9A"></a>如来失念者。<a id="a-9B"></a>非不失念者。<a id="a-9C"></a>普失念者。<a id="a-9D"></a>非不普失念者。<a id="a-9E"></a>有取者。<a id="a-9F"></a>非不取者。<a id="a-9G"></a>何者是取。<a id="a-9H"></a>有四种取。<a id="a-9I"></a>欲取见取戒取我取。<a id="a-9J"></a>有何缘故取说我取。<a id="a-9K"></a>以欲因缘故说我取。<a id="a-9L"></a>何者是欲。<a id="a-9M"></a>若于欲缚着。<a id="a-9N"></a>何者欲体。<a id="a-9O"></a>事为欲体。<a id="a-9P"></a>及诸烦恼为欲体。<a id="a-9Q"></a>于中所有若非事者。<a id="a-9R"></a>谓诸烦恼欲。<a id="a-9S"></a>何以故。<a id="a-9T"></a>所有烦恼事不可得故。<a id="a-9U"></a>于中所有烦恼欲体。<a id="a-9V"></a>彼非事欲。<a id="a-9W"></a>是故正有一欲无有二种。<a id="a-9X"></a>有事欲者彼即颠倒。<a id="a-9Y"></a>若有颠倒彼即无实。<a id="a-9Z"></a>若无实者彼是意法。<a id="a-9a"></a>复次若有彼意意之所生。<a id="a-9b"></a>彼即分别。<a id="a-9c"></a>一切分别悉为非善。<a id="a-9d"></a>以不正念故生。<a id="a-9e"></a>欲无住处何有事也。<a id="a-9f"></a>譬如有一丈夫作如是言。<a id="a-9g"></a>我作屋宅覆上虚空出入无碍。<a id="a-9h"></a>阿难。<a id="a-9i"></a>于汝意云何。<a id="a-9j"></a>彼丈夫所言之处可信以不。<a id="a-9k"></a>未安基址。<a id="a-9l"></a>于上空中能着覆不。<a id="a-9m"></a>阿难言。<a id="a-9n"></a>不也世尊。<a id="a-9o"></a>如是如是。<a id="a-9p"></a>阿难。<a id="a-9q"></a>无分别住处。<a id="a-9r"></a>岂可能生不正念分别也。<a id="a-9s"></a>不也世尊。<a id="a-9t"></a>阿难。<a id="a-9u"></a>其分别者诸圣声闻知其不实。<a id="a-9v"></a>彼则不为分别所牵。<a id="a-9w"></a>以是义故。<a id="a-9x"></a>诸圣声闻无有分别。<a id="a-9y"></a>是故名为无有他法之所牵摄。<a id="a-9z"></a>凡夫如是为诸烦恼之所牵摄。<a id="a-A0"></a>是故言不可牵摄。<a id="a-A1"></a>谓圣声闻无有食也。<a id="a-A2"></a>是故不作三昧分别。<a id="a-A3"></a>更不着铠。<a id="a-A4"></a>岂得复名须陀洹也。<a id="a-A5"></a>岂得复在须陀洹位。<a id="a-A6"></a>今已断灭须陀洹道。<a id="a-A7"></a>于上不复更有修作。<a id="a-A8"></a>此等诸食为凡夫辈。<a id="a-A9"></a>以于生死迷惑流转。<a id="a-AA"></a>住不正道故名凡夫。<a id="a-AB"></a>具足尸法常有所作。<a id="a-AC"></a>妄失正念业言诸法。<a id="a-AD"></a>执持刀剑诈为圣相。<a id="a-AE"></a>具烦恼浊随顺烦恼。<a id="a-AF"></a>多诸嗔恚心无定性。<a id="a-AG"></a>随顺憍慢为魔所使住无定处。<a id="a-AH"></a>面向将坠地狱畜生及阎罗世。<a id="a-AI"></a>空重未来所见之法。<a id="a-AJ"></a>虽有皮覆无利寿命。<a id="a-AK"></a>譬如驶风吹兜罗毦。<a id="a-AL"></a>凡所得处即于中住。<a id="a-AM"></a>于彼生爱于彼生缚。<a id="a-AN"></a>未得解脱五种无间。<a id="a-AO"></a>所有作处常说有我。<a id="a-AP"></a>说有众生。<a id="a-AQ"></a>说有寿命。<a id="a-AR"></a>说富伽罗。<a id="a-AS"></a>彼等厌背不乐圣人大乘梵行。<a id="a-AT"></a>凡所作处多喜斗诤。<a id="a-AU"></a>恶口骂詈犹如怨家可厌可离。<a id="a-AV"></a>如是凡夫烦恼之法成就具足。<a id="a-AW"></a>复此以上更有烦恼。<a id="a-AX"></a>故名凡夫为凡夫也。<a id="a-AY"></a>于中有何义说言凡夫也。<a id="a-AZ"></a>各别有体。<a id="a-Aa"></a>若驼面若牛面若驴面。<a id="a-Ab"></a>世间种种因缘故。<a id="a-Ac"></a>故言凡夫也。<a id="a-Ad"></a>彼等各受身体各舍身故。<a id="a-Ae"></a>故名凡夫也。<a id="a-Af"></a>无四种食非不离欲者。<a id="a-Ag"></a>何以故。<a id="a-Ah"></a>谁尽离欲彼亦欲尽。<a id="a-Ai"></a>彼三界中是欲亦尽。<a id="a-Aj"></a>何者三界。<a id="a-Ak"></a>欲界色界无色界。<a id="a-Al"></a>食者于三界中灭。<a id="a-Am"></a>阿罗汉灭五种缚故。<a id="a-An"></a>不乐食故。<a id="a-Ao"></a>不为诸食之所牵摄。<a id="a-Ap"></a>如是以食故当有诸食。<a id="a-Aq"></a>如是等食。<a id="a-Ar"></a>可叹地中别名种种食也。<a id="a-As"></a>何者可叹地。<a id="a-At"></a>谓无相想。<a id="a-Au"></a>何者为相。<a id="a-Av"></a>相有五种。<a id="a-Aw"></a>何者为五。<a id="a-Ax"></a>阿那般那念薰出息入息因缘。<a id="a-Ay"></a>念我游行我因缘。<a id="a-Az"></a>我行若干出入息。<a id="a-B0"></a>数息因缘身不浊垢。<a id="a-B1"></a>是身因缘。<a id="a-B2"></a>我应当得涅槃。<a id="a-B3"></a>涅槃因缘。<a id="a-B4"></a>此等五相以湛足故当生邪见。</p>
 </body>
</html>