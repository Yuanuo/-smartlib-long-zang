<!doctype html>
<html id="z3IBU4SVy" data-ver="555">
 <head>
  <meta charset="utf-8">
  <meta author="那连提耶舍">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">佛说莲华面经卷下</h1>
  <p id="a2">尔时世尊离菩提树。<a id="a-3"></a>毗沙门王共百万亿夜叉之众。<a id="a-4"></a>同时举声悲啼雨泪以手抆泪。<a id="a-5"></a>而说偈言。</p>
  <p id="a6">如来容色甚微妙　　超胜众生无比者</p>
  <p id="a7">如是庄严殊特身　　不久之间当灭度</p>
  <p id="a8">尔时帝释天王。<a id="a-9"></a>复与百千亿三十三天众。<a id="a-A"></a>同时举声悲泣雨泪以手抆泪。<a id="a-B"></a>而说偈言。</p>
  <p id="aC">如来面相正圆满　　形色殊胜于日月</p>
  <p id="aD">一切人天应供者　　我等不复得瞻见</p>
  <p id="aE">尔时须焰摩天王。<a id="a-F"></a>与百万亿须焰摩天众。<a id="a-G"></a>同时举声悲泣雨泪以手抆泪。<a id="a-H"></a>而说偈言。</p>
  <p id="aI">人中精进最雄猛　　威力能破诸魔军</p>
  <p id="aJ">甘蔗种中释师子　　今为无常所食啖</p>
  <p id="aK">尔时删兜率陀天。<a id="a-L"></a>复与百万亿删兜率陀天众。<a id="a-M"></a>同时举声悲泣雨泪以手抆泪。<a id="a-N"></a>而说偈言。</p>
  <p id="aO">见者无厌如药王　　出世犹如大明灯</p>
  <p id="aP">如是智眼今灭度　　世间当复皆闇冥</p>
  <p id="aQ">是时化乐天王。<a id="a-R"></a>复与百万亿化乐天众。<a id="a-S"></a>同时举声悲泣雨泪以手抆泪。<a id="a-T"></a>而说偈言。</p>
  <p id="aU">安步不动胜师子　　面貌圆满过月形</p>
  <p id="aV">更不履行于此地　　千辐相迹不复见</p>
  <p id="aW">是时魔王他化自在天王。<a id="a-X"></a>心大欢喜安隐快乐。<a id="a-Y"></a>复与百万亿他化自在天众。<a id="a-Z"></a>疾至佛所合掌向佛。<a id="a-a"></a>而说偈言。</p>
  <p id="ab">诸恶众生已调伏　　大粗犷尽永无余</p>
  <p id="ac">何故犹住于世间　　唯愿如来速涅槃</p>
  <p id="ad">是时大梵天王。<a id="a-e"></a>嗔彼魔王作如是言。<a id="a-f"></a>咄哉魔王大恶众生。<a id="a-g"></a>诸佛如来是最胜宝。<a id="a-h"></a>汝今云何。<a id="a-i"></a>欲令世尊速入涅槃。<a id="a-j"></a>尔时大梵天王。<a id="a-k"></a>复与百万亿诸梵天众。<a id="a-l"></a>同时举声悲泣雨泪以手抆泪。<a id="a-m"></a>而说偈言。</p>
  <p id="an">于此现在及未来　　梵天世界余天处</p>
  <p id="ao">初未曾见如佛身　　清净满足端严面</p>
  <p id="ap">尔时毗摩质多阿修罗王。<a id="a-q"></a>复与百万亿阿修罗众。<a id="a-r"></a>同时举声悲泣雨泪以手抆泪。<a id="a-s"></a>而说偈言。</p>
  <p id="at">佛色功德无有量　　无有能尽其边际</p>
  <p id="au">利益修罗及余趣　　今若灭度世间空</p>
  <p id="av">是时娑伽罗龙王。<a id="a-w"></a>与百万亿诸龙众等。<a id="a-x"></a>同时举声悲泣雨泪以手抆泪。<a id="a-y"></a>而说偈言。</p>
  <p id="az">伊罗钵象数满千　　不比如来一节力</p>
  <p id="a10">如是大力雄猛者　　今为无常所破坏</p>
  <p id="a11">是时毗留勒叉天王。<a id="a-12"></a>与百万亿鸠槃荼众。<a id="a-13"></a>同时举声悲泣雨泪以手抆泪。<a id="a-14"></a>而说偈言。</p>
  <p id="a15">南无大觉妙莲花　　从彼清净戒池生</p>
  <p id="a16">示现无常不久相　　今当倾坠永寂灭</p>
  <p id="a17">是时毗留博叉天王。<a id="a-18"></a>与百万亿诸龙众等。<a id="a-19"></a>同时举声悲泣雨泪以手抆泪。<a id="a-1A"></a>而说偈言。</p>
  <p id="a1B">如来面形如满月　　光明照曜犹日轮</p>
  <p id="a1C">如是不久住于世　　示为无常所吞食</p>
  <p id="a1D">是时毗沙门天王。<a id="a-1E"></a>与百万亿夜叉众。<a id="a-1F"></a>同时举声悲泣雨泪以手抆泪。<a id="a-1G"></a>而说偈言。</p>
  <p id="a1H">佛身金色最殊妙　　三十二相自庄严</p>
  <p id="a1I">不久当为无常力　　破坏清净大牟尼</p>
  <p id="a1J">尔时提头赖吒天王。<a id="a-1K"></a>与百万亿龙众。<a id="a-1L"></a>同时举声悲泣雨泪以手抆泪。<a id="a-1M"></a>而说偈言。</p>
  <p id="a1N">如来身色甚希有　　于三界中无有比</p>
  <p id="a1O">如是不久当灭度　　为彼无常之所罥</p>
  <p id="a1P">尔时大夜叉将名般脂迦。<a id="a-1Q"></a>与百万亿夜叉众等。<a id="a-1R"></a>同时举声悲泣雨泪以手抆泪。<a id="a-1S"></a>而说偈言。</p>
  <p id="a1T">佛声殊胜踰梵天　　出过迦陵频伽声</p>
  <p id="a1U">如来不久当涅槃　　不复更闻甘露法</p>
  <p id="a1V">尔时夜叉大将名般遮罗。<a id="a-1W"></a>与百万亿夜叉众等。<a id="a-1X"></a>同时举声悲泣雨泪以手抆泪。<a id="a-1Y"></a>而说偈言。</p>
  <p id="a1Z">世尊金色光明身　　功德庄严满月面</p>
  <p id="a1a">眉间白毫殊特相　　我今最后归命礼</p>
  <p id="a1b">尔时大夜叉将摩尼跋陀罗。<a id="a-1c"></a>与百万亿夜叉众等。<a id="a-1d"></a>同时举声悲泣雨泪以手抆泪。<a id="a-1e"></a>而说偈言。</p>
  <p id="a1f">三十有二上妙相　　八十种好自庄严</p>
  <p id="a1g">当为无常金刚主　　摧碎大圣牟尼尊</p>
  <p id="a1h">尔时大夜叉将富那跋陀。<a id="a-1i"></a>与百万亿夜叉众等。<a id="a-1j"></a>同时举声悲泣雨泪以手抆泪。<a id="a-1k"></a>而说偈言。</p>
  <p id="a1l">过去世中一切佛　　及以未来诸世尊</p>
  <p id="a1m">大力释种师子王　　无常师子之所害</p>
  <p id="a1n">是时大夜叉将摩俟利地迦。<a id="a-1o"></a>与百万亿夜叉众等。<a id="a-1p"></a>同时举声悲泣雨泪以手抆泪。<a id="a-1q"></a>而说偈言。</p>
  <p id="a1r">我今最后见牟尼　　于是不复更奉觐</p>
  <p id="a1s">最后礼佛千辐轮　　丘墟悉平脚足者</p>
  <p id="a1t">是时大夜叉将佉陀罗迦。<a id="a-1u"></a>与百万亿夜叉众等。<a id="a-1v"></a>同时举声悲泣雨泪以手抆泪。<a id="a-1w"></a>而说偈言。</p>
  <p id="a1x">咄哉大恶无常相　　破坏一切诸众生</p>
  <p id="a1y">如是众生无上宝　　亦入寂灭不久住</p>
  <p id="a1z">是时大夜叉将名金毗罗。<a id="a-20"></a>与百万亿夜叉众等。<a id="a-21"></a>同时举声悲泣雨泪以手抆泪。<a id="a-22"></a>而说偈言。</p>
  <p id="a23">我今归依礼佛树　　生于持戒大地中</p>
  <p id="a24">乃为无常之斧钺　　不久斫倒大牟尼</p>
  <p id="a25">尔时大夜叉将娑多姞利。<a id="a-26"></a>与百万亿夜叉众。<a id="a-27"></a>悲泣雨泪以手抆泪。<a id="a-28"></a>而说偈言。</p>
  <p id="a29">眉间白毫相　　照曜如月轮</p>
  <p id="a2A">目净如青莲　　希有不复见</p>
  <p id="a2B">尔时地神天。<a id="a-2C"></a>与百万亿夜叉众。<a id="a-2D"></a>悲泣雨泪以手抆泪。<a id="a-2E"></a>而说偈言。</p>
  <p id="a2F">我今礼雄猛　　人中最殊胜</p>
  <p id="a2G">两足中最上　　南无大牟尼</p>
  <p id="a2H">尔时菩提树天。<a id="a-2I"></a>悲泣雨泪以手抆泪。<a id="a-2J"></a>而说偈言。</p>
  <p id="a2K">此处破魔王　　及破魔眷属</p>
  <p id="a2L">大牟尼不久　　无常魔所灭</p>
  <p id="a2M">尔时祇林神。<a id="a-2N"></a>悲泣雨泪以手抆泪。<a id="a-2O"></a>而说偈言。</p>
  <p id="a2P">只神林当空　　竹林亦如是</p>
  <p id="a2Q">无常坑极深　　如来入不现</p>
  <p id="a2R">尔时金刚密迹。<a id="a-2S"></a>与百万亿夜叉众。<a id="a-2T"></a>悲泣雨泪以手抆泪。<a id="a-2U"></a>而说偈言。</p>
  <p id="a2V">如是最胜城　　亦是大丰地</p>
  <p id="a2W">舍释迦种姓　　当向何方所</p>
  <p id="a2X">尔时蓝毗尼林神。<a id="a-2Y"></a>悲泣雨泪以手抆泪。<a id="a-2Z"></a>而说偈言。</p>
  <p id="a2a">净饭国王先已灭　　摩耶夫人亦灭度</p>
  <p id="a2b">如来今欲入涅槃　　如是寂灭不可见</p>
  <p id="a2c">尔时迦毗罗城神。<a id="a-2d"></a>疾至佛所悲泣雨泪。<a id="a-2e"></a>宛转在地作如是言。<a id="a-2f"></a>如来涅槃何其太速。<a id="a-2g"></a>世尊涅槃一何疾哉。<a id="a-2h"></a>世间眼灭。<a id="a-2i"></a>而说偈言。</p>
  <p id="a2j">蓝毗尼园佛生处　　长大在于迦毗城</p>
  <p id="a2k">其光出过于千日　　今最后见更不见</p>
  <p id="a2l">尔时菩提树神。<a id="a-2m"></a>与诸天阿修罗迦楼罗紧陀罗摩睺罗伽。<a id="a-2n"></a>于虚空中出大音声。<a id="a-2o"></a>悲啼号哭而作是言。<a id="a-2p"></a>佛是众生最胜之宝。<a id="a-2q"></a>不久当没。<a id="a-2r"></a>尔时世尊出乎梵音。<a id="a-2s"></a>而告诸天阿修罗迦楼罗乾闼婆摩睺罗伽众言。<a id="a-2t"></a>汝等莫啼。<a id="a-2u"></a>莫作异语。<a id="a-2v"></a>莫生忧恼以手椎胸令心迷闷。<a id="a-2w"></a>何有世间而受生者因缘和合有为之法而得久住。<a id="a-2x"></a>若欲强令无常之法不灭坏者。<a id="a-2y"></a>无有是处。<a id="a-2z"></a>尔时世尊示教利喜诸天阿修罗迦楼罗乾闼婆摩睺罗伽等。<a id="a-30"></a>生欢喜已。<a id="a-31"></a>是时诸天乃至摩睺罗伽等。<a id="a-32"></a>右绕世尊还向本处。</p>
  <p id="a33">佛告阿难。<a id="a-34"></a>我昔于彼阿波罗龙王处。<a id="a-35"></a>记罽宾国。<a id="a-36"></a>我涅槃后其国炽盛安隐丰乐如郁怛罗越。<a id="a-37"></a>佛法炽盛多有罗汉而住彼国。<a id="a-38"></a>亦有无量如来弟子。<a id="a-39"></a>此阎浮提所有罗汉皆往彼国。<a id="a-3A"></a>犹如兜率天处。<a id="a-3B"></a>如来所有名身句身。<a id="a-3C"></a>谓修多罗　祇夜　鞞迦曷罗那　伽他　优陀那　尼陀那　阿波陀那　伊帝鼻利多剑伽阇多迦裴富略　阿浮陀达摩　优波提舍彼诸罗汉。<a id="a-3D"></a>结集如来十二部经广造诸论。<a id="a-3E"></a>彼罽宾国犹如帝释欢喜之园。<a id="a-3F"></a>亦如阿耨清凉之池。<a id="a-3G"></a>复有颇罗堕逝宾头楼等。<a id="a-3H"></a>皆乐住彼罽宾国土。<a id="a-3I"></a>不退佛乘阿罗汉等。<a id="a-3J"></a>亦住彼国。<a id="a-3K"></a>复有因陀罗摩那阿罗汉白项阿罗汉等。<a id="a-3L"></a>复于如来所说法藏。<a id="a-3M"></a>有漏无漏之法。<a id="a-3N"></a>皆悉撰集广行流布。<a id="a-3O"></a>阿难。<a id="a-3P"></a>我涅槃已最后法身。<a id="a-3Q"></a>彼等建立于未来。<a id="a-3R"></a>复有金毗罗等五诸天子生罽宾国。<a id="a-3S"></a>广令我法流布于世。<a id="a-3T"></a>大设供养。<a id="a-3U"></a>我诸弟子于阎浮提。<a id="a-3V"></a>初未曾有如是大会。<a id="a-3W"></a>佛告阿难。<a id="a-3X"></a>于未来世罽宾国土。<a id="a-3Y"></a>当作如是大法之会。<a id="a-3Z"></a>阿难。<a id="a-3a"></a>彼五天子灭度之后。<a id="a-3b"></a>有富兰那外道弟子。<a id="a-3c"></a>名莲花面。<a id="a-3d"></a>聪明智慧善解天文二十八宿五星诸度。<a id="a-3e"></a>身如金色。<a id="a-3f"></a>此大痴人。<a id="a-3g"></a>已曾供养四阿罗汉。<a id="a-3h"></a>当供养时作如是誓。<a id="a-3i"></a>愿我未来破坏佛法。<a id="a-3j"></a>以其供养阿罗汉故。<a id="a-3k"></a>世世受于端正之身。<a id="a-3l"></a>于最后身生国王家。<a id="a-3m"></a>身为国王名寐吱曷罗俱逻。<a id="a-3n"></a>而灭我法。<a id="a-3o"></a>此大痴人破碎我钵。<a id="a-3p"></a>既破钵已生于阿鼻大地狱中。<a id="a-3q"></a>此大痴人命终之后。<a id="a-3r"></a>有七天子次第舍身生罽宾国。<a id="a-3s"></a>复更建立如来正法大设供养。<a id="a-3t"></a>阿难。<a id="a-3u"></a>以破钵故。<a id="a-3v"></a>我诸弟子渐污净戒。<a id="a-3w"></a>钵初破时。<a id="a-3x"></a>诸比丘等虽污清净戒。<a id="a-3y"></a>智如牛王能破外道。<a id="a-3z"></a>经第二时此阎浮提诸比丘等。<a id="a-40"></a>破清净戒乐作不善。<a id="a-41"></a>身行偷盗耕田垦植。<a id="a-42"></a>多贪贮畜好衣好钵。<a id="a-43"></a>不乐读诵修多罗毗尼阿毗昙。<a id="a-44"></a>如是阿难。<a id="a-45"></a>乐读乐诵智慧之人悉皆灭度。<a id="a-46"></a>是时多有诸比丘等。<a id="a-47"></a>谄曲嫉妒多起非法。<a id="a-48"></a>以诸比丘不如法故。<a id="a-49"></a>诸国王等不依王法。<a id="a-4A"></a>以王不如王法治故。<a id="a-4B"></a>其国人民多行增上十不善业。<a id="a-4C"></a>以恶业故。<a id="a-4D"></a>此地多生荆棘毒草土沙砾石。<a id="a-4E"></a>阿难。<a id="a-4F"></a>当于尔时此阎浮提。<a id="a-4G"></a>五种精味失力失味。<a id="a-4H"></a>所谓酥油盐石蜜蜜。<a id="a-4I"></a>如是五种失力味故。<a id="a-4J"></a>尔时众生复更多行增上恶业。<a id="a-4K"></a>以其多行恶不善故。<a id="a-4L"></a>佛破碎钵当至北方。<a id="a-4M"></a>尔时北方诸众生等。<a id="a-4N"></a>见佛破钵大设供养。<a id="a-4O"></a>以种种花烧香涂香灯明华鬘种种音乐。<a id="a-4P"></a>供养此钵。<a id="a-4Q"></a>有发阿耨多罗三藐三菩提心者。<a id="a-4R"></a>有发声闻心者。<a id="a-4S"></a>有发辟支佛心者。<a id="a-4T"></a>彼破碎钵当向波罗钵多国。<a id="a-4U"></a>彼国人民见佛碎钵。<a id="a-4V"></a>以种种花烧香末香涂香灯明花鬘种种音乐。<a id="a-4W"></a>供养此钵。<a id="a-4X"></a>有发阿耨多罗三藐三菩提心者。<a id="a-4Y"></a>有发声闻心者。<a id="a-4Z"></a>有发辟支佛心者。<a id="a-4a"></a>阿难。<a id="a-4b"></a>此佛碎钵以佛力故。<a id="a-4c"></a>亦是众生善根感故。<a id="a-4d"></a>我此碎钵自然还复如本不异。<a id="a-4e"></a>于后不久我钵即于阎浮提没。<a id="a-4f"></a>现于娑伽龙王宫中。<a id="a-4g"></a>当没之时。<a id="a-4h"></a>此阎浮提七日七夜皆大黑闇。<a id="a-4i"></a>日月威光悉不复现。<a id="a-4j"></a>地大震动。<a id="a-4k"></a>恶雷掣电于虚空中而出恶声。<a id="a-4l"></a>黑风卒起极大怖畏。<a id="a-4m"></a>天人阿修罗迦楼罗乾闼婆摩睺罗伽等。<a id="a-4n"></a>皆大号哭泪下如雨。<a id="a-4o"></a>如是阿难。<a id="a-4p"></a>此钵当尔初没之时。<a id="a-4q"></a>如来法律亦没不现。<a id="a-4r"></a>尔时魔王见法律灭。<a id="a-4s"></a>心大欢喜心大安隐。<a id="a-4t"></a>于虚空中作如是言。<a id="a-4u"></a>瞿昙法灭。<a id="a-4v"></a>我当教化诸众生等。<a id="a-4w"></a>自作诸恶亦教他作。<a id="a-4x"></a>以魔教故。<a id="a-4y"></a>城邑聚落迭相杀害。<a id="a-4z"></a>尔时魔王以教众生广作恶故。<a id="a-50"></a>生身陷入阿鼻地狱。<a id="a-51"></a>尔时娑伽罗龙王见佛钵已。<a id="a-52"></a>以种种宝因陀尼罗宝摩诃尼罗宝火珠宝清水宝。<a id="a-53"></a>如是大宝。<a id="a-54"></a>大设供养。<a id="a-55"></a>至于七日礼拜右绕。<a id="a-56"></a>是诸龙等。<a id="a-57"></a>有发无上菩提心者。<a id="a-58"></a>有发声闻心者。<a id="a-59"></a>有发辟支佛心者。<a id="a-5A"></a>尔时娑伽罗龙王以手捧钵。<a id="a-5B"></a>而说偈言。</p>
  <p id="a5C">诸相庄严手　　受种种味食</p>
  <p id="a5D">盛置于此钵　　如是持用食</p>
  <p id="a5E">佛告阿难。<a id="a-5F"></a>如是我钵于娑伽罗龙王宫没。<a id="a-5G"></a>于四天王宫出。<a id="a-5H"></a>尔时四天王。<a id="a-5I"></a>毗留勒叉毗留博叉毗沙门提头赖吒。<a id="a-5J"></a>七日七夜大设供养。<a id="a-5K"></a>以种种花种种华鬘。<a id="a-5L"></a>种种涂香种种烧香。<a id="a-5M"></a>种种灯明种种音乐。<a id="a-5N"></a>供养礼拜已。<a id="a-5O"></a>时诸天众有发无上菩提心者。<a id="a-5P"></a>有发声闻心者。<a id="a-5Q"></a>有发辟支佛心者。<a id="a-5R"></a>尔时毗留勒鸠槃荼王以手捧钵。<a id="a-5S"></a>而说偈言。</p>
  <p id="a5T">如来最后食　　在于铁师家</p>
  <p id="a5U">钵为化众生　　而来于此处</p>
  <p id="a5V">佛告阿难。<a id="a-5W"></a>如是我钵过七日已。<a id="a-5X"></a>于四天宫没。<a id="a-5Y"></a>三十三天宫出。<a id="a-5Z"></a>尔时佛母摩耶夫人。<a id="a-5a"></a>见佛钵已忧愁苦恼。<a id="a-5b"></a>如箭入心难可堪忍。<a id="a-5c"></a>宛转于地犹如圆木。<a id="a-5d"></a>作如是言。<a id="a-5e"></a>如来涅槃一何疾哉。<a id="a-5f"></a>修伽陀灭何其太速。<a id="a-5g"></a>世间眼灭。<a id="a-5h"></a>佛树倾倒。<a id="a-5i"></a>佛须弥山崩。<a id="a-5j"></a>佛灯亦灭。<a id="a-5k"></a>法泉枯竭。<a id="a-5l"></a>无常魔日萎佛莲花。<a id="a-5m"></a>尔时佛母摩耶夫人。<a id="a-5n"></a>以手捧钵告于一切诸天。<a id="a-5o"></a>阿修罗迦楼罗乾闼婆紧那罗摩睺罗伽等言。<a id="a-5p"></a>诸天谛听。<a id="a-5q"></a>此是释迦如来常受用钵。<a id="a-5r"></a>第一勇猛面貌圆满过日月者。<a id="a-5s"></a>影现此钵。<a id="a-5t"></a>复次诸天。<a id="a-5u"></a>如是之钵复于王舍大城之中。<a id="a-5v"></a>受于尸利堀多毒食。<a id="a-5w"></a>诸天谛听。<a id="a-5x"></a>释迦牟尼大雄猛者。<a id="a-5y"></a>满腹城内修摩伽陀家用此钵食。<a id="a-5z"></a>诸天谛听。<a id="a-60"></a>如来为化优楼频螺迦葉及大毒龙。<a id="a-61"></a>以彼恶龙内此钵中。<a id="a-62"></a>诸天谛听。<a id="a-63"></a>以业缘故。<a id="a-64"></a>于裴连多国。<a id="a-65"></a>四月之中。<a id="a-66"></a>复以此钵受马麦食。<a id="a-67"></a>天众谛听。<a id="a-68"></a>释迦如来以大悲故。<a id="a-69"></a>复以此钵受于最下极贫者食。<a id="a-6A"></a>诸天谛听。<a id="a-6B"></a>释迦如来复以此钵。<a id="a-6C"></a>于娑伽罗龙王宫内受种种食。<a id="a-6D"></a>诸天谛听。<a id="a-6E"></a>释迦如来于夏四月。<a id="a-6F"></a>复以此钵受我等食。<a id="a-6G"></a>诸天谛听。<a id="a-6H"></a>释迦如来复以此钵。<a id="a-6I"></a>覆于诃利鬼母最小之子。<a id="a-6J"></a>名必利盐迦罗夜叉。<a id="a-6K"></a>以其恶心常食人血故调伏之。<a id="a-6L"></a>于时佛母摩耶夫人以手捧钵。<a id="a-6M"></a>而说偈言。</p>
  <p id="a6N">随佛心欲受　　皆入于钵中</p>
  <p id="a6O">佛于我腹内　　满足于十月</p>
  <p id="a6P">尔时帝释天王。<a id="a-6Q"></a>七日七夜以种种天花天香天栴檀香。<a id="a-6R"></a>大设供养礼拜右绕。<a id="a-6S"></a>作是供已。<a id="a-6T"></a>时诸天众有发无上菩提心者。<a id="a-6U"></a>有发声闻心者。<a id="a-6V"></a>有发辟支佛心者。<a id="a-6W"></a>尔时天王以手捧钵。<a id="a-6X"></a>而说偈言。</p>
  <p id="a6Y">今此殊胜钵　　能长众生智</p>
  <p id="a6Z">佛身亦如是　　成就诸功德</p>
  <p id="a6a">佛告阿难。<a id="a-6b"></a>如是我钵过七日已。<a id="a-6c"></a>于三十三天中没。<a id="a-6d"></a>焰摩天中出。<a id="a-6e"></a>尔时焰摩天主见佛钵已。<a id="a-6f"></a>七日七夜种种供养。<a id="a-6g"></a>以天曼陀花天栴檀香种种花种种音乐。<a id="a-6h"></a>供养佛钵礼拜右绕。<a id="a-6i"></a>是时诸天有发无上菩提心者。<a id="a-6j"></a>有发声闻心者。<a id="a-6k"></a>有发辟支佛心者。<a id="a-6l"></a>尔时焰摩天主以手捧钵。<a id="a-6m"></a>而说偈言。</p>
  <p id="a6n">千万亿众生　　见钵皆欢喜</p>
  <p id="a6o">能生胜妙果　　牟尼使来此</p>
  <p id="a6p">佛告阿难。<a id="a-6q"></a>如是我钵过七日已。<a id="a-6r"></a>于焰摩天没。<a id="a-6s"></a>兜率陀天出。<a id="a-6t"></a>尔时兜率陀天王见佛钵已。<a id="a-6u"></a>七日七夜以天曼陀华摩诃曼陀华。<a id="a-6v"></a>及余种种妙华种种香种种音乐。<a id="a-6w"></a>大设供养礼拜右绕。<a id="a-6x"></a>以手捧钵。<a id="a-6y"></a>而说偈言。</p>
  <p id="a6z">上中下众生　　佛起慈悲心</p>
  <p id="a70">此钵受食已　　佛使至于此</p>
  <p id="a71">佛告阿难。<a id="a-72"></a>如是我钵过七日已。<a id="a-73"></a>于兜率天没。<a id="a-74"></a>化乐天出。<a id="a-75"></a>尔时化乐天王见佛钵已。<a id="a-76"></a>七日七夜以种种天花种种天香种种天音乐。<a id="a-77"></a>大设供养礼拜右绕。<a id="a-78"></a>是时天众。<a id="a-79"></a>有发无上大菩提心者。<a id="a-7A"></a>有发声闻心者。<a id="a-7B"></a>有发辟支佛心者。<a id="a-7C"></a>尔时天王以手捧钵。<a id="a-7D"></a>而说偈言。</p>
  <p id="a7E">希有大道师　　悲愍于众生</p>
  <p id="a7F">为利众生故　　使钵来于此</p>
  <p id="a7G">佛告阿难。<a id="a-7H"></a>时诸天阿修罗迦楼罗乾闼婆紧陀罗摩睺罗伽。<a id="a-7I"></a>以天曼陀花摩诃曼陀花。<a id="a-7J"></a>及余种种华种种香天栴檀香末香。<a id="a-7K"></a>供养钵已。<a id="a-7L"></a>即以此钵送至娑伽罗龙王宫中。<a id="a-7M"></a>佛言阿难。<a id="a-7N"></a>此阎浮提及余十方。<a id="a-7O"></a>所有佛钵及佛舍利。<a id="a-7P"></a>皆在娑伽罗龙王宫中。<a id="a-7Q"></a>佛告阿难。<a id="a-7R"></a>如是我钵在我舍利。<a id="a-7S"></a>于未来世于此地没。<a id="a-7T"></a>直过八万由旬住金刚际。<a id="a-7U"></a>阿难。<a id="a-7V"></a>我今语汝。<a id="a-7W"></a>未来之世诸众生等。<a id="a-7X"></a>寿命八万四千岁时。<a id="a-7Y"></a>弥勒如来应供正遍知。<a id="a-7Z"></a>三十二相八十种好。<a id="a-7a"></a>身紫金色圆光一寻。<a id="a-7b"></a>其声犹如大梵天鼓迦陵伽音。<a id="a-7c"></a>尔时我钵及我舍利。<a id="a-7d"></a>从金刚际出。<a id="a-7e"></a>至阎浮提弥勒佛所。<a id="a-7f"></a>钵及舍利住虚空中放五色光。<a id="a-7g"></a>所谓青黄赤白颇梨杂色。<a id="a-7h"></a>如是阿难。<a id="a-7i"></a>彼五色光复至其余一切天处。<a id="a-7j"></a>到彼天已。<a id="a-7k"></a>于其光中。<a id="a-7l"></a>出声说偈。</p>
  <p id="a7m">一切行无常　　一切法无我</p>
  <p id="a7n">及寂灭涅槃　　此三是法印</p>
  <p id="a7o">其光复至一切地狱。<a id="a-7p"></a>而说偈言。</p>
  <p id="a7q">一切行无常　　一切法无我</p>
  <p id="a7r">及寂灭涅槃　　此三是法印</p>
  <p id="a7s">佛告阿难。<a id="a-7t"></a>佛钵舍利所放光明。<a id="a-7u"></a>复更至于十方世界。<a id="a-7v"></a>于其光中。<a id="a-7w"></a>而说偈言。</p>
  <p id="a7x">一切行无常　　一切法无我</p>
  <p id="a7y">及寂灭涅槃　　此三是法印</p>
  <p id="a7z">佛告阿难。<a id="a-80"></a>如是我钵及我舍利所放光明。<a id="a-81"></a>十方世界作佛事已。<a id="a-82"></a>还至本处在于舍利佛钵之上。<a id="a-83"></a>于虚空中成大光明云盖而住。<a id="a-84"></a>阿难。<a id="a-85"></a>舍利及钵现大希有如是等事。<a id="a-86"></a>现此神通希有事时。<a id="a-87"></a>八十百亿众生得阿罗汉果。<a id="a-88"></a>千亿众生剃发出家信心清净。<a id="a-89"></a>一万众生发阿耨多罗三藐三菩提心皆不退转。<a id="a-8A"></a>阿难。<a id="a-8B"></a>此钵舍利广行教化诸众生已。<a id="a-8C"></a>于弥勒前虚空中住。<a id="a-8D"></a>尔时弥勒佛。<a id="a-8E"></a>以手捧钵及佛舍利。<a id="a-8F"></a>告诸天人阿修罗迦楼罗乾闼婆紧那罗摩睺罗伽言。<a id="a-8G"></a>汝等当知。<a id="a-8H"></a>此钵舍利。<a id="a-8I"></a>乃是释迦牟尼如来雄猛大士信戒多闻精进定智之所熏修。<a id="a-8J"></a>汝等当知释迦牟尼雄猛大士。<a id="a-8K"></a>能令无量百千那由他亿诸众生等住涅槃城。<a id="a-8L"></a>出过优昙钵花百千亿倍。<a id="a-8M"></a>钵及舍利故来至此。<a id="a-8N"></a>尔时弥勒三藐三佛陀。<a id="a-8O"></a>为我此钵及我舍利起四宝塔。<a id="a-8P"></a>以舍利钵置此塔中。<a id="a-8Q"></a>尔时弥勒佛及诸天人。<a id="a-8R"></a>阿修罗迦楼罗乾闼婆紧那罗摩睺罗伽等。<a id="a-8S"></a>大设供养恭敬礼拜钵舍利塔等。</p>
  <p id="a8T">佛告阿难。<a id="a-8U"></a>如来应供正遍知。<a id="a-8V"></a>舍利及钵有大威德。<a id="a-8W"></a>阿难。<a id="a-8X"></a>汝以给侍如来生身。<a id="a-8Y"></a>所生功德。<a id="a-8Z"></a>无量无边不可思议阿僧祇尔时佛为阿难说未来事已。<a id="a-8a"></a>复告阿难。<a id="a-8b"></a>吾当与汝往诸国土。<a id="a-8c"></a>如来不久却后七日当入涅槃。<a id="a-8d"></a>阿难白佛言。<a id="a-8e"></a>唯然受教。<a id="a-8f"></a>尔时佛与阿难。<a id="a-8g"></a>次第至诸国土城邑。<a id="a-8h"></a>度脱无量百千万亿那由他诸众生已。<a id="a-8i"></a>往铁师子纯陀之家。<a id="a-8j"></a>此是如来最后食处。<a id="a-8k"></a>尔时世尊受其食已。<a id="a-8l"></a>而说偈言。</p>
  <p id="a8m">我今最后食　　在于纯陀家</p>
  <p id="a8n">如是五众身　　不久当灭度</p>
  <p id="a8o">尔时佛与阿难。<a id="a-8p"></a>至拘尸那城。<a id="a-8q"></a>种种方便教化拘尸那力士已。<a id="a-8r"></a>从拘尸那城出。<a id="a-8s"></a>至优波跋多那娑罗双树间。<a id="a-8t"></a>尔时世尊北首而卧。<a id="a-8u"></a>时须跋陀罗来至佛所。<a id="a-8v"></a>顶礼如来向佛而坐。<a id="a-8w"></a>佛为说法得阿罗汉果。</p>
 </body>
</html>