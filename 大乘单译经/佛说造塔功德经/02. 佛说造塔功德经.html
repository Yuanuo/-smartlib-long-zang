<!doctype html>
<html id="z3IBU51W6" data-ver="89">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">佛说造塔功德经</h1>
  <p id="a2">如是我闻：<a id="a-3"></a>一时，<a id="a-4"></a>佛在忉利天宫白玉座上，<a id="a-5"></a>与大比丘、<a id="a-6"></a>大菩萨等，<a id="a-7"></a>及彼天主无量众俱。<a id="a-8"></a>时，<a id="a-9"></a>大梵天王、<a id="a-A"></a>那罗延天、<a id="a-B"></a>大自在天及五乾闼婆王等，<a id="a-C"></a>各与眷属俱来至佛所，<a id="a-D"></a>欲问如来造塔之法，<a id="a-E"></a>及塔所生功德之量。</p>
  <p id="aF">会中有菩萨名观世音，<a id="a-G"></a>知其意，<a id="a-H"></a>即从座起，<a id="a-I"></a>偏袒右肩，<a id="a-J"></a>右膝著地，<a id="a-K"></a>合掌向佛而作是言：<a id="a-L"></a>“世尊，<a id="a-M"></a>今此诸天、<a id="a-N"></a>乾闼婆等故来至此，<a id="a-O"></a>欲请如来造塔之法，<a id="a-P"></a>及塔所生功德之量。<a id="a-Q"></a>唯愿世尊为彼解说，<a id="a-R"></a>利益一切无量众生！<a id="a-S"></a>”</p>
  <p id="aT">尔时，<a id="a-U"></a>世尊告观世音菩萨言：<a id="a-V"></a>“善男子，<a id="a-W"></a>若此现在诸天众等，<a id="a-X"></a>及未来世一切众生，<a id="a-Y"></a>随所在方未有塔处，<a id="a-Z"></a>能于其中建立之者，<a id="a-a"></a>其状高妙出过三界，<a id="a-b"></a>乃至至小如庵罗果；<a id="a-c"></a>所有表刹上至梵天，<a id="a-d"></a>乃至至小犹如针等；<a id="a-e"></a>所有轮盖覆彼大千，<a id="a-f"></a>乃至至小犹如枣叶；<a id="a-g"></a>于彼塔内藏掩如来，<a id="a-h"></a>所有舍利、<a id="a-i"></a>发牙、<a id="a-j"></a>髭爪下至一分，<a id="a-k"></a>或置如来所有法藏十二部经，<a id="a-l"></a>下至于一四句偈。<a id="a-m"></a>其人功德如彼梵天，<a id="a-n"></a>命终之后生于梵世；<a id="a-o"></a>于彼寿尽生五净居，<a id="a-p"></a>与彼诸天等无有异！<a id="a-q"></a>善男子，<a id="a-r"></a>如我所说如是之事，<a id="a-s"></a>是彼塔量功德因缘，<a id="a-t"></a>汝诸天等应当修学。<a id="a-u"></a>”</p>
  <p id="av">尔时，<a id="a-w"></a>观世音菩萨复白佛言：<a id="a-x"></a>“世尊，<a id="a-y"></a>如向所说，<a id="a-z"></a>安置舍利及以法藏，<a id="a-10"></a>我已受持。<a id="a-11"></a>不审如来四句之义，<a id="a-12"></a>唯愿为我分别演说。<a id="a-13"></a>”</p>
  <p id="a14">尔时，<a id="a-15"></a>世尊说是偈言：</p>
  <p id="a16">“诸法因缘生，<a id="a-17"></a>我说是因缘，</p>
  <p id="a18">因缘尽故灭，<a id="a-19"></a>我作如是说。</p>
  <p id="a1A">“善男子，<a id="a-1B"></a>如是偈义名佛法身，<a id="a-1C"></a>汝当书写置彼塔内。<a id="a-1D"></a>何以故？<a id="a-1E"></a>一切因缘及所生法性空寂故，<a id="a-1F"></a>是故我说名为法身。<a id="a-1G"></a>若有众生解了如是因缘之义，<a id="a-1H"></a>当知是人即为见佛。<a id="a-1I"></a>”</p>
  <p id="a1J">尔时，<a id="a-1K"></a>观世音菩萨，<a id="a-1L"></a>及彼诸天、<a id="a-1M"></a>一切大众、<a id="a-1N"></a>乾闼婆等，<a id="a-1O"></a>闻佛所说，<a id="a-1P"></a>皆大欢喜，<a id="a-1Q"></a>信受奉行。</p>
 </body>
</html>