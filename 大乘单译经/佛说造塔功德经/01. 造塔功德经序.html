<!doctype html>
<html id="z3IBU4zW5" data-ver="46">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">造塔功德经序</h1>
  <p id="a2">翻经沙门圆测撰</p>
  <p id="a3">夫塔者梵之称，<a id="a-4"></a>译者谓之坟。<a id="a-5"></a>或方或圆，<a id="a-6"></a>厥制多绪，<a id="a-7"></a>乍琢乍璞，<a id="a-8"></a>文质异宜，<a id="a-9"></a>并以封树遗灵。<a id="a-A"></a>扃钤法藏，<a id="a-B"></a>冀表河砂之德，<a id="a-C"></a>庶酬尘劫之劳，<a id="a-D"></a>岂伊弓剑衣冠，<a id="a-E"></a>言申永慕，<a id="a-F"></a>禹陵孔壁，<a id="a-G"></a>用显缄藏而已哉！<a id="a-H"></a>将有量等大千，<a id="a-I"></a>覆三界而高梵世，<a id="a-J"></a>取均庵果，<a id="a-K"></a>偶枣叶而譬针锋。<a id="a-L"></a>洪纤两途，<a id="a-M"></a>福应无二，<a id="a-N"></a>大小千计，<a id="a-O"></a>净心终一。<a id="a-P"></a>何只黄金白玉，<a id="a-Q"></a>架迥争晖，<a id="a-R"></a>火齐水精，<a id="a-S"></a>浮空竞彩，<a id="a-T"></a>夕振祥飙之响，<a id="a-U"></a>入镂铎以流清，<a id="a-V"></a>晨霏仙露之甘，<a id="a-W"></a>上雕盘以凝泫，<a id="a-X"></a>至乃位隆三果，<a id="a-Y"></a>勋重四禅，<a id="a-Z"></a>高升有顶之宫，<a id="a-a"></a>行届无灾之地，<a id="a-b"></a>斯教之弘旨也。<a id="a-c"></a>此经以永隆元年冬十一月十五日，<a id="a-d"></a>请天竺法师地婆诃罗，<a id="a-e"></a>与西明寺沙门圆测等五人，<a id="a-f"></a>于弘福道场，<a id="a-g"></a>奉诏宣译。<a id="a-h"></a>至其年十二月八日终其文义。<a id="a-i"></a>庶斯法宝周给大千，<a id="a-j"></a>俾彼慧灯照融三界云尔。</p>
 </body>
</html>