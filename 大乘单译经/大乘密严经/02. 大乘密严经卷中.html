<!doctype html>
<html id="z3IBU25V9" data-ver="1549">
 <head>
  <meta charset="utf-8">
  <meta author="地婆诃罗">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">大乘密严经卷中</h1>
  <h2 id="a2">妙身生品第二之余</h2>
  <p id="a3">尔时，<a id="a-4"></a>普贤众色大光菩萨摩诃萨，<a id="a-5"></a>与诸同类持世菩萨、<a id="a-6"></a>持进菩萨、<a id="a-7"></a>文殊师利菩萨、<a id="a-8"></a>神通王菩萨、<a id="a-9"></a>得大势菩萨、<a id="a-A"></a>圣者月菩萨、<a id="a-B"></a>金刚齐菩萨、<a id="a-C"></a>大树王菩萨、<a id="a-D"></a>虚空藏菩萨等，<a id="a-E"></a>乃至摩尼宝殿无量诸天，<a id="a-F"></a>密严土中诸佛子众，<a id="a-G"></a>并余佛国来听法者，<a id="a-H"></a>闻说密严微妙功德于法尊重，<a id="a-I"></a>决定转依恒居此土不生余处，<a id="a-J"></a>然皆愍念未来众生，<a id="a-K"></a>普欲为其而作利益遂共同心，<a id="a-L"></a>白金刚藏菩萨摩诃萨言：<a id="a-M"></a>“尊者，<a id="a-N"></a>愿为我说，<a id="a-O"></a>一切世间若干色像谁之所作？<a id="a-P"></a>如陶工埏埴而造瓶等世间众像，<a id="a-Q"></a>为如是作？<a id="a-R"></a>为不然耶？<a id="a-S"></a>又如伶人击动丝竹匏木之类繁会成音，<a id="a-T"></a>一切世间岂亦如是？<a id="a-U"></a>如随一物有三自性，<a id="a-V"></a>世间众物已成体相；<a id="a-W"></a>若未成者，<a id="a-X"></a>此岂咸在一物中乎？<a id="a-Y"></a>为夜摩天、<a id="a-Z"></a>兜率陀天、<a id="a-a"></a>他化自在及以大树紧那罗作？<a id="a-b"></a>为是善现色究竟天、<a id="a-c"></a>螺髻梵王、<a id="a-d"></a>无色天作？<a id="a-e"></a>为是一切诸天主等同心戮力而共作耶？<a id="a-f"></a>为是此方及他方中诸佛菩萨以变化力，<a id="a-g"></a>作是一切世间众像，<a id="a-h"></a>而于此中起诸迷惑？<a id="a-i"></a>是迷惑见如阳焰水。<a id="a-j"></a>譬如瓶处为德所依，<a id="a-k"></a>一切世间住于处者，<a id="a-l"></a>非诸德者系属于德，<a id="a-m"></a>亦非是德依于德者，<a id="a-n"></a>展转合故众德集成。<a id="a-o"></a>如是世间若干色像，<a id="a-p"></a>为唯惑乱？<a id="a-q"></a>为有住耶？<a id="a-r"></a>或有言是大梵天王、<a id="a-s"></a>那罗延天、<a id="a-t"></a>自在天作，<a id="a-u"></a>或谓力沙迦拏提那、<a id="a-v"></a>劫比罗仙自力而作，<a id="a-w"></a>或有妄执从于胜性、<a id="a-x"></a>自然及时。<a id="a-y"></a>无明爱业而得生起，<a id="a-z"></a>诸天仙等及余一切修世定人悉怀疑惑，<a id="a-10"></a>为无有体如幻、<a id="a-11"></a>如梦、<a id="a-12"></a>如热时焰、<a id="a-13"></a>如乾闼婆城，<a id="a-14"></a>无始分别有能所取，<a id="a-15"></a>如蛇二首如起尸行，<a id="a-16"></a>亦如木人因机动转，<a id="a-17"></a>空中垂发旋火轮耶？<a id="a-18"></a>”</p>
  <p id="a19">尔时，<a id="a-1A"></a>金刚藏菩萨摩诃萨，<a id="a-1B"></a>以偈答曰：</p>
  <p id="a1C">“世间众色像，<a id="a-1D"></a> 不从能作生，</p>
  <p id="a1E">非是矩鞞罗，<a id="a-1F"></a> 因陀罗等作，</p>
  <p id="a1G">亦非大施会，<a id="a-1H"></a> 祠祭之福果。</p>
  <p id="a1I">毗陀所说因，<a id="a-1J"></a> 互违无定义，</p>
  <p id="a1K">亦复非无有，<a id="a-1L"></a> 能持世间因。</p>
  <p id="a1M">所谓阿赖耶，<a id="a-1N"></a> 第八丈夫识，</p>
  <p id="a1O">运动于一切，<a id="a-1P"></a> 如轮转众瓶，</p>
  <p id="a1Q">如油遍在麻，<a id="a-1R"></a> 盐中有碱味，</p>
  <p id="a1S">亦如无常性，<a id="a-1T"></a> 普遍于诸色，</p>
  <p id="a1U">沉麝等有香，<a id="a-1V"></a> 日月光亦尔。</p>
  <p id="a1W">非能作所作，<a id="a-1X"></a> 非有亦非无，</p>
  <p id="a1Y">远离诸外道，<a id="a-1Z"></a> 一异等众见。</p>
  <p id="a1a">非智所寻求，<a id="a-1b"></a> 不可得分别，</p>
  <p id="a1c">定心无碍者，<a id="a-1d"></a> 内智之所证。</p>
  <p id="a1e">若离阿赖耶，<a id="a-1f"></a> 即无有余识，</p>
  <p id="a1g">譬如海波浪，<a id="a-1h"></a> 与海虽不异，</p>
  <p id="a1i">海静波去来，<a id="a-1j"></a> 亦不可言一。</p>
  <p id="a1k">譬如修定者，<a id="a-1l"></a> 内定清净心，</p>
  <p id="a1m">神通自在人，<a id="a-1n"></a> 所有诸通慧，</p>
  <p id="a1o">观行者能见，<a id="a-1p"></a> 非余之所了。</p>
  <p id="a1q">藏识亦如是，<a id="a-1r"></a> 与转识同行，</p>
  <p id="a1s">佛及诸佛子，<a id="a-1t"></a> 定者常观见。</p>
  <p id="a1u">藏识持于世，<a id="a-1v"></a> 犹如线贯珠，</p>
  <p id="a1w">亦如车有轮，<a id="a-1x"></a> 随于业风转。</p>
  <p id="a1y">陶师运轮杖，<a id="a-1z"></a> 器成随所用，</p>
  <p id="a20">藏识与诸界，<a id="a-21"></a> 共力无不成，</p>
  <p id="a22">内外诸世间，<a id="a-23"></a> 弥纶悉周遍。</p>
  <p id="a24">譬如众星象，<a id="a-25"></a> 布列在虚空，</p>
  <p id="a26">风力之所持，<a id="a-27"></a> 运行常不息。</p>
  <p id="a28">如空中鸟迹，<a id="a-29"></a> 求之不可见，</p>
  <p id="a2A">然鸟不离空，<a id="a-2B"></a> 颉颃而进退，</p>
  <p id="a2C">藏识亦如是，<a id="a-2D"></a> 不离自他身。</p>
  <p id="a2E">如海起波涛，<a id="a-2F"></a> 如空含万象，</p>
  <p id="a2G">藏识亦如是，<a id="a-2H"></a> 蕴藏诸习气。</p>
  <p id="a2I">譬如水中月，<a id="a-2J"></a> 及以诸莲华，</p>
  <p id="a2K">与水不相离，<a id="a-2L"></a> 不为水所著，</p>
  <p id="a2M">藏识亦复然，<a id="a-2N"></a> 习气莫能染。</p>
  <p id="a2O">如目有童子，<a id="a-2P"></a> 眼终不自见，</p>
  <p id="a2Q">藏识住于身，<a id="a-2R"></a> 摄藏诸种子，</p>
  <p id="a2S">遍持寿暖识，<a id="a-2T"></a> 如云覆世间，</p>
  <p id="a2U">业用曾不停，<a id="a-2V"></a> 众生莫能见。</p>
  <p id="a2W">世间妄分别，<a id="a-2X"></a> 见牛等有角，</p>
  <p id="a2Y">不了角非有，<a id="a-2Z"></a> 因言兔角无，</p>
  <p id="a2a">分析至微尘，<a id="a-2b"></a> 求角无所有。</p>
  <p id="a2c">要待于有法，<a id="a-2d"></a> 而起于无见，</p>
  <p id="a2e">有法本自无，<a id="a-2f"></a> 无见何所待？</p>
  <p id="a2g">若有若无法，<a id="a-2h"></a> 展转互相因，</p>
  <p id="a2i">有无二法中，<a id="a-2j"></a> 不应起分别。</p>
  <p id="a2k">若离于所觉，<a id="a-2l"></a> 能觉即不生！</p>
  <p id="a2m">譬如旋火轮，<a id="a-2n"></a> 翳幻等众事，</p>
  <p id="a2o">皆因少所见，<a id="a-2p"></a> 而生是诸觉；</p>
  <p id="a2q">若离于所因，<a id="a-2r"></a> 此觉即无有。</p>
  <p id="a2s">名相互相系，<a id="a-2t"></a> 习气无有边，</p>
  <p id="a2u">一切诸分别，<a id="a-2v"></a> 与意而俱起，</p>
  <p id="a2w">证于真实境，<a id="a-2x"></a> 习气心不生。</p>
  <p id="a2y">从于无始来，<a id="a-2z"></a> 沉迷诸妄境，</p>
  <p id="a30">戏论而熏习，<a id="a-31"></a> 生于种种心，</p>
  <p id="a32">能取及所取；<a id="a-33"></a> 众生心自性，</p>
  <p id="a34">瓶衣等诸相，<a id="a-35"></a> 离心无所有，</p>
  <p id="a36">一切唯有觉；<a id="a-37"></a> 所觉义皆无。</p>
  <p id="a38">能觉所觉性，<a id="a-39"></a> 自然如是转，</p>
  <p id="a3A">习气扰浊心，<a id="a-3B"></a> 凡愚不能见。</p>
  <p id="a3C">如海风所击，<a id="a-3D"></a> 波浪无停止，</p>
  <p id="a3E">心为境风动，<a id="a-3F"></a> 识浪生亦然，</p>
  <p id="a3G">种种诸分别，<a id="a-3H"></a> 自内而执取。</p>
  <p id="a3I">如地无分别，<a id="a-3J"></a> 庶物依以生，</p>
  <p id="a3K">藏识亦复然，<a id="a-3L"></a> 众境之依处。</p>
  <p id="a3M">如人以己手，<a id="a-3N"></a> 还自摩握身；</p>
  <p id="a3O">亦如象以鼻，<a id="a-3P"></a> 取水自沾沐；</p>
  <p id="a3Q">复似诸婴儿，<a id="a-3R"></a> 以口含其指；</p>
  <p id="a3S">如是自心内，<a id="a-3T"></a> 现境还自缘。</p>
  <p id="a3U">是心之境界，<a id="a-3V"></a> 普遍于三有，</p>
  <p id="a3W">久修观行者，<a id="a-3X"></a> 而能善通达，</p>
  <p id="a3Y">内外诸世间，<a id="a-3Z"></a> 一切唯心现。<a id="a-3a"></a>”</p>
  <p id="a3b">尔时，<a id="a-3c"></a>金刚藏菩萨摩诃萨，<a id="a-3d"></a>说此语竟默然而坐，<a id="a-3e"></a>住无处所微妙之禅，<a id="a-3f"></a>游法界门入诸佛境，<a id="a-3g"></a>见有无量佛子当来此国住修行地，<a id="a-3h"></a>便从定起放大光明。<a id="a-3i"></a>其光普照欲、<a id="a-3j"></a>色、<a id="a-3k"></a>无色、<a id="a-3l"></a>无想天宫。<a id="a-3m"></a>是光明中复现无量殊胜佛土，<a id="a-3n"></a>有无量佛相好庄严，<a id="a-3o"></a>随诸世间之所欲乐而为利益，<a id="a-3p"></a>皆使受持密严名号。<a id="a-3q"></a>彼诸佛子互相观察而作是言：<a id="a-3r"></a>“密严佛土能净众福，<a id="a-3s"></a>灭一切罪。<a id="a-3t"></a>诸观行人所住之处，<a id="a-3u"></a>于诸佛国最上无比。<a id="a-3v"></a>我等闻名，<a id="a-3w"></a>心咸悦乐，<a id="a-3x"></a>可共俱往。<a id="a-3y"></a>”时诸佛子各从所住而来此国。</p>
  <p id="a3z">尔时，<a id="a-40"></a>净居诸天与阿迦尼吒螺髻梵王同会一处，<a id="a-41"></a>咸于此土佛及菩萨生希有心，<a id="a-42"></a>请梵王言：<a id="a-43"></a>“天主，<a id="a-44"></a>我等今者咸兴是念，<a id="a-45"></a>何时当得陪侍天王诣密严土？<a id="a-46"></a>”</p>
  <p id="a47">尔时，<a id="a-48"></a>梵王闻是语已，<a id="a-49"></a>与诸天众遽即同行，<a id="a-4A"></a>中路迟回罔知所适。<a id="a-4B"></a>梵王先悟作是思惟：<a id="a-4C"></a>“密严佛国观行之境，<a id="a-4D"></a>若非其人何阶可至？<a id="a-4E"></a>非是欲、<a id="a-4F"></a>色、<a id="a-4G"></a>无色诸天及外道神通所能往诣，<a id="a-4H"></a>我今云何而来至此？<a id="a-4I"></a>”复自念言：<a id="a-4J"></a>“或天中天，<a id="a-4K"></a>假吾威力而能亟往。<a id="a-4L"></a>”作是念已发声归命，<a id="a-4M"></a>即时见有无量诸佛在于道中威光照曜。</p>
  <p id="a4N">时，<a id="a-4O"></a>螺髻梵王即白佛言：<a id="a-4P"></a>“世尊，<a id="a-4Q"></a>我等今者当何所作，<a id="a-4R"></a>而能速诣密严佛土？<a id="a-4S"></a>”</p>
  <p id="a4T">佛告之言：<a id="a-4U"></a>“汝可退还。<a id="a-4V"></a>所以者何？<a id="a-4W"></a>密严佛国观行之境，<a id="a-4X"></a>得正定人之所住处，<a id="a-4Y"></a>于诸佛刹最胜无比。<a id="a-4Z"></a>非有色者所能往诣！<a id="a-4a"></a>”</p>
  <p id="a4b">时，<a id="a-4c"></a>螺髻梵王闻佛语已，<a id="a-4d"></a>与诸天众寻还天宫。<a id="a-4e"></a>尔时，<a id="a-4f"></a>净居诸天共相议言：<a id="a-4g"></a>“螺髻梵王，<a id="a-4h"></a>有大威力而不能往。<a id="a-4i"></a>当知此土最为殊胜，<a id="a-4j"></a>但是得如幻三昧，<a id="a-4k"></a>诸观行人所行之境！<a id="a-4l"></a>”如是称扬密严功德，<a id="a-4m"></a>其声展转靡不传闻。</p>
  <p id="a4n">尔时，<a id="a-4o"></a>诸佛子众来此会者，<a id="a-4p"></a>闻是语已益加欣敬，<a id="a-4q"></a>白金刚藏菩萨摩诃萨言：<a id="a-4r"></a>“我等于法深怀渴慕，<a id="a-4s"></a>惟愿大明为我宣说。<a id="a-4t"></a>”</p>
  <p id="a4u">金刚藏言：<a id="a-4v"></a>“佛所说法谁能具演？<a id="a-4w"></a>唯除如来之所护念！<a id="a-4x"></a>夫如来者，<a id="a-4y"></a>于观行中最胜自在，<a id="a-4z"></a>所有境界不可思议，<a id="a-50"></a>云何可为非观行人开示演说？<a id="a-51"></a>”</p>
  <p id="a52">时，<a id="a-53"></a>持进菩萨及须夜摩诸佛子等，<a id="a-54"></a>复共同声请言速说。</p>
  <p id="a55">尔时，<a id="a-56"></a>神通王菩萨、<a id="a-57"></a>文殊师利菩萨、<a id="a-58"></a>慈氏菩萨、<a id="a-59"></a>紧那罗菩萨，<a id="a-5A"></a>及余无量诸菩萨众，<a id="a-5B"></a>复作是言：<a id="a-5C"></a>“善哉！<a id="a-5D"></a>仁者，<a id="a-5E"></a>愿速为说。<a id="a-5F"></a>”</p>
  <p id="a5G">是时，<a id="a-5H"></a>复有无量诸天，<a id="a-5I"></a>于虚空中作天妓乐同心劝请。<a id="a-5J"></a>当尔之时，<a id="a-5K"></a>螺髻梵王，<a id="a-5L"></a>承佛威力而来此会，<a id="a-5M"></a>向金刚藏菩萨摩诃萨，<a id="a-5N"></a>而说偈言：</p>
  <p id="a5O">“今此诸大会，<a id="a-5P"></a> 严饰未曾有，</p>
  <p id="a5Q">悉是尊弟子，<a id="a-5R"></a> 聪慧无等伦，</p>
  <p id="a5S">皆于尊者处，<a id="a-5T"></a> 渴仰而求法，</p>
  <p id="a5U">我今犹未知，<a id="a-5V"></a> 所问为何等？</p>
  <p id="a5W">为问憍罗婆，<a id="a-5X"></a> 胜堕及顶生，</p>
  <p id="a5Y">乃至盛年马，<a id="a-5Z"></a> 转轮王所作？</p>
  <p id="a5a">为问甘蔗种，<a id="a-5b"></a> 千弓持国王，</p>
  <p id="a5c">欲色无色中，<a id="a-5d"></a> 人天等之法？</p>
  <p id="a5e">为问菩萨行，<a id="a-5f"></a> 独觉及声闻，</p>
  <p id="a5g">乃至阿修罗，<a id="a-5h"></a> 星象等众论？</p>
  <p id="a5i">惟愿如其事，<a id="a-5j"></a> 次第而演说，</p>
  <p id="a5k">我等及天人，<a id="a-5l"></a> 一心咸听受。<a id="a-5m"></a>”</p>
  <p id="a5n">尔时，<a id="a-5o"></a>金刚藏菩萨摩诃萨告诸大众：<a id="a-5p"></a>“汝岂不闻螺髻梵王净居天众，<a id="a-5q"></a>及诸佛子勤心请法。<a id="a-5r"></a>”</p>
  <p id="a5s">尔时，<a id="a-5t"></a>解脱月菩萨、<a id="a-5u"></a>无尽慧菩萨、<a id="a-5v"></a>虚空王菩萨、<a id="a-5w"></a>持世菩萨、<a id="a-5x"></a>得大势菩萨、<a id="a-5y"></a>观自在菩萨、<a id="a-5z"></a>陀罗尼自在菩萨、<a id="a-60"></a>宝髻菩萨、<a id="a-61"></a>天冠菩萨、<a id="a-62"></a>金刚手菩萨、<a id="a-63"></a>寂静慧菩萨、<a id="a-64"></a>宝手菩萨，<a id="a-65"></a>及余无量诸亿土中俱来佛子，<a id="a-66"></a>咸共瞻仰金刚藏尊，<a id="a-67"></a>而说偈言：</p>
  <p id="a68">“过去及未来，<a id="a-69"></a> 如来清净智，</p>
  <p id="a6A">尊于佛亲受，<a id="a-6B"></a> 明了心不疑，</p>
  <p id="a6C">此众皆乐闻，<a id="a-6D"></a> 愿尊时演说。<a id="a-6E"></a>”</p>
  <p id="a6F">尔时，<a id="a-6G"></a>金刚藏三昧王普观大众，<a id="a-6H"></a>以偈答曰：</p>
  <p id="a6I">“如来所说法，<a id="a-6J"></a> 非我具能演，</p>
  <p id="a6K">唯除佛菩萨，<a id="a-6L"></a> 威神之所护。</p>
  <p id="a6M">我今至心礼，<a id="a-6N"></a> 自在清净宫，</p>
  <p id="a6O">摩尼宝藏殿，<a id="a-6P"></a> 佛及诸佛子。</p>
  <p id="a6Q">我以敬心说，<a id="a-6R"></a> 如来清净智，</p>
  <p id="a6S">绍隆佛种姓，<a id="a-6T"></a> 汝等应听受。</p>
  <p id="a6U">非说过去等，<a id="a-6V"></a> 最胜诸王法，</p>
  <p id="a6W">但示于密严，<a id="a-6X"></a> 如来之种姓。</p>
  <p id="a6Y">佛智甚微妙，<a id="a-6Z"></a> 牟尼胜功德，</p>
  <p id="a6a">正观之所行，<a id="a-6b"></a> 离诸心妄计。</p>
  <p id="a6c">是故非我力，<a id="a-6d"></a> 能演此甚深，</p>
  <p id="a6e">但以佛威神，<a id="a-6f"></a> 从佛而听受。</p>
  <p id="a6g">此智最微妙，<a id="a-6h"></a> 是诸三昧华，</p>
  <p id="a6i">佛在密严中，<a id="a-6j"></a> 正受而开演。</p>
  <p id="a6k">远离诸言说，<a id="a-6l"></a> 及以一切见，</p>
  <p id="a6m">若有若无等，<a id="a-6n"></a> 如是四种边。</p>
  <p id="a6o">是名最清净，<a id="a-6p"></a> 中道之妙理！</p>
  <p id="a6q">密严诸定者，<a id="a-6r"></a> 于此能观察，</p>
  <p id="a6s">离著而转依，<a id="a-6t"></a> 速入如来地。<a id="a-6u"></a>”</p>
  <p id="a6v">尔时，<a id="a-6w"></a>会中诸佛子众，<a id="a-6x"></a>闻金刚藏菩萨摩诃萨说是语已，<a id="a-6y"></a>稽首恭敬而白之言：<a id="a-6z"></a>“我等于法深生爱乐，<a id="a-70"></a>如渴思浆，<a id="a-71"></a>如蜂念蜜。<a id="a-72"></a>今此会中诸佛子众，<a id="a-73"></a>于深定智皆得自在，<a id="a-74"></a>有大神力王诸世界，<a id="a-75"></a>愿闻如来所说之法。<a id="a-76"></a>唯愿尊者，<a id="a-77"></a>以梵音声、<a id="a-78"></a>因陀罗声，<a id="a-79"></a>及以如来众所悦可深远之音，<a id="a-7A"></a>演殊胜义令得显了。<a id="a-7B"></a>”</p>
  <p id="a7C">金刚藏菩萨言：<a id="a-7D"></a>“如来所说语义真实希有难见！<a id="a-7E"></a>譬如空中无树等物而见其影甚为希有，<a id="a-7F"></a>如来所说希有亦然。<a id="a-7G"></a>如空中风及以鸟迹无能见者，<a id="a-7H"></a>牟尼所说种种义趣，<a id="a-7I"></a>难可得见亦复如是。<a id="a-7J"></a>世间之法有智慧者，<a id="a-7K"></a>能以譬喻分明显说，<a id="a-7L"></a>佛口所宣过诸譬喻非言所及。<a id="a-7M"></a>我之所见譬如梦境、<a id="a-7N"></a>乾闼婆城。<a id="a-7O"></a>今此会中诸观行者有大智慧，<a id="a-7P"></a>于真实义已得明了，<a id="a-7Q"></a>我今云何能为是人，<a id="a-7R"></a>说不思议诸佛境界？<a id="a-7S"></a>虽然当承如来威神之力为众宣述。<a id="a-7T"></a>汝诸佛子咸应谛听！<a id="a-7U"></a>如来所说文义相应，<a id="a-7V"></a>出过心意非喻所及。<a id="a-7W"></a>譬如妙华众蜂竞采，<a id="a-7X"></a>先至之者取其精粹，<a id="a-7Y"></a>后来至者但味其余；<a id="a-7Z"></a>如是如来得法精粹，<a id="a-7a"></a>我味其余为众说耳！<a id="a-7b"></a>”即说偈言：</p>
  <p id="a7c">“天中天境界，<a id="a-7d"></a> 增悦诸明智，</p>
  <p id="a7e">非心口所能，<a id="a-7f"></a> 度量分别说。</p>
  <p id="a7g">为欲普降伏，<a id="a-7h"></a> 世间憍慢心，</p>
  <p id="a7i">示同人之形，<a id="a-7j"></a> 佛相为严饰，</p>
  <p id="a7k">圆光及足轮，<a id="a-7l"></a> 种种皆成就，</p>
  <p id="a7m">游处诸宫殿，<a id="a-7n"></a> 人天具所瞻。</p>
  <p id="a7o">如来四时中，<a id="a-7p"></a> 常依密严住，</p>
  <p id="a7q">而于诸世界，<a id="a-7r"></a> 现生及涅槃，</p>
  <p id="a7s">淳善少减时，<a id="a-7t"></a> 恶生及浊乱，</p>
  <p id="a7u">随诸众生类，<a id="a-7v"></a> 所应而利益，</p>
  <p id="a7w">业用无暂停，<a id="a-7x"></a> 密严恒不动。</p>
  <p id="a7y">密严无垢处，<a id="a-7z"></a> 观行者所依，</p>
  <p id="a80">恶生浊乱时，<a id="a-81"></a> 显示如来相；</p>
  <p id="a82">譬如净满月，<a id="a-83"></a> 影遍于众水，</p>
  <p id="a84">如是诸色像，<a id="a-85"></a> 普现于世间。</p>
  <p id="a86">如来净智境，<a id="a-87"></a> 智者所观见，</p>
  <p id="a88">以诸众生类，<a id="a-89"></a> 所乐各不同，</p>
  <p id="a8A">佛以种种身，<a id="a-8B"></a> 随宜而应化：</p>
  <p id="a8C">或见大自在，<a id="a-8D"></a> 或见毗纽天，</p>
  <p id="a8E">或见迦毗罗，<a id="a-8F"></a> 住空而说法，</p>
  <p id="a8G">或见毗陀者，<a id="a-8H"></a> 或复见常行，</p>
  <p id="a8I">或见娑旦那，<a id="a-8J"></a> 鸠摩及尸弃，</p>
  <p id="a8K">罗睺熟部等，<a id="a-8L"></a> 乃至紧那罗，</p>
  <p id="a8M">甘蔗月种王，<a id="a-8N"></a> 一切所瞻奉。</p>
  <p id="a8O">金刚等众宝，<a id="a-8P"></a> 乃至于铅锡，</p>
  <p id="a8Q">皆由佛威力，<a id="a-8R"></a> 随应而出生。</p>
  <p id="a8S">天女及龙女，<a id="a-8T"></a> 乾闼婆之女，</p>
  <p id="a8U">治容而进趣，<a id="a-8V"></a> 不能惑其心，</p>
  <p id="a8W">欲界中诸境，<a id="a-8X"></a> 如来已降伏，</p>
  <p id="a8Y">色无色亦然，<a id="a-8Z"></a> 无有能迷动。</p>
  <p id="a8a">无想诸定者，<a id="a-8b"></a> 未离于惑缠，</p>
  <p id="a8c">非安非清净，<a id="a-8d"></a> 退堕而流转。</p>
  <p id="a8e">有身者所生，<a id="a-8f"></a> 非如密严国，</p>
  <p id="a8g">密严微妙土，<a id="a-8h"></a> 清净福为严。</p>
  <p id="a8i">解脱知见人，<a id="a-8j"></a> 最胜之依处，</p>
  <p id="a8k">十种大自在，<a id="a-8l"></a> 力通三昧法；</p>
  <p id="a8m">如佛而严饰，<a id="a-8n"></a> 意生之妙身，</p>
  <p id="a8o">修行于十地，<a id="a-8p"></a> 施等波罗蜜；</p>
  <p id="a8q">众相以庄严，<a id="a-8r"></a> 其身甚清净，</p>
  <p id="a8s">远离于分别，<a id="a-8t"></a> 亦非无觉了；</p>
  <p id="a8u">无有我意根，<a id="a-8v"></a> 慧根常悦乐，</p>
  <p id="a8w">施等诸功德，<a id="a-8x"></a> 净业悉圆满；</p>
  <p id="a8y">得佛胜所依，<a id="a-8z"></a> 密严之净国，</p>
  <p id="a90">此土最微妙，<a id="a-91"></a> 不以日为明。</p>
  <p id="a92">诸佛及菩萨，<a id="a-93"></a> 舒光而普照，</p>
  <p id="a94">其光甚威曜，<a id="a-95"></a> 逾于百千日，</p>
  <p id="a96">无有昼夜时，<a id="a-97"></a> 亦无老死患，</p>
  <p id="a98">密严最胜处，<a id="a-99"></a> 诸天所希仰。</p>
  <p id="a9A">最上修行者，<a id="a-9B"></a> 地地而进修，</p>
  <p id="a9C">了知一切法，<a id="a-9D"></a> 皆以心为性，</p>
  <p id="a9E">善说阿赖耶，<a id="a-9F"></a> 三性法无我，</p>
  <p id="a9G">其身转清净，<a id="a-9H"></a> 而来生此国。</p>
  <p data-pb></p>
  <h2 id="a9I">胎生品第三</h2>
  <p id="a9J">尔时，<a id="a-9K"></a>金刚藏菩萨摩诃萨，<a id="a-9L"></a>复告螺髻梵天王言：<a id="a-9M"></a>“天主当知，<a id="a-9N"></a>众生之身九物为性，<a id="a-9O"></a>有为众相恒共迁动，<a id="a-9P"></a>大种诸色微尘之聚，<a id="a-9Q"></a>以诸不净精血合成，<a id="a-9R"></a>为无量业常所缠覆，<a id="a-9S"></a>譬如毒树扶疏蓊郁，<a id="a-9T"></a>贪恚及痴而共增长，<a id="a-9U"></a>经于九月或十月余，<a id="a-9V"></a>业力驱驰生机运动，<a id="a-9W"></a>从于产门倒首而出，<a id="a-9X"></a>烦冤逼迫受无量苦。</p>
  <p id="a9Y">“天主，<a id="a-9Z"></a>此诸众生或从人中，<a id="a-9a"></a>或从畜生、<a id="a-9b"></a>饿鬼、<a id="a-9c"></a>罗刹、<a id="a-9d"></a>阿修罗等而来生此，<a id="a-9e"></a>或有曾作转轮之王，<a id="a-9f"></a>乃至天中威力自在，<a id="a-9g"></a>或是持咒外道仙人并其眷属，<a id="a-9h"></a>或修禅者退失禅定，<a id="a-9i"></a>从如是等处而生此中。<a id="a-9j"></a>既生之已诸根长大，<a id="a-9k"></a>随所亲近宿习因缘而造诸业，<a id="a-9l"></a>复因此业轮回诸趣。<a id="a-9m"></a>若有智者遇善知识，<a id="a-9n"></a>闻法思惟而得解悟，<a id="a-9o"></a>不著文字离诸分别，<a id="a-9p"></a>入三脱门见法真理，<a id="a-9q"></a>最上清净最上上清净，<a id="a-9r"></a>而来住此密严佛国，<a id="a-9s"></a>于无量亿诸佛土中随宜应现。</p>
  <p id="a9t">“天主，<a id="a-9u"></a>如是生者永得解脱生死险趣，<a id="a-9v"></a>名为丈夫，<a id="a-9w"></a>名为智者，<a id="a-9x"></a>亦复说名天中之天，<a id="a-9y"></a>诸佛子众所共围绕。<a id="a-9z"></a>天主，<a id="a-A0"></a>胎藏之身虚伪不实，<a id="a-A1"></a>非自性生，<a id="a-A2"></a>亦非无明爱业所生。<a id="a-A3"></a>何以故？<a id="a-A4"></a>无明爱业因相而有，<a id="a-A5"></a>若能了达悉灭无余，<a id="a-A6"></a>亦无名字及以分别，<a id="a-A7"></a>斯人即生密严佛土。<a id="a-A8"></a>天主，<a id="a-A9"></a>若诸定者住于三昧，<a id="a-AA"></a>心有攀缘即为色声之所诳惑，<a id="a-AB"></a>而生取著不能坚固，<a id="a-AC"></a>此即名为散动之道。<a id="a-AD"></a>是三昧力生于欲界及色、<a id="a-AE"></a>无色，<a id="a-AF"></a>乃至无想众生之处，<a id="a-AG"></a>是人即为三昧所缚。<a id="a-AH"></a>若住三昧，<a id="a-AI"></a>善调其心离能所取，<a id="a-AJ"></a>离二取已心即不生，<a id="a-AK"></a>是名真实观行之者。<a id="a-AL"></a>若欲生于密严佛国，<a id="a-AM"></a>常当住此真实三昧。<a id="a-AN"></a>”</p>
  <p data-pb></p>
  <h2 id="aAO">显示自作品第四</h2>
  <p id="aAP">尔时，<a id="a-AQ"></a>金刚藏菩萨摩诃萨，<a id="a-AR"></a>复告螺髻梵天王言：<a id="a-AS"></a>“天主，<a id="a-AT"></a>心有八种或复有九，<a id="a-AU"></a>与无明俱为世间因。<a id="a-AV"></a>世间悉是心心法现，<a id="a-AW"></a>是心心法及以诸根，<a id="a-AX"></a>生灭流转为无明等之所变异，<a id="a-AY"></a>其根本心坚固不动。<a id="a-AZ"></a>天主，<a id="a-Aa"></a>世间因缘有十二分，<a id="a-Ab"></a>若根若境能生所生刹那坏灭。<a id="a-Ac"></a>从于梵世至非非想皆因缘起，<a id="a-Ad"></a>唯有如来离诸因缘。<a id="a-Ae"></a>天主，<a id="a-Af"></a>内外世间动不动法，<a id="a-Ag"></a>皆如瓶等坏灭为性。<a id="a-Ah"></a>天主，<a id="a-Ai"></a>诸识微细迁流速疾，<a id="a-Aj"></a>是佛境界，<a id="a-Ak"></a>非诸世间仙人、<a id="a-Al"></a>外道所能知见。<a id="a-Am"></a>众仙、<a id="a-An"></a>外道为爱所缠，<a id="a-Ao"></a>不能了知心相差别。<a id="a-Ap"></a>天主，<a id="a-Aq"></a>假使有人勉意勤行，<a id="a-Ar"></a>歌赞祠祀毗陀之法而祭于天，<a id="a-As"></a>经于一月或满四月，<a id="a-At"></a>如是一岁至于千岁，<a id="a-Au"></a>生于梵境终亦退还。<a id="a-Av"></a>天主，<a id="a-Aw"></a>汝不知耶？<a id="a-Ax"></a>三毗陀行所得之果，<a id="a-Ay"></a>譬如芭蕉性不坚固。</p>
  <p id="aAz">“天主，<a id="a-B0"></a>密严佛土是诸如来解脱之处，<a id="a-B1"></a>从智定得，<a id="a-B2"></a>若乐解脱应善修行。<a id="a-B3"></a>天主，<a id="a-B4"></a>密严中人无有眷属生死之患，<a id="a-B5"></a>其心不为诸业习气之所染著，<a id="a-B6"></a>如莲华出水，<a id="a-B7"></a>如虚空无尘，<a id="a-B8"></a>如日月高升净无云翳，<a id="a-B9"></a>一切诸佛恒共摄受，<a id="a-BA"></a>沐净戒流饮智慧液，<a id="a-BB"></a>得真实解度生死岸。</p>
  <p id="aBC">“天主，<a id="a-BD"></a>众生身中诸界、<a id="a-BE"></a>五蕴、<a id="a-BF"></a>识等众法，<a id="a-BG"></a>皆无所有。<a id="a-BH"></a>眼色为缘而生于识，<a id="a-BI"></a>譬如因木火得炽燃。<a id="a-BJ"></a>天主，<a id="a-BK"></a>一切境界随妄识转，<a id="a-BL"></a>如铁动移逐于磁石，<a id="a-BM"></a>又如阳焰、<a id="a-BN"></a>乾闼婆城，<a id="a-BO"></a>是诸渴鹿愚幻所取。<a id="a-BP"></a>此中无有能造等物，<a id="a-BQ"></a>但是凡夫心之变异。<a id="a-BR"></a>天主，<a id="a-BS"></a>如乾城之中，<a id="a-BT"></a>人众往来，<a id="a-BU"></a>驰骛所作，<a id="a-BV"></a>见而非实；<a id="a-BW"></a>众生之身进止云为亦复如是，<a id="a-BX"></a>如梦中所见，<a id="a-BY"></a>悟即非有。<a id="a-BZ"></a>世间之人见蕴等法，<a id="a-Ba"></a>觉心明照本来寂静。<a id="a-Bb"></a>天主，<a id="a-Bc"></a>地等和合微尘之聚，<a id="a-Bd"></a>若离于心即无所得。<a id="a-Be"></a>世间诸物可持举等，<a id="a-Bf"></a>孰非大种之所合成？<a id="a-Bg"></a>譬如风痰病缘惑乱见种种物，<a id="a-Bh"></a>又如起尸无能作者；<a id="a-Bi"></a>世间诸法悉亦如是，<a id="a-Bj"></a>汝诸佛子应勤观察。</p>
  <p id="aBk">“天主，<a id="a-Bl"></a>一切世间动植之物，<a id="a-Bm"></a>譬如水沫共聚成形；<a id="a-Bn"></a>瓶衣等想，<a id="a-Bo"></a>同于阳焰；<a id="a-Bp"></a>苦乐诸受，<a id="a-Bq"></a>犹如浮泡；<a id="a-Br"></a>行如芭蕉中无有坚；<a id="a-Bs"></a>识如幻事虚伪不实。<a id="a-Bt"></a>天主，<a id="a-Bu"></a>三界之中动不动法，<a id="a-Bv"></a>同于梦境迷心所现，<a id="a-Bw"></a>亦如幻事、<a id="a-Bx"></a>乾闼婆城但诳愚夫。<a id="a-By"></a>若诸佛子于如是法，<a id="a-Bz"></a>能正觉知心无所畏，<a id="a-C0"></a>以智慧火焚烧一切诸患因缘，<a id="a-C1"></a>即生妙乐密严之土。<a id="a-C2"></a>天主，<a id="a-C3"></a>一切世间皆无有相，<a id="a-C4"></a>相为系缚，<a id="a-C5"></a>无相即解。<a id="a-C6"></a>相是心境，<a id="a-C7"></a>心境不实；<a id="a-C8"></a>真实之法是智境界，<a id="a-C9"></a>远离众相，<a id="a-CA"></a>非心所行。<a id="a-CB"></a>天主，<a id="a-CC"></a>一切诸相是三界法。<a id="a-CD"></a>色声等法名之为相。<a id="a-CE"></a>诸根境界，<a id="a-CF"></a>一切众生系缚之因。<a id="a-CG"></a>若能于相而不贪著，<a id="a-CH"></a>众缚悉除安乐自在。<a id="a-CI"></a>”</p>
  <p id="aCJ">尔时，<a id="a-CK"></a>宝髻菩萨摩诃萨，<a id="a-CL"></a>在大众中坐殊妙座，<a id="a-CM"></a>向金刚藏菩萨摩诃萨而作是言：<a id="a-CN"></a>“尊者，<a id="a-CO"></a>于诸亿佛国菩萨众中最为上首，<a id="a-CP"></a>成最上智了所知法，<a id="a-CQ"></a>无量悉檀皆已明见，<a id="a-CR"></a>在瑜祇众能净彼疑，<a id="a-CS"></a>善知众生身之本起，<a id="a-CT"></a>能于一劫或一劫余，<a id="a-CU"></a>以妙音词演而不倦。<a id="a-CV"></a>何故不为诸仁等说，<a id="a-CW"></a>离诸逆顺似非似因真实之法，<a id="a-CX"></a>令诸智者心净无疑，<a id="a-CY"></a>舍蕴因缘疾得解脱？<a id="a-CZ"></a>法与非法是蕴因缘，<a id="a-Ca"></a>生于此身及后身故，<a id="a-Cb"></a>智能脱苦，<a id="a-Cc"></a>爱为坚缚。<a id="a-Cd"></a>尊者，<a id="a-Ce"></a>众生之心因色与明，<a id="a-Cf"></a>作意等缘驰散于境。<a id="a-Cg"></a>其心速疾难可觉知，<a id="a-Ch"></a>无明爱业以之浊乱。<a id="a-Ci"></a>尊者，<a id="a-Cj"></a>众生身中种种诸法，<a id="a-Ck"></a>意为先导，<a id="a-Cl"></a>意最速疾，<a id="a-Cm"></a>意为殊胜。<a id="a-Cn"></a>随所有法与意相应，<a id="a-Co"></a>彼法皆以意为其性，<a id="a-Cp"></a>如摩尼珠显现众彩。<a id="a-Cq"></a>如是之义，<a id="a-Cr"></a>仁何不说？<a id="a-Cs"></a>又如众色摩尼之宝，<a id="a-Ct"></a>随所相应种种明现；<a id="a-Cu"></a>仁亦如是，<a id="a-Cv"></a>具如来像住自在宫，<a id="a-Cw"></a>诸佛子众所共围绕，<a id="a-Cx"></a>亦应如是随宜说法。<a id="a-Cy"></a>”</p>
  <p id="aCz">尔时，<a id="a-D0"></a>金刚藏菩萨摩诃萨言：<a id="a-D1"></a>“密严佛土是最寂静，<a id="a-D2"></a>是大涅槃，<a id="a-D3"></a>是妙解脱，<a id="a-D4"></a>是净法界，<a id="a-D5"></a>亦是智慧及以神通，<a id="a-D6"></a>诸观行者所止之处，<a id="a-D7"></a>本来常住不坏不灭，<a id="a-D8"></a>水不能濡，<a id="a-D9"></a>风不能燥，<a id="a-DA"></a>非如瓶等勤力所成寻复破坏，<a id="a-DB"></a>非诸似因及不似因之所成立。<a id="a-DC"></a>何以故？<a id="a-DD"></a>宗及诸分是不定法，<a id="a-DE"></a>诸宗及因各差别故。<a id="a-DF"></a>密严佛土，<a id="a-DG"></a>是转依识超分别心，<a id="a-DH"></a>非诸妄情所行之境。<a id="a-DI"></a>密严佛土是如来处，<a id="a-DJ"></a>无始无终，<a id="a-DK"></a>非微尘生，<a id="a-DL"></a>非自性生，<a id="a-DM"></a>非乐欲生，<a id="a-DN"></a>不从摩醯首罗而生，<a id="a-DO"></a>亦非无明爱业所生，<a id="a-DP"></a>但是无功用智之所生起，<a id="a-DQ"></a>出过欲界及色、<a id="a-DR"></a>无色、<a id="a-DS"></a>无想天中闇冥之网。<a id="a-DT"></a>密严佛土阿若悉檀，<a id="a-DU"></a>非因明者所量境界，<a id="a-DV"></a>亦非胜性、<a id="a-DW"></a>自在、<a id="a-DX"></a>声论、<a id="a-DY"></a>毗陀如是等宗之所显示，<a id="a-DZ"></a>乃至于资粮位智慧之力不能照了，<a id="a-Da"></a>唯是如来十地所修清净智境。<a id="a-Db"></a>诸仁者，<a id="a-Dc"></a>一切凡夫迷于世间为业非业，<a id="a-Dd"></a>我今当说业非业义，<a id="a-De"></a>令诸定者获于安乐。<a id="a-Df"></a>”即说偈言：</p>
  <p id="aDg">“内外一切物，<a id="a-Dh"></a> 所见唯自心，</p>
  <p id="aDi">众生心二性，<a id="a-Dj"></a> 能取及所取。</p>
  <p id="aDk">心体有二门，<a id="a-Dl"></a> 即心见众物，</p>
  <p id="aDm">凡夫性迷惑，<a id="a-Dn"></a> 于自不能了，</p>
  <p id="aDo">所见众境界，<a id="a-Dp"></a> 皆是自所为，</p>
  <p id="aDq">瓶等相现前，<a id="a-Dr"></a> 求之悉无体。</p>
  <p id="aDs">诸仙智微劣，<a id="a-Dt"></a> 不能明了知，</p>
  <p id="aDu">舍于真实理，<a id="a-Dv"></a> 而行分别路。</p>
  <p id="aDw">是心有二性，<a id="a-Dx"></a> 如镜含众像，</p>
  <p id="aDy">亦如水现月，<a id="a-Dz"></a> 翳者见毛轮。</p>
  <p id="aE0">毛轮璎珞珠，<a id="a-E1"></a> 此皆无所有，</p>
  <p id="aE2">但从病翳眼，<a id="a-E3"></a> 若斯而显现。</p>
  <p id="aE4">瓶衣皆自识，<a id="a-E5"></a> 众生亦复然，</p>
  <p id="aE6">虚妄计著人，<a id="a-E7"></a> 不知恒执取。</p>
  <p id="aE8">众生及瓶等，<a id="a-E9"></a> 种种诸形相，</p>
  <p id="aEA">内外虽不同，<a id="a-EB"></a> 一切从心起。</p>
  <p id="aEC">此密严妙定，<a id="a-ED"></a> 非余之所有！</p>
  <p id="aEE">若有能修行，<a id="a-EF"></a> 生于众福地，</p>
  <p id="aEG">或生欲自在，<a id="a-EH"></a> 及以色界天，</p>
  <p id="aEI">乃至无想宫，<a id="a-EJ"></a> 阿迦尼吒处，</p>
  <p id="aEK">空识无所有，<a id="a-EL"></a> 非想非非想，</p>
  <p id="aEM">如是诸地中，<a id="a-EN"></a> 渐次除贪欲，</p>
  <p id="aEO">住彼非究竟，<a id="a-EP"></a> 寻来生密严，</p>
  <p id="aEQ">佛子众围绕，<a id="a-ER"></a> 自在而游戏。</p>
  <p id="aES">汝应修此定，<a id="a-ET"></a> 何为著亲属？</p>
  <p id="aEU">眷属相羁缚，<a id="a-EV"></a> 轮回生死因。</p>
  <p id="aEW">男女相耽爱，<a id="a-EX"></a> 精血共和合，</p>
  <p id="aEY">如虫生臭泥，<a id="a-EZ"></a> 此中生亦尔；</p>
  <p id="aEa">九月或十月，<a id="a-Eb"></a> 诸根渐成就，</p>
  <p id="aEc">时至出母胎，<a id="a-Ed"></a> 譬如虫蠕动；</p>
  <p id="aEe">从此而长大，<a id="a-Ef"></a> 乃至心了知，</p>
  <p id="aEg">我观诸众生，<a id="a-Eh"></a> 生生悉如此，</p>
  <p id="aEi">父母无有数，<a id="a-Ej"></a> 妻子亦复然，</p>
  <p id="aEk">一切诸世间，<a id="a-El"></a> 无处不周遍。</p>
  <p id="aEm">譬如石女人，<a id="a-En"></a> 梦已忽生子，</p>
  <p id="aEo">捧对方欢乐，<a id="a-Ep"></a> 寻又见其亡，</p>
  <p id="aEq">悲哀不自胜，<a id="a-Er"></a> 忽然从睡觉，</p>
  <p id="aEs">不见有其子，<a id="a-Et"></a> 初生及后终。</p>
  <p id="aEu">又梦山川中，<a id="a-Ev"></a> 田野村城邑，</p>
  <p id="aEw">人众悉充满，<a id="a-Ex"></a> 共营诸业务，</p>
  <p id="aEy">彼此互相见，<a id="a-Ez"></a> 犹如世所为，</p>
  <p id="aF0">及从于睡觉，<a id="a-F1"></a> 一切皆非有。</p>
  <p id="aF2">复有多欲人，<a id="a-F3"></a> 梦瞻于女色，</p>
  <p id="aF4">姿容极姝丽，<a id="a-F5"></a> 服玩皆珍绮，</p>
  <p id="aF6">在梦极欢娱，<a id="a-F7"></a> 觉已即无见，</p>
  <p id="aF8">一切世间事，<a id="a-F9"></a> 当知悉如是。</p>
  <p id="aFA">王位及军旅，<a id="a-FB"></a> 父母等宗亲，</p>
  <p id="aFC">但诳于凡夫，<a id="a-FD"></a> 体性皆非实。</p>
  <p id="aFE">汝于如是定，<a id="a-FF"></a> 何故不勤修？</p>
  <p id="aFG">无量诸声闻，<a id="a-FH"></a> 独觉及菩萨，</p>
  <p id="aFI">在于空闲处，<a id="a-FJ"></a> 山林恒寂静，</p>
  <p id="aFK">或住于乳海，<a id="a-FL"></a> 及以摩罗延，</p>
  <p id="aFM">须弥与膑陀，<a id="a-FN"></a> 摩醯因陀罗，</p>
  <p id="aFO">鸡罗婆利师，<a id="a-FP"></a> 乃至雪山等，</p>
  <p id="aFQ">或在劫波树，<a id="a-FR"></a> 波利耶多罗，</p>
  <p id="aFS">拘鞞罗树下，<a id="a-FT"></a> 半柱婆罗上，</p>
  <p id="aFU">食阎浮果味，<a id="a-FV"></a> 及诸不死食，</p>
  <p id="aFW">具足诸神通，<a id="a-FX"></a> 而常修此观。</p>
  <p id="aFY">过去未来世，<a id="a-FZ"></a> 常坐于莲华，</p>
  <p id="aFa">结跏身不动，<a id="a-Fb"></a> 正定恒观察，</p>
  <p id="aFc">诸根善调摄，<a id="a-Fd"></a> 不散于众境，</p>
  <p id="aFe">譬如象得钩，<a id="a-Ff"></a> 离欲而三昧。</p>
  <p id="aFg">世间若出世，<a id="a-Fh"></a> 一切诸定中，</p>
  <p id="aFi">佛定净无垢，<a id="a-Fj"></a> 贪爱皆除遣。</p>
  <p id="aFk">遍处无色定，<a id="a-Fl"></a> 无想等禅中，</p>
  <p id="aFm">见日月莲华，<a id="a-Fn"></a> 水火虚空相，</p>
  <p id="aFo">若离是分别，<a id="a-Fp"></a> 其心不动摇，</p>
  <p id="aFq">即于三昧中，<a id="a-Fr"></a> 见无量诸佛，</p>
  <p id="aFs">一时共舒手，<a id="a-Ft"></a> 以水灌其顶。</p>
  <p id="aFu">如是入佛地，<a id="a-Fv"></a> 一切皆明觉，</p>
  <p id="aFw">具足众色身，<a id="a-Fx"></a> 随宜而普现，</p>
  <p id="aFy">力通诸自在，<a id="a-Fz"></a> 三昧陀罗尼，</p>
  <p id="aG0">如是等功德，<a id="a-G1"></a> 莫不皆成就。</p>
  <p id="aG2">分析于诸色，<a id="a-G3"></a> 乃至观微尘，</p>
  <p id="aG4">自性无所有，<a id="a-G5"></a> 譬如彪兔角，</p>
  <p id="aG6">无分无分者，<a id="a-G7"></a> 蕴有蕴亦然，</p>
  <p id="aG8">同于幻所作，<a id="a-G9"></a> 一切皆如是。</p>
  <p id="aGA">此中无业果，<a id="a-GB"></a> 亦无作业人，</p>
  <p id="aGC">无能作世间；<a id="a-GD"></a> 设有非能作，</p>
  <p id="aGE">能作待于作，<a id="a-GF"></a> 何名能作人？</p>
  <p id="aGG">此言成过失，<a id="a-GH"></a> 说者非清净。</p>
  <p id="aGI">若谓云何有，<a id="a-GJ"></a> 水轮与地轮，</p>
  <p id="aGK">及众生世间，<a id="a-GL"></a> 次第而安布。</p>
  <p id="aGM">诸趣各差别，<a id="a-GN"></a> 彼此互往来，</p>
  <p id="aGO">谁复作诸根？<a id="a-GP"></a> 随情取于境。</p>
  <p id="aGQ">此等皆分别，<a id="a-GR"></a> 展转而变异，</p>
  <p id="aGS">同于乳酪酥，<a id="a-GT"></a> 如是生住灭。</p>
  <p id="aGU">若业若非业，<a id="a-GV"></a> 于斯生妄计，</p>
  <p id="aGW">定者常观此，<a id="a-GX"></a> 如梦与乾城。</p>
  <p id="aGY">众生无始来，<a id="a-GZ"></a> 戏论所熏习，</p>
  <p id="aGa">生起于分别，<a id="a-Gb"></a> 种种众过咎。</p>
  <p id="aGc">诸根犹如幻，<a id="a-Gd"></a> 境界同于梦，</p>
  <p id="aGe">能作作及业，<a id="a-Gf"></a> 定者不分别。</p>
  <p id="aGg">智慧微劣者，<a id="a-Gh"></a> 妄生诸恶见，</p>
  <p id="aGi">计有于能作，<a id="a-Gj"></a> 作一切世间，</p>
  <p id="aGk">或谓摩尼珠，<a id="a-Gl"></a> 金银等众矿，</p>
  <p id="aGm">鸟兽色差别，<a id="a-Gn"></a> 刺端纤以利。</p>
  <p id="aGo">此等谁所为？<a id="a-Gp"></a> 当知无作者。</p>
  <p id="aGq">世间非胜性，<a id="a-Gr"></a> 微尘等缘作，</p>
  <p id="aGs">亦非无有因，<a id="a-Gt"></a> 自然而得有。</p>
  <p id="aGu">惑心妄计者，<a id="a-Gv"></a> 不知其体性，</p>
  <p id="aGw">为业为非业，<a id="a-Gx"></a> 如是而分别。</p>
  <p id="aGy">如毒入于乳，<a id="a-Gz"></a> 随变与相应，</p>
  <p id="aH0">诸法亦复然，<a id="a-H1"></a> 分别常俱起。</p>
  <p id="aH2">法性非是生，<a id="a-H3"></a> 亦非是灭坏，</p>
  <p id="aH4">惑者不能了，<a id="a-H5"></a> 种种异分别。</p>
  <p id="aH6">定者应观察，<a id="a-H7"></a> 世间唯积聚，</p>
  <p id="aH8">若业若非业，<a id="a-H9"></a> 于此勿思惟。</p>
  <p id="aHA">诸趣互来往，<a id="a-HB"></a> 譬如于日月，</p>
  <p id="aHC">在空无所依，<a id="a-HD"></a> 随风而运转。</p>
  <p id="aHE">业性甚微隐，<a id="a-HF"></a> 密严者能见，</p>
  <p id="aHG">修行观行人，<a id="a-HH"></a> 不为其所缚。</p>
  <p id="aHI">譬如火烧木，<a id="a-HJ"></a> 须臾作灰烬，</p>
  <p id="aHK">智火焚业薪，<a id="a-HL"></a> 当知亦如是。</p>
  <p id="aHM">又如灯破闇，<a id="a-HN"></a> 一念尽无余，</p>
  <p id="aHO">诸业之闇冥，<a id="a-HP"></a> 多劫所熏聚，</p>
  <p id="aHQ">牟尼智灯照，<a id="a-HR"></a> 刹那悉除灭。<a id="a-HS"></a>”</p>
  <p data-pb></p>
  <h2 id="aHT">分别观行品第五</h2>
  <p id="aHU">尔时，<a id="a-HV"></a>金刚藏菩萨摩诃萨复告大众：<a id="a-HW"></a>“诸仁者，<a id="a-HX"></a>譬如有人在空闲地，<a id="a-HY"></a>以泥瓦草木葺之成宇，<a id="a-HZ"></a>既而谛观，<a id="a-Ha"></a>一一物中无舍可得。<a id="a-Hb"></a>又如多指共合成拳，<a id="a-Hc"></a>离指求拳即无所有。<a id="a-Hd"></a>军徒车乘、<a id="a-He"></a>城邑山林、<a id="a-Hf"></a>瓶衣等物，<a id="a-Hg"></a>一切皆是和合所成，<a id="a-Hh"></a>智者观之悉如梦事。<a id="a-Hi"></a>凡夫身宅亦复如是，<a id="a-Hj"></a>诸界积集，<a id="a-Hk"></a>譬如高山危脆不安，<a id="a-Hl"></a>同于朽屋。<a id="a-Hm"></a>不生不灭，<a id="a-Hn"></a>非自非他，<a id="a-Ho"></a>如乾闼婆城、<a id="a-Hp"></a>如影、<a id="a-Hq"></a>如云、<a id="a-Hr"></a>如阳焰、<a id="a-Hs"></a>如缋像。<a id="a-Ht"></a>虽可现睹性常清净，<a id="a-Hu"></a>远离一切有无分别。<a id="a-Hv"></a>如盲与跛相假而行无决定性，<a id="a-Hw"></a>乃至分析至于微尘，<a id="a-Hx"></a>但有空名都无实物。<a id="a-Hy"></a>若诸定者作是思惟，<a id="a-Hz"></a>即于色声等法不生觉念，<a id="a-I0"></a>离觉念已心得休息，<a id="a-I1"></a>泰然解脱不受诸有，<a id="a-I2"></a>常乐修行甚深禅定。<a id="a-I3"></a>诸天仙等端正女人而来供养，<a id="a-I4"></a>如观梦事不生染著。<a id="a-I5"></a>身虽在此，<a id="a-I6"></a>诸仙、<a id="a-I7"></a>外道、<a id="a-I8"></a>持咒之人，<a id="a-I9"></a>乃至梵天不能见顶。<a id="a-IA"></a>是人不久生摩尼宝藏宫殿之中，<a id="a-IB"></a>游戏神通具诸功德。<a id="a-IC"></a>此观行法是大心者所行境界，<a id="a-ID"></a>仁应速发广大之心。<a id="a-IE"></a>大心之人疾得生于光明宫殿，<a id="a-IF"></a>离诸贪欲、<a id="a-IG"></a>嗔恚、<a id="a-IH"></a>愚痴，<a id="a-II"></a>乃至当诣密严佛土。<a id="a-IJ"></a>此土广博微妙寂静，<a id="a-IK"></a>无诸老死衰恼之患，<a id="a-IL"></a>远离众相非识所行，<a id="a-IM"></a>妄计之人所不能得。</p>
  <p id="aIN">“诸仁者，<a id="a-IO"></a>此土清净观行所居，<a id="a-IP"></a>若怀希仰当勤修习，<a id="a-IQ"></a>断贪嗔痴离我我所。<a id="a-IR"></a>何以故？<a id="a-IS"></a>贪等烦恼取诸境界，<a id="a-IT"></a>若取于境即三觉生。<a id="a-IU"></a>如有女人端正可喜，<a id="a-IV"></a>有多欲者见已生著欲心迷乱，<a id="a-IW"></a>若行若坐饮食睡眠，<a id="a-IX"></a>专想思惟更无余念，<a id="a-IY"></a>彼女容相常现于心，<a id="a-IZ"></a>此心即为境界淤泥之所浊乱。<a id="a-Ia"></a>是故于境不应贪著！<a id="a-Ib"></a>诸仁者，<a id="a-Ic"></a>譬如有人见牛、<a id="a-Id"></a>鹿、<a id="a-Ie"></a>山羊有角之兽，<a id="a-If"></a>即于彪兔生无角解。<a id="a-Ig"></a>若使不见牛等有角，<a id="a-Ih"></a>于彪兔等决定不生无角之见。<a id="a-Ii"></a>世间妄见悉亦如是，<a id="a-Ij"></a>妄有所得起有分别，<a id="a-Ik"></a>后求其体不可得故，<a id="a-Il"></a>便言诸法决定是无；<a id="a-Im"></a>乃至未离分别之心，<a id="a-In"></a>常生如是不平等觉。</p>
  <p id="aIo">“诸仁者，<a id="a-Ip"></a>应以智慧审谛观察，<a id="a-Iq"></a>心之所行一切境界，<a id="a-Ir"></a>皆如妄计见牛兔等。<a id="a-Is"></a>若诸佛子作如是观，<a id="a-It"></a>随其意乐或生人中为转轮王，<a id="a-Iu"></a>有大威力腾空来往；<a id="a-Iv"></a>或生日月星宿之宫，<a id="a-Iw"></a>四天王天、<a id="a-Ix"></a>三十三天、<a id="a-Iy"></a>夜摩天、<a id="a-Iz"></a>兜率陀天，<a id="a-J0"></a>乃至自在天主摩尼藏殿；<a id="a-J1"></a>或生色界、<a id="a-J2"></a>梵身等天，<a id="a-J3"></a>修行定者十梵之处，<a id="a-J4"></a>无烦、<a id="a-J5"></a>无热、<a id="a-J6"></a>善见、<a id="a-J7"></a>善现、<a id="a-J8"></a>阿迦尼吒，<a id="a-J9"></a>空处、<a id="a-JA"></a>识处、<a id="a-JB"></a>无所有处、<a id="a-JC"></a>非想非非想处，<a id="a-JD"></a>住于彼已渐除贪欲，<a id="a-JE"></a>从此而生清净佛土，<a id="a-JF"></a>常游妙定至真解脱。<a id="a-JG"></a>”</p>
  <p id="aJH">尔时，<a id="a-JI"></a>金刚藏菩萨摩诃萨，<a id="a-JJ"></a>复说偈言：</p>
  <p id="aJK">“如因瓶破，<a id="a-JL"></a> 而成于瓦，<a id="a-JM"></a> 刹那各别，<a id="a-JN"></a> 恒是无常。</p>
  <p id="aJO">因种生芽，<a id="a-JP"></a> 芽生种坏；<a id="a-JQ"></a> 又如陶匠，<a id="a-JR"></a> 以泥作瓶，</p>
  <p id="aJS">泥是奢摩，<a id="a-JT"></a> 瓶如其色；<a id="a-JU"></a> 若复兼用，<a id="a-JV"></a> 余色泥作，</p>
  <p id="aJW">火烧熟已，<a id="a-JX"></a> 各杂色生；<a id="a-JY"></a> 箭竹生葱；<a id="a-JZ"></a> 角生于蒜；</p>
  <p id="aJa">不净之处，<a id="a-Jb"></a> 蝇生于虫。<a id="a-Jc"></a> 世间之中，<a id="a-Jd"></a> 有果似因，</p>
  <p id="aJe">或有诸物，<a id="a-Jf"></a> 不似因者，<a id="a-Jg"></a> 皆因变坏，<a id="a-Jh"></a> 而有果生。</p>
  <p id="aJi">微尘等因，<a id="a-Jj"></a> 体不变坏，<a id="a-Jk"></a> 不应妄作，<a id="a-Jl"></a> 如是分别。</p>
  <p id="aJm">无能作我，<a id="a-Jn"></a> 内我胜我，<a id="a-Jo"></a> 亦无我意。<a id="a-Jp"></a> 境界诸根，</p>
  <p id="aJq">和合为因，<a id="a-Jr"></a> 而生于识。<a id="a-Js"></a> 智者方便，<a id="a-Jt"></a> 善知众境，</p>
  <p id="aJu">破烦恼等，<a id="a-Jv"></a> 一切诸魔。</p>
  <p id="aJw">世有贪爱，<a id="a-Jx"></a> 如淡得蜜，<a id="a-Jy"></a> 贪爱若除，<a id="a-Jz"></a> 众缚悉解。</p>
  <p id="aK0">如蛇螫物，<a id="a-K1"></a> 嗔毒亦然，<a id="a-K2"></a> 生死趣中，<a id="a-K3"></a> 多所恼害。</p>
  <p id="aK4">诸仁若欲，<a id="a-K5"></a> 令彼除尽，<a id="a-K6"></a> 宜各勤心，<a id="a-K7"></a> 修于观行。<a id="a-K8"></a>”</p>
  <p data-pb></p>
  <h2 id="aK9">阿赖耶建立品第六</h2>
  <p id="aKA">尔时，<a id="a-KB"></a>金刚藏菩萨摩诃萨复告众言：<a id="a-KC"></a>“诸仁者，<a id="a-KD"></a>我念昔曾蒙佛与力而得妙定，<a id="a-KE"></a>廓然明见十方国土修世定人，<a id="a-KF"></a>及佛菩萨所住之处。<a id="a-KG"></a>于如是处中，<a id="a-KH"></a>密严佛土安乐第一，<a id="a-KI"></a>诸佛菩萨数如微尘处莲华藏。<a id="a-KJ"></a>我于尔时一心瞻仰，<a id="a-KK"></a>寻从定出即自见身，<a id="a-KL"></a>与诸菩萨在密严土。<a id="a-KM"></a>复于尔时，<a id="a-KN"></a>见解脱藏住在宫中，<a id="a-KO"></a>其量大小如一指节，<a id="a-KP"></a>色相明洁如阿怛斯华，<a id="a-KQ"></a>亦如空中清净满月。<a id="a-KR"></a>我时见已便生念言：<a id="a-KS"></a>‘此为是谁，<a id="a-KT"></a>而有如是不思议事？<a id="a-KU"></a>’作是念时，<a id="a-KV"></a>即见我身在其身内，<a id="a-KW"></a>于中普见一切世间。<a id="a-KX"></a>尔时，<a id="a-KY"></a>莲华藏中无量菩萨，<a id="a-KZ"></a>以佛神力亦如是见，<a id="a-Ka"></a>咸生是念：<a id="a-Kb"></a>‘此为希有不可思议！<a id="a-Kc"></a>’时天中天所为事毕还摄神力，<a id="a-Kd"></a>诸菩萨等悉复如故。<a id="a-Ke"></a>我时见此希有事已，<a id="a-Kf"></a>知诸菩萨种种变现，<a id="a-Kg"></a>是佛境界不可思议。</p>
  <p id="aKh">“诸仁者，<a id="a-Ki"></a>如来昔为菩萨之时，<a id="a-Kj"></a>从初欢喜至法云地，<a id="a-Kk"></a>得陀罗尼句义无尽，<a id="a-Kl"></a>及首楞严等诸大三昧，<a id="a-Km"></a>意生之身八种自在，<a id="a-Kn"></a>如应而现游戏神通名称光明。<a id="a-Ko"></a>如是等一切功德悉已成就，<a id="a-Kp"></a>转复清净逮成正觉，<a id="a-Kq"></a>住密严土随宜变化。<a id="a-Kr"></a>佛及菩萨种种色像，<a id="a-Ks"></a>自然周遍一切世间转妙法轮，<a id="a-Kt"></a>令诸众生速灭痴闇修行善法。<a id="a-Ku"></a>或有菩萨见佛身相尸利婆蹉等，<a id="a-Kv"></a>具足庄严自然光明犹如盛火，<a id="a-Kw"></a>与诸菩萨住如莲华清净之宫，<a id="a-Kx"></a>常游妙定以为安乐。<a id="a-Ky"></a>或见大树紧那罗王，<a id="a-Kz"></a>现百千亿种种变化，<a id="a-L0"></a>如月光明遍诸国土。<a id="a-L1"></a>或见无量佛子，<a id="a-L2"></a>智慧善巧众相庄严，<a id="a-L3"></a>顶饰宝冠，<a id="a-L4"></a>身佩璎珞，<a id="a-L5"></a>住兜率陀等诸天之宫。<a id="a-L6"></a>或见普贤有大威力，<a id="a-L7"></a>得一切智无碍辩才，<a id="a-L8"></a>身相光明独无伦比，<a id="a-L9"></a>所居宫殿如净满月，<a id="a-LA"></a>虽住密严正定之海而现众色像靡不周遍，<a id="a-LB"></a>一切贤圣所共称誉，<a id="a-LC"></a>无量天仙、<a id="a-LD"></a>乾闼婆等，<a id="a-LE"></a>国王王子并其眷属围绕侍卫。<a id="a-LF"></a>或复见有观行之师，<a id="a-LG"></a>诸佛子众所共围绕，<a id="a-LH"></a>住禅寂静犹如睡眠，<a id="a-LI"></a>而离惛沈懈怠等过，<a id="a-LJ"></a>悉曾侍奉无量诸佛。<a id="a-LK"></a>或复有见为大导师，<a id="a-LL"></a>降神诞生出家苦行，<a id="a-LM"></a>一心正定乃至涅槃，<a id="a-LN"></a>于虚空中行住坐卧现诸神变，<a id="a-LO"></a>令阎浮提至色究竟，<a id="a-LP"></a>诸天人等莫不瞻仰。</p>
  <p id="aLQ">“诸仁者，<a id="a-LR"></a>诸佛体性唯佛所知，<a id="a-LS"></a>佛之智慧最上无比，<a id="a-LT"></a>如释迦牟尼人中师子之所已得，<a id="a-LU"></a>汝诸佛子咸当得之。<a id="a-LV"></a>是故仁等应生净信，<a id="a-LW"></a>信为佛体必当解脱，<a id="a-LX"></a>斯人或作转轮圣王及诸小王，<a id="a-LY"></a>乃至或生梵天等宫而为天主。<a id="a-LZ"></a>是诸佛子转复精进，<a id="a-La"></a>于莲华藏清净佛土，<a id="a-Lb"></a>与诸菩萨莲华化生，<a id="a-Lc"></a>入一乘道离贪等习，<a id="a-Ld"></a>乃至降伏欲界天魔。<a id="a-Le"></a>夫精进者志无怯弱，<a id="a-Lf"></a>光隆佛家王诸国土。<a id="a-Lg"></a>诸仁者，<a id="a-Lh"></a>若欲作佛当净佛种性，<a id="a-Li"></a>净种性已必为如来之所授记成无上觉，<a id="a-Lj"></a>利益一切诸修行者。<a id="a-Lk"></a>譬如大地与诸众生而作所依，<a id="a-Ll"></a>又如良医善调众药，<a id="a-Lm"></a>周行城邑普心救疗；<a id="a-Ln"></a>佛亦如是，<a id="a-Lo"></a>平等教化心无分别，<a id="a-Lp"></a>设有众生割截肌肤心亦不动。</p>
  <p id="aLq">“诸仁者，<a id="a-Lr"></a>内外境界心之所行，<a id="a-Ls"></a>皆唯是识惑乱而见，<a id="a-Lt"></a>此中无我亦无我所。<a id="a-Lu"></a>能害、<a id="a-Lv"></a>所害、<a id="a-Lw"></a>害及害具，<a id="a-Lx"></a>一切皆是意识境界，<a id="a-Ly"></a>依阿赖耶如是分别。<a id="a-Lz"></a>譬如有人置珠日中，<a id="a-M0"></a>或因钻燧而生于火，<a id="a-M1"></a>此火非是珠燧所生，<a id="a-M2"></a>亦非人作；<a id="a-M3"></a>心意识亦复如是，<a id="a-M4"></a>根境作意和合而生。<a id="a-M5"></a>此性非如阳焰梦幻迷惑所取，<a id="a-M6"></a>亦不同于龟蛙之毛及以兔角。<a id="a-M7"></a>如霹雳火，<a id="a-M8"></a>为从水生，<a id="a-M9"></a>为从电生，<a id="a-MA"></a>为雷生耶？<a id="a-MB"></a>无能定知此所从生。<a id="a-MC"></a>如见陶师造于瓶等，<a id="a-MD"></a>欲等心法与心共生，<a id="a-ME"></a>亦复如是。<a id="a-MF"></a>诸仁者，<a id="a-MG"></a>心之体性不可思议，<a id="a-MH"></a>密严中人善能知见。</p>
  <p id="aMI">“诸仁者，<a id="a-MJ"></a>一切众生阿赖耶识，<a id="a-MK"></a>本来而有圆满清净，<a id="a-ML"></a>出过于世同于涅槃。<a id="a-MM"></a>譬如明月现众国土，<a id="a-MN"></a>世间之人见有亏盈，<a id="a-MO"></a>而月体性未尝增减；<a id="a-MP"></a>藏识亦尔，<a id="a-MQ"></a>普现一切众生界中，<a id="a-MR"></a>性常圆洁不增不减。<a id="a-MS"></a>无智之人妄生计著；<a id="a-MT"></a>若有于此能正了知，<a id="a-MU"></a>即得无漏转依差别。<a id="a-MV"></a>此差别法得者甚难！<a id="a-MW"></a>如月在云中性恒明洁，<a id="a-MX"></a>藏识亦尔，<a id="a-MY"></a>于转识境界习气之中而常清净。<a id="a-MZ"></a>如河中有木随流漂转，<a id="a-Ma"></a>而木与流体相各别；<a id="a-Mb"></a>藏识亦尔，<a id="a-Mc"></a>诸识习气虽常余俱不为所杂。<a id="a-Md"></a>诸仁者，<a id="a-Me"></a>阿赖耶识恒与一切染净之法而作所依，<a id="a-Mf"></a>是诸圣人现法乐住三昧之境，<a id="a-Mg"></a>人天等趣、<a id="a-Mh"></a>诸佛国土悉以为因，<a id="a-Mi"></a>常与诸乘而作种性，<a id="a-Mj"></a>若能了悟即成佛道。</p>
  <p id="aMk">“诸仁者，<a id="a-Ml"></a>一切众生有具功德威力自在，<a id="a-Mm"></a>乃至有生险难之处，<a id="a-Mn"></a>阿赖耶识恒住其中作所依止。<a id="a-Mo"></a>此是众生无始时界，<a id="a-Mp"></a>诸业习气能自增长，<a id="a-Mq"></a>亦能增长余之七识，<a id="a-Mr"></a>由是凡夫执为所作能作内我。<a id="a-Ms"></a>诸仁者，<a id="a-Mt"></a>意在身中如风速转，<a id="a-Mu"></a>业风吹动遍在诸根，<a id="a-Mv"></a>七识同时如浪而起，<a id="a-Mw"></a>外道所计胜性、<a id="a-Mx"></a>微尘、<a id="a-My"></a>自在、<a id="a-Mz"></a>时等，<a id="a-N0"></a>悉是清净阿赖耶识。<a id="a-N1"></a>诸仁者，<a id="a-N2"></a>阿赖耶识由先业力及爱为因，<a id="a-N3"></a>成就世间若干品类，<a id="a-N4"></a>妄计之人执为作者。<a id="a-N5"></a>此识体相微细难知，<a id="a-N6"></a>未见真实心迷不了，<a id="a-N7"></a>于根境意而生爱著。<a id="a-N8"></a>”</p>
  <p id="aN9">尔时，<a id="a-NA"></a>金刚藏菩萨摩诃萨，<a id="a-NB"></a>复说偈言：</p>
  <p id="aNC">“汝等诸佛子，<a id="a-ND"></a> 云何不见闻，</p>
  <p id="aNE">藏识体清净？<a id="a-NF"></a> 众身所依止，</p>
  <p id="aNG">或具三十二，<a id="a-NH"></a> 佛相及轮王，</p>
  <p id="aNI">或为种种形，<a id="a-NJ"></a> 世间皆悉见。</p>
  <p id="aNK">譬如净空月，<a id="a-NL"></a> 众星所环绕；</p>
  <p id="aNM">诸识阿赖耶，<a id="a-NN"></a> 如是身中住。</p>
  <p id="aNO">譬如欲天主，<a id="a-NP"></a> 侍卫游宝宫，</p>
  <p id="aNQ">江海等诸神，<a id="a-NR"></a> 水中而自在；</p>
  <p id="aNS">藏识处于世，<a id="a-NT"></a> 当知亦复然，</p>
  <p id="aNU">如地生众物，<a id="a-NV"></a> 是心多所现。</p>
  <p id="aNW">譬如日天子，<a id="a-NX"></a> 赫奕乘宝宫，</p>
  <p id="aNY">旋绕须弥山，<a id="a-NZ"></a> 周流照天下，</p>
  <p id="aNa">诸天世人等，<a id="a-Nb"></a> 见之而礼敬；</p>
  <p id="aNc">藏识佛地中，<a id="a-Nd"></a> 其相亦如是，</p>
  <p id="aNe">十地行众行，<a id="a-Nf"></a> 显发大乘法，</p>
  <p id="aNg">普与众生乐，<a id="a-Nh"></a> 常赞于如来。</p>
  <p id="aNi">在于菩萨身，<a id="a-Nj"></a> 是即名菩萨，</p>
  <p id="aNk">佛与诸菩萨，<a id="a-Nl"></a> 皆是赖耶名。</p>
  <p id="aNm">佛及诸佛子，<a id="a-Nn"></a> 已受当受记，</p>
  <p id="aNo">广大阿赖耶，<a id="a-Np"></a> 而成于正觉。</p>
  <p id="aNq">密严诸定者，<a id="a-Nr"></a> 与妙定相应，</p>
  <p id="aNs">能于阿赖耶，<a id="a-Nt"></a> 明了而观见。</p>
  <p id="aNu">佛及辟支佛，<a id="a-Nv"></a> 声闻诸异道，</p>
  <p id="aNw">见理无怯人，<a id="a-Nx"></a> 所观皆此识。</p>
  <p id="aNy">种种诸识境，<a id="a-Nz"></a> 皆从心所变，</p>
  <p id="aO0">瓶衣等众物，<a id="a-O1"></a> 如是性皆无，</p>
  <p id="aO2">悉依阿赖耶；<a id="a-O3"></a> 众生迷惑见，</p>
  <p id="aO4">以诸习气故，<a id="a-O5"></a> 所取能取转，</p>
  <p id="aO6">此性非如幻，<a id="a-O7"></a> 阳焰及毛轮。</p>
  <p id="aO8">非生非不生，<a id="a-O9"></a> 非空亦非有，</p>
  <p id="aOA">譬如长短等，<a id="a-OB"></a> 离一即皆无。</p>
  <p id="aOC">智者观幻事，<a id="a-OD"></a> 此皆唯幻术，</p>
  <p id="aOE">未曾有一物，<a id="a-OF"></a> 与幻而同起。</p>
  <p id="aOG">幻焰及毛轮，<a id="a-OH"></a> 和合而可见，</p>
  <p id="aOI">离一无和合，<a id="a-OJ"></a> 过未亦非有。</p>
  <p id="aOK">幻事毛轮等，<a id="a-OL"></a> 在在诸物相，</p>
  <p id="aOM">此皆心变异，<a id="a-ON"></a> 无体亦无名。</p>
  <p id="aOO">世中迷惑人，<a id="a-OP"></a> 其心不自在，</p>
  <p id="aOQ">妄说有能幻，<a id="a-OR"></a> 幻成种种物。</p>
  <p id="aOS">幻师甎瓦等，<a id="a-OT"></a> 所作众物类，</p>
  <p id="aOU">动转若去来，<a id="a-OV"></a> 此见皆非实。</p>
  <p id="aOW">如铁因磁石，<a id="a-OX"></a> 所向而转移，</p>
  <p id="aOY">藏识亦如是，<a id="a-OZ"></a> 随于分别转。</p>
  <p id="aOa">一切诸世间，<a id="a-Ob"></a> 无处不周遍，</p>
  <p id="aOc">如日摩尼宝，<a id="a-Od"></a> 无思及分别。</p>
  <p id="aOe">此识遍诸处，<a id="a-Of"></a> 见之谓流转，</p>
  <p id="aOg">不死亦不生，<a id="a-Oh"></a> 本非流转法。</p>
  <p id="aOi">定者勤观察，<a id="a-Oj"></a> 生死犹如梦，</p>
  <p id="aOk">是时即转依，<a id="a-Ol"></a> 说名为解脱。</p>
  <p id="aOm">此即是诸佛，<a id="a-On"></a> 最上之教理，</p>
  <p id="aOo">审量一切法，<a id="a-Op"></a> 如称如明镜。</p>
  <p id="aOq">又如大明灯，<a id="a-Or"></a> 亦如试金石，</p>
  <p id="aOs">远离于断灭，<a id="a-Ot"></a> 正道之标相。</p>
  <p id="aOu">修行妙定者，<a id="a-Ov"></a> 至解脱之因，</p>
  <p id="aOw">永离诸杂染，<a id="a-Ox"></a> 转依而显现。<a id="a-Oy"></a>”</p>
 </body>
</html>