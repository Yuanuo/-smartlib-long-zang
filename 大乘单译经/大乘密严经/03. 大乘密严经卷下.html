<!DOCTYPE html>
<html>
<head>
  <meta charset="utf-8"/>
  <meta name="author" content="地婆诃罗/唐"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>大乘密严经卷下</title>
</head>
<body>
  <h1 class="head">大乘密严经卷下</h1>
  <h2>自识境界品第七</h2>
  <p>尔时，金刚藏菩萨摩诃萨，遍观十方从髻珠中放大光明，其光普照一切国土及密严中诸菩萨众。放斯光已，即告如实见菩萨言：“仁主，雪山之中有一恶兽名为能害，变诈百千，以取诸兽杀之而食。若见牝鹿有子之者，便为子声悲鸣相呼；若有牝鹿便现有角，与其相似而往亲附，彼无惊惧杀而食之；见牛马等种种诸兽，悉同彼形而肆其恶。仁主，一切外道，于阿赖耶所生我见，亦复如是，如彼恶兽变种种形，著我之人所执我相，各各差别乃至极小犹如微尘。</p>
  <p>“仁主，是诸我执于何而住？不住于余，但住自识。计我之人言我，与意根境和合，意等和合而有识生，本无有我。如衣与华和合而有香气，未和合时无香可得。是故当知，但唯有识。心及心法，无别有我，如盘中果、如笼中灯、如伊尸迦文阇之草而可得者。但以因缘心心法生，此中无我亦无有生，微妙一相本来寂静。是诸佛菩萨观行之人内证境界。诸外道等不了唯识，生于我见，无知法智而强分别执著有无，若一若多我我所论。如彼恶兽多所伤杀，此亦如是，令诸众生于生死中驰骛往来，不肯亲近佛及菩萨、诸善知识，展转远离无归向时，违背圣道失于己利，于三乘中乃至不得一乘之法，为取所缚不见真谛，不得预于密严之土，乃至名字亦不得闻。仁主，诸观行人咸于此识净除我见。汝及诸菩萨摩诃萨亦应如是既自勤修，复为人说令具速入密严佛土。”</p>
  <h2>阿赖耶微密品第八</h2>
  <p>尔时，众中有菩萨名曰宝手，白众色最胜王言：“王应请问金刚藏：住三昧者，一切世间所有众法，离诸分别，及以名字、不相应名、相应之名，彼法自性于何而住？此诸佛子专心愿闻。”</p>
  <p>时众色最胜王，即随其义而问之曰：</p>
  <p>“名想等境界， 一切世间法，</p>
  <p>为唯是分别， 为离分别有。</p>
  <p>如其所立名， 是名何所住？</p>
  <p>金刚自在者， 愿为我宣说！”</p>
  <p>尔时，金刚藏菩萨摩诃萨，以偈答曰：</p>
  <p>“世间种种法， 一切唯有名，</p>
  <p>但想所安立， 离名无别义。</p>
  <p>四蕴唯名字， 是故说为名，</p>
  <p>如名摩纳婆， 但名无有体。</p>
  <p>佛及诸佛子， 说名唯在相，</p>
  <p>离相而有名， 不作是分别。</p>
  <p>是故依于相， 分别种种名，</p>
  <p>譬如祑吐等， 此皆无有实。</p>
  <p>凡夫所分别， 莫不皆依相，</p>
  <p>是故世间法， 离相即皆无。</p>
  <p>瓶衣车乘等， 名言所分别，</p>
  <p>色相虽可说， 体性无所有。</p>
  <p>世间众色法， 但相无有余，</p>
  <p>唯依相立名， 是名无实事。</p>
  <p>王应观世法， 离名无所有，</p>
  <p>但以分别心， 而生于取著。</p>
  <p>若离于分别， 取著即不生，</p>
  <p>无生即转依， 证于无尽法。</p>
  <p>是故大王等， 常应观想事，</p>
  <p>但是分别心， 离此即无有。</p>
  <p>形相体增长， 散坏质与身，</p>
  <p>如是等众名， 皆唯色之想。</p>
  <p>想名及分别， 体性本无异，</p>
  <p>随于世俗义， 建立而不同。</p>
  <p>若舍离名字， 而求于物体，</p>
  <p>过去及未来， 此皆无所得。</p>
  <p>能知诸识起， 无有所知法，</p>
  <p>所知唯是名， 世法悉如是。</p>
  <p>以名分别法， 法不称于名，</p>
  <p>诸法性如是， 不住于分别。</p>
  <p>以法唯名故， 想即无有体，</p>
  <p>想无名亦无， 何处有分别？</p>
  <p>若得无分别， 身心恒寂静，</p>
  <p>如木火烧已， 毕竟不复生。</p>
  <p>譬如人负担， 是人名担者，</p>
  <p>随其担有殊， 担者相差别；</p>
  <p>名如所担物， 分别名担者，</p>
  <p>以名种种故， 分别各不同。</p>
  <p>如见杌为人， 见人以为杌，</p>
  <p>人杌二分别， 但有于名字。</p>
  <p>诸大和合中， 分别以为色，</p>
  <p>若离于诸大， 色性即无有。</p>
  <p>如德依瓶处， 瓶依名亦然，</p>
  <p>舍名而取瓶， 瓶终不可得，</p>
  <p>瓶不住瓶体， 名岂住于名？</p>
  <p>二合生分别， 名量亦非有，</p>
  <p>住于如是定， 其心不动摇。</p>
  <p>譬如金石等， 本来无水相，</p>
  <p>与火共和合， 若水而流动；</p>
  <p>藏识亦如是， 体非流转法，</p>
  <p>诸识共相应， 与法同流转。</p>
  <p>如铁因磁石， 周回而转移，</p>
  <p>二俱无有思， 状若有思觉。</p>
  <p>赖耶与七识， 当知亦复然，</p>
  <p>习绳之所系， 无人而若有，</p>
  <p>普遍众生身， 周行诸险趣，</p>
  <p>如铁与磁石， 展转不相知。</p>
  <p>或离于险道， 而得住诸地，</p>
  <p>神通自在力， 如幻首楞严，</p>
  <p>乃至陀罗尼， 莫不皆成满，</p>
  <p>赞佛实功德， 以之为供养。</p>
  <p>或现无量身， 一身无量手，</p>
  <p>肩头口及舌， 展转皆无量，</p>
  <p>往诣十方国， 供养诸如来。</p>
  <p>或雨众妙华， 宝衣及璎珞，</p>
  <p>其积甚高广， 如须弥等山，</p>
  <p>供养于如来， 及以诸菩萨。</p>
  <p>或作宝宫殿， 如云备众彩，</p>
  <p>化现诸天女， 游处于其中，</p>
  <p>妓乐众妙音， 供养于诸佛。</p>
  <p>或与佛菩萨， 游止常共俱，</p>
  <p>一切众魔怨， 自在而降伏，</p>
  <p>得自证三昧， 已转于所依，</p>
  <p>阐扬五种法， 八识及无我，</p>
  <p>相续无暂停， 一心而供养。</p>
  <p>或现身为小， 其量如微尘，</p>
  <p>复现为大身， 无边不可测，</p>
  <p>种种诸色相， 以供养如来。</p>
  <p>或于自身中， 普纳诸世界，</p>
  <p>复以诸世界， 置之于芥子，</p>
  <p>大海为牛迹， 牛迹海亦然；</p>
  <p>是中诸众生， 身心无所娆，</p>
  <p>一切所资用， 平等而饶益，</p>
  <p>如日月如地， 如水及火风，</p>
  <p>又如大宝洲， 亦如良妙药。</p>
  <p>诸法不生灭， 不断亦不常，</p>
  <p>一异及来出， 如是悉无有，</p>
  <p>妄立种种名， 是为遍计性。</p>
  <p>诸法犹如幻， 如梦与乾城，</p>
  <p>阳焰水中月， 火轮云电等，</p>
  <p>此中妄所取， 是为遍计性。</p>
  <p>种种诸名字， 说于种种法，</p>
  <p>此皆无所有， 是为遍计性。</p>
  <p>一切世间法， 不离于名色，</p>
  <p>斯皆但有名， 离名无别义，</p>
  <p>如是遍计性， 我说为世间。</p>
  <p>眼色等为缘， 而起三和合，</p>
  <p>声依桴鼓发， 芽从地种生，</p>
  <p>宫殿及瓶衣， 无非众缘起，</p>
  <p>众生若诸法， 此悉依他性。</p>
  <p>若法是无漏， 其义不可舍，</p>
  <p>证智所从生， 此性名真实。</p>
  <p>诸法相差别， 已说其自性，</p>
  <p>若离自性门， 诸法不明了。</p>
  <p>如人以众物， 幻作种种形，</p>
  <p>色相虽不同， 性皆无决定；</p>
  <p>世事悉如是， 种种皆非实，</p>
  <p>妄情之所执， 遍计无有余。</p>
  <p>譬如摩尼宝， 随色而像现，</p>
  <p>世间亦复然， 但随分别有，</p>
  <p>体用无所在， 是为遍计性。</p>
  <p>如乾闼婆城， 非城而似城，</p>
  <p>亦非无有因， 而能如是现；</p>
  <p>世间种种物， 应知悉亦然，</p>
  <p>日月及诸山， 屋宅烟云等，</p>
  <p>体相各差别， 未尝有杂乱，</p>
  <p>自他及与共， 体性皆不成，</p>
  <p>但是所分别， 遍计之自性。</p>
  <p>诸物非因生， 亦非无有因，</p>
  <p>若有若非有， 此皆情所执。</p>
  <p>名依于相起， 二从分别生，</p>
  <p>正智及如如， 远离于分别。</p>
  <p>心如相显现， 相为意所依，</p>
  <p>意及五心生， 犹如海波浪。</p>
  <p>习气无有始， 境界亦复然，</p>
  <p>心因习气生， 境令心惑乱。</p>
  <p>依止赖耶识， 一切诸种子，</p>
  <p>心如境界现， 是说为世间。</p>
  <p>七识阿赖耶， 展转力相生，</p>
  <p>如是八种识， 不常亦不断，</p>
  <p>一切诸世间， 似有而安布；</p>
  <p>有计诸众生， 我等三和合，</p>
  <p>发生种种识， 了别于诸境，</p>
  <p>或有妄计言， 作者业因故，</p>
  <p>生于梵天等， 内外诸世间。</p>
  <p>世间非作者， 业及微尘作，</p>
  <p>但是阿赖耶， 变现似于境。</p>
  <p>藏识非缘作， 藏亦不作缘，</p>
  <p>诸识虽流转， 无有三和合。</p>
  <p>赖耶体常住， 众识与之俱，</p>
  <p>如轮与水精， 亦如星共月。</p>
  <p>从此生习气， 新新自增长，</p>
  <p>复增长余识， 余识亦复然，</p>
  <p>如是常轮转， 悟者心方息。</p>
  <p>譬如火烧木， 渐次而转移，</p>
  <p>此木既已烧， 复更烧余木；</p>
  <p>依止赖耶识， 无漏心亦然，</p>
  <p>渐除诸有漏， 永息轮回法。</p>
  <p>此是现法乐， 三昧之境界，</p>
  <p>众圣由斯道， 普诣十方国。</p>
  <p>如金在矿中， 无有能见金，</p>
  <p>智者善陶炼， 其金乃明显；</p>
  <p>藏识亦如是， 习气之所缠，</p>
  <p>三昧净除已， 定者常明见。</p>
  <p>如酪未攒摇， 酥终不可得，</p>
  <p>是故诸智者， 攒酪而得酥；</p>
  <p>藏识亦复然， 诸识所缠覆，</p>
  <p>密严诸定者， 勤观乃能得。</p>
  <p>密严是大明， 妙智之殊称，</p>
  <p>佛子勤修习， 常生此国中。</p>
  <p>色及无色界， 空识非非想，</p>
  <p>于彼常勤修， 而来生此处。</p>
  <p>此中诸佛子， 威光犹日月，</p>
  <p>住于修行地， 演说相应旨，</p>
  <p>如来所证法， 随见而转依，</p>
  <p>一切佛世尊， 灌顶授其位。</p>
  <p>虽住密严土， 应物随所宜，</p>
  <p>在空而变化， 若见或闻法。”</p>
  <p>尔时，金刚藏菩萨摩诃萨复告大众：“诸仁者，阿赖耶识，从无始来为戏论熏习，诸业所系轮回不已，如海因风起诸识浪，恒生恒灭不断不常。而诸众生不自觉知，随于自识现众境界；若自了知如火焚薪，即皆息灭，入无漏位，名为圣人。诸仁者，阿赖耶识变似众境弥于世间，染意攀缘执我我所，诸识于境各各了别。</p>
  <p>“诸仁者，心积集业，意亦复然。意识了知种种诸法，五识分别现前境界。如翳目者见似毛轮，于似色心中非色计色。诸仁者，如摩尼宝体性清净，若有置于日月光中，随其所应各雨其物；阿赖耶识亦复如是，是诸如来清净之藏，与习气合变似众色周于世间，若无漏相应即雨一切诸功德法。如乳变异而成于酪乃至酪浆，阿赖耶识亦复如是，变似一切世间众色。如翳目者以翳病故见似毛轮，一切众生亦复如是，以习气翳住藏识，眼生诸似色。此所见色，譬如阳焰远离有无，皆阿赖耶之所变现。诸仁者，依于眼色有似色识，如幻而生住于眼中，其相飘动如热时焰。诸仁者，一切众色皆阿赖耶，与色习相应变似其相非别有体，同于愚夫妄所分别。</p>
  <p>“诸仁者，一切众生若坐若卧若行若立，惛醉睡眠乃至狂走，莫不皆是阿赖耶识。譬如盛日舒光烛地，气蒸飘动犹如水流，渴兽迷惑向之奔走；阿赖耶识亦复如是，体性非色而似色现，分别之人妄生取著。如磁石力令铁转移，虽无有心似有心者；阿赖耶识亦复如是，为生死法之所摄持，往来诸趣非我似我。如水中有物，虽无思觉而随于水流动不住；阿赖耶识亦复如是，虽无分别依身运行。如有二象捔力而斗，若一被伤退而不复；阿赖耶识应知亦然，断诸染分更不流转。譬如莲华出离淤泥，皎洁清净离诸尘垢，诸天贵人见之珍敬；阿赖耶识亦复如是，出习气泥而得明洁，为诸佛菩萨大人所重。如有妙宝世所希绝，在愚下人边常被污贱，智者得已献之于王，用饰宝冠为王所戴；阿赖耶识亦复如是，是诸如来清净种性，于凡夫位恒被杂染，菩萨证已断诸习气，乃至成佛常所宝持。如美玉在水，蛙衣所覆；阿赖耶识亦复如是，在生死海为诸恶习覆而不现。</p>
  <p>“诸仁者，阿赖耶识，有能取、所取二种相生，如蛇有二头所乐同往，此亦如是与色相俱，世间之人取之为色，或计我我所若有若无，能作世间于世自在。诸仁者，阿赖耶识虽种种变现而性甚深，无智之人不能觉了。譬如幻师，幻作诸兽或行或走，相似众生都无定实；阿赖耶识亦复如是，幻作种种世间众生而无实事，凡愚不了妄生取著，起微尘、胜性、自在、丈夫有无等见。诸仁者，意能分别一切世间，是分别见如画中质、如云中形、如翳梦者所见之物、如因陀罗弓、如乾闼婆城、如谷响音、如阳焰水、如川影树、如池像月，分别之人于阿赖耶如是妄取。若有于此能正观察，知诸世间皆是自心，是分别见即皆转灭。诸仁者，阿赖耶识是意等诸法习气所依，为分别心之所扰浊，若离分别即成无漏，无漏即常犹如虚空。若诸菩萨于阿赖耶而得三昧，则生无漏禅定、解脱方便、力自在神通如是等诸功德法，十究竟愿意生之身，转于所依，识界常住，同虚空性，不坏不尽。</p>
  <p>“诸仁者，如来普见一切世间无有增减；般涅槃者非是坏灭，亦无非众生而今始生。十方国土同一法性，诸佛出世不出世间，一切诸法住于法性不常不断。若解脱者众生界灭，即坏如来一切智性，去来今佛所知之法不得平等。又若涅槃众生灭者，谁离于苦？有余无余降魔等事皆是妄说！是故当知，诸观行者证于解脱其身常住，离众有蕴灭诸习气。譬如热铁投之冷水，热势虽除而铁不坏，此亦如是。诸仁者，阿赖耶海为戏论粗重所击，五法、三性、诸识波浪相续而生，所有境界其相飘动，于无义处中似义而现。诸仁者，阿赖耶识行于诸蕴稠林之中意为先导，意识决了色等众境，五识依根了现境界，所取之境莫不皆是阿赖耶识。诸仁者，阿赖耶识与寿命暖触和合而住，意住于此识复住意，所余五识亦住自根。诸仁者，心意及识住于诸蕴，为业所牵流转不息。诸所有业因爱而起，以业受身，身复造业，舍此身已更受余身如步屈虫行，心及心法生于诸趣，复更积集稠林之蕴。诸仁者，寿暖及识若舍于身，身无觉知同于木石。</p>
  <p>“诸仁者，藏识是心，执我名意，取诸境界说之为识。诸仁者，心能持身，意著诸趣，意识遍了五现分别。诸仁者，藏识为因生于诸识，意及意识又从所缘无间而起，五识复待增上缘生，以同时自根为增上故。诸仁者，身如起尸亦如阳焰，随于诸行因缘而转，非是虚妄亦非真实，为爱所牵性空无我。诸仁者，意等诸识与心共生，五识复与意识同生，如是恒时大地俱转。诸仁者，阿赖耶识为爱所熏而得增长，自增长已复增余识如轮不绝，以诸识故众趣得生，于诸趣中识复增长，识与世间更互为因。如河中流前后不断，如芽与种相续而生，各各差别分明显现；识行亦尔，三和合已复更和合，差别而生无有断绝，内外众法因兹而起。一切凡夫不了自心，汝诸佛子应勤观察！”</p>
  <p>尔时，众色最胜王等，复向金刚藏菩萨摩诃萨，而作是言：</p>
  <p>“金刚三昧藏， 得无所畏者，</p>
  <p>善入于密严， 能演一切法。</p>
  <p>佛及诸佛子， 三昧正思惟，</p>
  <p>所见诸法相， 微妙最无比，</p>
  <p>惟愿大智者， 为我等宣说！</p>
  <p>尊者恒安住， 摩尼月藏宫，</p>
  <p>坐于师子座， 菩萨众围绕，</p>
  <p>愿为诸瑜只， 说密严定法。</p>
  <p>此是月幢佛， 为众所开演，</p>
  <p>彼众当来此， 愿说而无倦。”</p>
  <p>尔时，月幢世尊，无量分身在于欲色诸天宫殿，有无央数菩萨及诸天等围绕供养，说密严中诸无畏者所修观行实相之法。彼诸菩萨闻说是已，得内证智相应三昧，心不乐于正位之乐不住实际，即于定中互相观察，心各念言：“其谁已见，证于实相观行之首？云何而得见斯人乎？”心生渴仰佥然而住。彼诸佛子复更思惟：“何者是定？云何非定？于何所定，孰是其定所待之缘？”作是念已，以三昧力见密严土中菩萨之王，首戴宝冠三十二相以为严饰。彼诸菩萨便从定起著上好衣，从他方无量佛国而来此会，一心瞻仰金刚藏尊。</p>
  <p>尔时，金刚藏菩萨摩诃萨，周顾四方见诸大众，便生觉念将欲说法，熙怡微笑发和雅音，而说偈言：</p>
  <p>“汝等诸佛子， 咸应一心听！</p>
  <p>定境难可思， 非分别所了，</p>
  <p>定及于定者， 定缘亦复然。</p>
  <p>离诸欲不善， 而有于觉观，</p>
  <p>寂静生喜乐， 是谓入初禅，</p>
  <p>如是渐次第， 四八至于十。</p>
  <p>外道著我者， 常修此诸定；</p>
  <p>一切声闻众， 辟支佛亦然，</p>
  <p>了知于世间， 诸法之自相，</p>
  <p>蕴处如空宅， 此中无有我，</p>
  <p>无思无动作， 如机关起尸，</p>
  <p>但有三和合， 本无能作者。</p>
  <p>外道修定人， 起于定性见，</p>
  <p>此人迷法相， 坏于一切法。</p>
  <p>若有能修行， 如来微妙定，</p>
  <p>善知蕴无我， 诸见悉除灭。</p>
  <p>一切唯有识， 诸法相皆无，</p>
  <p>无能相所相， 无界亦无蕴；</p>
  <p>分析至微尘， 此皆无所住，</p>
  <p>地水等众物， 皆从分别生，</p>
  <p>不知其性者， 取于如是相。</p>
  <p>恶色与好色， 似色余亦然，</p>
  <p>譬如虚空中， 云霓等众彩。</p>
  <p>思惟如骨璅， 遍满于世间，</p>
  <p>及遍处想观， 观于诸大等，</p>
  <p>身有色无色， 定者常谛思，</p>
  <p>若于缘一心， 即缘说清净，</p>
  <p>如其所分别， 即彼成所缘。</p>
  <p>非定非定者， 妄计以为定，</p>
  <p>定者在定中， 了世皆藏识，</p>
  <p>法及诸法相， 一切皆除遣。</p>
  <p>获于胜定者， 善说于诸定，</p>
  <p>破诸修定人， 妄智所知法。</p>
  <p>若人生小智， 取法及于我，</p>
  <p>自谓诚谛言， 善巧说诸法，</p>
  <p>计著诸法相， 自坏亦坏他，</p>
  <p>无能相所相， 妄生差别见。</p>
  <p>甜性能除热， 苦醋碱止痰，</p>
  <p>辛物变于冷， 碱能已风疾，</p>
  <p>身中有痰热， 共生于疟病，</p>
  <p>或复但因风， 或三和合起；</p>
  <p>以病各差别， 良医说众方，</p>
  <p>石蜜并六分， 庾沙诸食等，</p>
  <p>能除众生身， 种种诸疟疾。</p>
  <p>若法有自性， 及以诸相者，</p>
  <p>药无除病能， 病者不应差，</p>
  <p>云何世人见， 服药病除愈？</p>
  <p>定者观世间， 但是赖耶识，</p>
  <p>变异而流转， 譬如众幻兽。</p>
  <p>无能相所相， 蕴与于蕴者，</p>
  <p>亦无支分殊， 及以有支分，</p>
  <p>世中无能作， 而作于世间。</p>
  <p>亦非散十方， 微尘之所聚，</p>
  <p>非初最微细， 渐次大如指，</p>
  <p>二指或复三， 诸物转和合。</p>
  <p>求那各差别， 如是义皆无，</p>
  <p>非时非胜性， 及三法所作，</p>
  <p>亦非无有因， 自然而得有。</p>
  <p>斯由业习气， 扰浊于内心，</p>
  <p>依心及眼根， 种种妄分别，</p>
  <p>意与于意识， 及以阿赖耶，</p>
  <p>普现于世间， 如幻作众物。</p>
  <p>瓶等众境界， 悉以心为体，</p>
  <p>非瓶似瓶现， 是故说为空。</p>
  <p>世间所有色， 诸天宫殿等，</p>
  <p>皆是阿赖耶， 变异而可见。</p>
  <p>众生身所有， 从头至手足，</p>
  <p>顿生或渐次， 无非阿赖耶。</p>
  <p>习气浊于心， 凡愚不能了，</p>
  <p>此性非是有， 亦复非是空。</p>
  <p>如人以诸物， 击破于瓶等，</p>
  <p>物体若是空， 即无能所破。</p>
  <p>譬如须弥量， 我见未为恶，</p>
  <p>憍慢而著空， 此恶过于彼。</p>
  <p>空性随应说， 不应演非处，</p>
  <p>若演于非处， 甘露即为毒。</p>
  <p>一切诸众生， 生于种种见，</p>
  <p>欲令断诸见， 为说于空理。</p>
  <p>闻空执为实， 不能断诸见，</p>
  <p>此见不可除， 如病医所舍。</p>
  <p>譬如火烧木， 木尽火不留，</p>
  <p>见木若已烧， 空火亦应灭。</p>
  <p>生于智慧火， 诸见得灭时，</p>
  <p>普烧诸烦恼， 一切皆清净。</p>
  <p>牟尼以此智， 密严而解脱，</p>
  <p>不见以兔角， 触坏于大山；</p>
  <p>曾无石女儿； 执箭射于物，</p>
  <p>未闻欲斗战， 而求兔角弓；</p>
  <p>谁复须宫室， 令石女儿造？</p>
  <p>一切法空性， 与法常同体，</p>
  <p>始于胎藏时， 色生便灭坏，</p>
  <p>离空无有色， 离色无有空，</p>
  <p>如月与光明， 始终恒不异。</p>
  <p>诸法亦如是， 空性与之一，</p>
  <p>展转无差别， 所为皆得成。</p>
  <p>是身如死尸， 本来无自性，</p>
  <p>恒为爱绳缚， 境界所牵动。</p>
  <p>佛说于空理， 为欲断诸见，</p>
  <p>汝等有智人， 宜应一心学。</p>
  <p>譬如工幻者， 以诸咒术力，</p>
  <p>草木等众缘， 随意之所作；</p>
  <p>依于眼及爱， 作意色与明，</p>
  <p>如是眼识生， 如幻亦如焰。</p>
  <p>是识无来处， 去亦无处所，</p>
  <p>诸识性如是， 不应著有无。</p>
  <p>譬如石女儿， 兔角毛轮等，</p>
  <p>本来无有体， 妄立于名字！</p>
  <p>师子熊罴类， 此皆无有角，</p>
  <p>何故不分别， 唯言兔角无？</p>
  <p>善巧谈论者， 岂不能宣说？</p>
  <p>古先诸智人， 但说兔无角！</p>
  <p>惑者妄分别， 如喑及聋瞽，</p>
  <p>斯人无现智， 不能自证法，</p>
  <p>但随他语转， 何用分别为？</p>
  <p>若离于分别， 当生密严土，</p>
  <p>一心正定中， 普现十方国。</p>
  <p>譬如天宫殿， 众星及日月，</p>
  <p>依止须弥山， 风力所持运；</p>
  <p>七识亦如是， 依于阿赖耶，</p>
  <p>习气之所持， 处处恒流转。</p>
  <p>譬如依大地， 发生种种物，</p>
  <p>一切诸含情， 乃至众珍宝；</p>
  <p>藏识亦如是， 众识之所依，</p>
  <p>譬如孔雀鸟， 毛羽多光色。</p>
  <p>雄雌相爱乐， 鼓舞共欢游，</p>
  <p>定者观赖耶， 应知亦如是，</p>
  <p>种子及诸法， 展转相依住。</p>
  <p>譬如百川流， 日夜归大海，</p>
  <p>川流无有尽， 海亦不分别；</p>
  <p>藏识亦如是， 甚深无有涯，</p>
  <p>诸识之习气， 日夜常归往。</p>
  <p>如地有众宝， 及余种种物，</p>
  <p>给施诸众生， 随其所资用；</p>
  <p>藏识亦如是， 与诸分别俱，</p>
  <p>增长于生死， 转依成正觉。</p>
  <p>善行清净行， 出过于十地，</p>
  <p>入如来地中， 十力皆圆满，</p>
  <p>正住于真际， 常恒不坏灭，</p>
  <p>如地无分别， 应化无有穷。</p>
  <p>如春众华发， 人鸟皆欣玩，</p>
  <p>执持识亦然， 定者多迷取。</p>
  <p>如是诸佛子， 无慧离真实，</p>
  <p>于义不善知， 妄言生决定，</p>
  <p>非法离间语， 诳惑于众生，</p>
  <p>诸法别异住， 而别起言说。</p>
  <p>譬如工幻师， 善用于咒术，</p>
  <p>于无华果处， 现种种华果；</p>
  <p>如是佛菩萨， 善巧方便智，</p>
  <p>世间别异住， 别异而安立，</p>
  <p>说种种教门， 诱诲无终已，</p>
  <p>决定真实法， 密严中显现。</p>
  <p>六界与十八， 十二处丈夫，</p>
  <p>意绳之所牵， 众生以流转。</p>
  <p>八识诸界处， 共起而和合，</p>
  <p>从于意绳转， 前身复后身。</p>
  <p>佛说此丈夫， 随世因流转，</p>
  <p>是一切身者， 续生无断绝。”</p>
  <p>尔时，金刚藏菩萨摩诃萨说诸界处丈夫义已，摩尼宝藏清净宫中已得无畏诸大菩萨皆前顶礼。又有无量佛菩萨众，从诸国土来此会者，同声赞曰：“善哉！善哉！”</p>
  <p>众中复有无量菩萨、诸天及诸天女，皆从座起，合掌而立递相瞻顾，而说偈言：</p>
  <p>“一切定者中， 唯仁为上首！</p>
  <p>今为诸菩萨， 说微妙丈夫，</p>
  <p>远离于外道， 著我等之论。</p>
  <p>如仁所宣示， 六界净丈夫，</p>
  <p>但是诸界合， 随因以流转。</p>
  <p>譬如虚空中， 有鸟迹明现，</p>
  <p>亦如离于木， 而火得炽燃；</p>
  <p>空中鸟迹现， 离木而有火，</p>
  <p>我及诸世间， 未曾见是事。</p>
  <p>鸟飞以羽翰， 空中无有迹，</p>
  <p>仁者说丈夫， 与鸟迹相似，</p>
  <p>云何于诸有， 得有轮回义，</p>
  <p>而说界丈夫， 常流转生死，</p>
  <p>受诸苦乐果， 所作业无失；</p>
  <p>如农夫作业， 未尝不得果，</p>
  <p>此果成熟已， 后果当复生；</p>
  <p>身者亦复然， 住身修善行，</p>
  <p>前生后生处， 恒受人天乐；</p>
  <p>或常修福德， 资粮为佛因，</p>
  <p>解脱及诸度， 逮成于正觉？</p>
  <p>生天自在果， 观行见真义，</p>
  <p>若离趣丈夫， 一切悉无有。</p>
  <p>有丈夫流转， 在于生死中，</p>
  <p>下从阿鼻狱， 上至诸天处，</p>
  <p>是业必生果， 所作不唐捐。</p>
  <p>若内外世间， 互力而生起，</p>
  <p>此法似于彼， 彼从于此生，</p>
  <p>虽离趣丈夫， 得有轮回者，</p>
  <p>如言石女子， 威仪而进退，</p>
  <p>兔角有铦利， 沙中能出油。”</p>
  <p>尔时，会中诸菩萨天及天女说是语已，皆共供养所应供者，金刚藏尊并诸菩萨。供养毕已，复共同心，而说偈言：</p>
  <p>“法眼具无缺， 因喻皆庄严，</p>
  <p>能伏他人论， 显示自宗德。</p>
  <p>是故大精进， 宜应速开演，</p>
  <p>此会天人等， 一心皆愿闻！”</p>
  <p>尔时，金刚藏菩萨摩诃萨，以偈答曰：</p>
  <p>“此法深难思， 分别不能及，</p>
  <p>瑜伽清净理， 因喻所开敷。</p>
  <p>密严修定处， 于中我宣说，</p>
  <p>汝等诸天人， 咸应一心听。”</p>
  <p>尔时，金刚藏菩萨摩诃萨说是语已，复向大树紧那罗王，而说偈言：</p>
  <p>“大树紧那罗， 汝应知法性！</p>
  <p>诸法云何住？ 性空无所有，</p>
  <p>如是见相应， 于定不迷惑。</p>
  <p>如饭一粒熟， 余粒即可知，</p>
  <p>诸法亦复然， 知一即知彼。</p>
  <p>譬如攒酪者， 尝之以指端，</p>
  <p>如是诸法性， 可以一观察。</p>
  <p>法性非是有， 亦复非是空，</p>
  <p>藏识之所变， 藏以空为相。”</p>
  <p>尔时，大树紧那罗王，以偈问曰：</p>
  <p>“云何心量中， 而有界丈夫？</p>
  <p>云何生诸界， 坚湿及暖动？”</p>
  <p>尔时，金刚藏菩萨摩诃萨，闻是语已，偈答之言：</p>
  <p>“善哉大树王， 汝今作是问，</p>
  <p>欲令修行者， 其心诣真实。</p>
  <p>我今为汝说， 琴师应善听！</p>
  <p>汝昔乘宫殿， 并诸眷属俱，</p>
  <p>鼓乐从空下， 而来诣佛所。</p>
  <p>汝手所鸣琴， 琉璃以为饰，</p>
  <p>抚奏声和雅， 悦动于众心。</p>
  <p>无量诸声闻， 在佛所观听，</p>
  <p>不能持本志， 各自起而舞。</p>
  <p>时天冠大士， 告迦叶等言：</p>
  <p>‘汝等离欲人， 云何而舞戏？’</p>
  <p>是时大迦叶， 白彼天冠士：</p>
  <p>‘菩萨有大力， 譬如旋岚风；</p>
  <p>声闻无定智， 如黑山摇动，</p>
  <p>虽离惑分别， 尚染习气泥！</p>
  <p>彼舍诸习气， 心净当成佛。’</p>
  <p>汝于微细境， 其心已通达，</p>
  <p>种种世论中， 明了而决定，</p>
  <p>善于诸地相， 及佛清净法。</p>
  <p>汝在宫殿中， 眷属所围绕，</p>
  <p>清净而严好， 譬如盛满月，</p>
  <p>能于修观行， 自在之众中，</p>
  <p>问我界丈夫， 云何从心起？</p>
  <p>汝及诸佛子， 咸应一心听！</p>
  <p>如其诸界内， 心名为丈夫，</p>
  <p>诸界因此生， 是义我当说。</p>
  <p>津润生于水， 炎盛生于火，</p>
  <p>动摇诸作业， 因斯起风界。</p>
  <p>从于色分齐， 有地及虚空，</p>
  <p>境界与诸习， 识生而会聚。</p>
  <p>眼及于色等， 相状各不同，</p>
  <p>此为生广门， 诸有恒相续。”</p>
  <p>尔时，摩尼宝藏自在宫中，持进菩萨与无量菩萨俱，从座而起稽首作礼，持诸妙供而以供养金刚藏尊，复张宝网弥覆其上，同声赞曰：“善哉！善哉！”而说颂言：</p>
  <p>“尊者住法云， 善入于佛地，</p>
  <p>能为诸菩萨， 开示如来境。”</p>
  <p>尔时，大树紧那罗王并诸婇女，复持种种妙好供具以为供养，供养毕已，偈赞之曰：</p>
  <p>“善哉金刚藏， 得无所畏者，</p>
  <p>为我等开演， 如来微妙法！</p>
  <p>今此摩尼殿， 清净最吉祥！”</p>
  <p>尔时，圣者观自在菩萨、慈氏菩萨、得大势菩萨、文殊师利菩萨、宝髻菩萨、天冠菩萨、总持王菩萨、一切义成菩萨，如是等菩萨摩诃萨，及余无量修观行者，皆是佛子有大威德，善能开示观行之心，悉从座起互相观察，向金刚藏菩萨摩诃萨，而说偈言：</p>
  <p>“惟愿金刚尊， 显示于法眼！</p>
  <p>尊者善地相， 一切咸综知，</p>
  <p>如来常念持， 佛子所宗敬。</p>
  <p>今此大力众， 同心而劝请：</p>
  <p>瑜伽自在者， 显示于密严，</p>
  <p>普令诸世间， 得所未曾有！</p>
  <p>此法最清净， 远离于言说，</p>
  <p>化佛诸菩萨， 经中未开演！</p>
  <p>诸圣现法乐， 见真无漏界，</p>
  <p>自觉智所行， 清净最无比！</p>
  <p>具足众三昧， 及以陀罗尼，</p>
  <p>诸自在解脱， 意生身十种，</p>
  <p>严净佛国土， 不可思议数。</p>
  <p>佛及诸菩萨， 身量如微尘，</p>
  <p>乃至如毛端， 百分中之一。</p>
  <p>密严佛国土， 诸土中最胜，</p>
  <p>如是观行者， 来生于是间，</p>
  <p>此皆何所因？ 佛子愿宣说！”</p>
  <p>尔时，金刚藏菩萨摩诃萨，三十二相、八十种好庄严其身，为欲宣示无分别离分别先佛法眼，如师子王普观众会，知其智力堪能听受，即以梵声、迦陵伽声、广长舌相清美之声，其声决定，众所悦可，无有粗犷调柔简畅，键罗摩声、乌拖多声、悉利多声、离沙婆声、般遮摩声、毗岚弭儋度路等声，皆悉具足无量功德而共相应，不令听者其心迷著，善能了达音声之相，一切天、人、乾闼婆等莫不欣乐。金刚藏菩萨摩诃萨口无言说，以本愿力，于其身上眉额顶鼻乃至肩膝，犹如变化自然而出如是之音，为诸大众演说法眼。譬如鹅王群鹅翼从，在沙汀上素洁严好；金刚藏大精进者，住于自在清净之宫，诸佛子众所共围绕严洁亦尔。如空中朗月光映众星，金刚藏菩萨亦复如是，处师子座映蔽一切，诸修行者如月与光无有差别。佛与金刚藏菩萨，亦复如是等无有异。</p>
  <p>尔时，如实见菩萨摩诃萨住修行地众中上首，从座而起，合掌恭敬观诸菩萨，说是偈言：</p>
  <p>“呜呼大乘法， 微妙不思议！</p>
  <p>如来之境界， 佛子应顶礼，</p>
  <p>无思离垢法， 希有甚难遇！</p>
  <p>一切国土中， 诸佛所观察，</p>
  <p>大乘真实义， 清净无等伦！</p>
  <p>远离诸分别， 转依之妙道，</p>
  <p>八种识境界， 诸自性不同；</p>
  <p>五法及无我， 差别而开示，</p>
  <p>五种习所缠， 生诸恶分别；</p>
  <p>见此微妙法， 清净如真金，</p>
  <p>得于清净者， 即住佛种性。</p>
  <p>如来性微妙， 非外道声闻！</p>
  <p>一切国土中， 密严为最上，</p>
  <p>种性成就已， 而来生此国。</p>
  <p>尊者金刚藏， 已得何三昧？</p>
  <p>所说清净法， 是何三昧境？</p>
  <p>尔时，会中有无量菩萨众，稽首作礼而说偈言：</p>
  <p>”大智金刚藏， 愿为我开演，</p>
  <p>住何三昧中， 而能说是法，</p>
  <p>此诸佛子等， 一切皆愿闻！”</p>
  <p>尔时，金刚藏菩萨大无畏者，普观众会智慧之力，为任听受不思议法，为不任耶？谛观察已，知诸佛子堪受斯法，即说偈言：</p>
  <p>“汝等诸佛子， 咸应一心听，</p>
  <p>我今为汝说， 转依之妙道！</p>
  <p>我所得三昧， 名大乘威德，</p>
  <p>菩萨住是中， 能演清净法；</p>
  <p>亦见拘胝刹， 所有诸如来，</p>
  <p>尘数那由他， 在前而赞叹：</p>
  <p>‘善哉汝所说， 此是瑜伽道！</p>
  <p>我等诸如来， 皆行此三昧，</p>
  <p>于斯得自在， 清净成正觉。’</p>
  <p>未曾有一佛， 非此三昧生，</p>
  <p>是故此三昧， 思惟不能及。</p>
  <p>若有诸菩萨， 住是三昧中，</p>
  <p>即住不思议， 诸佛之境界。</p>
  <p>证于自智境， 及见于诸佛，</p>
  <p>变化百千亿， 乃至如微尘。</p>
  <p>内证之妙理， 诸佛所安住，</p>
  <p>此法无诸相， 远离于声色。</p>
  <p>名从于相生， 相从因缘起，</p>
  <p>此二生分别， 诸法性如如，</p>
  <p>于斯善观察， 是名为正智。</p>
  <p>名为遍计性， 相是依他起，</p>
  <p>名相二俱遣， 是为第一义。</p>
  <p>藏识住于身， 随处而流转，</p>
  <p>习气如山积， 染意之所缠，</p>
  <p>末那有二门， 意识同时起，</p>
  <p>五境现前转， 诸识身和合，</p>
  <p>犹如有我人， 住在于身内。</p>
  <p>藏识瀑流水， 境界风所飘，</p>
  <p>种种识浪生， 相续恒无断。</p>
  <p>佛及诸菩萨， 能知法无我，</p>
  <p>已得成如来， 复为人宣说。</p>
  <p>分析于诸蕴， 见人无我性，</p>
  <p>不知无有法， 是说为声闻。</p>
  <p>菩萨善能观， 人法二无我，</p>
  <p>观已即便舍， 不住于真际。</p>
  <p>若住于真际， 便舍大悲心，</p>
  <p>功业悉不成， 不得成正觉。</p>
  <p>希有难思智， 普利诸群生，</p>
  <p>如莲出淤泥， 色相甚严洁，</p>
  <p>诸天圣人等， 见之生爱敬。</p>
  <p>如是佛菩萨， 出于生死泥，</p>
  <p>成佛体清净， 诸天所欣仰。</p>
  <p>从初菩萨位， 或作转轮王，</p>
  <p>天主阿修罗， 乾闼婆王等，</p>
  <p>了悟大乘者， 获于如是身，</p>
  <p>渐次而修行， 决定得成佛。</p>
  <p>是故诸佛子， 宜应一心学，</p>
  <p>世间诸众生， 染净等诸法，</p>
  <p>皆依于藏识， 为因而得生，</p>
  <p>此因胜无比， 证实者宣示。</p>
  <p>非与于能作， 自在等相似，</p>
  <p>世尊说此识， 为除诸习气。</p>
  <p>了知解脱已， 此亦无所得；</p>
  <p>赖耶有可得， 解脱非是常。</p>
  <p>如来清净藏， 亦名无垢智，</p>
  <p>常住无始终， 离四句言说。</p>
  <p>佛说如来藏， 以为阿赖耶，</p>
  <p>恶慧不能知， 藏即赖耶识。</p>
  <p>如来清净藏， 世间阿赖耶，</p>
  <p>如金与指环， 展转无差别。</p>
  <p>譬如巧金师， 以净好真金，</p>
  <p>造作指严具， 欲以庄严指，</p>
  <p>其相异众物， 说名为指环；</p>
  <p>现乐诸圣人， 证于自智境，</p>
  <p>功德转增胜， 自共无能说。</p>
  <p>现法诸定者， 了境唯是识，</p>
  <p>得第七地已， 转灭不复生。</p>
  <p>心识之所行， 一切诸境界，</p>
  <p>所见虽差别， 但识无有境。</p>
  <p>瓶衣等众物， 境界悉皆无，</p>
  <p>心变似境生， 谓能取所取。</p>
  <p>譬如星月等， 依须弥运行，</p>
  <p>诸识亦复然， 恒依赖耶转。</p>
  <p>当知赖耶识， 即名为密严，</p>
  <p>譬如好真金， 光色常充满。</p>
  <p>自证清净境， 非分别境界，</p>
  <p>性与分别离， 不可得分别，</p>
  <p>体实而是常， 定者能观见。</p>
  <p>意识所行境， 但缚于凡夫，</p>
  <p>圣见悉清净， 譬如阳焰等！”</p>
  <p>尔时，世尊说是经已，金刚藏等无量菩萨摩诃萨，及从他方来此会者无央数众，闻佛所说，皆大欢喜，信受奉行。</p>
</body></html>