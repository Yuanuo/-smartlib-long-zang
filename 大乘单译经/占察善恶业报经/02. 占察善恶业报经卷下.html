<!doctype html>
<html id="z3IBU4PVw" data-ver="967">
 <head>
  <meta charset="utf-8">
  <meta author="菩提登">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">占察善恶业报经卷下</h1>
  <p id="a2"></p>
  <p id="a3">尔时，<a id="a-4"></a>坚净信菩萨摩诃萨，<a id="a-5"></a>问地藏菩萨摩诃萨言：<a id="a-6"></a>“云何开示求向大乘者进趣方便？<a id="a-7"></a>”</p>
  <p id="a8">地藏菩萨摩诃萨言：<a id="a-9"></a>“善男子，<a id="a-A"></a>若有众生欲向大乘者，<a id="a-B"></a>应当先知最初所行根本之业。<a id="a-C"></a>其最初所行根本业者，<a id="a-D"></a>所谓依止一实境界以修信解，<a id="a-E"></a>因修信解力增长故，<a id="a-F"></a>速疾得入菩萨种性。<a id="a-G"></a>所言一实境界者，<a id="a-H"></a>谓众生心体，<a id="a-I"></a>从本以来，<a id="a-J"></a>不生不灭，<a id="a-K"></a>自性清净，<a id="a-L"></a>无障无礙，<a id="a-M"></a>犹如虚空，<a id="a-N"></a>离分别故，<a id="a-O"></a>平等普遍，<a id="a-P"></a>无所不至，<a id="a-Q"></a>圆满十方，<a id="a-R"></a>究竟一相，<a id="a-S"></a>无二无别，<a id="a-T"></a>不变不异，<a id="a-U"></a>无增无减。<a id="a-V"></a>以一切众生心，<a id="a-W"></a>一切声闻、<a id="a-X"></a>辟支佛心，<a id="a-Y"></a>一切菩萨心，<a id="a-Z"></a>一切诸佛心，<a id="a-a"></a>皆同不生不灭，<a id="a-b"></a>无染无净，<a id="a-c"></a>真如相故。<a id="a-d"></a>所以者何？</p>
  <p id="ae">“一切有心起分别者，<a id="a-f"></a>犹如幻化无有真实，<a id="a-g"></a>所谓识、<a id="a-h"></a>受、<a id="a-i"></a>想、<a id="a-j"></a>行、<a id="a-k"></a>忆念、<a id="a-l"></a>缘虑、<a id="a-m"></a>觉知等法，<a id="a-n"></a>种种心数，<a id="a-o"></a>非青非黄、<a id="a-p"></a>非赤非白、<a id="a-q"></a>亦非杂色，<a id="a-r"></a>无有长短、<a id="a-s"></a>方圆、<a id="a-t"></a>大小，<a id="a-u"></a>乃至尽于十方虚空一切世界，<a id="a-v"></a>求心形状，<a id="a-w"></a>无一区分而可得者。<a id="a-x"></a>但以众生无明痴暗熏习因缘，<a id="a-y"></a>现妄境界，<a id="a-z"></a>令生念著，<a id="a-10"></a>所谓此心不能自知妄自谓有，<a id="a-11"></a>起觉知想，<a id="a-12"></a>计我、<a id="a-13"></a>我所，<a id="a-14"></a>而实无有觉知之相，<a id="a-15"></a>以此妄心毕竟无体，<a id="a-16"></a>不可见故。<a id="a-17"></a>若无觉知能分别者，<a id="a-18"></a>则无十方三世一切境界差别之相。<a id="a-19"></a>以一切法皆不能自有，<a id="a-1A"></a>但依妄心分别故有，<a id="a-1B"></a>所谓一切境界各各不自念为有，<a id="a-1C"></a>知此为自，<a id="a-1D"></a>知彼为他。<a id="a-1E"></a>是故一切法不能自有，<a id="a-1F"></a>则无别异，<a id="a-1G"></a>唯依妄心，<a id="a-1H"></a>不知不了内自无故，<a id="a-1I"></a>谓有前外所知境界，<a id="a-1J"></a>妄生种种法想，<a id="a-1K"></a>谓有谓无、<a id="a-1L"></a>谓彼谓此、<a id="a-1M"></a>谓是谓非、<a id="a-1N"></a>谓好谓恶，<a id="a-1O"></a>乃至妄生无量无边法想。<a id="a-1P"></a>当如是知，<a id="a-1Q"></a>一切诸法皆从妄想生，<a id="a-1R"></a>依妄心为本。<a id="a-1S"></a>然此妄心无自相故，<a id="a-1T"></a>亦依境界而有，<a id="a-1U"></a>所谓缘念觉知前境界故，<a id="a-1V"></a>说名为心。</p>
  <p id="a1W">“又此妄心，<a id="a-1X"></a>与前境界虽俱相依，<a id="a-1Y"></a>起无先后；<a id="a-1Z"></a>而此妄心，<a id="a-1a"></a>能为一切境界源主。<a id="a-1b"></a>所以者何？<a id="a-1c"></a>谓依妄心不了法界一相故，<a id="a-1d"></a>说心有无明；<a id="a-1e"></a>依无明力因故，<a id="a-1f"></a>现妄境界；<a id="a-1g"></a>亦依无明灭故，<a id="a-1h"></a>一切境界灭。<a id="a-1i"></a>非依一切境界自不了故，<a id="a-1j"></a>说境界有无明；<a id="a-1k"></a>亦非依境界故，<a id="a-1l"></a>生于无明。<a id="a-1m"></a>以一切诸佛，<a id="a-1n"></a>于一切境界不生无明故，<a id="a-1o"></a>又复不依境界灭故，<a id="a-1p"></a>无明心灭。<a id="a-1q"></a>以一切境界从本已来，<a id="a-1r"></a>体性自灭，<a id="a-1s"></a>未曾有故。<a id="a-1t"></a>因如此义，<a id="a-1u"></a>是故但说一切诸法依心为本。</p>
  <p id="a1v">“当知一切诸法，<a id="a-1w"></a>悉名为心，<a id="a-1x"></a>以义、<a id="a-1y"></a>体不异，<a id="a-1z"></a>为心所摄故。<a id="a-20"></a>又一切诸法，<a id="a-21"></a>从心所起，<a id="a-22"></a>与心作相，<a id="a-23"></a>和合而有，<a id="a-24"></a>共生共灭，<a id="a-25"></a>同无有住。<a id="a-26"></a>以一切境界，<a id="a-27"></a>但随心所缘，<a id="a-28"></a>念念相续故，<a id="a-29"></a>而得住持，<a id="a-2A"></a>暂时为有。<a id="a-2B"></a>如是所说心义者，<a id="a-2C"></a>有二种相。<a id="a-2D"></a>何等为二？<a id="a-2E"></a>一者、<a id="a-2F"></a>心内相，<a id="a-2G"></a>二者、<a id="a-2H"></a>心外相。<a id="a-2I"></a>心内相者，<a id="a-2J"></a>复有二种。<a id="a-2K"></a>云何为二？<a id="a-2L"></a>一者、<a id="a-2M"></a>真，<a id="a-2N"></a>二者、<a id="a-2O"></a>妄。<a id="a-2P"></a>所言真者，<a id="a-2Q"></a>谓心体本相，<a id="a-2R"></a>如如不异，<a id="a-2S"></a>清净圆满，<a id="a-2T"></a>无障无礙，<a id="a-2U"></a>微密难见，<a id="a-2V"></a>以遍一切处常恒不坏，<a id="a-2W"></a>建立生长一切法故。<a id="a-2X"></a>所言妄者，<a id="a-2Y"></a>谓起念、<a id="a-2Z"></a>分别、<a id="a-2a"></a>觉知、<a id="a-2b"></a>缘虑、<a id="a-2c"></a>忆想等事，<a id="a-2d"></a>虽复相续能生一切种种境界，<a id="a-2e"></a>而内虚伪，<a id="a-2f"></a>无有真实，<a id="a-2g"></a>不可见故。<a id="a-2h"></a>所言心外相者，<a id="a-2i"></a>谓一切诸法种种境界等，<a id="a-2j"></a>随有所念，<a id="a-2k"></a>境界现前，<a id="a-2l"></a>故知有内心及内心差别。<a id="a-2m"></a>如是当知，<a id="a-2n"></a>内妄相者，<a id="a-2o"></a>为因为体；<a id="a-2p"></a>外妄相者，<a id="a-2q"></a>为果为用。<a id="a-2r"></a>依如此等义，<a id="a-2s"></a>是故我说一切诸法悉名为心。</p>
  <p id="a2t">“又复当知，<a id="a-2u"></a>心外相者，<a id="a-2v"></a>如梦所见种种境界，<a id="a-2w"></a>唯心想作，<a id="a-2x"></a>无实外事。<a id="a-2y"></a>一切境界悉亦如是，<a id="a-2z"></a>以皆依无明识梦所见，<a id="a-30"></a>妄想作故。<a id="a-31"></a>复次，<a id="a-32"></a>应知内心念念不住故，<a id="a-33"></a>所见所缘一切境界亦随心念念不住，<a id="a-34"></a>所谓：<a id="a-35"></a>心生故种种法生，<a id="a-36"></a>心灭故种种法灭。<a id="a-37"></a>是生灭相，<a id="a-38"></a>但有名字，<a id="a-39"></a>实不可得。<a id="a-3A"></a>以心不往至于境界，<a id="a-3B"></a>境界亦不来至于心，<a id="a-3C"></a>如镜中像，<a id="a-3D"></a>无来无去。<a id="a-3E"></a>是故一切法，<a id="a-3F"></a>求生灭定相，<a id="a-3G"></a>了不可得。<a id="a-3H"></a>所谓一切法毕竟无体，<a id="a-3I"></a>本来常空，<a id="a-3J"></a>实不生灭故。</p>
  <p id="a3K">“如是一切法实不生灭者，<a id="a-3L"></a>则无一切境界差别之相，<a id="a-3M"></a>寂静一味，<a id="a-3N"></a>名为真如、<a id="a-3O"></a>第一义谛、<a id="a-3P"></a>自性清净心。<a id="a-3Q"></a>彼自性清净心，<a id="a-3R"></a>湛然圆满，<a id="a-3S"></a>以无分别相故。<a id="a-3T"></a>无分别相者，<a id="a-3U"></a>于一切处无所不在。<a id="a-3V"></a>无所不在者，<a id="a-3W"></a>以能依持建立一切法故。</p>
  <p id="a3X">“复次，<a id="a-3Y"></a>彼心名如来藏，<a id="a-3Z"></a>所谓具足无量无边、<a id="a-3a"></a>不可思议、<a id="a-3b"></a>无漏清净功德之业。<a id="a-3c"></a>以诸佛法身，<a id="a-3d"></a>从无始本际来，<a id="a-3e"></a>无障无礙，<a id="a-3f"></a>自在不灭，<a id="a-3g"></a>一切现化种种功业恒常炽然，<a id="a-3h"></a>未曾休息。<a id="a-3i"></a>所谓遍一切世界皆示作业，<a id="a-3j"></a>种种化益故。<a id="a-3k"></a>以一佛身即是一切诸佛身，<a id="a-3l"></a>一切诸佛身即是一佛身，<a id="a-3m"></a>所有作业亦皆共一，<a id="a-3n"></a>所谓无分别相，<a id="a-3o"></a>不念彼此，<a id="a-3p"></a>平等无二。<a id="a-3q"></a>以依一法性而有作业，<a id="a-3r"></a>同自然化，<a id="a-3s"></a>体无别异故。<a id="a-3t"></a>如是诸佛法身遍一切处，<a id="a-3u"></a>圆满不动故，<a id="a-3v"></a>随诸众生死此生彼，<a id="a-3w"></a>恒为作依。</p>
  <p id="a3x">“譬如虚空，<a id="a-3y"></a>悉能容受一切色像种种形类。<a id="a-3z"></a>以一切色像种种形类，<a id="a-40"></a>皆依虚空而有，<a id="a-41"></a>建立生长，<a id="a-42"></a>住虚空中，<a id="a-43"></a>为虚空处所摄，<a id="a-44"></a>以虚空为体，<a id="a-45"></a>无有能出虚空界分者。<a id="a-46"></a>当知色像之中，<a id="a-47"></a>虚空之界不可毁灭，<a id="a-48"></a>色像坏时，<a id="a-49"></a>还归虚空，<a id="a-4A"></a>而虚空本界，<a id="a-4B"></a>无增无减，<a id="a-4C"></a>不动不变。<a id="a-4D"></a>诸佛法身亦复如是，<a id="a-4E"></a>悉能容受一切众生种种果报，<a id="a-4F"></a>以一切众生种种果报，<a id="a-4G"></a>皆依诸佛法身而有建立生长，<a id="a-4H"></a>住法身中，<a id="a-4I"></a>为法身处所摄，<a id="a-4J"></a>以法身为体，<a id="a-4K"></a>无有能出法身界分者。</p>
  <p id="a4L">“当知一切众生身中，<a id="a-4M"></a>诸佛法身亦不可毁灭。<a id="a-4N"></a>若烦恼断坏时，<a id="a-4O"></a>还归法身，<a id="a-4P"></a>而法身本界无增无减，<a id="a-4Q"></a>不动不变。<a id="a-4R"></a>但从无始世来，<a id="a-4S"></a>与无明心俱，<a id="a-4T"></a>痴暗因缘熏习力故，<a id="a-4U"></a>现妄境界。<a id="a-4V"></a>以依妄境界熏习因缘故，<a id="a-4W"></a>起妄相应心，<a id="a-4X"></a>计我、<a id="a-4Y"></a>我所，<a id="a-4Z"></a>造集诸业，<a id="a-4a"></a>受生死苦，<a id="a-4b"></a>说彼法身名为众生。</p>
  <p id="a4c">“若如是众生中，<a id="a-4d"></a>法身熏习而有力者，<a id="a-4e"></a>烦恼渐薄，<a id="a-4f"></a>能厌世间，<a id="a-4g"></a>求涅槃道，<a id="a-4h"></a>信归一实，<a id="a-4i"></a>修六波罗蜜等一切菩提分法，<a id="a-4j"></a>名为菩萨。<a id="a-4k"></a>若如是菩萨中，<a id="a-4l"></a>修行一切善法满足，<a id="a-4m"></a>究竟得离无明睡者，<a id="a-4n"></a>转名为佛。<a id="a-4o"></a>当知如是众生、<a id="a-4p"></a>菩萨、<a id="a-4q"></a>佛等，<a id="a-4r"></a>但依世间假名言说故，<a id="a-4s"></a>而有差别；<a id="a-4t"></a>而法身之体，<a id="a-4u"></a>毕竟平等，<a id="a-4v"></a>无有异相。</p>
  <p id="a4w">“善男子，<a id="a-4x"></a>是名略说一实境界义。<a id="a-4y"></a>若欲依一实境界修信解者，<a id="a-4z"></a>应当学习二种观道。<a id="a-50"></a>何等为二？<a id="a-51"></a>一者、<a id="a-52"></a>唯心识观，<a id="a-53"></a>二者、<a id="a-54"></a>真如实观。</p>
  <p id="a55">“学唯心识观者，<a id="a-56"></a>所谓于一切时、<a id="a-57"></a>一切处，<a id="a-58"></a>随身、<a id="a-59"></a>口、<a id="a-5A"></a>意有所作业，<a id="a-5B"></a>悉当观察，<a id="a-5C"></a>知唯是心；<a id="a-5D"></a>乃至一切境界，<a id="a-5E"></a>若心住念，<a id="a-5F"></a>皆当察知，<a id="a-5G"></a>勿令使心无记攀缘、<a id="a-5H"></a>不自觉知。<a id="a-5I"></a>于念念间悉应观察，<a id="a-5J"></a>随心有所缘念，<a id="a-5K"></a>还当使心随逐彼念令心自知，<a id="a-5L"></a>知己内心自生想念，<a id="a-5M"></a>非一切境界有念、<a id="a-5N"></a>有分别也。<a id="a-5O"></a>所谓内心自生长短、<a id="a-5P"></a>好恶、<a id="a-5Q"></a>是非、<a id="a-5R"></a>得失、<a id="a-5S"></a>衰利、<a id="a-5T"></a>有无等见、<a id="a-5U"></a>无量诸想，<a id="a-5V"></a>而一切境界未曾有想起于分别。<a id="a-5W"></a>当知一切境界自无分别想故，<a id="a-5X"></a>即自非长非短、<a id="a-5Y"></a>非好非恶，<a id="a-5Z"></a>乃至非有非无，<a id="a-5a"></a>离一切相。<a id="a-5b"></a>如是观察，<a id="a-5c"></a>一切法唯心想生，<a id="a-5d"></a>若使离心则无一法一相而能自见有差别也。<a id="a-5e"></a>常应如是守记内心，<a id="a-5f"></a>知唯妄念，<a id="a-5g"></a>无实境界，<a id="a-5h"></a>勿令休废，<a id="a-5i"></a>是名修学唯心识观。<a id="a-5j"></a>若心无记，<a id="a-5k"></a>不知自心念者，<a id="a-5l"></a>即谓有前境界，<a id="a-5m"></a>不名唯心识观。</p>
  <p id="a5n">“又守记内心者，<a id="a-5o"></a>则知贪想、<a id="a-5p"></a>瞋想及愚痴邪见想，<a id="a-5q"></a>知善、<a id="a-5r"></a>知不善、<a id="a-5s"></a>知无记，<a id="a-5t"></a>知心劳虑种种诸苦。<a id="a-5u"></a>若于坐时，<a id="a-5v"></a>随心所缘，<a id="a-5w"></a>念念观知唯心生灭，<a id="a-5x"></a>譬如水流、<a id="a-5y"></a>灯焰无暂时住，<a id="a-5z"></a>从是当得色寂三昧；<a id="a-60"></a>得此三昧已，<a id="a-61"></a>次应学习信奢摩他观心，<a id="a-62"></a>及信毗婆舍那观心。<a id="a-63"></a>习信奢摩他观心者，<a id="a-64"></a>思惟内心不可见相，<a id="a-65"></a>圆满不动，<a id="a-66"></a>无来无去，<a id="a-67"></a>本性不生不灭，<a id="a-68"></a>离分别故。<a id="a-69"></a>习信毗婆舍那观心者，<a id="a-6A"></a>想见内外色，<a id="a-6B"></a>随心生、<a id="a-6C"></a>随心灭，<a id="a-6D"></a>乃至习想见佛色身亦复如是，<a id="a-6E"></a>随心生、<a id="a-6F"></a>随心灭，<a id="a-6G"></a>如幻、<a id="a-6H"></a>如化、<a id="a-6I"></a>如水中月、<a id="a-6J"></a>如镜中像，<a id="a-6K"></a>非心不离心，<a id="a-6L"></a>非来非不来，<a id="a-6M"></a>非去非不去，<a id="a-6N"></a>非生非不生，<a id="a-6O"></a>非作非不作。<a id="a-6P"></a>善男子，<a id="a-6Q"></a>若能习信此二观心者，<a id="a-6R"></a>速得趣会一乘之道，<a id="a-6S"></a>当知如是唯心识观，<a id="a-6T"></a>名为最上智慧之门，<a id="a-6U"></a>所谓能令其心猛利，<a id="a-6V"></a>长信解力疾入空义，<a id="a-6W"></a>得发无上大菩提心故。</p>
  <p id="a6X">“若学习真如实观者，<a id="a-6Y"></a>思惟心性无生无灭，<a id="a-6Z"></a>不住见闻觉知，<a id="a-6a"></a>永离一切分别之想，<a id="a-6b"></a>渐渐能过空处、<a id="a-6c"></a>识处、<a id="a-6d"></a>无少处、<a id="a-6e"></a>非想非非想处等定境界相，<a id="a-6f"></a>得相似空三昧；<a id="a-6g"></a>得相似空三昧时，<a id="a-6h"></a>识、<a id="a-6i"></a>想、<a id="a-6j"></a>受、<a id="a-6k"></a>行粗分别相不现在前。<a id="a-6l"></a>从此修学，<a id="a-6m"></a>为善知识大慈悲者守护长养，<a id="a-6n"></a>是故离诸障礙，<a id="a-6o"></a>勤修不废，<a id="a-6p"></a>展转能入心寂三昧；<a id="a-6q"></a>得是三昧已，<a id="a-6r"></a>即复能入一行三昧；<a id="a-6s"></a>入是一行三昧已，<a id="a-6t"></a>见佛无数，<a id="a-6u"></a>发深广行心，<a id="a-6v"></a>住坚信位，<a id="a-6w"></a>所谓：<a id="a-6x"></a>于奢摩他、<a id="a-6y"></a>毗婆舍那二种观道决定信解能决定向，<a id="a-6z"></a>随所修学世间诸禅三昧之业无所乐著，<a id="a-70"></a>乃至遍修一切善根菩提分法，<a id="a-71"></a>于生死中无所怯畏，<a id="a-72"></a>不乐二乘。<a id="a-73"></a>以依能习向二观心最妙巧便，<a id="a-74"></a>众智所依，<a id="a-75"></a>行根本故。</p>
  <p id="a76">“复次，<a id="a-77"></a>修学如上信解者，<a id="a-78"></a>人有二种。<a id="a-79"></a>何等为二？<a id="a-7A"></a>一者、<a id="a-7B"></a>利根，<a id="a-7C"></a>二者、<a id="a-7D"></a>钝根。<a id="a-7E"></a>其利根者，<a id="a-7F"></a>先已能知一切外诸境界，<a id="a-7G"></a>唯心所作，<a id="a-7H"></a>虚诳不实，<a id="a-7I"></a>如梦如幻等，<a id="a-7J"></a>决定无有疑虑，<a id="a-7K"></a>阴盖轻微，<a id="a-7L"></a>散乱心少，<a id="a-7M"></a>如是等人，<a id="a-7N"></a>即应学习真如实观。<a id="a-7O"></a>其钝根者，<a id="a-7P"></a>先未能知一切外诸境界悉唯是心、<a id="a-7Q"></a>虚诳不实故，<a id="a-7R"></a>染著情厚，<a id="a-7S"></a>盖障数起，<a id="a-7T"></a>心难调伏，<a id="a-7U"></a>应当先学唯心识观。</p>
  <p id="a7V">“若人虽学如是信解，<a id="a-7W"></a>而善根业薄，<a id="a-7X"></a>未能进趣，<a id="a-7Y"></a>诸恶烦恼不得渐伏；<a id="a-7Z"></a>其心疑怯，<a id="a-7a"></a>畏堕三恶道、<a id="a-7b"></a>生八难处；<a id="a-7c"></a>畏不常值佛菩萨等，<a id="a-7d"></a>不得供养听受正法；<a id="a-7e"></a>畏菩提行难可成就。<a id="a-7f"></a>有如此疑怖及种种障礙等者，<a id="a-7g"></a>应于一切时、<a id="a-7h"></a>一切处，<a id="a-7i"></a>常勤诵念我之名字。<a id="a-7j"></a>若得一心，<a id="a-7k"></a>善根增长，<a id="a-7l"></a>其意猛利。<a id="a-7m"></a>当观我法身，<a id="a-7n"></a>及一切诸佛法身，<a id="a-7o"></a>与己自身，<a id="a-7p"></a>体性平等，<a id="a-7q"></a>无二无别，<a id="a-7r"></a>不生不灭，<a id="a-7s"></a>常、<a id="a-7t"></a>乐、<a id="a-7u"></a>我、<a id="a-7v"></a>净，<a id="a-7w"></a>功德圆满，<a id="a-7x"></a>是可归依。<a id="a-7y"></a>又复观察己身心相，<a id="a-7z"></a>无常、<a id="a-80"></a>苦、<a id="a-81"></a>无我、<a id="a-82"></a>不净，<a id="a-83"></a>如幻如化，<a id="a-84"></a>是可厌离。<a id="a-85"></a>若能修学如是观者，<a id="a-86"></a>速得增长净信之心，<a id="a-87"></a>所有诸障渐渐损减。<a id="a-88"></a>何以故？<a id="a-89"></a>此人名为学习闻我名者，<a id="a-8A"></a>亦能学习闻十方诸佛名者；<a id="a-8B"></a>名为学至心礼拜供养我者，<a id="a-8C"></a>亦能学至心礼拜供养十方诸佛者；<a id="a-8D"></a>名为学闻大乘深经者，<a id="a-8E"></a>名为学执持书写供养恭敬大乘深经者，<a id="a-8F"></a>名为学受持读诵大乘深经者；<a id="a-8G"></a>名为学远离邪见，<a id="a-8H"></a>于深正义中不堕谤者；<a id="a-8I"></a>名为于究竟甚深第一实义中学信解者；<a id="a-8J"></a>名为能除诸罪障者；<a id="a-8K"></a>名为当得无量功德聚者。<a id="a-8L"></a>此人舍身，<a id="a-8M"></a>终不堕恶道、<a id="a-8N"></a>八难之处，<a id="a-8O"></a>还闻正法，<a id="a-8P"></a>习信修行，<a id="a-8Q"></a>亦能随愿往生他方净佛国土。</p>
  <p id="a8R">“复次，<a id="a-8S"></a>若人欲生他方现在净国者，<a id="a-8T"></a>应当随彼世界佛之名字，<a id="a-8U"></a>专意诵念，<a id="a-8V"></a>一心不乱，<a id="a-8W"></a>如上观察者，<a id="a-8X"></a>决定得生彼佛净国，<a id="a-8Y"></a>善根增长，<a id="a-8Z"></a>速获不退。<a id="a-8a"></a>当知如上一心系念思惟诸佛平等法身，<a id="a-8b"></a>一切善根中，<a id="a-8c"></a>其业最胜。<a id="a-8d"></a>所谓勤修习者，<a id="a-8e"></a>渐渐能向一行三昧；<a id="a-8f"></a>若到一行三昧者，<a id="a-8g"></a>则成广大微妙行心，<a id="a-8h"></a>名得相似无生法忍。<a id="a-8i"></a>以能得闻我名字故，<a id="a-8j"></a>亦能得闻十方诸佛名字故；<a id="a-8k"></a>以能至心礼拜供养我故，<a id="a-8l"></a>亦能至心礼拜供养十方诸佛故；<a id="a-8m"></a>以能得闻大乘深经故，<a id="a-8n"></a>能执持书写供养恭敬大乘深经故，<a id="a-8o"></a>能受持读诵大乘深经故，<a id="a-8p"></a>能于究竟甚深第一实义中不生怖畏，<a id="a-8q"></a>远离诽谤，<a id="a-8r"></a>得正见心，<a id="a-8s"></a>能信解故；<a id="a-8t"></a>决定除灭诸罪障故，<a id="a-8u"></a>现证无量功德聚故。<a id="a-8v"></a>所以者何？<a id="a-8w"></a>谓无分别菩提心，<a id="a-8x"></a>寂静智现，<a id="a-8y"></a>起发方便业种种愿行故；<a id="a-8z"></a>能闻我名者，<a id="a-90"></a>谓得决定信利益行故；<a id="a-91"></a>乃至一切所能者，<a id="a-92"></a>皆得不退一乘因故。<a id="a-93"></a>若杂乱垢心，<a id="a-94"></a>虽复称诵我之名字，<a id="a-95"></a>而不名为闻，<a id="a-96"></a>以不能生决定信解，<a id="a-97"></a>但获世间善报，<a id="a-98"></a>不得广大深妙利益。<a id="a-99"></a>如是杂乱垢心，<a id="a-9A"></a>随其所修一切诸善，<a id="a-9B"></a>皆不能得深大利益。</p>
  <p id="a9C">“善男子，<a id="a-9D"></a>当知如上勤心修学无相禅者，<a id="a-9E"></a>不久能获深大利益，<a id="a-9F"></a>渐次作佛。<a id="a-9G"></a>深大利益者，<a id="a-9H"></a>所谓得入坚信法位，<a id="a-9I"></a>成就信忍故；<a id="a-9J"></a>入坚修位，<a id="a-9K"></a>成就顺忍故；<a id="a-9L"></a>入正真位，<a id="a-9M"></a>成就无生忍故。<a id="a-9N"></a>又成就信忍者，<a id="a-9O"></a>能作如来种性故；<a id="a-9P"></a>成就顺忍者，<a id="a-9Q"></a>能解如来行故；<a id="a-9R"></a>成就无生忍者，<a id="a-9S"></a>得如来业故。<a id="a-9T"></a>渐次作佛者，<a id="a-9U"></a>略说有四种。<a id="a-9V"></a>何等为四？<a id="a-9W"></a>一者、<a id="a-9X"></a>信满法故作佛，<a id="a-9Y"></a>所谓依种性地，<a id="a-9Z"></a>决定信诸法不生不灭，<a id="a-9a"></a>清净平等，<a id="a-9b"></a>无可愿求故；<a id="a-9c"></a>二者、<a id="a-9d"></a>解满法故作佛，<a id="a-9e"></a>所谓依解行地，<a id="a-9f"></a>深解法性，<a id="a-9g"></a>知如来业无造无作，<a id="a-9h"></a>于生死、<a id="a-9i"></a>涅槃不起二想，<a id="a-9j"></a>心无所怖故；<a id="a-9k"></a>三者、<a id="a-9l"></a>证满法故作佛，<a id="a-9m"></a>所谓依净心地，<a id="a-9n"></a>以得无分别寂静法智，<a id="a-9o"></a>及不思议自然之业，<a id="a-9p"></a>无求想故；<a id="a-9q"></a>四者、<a id="a-9r"></a>一切功德行满足故作佛，<a id="a-9s"></a>所谓依究竟菩萨地，<a id="a-9t"></a>能除一切诸障，<a id="a-9u"></a>无明梦尽故。</p>
  <p id="a9v">“复次当知，<a id="a-9w"></a>若修学世间有相禅者，<a id="a-9x"></a>有三种。<a id="a-9y"></a>何等为三？<a id="a-9z"></a>一者、<a id="a-A0"></a>无方便信解力故，<a id="a-A1"></a>贪受诸禅三昧功德而生憍慢，<a id="a-A2"></a>为禅所缚，<a id="a-A3"></a>退求世间；<a id="a-A4"></a>二者、<a id="a-A5"></a>无方便信解力故，<a id="a-A6"></a>依禅发起偏厌离行，<a id="a-A7"></a>怖怯生死，<a id="a-A8"></a>退堕二乘；<a id="a-A9"></a>三者、<a id="a-AA"></a>有方便信解力，<a id="a-AB"></a>所谓依止一实境界，<a id="a-AC"></a>习近奢摩他、<a id="a-AD"></a>毗婆舍那二种观道故，<a id="a-AE"></a>能信解一切法唯心想生、<a id="a-AF"></a>如梦如幻等，<a id="a-AG"></a>虽获世间诸禅功德而不坚著，<a id="a-AH"></a>不复退求三有之果，<a id="a-AI"></a>又信知生死即涅槃故，<a id="a-AJ"></a>亦不怖怯退求二乘。</p>
  <p id="aAK">“如是修学一切诸禅三昧法者，<a id="a-AL"></a>当知有十种次第相门，<a id="a-AM"></a>具足摄取禅定之业，<a id="a-AN"></a>能令学者成就相应，<a id="a-AO"></a>不错不谬。<a id="a-AP"></a>何等为十？<a id="a-AQ"></a>一者、<a id="a-AR"></a>摄念方便相；<a id="a-AS"></a>二者、<a id="a-AT"></a>欲住境界相；<a id="a-AU"></a>三者、<a id="a-AV"></a>初住境界，<a id="a-AW"></a>分明了了知出、<a id="a-AX"></a>知入相；<a id="a-AY"></a>四者、<a id="a-AZ"></a>善住境界得坚固相；<a id="a-Aa"></a>五者、<a id="a-Ab"></a>所作思惟，<a id="a-Ac"></a>方便勇猛转求进趣相；<a id="a-Ad"></a>六者、<a id="a-Ae"></a>渐得调顺，<a id="a-Af"></a>称心喜乐，<a id="a-Ag"></a>除疑惑信解，<a id="a-Ah"></a>自安慰相；<a id="a-Ai"></a>七者、<a id="a-Aj"></a>克获胜进，<a id="a-Ak"></a>意所专者，<a id="a-Al"></a>少分相应，<a id="a-Am"></a>觉知利益相；<a id="a-An"></a>八者、<a id="a-Ao"></a>转修增明，<a id="a-Ap"></a>所习坚固，<a id="a-Aq"></a>得胜功德，<a id="a-Ar"></a>对治成就相；<a id="a-As"></a>九者、<a id="a-At"></a>随心有所念作，<a id="a-Au"></a>外现功业，<a id="a-Av"></a>如意相应，<a id="a-Aw"></a>不错不谬相；<a id="a-Ax"></a>十者、<a id="a-Ay"></a>若更异修，<a id="a-Az"></a>依前所得而起方便，<a id="a-B0"></a>次第成就，<a id="a-B1"></a>出入随心，<a id="a-B2"></a>超越自在相。<a id="a-B3"></a>是名十种次第相门，<a id="a-B4"></a>摄修禅定之业。<a id="a-B5"></a>”</p>
  <p id="aB6">尔时，<a id="a-B7"></a>坚净信菩萨摩诃萨，<a id="a-B8"></a>问地藏菩萨摩诃萨言：<a id="a-B9"></a>“汝云何巧说深法，<a id="a-BA"></a>能令众生得离怯弱？<a id="a-BB"></a>”</p>
  <p id="aBC">地藏菩萨摩诃萨言：<a id="a-BD"></a>“善男子，<a id="a-BE"></a>当知初学发意求向大乘，<a id="a-BF"></a>未得信心者，<a id="a-BG"></a>于无上道甚深之法，<a id="a-BH"></a>喜生疑怯。<a id="a-BI"></a>我尝以巧便，<a id="a-BJ"></a>宣显实义而安慰之，<a id="a-BK"></a>令离怯弱，<a id="a-BL"></a>是故号我为善安慰说者。</p>
  <p id="aBM">“云何安慰？<a id="a-BN"></a>所谓钝根小心众生，<a id="a-BO"></a>闻无上道最胜最妙，<a id="a-BP"></a>意虽贪乐，<a id="a-BQ"></a>发心愿向，<a id="a-BR"></a>而复思念求无上道者，<a id="a-BS"></a>要须积功广极，<a id="a-BT"></a>难行苦行，<a id="a-BU"></a>自度度他，<a id="a-BV"></a>劫数长远，<a id="a-BW"></a>于生死中久受勤苦，<a id="a-BX"></a>方乃得获，<a id="a-BY"></a>以是之故，<a id="a-BZ"></a>心生怯弱。<a id="a-Ba"></a>我即为说真实之义，<a id="a-Bb"></a>所谓一切诸法本性自空，<a id="a-Bc"></a>毕竟无我，<a id="a-Bd"></a>无作无受，<a id="a-Be"></a>无自无他，<a id="a-Bf"></a>无行无到，<a id="a-Bg"></a>无有方所，<a id="a-Bh"></a>亦无过去、<a id="a-Bi"></a>现在、<a id="a-Bj"></a>未来；<a id="a-Bk"></a>乃至为说十八空等，<a id="a-Bl"></a>无有生死涅槃、<a id="a-Bm"></a>一切诸法定实之相而可得者。<a id="a-Bn"></a>又复为说一切诸法如幻、<a id="a-Bo"></a>如化、<a id="a-Bp"></a>如水中月、<a id="a-Bq"></a>如镜中像、<a id="a-Br"></a>如乾闼婆城、<a id="a-Bs"></a>如空谷响、<a id="a-Bt"></a>如阳光、<a id="a-Bu"></a>如泡、<a id="a-Bv"></a>如露、<a id="a-Bw"></a>如灯、<a id="a-Bx"></a>如目[目+壹]、<a id="a-By"></a>如梦、<a id="a-Bz"></a>如电、<a id="a-C0"></a>如云，<a id="a-C1"></a>烦恼生死，<a id="a-C2"></a>性甚微弱，<a id="a-C3"></a>易可令灭。<a id="a-C4"></a>又烦恼生死，<a id="a-C5"></a>毕竟无体，<a id="a-C6"></a>求不可得，<a id="a-C7"></a>本来不生，<a id="a-C8"></a>实更无灭，<a id="a-C9"></a>自性寂静即是涅槃。<a id="a-CA"></a>如此所说，<a id="a-CB"></a>能破一切诸见，<a id="a-CC"></a>损自身心执著想故，<a id="a-CD"></a>得离怯弱。</p>
  <p id="aCE">“复有众生，<a id="a-CF"></a>不解如来言说旨意故而生怯弱。<a id="a-CG"></a>当知如来言说旨意者，<a id="a-CH"></a>所谓如来见彼一实境界故，<a id="a-CI"></a>究竟得离生老病死众恶之法，<a id="a-CJ"></a>证彼法身常恒清凉不变等无量功德聚；<a id="a-CK"></a>复能了了见一切众生身中，<a id="a-CL"></a>皆有如是真实微妙清净功德，<a id="a-CM"></a>而为无明闇染之所覆障，<a id="a-CN"></a>长夜恒受生老病死无量众苦。<a id="a-CO"></a>如来于此起大慈悲意，<a id="a-CP"></a>欲令一切众生离于众苦，<a id="a-CQ"></a>同获法身第一义乐。<a id="a-CR"></a>而彼法身，<a id="a-CS"></a>是无分别离念之法；<a id="a-CT"></a>唯有能灭虚妄识想不起念者，<a id="a-CU"></a>乃所应得。<a id="a-CV"></a>但一切众生，<a id="a-CW"></a>常乐分别取著诸法，<a id="a-CX"></a>以颠倒妄想故而受生死。<a id="a-CY"></a>是故如来为欲令彼离于分别执著想故，<a id="a-CZ"></a>说一切世间法，<a id="a-Ca"></a>毕竟体空无所有；<a id="a-Cb"></a>乃至一切出世间法，<a id="a-Cc"></a>亦毕竟体空无所有。<a id="a-Cd"></a>若广说者，<a id="a-Ce"></a>如十八空。<a id="a-Cf"></a>如是显示一切诸法，<a id="a-Cg"></a>皆不离菩提体。<a id="a-Ch"></a>菩提体者，<a id="a-Ci"></a>非有非无，<a id="a-Cj"></a>非非有，<a id="a-Ck"></a>非非无，<a id="a-Cl"></a>非有无俱；<a id="a-Cm"></a>非一，<a id="a-Cn"></a>非异，<a id="a-Co"></a>非非一，<a id="a-Cp"></a>非非异，<a id="a-Cq"></a>非一异俱，<a id="a-Cr"></a>乃至毕竟无有一相而可得者，<a id="a-Cs"></a>以离一切相故。<a id="a-Ct"></a>离一切相者，<a id="a-Cu"></a>所谓不可依言说取，<a id="a-Cv"></a>以菩提法中，<a id="a-Cw"></a>无有受言说者，<a id="a-Cx"></a>及无能言说者故；<a id="a-Cy"></a>又不可依心念知，<a id="a-Cz"></a>以菩提法中，<a id="a-D0"></a>无有能取、<a id="a-D1"></a>可取，<a id="a-D2"></a>无自无他，<a id="a-D3"></a>离分别相故。<a id="a-D4"></a>若有分别想者，<a id="a-D5"></a>则为虚伪，<a id="a-D6"></a>不名相应。<a id="a-D7"></a>如是等说，<a id="a-D8"></a>钝根众生不能解者，<a id="a-D9"></a>谓无上道如来法身但唯空法，<a id="a-DA"></a>一向毕竟而无所有，<a id="a-DB"></a>其心怯弱，<a id="a-DC"></a>畏堕无所得中，<a id="a-DD"></a>或生断灭想、<a id="a-DE"></a>作增减见，<a id="a-DF"></a>转起诽谤，<a id="a-DG"></a>自轻轻他。<a id="a-DH"></a>我即为说如来法身，<a id="a-DI"></a>自性不空，<a id="a-DJ"></a>有真实体，<a id="a-DK"></a>具足无量清净功业，<a id="a-DL"></a>从无始世来自然圆满，<a id="a-DM"></a>非修非作，<a id="a-DN"></a>乃至一切众生身中，<a id="a-DO"></a>亦皆具足，<a id="a-DP"></a>不变不异，<a id="a-DQ"></a>无增无减。<a id="a-DR"></a>如是等说，<a id="a-DS"></a>能除怯弱，<a id="a-DT"></a>是名安慰。</p>
  <p id="aDU">“又复愚痴坚执众生，<a id="a-DV"></a>闻如是等说亦生怯弱，<a id="a-DW"></a>以取如来法身本来满足，<a id="a-DX"></a>非修非作相故，<a id="a-DY"></a>起无所得相而生怯弱，<a id="a-DZ"></a>或计自然堕邪倒见。<a id="a-Da"></a>我即为说，<a id="a-Db"></a>修行一切善法增长满足，<a id="a-Dc"></a>生如来色身，<a id="a-Dd"></a>得无量功德清净果报。<a id="a-De"></a>如此等说，<a id="a-Df"></a>令离怯弱，<a id="a-Dg"></a>是名安慰。<a id="a-Dh"></a>而我所说甚深之义，<a id="a-Di"></a>真实相应，<a id="a-Dj"></a>无有诸过，<a id="a-Dk"></a>以离相违说故。<a id="a-Dl"></a>云何知离相违相？<a id="a-Dm"></a>所谓如来法身中，<a id="a-Dn"></a>虽复无有言说境界，<a id="a-Do"></a>离心想念，<a id="a-Dp"></a>非空非不空，<a id="a-Dq"></a>乃至无一切相，<a id="a-Dr"></a>不可依言说示，<a id="a-Ds"></a>而据世谛幻化因缘假名法中，<a id="a-Dt"></a>相待相对，<a id="a-Du"></a>则可方便显示而说。<a id="a-Dv"></a>以彼法身性实无分别，<a id="a-Dw"></a>离自相、<a id="a-Dx"></a>离他相，<a id="a-Dy"></a>无空、<a id="a-Dz"></a>无不空，<a id="a-E0"></a>乃至远离一切诸相故，<a id="a-E1"></a>说彼法体为毕竟空无所有，<a id="a-E2"></a>以离心分别想念则尽，<a id="a-E3"></a>无一相而能自见自知为有，<a id="a-E4"></a>是故空义决定真实，<a id="a-E5"></a>相应不谬。<a id="a-E6"></a>复次，<a id="a-E7"></a>即彼空义中，<a id="a-E8"></a>以离分别妄想心念故，<a id="a-E9"></a>则尽毕竟无有一相而可空者，<a id="a-EA"></a>以唯有真实故，<a id="a-EB"></a>即为不空，<a id="a-EC"></a>所谓离识想故，<a id="a-ED"></a>无有一切虚伪之相，<a id="a-EE"></a>毕竟常恒，<a id="a-EF"></a>不变不异，<a id="a-EG"></a>以更无一相可坏可灭，<a id="a-EH"></a>离增减故。<a id="a-EI"></a>又彼无分别实体之处，<a id="a-EJ"></a>从无始世来，<a id="a-EK"></a>具无量功德，<a id="a-EL"></a>自然之业成就相应，<a id="a-EM"></a>不离不脱故，<a id="a-EN"></a>说为不空。<a id="a-EO"></a>如是实体功德之聚，<a id="a-EP"></a>一切众生虽复有之，<a id="a-EQ"></a>但为无明[目+壹]覆障故而不知见，<a id="a-ER"></a>不能克获功德利益，<a id="a-ES"></a>与无莫异，<a id="a-ET"></a>说名未有；<a id="a-EU"></a>以不知见彼法体，<a id="a-EV"></a>所有功德利益之业，<a id="a-EW"></a>非彼众生所能受用，<a id="a-EX"></a>不名属彼。<a id="a-EY"></a>唯依遍修一切善法，<a id="a-EZ"></a>对治诸障，<a id="a-Ea"></a>见彼法身，<a id="a-Eb"></a>然后乃获功德利益。<a id="a-Ec"></a>是故说修一切善法，<a id="a-Ed"></a>生如来色身。</p>
  <p id="aEe">“善男子，<a id="a-Ef"></a>如我所说甚深之义，<a id="a-Eg"></a>决定真实，<a id="a-Eh"></a>离相违过，<a id="a-Ei"></a>当如是知。<a id="a-Ej"></a>”</p>
  <p id="aEk">尔时，<a id="a-El"></a>地藏菩萨摩诃萨说如此等殊胜方便深要法门时，<a id="a-Em"></a>有十万亿众生发阿耨多罗三藐三菩提心，<a id="a-En"></a>住坚信位。<a id="a-Eo"></a>复有九万八千菩萨，<a id="a-Ep"></a>得无生法忍。<a id="a-Eq"></a>一切大众各以天妙香华，<a id="a-Er"></a>供养于佛，<a id="a-Es"></a>及供养地藏菩萨摩诃萨。</p>
  <p id="aEt">尔时，<a id="a-Eu"></a>佛告诸大众言：<a id="a-Ev"></a>“汝等各各应当受持此法门，<a id="a-Ew"></a>随所住处，<a id="a-Ex"></a>广令流布。<a id="a-Ey"></a>所以者何？<a id="a-Ez"></a>如此法门，<a id="a-F0"></a>甚为难值，<a id="a-F1"></a>能大利益。<a id="a-F2"></a>若人得闻彼地藏菩萨摩诃萨名号，<a id="a-F3"></a>及信其所说者，<a id="a-F4"></a>当知是人速能得离一切所有诸障礙事，<a id="a-F5"></a>疾至无上道。<a id="a-F6"></a>”</p>
  <p id="aF7">于是大众皆同发言：<a id="a-F8"></a>“我当受持，<a id="a-F9"></a>流布世间，<a id="a-FA"></a>不敢令忘。<a id="a-FB"></a>”</p>
  <p id="aFC">尔时，<a id="a-FD"></a>坚净信菩萨摩诃萨白佛言：<a id="a-FE"></a>“世尊，<a id="a-FF"></a>如是所说六根聚修多罗中，<a id="a-FG"></a>名何法门？<a id="a-FH"></a>此法真要，<a id="a-FI"></a>我当受持，<a id="a-FJ"></a>令末世中普皆得闻。<a id="a-FK"></a>”</p>
  <p id="aFL">佛告坚净信菩萨摩诃萨言：<a id="a-FM"></a>“此法门名为《占察善恶业报》，<a id="a-FN"></a>亦名《消除诸障，<a id="a-FO"></a>增长净信》，<a id="a-FP"></a>亦名《开示求向大乘者进趣方便，<a id="a-FQ"></a>显出甚深究竟实义》，<a id="a-FR"></a>亦名《善安慰说，<a id="a-FS"></a>令离怯弱，<a id="a-FT"></a>速入坚信决定法门》。<a id="a-FU"></a>依如是名义，<a id="a-FV"></a>汝当受持。<a id="a-FW"></a>”</p>
  <p id="aFX">佛说此法门名已，<a id="a-FY"></a>一切大会，<a id="a-FZ"></a>悉皆欢喜，<a id="a-Fa"></a>信受奉行。</p>
 </body>
</html>