<!doctype html>
<html id="z3IBU4NVv" data-ver="1344">
 <head>
  <meta charset="utf-8">
  <meta author="菩提登">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">占察善恶业报经卷上(出六根聚经中)</h1>
  <p id="a2"></p>
  <p id="a3">如是我闻：<a id="a-4"></a>一时，<a id="a-5"></a>婆伽婆一切智人，<a id="a-6"></a>在王舍城耆阇崛山中，<a id="a-7"></a>以神通力，<a id="a-8"></a>示广博严净无礙道场，<a id="a-9"></a>与无量无边诸大众俱，<a id="a-A"></a>演说甚深根聚法门。</p>
  <p id="aB">尔时，<a id="a-C"></a>会中有菩萨，<a id="a-D"></a>名坚净信，<a id="a-E"></a>从座而起，<a id="a-F"></a>整衣服，<a id="a-G"></a>偏袒右肩，<a id="a-H"></a>合掌白佛言：<a id="a-I"></a>“我今于此众中欲有所问，<a id="a-J"></a>咨请世尊，<a id="a-K"></a>愿垂听许。<a id="a-L"></a>”</p>
  <p id="aM">佛言：<a id="a-N"></a>“善男子，<a id="a-O"></a>随汝所问，<a id="a-P"></a>便可说之。<a id="a-Q"></a>”</p>
  <p id="aR">坚净信菩萨言：<a id="a-S"></a>“如佛先说：<a id="a-T"></a>‘若我去世，<a id="a-U"></a>正法灭后，<a id="a-V"></a>像法向尽，<a id="a-W"></a>及入末世，<a id="a-X"></a>如是之时，<a id="a-Y"></a>众生福薄，<a id="a-Z"></a>多诸衰恼，<a id="a-a"></a>国土数乱，<a id="a-b"></a>灾害频起，<a id="a-c"></a>种种厄难怖惧逼扰。<a id="a-d"></a>我诸弟子，<a id="a-e"></a>失其善念，<a id="a-f"></a>唯长贪、<a id="a-g"></a>瞋、<a id="a-h"></a>嫉妒、<a id="a-i"></a>我慢。<a id="a-j"></a>设有像似行善法者，<a id="a-k"></a>但求世间利养名称以之为主，<a id="a-l"></a>不能专心修出要法。<a id="a-m"></a>尔时，<a id="a-n"></a>众生睹世灾乱，<a id="a-o"></a>心常怯弱，<a id="a-p"></a>忧畏己身及诸亲属不得衣食充养躯命。<a id="a-q"></a>以如此等众多障礙因缘故，<a id="a-r"></a>于佛法中钝根少信，<a id="a-s"></a>得道者极少；<a id="a-t"></a>乃至渐渐于三乘中，<a id="a-u"></a>信心成就者亦复甚鲜；<a id="a-v"></a>所有修学世间禅定、<a id="a-w"></a>发诸通业、<a id="a-x"></a>自知宿命者，<a id="a-y"></a>次转无有；<a id="a-z"></a>如是于后入末法中经久，<a id="a-10"></a>得道、<a id="a-11"></a>获信、<a id="a-12"></a>禅定、<a id="a-13"></a>通业等，<a id="a-14"></a>一切全无。<a id="a-15"></a>’</p>
  <p id="a16">“我今为此未来恶世像法向尽，<a id="a-17"></a>及末法中有微少善根者，<a id="a-18"></a>请问如来，<a id="a-19"></a>设何方便开示化导，<a id="a-1A"></a>令生信心，<a id="a-1B"></a>得除衰恼？<a id="a-1C"></a>以彼众生遭值恶时，<a id="a-1D"></a>多障礙故退其善心，<a id="a-1E"></a>于世间、<a id="a-1F"></a>出世间因果法中，<a id="a-1G"></a>数起疑惑，<a id="a-1H"></a>不能坚心专求善法。<a id="a-1I"></a>如是众生，<a id="a-1J"></a>可愍可救！<a id="a-1K"></a>世尊大慈，<a id="a-1L"></a>一切种智，<a id="a-1M"></a>愿兴方便而晓喻之，<a id="a-1N"></a>令离疑网，<a id="a-1O"></a>除诸障礙，<a id="a-1P"></a>信得增长，<a id="a-1Q"></a>随于何乘速获不退。<a id="a-1R"></a>”</p>
  <p id="a1S">佛告坚净信言：<a id="a-1T"></a>“善哉！<a id="a-1U"></a>善哉！<a id="a-1V"></a>快问斯事，<a id="a-1W"></a>深适我意。<a id="a-1X"></a>今此众中，<a id="a-1Y"></a>有菩萨摩诃萨，<a id="a-1Z"></a>名曰地藏。<a id="a-1a"></a>汝应以此事而请问之，<a id="a-1b"></a>彼当为汝建立方便，<a id="a-1c"></a>开示演说，<a id="a-1d"></a>诚汝所愿。<a id="a-1e"></a>”</p>
  <p id="a1f">时，<a id="a-1g"></a>坚净信菩萨复白佛言：<a id="a-1h"></a>“如来世尊，<a id="a-1i"></a>无上大智，<a id="a-1j"></a>何意不说，<a id="a-1k"></a>乃欲令彼地藏菩萨而演说之？<a id="a-1l"></a>”</p>
  <p id="a1m">佛告坚净信：<a id="a-1n"></a>“汝莫生高下想！<a id="a-1o"></a>此善男子，<a id="a-1p"></a>发心已来，<a id="a-1q"></a>过无量无边不可思议阿僧祇劫，<a id="a-1r"></a>久已能度萨婆若海，<a id="a-1s"></a>功德满足。<a id="a-1t"></a>但依本愿自在力故，<a id="a-1u"></a>权巧现化，<a id="a-1v"></a>影应十方。<a id="a-1w"></a>虽复普游一切刹土，<a id="a-1x"></a>常起功业，<a id="a-1y"></a>而于五浊恶世化益偏厚，<a id="a-1z"></a>亦依本愿力所熏习故，<a id="a-20"></a>及因众生应受化业故也。<a id="a-21"></a>彼从十一劫来，<a id="a-22"></a>庄严此世界，<a id="a-23"></a>成熟众生。<a id="a-24"></a>是故在斯会中，<a id="a-25"></a>身相端严，<a id="a-26"></a>威德殊胜，<a id="a-27"></a>唯除如来，<a id="a-28"></a>无能过者。<a id="a-29"></a>又于此世界所有化业，<a id="a-2A"></a>唯除遍吉、<a id="a-2B"></a>观世音等诸大菩萨，<a id="a-2C"></a>皆不能及。<a id="a-2D"></a>以是菩萨本誓愿力，<a id="a-2E"></a>速满众生一切所求，<a id="a-2F"></a>能灭众生一切重罪，<a id="a-2G"></a>除诸障礙，<a id="a-2H"></a>现得安隐。<a id="a-2I"></a>又是菩萨，<a id="a-2J"></a>名为善安慰说者，<a id="a-2K"></a>所谓巧说深法，<a id="a-2L"></a>能善开导初学发意求大乘者，<a id="a-2M"></a>令不怯弱。<a id="a-2N"></a>以如是等因缘，<a id="a-2O"></a>于此世界，<a id="a-2P"></a>众生渴仰，<a id="a-2Q"></a>受化得度，<a id="a-2R"></a>是故我今令彼说之。<a id="a-2S"></a>”</p>
  <p id="a2T">尔时，<a id="a-2U"></a>坚净信菩萨既解佛意已，<a id="a-2V"></a>寻即劝请地藏菩萨摩诃萨言：<a id="a-2W"></a>“善哉！<a id="a-2X"></a>救世真士！<a id="a-2Y"></a>善哉！<a id="a-2Z"></a>大智开士！<a id="a-2a"></a>如我所问，<a id="a-2b"></a>恶世众生，<a id="a-2c"></a>以何方便而化导之，<a id="a-2d"></a>使离诸障，<a id="a-2e"></a>得坚固信？<a id="a-2f"></a>如来今者，<a id="a-2g"></a>为欲令汝说是方便，<a id="a-2h"></a>宜当知时，<a id="a-2i"></a>哀愍为说。<a id="a-2j"></a>”</p>
  <p id="a2k">尔时，<a id="a-2l"></a>地藏菩萨摩诃萨，<a id="a-2m"></a>语坚净信菩萨摩诃萨言：<a id="a-2n"></a>“善男子，<a id="a-2o"></a>谛听！<a id="a-2p"></a>当为汝说。<a id="a-2q"></a>若佛灭后，<a id="a-2r"></a>恶世之中，<a id="a-2s"></a>诸有比丘、<a id="a-2t"></a>比丘尼、<a id="a-2u"></a>优婆塞、<a id="a-2v"></a>优婆夷，<a id="a-2w"></a>于世间、<a id="a-2x"></a>出世间因果法未得决定信，<a id="a-2y"></a>不能修学无常想、<a id="a-2z"></a>苦想、<a id="a-30"></a>无我想、<a id="a-31"></a>不净想成就现前，<a id="a-32"></a>不能勤观四圣谛法及十二因缘法，<a id="a-33"></a>亦不勤观真如、<a id="a-34"></a>实际、<a id="a-35"></a>无生无灭等法；<a id="a-36"></a>以不勤观如是法故，<a id="a-37"></a>不能毕竟不作十恶根本过罪，<a id="a-38"></a>于三宝功德种种境界不能专信，<a id="a-39"></a>于三乘中皆无定向。<a id="a-3A"></a>如是等人，<a id="a-3B"></a>若有种种诸障礙事，<a id="a-3C"></a>增长忧虑，<a id="a-3D"></a>或疑或悔，<a id="a-3E"></a>于一切处，<a id="a-3F"></a>心不明了，<a id="a-3G"></a>多求多恼，<a id="a-3H"></a>众事牵缠，<a id="a-3I"></a>所作不定，<a id="a-3J"></a>思想扰乱，<a id="a-3K"></a>废修道业。<a id="a-3L"></a>有如是等障难事者，<a id="a-3M"></a>当用木轮相法，<a id="a-3N"></a>占察善恶宿世之业、<a id="a-3O"></a>现在苦乐吉凶等事——缘合故有，<a id="a-3P"></a>缘尽则灭；<a id="a-3Q"></a>业集随心，<a id="a-3R"></a>相现果起，<a id="a-3S"></a>不失不坏，<a id="a-3T"></a>相应不差。<a id="a-3U"></a>如是谛占善恶业报，<a id="a-3V"></a>晓喻自心，<a id="a-3W"></a>于所疑事，<a id="a-3X"></a>以取决了。</p>
  <p id="a3Y">“若佛弟子，<a id="a-3Z"></a>但当学习如此相法，<a id="a-3a"></a>至心归依，<a id="a-3b"></a>所观之事无不成者。<a id="a-3c"></a>不应弃舍如是之法，<a id="a-3d"></a>而返随逐世间卜筮种种占相吉凶等事，<a id="a-3e"></a>贪著乐习。<a id="a-3f"></a>若乐习者，<a id="a-3g"></a>深障圣道。</p>
  <p id="a3h">“善男子，<a id="a-3i"></a>欲学木轮相者，<a id="a-3j"></a>先当刻木如小指许，<a id="a-3k"></a>使长短减于一寸正中，<a id="a-3l"></a>令其四面方平，<a id="a-3m"></a>自余向两头斜渐去之，<a id="a-3n"></a>仰手傍掷，<a id="a-3o"></a>令使易转，<a id="a-3p"></a>因是义故，<a id="a-3q"></a>说名为轮。<a id="a-3r"></a>又依此相，<a id="a-3s"></a>能破坏众生邪见疑网，<a id="a-3t"></a>转向正道，<a id="a-3u"></a>到安隐处，<a id="a-3v"></a>是故名轮。<a id="a-3w"></a>其轮相者，<a id="a-3x"></a>有三种差别。<a id="a-3y"></a>何等为三？<a id="a-3z"></a>一者轮相，<a id="a-40"></a>能示宿世所作善恶业种差别，<a id="a-41"></a>其轮有十；<a id="a-42"></a>二者轮相，<a id="a-43"></a>能示宿世集业久近，<a id="a-44"></a>所作强弱大小差别，<a id="a-45"></a>其轮有三；<a id="a-46"></a>三者轮相，<a id="a-47"></a>能示三世中受报差别，<a id="a-48"></a>其轮有六。</p>
  <p id="a49">“若欲观宿世作善恶业差别者，<a id="a-4A"></a>当刻木为十轮，<a id="a-4B"></a>依此十轮，<a id="a-4C"></a>书记十善之名，<a id="a-4D"></a>一善主在一轮，<a id="a-4E"></a>于一面记；<a id="a-4F"></a>次以十恶书对十善，<a id="a-4G"></a>令使相当，<a id="a-4H"></a>亦各记在一面。<a id="a-4I"></a>言十善者，<a id="a-4J"></a>则为一切众善根本，<a id="a-4K"></a>能摄一切诸余善法。<a id="a-4L"></a>言十恶者，<a id="a-4M"></a>亦为一切众恶根本，<a id="a-4N"></a>能摄一切诸余恶法。</p>
  <p id="a4O">“若欲占此轮相者，<a id="a-4P"></a>先当学至心总礼十方一切诸佛，<a id="a-4Q"></a>因即立愿，<a id="a-4R"></a>愿令十方一切众生，<a id="a-4S"></a>速疾皆得亲近供养，<a id="a-4T"></a>咨受正法；<a id="a-4U"></a>次应学至心敬礼十方一切法藏，<a id="a-4V"></a>因即立愿，<a id="a-4W"></a>愿令十方一切众生，<a id="a-4X"></a>速疾皆得受持读诵，<a id="a-4Y"></a>如法修行，<a id="a-4Z"></a>及为他说；<a id="a-4a"></a>次当学至心敬礼十方一切贤圣，<a id="a-4b"></a>因即立愿，<a id="a-4c"></a>愿令十方一切众生，<a id="a-4d"></a>速疾皆得亲近供养，<a id="a-4e"></a>发菩提心，<a id="a-4f"></a>至不退转；<a id="a-4g"></a>后应学至心礼我地藏菩萨摩诃萨，<a id="a-4h"></a>因即立愿，<a id="a-4i"></a>愿令十方一切众生，<a id="a-4j"></a>速得除灭恶业重罪，<a id="a-4k"></a>离诸障礙，<a id="a-4l"></a>资生众具悉皆充足。<a id="a-4m"></a>如是礼已，<a id="a-4n"></a>随所有香华等，<a id="a-4o"></a>当修供养。<a id="a-4p"></a>修供养者，<a id="a-4q"></a>忆念一切佛法僧宝，<a id="a-4r"></a>体常遍满，<a id="a-4s"></a>无所不在。<a id="a-4t"></a>愿令以此香华，<a id="a-4u"></a>等同法性，<a id="a-4v"></a>普熏一切诸佛刹土，<a id="a-4w"></a>施作佛事。</p>
  <p id="a4x">“又念十方一切供具，<a id="a-4y"></a>无时不有。<a id="a-4z"></a>我今当以十方所有一切种种香华、<a id="a-50"></a>璎珞、<a id="a-51"></a>幢幡、<a id="a-52"></a>宝盖、<a id="a-53"></a>诸珍妙饰、<a id="a-54"></a>种种音乐、<a id="a-55"></a>灯明烛火、<a id="a-56"></a>饮食、<a id="a-57"></a>衣服、<a id="a-58"></a>卧具、<a id="a-59"></a>汤药，<a id="a-5A"></a>乃至尽十方所有一切种种庄严供养之具，<a id="a-5B"></a>忆想遥拟，<a id="a-5C"></a>普共众生奉献供养。<a id="a-5D"></a>常念一切世界中有修供养者，<a id="a-5E"></a>我今随喜。<a id="a-5F"></a>若未修供养者，<a id="a-5G"></a>愿得开导，<a id="a-5H"></a>令修供养。<a id="a-5I"></a>又愿我身，<a id="a-5J"></a>速能遍至一切刹土，<a id="a-5K"></a>于一一佛法僧所，<a id="a-5L"></a>各以一切种庄严供养之具，<a id="a-5M"></a>共一切众生等持奉献，<a id="a-5N"></a>供养一切诸佛法身、<a id="a-5O"></a>色身、<a id="a-5P"></a>舍利、<a id="a-5Q"></a>形像、<a id="a-5R"></a>浮图庙塔、<a id="a-5S"></a>一切佛事，<a id="a-5T"></a>供养一切所有法藏及说法处，<a id="a-5U"></a>供养一切贤圣僧众。<a id="a-5V"></a>愿共一切众生，<a id="a-5W"></a>修行如是供养已，<a id="a-5X"></a>渐得成就六波罗蜜、<a id="a-5Y"></a>四无量心，<a id="a-5Z"></a>深知一切法本来寂静、<a id="a-5a"></a>无生无灭、<a id="a-5b"></a>一味平等、<a id="a-5c"></a>离念清净、<a id="a-5d"></a>毕竟圆满。</p>
  <p id="a5e">“又应别复系心供养我地藏菩萨摩诃萨，<a id="a-5f"></a>次当称名，<a id="a-5g"></a>若默诵念，<a id="a-5h"></a>一心告言：<a id="a-5i"></a>‘南无地藏菩萨摩诃萨！<a id="a-5j"></a>’如是称名，<a id="a-5k"></a>满足至千，<a id="a-5l"></a>经千念已，<a id="a-5m"></a>而作是言：<a id="a-5n"></a>‘地藏菩萨摩诃萨，<a id="a-5o"></a>大慈大悲，<a id="a-5p"></a>惟愿护念我及一切众生，<a id="a-5q"></a>速除诸障，<a id="a-5r"></a>增长净信，<a id="a-5s"></a>令今所观称实相应。<a id="a-5t"></a>’作此语已，<a id="a-5u"></a>然后手执木轮，<a id="a-5v"></a>于净物上而傍掷之。<a id="a-5w"></a>如是欲自观法，<a id="a-5x"></a>若欲观他，<a id="a-5y"></a>皆亦如是应知。</p>
  <p id="a5z">“占其轮相者，<a id="a-60"></a>随所现业，<a id="a-61"></a>悉应一一谛观思验，<a id="a-62"></a>或纯具十善，<a id="a-63"></a>或纯具十恶，<a id="a-64"></a>或善恶交杂，<a id="a-65"></a>或纯善不具，<a id="a-66"></a>或纯恶不具，<a id="a-67"></a>如是业因，<a id="a-68"></a>种类不同，<a id="a-69"></a>习气果报，<a id="a-6A"></a>各各别异，<a id="a-6B"></a>如佛世尊余处广说。<a id="a-6C"></a>应当忆念思惟观察所现业种，<a id="a-6D"></a>与今世果报所经苦乐吉凶等事，<a id="a-6E"></a>及烦恼业习得相当者，<a id="a-6F"></a>名为相应。<a id="a-6G"></a>若不相当者，<a id="a-6H"></a>谓不至心，<a id="a-6I"></a>名虚谬也。</p>
  <p id="a6J">“若占轮相，<a id="a-6K"></a>其善恶业俱不现者，<a id="a-6L"></a>此人已证无漏智心，<a id="a-6M"></a>专求出离，<a id="a-6N"></a>不复乐受世间果报；<a id="a-6O"></a>诸有漏业，<a id="a-6P"></a>展转微弱，<a id="a-6Q"></a>更不增长，<a id="a-6R"></a>是故不现。<a id="a-6S"></a>又纯善不具、<a id="a-6T"></a>纯恶不具者，<a id="a-6U"></a>此二种人，<a id="a-6V"></a>善恶之业所有不现者，<a id="a-6W"></a>皆是微弱未能牵果，<a id="a-6X"></a>是故不现。</p>
  <p id="a6Y">“若当来世佛诸弟子，<a id="a-6Z"></a>已占善恶果报得相应者，<a id="a-6a"></a>于五欲众具得称意时，<a id="a-6b"></a>勿当自纵以起放逸，<a id="a-6c"></a>即应思念：<a id="a-6d"></a>‘由我宿世如是善业故，<a id="a-6e"></a>今获此报。<a id="a-6f"></a>我今乃可转更进修，<a id="a-6g"></a>不应休止。<a id="a-6h"></a>’若遭众厄种种衰恼不吉之事，<a id="a-6i"></a>绕乱忧怖不称意时，<a id="a-6j"></a>应当甘受，<a id="a-6k"></a>无令疑悔，<a id="a-6l"></a>退修善业，<a id="a-6m"></a>即当思念：<a id="a-6n"></a>‘但由我宿世造如是恶业故，<a id="a-6o"></a>今获此报。<a id="a-6p"></a>我今应当悔彼恶业，<a id="a-6q"></a>专修对治及修余善，<a id="a-6r"></a>无得止住懈怠放逸，<a id="a-6s"></a>转更增集种种苦聚。<a id="a-6t"></a>’是名占察初轮相法。</p>
  <p id="a6u">“善男子，<a id="a-6v"></a>若欲占察过去往昔集业久近、<a id="a-6w"></a>所作强弱、<a id="a-6x"></a>大小差别者，<a id="a-6y"></a>当复刻木为三轮，<a id="a-6z"></a>以身、<a id="a-70"></a>口、<a id="a-71"></a>意各主一轮，<a id="a-72"></a>书字记之。<a id="a-73"></a>又于轮正中一面，<a id="a-74"></a>书一画令粗长，<a id="a-75"></a>使彻畔；<a id="a-76"></a>次第二面，<a id="a-77"></a>书一画令细短，<a id="a-78"></a>使不至畔；<a id="a-79"></a>次第三面，<a id="a-7A"></a>作一傍刻如画，<a id="a-7B"></a>令其粗深；<a id="a-7C"></a>次第四面，<a id="a-7D"></a>亦作傍刻，<a id="a-7E"></a>令使细浅。<a id="a-7F"></a>当知善业庄严，<a id="a-7G"></a>犹如画饰；<a id="a-7H"></a>恶业衰害，<a id="a-7I"></a>犹如损刻。<a id="a-7J"></a>其画长大者，<a id="a-7K"></a>显示积善来久，<a id="a-7L"></a>行业猛利，<a id="a-7M"></a>所作增上。<a id="a-7N"></a>其画细短者，<a id="a-7O"></a>显示积善来近，<a id="a-7P"></a>始习基钝，<a id="a-7Q"></a>所作微薄。<a id="a-7R"></a>其刻粗深者，<a id="a-7S"></a>显示习恶来久，<a id="a-7T"></a>所作增上，<a id="a-7U"></a>余殃亦厚。<a id="a-7V"></a>其刻细浅者，<a id="a-7W"></a>显示退善来近，<a id="a-7X"></a>始习恶法，<a id="a-7Y"></a>所作之业未至增上，<a id="a-7Z"></a>或虽起重恶，<a id="a-7a"></a>已曾改悔，<a id="a-7b"></a>此谓小恶。</p>
  <p id="a7c">“善男子，<a id="a-7d"></a>若占初轮相者，<a id="a-7e"></a>但知宿世所造之业善恶差别，<a id="a-7f"></a>而不能知积习久近、<a id="a-7g"></a>所作之业强弱大小，<a id="a-7h"></a>是故须占第二轮相。<a id="a-7i"></a>若占第二轮相者，<a id="a-7j"></a>当依初轮相中所现之业。<a id="a-7k"></a>若属身者，<a id="a-7l"></a>掷身轮相；<a id="a-7m"></a>若属口者，<a id="a-7n"></a>掷口轮相；<a id="a-7o"></a>若属意者，<a id="a-7p"></a>掷意轮相。<a id="a-7q"></a>不得以此三轮之相一掷通占。<a id="a-7r"></a>应当随业主念一一善恶，<a id="a-7s"></a>依所属轮，<a id="a-7t"></a>别掷占之。</p>
  <p id="a7u">“复次，<a id="a-7v"></a>若占初轮相中，<a id="a-7w"></a>唯得身之善，<a id="a-7x"></a>于此第二轮相中得身恶者，<a id="a-7y"></a>谓无至心，<a id="a-7z"></a>不得相应，<a id="a-80"></a>名虚谬也。<a id="a-81"></a>又复不相应者，<a id="a-82"></a>谓占初轮相中，<a id="a-83"></a>得不杀业，<a id="a-84"></a>及得偷盗业，<a id="a-85"></a>意先主观不杀业，<a id="a-86"></a>而于第二轮相中得身恶者，<a id="a-87"></a>名不相应。<a id="a-88"></a>复次，<a id="a-89"></a>若观现在从生以来，<a id="a-8A"></a>不乐杀业，<a id="a-8B"></a>无造杀罪，<a id="a-8C"></a>但意主杀业，<a id="a-8D"></a>而于此第二轮相中得身大恶者，<a id="a-8E"></a>谓名不相应。<a id="a-8F"></a>自余口、<a id="a-8G"></a>意中业不相应义，<a id="a-8H"></a>亦如是应知。</p>
  <p id="a8I">“善男子，<a id="a-8J"></a>若未来世诸众生等，<a id="a-8K"></a>欲求度脱生老病死，<a id="a-8L"></a>始学发心修习禅定、<a id="a-8M"></a>无相智慧者，<a id="a-8N"></a>应当先观宿世所作恶业多少及以轻重。<a id="a-8O"></a>若恶业多厚者，<a id="a-8P"></a>不得即学禅定、<a id="a-8Q"></a>智慧，<a id="a-8R"></a>应当先修忏悔之法。<a id="a-8S"></a>所以者何？<a id="a-8T"></a>此人宿习恶心猛利故，<a id="a-8U"></a>于今现在必多造恶，<a id="a-8V"></a>毁犯重禁；<a id="a-8W"></a>以犯重禁故，<a id="a-8X"></a>若不忏悔令其清净，<a id="a-8Y"></a>而修禅定、<a id="a-8Z"></a>智慧者，<a id="a-8a"></a>则多有障礙，<a id="a-8b"></a>不能克获，<a id="a-8c"></a>或失心错乱，<a id="a-8d"></a>或外邪所恼，<a id="a-8e"></a>或纳受邪法，<a id="a-8f"></a>增长恶见。<a id="a-8g"></a>是故当先修忏悔法。<a id="a-8h"></a>若戒根清净，<a id="a-8i"></a>及宿世重罪得微薄者，<a id="a-8j"></a>则离诸障。</p>
  <p id="a8k">“善男子，<a id="a-8l"></a>欲修忏悔法者，<a id="a-8m"></a>当住静处，<a id="a-8n"></a>随力所能，<a id="a-8o"></a>庄严一室，<a id="a-8p"></a>内置佛事，<a id="a-8q"></a>及安经法，<a id="a-8r"></a>悬缯幡盖，<a id="a-8s"></a>求集香华，<a id="a-8t"></a>以修供养。<a id="a-8u"></a>澡浴身体，<a id="a-8v"></a>及洗衣服，<a id="a-8w"></a>勿令臭秽。<a id="a-8x"></a>于昼日分，<a id="a-8y"></a>在此室内，<a id="a-8z"></a>三时称名，<a id="a-90"></a>一心敬礼过去七佛及五十三佛。<a id="a-91"></a>次随十方面，<a id="a-92"></a>一一总归，<a id="a-93"></a>拟心遍礼一切诸佛所有色身、<a id="a-94"></a>舍利形像、<a id="a-95"></a>浮图庙塔、<a id="a-96"></a>一切佛事。<a id="a-97"></a>次复总礼十方三世所有诸佛。<a id="a-98"></a>又当拟心遍礼十方一切法藏，<a id="a-99"></a>次当拟心遍礼十方一切贤圣，<a id="a-9A"></a>然后更别称名礼我地藏菩萨摩诃萨。</p>
  <p id="a9B">“如是礼已，<a id="a-9C"></a>应当说所作罪，<a id="a-9D"></a>一心仰告：<a id="a-9E"></a>‘惟愿十方诸大慈尊证知护念，<a id="a-9F"></a>我今忏悔，<a id="a-9G"></a>不复更造。<a id="a-9H"></a>愿我及一切众生，<a id="a-9I"></a>速得除灭无量劫来，<a id="a-9J"></a>十恶四重、<a id="a-9K"></a>五逆颠倒、<a id="a-9L"></a>谤毁三宝、<a id="a-9M"></a>一阐提罪。<a id="a-9N"></a>’复应思惟：<a id="a-9O"></a>‘如是罪性，<a id="a-9P"></a>但从虚妄颠倒心起，<a id="a-9Q"></a>无有定实而可得者，<a id="a-9R"></a>本唯空寂。<a id="a-9S"></a>愿一切众生速达心本，<a id="a-9T"></a>永灭罪根。<a id="a-9U"></a>’次应复发劝请之愿：<a id="a-9V"></a>‘愿令十方一切菩萨未成正觉者，<a id="a-9W"></a>愿速成正觉。<a id="a-9X"></a>若已成正觉者，<a id="a-9Y"></a>愿常住在世，<a id="a-9Z"></a>转正法轮，<a id="a-9a"></a>不入涅槃。<a id="a-9b"></a>’次当复发随喜之愿：<a id="a-9c"></a>‘愿我及一切众生，<a id="a-9d"></a>毕竟永舍嫉妒之心，<a id="a-9e"></a>于三世中一切刹土，<a id="a-9f"></a>所有修学一切功德及成就者，<a id="a-9g"></a>悉皆随喜。<a id="a-9h"></a>’次当复发回向之愿：<a id="a-9i"></a>‘愿我所修一切功德，<a id="a-9j"></a>资益一切诸众生等，<a id="a-9k"></a>同趣佛智，<a id="a-9l"></a>至涅槃城。<a id="a-9m"></a>’</p>
  <p id="a9n">“如是发回向愿已，<a id="a-9o"></a>复往余静室，<a id="a-9p"></a>端坐一心，<a id="a-9q"></a>若称诵、<a id="a-9r"></a>若默念我之名号。<a id="a-9s"></a>当减省睡眠，<a id="a-9t"></a>若惛盖多者，<a id="a-9u"></a>应于道场室中旋绕诵念。<a id="a-9v"></a>次至夜分时，<a id="a-9w"></a>若有灯烛光明事者，<a id="a-9x"></a>亦应三时恭敬供养悔过发愿。<a id="a-9y"></a>若不能办光明事者，<a id="a-9z"></a>应当直在余静室中一心诵念。<a id="a-A0"></a>日日如是行忏悔法，<a id="a-A1"></a>勿令懈废。</p>
  <p id="aA2">“若人宿世远有善基，<a id="a-A3"></a>暂时遇恶因缘而造恶法，<a id="a-A4"></a>罪障轻微，<a id="a-A5"></a>其心猛利，<a id="a-A6"></a>意力强者，<a id="a-A7"></a>经七日后，<a id="a-A8"></a>即得清净，<a id="a-A9"></a>除诸障礙。<a id="a-AA"></a>如是众生等，<a id="a-AB"></a>业有厚薄，<a id="a-AC"></a>诸根利钝，<a id="a-AD"></a>差别无量，<a id="a-AE"></a>或经二七日后而得清净，<a id="a-AF"></a>或经三七日，<a id="a-AG"></a>乃至或经七七日后而得清净。<a id="a-AH"></a>若过去、<a id="a-AI"></a>现在俱有增上种种重罪者，<a id="a-AJ"></a>或经百日而得清净，<a id="a-AK"></a>或经二百日，<a id="a-AL"></a>乃至或经千日而得清净。<a id="a-AM"></a>若极钝根，<a id="a-AN"></a>罪障最重者，<a id="a-AO"></a>但当能发勇猛之心，<a id="a-AP"></a>不顾惜身命想，<a id="a-AQ"></a>常勤称念，<a id="a-AR"></a>昼夜旋绕，<a id="a-AS"></a>减省睡眠，<a id="a-AT"></a>礼忏发愿，<a id="a-AU"></a>乐修供养，<a id="a-AV"></a>不懈不废，<a id="a-AW"></a>乃至失命，<a id="a-AX"></a>要不休退，<a id="a-AY"></a>如是精进，<a id="a-AZ"></a>于千日中必获清净。</p>
  <p id="aAa">“善男子，<a id="a-Ab"></a>若欲得知清净相者，<a id="a-Ac"></a>始从修行过七日后，<a id="a-Ad"></a>当应日日于晨朝旦，<a id="a-Ae"></a>以第二轮相具安手中，<a id="a-Af"></a>频三掷之，<a id="a-Ag"></a>若身、<a id="a-Ah"></a>口、<a id="a-Ai"></a>意皆纯善者，<a id="a-Aj"></a>名得清净。</p>
  <p id="aAk">“如是未来诸众生等，<a id="a-Al"></a>能修行忏悔者，<a id="a-Am"></a>从先过去久远以来，<a id="a-An"></a>于佛法中各曾习善。<a id="a-Ao"></a>随其所修何等功德，<a id="a-Ap"></a>业有厚薄种种别异，<a id="a-Aq"></a>是故彼等得清净时，<a id="a-Ar"></a>相亦不同。<a id="a-As"></a>或有众生，<a id="a-At"></a>得三业纯善时，<a id="a-Au"></a>即更得诸余好相。<a id="a-Av"></a>或有众生得三业善相时，<a id="a-Aw"></a>于一日一夜中，<a id="a-Ax"></a>复见光明遍满其室，<a id="a-Ay"></a>或闻殊特异好香气，<a id="a-Az"></a>身意快然。<a id="a-B0"></a>或作善梦，<a id="a-B1"></a>梦见佛色身来为作证，<a id="a-B2"></a>手摩其头，<a id="a-B3"></a>叹言：<a id="a-B4"></a>‘善哉！<a id="a-B5"></a>汝今清净，<a id="a-B6"></a>我来证汝。<a id="a-B7"></a>’或梦见菩萨身来为作证；<a id="a-B8"></a>或梦见佛形像放光而为作证。</p>
  <p id="aB9">“若人未得三业善相，<a id="a-BA"></a>但先见闻如此诸事者，<a id="a-BB"></a>则为虚妄诳惑诈伪，<a id="a-BC"></a>非善相也。<a id="a-BD"></a>若人曾有出世善基，<a id="a-BE"></a>摄心猛利者，<a id="a-BF"></a>我于尔时，<a id="a-BG"></a>随所应度而为现身，<a id="a-BH"></a>放大慈光，<a id="a-BI"></a>令彼安隐，<a id="a-BJ"></a>离诸疑怖。<a id="a-BK"></a>或示神通种种变化，<a id="a-BL"></a>或复令彼自忆宿命所经之事所作善恶，<a id="a-BM"></a>或复随其所乐为说种种深要之法，<a id="a-BN"></a>彼人即时于所向乘得决定信，<a id="a-BO"></a>或渐证获沙门道果。</p>
  <p id="aBP">“复次，<a id="a-BQ"></a>彼诸众生，<a id="a-BR"></a>若虽未能见我化身转变说法，<a id="a-BS"></a>但当学至心，<a id="a-BT"></a>使身、<a id="a-BU"></a>口、<a id="a-BV"></a>意得清净相已，<a id="a-BW"></a>我亦护念，<a id="a-BX"></a>令彼众生速得消灭种种障礙，<a id="a-BY"></a>天魔波旬不来破坏；<a id="a-BZ"></a>乃至九十五种外道邪师、<a id="a-Ba"></a>一切鬼神，<a id="a-Bb"></a>亦不来乱；<a id="a-Bc"></a>所有五盖，<a id="a-Bd"></a>展转轻微，<a id="a-Be"></a>堪能修习诸禅、<a id="a-Bf"></a>智慧。</p>
  <p id="aBg">“复次，<a id="a-Bh"></a>若未来世诸众生等，<a id="a-Bi"></a>虽不为求禅定、<a id="a-Bj"></a>智慧出要之道，<a id="a-Bk"></a>但遭种种众厄、<a id="a-Bl"></a>贫穷困苦、<a id="a-Bm"></a>忧恼逼迫者，<a id="a-Bn"></a>亦应恭敬礼拜供养、<a id="a-Bo"></a>悔所作恶、<a id="a-Bp"></a>恒常发愿，<a id="a-Bq"></a>于一切时、<a id="a-Br"></a>一切处勤心称诵我之名号令其至诚，<a id="a-Bs"></a>亦当速脱种种衰恼，<a id="a-Bt"></a>舍此命已生于善处。</p>
  <p id="aBu">“复次，<a id="a-Bv"></a>未来之时，<a id="a-Bw"></a>若在家、<a id="a-Bx"></a>若出家诸众生等，<a id="a-By"></a>欲求受清净妙戒，<a id="a-Bz"></a>而先已作增上重罪不得受者，<a id="a-C0"></a>亦当如上修忏悔法令其至心，<a id="a-C1"></a>得身、<a id="a-C2"></a>口、<a id="a-C3"></a>意善相已，<a id="a-C4"></a>即应可受。</p>
  <p id="aC5">“若彼众生，<a id="a-C6"></a>欲习摩诃衍道，<a id="a-C7"></a>求受菩萨根本重戒，<a id="a-C8"></a>及愿总受在家、<a id="a-C9"></a>出家一切禁戒，<a id="a-CA"></a>所谓摄律仪戒、<a id="a-CB"></a>摄善法戒、<a id="a-CC"></a>摄化众生戒，<a id="a-CD"></a>而不能得善好戒师、<a id="a-CE"></a>广解菩萨法藏先修行者，<a id="a-CF"></a>应当至心于道场内，<a id="a-CG"></a>恭敬供养，<a id="a-CH"></a>仰告十方诸佛菩萨请为师证，<a id="a-CI"></a>一心立愿，<a id="a-CJ"></a>称辩戒相，<a id="a-CK"></a>先说十根本重戒，<a id="a-CL"></a>次当总举三种戒聚，<a id="a-CM"></a>自誓而受，<a id="a-CN"></a>此亦得戒。</p>
  <p id="aCO">“复次，<a id="a-CP"></a>未来世诸众生等，<a id="a-CQ"></a>欲求出家，<a id="a-CR"></a>及已出家，<a id="a-CS"></a>若不能得善好戒师及清净僧众，<a id="a-CT"></a>其心疑惑，<a id="a-CU"></a>不得如法受于禁戒者，<a id="a-CV"></a>但能学发无上道心，<a id="a-CW"></a>亦令身、<a id="a-CX"></a>口、<a id="a-CY"></a>意得清净已。<a id="a-CZ"></a>其未出家者，<a id="a-Ca"></a>应当剃发，<a id="a-Cb"></a>被服法衣，<a id="a-Cc"></a>如上立愿，<a id="a-Cd"></a>自誓而受菩萨律仪三种戒聚，<a id="a-Ce"></a>则名具获波罗提木叉出家之戒，<a id="a-Cf"></a>名为比丘、<a id="a-Cg"></a>比丘尼，<a id="a-Ch"></a>即应推求声闻律藏，<a id="a-Ci"></a>及菩萨所习摩德勒伽藏，<a id="a-Cj"></a>受持读诵，<a id="a-Ck"></a>观察修行。</p>
  <p id="aCl">“若虽出家，<a id="a-Cm"></a>而其年未满二十者，<a id="a-Cn"></a>应当先誓愿受十根本戒，<a id="a-Co"></a>及受沙弥、<a id="a-Cp"></a>沙弥尼所有别戒。<a id="a-Cq"></a>既受戒已，<a id="a-Cr"></a>亦名沙弥、<a id="a-Cs"></a>沙弥尼，<a id="a-Ct"></a>即应亲近供养给侍先旧出家学大乘心具受戒者，<a id="a-Cu"></a>求为依止之师，<a id="a-Cv"></a>请问教戒，<a id="a-Cw"></a>修行威仪，<a id="a-Cx"></a>如沙弥、<a id="a-Cy"></a>沙弥尼法。<a id="a-Cz"></a>若不能值如是之人，<a id="a-D0"></a>唯当亲近菩萨所修摩德勒伽藏，<a id="a-D1"></a>读诵思惟，<a id="a-D2"></a>观察修行，<a id="a-D3"></a>应勤供养佛法僧宝。</p>
  <p id="aD4">“若沙弥尼年已十八者，<a id="a-D5"></a>亦当自誓受毗尼藏中式叉摩那六戒之法，<a id="a-D6"></a>及遍学比丘尼一切戒聚。<a id="a-D7"></a>其年若满二十时，<a id="a-D8"></a>乃可如上总受菩萨三种戒聚，<a id="a-D9"></a>然后得名比丘、<a id="a-DA"></a>比丘尼。<a id="a-DB"></a>若彼众生，<a id="a-DC"></a>虽学忏悔，<a id="a-DD"></a>不能至心，<a id="a-DE"></a>不获善相者，<a id="a-DF"></a>设作受想，<a id="a-DG"></a>不名得戒。<a id="a-DH"></a>”</p>
  <p id="aDI">尔时，<a id="a-DJ"></a>坚净信菩萨摩诃萨问地藏菩萨摩诃萨言：<a id="a-DK"></a>“所说至心者，<a id="a-DL"></a>差别有几种？<a id="a-DM"></a>何等至心，<a id="a-DN"></a>能获善相？<a id="a-DO"></a>”</p>
  <p id="aDP">地藏菩萨摩诃萨言：<a id="a-DQ"></a>“善男子，<a id="a-DR"></a>我所说至心者，<a id="a-DS"></a>略有二种。<a id="a-DT"></a>何等为二？<a id="a-DU"></a>一者、<a id="a-DV"></a>初始学习，<a id="a-DW"></a>求愿至心；<a id="a-DX"></a>二者、<a id="a-DY"></a>摄意专精，<a id="a-DZ"></a>成就勇猛相应至心。<a id="a-Da"></a>得此第二至心者，<a id="a-Db"></a>能获善相。<a id="a-Dc"></a>此第二至心，<a id="a-Dd"></a>复有下中上三种差别。<a id="a-De"></a>何等为三？<a id="a-Df"></a>一者、<a id="a-Dg"></a>一心，<a id="a-Dh"></a>所谓系想不乱，<a id="a-Di"></a>心住了了；<a id="a-Dj"></a>二者、<a id="a-Dk"></a>勇猛心，<a id="a-Dl"></a>所谓专求不懈，<a id="a-Dm"></a>不顾身命；<a id="a-Dn"></a>三者、<a id="a-Do"></a>深心，<a id="a-Dp"></a>所谓与法相应，<a id="a-Dq"></a>究竟不退。<a id="a-Dr"></a>若人修习此忏悔法，<a id="a-Ds"></a>乃至不得下至心者，<a id="a-Dt"></a>终不能获清净善相，<a id="a-Du"></a>是名说占第二轮法。</p>
  <p id="aDv">“善男子，<a id="a-Dw"></a>若欲占察三世中受报差别者，<a id="a-Dx"></a>当复刻木为六轮，<a id="a-Dy"></a>于此六轮，<a id="a-Dz"></a>以一、<a id="a-E0"></a>二、<a id="a-E1"></a>三、<a id="a-E2"></a>四、<a id="a-E3"></a>五、<a id="a-E4"></a>六、<a id="a-E5"></a>七、<a id="a-E6"></a>八、<a id="a-E7"></a>九、<a id="a-E8"></a>十、<a id="a-E9"></a>十一、<a id="a-EA"></a>十二、<a id="a-EB"></a>十三、<a id="a-EC"></a>十四、<a id="a-ED"></a>十五、<a id="a-EE"></a>十六、<a id="a-EF"></a>十七、<a id="a-EG"></a>十八等数，<a id="a-EH"></a>书字记之，<a id="a-EI"></a>一数主一面，<a id="a-EJ"></a>各三面，<a id="a-EK"></a>令数次第不错不乱。<a id="a-EL"></a>当知如此诸数，<a id="a-EM"></a>皆从一数而起，<a id="a-EN"></a>以一为本。<a id="a-EO"></a>如是数相者，<a id="a-EP"></a>显示一切众生六根之聚，<a id="a-EQ"></a>皆从如来藏自性清净心一实境界而起，<a id="a-ER"></a>依一实境界以之为本，<a id="a-ES"></a>所谓：<a id="a-ET"></a>依一实境界故，<a id="a-EU"></a>有彼无明，<a id="a-EV"></a>不了一法界，<a id="a-EW"></a>谬念思惟，<a id="a-EX"></a>现妄境界，<a id="a-EY"></a>分别取著，<a id="a-EZ"></a>集业因缘，<a id="a-Ea"></a>生眼耳鼻舌身意等六根；<a id="a-Eb"></a>以依内六根故，<a id="a-Ec"></a>对外色声香味触法等六尘，<a id="a-Ed"></a>起眼耳鼻舌身意等六识；<a id="a-Ee"></a>以依六识故，<a id="a-Ef"></a>于色声香味触法中，<a id="a-Eg"></a>起违想、<a id="a-Eh"></a>顺想、<a id="a-Ei"></a>非违非顺等想，<a id="a-Ej"></a>生十八种受。</p>
  <p id="aEk">“若未来世佛诸弟子，<a id="a-El"></a>于三世中所受果报，<a id="a-Em"></a>欲决疑意者，<a id="a-En"></a>应当三掷此第三轮相，<a id="a-Eo"></a>占计合数，<a id="a-Ep"></a>依数观之，<a id="a-Eq"></a>以定善恶。<a id="a-Er"></a>如是所观三世果报善恶之相，<a id="a-Es"></a>有一百八十九种。<a id="a-Et"></a>何等为一百八十九种？</p>
  <p id="aEu">“一者、<a id="a-Ev"></a>求上乘得不退；</p>
  <p id="aEw">“二者、<a id="a-Ex"></a>所求果现当证；</p>
  <p id="aEy">“三者、<a id="a-Ez"></a>求中乘得不退；</p>
  <p id="aF0">“四者、<a id="a-F1"></a>求下乘得不退；</p>
  <p id="aF2">“五者、<a id="a-F3"></a>求神通得成就；</p>
  <p id="aF4">“六者、<a id="a-F5"></a>修四梵得成就；</p>
  <p id="aF6">“七者、<a id="a-F7"></a>修世禅得成就；</p>
  <p id="aF8">“八者、<a id="a-F9"></a>所欲受得妙戒；</p>
  <p id="aFA">“九者、<a id="a-FB"></a>所曾受得戒具；</p>
  <p id="aFC">“十者、<a id="a-FD"></a>求上乘未住信；</p>
  <p id="aFE">“十一者、<a id="a-FF"></a>求中乘未住信；</p>
  <p id="aFG">“十二者、<a id="a-FH"></a>求下乘未住信；</p>
  <p id="aFI">“十三者、<a id="a-FJ"></a>所观人为善友；</p>
  <p id="aFK">“十四者、<a id="a-FL"></a>随所闻是正法；</p>
  <p id="aFM">“十五者、<a id="a-FN"></a>所观人为恶友；</p>
  <p id="aFO">“十六者、<a id="a-FP"></a>随所闻非正教；</p>
  <p id="aFQ">“十七者、<a id="a-FR"></a>所观人有实德；</p>
  <p id="aFS">“十八者、<a id="a-FT"></a>所观人无实德；</p>
  <p id="aFU">“十九者、<a id="a-FV"></a>所观义不错谬；</p>
  <p id="aFW">“二十者、<a id="a-FX"></a>所观义是错谬；</p>
  <p id="aFY">“二十一者、<a id="a-FZ"></a>有所诵不错谬；</p>
  <p id="aFa">“二十二者、<a id="a-Fb"></a>有所诵是错谬；</p>
  <p id="aFc">“二十三者、<a id="a-Fd"></a>所修行不错谬；</p>
  <p id="aFe">“二十四者、<a id="a-Ff"></a>所见闻是善相；</p>
  <p id="aFg">“二十五者、<a id="a-Fh"></a>有所证为真实；</p>
  <p id="aFi">“二十六者、<a id="a-Fj"></a>有所学是错谬；</p>
  <p id="aFk">“二十七者、<a id="a-Fl"></a>所见闻非善相；</p>
  <p id="aFm">“二十八者、<a id="a-Fn"></a>有所证非正法；</p>
  <p id="aFo">“二十九者、<a id="a-Fp"></a>有所获邪神持；</p>
  <p id="aFq">“三十者、<a id="a-Fr"></a>所能说邪智辩；</p>
  <p id="aFs">“三十一者、<a id="a-Ft"></a>所玄知非人力；</p>
  <p id="aFu">“三十二者、<a id="a-Fv"></a>应先习观智道；</p>
  <p id="aFw">“三十三者、<a id="a-Fx"></a>应先习禅定道；</p>
  <p id="aFy">“三十四者、<a id="a-Fz"></a>观所学无障礙；</p>
  <p id="aG0">“三十五者、<a id="a-G1"></a>观所学是所宜；</p>
  <p id="aG2">“三十六者、<a id="a-G3"></a>观所学非所宜；</p>
  <p id="aG4">“三十七者、<a id="a-G5"></a>观所学是宿习；</p>
  <p id="aG6">“三十八者、<a id="a-G7"></a>观所学非宿习；</p>
  <p id="aG8">“三十九者、<a id="a-G9"></a>观所学善增长；</p>
  <p id="aGA">“四十者、<a id="a-GB"></a>观所学方便少；</p>
  <p id="aGC">“四十一者、<a id="a-GD"></a>观所学无进趣；</p>
  <p id="aGE">“四十二者、<a id="a-GF"></a>所求果现未得；</p>
  <p id="aGG">“四十三者、<a id="a-GH"></a>求出家当得去；</p>
  <p id="aGI">“四十四者、<a id="a-GJ"></a>求闻法得教示；</p>
  <p id="aGK">“四十五者、<a id="a-GL"></a>求经卷得读诵；</p>
  <p id="aGM">“四十六者、<a id="a-GN"></a>观所作是魔事；</p>
  <p id="aGO">“四十七者、<a id="a-GP"></a>观所作事成就；</p>
  <p id="aGQ">“四十八者、<a id="a-GR"></a>观所作事不成；</p>
  <p id="aGS">“四十九者、<a id="a-GT"></a>求大富财盈满；</p>
  <p id="aGU">“五十者、<a id="a-GV"></a>求官位当得获；</p>
  <p id="aGW">“五十一者、<a id="a-GX"></a>求寿命得延年；</p>
  <p id="aGY">“五十二者、<a id="a-GZ"></a>求世仙当得获；</p>
  <p id="aGa">“五十三者、<a id="a-Gb"></a>观学问多所达；</p>
  <p id="aGc">“五十四者、<a id="a-Gd"></a>观学问少所达；</p>
  <p id="aGe">“五十五者、<a id="a-Gf"></a>求师友得如意；</p>
  <p id="aGg">“五十六者、<a id="a-Gh"></a>求弟子得如意；</p>
  <p id="aGi">“五十七者、<a id="a-Gj"></a>求父母得如意；</p>
  <p id="aGk">“五十八者、<a id="a-Gl"></a>求男女得如意；</p>
  <p id="aGm">“五十九者、<a id="a-Gn"></a>求妻妾得如意；</p>
  <p id="aGo">“六十者、<a id="a-Gp"></a>求同伴得如意；</p>
  <p id="aGq">“六十一者、<a id="a-Gr"></a>观所虑得和合；</p>
  <p id="aGs">“六十二者、<a id="a-Gt"></a>所观人心怀恚；</p>
  <p id="aGu">“六十三者、<a id="a-Gv"></a>求无恨得欢喜；</p>
  <p id="aGw">“六十四者、<a id="a-Gx"></a>求和合得如意；</p>
  <p id="aGy">“六十五者、<a id="a-Gz"></a>所观人心欢喜；</p>
  <p id="aH0">“六十六者、<a id="a-H1"></a>所思人得会见；</p>
  <p id="aH2">“六十七者、<a id="a-H3"></a>所思人不复会；</p>
  <p id="aH4">“六十八者、<a id="a-H5"></a>所请唤得来集；</p>
  <p id="aH6">“六十九者、<a id="a-H7"></a>所憎恶得离之；</p>
  <p id="aH8">“七十者、<a id="a-H9"></a>所爱敬得近之；</p>
  <p id="aHA">“七十一者、<a id="a-HB"></a>观欲聚得和集；</p>
  <p id="aHC">“七十二者、<a id="a-HD"></a>观欲聚不和集；</p>
  <p id="aHE">“七十三者、<a id="a-HF"></a>所请唤不得来；</p>
  <p id="aHG">“七十四者、<a id="a-HH"></a>所期人必当至；</p>
  <p id="aHI">“七十五者、<a id="a-HJ"></a>所期人住不来；</p>
  <p id="aHK">“七十六者、<a id="a-HL"></a>所观人得安吉；</p>
  <p id="aHM">“七十七者、<a id="a-HN"></a>所观人不安吉；</p>
  <p id="aHO">“七十八者、<a id="a-HP"></a>所观人已无身；</p>
  <p id="aHQ">“七十九者、<a id="a-HR"></a>所望见得睹之；</p>
  <p id="aHS">“八十者、<a id="a-HT"></a>所求觅得见之；</p>
  <p id="aHU">“八十一者、<a id="a-HV"></a>求所闻得吉语；</p>
  <p id="aHW">“八十二者、<a id="a-HX"></a>所求见不如意；</p>
  <p id="aHY">“八十三者、<a id="a-HZ"></a>观所疑即为实；</p>
  <p id="aHa">“八十四者、<a id="a-Hb"></a>观所疑为不实；</p>
  <p id="aHc">“八十五者、<a id="a-Hd"></a>所观人不和合；</p>
  <p id="aHe">“八十六者、<a id="a-Hf"></a>求佛事当得获；</p>
  <p id="aHg">“八十七者、<a id="a-Hh"></a>求供具当得获；</p>
  <p id="aHi">“八十八者、<a id="a-Hj"></a>求资生得如意；</p>
  <p id="aHk">“八十九者、<a id="a-Hl"></a>求资生少得获；</p>
  <p id="aHm">“九十者、<a id="a-Hn"></a>有所求皆当得；</p>
  <p id="aHo">“九十一者、<a id="a-Hp"></a>有所求皆不得；</p>
  <p id="aHq">“九十二者、<a id="a-Hr"></a>有所求少得获；</p>
  <p id="aHs">“九十三者、<a id="a-Ht"></a>有所求得如意；</p>
  <p id="aHu">“九十四者、<a id="a-Hv"></a>有所求速当得；</p>
  <p id="aHw">“九十五者、<a id="a-Hx"></a>有所求久当得；</p>
  <p id="aHy">“九十六者、<a id="a-Hz"></a>有所求而损失；</p>
  <p id="aI0">“九十七者、<a id="a-I1"></a>有所求得吉利；</p>
  <p id="aI2">“九十八者、<a id="a-I3"></a>有所求而受苦；</p>
  <p id="aI4">“九十九者、<a id="a-I5"></a>观所失求当得；</p>
  <p id="aI6">“一百者、<a id="a-I7"></a>观所失求不得；</p>
  <p id="aI8">“一百一者、<a id="a-I9"></a>观所失自还得；</p>
  <p id="aIA">“一百二者、<a id="a-IB"></a>求离厄得脱难；</p>
  <p id="aIC">“一百三者、<a id="a-ID"></a>求离病得除愈；</p>
  <p id="aIE">“一百四者、<a id="a-IF"></a>观所去无障礙；</p>
  <p id="aIG">“一百五者、<a id="a-IH"></a>观所去有障难；</p>
  <p id="aII">“一百六者、<a id="a-IJ"></a>观所住得安止；</p>
  <p id="aIK">“一百七者、<a id="a-IL"></a>观所住不得安；</p>
  <p id="aIM">“一百八者、<a id="a-IN"></a>所向处得安快；</p>
  <p id="aIO">“一百九者、<a id="a-IP"></a>所向处有厄难；</p>
  <p id="aIQ">“一百一十者、<a id="a-IR"></a>所向处为魔网；</p>
  <p id="aIS">“一百一十一者、<a id="a-IT"></a>所向处难开化；</p>
  <p id="aIU">“一百一十二者、<a id="a-IV"></a>所向处可开化；</p>
  <p id="aIW">“一百一十三者、<a id="a-IX"></a>所向处自获利；</p>
  <p id="aIY">“一百一十四者、<a id="a-IZ"></a>所游路无恼害；</p>
  <p id="aIa">“一百一十五者、<a id="a-Ib"></a>所游路有恼害；</p>
  <p id="aIc">“一百一十六者、<a id="a-Id"></a>君民恶饥馑起；</p>
  <p id="aIe">“一百一十七者、<a id="a-If"></a>君民恶多疾疫；</p>
  <p id="aIg">“一百一十八者、<a id="a-Ih"></a>君民好国丰乐；</p>
  <p id="aIi">“一百一十九者、<a id="a-Ij"></a>君无道国灾乱；</p>
  <p id="aIk">“一百二十者、<a id="a-Il"></a>君修德灾乱灭；</p>
  <p id="aIm">“一百二十一者、<a id="a-In"></a>君行恶国将破；</p>
  <p id="aIo">“一百二十二者、<a id="a-Ip"></a>君修善国还立；</p>
  <p id="aIq">“一百二十三者、<a id="a-Ir"></a>观所避得度难；</p>
  <p id="aIs">“一百二十四者、<a id="a-It"></a>观所避不脱难；</p>
  <p id="aIu">“一百二十五者、<a id="a-Iv"></a>所住处众安隐；</p>
  <p id="aIw">“一百二十六者、<a id="a-Ix"></a>所住处有障难；</p>
  <p id="aIy">“一百二十七者、<a id="a-Iz"></a>所依聚众不安；</p>
  <p id="aJ0">“一百二十八者、<a id="a-J1"></a>闲静处无诸难；</p>
  <p id="aJ2">“一百二十九者、<a id="a-J3"></a>观怪异无损害；</p>
  <p id="aJ4">“一百三十者、<a id="a-J5"></a>观怪异有损害；</p>
  <p id="aJ6">“一百三十一者、<a id="a-J7"></a>观怪异精进安；</p>
  <p id="aJ8">“一百三十二者、<a id="a-J9"></a>观所梦无损害；</p>
  <p id="aJA">“一百三十三者、<a id="a-JB"></a>观所梦有损害；</p>
  <p id="aJC">“一百三十四者、<a id="a-JD"></a>观所梦精进安；</p>
  <p id="aJE">“一百三十五者、<a id="a-JF"></a>观所梦为吉利；</p>
  <p id="aJG">“一百三十六者、<a id="a-JH"></a>观障乱速得离；</p>
  <p id="aJI">“一百三十七者、<a id="a-JJ"></a>观障乱渐得离；</p>
  <p id="aJK">“一百三十八者、<a id="a-JL"></a>观障乱不得离；</p>
  <p id="aJM">“一百三十九者、<a id="a-JN"></a>观障乱一心除；</p>
  <p id="aJO">“一百四十者、<a id="a-JP"></a>观所难速得脱；</p>
  <p id="aJQ">“一百四十一者、<a id="a-JR"></a>观所难久得脱；</p>
  <p id="aJS">“一百四十二者、<a id="a-JT"></a>观所难受衰恼；</p>
  <p id="aJU">“一百四十三者、<a id="a-JV"></a>观所难精进脱；</p>
  <p id="aJW">“一百四十四者、<a id="a-JX"></a>观所难命当尽；</p>
  <p id="aJY">“一百四十五者、<a id="a-JZ"></a>观所患大不调；</p>
  <p id="aJa">“一百四十六者、<a id="a-Jb"></a>观所患非人恼；</p>
  <p id="aJc">“一百四十七者、<a id="a-Jd"></a>观所患合非人；</p>
  <p id="aJe">“一百四十八者、<a id="a-Jf"></a>观所患可疗治；</p>
  <p id="aJg">“一百四十九者、<a id="a-Jh"></a>观所患难疗治；</p>
  <p id="aJi">“一百五十者、<a id="a-Jj"></a>观所患精进差；</p>
  <p id="aJk">“一百五十一者、<a id="a-Jl"></a>观所患久长苦；</p>
  <p id="aJm">“一百五十二者、<a id="a-Jn"></a>观所患自当差；</p>
  <p id="aJo">“一百五十三者、<a id="a-Jp"></a>观所患向医堪能治；</p>
  <p id="aJq">“一百五十四者、<a id="a-Jr"></a>观所疗是对治；</p>
  <p id="aJs">“一百五十五者、<a id="a-Jt"></a>所服药当得力；</p>
  <p id="aJu">“一百五十六者、<a id="a-Jv"></a>观所患得除愈；</p>
  <p id="aJw">“一百五十七者、<a id="a-Jx"></a>所向医不能治；</p>
  <p id="aJy">“一百五十八者、<a id="a-Jz"></a>观所疗非对治；</p>
  <p id="aK0">“一百五十九者、<a id="a-K1"></a>所服药不得力；</p>
  <p id="aK2">“一百六十者、<a id="a-K3"></a>观所患命当尽；</p>
  <p id="aK4">“一百六十一者、<a id="a-K5"></a>从地狱道中来；</p>
  <p id="aK6">“一百六十二者、<a id="a-K7"></a>从畜生道中来；</p>
  <p id="aK8">“一百六十三者、<a id="a-K9"></a>从饿鬼道中来；</p>
  <p id="aKA">“一百六十四者、<a id="a-KB"></a>从阿修罗道中来；</p>
  <p id="aKC">“一百六十五者、<a id="a-KD"></a>从人道中而来；</p>
  <p id="aKE">“一百六十六者、<a id="a-KF"></a>从天道中而来；</p>
  <p id="aKG">“一百六十七者、<a id="a-KH"></a>从在家中而来；</p>
  <p id="aKI">“一百六十八者、<a id="a-KJ"></a>从出家中而来；</p>
  <p id="aKK">“一百六十九者、<a id="a-KL"></a>曾值佛供养来；</p>
  <p id="aKM">“一百七十者、<a id="a-KN"></a>曾亲供养贤圣来；</p>
  <p id="aKO">“一百七十一者、<a id="a-KP"></a>曾得闻深法来；</p>
  <p id="aKQ">“一百七十二者、<a id="a-KR"></a>舍身已入地狱；</p>
  <p id="aKS">“一百七十三者、<a id="a-KT"></a>舍身已作畜生；</p>
  <p id="aKU">“一百七十四者、<a id="a-KV"></a>舍身已作饿鬼；</p>
  <p id="aKW">“一百七十五者、<a id="a-KX"></a>舍身已作阿修罗；</p>
  <p id="aKY">“一百七十六者、<a id="a-KZ"></a>舍身已生人道；</p>
  <p id="aKa">“一百七十七者、<a id="a-Kb"></a>舍身已为人王；</p>
  <p id="aKc">“一百七十八者、<a id="a-Kd"></a>舍身已生天道；</p>
  <p id="aKe">“一百七十九者、<a id="a-Kf"></a>舍身已为天王；</p>
  <p id="aKg">“一百八十者、<a id="a-Kh"></a>舍身已闻深法；</p>
  <p id="aKi">“一百八十一者、<a id="a-Kj"></a>舍身已得出家；</p>
  <p id="aKk">“一百八十二者、<a id="a-Kl"></a>舍身已值圣僧；</p>
  <p id="aKm">“一百八十三者、<a id="a-Kn"></a>舍身已生兜率天；</p>
  <p id="aKo">“一百八十四者、<a id="a-Kp"></a>舍身已生净佛国；</p>
  <p id="aKq">“一百八十五者、<a id="a-Kr"></a>舍身已寻见佛；</p>
  <p id="aKs">“一百八十六者、<a id="a-Kt"></a>舍身已住下乘；</p>
  <p id="aKu">“一百八十七者、<a id="a-Kv"></a>舍身已住中乘；</p>
  <p id="aKw">“一百八十八者、<a id="a-Kx"></a>舍身已获果证；</p>
  <p id="aKy">“一百八十九者、<a id="a-Kz"></a>舍身已住上乘。</p>
  <p id="aL0">“善男子，<a id="a-L1"></a>是名一百八十九种善恶果报差别之相。<a id="a-L2"></a>如此占法，<a id="a-L3"></a>随心所观主念之事，<a id="a-L4"></a>若数合与意相当者，<a id="a-L5"></a>无有乖错。<a id="a-L6"></a>若其所掷所合之数，<a id="a-L7"></a>数与心所观主念之事不相当者，<a id="a-L8"></a>谓不至心，<a id="a-L9"></a>名为虚谬。<a id="a-LA"></a>其有三掷而皆无所见者，<a id="a-LB"></a>此人则名已得无所有也。</p>
  <p id="aLC">“复次，<a id="a-LD"></a>善男子，<a id="a-LE"></a>若自发意，<a id="a-LF"></a>观于他人所受果报，<a id="a-LG"></a>事亦同尔。<a id="a-LH"></a>若有他人不能自占，<a id="a-LI"></a>而来求请欲使占者，<a id="a-LJ"></a>应当筹量观察自心，<a id="a-LK"></a>不贪世间，<a id="a-LL"></a>内意清净，<a id="a-LM"></a>然后乃可如上归敬修行供养，<a id="a-LN"></a>至心发愿而为占察。<a id="a-LO"></a>不应贪求世间名利，<a id="a-LP"></a>如行师道，<a id="a-LQ"></a>以自妨乱。<a id="a-LR"></a>又若内心不清净者，<a id="a-LS"></a>设令占察而不相当，<a id="a-LT"></a>但为虚谬耳！</p>
  <p id="aLU">“复次，<a id="a-LV"></a>若未来世诸众生等，<a id="a-LW"></a>一切所占，<a id="a-LX"></a>不获吉善，<a id="a-LY"></a>所求不得，<a id="a-LZ"></a>种种忧虑逼恼怖惧时，<a id="a-La"></a>应当昼夜常勤诵念我之名字。<a id="a-Lb"></a>若能至心者，<a id="a-Lc"></a>所占则吉，<a id="a-Ld"></a>所求皆获，<a id="a-Le"></a>现离衰恼。<a id="a-Lf"></a>”</p>
 </body>
</html>