<!doctype html>
<html id="z3IBU0AUW" data-ver="665">
 <head>
  <meta charset="utf-8">
  <meta author="佛陀跋陀罗">
  <meta library="龙藏">
  <meta catalog="大乘单译经">
  <meta period="东晋">
 </head>
 <body>
  <h1 id="a1">观佛三昧海经卷第十</h1>
  <h2 id="a2">念七佛品第十</h2>
  <p id="a3">佛告阿难。<a id="a-4"></a>若有众生观像心成。<a id="a-5"></a>次当复观过去七佛像。<a id="a-6"></a>观七佛者当勤精进。<a id="a-7"></a>昼夜六时勤行六法。<a id="a-8"></a>端坐正受当乐少语。<a id="a-9"></a>除读诵经广演法教。<a id="a-A"></a>终不宣说无义之语。<a id="a-B"></a>常念诸佛心心相续。<a id="a-C"></a>乃至无有一念之间不见佛时。<a id="a-D"></a>心专精故不离佛日。<a id="a-E"></a>过去久远有佛世尊名毗婆尸佛。<a id="a-F"></a>身高显长六十由旬。<a id="a-G"></a>其佛圆光百二十由旬。<a id="a-H"></a>身紫金色八万四千相。<a id="a-I"></a>一一相中八万四千好。<a id="a-J"></a>一一好中无数金光。<a id="a-K"></a>一一光中有恒沙化佛。<a id="a-L"></a>一一化佛有恒沙色光。<a id="a-M"></a>一一光中无数诸天声闻比丘菩萨大众。<a id="a-N"></a>以为侍者。<a id="a-O"></a>人人各持一大宝华。<a id="a-P"></a>华上皆有百千亿宝摩尼网艳。<a id="a-Q"></a>网艳相次高百千丈以为佛光。<a id="a-R"></a>是时佛身益更明显。<a id="a-S"></a>如百千日照紫金山。<a id="a-T"></a>光明艳起化佛无数。<a id="a-U"></a>一一化佛犹如百亿日月俱出。<a id="a-V"></a>令行者见。<a id="a-W"></a>毗婆尸佛偏袒右肩。<a id="a-X"></a>出金色臂摩行者顶告言。<a id="a-Y"></a>法子。<a id="a-Z"></a>汝行观佛三昧。<a id="a-a"></a>得念佛心故我来证汝。<a id="a-b"></a>汝今可观我真色身。<a id="a-c"></a>从一一相次第观之。<a id="a-d"></a>汝当至心立金刚誓。<a id="a-e"></a>我等先昔行佛道时与汝无异。</p>
  <p id="af">尔时毗婆尸佛慰行人已。<a id="a-g"></a>即时化作大宝莲华如须弥山。<a id="a-h"></a>佛在华上结加趺坐为于行者说念佛念法。<a id="a-i"></a>及说百亿旋陀罗尼。<a id="a-j"></a>行者见已倍加欢喜敬礼彼佛。<a id="a-k"></a>彼佛告曰。<a id="a-l"></a>若有众生闻我名者礼拜我者。<a id="a-m"></a>除却五百亿劫生死之罪。<a id="a-n"></a>汝今见我消除诸障。<a id="a-o"></a>得无量亿旋陀罗尼。<a id="a-p"></a>于未来世当得作佛。</p>
  <p id="aq">佛告阿难。<a id="a-r"></a>尔时行者见毗婆尸心欢喜故。<a id="a-s"></a>我与六佛现其人前。<a id="a-t"></a>上座毗婆尸。<a id="a-u"></a>为此法子说念佛三昧。<a id="a-v"></a>尸弃世尊身长四十二由旬。<a id="a-w"></a>身紫金色。<a id="a-x"></a>圆光四十五由旬。<a id="a-y"></a>通身光明一百由旬。<a id="a-z"></a>其光网中无数化佛。<a id="a-10"></a>及诸菩萨声闻大众。<a id="a-11"></a>诸天眷属以为围绕。<a id="a-12"></a>随从佛后右旋宛转。<a id="a-13"></a>是时行者见尸弃佛。<a id="a-14"></a>复更增益无量百千陀罗尼门。<a id="a-15"></a>复更增广得见百千无数化佛。<a id="a-16"></a>于未来世过算数劫。<a id="a-17"></a>于其中间恒得值遇诸佛世尊生菩萨家。<a id="a-18"></a>说是语时复有无数百千天子。<a id="a-19"></a>闻是事已见佛色身端严微妙。<a id="a-1A"></a>同时皆发三菩提心。</p>
  <p id="a1B">毗舍世尊举身放光住行者前。<a id="a-1C"></a>其佛身长三十二由旬。<a id="a-1D"></a>圆光四十二由旬。<a id="a-1E"></a>通身光六十二由旬。<a id="a-1F"></a>身紫金色光明威相如前无异。<a id="a-1G"></a>见此佛已复更增进诸陀罗尼三昧门。<a id="a-1H"></a>于未来世必定不疑生诸佛家。</p>
  <p id="a1I">拘留孙佛亦放光明住行者前。<a id="a-1J"></a>其佛身长二十五由旬。<a id="a-1K"></a>圆光三十二由旬。<a id="a-1L"></a>通身光五十由旬。<a id="a-1M"></a>相好具足如紫金山。<a id="a-1N"></a>见此佛者。<a id="a-1O"></a>常生净国不处胞胎。<a id="a-1P"></a>临命终时。<a id="a-1Q"></a>诸佛世尊必来迎接。</p>
  <p id="a1R">拘那含牟尼佛放大光明住行者前。<a id="a-1S"></a>其佛身长二十由旬。<a id="a-1T"></a>圆光三十由旬。<a id="a-1U"></a>举身光长四十由旬。<a id="a-1V"></a>光相具足。<a id="a-1W"></a>见此佛者。<a id="a-1X"></a>即得百亿诸三昧门无数陀罗尼。<a id="a-1Y"></a>若出定时。<a id="a-1Z"></a>常得诸佛现前三昧。<a id="a-1a"></a>如此三昧证明行者。<a id="a-1b"></a>所以名诸佛现前三昧者。<a id="a-1c"></a>得此三昧。<a id="a-1d"></a>出定入定行住坐卧。<a id="a-1e"></a>恒得睹见一切诸佛。<a id="a-1f"></a>以妙色身现其人前。</p>
  <p id="a1g">迦葉世尊放大光明住其人前。<a id="a-1h"></a>佛长十六丈。<a id="a-1i"></a>身紫金色相好具足。<a id="a-1j"></a>见此佛者得寂灭光无言相三昧。<a id="a-1k"></a>于未来世恒住大空三昧海中。</p>
  <p id="a1l">释迦牟尼佛身长丈六。<a id="a-1m"></a>放紫金光住行者前。<a id="a-1n"></a>弥勒世尊身长十六丈。<a id="a-1o"></a>如是诸佛各入普现色身三昧。<a id="a-1p"></a>现其人前令其行者心得欢喜。<a id="a-1q"></a>以欢喜故是诸化佛各申右手摩行者顶。<a id="a-1r"></a>见七佛已见于弥勒。<a id="a-1s"></a>见弥勒已贤劫菩萨一一次第逮及楼至。<a id="a-1t"></a>各放光明住行者前。<a id="a-1u"></a>时千菩萨各各赞叹念佛三昧。<a id="a-1v"></a>及为行者说诸菩萨性。<a id="a-1w"></a>说诸菩萨解脱。<a id="a-1x"></a>说诸菩萨慧。<a id="a-1y"></a>是名因观像心得念佛三昧。<a id="a-1z"></a>佛告阿难。<a id="a-20"></a>佛灭度后佛诸弟子。<a id="a-21"></a>如是观者是名正观。<a id="a-22"></a>若异观者名为邪观。<a id="a-23"></a>修此三昧者。<a id="a-24"></a>虽具烦恼不为烦恼之所使也。<a id="a-25"></a>以是念佛三昧力故。<a id="a-26"></a>十方诸佛放大光明现其人前。<a id="a-27"></a>光明无比三界特尊。<a id="a-28"></a>佛说是语已。<a id="a-29"></a>时梵天王复更劝请。<a id="a-2A"></a>愿佛世尊。<a id="a-2B"></a>说十方佛住行者前光明色相。</p>
  <p data-pb></p>
  <h2 id="a2C">念十方佛品第十一</h2>
  <p id="a2D">佛告阿难。<a id="a-2E"></a>云何行者观十方佛。<a id="a-2F"></a>观十方佛者。<a id="a-2G"></a>东方为始。<a id="a-2H"></a>东方有世界。<a id="a-2I"></a>国名宝安隐。<a id="a-2J"></a>无量亿宝有亿千色以用合成。<a id="a-2K"></a>佛号善德。<a id="a-2L"></a>亦放无数光普照百千国。<a id="a-2M"></a>亦与无数亿分身诸化佛住于行者前。<a id="a-2N"></a>身色如金山端严甚无比。<a id="a-2O"></a>坐大金刚窟。<a id="a-2P"></a>无数杂宝光庄严为堂阁。<a id="a-2Q"></a>一一堂阁前无量微尘数百亿诸宝树。<a id="a-2R"></a>一一宝树下八万四千师子座。<a id="a-2S"></a>一一师子座有一分身佛。<a id="a-2T"></a>结加趺坐三昧坐于宝树下。<a id="a-2U"></a>善德佛世尊。<a id="a-2V"></a>身长二百五十亿那由他由旬。<a id="a-2W"></a>一一身毛孔无数亿微尘一切胜相好。<a id="a-2X"></a>一一相好中有无数化佛。<a id="a-2Y"></a>一一化佛高显巍巍如须弥山。<a id="a-2Z"></a>放大光明坐宝莲华住虚空中。<a id="a-2a"></a>分身诸佛各各开现微妙光明。<a id="a-2b"></a>显出无数百千化佛。<a id="a-2c"></a>一一化佛坐宝莲华。<a id="a-2d"></a>一一莲华有千幢幡。<a id="a-2e"></a>一一幢幡演出百亿微妙音声。<a id="a-2f"></a>是诸声中教观十方无数佛身。<a id="a-2g"></a>此相现时。<a id="a-2h"></a>见十方界犹如金刚。<a id="a-2i"></a>百亿宝色不灭不坏。<a id="a-2j"></a>见此相已于诸佛前受法王子位。<a id="a-2k"></a>如是境界名性地菩萨。</p>
  <p id="a2l">南方栴檀德佛身相高显。<a id="a-2m"></a>其佛国土琉璃为地恒沙宝色。<a id="a-2n"></a>于佛光中亦有无数百千堂阁。<a id="a-2o"></a>宝树行列敷师子座。<a id="a-2p"></a>座上诸佛结加趺坐。<a id="a-2q"></a>宝幢幡盖说法音声。<a id="a-2r"></a>如佛海三昧说。<a id="a-2s"></a>西方无量明佛。<a id="a-2t"></a>国土清净黄金为地。<a id="a-2u"></a>五百亿宝色佛身光明。<a id="a-2v"></a>重阁讲堂宝树行列宝师子座。<a id="a-2w"></a>分身诸佛结加趺坐坐宝树下。<a id="a-2x"></a>宝幢幡中亦说念佛海。<a id="a-2y"></a>北方相德佛。<a id="a-2z"></a>其地颇梨色。<a id="a-30"></a>有五百亿宝光。<a id="a-31"></a>宝树行列。<a id="a-32"></a>宝师子座重阁讲堂幢幡光明。<a id="a-33"></a>与向无异。</p>
  <p id="a34">东南方无忧德佛。<a id="a-35"></a>其地七宝色。<a id="a-36"></a>一一色上有七百亿杂色。<a id="a-37"></a>宝树行列重阁光明百亿万种。<a id="a-38"></a>一一光明。<a id="a-39"></a>说佛功德海。<a id="a-3A"></a>如佛海说。</p>
  <p id="a3B">西南方宝施佛。<a id="a-3C"></a>其地五宝色。<a id="a-3D"></a>一一宝上五百亿光明。<a id="a-3E"></a>一一光明化为五百亿莲华云。<a id="a-3F"></a>一一莲华云上有百亿重阁。<a id="a-3G"></a>一一重阁如百千万亿梵王宫。<a id="a-3H"></a>一一梵王宫中无数床座。<a id="a-3I"></a>光明莲华所共合成。<a id="a-3J"></a>是诸座上有诸分身佛结加趺坐。<a id="a-3K"></a>演说诸佛大慈悲法。<a id="a-3L"></a>光明幢幡亦说佛海。</p>
  <p id="a3M">西北方华德佛。<a id="a-3N"></a>其佛国土琉璃颇梨色。<a id="a-3O"></a>一一色上有无数百千光。<a id="a-3P"></a>一一光化为五百亿宝窟。<a id="a-3Q"></a>一一窟中无数宝盖。<a id="a-3R"></a>一一盖中百亿光明。<a id="a-3S"></a>一一光中无数分身佛。<a id="a-3T"></a>结加趺坐放大光明。<a id="a-3U"></a>其光明中说念佛三昧。<a id="a-3V"></a>因念佛三昧中。<a id="a-3W"></a>复更得见无数诸佛。</p>
  <p id="a3X">东北方三乘行佛。<a id="a-3Y"></a>其佛国土纯白银色百亿万光。<a id="a-3Z"></a>光有千色。<a id="a-3a"></a>庄严国界极令清净。<a id="a-3b"></a>分身化佛宝树幢幡。<a id="a-3c"></a>行列庄严数不可知。</p>
  <p id="a3d">上方广众德佛。<a id="a-3e"></a>其地五百亿宝色。<a id="a-3f"></a>一一宝色无数光明。<a id="a-3g"></a>一一光明化为无数百亿化佛。<a id="a-3h"></a>一一佛光中无量宝树行列庄严。<a id="a-3i"></a>一一树下百亿宝师子座。<a id="a-3j"></a>诸佛在上结加趺坐。<a id="a-3k"></a>无数菩萨以为侍者。<a id="a-3l"></a>一切大众皆悉住佛光明云中。<a id="a-3m"></a>下方明德佛。<a id="a-3n"></a>其地金色金光金云。<a id="a-3o"></a>于光云中无数金堂七宝楼阁。<a id="a-3p"></a>百宝行树罗列庄严。<a id="a-3q"></a>宝幢幡盖数亿千万。<a id="a-3r"></a>一一树下百亿宝座诸堂楼阁。<a id="a-3s"></a>无数坐具状如宝华。<a id="a-3t"></a>无数分身一切诸佛。<a id="a-3u"></a>坐宝树下琉璃座上。<a id="a-3v"></a>众华色间无数佛会。<a id="a-3w"></a>是诸世尊皆悉讲说菩萨行法。<a id="a-3x"></a>如是十方无数化佛。<a id="a-3y"></a>一一化佛显现光明。<a id="a-3z"></a>时十方佛。<a id="a-40"></a>各各悉坐金刚窟中。<a id="a-41"></a>身量光明如善德佛及诸化佛。<a id="a-42"></a>威神国土令行者见。<a id="a-43"></a>如于明镜自见面像。<a id="a-44"></a>了了分明见十方佛。<a id="a-45"></a>心欢喜故不染诸法住于初心。<a id="a-46"></a>时十方佛广为行者。<a id="a-47"></a>各说相似六波罗蜜。<a id="a-48"></a>闻是法已于初地下十心境界无有疑虑。<a id="a-49"></a>见此事者。<a id="a-4A"></a>必闻诸佛说般若波罗蜜。<a id="a-4B"></a>闻第一义空心不惊疑。<a id="a-4C"></a>于诸法中得入空三昧。<a id="a-4D"></a>是名相似空相三昧。</p>
  <p id="a4E">佛告阿难。<a id="a-4F"></a>佛灭度后佛诸弟子。<a id="a-4G"></a>欲观十方佛者。<a id="a-4H"></a>于念佛三昧中但知粗相。<a id="a-4I"></a>当自然知无量妙相。<a id="a-4J"></a>如是观者是名正观。<a id="a-4K"></a>若异观者名为邪观。<a id="a-4L"></a>得此观者见佛无数不可限量。<a id="a-4M"></a>入此定者名见一切诸佛色身。<a id="a-4N"></a>亦得渐渐入三空门。<a id="a-4O"></a>游此空者诸佛力故心不着空。<a id="a-4P"></a>于未来世当成阿耨多罗三藐三菩提得不退转。<a id="a-4Q"></a>是名不忘菩提之心正顺佛道。<a id="a-4R"></a>说观十方佛时。<a id="a-4S"></a>十方佛坐金刚山百宝窟中。<a id="a-4T"></a>各申右手摩阿难顶告言。<a id="a-4U"></a>法子。<a id="a-4V"></a>汝持佛语。<a id="a-4W"></a>为未来世诸众生等。<a id="a-4X"></a>当广宣说慎勿妄传。<a id="a-4Y"></a>当为坚发三菩提心行念佛定正受者说。</p>
  <p id="a4Z">佛告阿难。<a id="a-4a"></a>此念佛三昧若成就者。<a id="a-4b"></a>有五因缘。<a id="a-4c"></a>何等为五。<a id="a-4d"></a>一者持戒不犯。<a id="a-4e"></a>二者不起邪见。<a id="a-4f"></a>三者不生憍慢。<a id="a-4g"></a>四者不恚不嫉。<a id="a-4h"></a>五者勇猛精进如救头然。<a id="a-4i"></a>行此五事。<a id="a-4j"></a>正念诸佛微妙色身令心不退。<a id="a-4k"></a>亦当读诵大乘经典。<a id="a-4l"></a>以此功德念佛力故。<a id="a-4m"></a>疾疾得见无量诸佛。<a id="a-4n"></a>见诸佛者。<a id="a-4o"></a>独一心净不与他共。<a id="a-4p"></a>应当供养十方诸佛。<a id="a-4q"></a>云何供养。<a id="a-4r"></a>是人出定入塔见像念持经时。<a id="a-4s"></a>若礼一佛当作是念。<a id="a-4t"></a>正遍知诸佛心智无有限碍。<a id="a-4u"></a>我今礼一佛即礼一切佛。<a id="a-4v"></a>若思惟一佛即见一切佛。<a id="a-4w"></a>见一一佛前有一行者。<a id="a-4x"></a>接足为礼皆是己身。<a id="a-4y"></a>若以一华供养佛时。<a id="a-4z"></a>当作是念。<a id="a-50"></a>诸佛法身功德无量。<a id="a-51"></a>不住不坏湛然常安。<a id="a-52"></a>我今以华奉献诸佛愿佛受之。<a id="a-53"></a>作是念已复当起想。<a id="a-54"></a>我所执华从草木生。<a id="a-55"></a>持此供养可用拟想。<a id="a-56"></a>即当作想身诸毛孔。<a id="a-57"></a>令一毛孔出无数华云。<a id="a-58"></a>以此华云运想拟意供一切佛。<a id="a-59"></a>一一佛上化成华台诸佛受之。<a id="a-5A"></a>于十方界施作佛事。<a id="a-5B"></a>供养香时亦复如是。<a id="a-5C"></a>香烟香云于十方界施作佛事。<a id="a-5D"></a>作佛事已还成金台在行者前。<a id="a-5E"></a>若凡夫人欲供养者。<a id="a-5F"></a>手擎香炉执华供养。<a id="a-5G"></a>亦当起意作华香想。<a id="a-5H"></a>当发是愿。<a id="a-5I"></a>愿此华香满十方界。<a id="a-5J"></a>供养一切佛化佛并菩萨无数声闻众。<a id="a-5K"></a>受此香华云以为光明台。<a id="a-5L"></a>广于无边界无边作佛事。<a id="a-5M"></a>礼佛若坐禅起是供养心。<a id="a-5N"></a>常当发是愿。<a id="a-5O"></a>缯盖幢幡音乐偈颂。<a id="a-5P"></a>当作是愿。<a id="a-5Q"></a>我今设此少分供具。<a id="a-5R"></a>愿此供具遍供十方一切诸佛。<a id="a-5S"></a>诸佛受之。<a id="a-5T"></a>于幢幡中化光明云。<a id="a-5U"></a>于妓乐中偈颂之中演妙法音。<a id="a-5V"></a>作是愿已坐时应想。<a id="a-5W"></a>令身毛孔一一孔中。<a id="a-5X"></a>作无量幢幡想。<a id="a-5Y"></a>一一幢幡中。<a id="a-5Z"></a>作无量偈颂云想。<a id="a-5a"></a>作是想时心如香炉。<a id="a-5b"></a>流出金色香烟香云。<a id="a-5c"></a>身毛孔中如好华树。<a id="a-5d"></a>踊出阿僧祇无量杂华云。<a id="a-5e"></a>是诸华云。<a id="a-5f"></a>于十方界诸佛之上。<a id="a-5g"></a>化为一切诸供养具。<a id="a-5h"></a>尔时当于身心分中。<a id="a-5i"></a>起一切供养具想。<a id="a-5j"></a>若得食饮。<a id="a-5k"></a>若施人一钱。<a id="a-5l"></a>当起空无我想檀波罗蜜。<a id="a-5m"></a>如是等无量供养。<a id="a-5n"></a>皆当起心从心想出。<a id="a-5o"></a>供养十方一切诸佛。<a id="a-5p"></a>是名坐时无量功德从心想海生。<a id="a-5q"></a>如是坐时。<a id="a-5r"></a>入深禅定无量境界诸三昧海。<a id="a-5s"></a>但于心中。<a id="a-5t"></a>出息入息念念想想相续不绝。<a id="a-5u"></a>于一心中运其心意。<a id="a-5v"></a>作无数供具云。<a id="a-5w"></a>上供诸佛下施一切。<a id="a-5x"></a>作是念者名学普施。<a id="a-5y"></a>此想成时。<a id="a-5z"></a>渐渐减消诸烦恼结。<a id="a-60"></a>观法无相无相力故。<a id="a-61"></a>当得甚深六波罗蜜。</p>
  <p data-pb></p>
  <h2 id="a62">密行品第十二</h2>
  <p id="a63">佛告阿难。<a id="a-64"></a>未来众生其有得是念佛三昧者。<a id="a-65"></a>观诸佛相好者。<a id="a-66"></a>得诸佛现前三昧者。<a id="a-67"></a>当教是人密身口意。<a id="a-68"></a>莫起邪命莫生贡高。<a id="a-69"></a>若起邪命及贡高法。<a id="a-6A"></a>当知此人是增上慢破灭佛法。<a id="a-6B"></a>多使众生起不善心。<a id="a-6C"></a>乱和合僧显异惑众。<a id="a-6D"></a>是恶魔伴如是恶人。<a id="a-6E"></a>虽复念佛失甘露味。<a id="a-6F"></a>此人生处。<a id="a-6G"></a>以贡高故身恒卑小。<a id="a-6H"></a>生下贱家贫穷诸衰。<a id="a-6I"></a>无量恶业以为严饰。<a id="a-6J"></a>如此种种众多恶事。<a id="a-6K"></a>当自防护令永不生。<a id="a-6L"></a>若起如是邪命业者。<a id="a-6M"></a>此邪命业。<a id="a-6N"></a>犹如狂象坏莲华池。<a id="a-6O"></a>此邪命业亦复如是。<a id="a-6P"></a>坏败善根。</p>
  <p id="a6Q">佛告阿难。<a id="a-6R"></a>有念佛者。<a id="a-6S"></a>当自防护勿令放逸。<a id="a-6T"></a>念佛三昧人。<a id="a-6U"></a>若不防护生贡高者。<a id="a-6V"></a>邪命恶风吹憍慢火烧灭善法。<a id="a-6W"></a>善法者。<a id="a-6X"></a>所谓一切无量禅定。<a id="a-6Y"></a>诸念佛法从诸心想生。<a id="a-6Z"></a>是名功德藏。</p>
  <p id="a6a">佛告阿难。<a id="a-6b"></a>譬如长者多财饶宝。<a id="a-6c"></a>唯有一子。<a id="a-6d"></a>长者自知将死不久。<a id="a-6e"></a>以诸库藏委付其子。<a id="a-6f"></a>其子得已随意游戏。<a id="a-6g"></a>忽于一时值有王难。<a id="a-6h"></a>无量众贼从四面来。<a id="a-6i"></a>竞取藏物不能遮护。<a id="a-6j"></a>惟有一金乃是阎浮檀那紫金。<a id="a-6k"></a>重十六两。<a id="a-6l"></a>金挺长短亦十六寸。<a id="a-6m"></a>此金一两价直余宝百千万两。<a id="a-6n"></a>为贼所逼无奈金何。<a id="a-6o"></a>即以秽物缠裹真金。<a id="a-6p"></a>置泥团中。<a id="a-6q"></a>众贼见已不识是金脚践而去。<a id="a-6r"></a>贼去之后财主得金心大欢喜。<a id="a-6s"></a>念佛三昧亦复如是。<a id="a-6t"></a>当密藏之。</p>
  <p id="a6u">复次阿难。<a id="a-6v"></a>譬如有人贫穷薄福。<a id="a-6w"></a>依诸豪贤以存性命。<a id="a-6x"></a>时有王子。<a id="a-6y"></a>遇行出游执大宝瓶。<a id="a-6z"></a>于宝瓶内藏王印绶。<a id="a-70"></a>是时贫者诈来亲附。<a id="a-71"></a>得王宝瓶擎持逃走。<a id="a-72"></a>王子觉已。<a id="a-73"></a>遗六大兵乘六黑象。<a id="a-74"></a>手执利剑疾往追之。<a id="a-75"></a>时持瓶人。<a id="a-76"></a>走入深草空野泽中。<a id="a-77"></a>见旷野泽满中。<a id="a-78"></a>毒蛇。<a id="a-79"></a>四面吐毒吸持瓶者。<a id="a-7A"></a>时贫穷人慞惶惊怖。<a id="a-7B"></a>驰走东西蛇亦随之无藏避处。<a id="a-7C"></a>于空泽中见一大树。<a id="a-7D"></a>蓊蔚扶疏甚适其意。<a id="a-7E"></a>头戴宝瓶攀树而上。<a id="a-7F"></a>既上树已六兵乘象。<a id="a-7G"></a>駃疾如风寻复来至。<a id="a-7H"></a>贫人见已吞王宝印。<a id="a-7I"></a>持瓶冠头以手覆面。<a id="a-7J"></a>坐贪惜故不忍见之。<a id="a-7K"></a>时六黑象以鼻绞树令树倒躄。<a id="a-7L"></a>贫人落地身体散坏。<a id="a-7M"></a>唯金印在宝瓶现光。<a id="a-7N"></a>诸蛇见光四散驰走。<a id="a-7O"></a>佛告阿难。<a id="a-7P"></a>住念佛者心印不坏亦复如是。</p>
  <p id="a7Q">复次阿难。<a id="a-7R"></a>譬如长者多饶财宝。<a id="a-7S"></a>无诸子息唯有一女。<a id="a-7T"></a>是时长者年过百岁。<a id="a-7U"></a>自知朽迈将死不久。<a id="a-7V"></a>我此财宝无男儿故财应属王。<a id="a-7W"></a>作是思惟唤其女子。<a id="a-7X"></a>密告之言。<a id="a-7Y"></a>今有妙宝宝中上者当用遗汝。<a id="a-7Z"></a>汝得此宝密藏令坚莫令王知。<a id="a-7a"></a>女受父敕。<a id="a-7b"></a>持摩尼珠及诸珍宝藏之粪秽。<a id="a-7c"></a>室家大小皆亦不知。<a id="a-7d"></a>值世饥馑女夫告妻。<a id="a-7e"></a>我家贫穷困于衣食。<a id="a-7f"></a>汝可他行求自活处。<a id="a-7g"></a>妻白夫言。<a id="a-7h"></a>我父长者临命终时。<a id="a-7i"></a>以宝赐我今在某处君可取之。<a id="a-7j"></a>时夫掘取大获珍宝并如意珠。<a id="a-7k"></a>持如意珠。<a id="a-7l"></a>烧香礼拜先发愿言。<a id="a-7m"></a>为我雨食。<a id="a-7n"></a>随语即雨百味饮食。<a id="a-7o"></a>如是种种随意得宝。<a id="a-7p"></a>时夫得已告其妻言。<a id="a-7q"></a>卿如天女能赐我宝。<a id="a-7r"></a>汝藏此宝我尚不知。<a id="a-7s"></a>况复他人。<a id="a-7t"></a>佛告阿难。<a id="a-7u"></a>念佛三昧坚心不动。<a id="a-7v"></a>亦复如是。</p>
  <p id="a7w">复次阿难。<a id="a-7x"></a>譬如有王暴虐违道。<a id="a-7y"></a>民罹其毒人怨神怒。<a id="a-7z"></a>国大亢旱求请神祇不能得雨。<a id="a-80"></a>有臣白言。<a id="a-81"></a>大王当知。<a id="a-82"></a>今此境内林薮之中。<a id="a-83"></a>有一仙士五通无碍。<a id="a-84"></a>王可祈请令其咒龙。<a id="a-85"></a>大王闻已欣踊无量。<a id="a-86"></a>遣人诣林祈请仙人。<a id="a-87"></a>神仙飞往大王殿前。<a id="a-88"></a>高声唱言。<a id="a-89"></a>大王无道。<a id="a-8A"></a>诸天龙神皆四散去不护王国。<a id="a-8B"></a>云何使我令请雨也。<a id="a-8C"></a>王闻此语极怀惭愧。<a id="a-8D"></a>改悔先行所作恶事。<a id="a-8E"></a>仙人知王心已软善。<a id="a-8F"></a>应念诵咒。<a id="a-8G"></a>神通力故天降甘露地出涌泉润泽一切。<a id="a-8H"></a>佛告阿难。<a id="a-8I"></a>欲念佛者如王弃恶。<a id="a-8J"></a>得念佛者如善咒人。</p>
  <p id="a8K">复次阿难。<a id="a-8L"></a>譬如力士自恃大力数犯王法。<a id="a-8M"></a>王遣五人收捕力士幽闭囹圄。<a id="a-8N"></a>五处枷锁极令牢固。<a id="a-8O"></a>奋力大怒举体血现。<a id="a-8P"></a>枷锁摧折踰墙逃逝到海岸边。<a id="a-8Q"></a>解髻明珠持雇船师。<a id="a-8R"></a>船师语言。<a id="a-8S"></a>如此白石海中无数我用是为。<a id="a-8T"></a>力士长跪白船师言。<a id="a-8U"></a>我此明珠有六种色。<a id="a-8V"></a>即以黄缯裹珠置之水中水即金色。<a id="a-8W"></a>复还收珠以白缯裹置之水中水即变白。<a id="a-8X"></a>收取复以绿缯裹置之水中。<a id="a-8Y"></a>水色变作绿琉璃色。<a id="a-8Z"></a>收取以碧缯裹置之水中。<a id="a-8a"></a>水即变作真金精色。<a id="a-8b"></a>收取复以绛缯裹置之水中。<a id="a-8c"></a>水即变作车磲色。<a id="a-8d"></a>收取复以紫缯裹置之水中。<a id="a-8e"></a>水即变成天金刚色。<a id="a-8f"></a>水上复有紫摩尼光。<a id="a-8g"></a>船师见已。<a id="a-8h"></a>即取宝珠以大宝舆。<a id="a-8i"></a>舆勇猛士置大船上。<a id="a-8j"></a>望风举帆疾如射箭。<a id="a-8k"></a>到于彼岸到彼岸已。<a id="a-8l"></a>心意泰然安隐无惧。<a id="a-8m"></a>大取珍宝报船师恩。<a id="a-8n"></a>佛告阿难。<a id="a-8o"></a>行念佛者如大力士。<a id="a-8p"></a>[打-丁+勉]心王枷锁到慧彼岸。<a id="a-8q"></a>复次阿难。<a id="a-8r"></a>譬如劫欲尽时。<a id="a-8s"></a>二日并出山林树木河池枯涸。<a id="a-8t"></a>三日出时众色火起。<a id="a-8u"></a>四日出时大海消减三分留一。<a id="a-8v"></a>五日出时大海竭尽。<a id="a-8w"></a>六日出时须弥崩倒。<a id="a-8x"></a>七日出时大地烔然乃至色界。<a id="a-8y"></a>唯金刚山不可摧破还住本际。<a id="a-8z"></a>念佛三昧亦复如是。<a id="a-90"></a>行是定者。<a id="a-91"></a>住过去佛实际海中。</p>
  <p id="a92">佛告阿难。<a id="a-93"></a>吾今欲与十方诸佛报念佛三昧恩。<a id="a-94"></a>尔时世尊说是语已。<a id="a-95"></a>及十方诸佛贤劫菩萨。<a id="a-96"></a>入一切色身光明三昧。<a id="a-97"></a>时诸佛身一一毛孔。<a id="a-98"></a>踊出众多不可称数妙化佛云。<a id="a-99"></a>是诸化佛结加趺坐住立空中。<a id="a-9A"></a>如是无数一切化佛。<a id="a-9B"></a>各申右手摩阿难顶。<a id="a-9C"></a>及敕释提桓因。<a id="a-9D"></a>汝等二人持是妙法慎莫忘失。<a id="a-9E"></a>为未来世浊恶众生。<a id="a-9F"></a>灭众罪障故。<a id="a-9G"></a>如来正遍知今于大众中说一切佛身相。<a id="a-9H"></a>尔时尊者阿难即从座起。<a id="a-9I"></a>顶礼佛足白佛言。<a id="a-9J"></a>世尊。<a id="a-9K"></a>当何名此经。<a id="a-9L"></a>此法之要当云何持。</p>
  <p id="a9M">佛告阿难。<a id="a-9N"></a>此经名系想不动。<a id="a-9O"></a>如是受持。<a id="a-9P"></a>亦名观佛白毫相。<a id="a-9Q"></a>如是受持。<a id="a-9R"></a>亦名逆顺观如来身分。<a id="a-9S"></a>亦名一一毛孔分别如来身分。<a id="a-9T"></a>亦名观三十二相八十随形好诸智慧光明。<a id="a-9U"></a>亦名观佛三昧海。<a id="a-9V"></a>亦名念佛三昧门。<a id="a-9W"></a>亦名诸佛妙华庄严色身。<a id="a-9X"></a>亦名说戒定慧解脱解脱知见十力四无所畏十八不共法果报所得微妙色身经。<a id="a-9Y"></a>汝好受持慎勿忘失。<a id="a-9Z"></a>佛说是语时。<a id="a-9a"></a>比丘比丘尼优婆塞优婆夷。<a id="a-9b"></a>及菩萨大众。<a id="a-9c"></a>天龙八部一切鬼神。<a id="a-9d"></a>闻佛说是微妙身相。<a id="a-9e"></a>有得须陀洹斯陀含阿那含。<a id="a-9f"></a>有得阿罗汉者。<a id="a-9g"></a>有种辟支佛道因缘者。<a id="a-9h"></a>有发阿耨多罗三藐三菩提心者。<a id="a-9i"></a>有得无生法忍者。<a id="a-9j"></a>数甚众多不可称说。<a id="a-9k"></a>时诸大众闻佛说法恭敬顶礼。<a id="a-9l"></a>奉行佛语作礼求退。<a id="a-9m"></a>是时阿难即从座起。<a id="a-9n"></a>合掌长跪白言世尊。<a id="a-9o"></a>如来今者一切身相皆已说竟。<a id="a-9p"></a>唯不显说无见顶相。<a id="a-9q"></a>唯愿天尊。<a id="a-9r"></a>少说顶相光明瑞应。<a id="a-9s"></a>令未来世凡愚众生知佛胜相。<a id="a-9t"></a>尔时世尊即入顶三昧海。<a id="a-9u"></a>令佛顶上肉髻之中一一毛孔踊出琉璃光。<a id="a-9v"></a>其光如水蠡文右旋。<a id="a-9w"></a>遍满十方无数世界。<a id="a-9x"></a>如百亿世界微尘数海。<a id="a-9y"></a>如是八万四千诸毛发中。<a id="a-9z"></a>皆出是水相。<a id="a-A0"></a>一一水相复过是百千万倍数不可知。<a id="a-A1"></a>是诸琉璃水上。<a id="a-A2"></a>生众多天宝莲华。<a id="a-A3"></a>华有无数百千亿叶。<a id="a-A4"></a>叶作无数百千亿宝色。<a id="a-A5"></a>叶极小者遍覆三千大千世界。<a id="a-A6"></a>如是华上一一须间。<a id="a-A7"></a>有无量阿僧祇百千万亿恒河沙化佛。<a id="a-A8"></a>一一化佛顶肉髻相。<a id="a-A9"></a>流出众光亦复如是。<a id="a-AA"></a>时诸佛身量同虚空不可得知。<a id="a-AB"></a>如是诸佛。<a id="a-AC"></a>佛佛相次尽世界海际。<a id="a-AD"></a>此相现时。<a id="a-AE"></a>于十方面。<a id="a-AF"></a>各有百亿微尘数菩萨。<a id="a-AG"></a>身升虚空现大神变。<a id="a-AH"></a>至释迦牟尼佛所。<a id="a-AI"></a>时诸菩萨以佛神力故。<a id="a-AJ"></a>暂见一毛孔中少分瑞相。<a id="a-AK"></a>应时即得无量百千金刚相陀罗尼。<a id="a-AL"></a>佛现是相时。<a id="a-AM"></a>贤劫千菩萨及十方诸佛皆现此相。<a id="a-AN"></a>时会大众见此少分相者。<a id="a-AO"></a>须陀洹人如刹那顷成阿罗汉。<a id="a-AP"></a>观因缘者不缘诸缘成阿罗汉。<a id="a-AQ"></a>发心菩萨超越境界。<a id="a-AR"></a>增进甚深三昧海门。<a id="a-AS"></a>住于性地。<a id="a-AT"></a>无生菩萨倍加增进无量胜法。<a id="a-AU"></a>住首楞严三昧。</p>
  <p id="aAV">佛告阿难。<a id="a-AW"></a>佛灭度后浊恶世中。<a id="a-AX"></a>若有众生闻佛胜相。<a id="a-AY"></a>心不惊疑不生怖畏。<a id="a-AZ"></a>当知是人能灭一切烦恼业障。<a id="a-Aa"></a>闻佛胜相生随喜者。<a id="a-Ab"></a>除却千亿劫极重恶业。<a id="a-Ac"></a>后世生处。<a id="a-Ad"></a>不落三涂不生八难处。<a id="a-Ae"></a>佛说是语时。<a id="a-Af"></a>长老憍陈如等诸大比丘。<a id="a-Ag"></a>弥勒等诸大菩萨。<a id="a-Ah"></a>无量大众闻佛所说。<a id="a-Ai"></a>皆大欢喜顶戴奉行。</p>
 </body>
</html>