<!doctype html>
<html id="z3IBTzwUN" data-ver="925">
 <head>
  <meta charset="utf-8">
  <meta author="佛陀跋陀罗">
  <meta library="龙藏">
  <meta catalog="大乘单译经">
  <meta period="东晋">
 </head>
 <body>
  <h1 id="a1">观佛三昧海经卷第一</h1>
  <h2 id="a2">六譬品第一</h2>
  <p id="a3">如是我闻。<a id="a-4"></a>一时佛住迦毗罗城尼拘楼陀精舍。<a id="a-5"></a>尔时释摩男。<a id="a-6"></a>请佛及僧供养三月。<a id="a-7"></a>七月十五日僧自恣竟。<a id="a-8"></a>尔时父王阅头檀。<a id="a-9"></a>佛夷母憍昙弥。<a id="a-A"></a>来诣僧房供养众僧。<a id="a-B"></a>礼拜既毕奉上杨枝及澡豆已。<a id="a-C"></a>呼阿难言。<a id="a-D"></a>吾今欲往至世尊所。<a id="a-E"></a>为可尔不。<a id="a-F"></a>尔时阿难即宣此言。<a id="a-G"></a>以白世尊。<a id="a-H"></a>佛告阿难。<a id="a-I"></a>父王来者必问妙法。<a id="a-J"></a>汝行遍告诸比丘僧。<a id="a-K"></a>及往林中命摩诃迦葉。<a id="a-L"></a>舍利弗。<a id="a-M"></a>目揵连。<a id="a-N"></a>迦栴延。<a id="a-O"></a>阿那律等。<a id="a-P"></a>弥勒菩萨。<a id="a-Q"></a>跋陀婆罗十六贤士。<a id="a-R"></a>一时来会。<a id="a-S"></a>如此音声遍至诸方。<a id="a-T"></a>尔时天主夜叉主。<a id="a-U"></a>乾闼婆主阿修罗主。<a id="a-V"></a>迦楼罗主紧那罗主。<a id="a-W"></a>摩睺罗伽主龙主等及诸眷属。<a id="a-X"></a>皆悉已集。<a id="a-Y"></a>尔时父王及释摩男。<a id="a-Z"></a>三亿诸释入佛精舍。<a id="a-a"></a>当入之时见佛精舍如颇梨山。<a id="a-b"></a>为佛作礼。<a id="a-c"></a>未举头顷。<a id="a-d"></a>即见佛前有大莲华众宝所成。<a id="a-e"></a>于莲华上有大光台。<a id="a-f"></a>父王见已心生欢喜叹未曾有。<a id="a-g"></a>绕佛三匝却坐一面。<a id="a-h"></a>是时父王即从坐起白佛言。<a id="a-i"></a>世尊。<a id="a-j"></a>佛是吾子吾是佛父。<a id="a-k"></a>今我在世见佛色身。<a id="a-l"></a>但见其外不睹其内。<a id="a-m"></a>悉达在宫相师皆见三十二相。<a id="a-n"></a>今者成佛光明益显。<a id="a-o"></a>过踰昔日百千万倍。<a id="a-p"></a>佛涅槃后后世众生。<a id="a-q"></a>当云何观佛身色相。<a id="a-r"></a>如佛光明常行尺度。<a id="a-s"></a>惟愿天尊今当为我及后众生分别解说。</p>
  <p id="at">尔时世尊入遍净色身三昧。<a id="a-u"></a>从三昧起即便微笑。<a id="a-v"></a>诸佛笑法有五色光。<a id="a-w"></a>时五色光化五百色。<a id="a-x"></a>从佛口出照父王顶。<a id="a-y"></a>从父王顶照光明台。<a id="a-z"></a>从光明台照于精舍。<a id="a-10"></a>遍娑婆界还入佛顶。<a id="a-11"></a>尔时世尊告父王言。<a id="a-12"></a>谛听谛听善思念之。<a id="a-13"></a>如来当说来世众生得见佛法。<a id="a-14"></a>父王白佛。<a id="a-15"></a>唯然世尊。<a id="a-16"></a>我今愿听。<a id="a-17"></a>佛告父王。<a id="a-18"></a>阎浮提中有师子王。<a id="a-19"></a>名毗摩罗。<a id="a-1A"></a>其师子法。<a id="a-1B"></a>满四十年牝牡乃会。<a id="a-1C"></a>一交会已跳踉鸣吼。<a id="a-1D"></a>婉转自扑体无损伤其师子子在胎之时。<a id="a-1E"></a>如父兽王等无有异。<a id="a-1F"></a>大王当知。<a id="a-1G"></a>欲使胎中便能鸣吼飞落走伏。<a id="a-1H"></a>未有斯事。<a id="a-1I"></a>父王白佛。<a id="a-1J"></a>兽王之子在母胎时。<a id="a-1K"></a>头目牙爪与父相似。<a id="a-1L"></a>佛告大王。<a id="a-1M"></a>与父无异。<a id="a-1N"></a>但其力能不及其父百千万倍。<a id="a-1O"></a>佛告父王。<a id="a-1P"></a>如是如是。<a id="a-1Q"></a>未来世中。<a id="a-1R"></a>诸善男子善女人等及与一切。<a id="a-1S"></a>若能至心系念在内。<a id="a-1T"></a>端坐正受观佛色身。<a id="a-1U"></a>当知是人心如佛心与佛无异。<a id="a-1V"></a>虽在烦恼。<a id="a-1W"></a>不为诸恶之所覆蔽。<a id="a-1X"></a>于未来世雨大法雨。</p>
  <p id="a1Y">复次父王。<a id="a-1Z"></a>譬如伊兰俱与栴檀。<a id="a-1a"></a>生末利山。<a id="a-1b"></a>牛头栴檀生伊兰丛中。<a id="a-1c"></a>未及长大。<a id="a-1d"></a>在地下时芽茎枝叶。<a id="a-1e"></a>如阎浮提竹笋。<a id="a-1f"></a>众人不知。<a id="a-1g"></a>言此山中纯是伊兰无有栴檀。<a id="a-1h"></a>而伊兰臭。<a id="a-1i"></a>臭若膖尸薰四十由旬。<a id="a-1j"></a>其华红色甚可爱乐。<a id="a-1k"></a>若有食者发狂而死。<a id="a-1l"></a>牛头栴檀虽生此林未成就故。<a id="a-1m"></a>不能发香。<a id="a-1n"></a>仲秋月满卒从地出成栴檀树。<a id="a-1o"></a>众人皆闻牛头栴檀上妙之香。<a id="a-1p"></a>永无伊兰臭恶之气。<a id="a-1q"></a>佛告父王。<a id="a-1r"></a>念佛之心亦复如是。<a id="a-1s"></a>以是心故能得三种菩提之根。</p>
  <p id="a1t">复次父王。<a id="a-1u"></a>阎浮提中及四天下。<a id="a-1v"></a>有金翅鸟。<a id="a-1w"></a>名正音迦楼罗王。<a id="a-1x"></a>于诸鸟中快得自在。<a id="a-1y"></a>此鸟业报应食诸龙。<a id="a-1z"></a>于阎浮提日食一龙王及五百小龙。<a id="a-20"></a>明日复于弗婆提。<a id="a-21"></a>食一龙王及五百小龙。<a id="a-22"></a>第三日复于瞿耶尼。<a id="a-23"></a>食一龙王及五百小龙。<a id="a-24"></a>第四日复于郁单越。<a id="a-25"></a>食一龙王及五百小龙。<a id="a-26"></a>周而复始经八千岁。<a id="a-27"></a>此鸟尔时死相已现。<a id="a-28"></a>诸龙吐毒无由得食。<a id="a-29"></a>彼鸟饥逼周慞求食了不能得。<a id="a-2A"></a>游巡诸山永不得安。<a id="a-2B"></a>至金刚山然后暂住。<a id="a-2C"></a>从金刚山直下至大水际。<a id="a-2D"></a>从大水际至风轮际。<a id="a-2E"></a>为风所吹还至金刚山。<a id="a-2F"></a>如是七返然后命终。<a id="a-2G"></a>其命终已以其毒故。<a id="a-2H"></a>令十宝山同时火起。<a id="a-2I"></a>尔时难陀龙王惧烧此山。<a id="a-2J"></a>即大降雨澍如车轴。<a id="a-2K"></a>鸟肉散尽惟有心在。<a id="a-2L"></a>其心直下如前七返。<a id="a-2M"></a>然后还住金刚山顶。<a id="a-2N"></a>难陀龙王取此鸟心以为明珠。<a id="a-2O"></a>转轮王得为如意珠。<a id="a-2P"></a>佛告父王。<a id="a-2Q"></a>诸善男子及善女人。<a id="a-2R"></a>若念佛者其心亦尔。<a id="a-2S"></a>复次大王。<a id="a-2T"></a>雪山有树名殃伽陀。<a id="a-2U"></a>其果甚大其核甚小。<a id="a-2V"></a>推其本末从香山来。<a id="a-2W"></a>以风力故得至雪山。<a id="a-2X"></a>孟冬盛寒罗刹夜叉。<a id="a-2Y"></a>在山曲中屏[山*畏]之处。<a id="a-2Z"></a>粪秽不净盈流于地。<a id="a-2a"></a>猛风吹雪以覆其上。<a id="a-2b"></a>渐渐成堑五十由旬。<a id="a-2c"></a>因粪力故此果得生根茎枝叶华实滋茂。<a id="a-2d"></a>春阳三月八方同时皆悉风起。<a id="a-2e"></a>消融冰雪唯果树在。<a id="a-2f"></a>其果形色。<a id="a-2g"></a>阎浮提果无以为譬。<a id="a-2h"></a>其形团圆满半由旬。<a id="a-2i"></a>婆罗门食即得仙道五通具足。<a id="a-2j"></a>寿命一劫不老不死。<a id="a-2k"></a>凡夫食之向须陀洹。<a id="a-2l"></a>阿那含食成阿罗汉。<a id="a-2m"></a>三明六通罔不悉备。<a id="a-2n"></a>有人持种至阎浮提粪壤之地。<a id="a-2o"></a>然后乃生。<a id="a-2p"></a>高一多罗树树名拘律陀果名多勒。<a id="a-2q"></a>如五斗瓶。<a id="a-2r"></a>阎浮提人有食之者。<a id="a-2s"></a>能除热病。<a id="a-2t"></a>佛告大王。<a id="a-2u"></a>诸善男子及善女人。<a id="a-2v"></a>正念思惟诸佛境界。<a id="a-2w"></a>亦复如是。</p>
  <p id="a2x">复次大王。<a id="a-2y"></a>如帝释树生欢喜园。<a id="a-2z"></a>名波利质多罗。<a id="a-30"></a>天女见之身心喜悦不自胜持。<a id="a-31"></a>帝释见之即生欲想。<a id="a-32"></a>八万四千诸婇女等即得乐觉。<a id="a-33"></a>此树生时曲枝在地。<a id="a-34"></a>即于地下华敷成果。<a id="a-35"></a>其果金色光明赫奕。<a id="a-36"></a>且其华叶终不萎落。<a id="a-37"></a>十色具足开现光明有诸乐音。<a id="a-38"></a>至秋八月从地踊出。<a id="a-39"></a>高三百四十五万由旬。<a id="a-3A"></a>诸天见之喜悦非恒。<a id="a-3B"></a>佛告大王。<a id="a-3C"></a>观佛三昧在烦恼地。<a id="a-3D"></a>亦复如是其出生时。<a id="a-3E"></a>如彼宝树严显可观。</p>
  <p id="a3F">复次大王如劫初时。<a id="a-3G"></a>火起一劫。<a id="a-3H"></a>雨起一劫。<a id="a-3I"></a>风起一劫。<a id="a-3J"></a>地起一劫。<a id="a-3K"></a>地劫成时。<a id="a-3L"></a>光音诸天飞行世间在水澡浴。<a id="a-3M"></a>以澡浴故四大精气即入身中。<a id="a-3N"></a>身触乐故精流水中。<a id="a-3O"></a>八风吹去堕淤泥中。<a id="a-3P"></a>自然成卵。<a id="a-3Q"></a>经八千岁其卵乃开生一女人。<a id="a-3R"></a>其形青黑犹如淤泥。<a id="a-3S"></a>有九百九十九头。<a id="a-3T"></a>头有千眼。<a id="a-3U"></a>九百九十九口。<a id="a-3V"></a>一口四牙。<a id="a-3W"></a>牙上出火状如霹雳二十四手。<a id="a-3X"></a>手中皆捉一切武器。<a id="a-3Y"></a>其身高大如须弥山。<a id="a-3Z"></a>入大海中拍水自乐。<a id="a-3a"></a>有旋岚风吹大海水。<a id="a-3b"></a>水精入体即便怀妊。<a id="a-3c"></a>经八千岁然后生男。<a id="a-3d"></a>其儿身体高大四倍倍胜于母。<a id="a-3e"></a>儿有九头头有千眼。<a id="a-3f"></a>口中出火。<a id="a-3g"></a>有九百九十九手八脚海中出声。<a id="a-3h"></a>号毗摩质多罗阿修罗王。<a id="a-3i"></a>此鬼食法。<a id="a-3j"></a>惟啖淤泥及蕖藕根。<a id="a-3k"></a>其儿长大。<a id="a-3l"></a>见于诸天婇女围绕。<a id="a-3m"></a>即白母言。<a id="a-3n"></a>人皆伉俪。<a id="a-3o"></a>我何独无。<a id="a-3p"></a>其母告曰。<a id="a-3q"></a>香山有神名乾闼婆。<a id="a-3r"></a>其神有女。<a id="a-3s"></a>容姿美妙色踰白玉。<a id="a-3t"></a>身诸毛孔出妙音声。<a id="a-3u"></a>甚适我意今为汝娉。<a id="a-3v"></a>适汝愿不。<a id="a-3w"></a>阿修罗言。<a id="a-3x"></a>善哉善哉。<a id="a-3y"></a>愿母往求。<a id="a-3z"></a>尔时其母行诣香山。<a id="a-40"></a>到香山已告彼乐神。<a id="a-41"></a>我有一子威力自在。<a id="a-42"></a>于四天下而无等伦。<a id="a-43"></a>汝有令女可适吾子。<a id="a-44"></a>其女闻已。<a id="a-45"></a>愿乐随从适阿修罗。<a id="a-46"></a>时阿修罗纳彼女已。<a id="a-47"></a>心意泰然与女成礼。<a id="a-48"></a>未久之间即便怀妊。<a id="a-49"></a>经八千岁乃生一女。<a id="a-4A"></a>其女仪容端正挺特。<a id="a-4B"></a>天上天下无有其比。<a id="a-4C"></a>色中上色以自庄严。<a id="a-4D"></a>面上姿媚八万四千。<a id="a-4E"></a>左边亦有八万四千。<a id="a-4F"></a>右边亦有八万四千。<a id="a-4G"></a>前亦八万四千。<a id="a-4H"></a>后亦八万四千。<a id="a-4I"></a>阿修罗见以为瑰异。<a id="a-4J"></a>如月处星甚为奇特。<a id="a-4K"></a>憍尸迦闻即遣使。<a id="a-4L"></a>下诣阿修罗而求此女。<a id="a-4M"></a>阿修罗言。<a id="a-4N"></a>汝天福德。<a id="a-4O"></a>汝能令我乘七宝宫。<a id="a-4P"></a>以女妻汝。<a id="a-4Q"></a>帝释闻此心生踊跃即脱宝冠持用拟海。<a id="a-4R"></a>十善报故。<a id="a-4S"></a>令阿修罗坐胜殿上。<a id="a-4T"></a>时阿修罗踊跃欢喜以女妻之。<a id="a-4U"></a>帝释即以六种宝台。<a id="a-4V"></a>而往迎之。<a id="a-4W"></a>于宫阙中有大莲华。<a id="a-4X"></a>自然化生八万四千诸妙宝女。<a id="a-4Y"></a>譬如壮士屈申臂顷。<a id="a-4Z"></a>即至帝释善法堂上。<a id="a-4a"></a>尔时天宫过踰于前百千万倍。<a id="a-4b"></a>释提桓因。<a id="a-4c"></a>为其立字号曰悦意。<a id="a-4d"></a>诸天见之叹未曾有。<a id="a-4e"></a>视东忘西。<a id="a-4f"></a>视南忘北。<a id="a-4g"></a>三十二辅臣。<a id="a-4h"></a>亦见悦意身心欢喜。<a id="a-4i"></a>乃至毛发皆生悦乐。<a id="a-4j"></a>帝释若至欢喜园时。<a id="a-4k"></a>共诸彩女入池游戏。<a id="a-4l"></a>尔时悦意即生嫉妒。<a id="a-4m"></a>遣五夜叉往白父王。<a id="a-4n"></a>今此帝释不复见宠。<a id="a-4o"></a>与诸婇女自共游戏。<a id="a-4p"></a>父闻此语心生嗔恚。<a id="a-4q"></a>即兴四兵往攻帝释。<a id="a-4r"></a>立大海水踞须弥顶。<a id="a-4s"></a>九百九十九手。<a id="a-4t"></a>同时俱作撼喜见城。<a id="a-4u"></a>摇须弥山。<a id="a-4v"></a>四大海水一时波动。<a id="a-4w"></a>释提桓因惊怖惶惧。<a id="a-4x"></a>靡知所趣。<a id="a-4y"></a>时宫有神。<a id="a-4z"></a>白天王言。<a id="a-50"></a>莫大惊怖。<a id="a-51"></a>过去佛说般若波罗蜜。<a id="a-52"></a>王当诵持鬼兵自碎。<a id="a-53"></a>是时帝释坐善法堂。<a id="a-54"></a>烧众名香发大誓愿。<a id="a-55"></a>般若波罗蜜是大明咒。<a id="a-56"></a>是无上咒。<a id="a-57"></a>无等等咒。<a id="a-58"></a>审实不虚。<a id="a-59"></a>我持此法当成佛道。<a id="a-5A"></a>令阿修罗自然退散。<a id="a-5B"></a>作是语时。<a id="a-5C"></a>于虚空中有四刀轮帝释功德故自然而下。<a id="a-5D"></a>当阿修罗上。<a id="a-5E"></a>时阿修罗耳鼻手足一时尽落。<a id="a-5F"></a>令大海水赤如绛汁。<a id="a-5G"></a>时阿修罗即便惊怖。<a id="a-5H"></a>遁走无处入藕丝孔。<a id="a-5I"></a>彼以贪欲嗔恚愚痴鬼幻力故。<a id="a-5J"></a>尚能如是。<a id="a-5K"></a>岂况佛法不可思议。<a id="a-5L"></a>佛告大王。<a id="a-5M"></a>诸善男子及善女人。<a id="a-5N"></a>系心思惟诸佛境界。<a id="a-5O"></a>亦能安住诸三昧海。<a id="a-5P"></a>其人功德不可称计。<a id="a-5Q"></a>譬如诸佛等无有异。</p>
  <p data-pb></p>
  <h2 id="a5R">序观地品第二</h2>
  <p id="a5S">云何名为观诸佛境界。<a id="a-5T"></a>诸佛如来出现于世。<a id="a-5U"></a>有二种法以自庄严。<a id="a-5V"></a>何等为二。<a id="a-5W"></a>一者先说十二部经。<a id="a-5X"></a>令诸众生读诵通利。<a id="a-5Y"></a>如是种种名为法施。<a id="a-5Z"></a>二者以妙色身。<a id="a-5a"></a>示阎浮提及十方界。<a id="a-5b"></a>令诸众生见佛色身具足庄严。<a id="a-5c"></a>三十二相八十种随形好。<a id="a-5d"></a>无缺减相。<a id="a-5e"></a>心生欢喜。<a id="a-5f"></a>观如是相因何而得。<a id="a-5g"></a>皆由前世百千苦行。<a id="a-5h"></a>修诸波罗蜜及助道法而生此相。</p>
  <p id="a5i">佛告父王。<a id="a-5j"></a>若有众生欲念佛者。<a id="a-5k"></a>欲观佛者。<a id="a-5l"></a>欲见佛者。<a id="a-5m"></a>分别相好者。<a id="a-5n"></a>识佛光明者。<a id="a-5o"></a>知佛身内者。<a id="a-5p"></a>学观佛心者。<a id="a-5q"></a>学观佛顶者学观佛足下千辐相轮者。<a id="a-5r"></a>欲知佛生时相者。<a id="a-5s"></a>欲知佛纳妃时者。<a id="a-5t"></a>欲知佛出家时者。<a id="a-5u"></a>欲知佛苦行时者。<a id="a-5v"></a>欲知佛降魔时者。<a id="a-5w"></a>欲知佛得阿耨多罗三藐三菩提时者。<a id="a-5x"></a>欲知如来转法轮时相者。<a id="a-5y"></a>欲知如来宝马藏相者。<a id="a-5z"></a>欲知如来升忉利天为母摩耶夫人说法时相者。<a id="a-60"></a>欲知如来下忉利天时相者。<a id="a-61"></a>欲知如来行住坐卧四威仪中光明相者。<a id="a-62"></a>欲知如来诣拘尸那降度力士相者。<a id="a-63"></a>欲知如来伏旷野鬼神毛孔光明相者。</p>
  <p id="a64">佛告父王。<a id="a-65"></a>佛涅槃后。<a id="a-66"></a>若四部众及诸天龙夜叉等。<a id="a-67"></a>欲系念者。<a id="a-68"></a>欲思惟者。<a id="a-69"></a>欲行禅者。<a id="a-6A"></a>欲得三昧正受者。<a id="a-6B"></a>佛告父王。<a id="a-6C"></a>云何名系念。<a id="a-6D"></a>自有众生乐观如来具足身相。<a id="a-6E"></a>自有众生乐观如来诸相好中一一相好者。<a id="a-6F"></a>自有众生乐观如来随顺相好。<a id="a-6G"></a>自有众生乐观如来逆相好者。<a id="a-6H"></a>自有众生乐观如来光明者。<a id="a-6I"></a>自有众生乐观如来行者。<a id="a-6J"></a>自有众生乐观如来住者。<a id="a-6K"></a>自有众生乐观如来坐者。<a id="a-6L"></a>自有众生乐观如来卧者。<a id="a-6M"></a>自有众生乐观如来乞食者。<a id="a-6N"></a>自有众生乐观如来初生者。<a id="a-6O"></a>自有众生乐观如来纳妃时者。<a id="a-6P"></a>自有众生乐观如来出家时者。<a id="a-6Q"></a>自有众生乐观如来苦行时者。<a id="a-6R"></a>自有众生乐观如来降魔时者。<a id="a-6S"></a>自有众生乐观如来成佛时者。<a id="a-6T"></a>自有众生乐观如来转法轮时者。<a id="a-6U"></a>自有众生乐观如来升忉利天为母说法时者。<a id="a-6V"></a>自有众生乐观如来降伏旷野鬼神者。<a id="a-6W"></a>自有众生乐观如来于那干诃罗降伏诸龙留影时者。<a id="a-6X"></a>自有众生乐观如来在拘尸那城。<a id="a-6Y"></a>降伏六师尼提贱人及诸恶律仪殷重邪见人者。<a id="a-6Z"></a>如是父王。<a id="a-6a"></a>我涅槃后诸众生等。<a id="a-6b"></a>业行若干。<a id="a-6c"></a>意想若干。<a id="a-6d"></a>所识不同。<a id="a-6e"></a>随彼众生心想所见。<a id="a-6f"></a>应当次第教其系念。<a id="a-6g"></a>如我住世不须系念。<a id="a-6h"></a>譬如日出冥者皆明。<a id="a-6i"></a>惟无目者而无所睹未来世中诸弟子等应修三法。<a id="a-6j"></a>何等为三。<a id="a-6k"></a>一者诵修多罗甚深经典。<a id="a-6l"></a>二者净持禁戒威仪无犯。<a id="a-6m"></a>三者系念思惟心不散乱。<a id="a-6n"></a>云何名系念。<a id="a-6o"></a>或有欲系心观于佛顶上者。<a id="a-6p"></a>或有欲系心观佛毛发者。<a id="a-6q"></a>或有欲系心观佛发际者。<a id="a-6r"></a>或有欲系心观佛额广平正相者。<a id="a-6s"></a>或有欲系心观佛眉间白毫相者。<a id="a-6t"></a>或有欲系心观佛眉者。<a id="a-6u"></a>或有欲系心观佛牛王眼相者。<a id="a-6v"></a>或有欲系心观佛修直鼻相者。<a id="a-6w"></a>或有欲系心观佛鹰王嘴相者。<a id="a-6x"></a>自有众生乐观如来髭鬓如蝌斗形流出光明者。<a id="a-6y"></a>自有众生乐观如来唇上齶际者。<a id="a-6z"></a>自有众生乐观如来唇色赤好如频婆果者。<a id="a-70"></a>自有众生乐观如来下唇如钵头摩华茎者。<a id="a-71"></a>其色红赤上入频婆果色中者。<a id="a-72"></a>自有众生乐观如来口四十齿相者。<a id="a-73"></a>自有众生乐观如来齿白齐密相者。<a id="a-74"></a>自有众生乐观如来齿上印文相者。<a id="a-75"></a>自有众生乐观如来齿画界者。<a id="a-76"></a>自有众生乐观如来上齶相者。<a id="a-77"></a>八万四千画了了分明。<a id="a-78"></a>自有众生乐观如来下龂如优昙钵华茎色者。<a id="a-79"></a>自有众生乐观如来咽喉如琉璃筒。<a id="a-7A"></a>状如累莲华相者。<a id="a-7B"></a>自有众生乐观如来广长舌相莲华叶形。<a id="a-7C"></a>上色五画五彩分明。<a id="a-7D"></a>舌下十脉众光流出。<a id="a-7E"></a>舌相广长遍覆其面者。<a id="a-7F"></a>自有众生乐观如来咽喉节中有三相者。<a id="a-7G"></a>自有众生乐观如来咽膺相如金翅鸟眼者。<a id="a-7H"></a>自有众生乐观如来头相者。<a id="a-7I"></a>自有众生乐观如来八万四千发相者。<a id="a-7J"></a>自有众生乐观如来毛右旋者。<a id="a-7K"></a>自有众生乐观如来一一孔一毛旋生者。<a id="a-7L"></a>自有众生乐观如来头皮者。<a id="a-7M"></a>自有众生乐观如来肉髻骨者。<a id="a-7N"></a>自有众生乐观如来脑者。<a id="a-7O"></a>自有众生乐观如来耳普垂睡者。<a id="a-7P"></a>自有众生乐观如来耳轮郭相者。<a id="a-7Q"></a>自有众生乐观如来耳旋生七毛相者。<a id="a-7R"></a>自有众生乐观如来缺盆骨满相。<a id="a-7S"></a>于彼相中旋生光台者。<a id="a-7T"></a>自有众生乐观如来腋下满相。<a id="a-7U"></a>于其相中悬生五珠。<a id="a-7V"></a>如摩尼珠上跓佛腋者。<a id="a-7W"></a>自有众生乐观如来臂佣纤圆如象王鼻者。<a id="a-7X"></a>自有众生乐观如来肘骨如龙王发婉转相着。<a id="a-7Y"></a>文彩不坏。<a id="a-7Z"></a>节头槃龙不见其迹。<a id="a-7a"></a>手指参差不失其所。<a id="a-7b"></a>于指节端十二轮现。<a id="a-7c"></a>自有众生乐观如来赤铜爪。<a id="a-7d"></a>其爪八色了了分明。<a id="a-7e"></a>自有众生乐观如来合曼掌相。<a id="a-7f"></a>张时则见[僉*殳]指不见。<a id="a-7g"></a>如真珠网了了分明。<a id="a-7h"></a>胜阎浮檀金百千万倍。<a id="a-7i"></a>其色明达过于眼界。<a id="a-7j"></a>于十指端各生卍字。<a id="a-7k"></a>卍字点间有千辐轮。<a id="a-7l"></a>众相具足如和合百千莲华。<a id="a-7m"></a>自有众生乐观如来掌文间成如自在天宫。<a id="a-7n"></a>其掌平正人天无类。<a id="a-7o"></a>当于掌中生千辐相。<a id="a-7p"></a>于十方面开摩尼光。<a id="a-7q"></a>于其轮下有十种画。<a id="a-7r"></a>一一画如自在天眼清白分明。<a id="a-7s"></a>然后入掌相中。<a id="a-7t"></a>自有众生乐观如来毛背毛上向靡。<a id="a-7u"></a>如绀琉璃。<a id="a-7v"></a>流出五色光入网曼中者。<a id="a-7w"></a>自有众生乐观如来手足柔软如天劫贝。<a id="a-7x"></a>自有众生乐观如来手内外握自有众生乐观如来胸德字万印相。<a id="a-7y"></a>三摩尼光相者。<a id="a-7z"></a>自有众生乐观如来脐如毗楞伽宝珠。<a id="a-80"></a>自有众生乐观如来胁助。<a id="a-81"></a>大小正等婉转相着。<a id="a-82"></a>自有众生乐观如来诸骨支节。<a id="a-83"></a>槃龙相结其间密致者。<a id="a-84"></a>自有众生乐观如来钩锁骨卷舒自在不相妨碍。<a id="a-85"></a>自有众生乐观如来骨色鲜白。<a id="a-86"></a>颇梨雪山不得为譬。<a id="a-87"></a>上有红光间错成文。<a id="a-88"></a>凝液如脂。<a id="a-89"></a>自有众生乐观如来伊尼鹿王[跳-兆+專]相者。<a id="a-8A"></a>自有众生乐观如来踝相者。<a id="a-8B"></a>自有众生乐观如来足趺平正相者。<a id="a-8C"></a>自有众生乐观如来足趺上色。<a id="a-8D"></a>阎浮檀金色。<a id="a-8E"></a>毛上向靡。<a id="a-8F"></a>足指网间如罗文彩。<a id="a-8G"></a>于其文间众彩玄黄。<a id="a-8H"></a>不可具名。<a id="a-8I"></a>自有众生乐观如来赤铜爪相。<a id="a-8J"></a>于其爪端有五师子口。<a id="a-8K"></a>自有众生乐观如来脚指端蠡文相。<a id="a-8L"></a>如毗纽羯磨天所画之印。<a id="a-8M"></a>自有众生乐观如来足下平满不容一毛。<a id="a-8N"></a>足下千辐轮相。<a id="a-8O"></a>毂辋具足鱼鳞相次。<a id="a-8P"></a>金刚杵相者。<a id="a-8Q"></a>足跟亦有梵王顶相。<a id="a-8R"></a>众蠡不异。<a id="a-8S"></a>如是名乐顺观者。<a id="a-8T"></a>自有众生乐逆观者。<a id="a-8U"></a>从足下千辐轮相。<a id="a-8V"></a>从下观至足指上。<a id="a-8W"></a>一一相一一好一一色。<a id="a-8X"></a>从下至上了了逆观。<a id="a-8Y"></a>是名逆观法。<a id="a-8Z"></a>自有众生乐观如来金色。<a id="a-8a"></a>佛生阎浮提故作色中上色。<a id="a-8b"></a>如百千日耀紫金山不可得具见。<a id="a-8c"></a>自有众生乐观如来巨身丈六者。<a id="a-8d"></a>自有众生乐观如来圆光一寻者。<a id="a-8e"></a>自有众生乐观如来举身光明者。<a id="a-8f"></a>自有众生乐观如来说法时瑞应相者。<a id="a-8g"></a>自有众生乐观如来脐。<a id="a-8h"></a>上向相下向相者。</p>
  <p data-pb></p>
  <h2 id="a8i">观相品第三之一</h2>
  <p id="a8j">佛告父王。<a id="a-8k"></a>云何名观如来顶。<a id="a-8l"></a>如来顶骨团圆犹如合卷。<a id="a-8m"></a>其色正白。<a id="a-8n"></a>若见薄皮则为红色。<a id="a-8o"></a>或见厚皮则金刚色。<a id="a-8p"></a>发际金色。<a id="a-8q"></a>脑颇梨色。<a id="a-8r"></a>有十四脉众画具足。<a id="a-8s"></a>亦十四光其光如脉分明了了。<a id="a-8t"></a>于脑脉中旋生诸光上冲头骨。<a id="a-8u"></a>从头骨出乃至发际。<a id="a-8v"></a>有十四色围绕众发。<a id="a-8w"></a>发下金色亦生众光。<a id="a-8x"></a>入十四色中。<a id="a-8y"></a>是名如来生王宫中顶脑肉髻。<a id="a-8z"></a>惟其顶上五大梵相生。<a id="a-90"></a>时摩耶及佛姨母皆悉不见。<a id="a-91"></a>其五梵相开现光明至于梵世。<a id="a-92"></a>复过上方无量世界。<a id="a-93"></a>化成宫台。<a id="a-94"></a>诸佛境界。<a id="a-95"></a>十地菩萨之所不见。<a id="a-96"></a>今为父王说生顶相。<a id="a-97"></a>若有闻者应当思惟佛胜顶相。<a id="a-98"></a>其相光明。<a id="a-99"></a>如三千界大地微尘。<a id="a-9A"></a>不可具说。<a id="a-9B"></a>后世众生若闻是语。<a id="a-9C"></a>思是相者心无悔恨。<a id="a-9D"></a>如见世尊顶胜相光。<a id="a-9E"></a>闭目得见。<a id="a-9F"></a>以心想力了了分明如佛在世。<a id="a-9G"></a>虽观是相不得众多。<a id="a-9H"></a>从一事起复想一事。<a id="a-9I"></a>想一事已复想一事。<a id="a-9J"></a>逆顺反覆经十六反。<a id="a-9K"></a>如是心相极令明利。<a id="a-9L"></a>然后住心系念一处。<a id="a-9M"></a>如是渐渐举舌向齶令舌政住。<a id="a-9N"></a>经二七日。<a id="a-9O"></a>然后身心可得安隐。<a id="a-9P"></a>复当系心还观佛顶。<a id="a-9Q"></a>观佛顶法先随毛孔入。</p>
  <p id="a9R">佛告父王。<a id="a-9S"></a>及敕阿难。<a id="a-9T"></a>谛听谛听善思念之。<a id="a-9U"></a>如来今者头上有八万四千毛。<a id="a-9V"></a>皆两向靡右旋而生。<a id="a-9W"></a>分齐分明四抓分明。<a id="a-9X"></a>一一毛孔旋生五光。<a id="a-9Y"></a>入前十四色光中。<a id="a-9Z"></a>昔我在宫乳母为我沐头。<a id="a-9a"></a>时大爱道来至我所。<a id="a-9b"></a>悉达生时多诸奇特。<a id="a-9c"></a>人若问我汝子之发为长几许。<a id="a-9d"></a>我云何答。<a id="a-9e"></a>今当量发知其尺度。<a id="a-9f"></a>即敕我申发。<a id="a-9g"></a>母以尺量。<a id="a-9h"></a>长一丈二尺五寸。<a id="a-9i"></a>放已右旋还成蠡文。<a id="a-9j"></a>欲纳妃时复更沭头。<a id="a-9k"></a>母复敕言。<a id="a-9l"></a>前者量发。<a id="a-9m"></a>正长一丈二尺五寸。<a id="a-9n"></a>今当更量。<a id="a-9o"></a>即申量之。<a id="a-9p"></a>长一丈三尺五寸。<a id="a-9q"></a>我出家时天神捧去。<a id="a-9r"></a>亦长丈三尺五寸。<a id="a-9s"></a>今者父王。<a id="a-9t"></a>欲看发相不。<a id="a-9u"></a>父王白言。<a id="a-9v"></a>唯然天尊。<a id="a-9w"></a>乐见佛发。<a id="a-9x"></a>如来即以手申其发。<a id="a-9y"></a>从尼拘楼陀精舍。<a id="a-9z"></a>至父王宫。<a id="a-A0"></a>如绀琉璃。<a id="a-A1"></a>绕城七匝。<a id="a-A2"></a>于佛发中大众皆见若干色光。<a id="a-A3"></a>不可具说。<a id="a-A4"></a>是一一光普照一切。<a id="a-A5"></a>作绀琉璃色。<a id="a-A6"></a>于琉璃色中有诸化佛不可称数。<a id="a-A7"></a>现是相已敛发卷光。<a id="a-A8"></a>右旋婉转还住佛顶即成蠡文。<a id="a-A9"></a>是名如来真实发相。<a id="a-AA"></a>若有比丘及比丘尼。<a id="a-AB"></a>诸优婆塞优婆夷等。<a id="a-AC"></a>欲观佛发当作是观。<a id="a-AD"></a>不得他观。<a id="a-AE"></a>若他观者名为邪观。<a id="a-AF"></a>名为狂乱。<a id="a-AG"></a>名为失心。<a id="a-AH"></a>名为邪见。<a id="a-AI"></a>名颠倒心。<a id="a-AJ"></a>设得定者无有是处。<a id="a-AK"></a>如是父王。<a id="a-AL"></a>佛真发相事实如此。<a id="a-AM"></a>观发相已。<a id="a-AN"></a>次观发际。<a id="a-AO"></a>如赤真珠色。<a id="a-AP"></a>婉转下垂。<a id="a-AQ"></a>有五千光间错分明。<a id="a-AR"></a>皆上向靡围绕诸发。<a id="a-AS"></a>从顶上出绕顶五匝如天画师所作画法。<a id="a-AT"></a>团圆正等细如一丝。<a id="a-AU"></a>于其丝间生诸化佛。<a id="a-AV"></a>有化菩萨以为眷属。<a id="a-AW"></a>诸天八部一切色象亦于中现。<a id="a-AX"></a>色如日轮不可具见。<a id="a-AY"></a>是名观佛发际。<a id="a-AZ"></a>如此观者名为正观。<a id="a-Aa"></a>若异观者名为邪观。<a id="a-Ab"></a>佛告父王此名如来发际实观。</p>
  <p id="aAc">云何观如来额广平正相。<a id="a-Ad"></a>额广平正相中有三相。<a id="a-Ae"></a>一者所谓白毛相。<a id="a-Af"></a>佛初生时。<a id="a-Ag"></a>王与夫人将太子诣阿私陀仙。<a id="a-Ah"></a>令相太子。<a id="a-Ai"></a>仙人披氎。<a id="a-Aj"></a>初见太子眉间白毛旋生。<a id="a-Ak"></a>于白毛边有诸轮郭。<a id="a-Al"></a>随白毛旋。<a id="a-Am"></a>相师舒毛见毛长大。<a id="a-An"></a>即取尺度量其长短。<a id="a-Ao"></a>足满五尺如琉璃筒。<a id="a-Ap"></a>放已右旋如颇梨珠。<a id="a-Aq"></a>显现无量百千色光。<a id="a-Ar"></a>是名菩萨初生时白毫相光。<a id="a-As"></a>至年八岁。<a id="a-At"></a>姨母复观悉达年大。<a id="a-Au"></a>其眉间毛亦随年长。<a id="a-Av"></a>今试看之。<a id="a-Aw"></a>即舒白毛见毛正直如白琉璃筒。<a id="a-Ax"></a>于其毛端出五色光明还入毛孔。<a id="a-Ay"></a>母甚怜念情无已已。<a id="a-Az"></a>告语诸人。<a id="a-B0"></a>我子毛相乃至如此。<a id="a-B1"></a>诸人见已。<a id="a-B2"></a>如前右旋甚可爱念。<a id="a-B3"></a>是名菩萨童子时白毫毛相。</p>
  <p id="aB4">云何名菩萨纳妃时白毫毛相。<a id="a-B5"></a>耶输陀罗父。<a id="a-B6"></a>自遣相师来相太子。<a id="a-B7"></a>见三十二相炳然如画。<a id="a-B8"></a>惟于白毛其心不了。<a id="a-B9"></a>相师即言。<a id="a-BA"></a>地天太子。<a id="a-BB"></a>其余众相同金轮王。<a id="a-BC"></a>唯此白毛流出众光非我所明。<a id="a-BD"></a>今欲舒看为可尔不。<a id="a-BE"></a>太子告言。<a id="a-BF"></a>随汝所欲。<a id="a-BG"></a>尔时相师以手申毛。<a id="a-BH"></a>其毛流出如牛王乳射相师眼。<a id="a-BI"></a>其眼明净。<a id="a-BJ"></a>即于毛中见百千转轮圣王七宝千子皆悉具足。<a id="a-BK"></a>相师惊愕白言。<a id="a-BL"></a>地天太子。<a id="a-BM"></a>我申白毛欲观长短。<a id="a-BN"></a>不知何意。<a id="a-BO"></a>如牛王乳来射我眼。<a id="a-BP"></a>为是实见。<a id="a-BQ"></a>为是梦见。<a id="a-BR"></a>为是狂乱。<a id="a-BS"></a>今者悉忘。<a id="a-BT"></a>太子相好一切都尽。<a id="a-BU"></a>惟见百千转轮圣王七宝千子。<a id="a-BV"></a>及四种兵从四面起。<a id="a-BW"></a>我心欢喜。<a id="a-BX"></a>如婆罗门得梵世乐。<a id="a-BY"></a>语已放毛。<a id="a-BZ"></a>右旋婉转还复本处。<a id="a-Ba"></a>尔时相师名牢度跋多。<a id="a-Bb"></a>见此事已。<a id="a-Bc"></a>五体投地礼于太子。<a id="a-Bd"></a>太子众相不可具见。<a id="a-Be"></a>如我相法。<a id="a-Bf"></a>见一相者王四天下快得自在。<a id="a-Bg"></a>今太子相如摩醯首罗。<a id="a-Bh"></a>自在神力不可记录。<a id="a-Bi"></a>当云何知。<a id="a-Bj"></a>太子告言。<a id="a-Bk"></a>吾不达此。<a id="a-Bl"></a>汝自归家往白汝王。<a id="a-Bm"></a>尔时相师即还本国。<a id="a-Bn"></a>以如上事具向王说。<a id="a-Bo"></a>王闻是语驾乘名象导从百千。<a id="a-Bp"></a>诣迦毗罗城。<a id="a-Bq"></a>到净饭王宫。<a id="a-Br"></a>以水澡太子手。<a id="a-Bs"></a>持女上之。<a id="a-Bt"></a>因为作礼。<a id="a-Bu"></a>地天太子。<a id="a-Bv"></a>愿受我女可备洒扫。<a id="a-Bw"></a>相师所见上妙毛相。<a id="a-Bx"></a>我今欲见。<a id="a-By"></a>为可尔不。<a id="a-Bz"></a>太子告言。<a id="a-C0"></a>随意看之。<a id="a-C1"></a>尔时耶输陀罗父。<a id="a-C2"></a>以手申太子白毛。<a id="a-C3"></a>见其白毛。<a id="a-C4"></a>如颇梨憧。<a id="a-C5"></a>节节相当。<a id="a-C6"></a>于众节间。<a id="a-C7"></a>见有无量百千梵王释提桓因诸胜天子与宫殿俱。<a id="a-C8"></a>了了而见。<a id="a-C9"></a>如于明镜自观面像。<a id="a-CA"></a>见已欢喜。<a id="a-CB"></a>寻复放舍。<a id="a-CC"></a>如前右旋还住眉间。<a id="a-CD"></a>光明赫奕四面布散。<a id="a-CE"></a>入轮郭中不可悉说。<a id="a-CF"></a>是名菩萨纳妃时白毫相。<a id="a-CG"></a>佛告父王。<a id="a-CH"></a>佛涅槃后四部之众。<a id="a-CI"></a>其欲观菩萨为童子时及纳妃时白毫相者。<a id="a-CJ"></a>当作是观。<a id="a-CK"></a>如此观者是名正观。<a id="a-CL"></a>若异观者是名邪观。</p>
  <p id="aCM">佛告父王。<a id="a-CN"></a>云何名如来出家时白毫相。<a id="a-CO"></a>我欲出家时。<a id="a-CP"></a>父王及母遣诸婇女。<a id="a-CQ"></a>常以卫护。<a id="a-CR"></a>门施关键开阖有声。<a id="a-CS"></a>如师子吼。<a id="a-CT"></a>于窗牖间密悬诸铃。<a id="a-CU"></a>金锁相钩。<a id="a-CV"></a>龙鬼夜叉无从得入。<a id="a-CW"></a>尔时四天王。<a id="a-CX"></a>于虚空中遥发声言。<a id="a-CY"></a>地天太子日时已至。<a id="a-CZ"></a>宜当学道。<a id="a-Ca"></a>我今欲往供养太子。<a id="a-Cb"></a>恐殿有声无缘得入。<a id="a-Cc"></a>尔时太子以手申毛。<a id="a-Cd"></a>至四天王所。<a id="a-Ce"></a>色如天缯柔软可爱。<a id="a-Cf"></a>时四天王见心甚爱敬。<a id="a-Cg"></a>以爱敬故。<a id="a-Ch"></a>即于毛中见化菩萨。<a id="a-Ci"></a>结加趺坐形如太子。<a id="a-Cj"></a>一一菩萨。<a id="a-Ck"></a>复有无量诸大菩萨。<a id="a-Cl"></a>共为眷属。<a id="a-Cm"></a>此相现时。<a id="a-Cn"></a>无量诸天龙夜叉等。<a id="a-Co"></a>俱时得入。<a id="a-Cp"></a>敕语车匿。<a id="a-Cq"></a>汝往后厩被揵陟来。<a id="a-Cr"></a>车匿白言。<a id="a-Cs"></a>今此地中若举足时。<a id="a-Ct"></a>此地振吼如大象声。<a id="a-Cu"></a>云何得往。<a id="a-Cv"></a>尔时太子复申白毛令车匿见。<a id="a-Cw"></a>犹如莲华叶叶相次其白如雪。<a id="a-Cx"></a>车匿见已心眼即开。<a id="a-Cy"></a>于其叶间见化菩萨结加趺坐。<a id="a-Cz"></a>犹如微尘不可称数。<a id="a-D0"></a>是诸化人眉间白毛亦复如是。<a id="a-D1"></a>尔时车匿见宫中地如颇梨色。<a id="a-D2"></a>表里坚实犹如金刚。<a id="a-D3"></a>蹑足无声。<a id="a-D4"></a>疾至后厩被马金鞍牵至殿前。<a id="a-D5"></a>车匿白太子言。<a id="a-D6"></a>诸天颙颙合掌叉手。<a id="a-D7"></a>住在空中。<a id="a-D8"></a>同声赞叹出家功德。<a id="a-D9"></a>太子宜时速疾乘马。<a id="a-DA"></a>尔时太子复舒白毛持拟诸女。<a id="a-DB"></a>令诸侍女身心悦乐。<a id="a-DC"></a>犹如比丘得第三禅。<a id="a-DD"></a>尔时此毛婉转右旋还入眉间。<a id="a-DE"></a>诸天复见太子眉间有百千光。<a id="a-DF"></a>譬如乳河周流一切。<a id="a-DG"></a>于乳河中有化菩萨。<a id="a-DH"></a>乘化莲华。<a id="a-DI"></a>皆共赞叹出家功德。<a id="a-DJ"></a>一一化菩萨。<a id="a-DK"></a>眉间乳河流出光明亦复如是。<a id="a-DL"></a>佛告父王。<a id="a-DM"></a>是名菩萨出家时白毛相种种瑞应。<a id="a-DN"></a>若佛灭后诸四部众。<a id="a-DO"></a>欲观如来出家时白毛相者。<a id="a-DP"></a>当作是观。<a id="a-DQ"></a>若异观者是名邪观。</p>
  <p id="aDR">佛告父王。<a id="a-DS"></a>云何名苦行时白毫毛相。<a id="a-DT"></a>如我踰出宫城已。<a id="a-DU"></a>去伽耶城不远。<a id="a-DV"></a>诣阿输陀树。<a id="a-DW"></a>吉安天子等百千天子。<a id="a-DX"></a>皆作是念。<a id="a-DY"></a>菩萨若于此坐必须坐具。<a id="a-DZ"></a>我今应当献于天草。<a id="a-Da"></a>即把天草清净柔软。<a id="a-Db"></a>名曰吉祥。<a id="a-Dc"></a>菩萨受已铺地而坐。<a id="a-Dd"></a>是时诸天谛观菩萨身相可爱。<a id="a-De"></a>复见白毛围如三寸。<a id="a-Df"></a>右旋婉转有百千色。<a id="a-Dg"></a>流入诸相。<a id="a-Dh"></a>是诸天子观白毫时。<a id="a-Di"></a>各作是念。<a id="a-Dj"></a>菩萨今者惟受我草不受汝草。<a id="a-Dk"></a>时白毛中。<a id="a-Dl"></a>有万亿菩萨结加趺坐。<a id="a-Dm"></a>各取其草坐此树下。<a id="a-Dn"></a>一一天子。<a id="a-Do"></a>各见白毫中有如此相。<a id="a-Dp"></a>是时吉安天子。<a id="a-Dq"></a>而赞叹言。<a id="a-Dr"></a>善哉胜士。<a id="a-Ds"></a>修大慈悲。<a id="a-Dt"></a>慈悲力故得大人相。<a id="a-Du"></a>于其相中无量变现。<a id="a-Dv"></a>能满诸天一切善愿。<a id="a-Dw"></a>不生诤讼起菩提心。<a id="a-Dx"></a>释梵诸天。<a id="a-Dy"></a>见于菩萨坐此树下。<a id="a-Dz"></a>各献甘露持用供养。<a id="a-E0"></a>菩萨是时。<a id="a-E1"></a>为欲降伏彼六师故不受彼供。<a id="a-E2"></a>天令左右自生麻米。<a id="a-E3"></a>菩萨不食。<a id="a-E4"></a>诸天皆曰。<a id="a-E5"></a>此善男子。<a id="a-E6"></a>不食多日。<a id="a-E7"></a>气力惙然余命无几。<a id="a-E8"></a>云何当能成办菩提。<a id="a-E9"></a>菩萨是时入灭意三昧。<a id="a-EA"></a>三昧境界名寂诸根。<a id="a-EB"></a>诸天啼泣泪下如雨。<a id="a-EC"></a>劝请菩萨当起饮食。<a id="a-ED"></a>作是请时。<a id="a-EE"></a>声遍三千大千世界。<a id="a-EF"></a>菩萨不觉。<a id="a-EG"></a>有一天子名曰悦意。<a id="a-EH"></a>见地生草穿菩萨肉上生至肘。<a id="a-EI"></a>告诸天曰。<a id="a-EJ"></a>奇哉男子。<a id="a-EK"></a>苦行乃尔。<a id="a-EL"></a>不食多时。<a id="a-EM"></a>唤声不闻。<a id="a-EN"></a>草生不觉。<a id="a-EO"></a>即以右手申其白毛。<a id="a-EP"></a>其毛端直。<a id="a-EQ"></a>正长一丈四尺五寸。<a id="a-ER"></a>如天白宝中外俱空。<a id="a-ES"></a>天见毛内有百亿光。<a id="a-ET"></a>其光微妙不可具宣。<a id="a-EU"></a>于其光中现化菩萨。<a id="a-EV"></a>皆修苦行如此不异。<a id="a-EW"></a>菩萨不小毛亦不大。<a id="a-EX"></a>诸天见已叹未曾有。<a id="a-EY"></a>即放白毛右旋婉转。<a id="a-EZ"></a>与光明俱还复本处。<a id="a-Ea"></a>尔时诸天谛观白毛目不暂舍。<a id="a-Eb"></a>见白毛中下生五筒。<a id="a-Ec"></a>从面门入。<a id="a-Ed"></a>流注甘露滴滴不绝。<a id="a-Ee"></a>从舌根上流入于身。<a id="a-Ef"></a>表里清彻如琉璃山。<a id="a-Eg"></a>百千万亿诸大菩萨。<a id="a-Eh"></a>于己身内现。<a id="a-Ei"></a>诸天见已合掌欢喜。<a id="a-Ej"></a>前言愚痴。<a id="a-Ek"></a>言此大人命不云远。<a id="a-El"></a>今见是相。<a id="a-Em"></a>必当成佛了了无疑。<a id="a-En"></a>无上慧日照世不久。<a id="a-Eo"></a>作是语已绕百千匝各还宫殿。<a id="a-Ep"></a>如此音声闻六欲天。<a id="a-Eq"></a>佛告父王。<a id="a-Er"></a>佛灭度后若四部众。<a id="a-Es"></a>欲观如来苦行时白毫相者。<a id="a-Et"></a>当作是观如此观者是名正观。<a id="a-Eu"></a>若异观者名为邪观。</p>
 </body>
</html>