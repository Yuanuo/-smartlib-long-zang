<!doctype html>
<html id="z3IBU07UU" data-ver="699">
 <head>
  <meta charset="utf-8">
  <meta author="佛陀跋陀罗">
  <meta library="龙藏">
  <meta catalog="大乘单译经">
  <meta period="东晋">
 </head>
 <body>
  <h1 id="a1">观佛三昧海经卷第八</h1>
  <h2 id="a2">观马王藏品第七</h2>
  <p id="a3">佛告阿难。<a id="a-4"></a>未来众生云何当观如来阴马藏相。<a id="a-5"></a>阴马藏相者。<a id="a-6"></a>我在家时。<a id="a-7"></a>耶输陀罗及五百侍女咸作是念。<a id="a-8"></a>太子生世多诸奇特。<a id="a-9"></a>唯有一事于我有疑。<a id="a-A"></a>婇女众中有一女子名修曼那。<a id="a-B"></a>即白妃言。<a id="a-C"></a>太子者神人也。<a id="a-D"></a>毗陀经说。<a id="a-E"></a>若有神人质性清净。<a id="a-F"></a>以梵行故身根平满。<a id="a-G"></a>太子今者似梵行人。<a id="a-H"></a>纳妃多载其诸婇女奉事历年。<a id="a-I"></a>不见身根况有世事。<a id="a-J"></a>复有一女名曰净意。<a id="a-K"></a>白言大家我事太子经十八年。<a id="a-L"></a>未见太子有便利患。<a id="a-M"></a>况有诸欲。<a id="a-N"></a>尔时诸女各各异说。<a id="a-O"></a>皆谓太子是不能男。<a id="a-P"></a>太子昼寝。<a id="a-Q"></a>皆闻诸女欲见太子阴马藏相。<a id="a-R"></a>是时太子。<a id="a-S"></a>誓愿力故应诸女人。<a id="a-T"></a>安徐转身内衣被发。<a id="a-U"></a>见金色身光明晃耀双膝暂开。<a id="a-V"></a>咸睹圣体平如满月。<a id="a-W"></a>有金色光犹如日轮。<a id="a-X"></a>诸女欢喜。<a id="a-Y"></a>如此神人实可敬爱。<a id="a-Z"></a>但于我等世情望绝。<a id="a-a"></a>作是语已悲泣雨泪。<a id="a-b"></a>尔时太子。<a id="a-c"></a>于其根处出白莲华。<a id="a-d"></a>其色红白上一下二三华相连。<a id="a-e"></a>诸女见已复相谓言。<a id="a-f"></a>如此神人有莲华相。<a id="a-g"></a>此人云何心有染着。<a id="a-h"></a>作是语已噎不能言。<a id="a-i"></a>是时华中。<a id="a-j"></a>忽有身根如童子形。<a id="a-k"></a>诸女见已更相谓言。<a id="a-l"></a>太子今者现奇特事。<a id="a-m"></a>忽有身根如是渐渐如丈夫形。<a id="a-n"></a>诸女见此满已。<a id="a-o"></a>情愿不胜悦喜。<a id="a-p"></a>现此相时罗睺罗母。<a id="a-q"></a>见彼身根花花相次如天劫贝。<a id="a-r"></a>一一花上乃有无数大身菩萨。<a id="a-s"></a>手执白花围绕身根。<a id="a-t"></a>现已还没如前日轮。<a id="a-u"></a>此名菩萨阴马藏相。<a id="a-v"></a>如来今者成菩提道。<a id="a-w"></a>是大丈夫具男子身。<a id="a-x"></a>复当为汝显现男相。</p>
  <p id="ay">佛告阿难。<a id="a-z"></a>汝未出家时摩偷罗王。<a id="a-10"></a>有一乳母名头牟婆。<a id="a-11"></a>乳养彼王经十五载王既长大。<a id="a-12"></a>合掌长跪从王求愿。<a id="a-13"></a>白言大王。<a id="a-14"></a>我虽卑贱。<a id="a-15"></a>乳养大王勤劬历年。<a id="a-16"></a>伏惟大王乞赐一愿。<a id="a-17"></a>王白乳母欲求何等。<a id="a-18"></a>乳母即言。<a id="a-19"></a>在王宫中如功德天。<a id="a-1A"></a>一切无乏唯阙一事。<a id="a-1B"></a>所谓女人情愿所幸。<a id="a-1C"></a>王白乳母。<a id="a-1D"></a>当以乳母配一大臣义同伉俪。<a id="a-1E"></a>乳母不愿。<a id="a-1F"></a>白言大王。<a id="a-1G"></a>贵人多事非我所乐。<a id="a-1H"></a>愿敕国内一切男子。<a id="a-1I"></a>十五已上三十已还皆悉从我。<a id="a-1J"></a>若能来者。<a id="a-1K"></a>我施彼人一大金钱。<a id="a-1L"></a>形丑陋者当施银钱。<a id="a-1M"></a>时彼国王。<a id="a-1N"></a>报乳母恩造一高楼。<a id="a-1O"></a>宣令国内敕诸男子。<a id="a-1P"></a>如上所愿皆悉来集。<a id="a-1Q"></a>经历年岁乳母衰老。<a id="a-1R"></a>多招诸女遂有五百。<a id="a-1S"></a>一一女人复买诸婢。<a id="a-1T"></a>种种庄饰数满八千。<a id="a-1U"></a>时彼国王遘疾崩亡。<a id="a-1V"></a>太子绍位。<a id="a-1W"></a>智臣白言。<a id="a-1X"></a>先王报恩恣此老婢。<a id="a-1Y"></a>令王国土加淫女村。<a id="a-1Z"></a>损辱国望实自不少。<a id="a-1a"></a>用此何为宜时摈徙。<a id="a-1b"></a>白已出外。<a id="a-1c"></a>焚烧高楼驱逐诸女。<a id="a-1d"></a>诸女惶怖诣舍卫国。<a id="a-1e"></a>既到舍卫于四衢道造立淫舍作妖如前。<a id="a-1f"></a>舍卫大国多诸人众。<a id="a-1g"></a>凑诸女家经一宿者输金钱二百。<a id="a-1h"></a>国有长者名如闾达。<a id="a-1i"></a>积财百亿。<a id="a-1j"></a>长者有子名曰华德。<a id="a-1k"></a>兄弟三人游荡无度竞奔淫舍。<a id="a-1l"></a>始初一往各各皆输金钱十五。<a id="a-1m"></a>日日夜夜恒输金钱过倍常人。<a id="a-1n"></a>经一月中一藏金尽。<a id="a-1o"></a>其父长者案行诸藏。<a id="a-1p"></a>见一藏空问守藏者。<a id="a-1q"></a>此藏中金为何所在。<a id="a-1r"></a>典藏白言。<a id="a-1s"></a>大家诸子。<a id="a-1t"></a>日日持金往淫女舍。<a id="a-1u"></a>若不制止用金当尽。<a id="a-1v"></a>长者闻已椎胸大哭。<a id="a-1w"></a>呜呼贼子破我家居。<a id="a-1x"></a>手执大杖打儿母头。<a id="a-1y"></a>其归号哭。<a id="a-1z"></a>呜呼贼子。<a id="a-20"></a>生儿无益偷金藏尽。<a id="a-21"></a>父无训范素不严敕。<a id="a-22"></a>见打何为。<a id="a-23"></a>长者嗔恚号哭诣王。<a id="a-24"></a>腹拍王前白言。<a id="a-25"></a>大王国内荒乱。<a id="a-26"></a>摩偷罗国诸罗刹女。<a id="a-27"></a>来住此城破我家业。<a id="a-28"></a>王语长者。<a id="a-29"></a>汝甚大富金藏犹尽。<a id="a-2A"></a>况余凡下宁不困耶长者白王。<a id="a-2B"></a>唯愿大王速诛恶人。<a id="a-2C"></a>王告长者。<a id="a-2D"></a>吾受佛戒犹不伤蚁况欲杀人。<a id="a-2E"></a>长者闻此。<a id="a-2F"></a>举手拍头白言。<a id="a-2G"></a>大王。<a id="a-2H"></a>臣闻王者诛罚恶人为国除患当有何罪。<a id="a-2I"></a>今日大王与恶为伴。<a id="a-2J"></a>纵诸淫女坏乱正法。<a id="a-2K"></a>国荒民穷戒将安存。</p>
  <p id="a2L">王告长者。<a id="a-2M"></a>如来出世多所调伏。<a id="a-2N"></a>鸯掘摩罗气嘘旃陀罗。<a id="a-2O"></a>大力鬼王罗刹魁脍。<a id="a-2P"></a>一切皆化今当诣佛启白此事卿可小忍。<a id="a-2Q"></a>安慰臣已。<a id="a-2R"></a>驾乘名象。<a id="a-2S"></a>与诸侍从往诣祇洹。<a id="a-2T"></a>为佛作礼绕佛三匝合掌长跪白言。<a id="a-2U"></a>世尊。<a id="a-2V"></a>摩偷罗国诸淫女等。<a id="a-2W"></a>今来此间惑诸年少。<a id="a-2X"></a>愿佛化之。<a id="a-2Y"></a>佛告大王。<a id="a-2Z"></a>却后七日佛自知之。<a id="a-2a"></a>时波斯匿王礼佛而退。</p>
  <p id="a2b">佛告摩诃迦葉。<a id="a-2c"></a>汝往须达大长者家可白。<a id="a-2d"></a>檀越却后七日。<a id="a-2e"></a>佛诣试场化诸淫女。<a id="a-2f"></a>须达闻已欢喜踊跃办诸供具。<a id="a-2g"></a>作七宝华高十一丈置佛坐处。<a id="a-2h"></a>悬诸缯盖香汁洒地。<a id="a-2i"></a>其日已至王击金鼓令诸国内。<a id="a-2j"></a>诸论议师皆诣试场。<a id="a-2k"></a>须达长者请诸比丘比丘尼优婆塞优婆夷。<a id="a-2l"></a>一切皆集当设供养。<a id="a-2m"></a>明日时到。<a id="a-2n"></a>王与诸人诣论议场。<a id="a-2o"></a>长者如闾达。<a id="a-2p"></a>遣旃陀罗唤诸淫女。<a id="a-2q"></a>须达长者亦白时到。<a id="a-2r"></a>是时如来敕千二百五十比丘。<a id="a-2s"></a>汝诸比丘。<a id="a-2t"></a>各随定意现大神通。<a id="a-2u"></a>上座憍陈如与四比丘化作一窟。<a id="a-2v"></a>大如香山百千莲华。<a id="a-2w"></a>一一华上有五比丘结加趺坐。<a id="a-2x"></a>身出金光令身金色。<a id="a-2y"></a>端严可爱犹如弥勒。<a id="a-2z"></a>复有化人作十八变。<a id="a-30"></a>一一变中有十八比丘。<a id="a-31"></a>作十八变神通可观。<a id="a-32"></a>中有入三昧者。<a id="a-33"></a>中有经行者。<a id="a-34"></a>光明回旋犹如金山生诸宝华。<a id="a-35"></a>比丘在窟身心不散。<a id="a-36"></a>飞到试场坐于上位。<a id="a-37"></a>郁毗迦葉。<a id="a-38"></a>踊身空中化作六龙。<a id="a-39"></a>蟠身相结为比丘座。<a id="a-3A"></a>在其座上作十八变飞至试场。<a id="a-3B"></a>伽耶那提兄弟二人。<a id="a-3C"></a>踊身虚空化作大石窟。<a id="a-3D"></a>入火光定作十八变飞至试场。<a id="a-3E"></a>大德摩诃迦葉。<a id="a-3F"></a>着千纳衣手擎钵盂。<a id="a-3G"></a>执持威仪足步虚空。<a id="a-3H"></a>步步之中化一宝树。<a id="a-3I"></a>一一树下有化迦葉。<a id="a-3J"></a>经行林中作十八变亦至试场。<a id="a-3K"></a>大智舍利弗。<a id="a-3L"></a>踊身空中作十八变。<a id="a-3M"></a>身上出千日光明赫奕不相障蔽。<a id="a-3N"></a>身下出千月如秋满月团圆可爱。<a id="a-3O"></a>作十八变飞至试场。<a id="a-3P"></a>大目揵连。<a id="a-3Q"></a>踊身空中。<a id="a-3R"></a>化作八万四千师子座。<a id="a-3S"></a>一一师子闭目伏地白如雪山。<a id="a-3T"></a>大目揵连坐其背上。<a id="a-3U"></a>作十八变飞至试场。<a id="a-3V"></a>尊者优波离踊身空中。<a id="a-3W"></a>于虚空中敷尼师檀。<a id="a-3X"></a>结加趺坐入慈三昧。<a id="a-3Y"></a>身诸毛孔流出金光。<a id="a-3Z"></a>作十八变飞至试场。<a id="a-3a"></a>大迦旃延踊身空中。<a id="a-3b"></a>化作十五摩醯首罗。<a id="a-3c"></a>一一天子乘一牛王。<a id="a-3d"></a>头上生华。<a id="a-3e"></a>大迦旃延处此华座。<a id="a-3f"></a>作十八变飞至试场。<a id="a-3g"></a>须菩提踊身空中。<a id="a-3h"></a>冥然不现但闻语声。<a id="a-3i"></a>说如是偈。</p>
  <p id="a3j">一切法如性　　无我无众生</p>
  <p id="a3k">亦无淫欲想　　当复教化谁</p>
  <p id="a3l">诸法本无性　　亦无名字相</p>
  <p id="a3m">爱着故起欲　　当复教化谁</p>
  <p id="a3n">说是语已作十八变飞至试场。<a id="a-3o"></a>时阿那律踊身空中。<a id="a-3p"></a>化万梵王作诸梵宫。<a id="a-3q"></a>比丘处中作十八变飞至试场。<a id="a-3r"></a>罗睺罗难陀。<a id="a-3s"></a>时二比丘踊身空中化作宝楼。<a id="a-3t"></a>比丘处中入深禅定。<a id="a-3u"></a>作十八变飞至试场。<a id="a-3v"></a>如是千二百五十比丘各现异变。<a id="a-3w"></a>亦作十八种神通飞至试场。<a id="a-3x"></a>尔时世尊独将阿难。<a id="a-3y"></a>持尼师檀手执澡罐。<a id="a-3z"></a>世尊在前阿难在后。<a id="a-40"></a>从佛钵盂中有六莲华。<a id="a-41"></a>一一莲华放金色光。<a id="a-42"></a>照舍卫国令作金色。<a id="a-43"></a>澡罐水中有大金幢。<a id="a-44"></a>其金幢头有五百光。<a id="a-45"></a>一一光明化千化佛。<a id="a-46"></a>三十二相皆悉具足。<a id="a-47"></a>足步虚空飞至试场。<a id="a-48"></a>波斯匿王及诸大众。<a id="a-49"></a>散华烧香为佛作礼。<a id="a-4A"></a>百千天乐不鼓自鸣。<a id="a-4B"></a>歌咏如来无量功德。<a id="a-4C"></a>波斯匿王长跪合掌。<a id="a-4D"></a>劝请如来令化淫女。<a id="a-4E"></a>佛坐华座为诸大众。<a id="a-4F"></a>略说苦空无常诸波罗蜜。<a id="a-4G"></a>诸女不受。<a id="a-4H"></a>时女众中。<a id="a-4I"></a>有一淫女名曰可爱。<a id="a-4J"></a>告诸女言。<a id="a-4K"></a>沙门瞿昙。<a id="a-4L"></a>本性无欲人言不男。<a id="a-4M"></a>故于众中演说苦空毁欲不净。<a id="a-4N"></a>若有身分皆具足者于大众中应去惭愧如尼揵子。<a id="a-4O"></a>出身示我审有此相。<a id="a-4P"></a>我等归伏为其弟子。<a id="a-4Q"></a>若无此相虚说不净。<a id="a-4R"></a>此无根人性自无欲。<a id="a-4S"></a>云何不说欲为不净。<a id="a-4T"></a>说是语已。<a id="a-4U"></a>如来尔时化作一象。<a id="a-4V"></a>如转轮圣王象宝。<a id="a-4W"></a>时象脚间出一白华。<a id="a-4X"></a>犹如象支渐渐跓地。<a id="a-4Y"></a>诸女见已欢喜大笑。<a id="a-4Z"></a>各相谓言。<a id="a-4a"></a>沙门善幻乃化作此。<a id="a-4b"></a>佛复化作一马王像。<a id="a-4c"></a>出马王藏。<a id="a-4d"></a>如琉璃筒下垂至膝。<a id="a-4e"></a>诸女见已弥言是幻。<a id="a-4f"></a>末利夫人见此化相。<a id="a-4g"></a>白诸比丘尼及优婆夷。<a id="a-4h"></a>我等诸女宜各退还。<a id="a-4i"></a>淫女所说不可听闻。<a id="a-4j"></a>世尊大慈。<a id="a-4k"></a>今欲化之必作异变。<a id="a-4l"></a>我等宜避礼佛而退。</p>
  <p id="a4m">佛敕阿难。<a id="a-4n"></a>汝告波斯匿王及诸比丘。<a id="a-4o"></a>各自游戏。<a id="a-4p"></a>波斯匿王白诸大德。<a id="a-4q"></a>如来大慈欲化淫女。<a id="a-4r"></a>我等今者宜各远去。<a id="a-4s"></a>作是语已却行而退。<a id="a-4t"></a>唯此千二百五十比丘侍立佛后。<a id="a-4u"></a>佛告憍陈如。<a id="a-4v"></a>将汝徒众经行林中。<a id="a-4w"></a>五百比丘大智舍利弗为众上首。<a id="a-4x"></a>犹故合掌侍佛左右。<a id="a-4y"></a>佛告舍利弗。<a id="a-4z"></a>汝亦随意与诸论师论讲所宜。<a id="a-50"></a>五百比丘随舍利弗后至华林中。<a id="a-51"></a>为波斯匿王更说四谛。<a id="a-52"></a>唯阿难在。<a id="a-53"></a>佛告阿难。<a id="a-54"></a>汝留坐具汝亦宜去。<a id="a-55"></a>作是语已。<a id="a-56"></a>是时世尊独往女所。<a id="a-57"></a>是时诸女见佛独在。<a id="a-58"></a>高声大笑白言。<a id="a-59"></a>沙门汝今为有身分不耶。<a id="a-5A"></a>佛言我具男身是大丈夫。<a id="a-5B"></a>诸女闻已掩口而笑。<a id="a-5C"></a>尔时世尊。<a id="a-5D"></a>敷尼师檀。<a id="a-5E"></a>金刚地神化作金床。<a id="a-5F"></a>七宝为脚在坐具下。<a id="a-5G"></a>佛坐其上。<a id="a-5H"></a>楪僧伽梨披僧祇支。<a id="a-5I"></a>示胸卍字令女见之。<a id="a-5J"></a>诸女见字。<a id="a-5K"></a>如百千男子年皆盛壮。<a id="a-5L"></a>颜貌奇特甚适女意。<a id="a-5M"></a>佛复披泥洹僧。<a id="a-5N"></a>见佛身体泯然平满。<a id="a-5O"></a>有金色光犹如千日。<a id="a-5P"></a>诸女见已。<a id="a-5Q"></a>皆言瞿昙是无根人。<a id="a-5R"></a>佛闻此语。<a id="a-5S"></a>如马王法渐渐出现。<a id="a-5T"></a>初出之时犹如八岁童子身根。<a id="a-5U"></a>渐渐长大如少年形。<a id="a-5V"></a>诸女见已皆悉欢喜。<a id="a-5W"></a>时阴马藏渐渐长大如莲花幢。<a id="a-5X"></a>一一层间有百亿莲华。<a id="a-5Y"></a>一一莲华有百亿宝色。<a id="a-5Z"></a>一一色中有百亿化佛一一化佛百亿菩萨无量大众以为侍者。<a id="a-5a"></a>时诸化佛异口同音。<a id="a-5b"></a>毁诸女人恶欲过患。<a id="a-5c"></a>而说偈言。</p>
  <p id="a5d">若有诸男子　　年皆十五六</p>
  <p id="a5e">盛壮多力势　　数满恒河沙</p>
  <p id="a5f">持以供给女　　不满须臾意</p>
  <p id="a5g">时诸女人闻此语已。<a id="a-5h"></a>心怀惭愧懊憹躄地。<a id="a-5i"></a>举手拍头而作是言。<a id="a-5j"></a>呜呼恶欲。<a id="a-5k"></a>乃令诸佛说如此事。<a id="a-5l"></a>我等怀恶心着秽欲不知为患。<a id="a-5m"></a>乃令诸佛闻如此弊。<a id="a-5n"></a>犹如盛火焚烧我等。<a id="a-5o"></a>说是语时。<a id="a-5p"></a>见虚空中一切化佛。<a id="a-5q"></a>广为诸女说不净观。<a id="a-5r"></a>所谓九想十想三十想数息安般。<a id="a-5s"></a>诸女闻说不净观。<a id="a-5t"></a>法乐禅定乐不乐爱欲。<a id="a-5u"></a>尔时世尊。<a id="a-5v"></a>还摄身光端坐金床。<a id="a-5w"></a>大众云集还到佛所。<a id="a-5x"></a>波斯匿王白言。<a id="a-5y"></a>世尊。<a id="a-5z"></a>如来出世多所利益。<a id="a-60"></a>乃于此处现大光明。<a id="a-61"></a>况余身分无量功德。<a id="a-62"></a>一切诸天在虚空中。<a id="a-63"></a>亦赞如来百千梵行。<a id="a-64"></a>如来梵行乃得如此。<a id="a-65"></a>胜阴马藏没无处所。<a id="a-66"></a>显出金华化佛无数。<a id="a-67"></a>是持戒报功德巍巍。<a id="a-68"></a>时诸女人闻此说已。<a id="a-69"></a>四千女等发阿耨多罗三藐三菩提心。<a id="a-6A"></a>二千女人远尘离垢得法眼净。<a id="a-6B"></a>二千女人于未来世过十二劫。<a id="a-6C"></a>次第当得辟支佛道。<a id="a-6D"></a>长者如闾达。<a id="a-6E"></a>见佛现化恶魔女人赞言。<a id="a-6F"></a>善哉善哉。<a id="a-6G"></a>如来昔者破波旬军。<a id="a-6H"></a>今化诸女与本无异。<a id="a-6I"></a>此相现时无量诸天发菩提心。<a id="a-6J"></a>波斯匿王所将士众有五百人。<a id="a-6K"></a>求佛出家须发自落。<a id="a-6L"></a>身所著衣变成袈裟。<a id="a-6M"></a>应时即得阿罗汉道。<a id="a-6N"></a>是时大众见马王藏。<a id="a-6O"></a>心欢喜者除五十亿劫生死之罪。<a id="a-6P"></a>礼佛而退。<a id="a-6Q"></a>佛告阿难。<a id="a-6R"></a>我昔夏安居时。<a id="a-6S"></a>波罗奈国有一淫楼。<a id="a-6T"></a>楼上有女名曰妙意。<a id="a-6U"></a>昔日于佛有重因缘。<a id="a-6V"></a>我与难陀及将汝。<a id="a-6W"></a>往此淫女舍日日乞食。<a id="a-6X"></a>此女于我不曾恭敬。<a id="a-6Y"></a>于难陀所偏生爱着。<a id="a-6Z"></a>已经七日女心念言。<a id="a-6a"></a>沙门瞿昙若能遣弟难陀阿难。<a id="a-6b"></a>从我愿言我当种种供养沙门。<a id="a-6c"></a>佛告阿难难陀。<a id="a-6d"></a>汝从今日莫往彼村。<a id="a-6e"></a>世尊自独执钵而行。<a id="a-6f"></a>至女楼所一日至三日。<a id="a-6g"></a>放金色光化诸天人。<a id="a-6h"></a>此女不悟。<a id="a-6i"></a>后日世尊。<a id="a-6j"></a>复将阿难难陀。<a id="a-6k"></a>在楼下行。<a id="a-6l"></a>淫女爱敬二比丘故。<a id="a-6m"></a>遥以众华散佛及二比丘。<a id="a-6n"></a>阿难告言。<a id="a-6o"></a>汝可礼佛。<a id="a-6p"></a>女爱阿难应时作礼。<a id="a-6q"></a>尔时世尊化三童子。<a id="a-6r"></a>年皆十五面貌端正。<a id="a-6s"></a>胜诸世间一切人类。<a id="a-6t"></a>此女见已身心欢喜。<a id="a-6u"></a>为化年少五体投地。<a id="a-6v"></a>敬礼年少白言。<a id="a-6w"></a>丈夫我今此舍如功德天。<a id="a-6x"></a>福力自在众宝庄严我。<a id="a-6y"></a>今以身及与奴婢。<a id="a-6z"></a>奉上丈夫可备洒扫。<a id="a-70"></a>若能顾纳随我所愿。<a id="a-71"></a>一切供给无所爱惜。<a id="a-72"></a>作是语已化人坐床。<a id="a-73"></a>未及食顷。<a id="a-74"></a>女前亲近白言。<a id="a-75"></a>丈夫愿遂我意。<a id="a-76"></a>化人不违。<a id="a-77"></a>随己所欲即附近已。<a id="a-78"></a>一日一夜心不疲厌。<a id="a-79"></a>至二日时爱心渐息。<a id="a-7A"></a>至三日时白言。<a id="a-7B"></a>丈夫可起饮食。<a id="a-7C"></a>化人即起缠绵不已。<a id="a-7D"></a>女生厌悔白言。<a id="a-7E"></a>丈夫异人乃尔。<a id="a-7F"></a>化人告言。<a id="a-7G"></a>我先世法凡与女通。<a id="a-7H"></a>经十二日尔乃休息。<a id="a-7I"></a>女闻此语如人食噎。<a id="a-7J"></a>既不得吐又不得咽。<a id="a-7K"></a>身体苦痛如被杵捣。<a id="a-7L"></a>至四日时如被车轹。<a id="a-7M"></a>至五日时如铁丸入体。<a id="a-7N"></a>至六日时。<a id="a-7O"></a>支节悉痛如箭入心。<a id="a-7P"></a>女作念言。<a id="a-7Q"></a>我闻人说迦毗罗城净饭王子。<a id="a-7R"></a>身紫金色三十二相。<a id="a-7S"></a>愍诸盲冥救济苦人。<a id="a-7T"></a>恒在此城常行福庆。<a id="a-7U"></a>放金色光济一切人。<a id="a-7V"></a>今日何故不来救我。<a id="a-7W"></a>作是念已懊恼自责。<a id="a-7X"></a>我从今日乃至寿终终不贪色。<a id="a-7Y"></a>宁与虎狼师子恶兽同处一穴。<a id="a-7Z"></a>不贪色欲受此苦恼。<a id="a-7a"></a>作是语已复起饭食。<a id="a-7b"></a>行坐共俱无奈之何。<a id="a-7c"></a>化人亦嗔。<a id="a-7d"></a>咄弊恶女废我事业。<a id="a-7e"></a>我今共汝合体一处不如早死。<a id="a-7f"></a>父母宗亲若来觅我于何自藏。<a id="a-7g"></a>我宁经死不堪受耻。<a id="a-7h"></a>女言。<a id="a-7i"></a>弊物我不用。<a id="a-7j"></a>尔欲死随意。<a id="a-7k"></a>是时化人取刀刺颈血流滂沱。<a id="a-7l"></a>涂污女身萎沱在地。<a id="a-7m"></a>女不能胜亦不得免。<a id="a-7n"></a>死经二日青瘀臭黑。<a id="a-7o"></a>三日膖胀四日烂溃。<a id="a-7p"></a>大小便利及诸恶虫。<a id="a-7q"></a>迸血诸脓涂漫女身。<a id="a-7r"></a>女极恶厌而不得离。<a id="a-7s"></a>至五日时皮肉渐烂。<a id="a-7t"></a>至六日时肉落都尽。<a id="a-7u"></a>至七日时唯有臭骨。<a id="a-7v"></a>如胶如漆粘着女身。<a id="a-7w"></a>女发誓愿。<a id="a-7x"></a>若诸天神及与仙人。<a id="a-7y"></a>净饭王子能免我苦。<a id="a-7z"></a>我持此舍一切珍宝以用给施。<a id="a-80"></a>作是念时。<a id="a-81"></a>佛将阿难难陀。<a id="a-82"></a>帝释在前擎宝香炉烧无价香。<a id="a-83"></a>梵王在后擎大宝盖。<a id="a-84"></a>无量诸天鼓天妓乐。<a id="a-85"></a>佛放常光明耀天地。<a id="a-86"></a>一切大众皆见。<a id="a-87"></a>如来诣此女楼。<a id="a-88"></a>时女见佛心怀惭愧藏骨无处。<a id="a-89"></a>取诸白氎无量众香。<a id="a-8A"></a>缠裹臭骨臭势如故不可覆藏。<a id="a-8B"></a>女见世尊为佛作礼。<a id="a-8C"></a>以惭愧故身映骨上。<a id="a-8D"></a>臭骨忽然在女背上。<a id="a-8E"></a>女极惭愧流泪而言。<a id="a-8F"></a>如来功德慈悲无量。<a id="a-8G"></a>若能令我离此苦者。<a id="a-8H"></a>愿为弟子心终不退。<a id="a-8I"></a>佛神力故臭骨不现。<a id="a-8J"></a>女大欢喜为佛作礼白佛言。<a id="a-8K"></a>世尊。<a id="a-8L"></a>我今所珍一切施佛。<a id="a-8M"></a>佛为咒愿梵音流畅。<a id="a-8N"></a>女闻咒愿心大欢喜。<a id="a-8O"></a>应时即得须陀洹道。<a id="a-8P"></a>五百侍女闻佛音声。<a id="a-8Q"></a>皆发无上菩提道心。<a id="a-8R"></a>无量梵众见佛神变得无生忍。<a id="a-8S"></a>常释所将诸天子等。<a id="a-8T"></a>有发菩提心者。<a id="a-8U"></a>有得阿那含者。</p>
  <p id="a8V">佛告阿难。<a id="a-8W"></a>我昔初成道时。<a id="a-8X"></a>伽耶城边住熙连河侧。<a id="a-8Y"></a>有五尼揵。<a id="a-8Z"></a>第一尼揵名萨阇多五百徒众。<a id="a-8a"></a>余四各有二百五十弟子。<a id="a-8b"></a>时诸尼揵自称得道。<a id="a-8c"></a>来至我所。<a id="a-8d"></a>以其身根绕身七匝。<a id="a-8e"></a>来至我所敷草而坐。<a id="a-8f"></a>即作是语。<a id="a-8g"></a>瞿昙。<a id="a-8h"></a>我无欲故梵行相成。<a id="a-8i"></a>我之身根乃能如此如自在天。<a id="a-8j"></a>我今神通过踰沙门百千万倍。<a id="a-8k"></a>沙门作一我当作二。<a id="a-8l"></a>即于地中化作一树。<a id="a-8m"></a>以其身根绞绕着树满七匝已。<a id="a-8n"></a>令树云雾如龙王气。<a id="a-8o"></a>高声大唤举手唱言。<a id="a-8p"></a>瞿昙。<a id="a-8q"></a>我梵行相事验如此。<a id="a-8r"></a>汝称男子言大丈夫。<a id="a-8s"></a>以何为证。<a id="a-8t"></a>尔时世尊化作宝枷。<a id="a-8u"></a>宝枷两头有十四珠。<a id="a-8v"></a>一一明珠有千光明。<a id="a-8w"></a>一一光明化成化佛。<a id="a-8x"></a>作十八变住立空中。<a id="a-8y"></a>世尊现化。<a id="a-8z"></a>倒住空中脚在枷上。<a id="a-90"></a>时佛二足出千莲华。<a id="a-91"></a>一一莲华万亿光明。<a id="a-92"></a>一一光中有百亿宝台。<a id="a-93"></a>一一台中无数化佛。<a id="a-94"></a>一一化佛各摄一脚。<a id="a-95"></a>犹如卷琉璃令脚不现。<a id="a-96"></a>一切化佛及释迦文。<a id="a-97"></a>悉悬一脚倒住空中。<a id="a-98"></a>唯诸尼揵见佛倒住。<a id="a-99"></a>无量天龙八部鬼神。<a id="a-9A"></a>见佛世尊安坐讲堂敷演大法。<a id="a-9B"></a>所谓无相无我等法。<a id="a-9C"></a>时空有声告诸尼揵。<a id="a-9D"></a>佛已作一汝可作二。<a id="a-9E"></a>时诸尼揵即自腾掷。<a id="a-9F"></a>手搏树枝抱树而立。<a id="a-9G"></a>尽尼揵术不能倒立。<a id="a-9H"></a>树神现身手搏其耳。<a id="a-9I"></a>骂言狂人汝如小虫。<a id="a-9J"></a>敢与兽王师子共战。<a id="a-9K"></a>汝向大唤。<a id="a-9L"></a>佛若作一我当作二。<a id="a-9M"></a>佛今已住大神通力汝何不为。<a id="a-9N"></a>树神骂已。<a id="a-9O"></a>地神坚牢即从地出住立空中。<a id="a-9P"></a>以大铁锁锁尼揵脚倒悬空中。<a id="a-9Q"></a>有五夜叉以杖挝之。<a id="a-9R"></a>尼揵痛急目掣坠地。<a id="a-9S"></a>未至地顷有一尼揵称南无佛。<a id="a-9T"></a>世尊以手接取尼揵令身不痛。<a id="a-9U"></a>时诸尼揵既至地已。<a id="a-9V"></a>妒心不歇语地神言。<a id="a-9W"></a>汝无慈心偏为瞿昙。<a id="a-9X"></a>汝宿罪故受夜叉身在此地下。<a id="a-9Y"></a>今日复更无慈普爱。<a id="a-9Z"></a>但为瞿昙困苦我等。<a id="a-9a"></a>时恒河神飞住空中。<a id="a-9b"></a>手执大石告言。<a id="a-9c"></a>尼揵。<a id="a-9d"></a>如汝痴人。<a id="a-9e"></a>服食牛粪石灰涂头。<a id="a-9f"></a>令发褫落裸形无耻。<a id="a-9g"></a>犹如驴马亦如贫龙不能润益。<a id="a-9h"></a>如来佛日普照一切。<a id="a-9i"></a>汝今云何持黑闇身与日争光。<a id="a-9j"></a>尔时水神唱是语已。<a id="a-9k"></a>劝请世尊伏诸尼揵。<a id="a-9l"></a>尔时世尊告诸尼揵。<a id="a-9m"></a>汝等不知如来身分。<a id="a-9n"></a>若欲见者随意观之。<a id="a-9o"></a>如来积劫修行梵行。<a id="a-9p"></a>在家之时无邪欲想。<a id="a-9q"></a>心不染累故得斯报。<a id="a-9r"></a>犹如宝马隐显无常。<a id="a-9s"></a>今当为汝少现身分。<a id="a-9t"></a>尔时世尊从空而下。<a id="a-9u"></a>即于地上化作四水如四大海。<a id="a-9v"></a>四海之中有须弥山。<a id="a-9w"></a>佛在山下正身仰卧放金色光。<a id="a-9x"></a>其光晃耀映诸天目。<a id="a-9y"></a>徐出马藏绕山七匝如金莲华。<a id="a-9z"></a>华华相次上至梵世。<a id="a-A0"></a>从佛身出一亿那由他杂宝莲华。<a id="a-A1"></a>犹如华幢覆蔽马藏。<a id="a-A2"></a>此莲华幢有十亿层。<a id="a-A3"></a>层有百千无量化佛。<a id="a-A4"></a>一一化佛百亿菩萨。<a id="a-A5"></a>无数比丘以为侍者。<a id="a-A6"></a>化佛放光照十方界。<a id="a-A7"></a>尼揵见已大惊心伏。<a id="a-A8"></a>佛梵行相乃至如此不可思议。<a id="a-A9"></a>形不丑恶犹如莲华。<a id="a-AA"></a>我今顶礼佛功德海。<a id="a-AB"></a>佛智无边不可穷尽。<a id="a-AC"></a>受我忏悔摄取我等。<a id="a-AD"></a>作此语已五百尼揵。<a id="a-AE"></a>合掌叉手长跪在地。<a id="a-AF"></a>求佛出家。<a id="a-AG"></a>佛言。<a id="a-AH"></a>善来比丘。<a id="a-AI"></a>佛敕迦葉为办衣服。<a id="a-AJ"></a>迦葉尔时至仙人所告大仙人。<a id="a-AK"></a>今日世尊伏诸尼揵。<a id="a-AL"></a>唯愿仙士施少衣裳。<a id="a-AM"></a>时诸仙人取好树皮多罗树叶裁缝为衣。<a id="a-AN"></a>时诸仙人师名曰光目。<a id="a-AO"></a>合掌叉手告诸弟子。<a id="a-AP"></a>佛德无量弘誓周普。<a id="a-AQ"></a>乃摄受此着邪见人。<a id="a-AR"></a>我宜办衣给裸形者。<a id="a-AS"></a>亦敬佛宝可脱诸苦。<a id="a-AT"></a>说是语已从迦葉后至世尊所。<a id="a-AU"></a>五百仙人见莲华台从佛身出如众莲华。<a id="a-AV"></a>围绕须弥上至梵世。<a id="a-AW"></a>时诸仙人见此事已。<a id="a-AX"></a>欢喜合掌敬礼世尊。<a id="a-AY"></a>谛观世尊目不暂舍。<a id="a-AZ"></a>见佛眉间白毫相光右旋宛转。<a id="a-Aa"></a>及见佛身一切众相。<a id="a-Ab"></a>作是思惟。<a id="a-Ac"></a>此相好者。<a id="a-Ad"></a>必从前世无缚无著无我无作无心无识无人无物无施无受清净檀波罗蜜生。<a id="a-Ae"></a>亦随一切平等无相大智空慧般若波罗蜜生。<a id="a-Af"></a>思是义已应时即逮无生法忍。<a id="a-Ag"></a>五百尼揵着僧伽梨。<a id="a-Ah"></a>为佛作礼未举头顷。<a id="a-Ai"></a>应时即得阿罗汉道。<a id="a-Aj"></a>三明六通具八解脱。<a id="a-Ak"></a>一一尼揵誓愿当度。<a id="a-Al"></a>五百尼揵。<a id="a-Am"></a>现此相时。<a id="a-An"></a>无量诸天龙夜叉众。<a id="a-Ao"></a>见佛梵行清净果报。<a id="a-Ap"></a>身心欢喜发阿耨多罗三藐三菩提心。</p>
  <p id="aAq">佛告阿难。<a id="a-Ar"></a>佛灭度后天众龙众夜叉众。<a id="a-As"></a>沙门众婆罗门众。<a id="a-At"></a>问佛世尊过去世时清净无欲修诸梵行得何果报。<a id="a-Au"></a>汝当答言。<a id="a-Av"></a>佛有马王藏相。<a id="a-Aw"></a>与身平等七合盈满。<a id="a-Ax"></a>如金刚器中外俱净。<a id="a-Ay"></a>为度众生出现是相。<a id="a-Az"></a>化佛光明妙莲华云其数无量。<a id="a-B0"></a>如此身者。<a id="a-B1"></a>从无数世无染安隐善持戒慧尸波罗蜜生。<a id="a-B2"></a>佛敕阿难。<a id="a-B3"></a>佛灭度后佛诸弟子。<a id="a-B4"></a>欲观如来阴马藏相。<a id="a-B5"></a>当作是观。<a id="a-B6"></a>如是观者是名正观。<a id="a-B7"></a>若异观者名为邪观。<a id="a-B8"></a>佛灭度后佛诸弟子。<a id="a-B9"></a>若有系心正念思惟佛梵行相化佛光明者。<a id="a-BA"></a>常于梦中见十方佛。<a id="a-BB"></a>此人生生恒修梵行。<a id="a-BC"></a>除却二十万劫生死之罪。<a id="a-BD"></a>说是相时。<a id="a-BE"></a>夜叉众中八千夜叉身心欢喜。<a id="a-BF"></a>赞叹如来无量德行。<a id="a-BG"></a>应时即发阿耨多罗三藐三菩提心。</p>
 </body>
</html>