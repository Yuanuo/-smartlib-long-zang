<!doctype html>
<html id="z3IBU06UT" data-ver="785">
 <head>
  <meta charset="utf-8">
  <meta author="佛陀跋陀罗">
  <meta library="龙藏">
  <meta catalog="大乘单译经">
  <meta period="东晋">
 </head>
 <body>
  <h1 id="a1">观佛三昧海经卷第七</h1>
  <h2 id="a2">观四威仪品第六之余</h2>
  <p id="a3">佛告阿难。<a id="a-4"></a>云何如来至旷野泽伏鬼大将。<a id="a-5"></a>我从舍卫只陀精舍。<a id="a-6"></a>放金色光照舍卫城令作金色。<a id="a-7"></a>舍卫国内有一长者名曰财德。<a id="a-8"></a>长者有子年始三岁。<a id="a-9"></a>父教其子令受三归。<a id="a-A"></a>散脂鬼神饥火所逼。<a id="a-B"></a>入舍卫城接取婴儿。<a id="a-C"></a>尔时婴儿称南无佛。<a id="a-D"></a>以称佛故鬼王口噤不能得食。<a id="a-E"></a>但眼出火以怖婴儿。<a id="a-F"></a>婴儿见鬼形状丑恶胸有三面。<a id="a-G"></a>脐有二面两膝二面。<a id="a-H"></a>面如象面狗牙上出。<a id="a-I"></a>眼复出火火皆下流。<a id="a-J"></a>童子惊怖称南无佛南无法南无僧。<a id="a-K"></a>尔时世尊。<a id="a-L"></a>天耳远闻独将阿难足步虚空。<a id="a-M"></a>阿难在后从佛不及。<a id="a-N"></a>佛以神力化作宝华。<a id="a-O"></a>其华光明接取阿难。<a id="a-P"></a>阿难坐华见阎浮提满中化佛。<a id="a-Q"></a>一一化佛身满三千大千世界。<a id="a-R"></a>是诸化佛说三乘法。<a id="a-S"></a>劝进菩萨修行念佛。<a id="a-T"></a>阿难见闻即忆过去九十亿佛所说经藏。<a id="a-U"></a>忆持不失。</p>
  <p id="aV">尔时世尊到旷野泽。<a id="a-W"></a>放眉间白毫大人相光。<a id="a-X"></a>其光直照怖小儿身。<a id="a-Y"></a>小儿见光。<a id="a-Z"></a>如见父母心无惊惧。<a id="a-a"></a>时旷野鬼。<a id="a-b"></a>举一大石厚十二丈。<a id="a-c"></a>欲掷世尊。<a id="a-d"></a>眼出雷电雨雹如雨。<a id="a-e"></a>一一雹下如赤鸡子从空而下。<a id="a-f"></a>未至佛上化成化佛。<a id="a-g"></a>一一化佛入火光三昧。<a id="a-h"></a>诸火光明烧旷野泽。<a id="a-i"></a>大地洞然鬼王不怖。<a id="a-j"></a>掷石住空化成宝台。<a id="a-k"></a>台中复有百亿化佛。<a id="a-l"></a>异口同音赞叹慈心。<a id="a-m"></a>鬼犹不伏。<a id="a-n"></a>时金刚神。<a id="a-o"></a>手奋金杵挥大利剑。<a id="a-p"></a>髭如剑竦眼如电光。<a id="a-q"></a>以金刚杵拟鬼王额。<a id="a-r"></a>攘臂大叫声振天地。<a id="a-s"></a>鬼王惊怖抱持小儿。<a id="a-t"></a>长跪上佛白言。<a id="a-u"></a>沙门唯愿慈爱救我生命。<a id="a-v"></a>时金刚神化金刚杵为大铁山。<a id="a-w"></a>四面火起绕鬼七匝。<a id="a-x"></a>猛火炎炽焚烧鬼身。<a id="a-y"></a>婴儿举手敕鬼王言称南无佛。<a id="a-z"></a>我称佛故从死得生。<a id="a-10"></a>汝今可称南无诸佛。<a id="a-11"></a>尔时鬼王。<a id="a-12"></a>惊怖失声称南无佛。<a id="a-13"></a>白言瞿昙可救护我。</p>
  <p id="a14">尔时世尊。<a id="a-15"></a>以梵音声犹如慈父安慰诸子。<a id="a-16"></a>抚慰鬼王亦复如是。<a id="a-17"></a>密迹金刚敕鬼王言。<a id="a-18"></a>汝今速伏归依佛法及与众僧。<a id="a-19"></a>汝若不伏碎汝眷属万亿八千令如微尘。<a id="a-1A"></a>时旷野鬼以惊怖故。<a id="a-1B"></a>五体投地为佛作礼白言。<a id="a-1C"></a>世尊。<a id="a-1D"></a>我恒啖人。<a id="a-1E"></a>今者不杀当食何物。<a id="a-1F"></a>佛敕鬼王汝但不杀。<a id="a-1G"></a>我敕弟子常施汝食乃至法灭。<a id="a-1H"></a>以我力故令汝饱满。<a id="a-1I"></a>鬼王闻已欢喜合掌受佛五戒。<a id="a-1J"></a>受五戒已见诸火山。<a id="a-1K"></a>焰焰相次变成化佛满旷野泽皆是化佛。<a id="a-1L"></a>一一佛后有一阿难。<a id="a-1M"></a>一一化佛异口同音皆说五戒。<a id="a-1N"></a>时旷野鬼白金刚神。<a id="a-1O"></a>因大德故得服甘露无上法味。<a id="a-1P"></a>时金刚神掷杵空中。<a id="a-1Q"></a>佛神力故令金刚杵犹如百亿金须弥山。<a id="a-1R"></a>一一须弥百亿龛室。<a id="a-1S"></a>一一龛室百亿化佛游步经行。<a id="a-1T"></a>是诸化佛举足下足。<a id="a-1U"></a>足下自然生七宝台。<a id="a-1V"></a>一一台上恒沙化佛结加趺坐。<a id="a-1W"></a>佛告大王。<a id="a-1X"></a>佛灭度后佛诸弟子。<a id="a-1Y"></a>欲知如来伏旷野鬼自在神通。<a id="a-1Z"></a>如是观者名为正观。<a id="a-1a"></a>若异观者名为邪观。<a id="a-1b"></a>佛灭度后若有众生。<a id="a-1c"></a>思是法者观是法者得此想者。<a id="a-1d"></a>除百千亿劫生死之罪。<a id="a-1e"></a>生生之处不受鬼身。<a id="a-1f"></a>值遇诸佛间无空缺。<a id="a-1g"></a>设无佛时遇辟支佛。<a id="a-1h"></a>无辟支佛恒遇仙人为说正道。<a id="a-1i"></a>佛告阿难。<a id="a-1j"></a>汝今持是境界念想。<a id="a-1k"></a>为未来世一切众生当广宣说。<a id="a-1l"></a>是名诸佛神通境界。<a id="a-1m"></a>若失此事则名谤佛断菩提种。<a id="a-1n"></a>持是法者鬼魅不着。<a id="a-1o"></a>恒为诸佛之所护助。</p>
  <p id="a1p">佛告阿难。<a id="a-1q"></a>云何名如来到那干诃罗国。<a id="a-1r"></a>古仙山薝卜华林。<a id="a-1s"></a>毒龙池侧青莲华泉北。<a id="a-1t"></a>罗刹穴中阿那斯山岩南。<a id="a-1u"></a>尔时彼穴有五罗刹。<a id="a-1v"></a>化作女龙与毒龙通。<a id="a-1w"></a>龙复降雹罗刹乱行。<a id="a-1x"></a>饥馑疾疫已历四年。<a id="a-1y"></a>时王惊惧。<a id="a-1z"></a>祷祠神祇于事无益。<a id="a-20"></a>召诸咒师令咒毒龙。<a id="a-21"></a>罗刹气盛咒术。<a id="a-22"></a>不行。<a id="a-23"></a>王作是念。<a id="a-24"></a>得一神人。<a id="a-25"></a>驱此罗刹降是毒龙。<a id="a-26"></a>唯除我身其余无惜。<a id="a-27"></a>时有梵志聪明多智。<a id="a-28"></a>白言。<a id="a-29"></a>大王。<a id="a-2A"></a>迦毗罗城净饭王子。<a id="a-2B"></a>其生之日万神侍御七宝降瑞。<a id="a-2C"></a>阿私陀相。<a id="a-2D"></a>处国当为转轮圣王。<a id="a-2E"></a>若不乐天下成自然佛。<a id="a-2F"></a>今者道成号释迦文。<a id="a-2G"></a>巨身丈六三十二相八十种好。<a id="a-2H"></a>足蹑莲华项佩日光。<a id="a-2I"></a>身相端严如真金山。<a id="a-2J"></a>王闻是语心大欢喜。<a id="a-2K"></a>向佛生地自归作礼。<a id="a-2L"></a>若梵志语审实不虚。<a id="a-2M"></a>有佛出世名释迦文。<a id="a-2N"></a>然我相法。<a id="a-2O"></a>却后九劫乃当有佛名释迦文。<a id="a-2P"></a>云何今日佛日已兴。<a id="a-2Q"></a>云何不哀至此国界。<a id="a-2R"></a>空中有声告言大王。<a id="a-2S"></a>汝莫疑。<a id="a-2T"></a>佛释迦牟尼精进勇猛超越九劫。<a id="a-2U"></a>闻是语已。<a id="a-2V"></a>复更长跪合掌赞叹。<a id="a-2W"></a>佛通明慧应知我心。<a id="a-2X"></a>愿屈慈悲光临此国。<a id="a-2Y"></a>尔时香烟至佛精舍。<a id="a-2Z"></a>如白琉璃云。<a id="a-2a"></a>绕佛七匝化作金盖。<a id="a-2b"></a>其盖有铃出妙音声。<a id="a-2c"></a>其声请佛请比丘僧。<a id="a-2d"></a>尔时如来敕诸比丘。<a id="a-2e"></a>诸得六通者随从佛后。<a id="a-2f"></a>受那干诃罗王弗巴浮提请。</p>
  <p id="a2g">摩诃迦葉徒众五百化作琉璃山。<a id="a-2h"></a>山上皆有流泉浴池七宝行树。<a id="a-2i"></a>树下皆有金床银光。<a id="a-2j"></a>光化为窟。<a id="a-2k"></a>摩诃迦葉坐此窟中常坐不卧。<a id="a-2l"></a>敕诸弟子行十二头陀。<a id="a-2m"></a>其山如云疾于猛风诣古仙山。<a id="a-2n"></a>大目揵连徒众五百。<a id="a-2o"></a>化百千龙盘身为座。<a id="a-2p"></a>龙口吐火化成金台七宝床座。<a id="a-2q"></a>宝帐宝盖及诸幢幡皆悉备足。<a id="a-2r"></a>目连处中。<a id="a-2s"></a>如琉璃人表里清彻。<a id="a-2t"></a>诣那干诃舍利弗以神通力。<a id="a-2u"></a>化作雪山白玉为窟。<a id="a-2v"></a>均提等五百沙弥。<a id="a-2w"></a>坐七宝窟围绕雪山。<a id="a-2x"></a>时舍利弗坐白玉窟。<a id="a-2y"></a>如黄金人放金色光。<a id="a-2z"></a>其光杂色映耀雪山。<a id="a-30"></a>敷扬大法沙弥听受。<a id="a-31"></a>往诣彼国。</p>
  <p id="a32">摩诃迦栴延与其眷属五百比丘化作莲华。<a id="a-33"></a>犹如金台比丘处上。<a id="a-34"></a>身下出水化为流泉。<a id="a-35"></a>流诸华间水不渧地。<a id="a-36"></a>上有金盖弥覆比丘。<a id="a-37"></a>亦往彼国。<a id="a-38"></a>如是千二百五十大弟子。<a id="a-39"></a>各有五百比丘作诸神通。<a id="a-3A"></a>如舍利弗目揵连等。<a id="a-3B"></a>踊身虚空如雁王翔。<a id="a-3C"></a>往诣彼国。</p>
  <p id="a3D">尔时世尊着衣持钵敕语阿难持尼师檀。<a id="a-3E"></a>尔时世尊足步虚空。<a id="a-3F"></a>佛举足时。<a id="a-3G"></a>四天王释提桓因梵天王无数天子百千天女绕佛七匝。<a id="a-3H"></a>为佛作礼侍从佛后。</p>
  <p id="a3I">尔时世尊。<a id="a-3J"></a>放项金光化作一万八千诸大化佛。<a id="a-3K"></a>一一化佛复放光明。<a id="a-3L"></a>如此项光亦复化作一万八千诸大化佛。<a id="a-3M"></a>佛佛相次满虚空中。<a id="a-3N"></a>如雁王翔往至彼国。<a id="a-3O"></a>始到国界王出奉迎为佛作礼。<a id="a-3P"></a>尔时龙王见世尊来。<a id="a-3Q"></a>父子徒党十六大龙兴大云雷震吼雨雹。<a id="a-3R"></a>眼中出火口亦吐火。<a id="a-3S"></a>鳞甲身毛俱出烟焰。<a id="a-3T"></a>五罗刹女现丑恶形。<a id="a-3U"></a>眼如掣电住立佛前。<a id="a-3V"></a>时龙王子。<a id="a-3W"></a>见虚空中满中化佛。<a id="a-3X"></a>白其父言。<a id="a-3Y"></a>父王吐火欲害一佛。<a id="a-3Z"></a>试看空中有无数佛。<a id="a-3a"></a>时龙吐毒心意猛盛诃责其子。<a id="a-3b"></a>惟有一佛何处有多。<a id="a-3c"></a>时金刚神手把大杵化身无数杵头火然如旋火轮。<a id="a-3d"></a>轮轮相次从空中下。<a id="a-3e"></a>火焰热炽犹如融铜。<a id="a-3f"></a>烧恶龙身龙王惊怖。<a id="a-3g"></a>无走遁处走入佛影。<a id="a-3h"></a>佛影清凉如甘露洒。<a id="a-3i"></a>龙得除热仰头视空。<a id="a-3j"></a>满空中佛一一如来放无数光。<a id="a-3k"></a>一一光中无量化佛。<a id="a-3l"></a>一一化佛亦放无数百千光明。<a id="a-3m"></a>时诸光中一切皆是执金刚神奋金刚杵。<a id="a-3n"></a>龙见诸佛极大欢喜。<a id="a-3o"></a>见诸金刚极大惶怖。<a id="a-3p"></a>合掌恭敬为佛作礼。<a id="a-3q"></a>五罗刹女亦礼如来。<a id="a-3r"></a>时诸天子雨曼陀罗花摩诃曼陀罗花曼殊沙花摩诃曼殊沙花。<a id="a-3s"></a>而以供养天鼓自鸣。<a id="a-3t"></a>诸天叉手空中立侍。<a id="a-3u"></a>时彼国王眷属五千。<a id="a-3v"></a>烧众名香头面礼佛请佛就座。<a id="a-3w"></a>时彼龙王从龙池出。<a id="a-3x"></a>献七宝床手擎敷置白佛。<a id="a-3y"></a>世尊。<a id="a-3z"></a>惟愿救我。<a id="a-40"></a>莫使力士伤害我身。</p>
  <p id="a41">尔时如来以梵音声。<a id="a-42"></a>犹如慈母抚恤婴儿令彼龙王及罗刹女受法王化。<a id="a-43"></a>请佛就座。<a id="a-44"></a>尔时国王。<a id="a-45"></a>复敷高床[毯-炎+瞿]氀毾[毯-炎+登]极细软者。<a id="a-46"></a>张白氎缦。<a id="a-47"></a>真珠罗网弥覆其上。<a id="a-48"></a>请佛世尊令处缦中。</p>
  <p id="a49">尔时世尊。<a id="a-4A"></a>举足欲行佛鹿王腨腨出五光。<a id="a-4B"></a>光有五色绕佛七匝。<a id="a-4C"></a>如天妙花化成花帐。<a id="a-4D"></a>众花叶间百千无数诸化菩萨。<a id="a-4E"></a>合掌赞偈有万亿音。<a id="a-4F"></a>空中化佛放腨光明亦复如是。<a id="a-4G"></a>十六小龙手执山石。<a id="a-4H"></a>霹雳起火来至佛所。<a id="a-4I"></a>大众惊怖入佛光中。</p>
  <p id="a4J">尔时世尊。<a id="a-4K"></a>出金色臂张合曼掌。<a id="a-4L"></a>指网曼间雨大宝花。<a id="a-4M"></a>大众皆见化成化佛。<a id="a-4N"></a>唯诸龙见是金翅鸟欲搏噬龙。<a id="a-4O"></a>龙畏金翅走入佛影。<a id="a-4P"></a>为佛作礼叩头求救。<a id="a-4Q"></a>佛至缦前敕阿难言。<a id="a-4R"></a>敷尼师檀。<a id="a-4S"></a>是时阿难即入缦中。<a id="a-4T"></a>先举右手从左肩上取尼师檀。<a id="a-4U"></a>时尼师檀即复化成五百亿金台。<a id="a-4V"></a>七宝校饰。<a id="a-4W"></a>欲敷之时即复化成五百亿莲华七宝庄严。<a id="a-4X"></a>政四角时。<a id="a-4Y"></a>一角生五百亿七宝莲华。<a id="a-4Z"></a>行行相次遍满缦内。</p>
  <p id="a4a">尔时世尊。<a id="a-4b"></a>就七宝床结加趺坐。<a id="a-4c"></a>诸莲花上皆有佛坐。<a id="a-4d"></a>时诸比丘见佛坐已。<a id="a-4e"></a>为佛作礼右绕七匝。<a id="a-4f"></a>各敷坐具比丘坐具。<a id="a-4g"></a>皆悉化成琉璃之座。<a id="a-4h"></a>比丘就座时琉璃座放琉璃光作琉璃窟。<a id="a-4i"></a>诸比丘等。<a id="a-4j"></a>入火光三昧身作金色。<a id="a-4k"></a>时彼国王。<a id="a-4l"></a>见佛神变欢喜合掌。<a id="a-4m"></a>绕佛七匝为佛作礼。<a id="a-4n"></a>睹佛神化。<a id="a-4o"></a>应时即发阿耨多罗三藐三菩提心。<a id="a-4p"></a>敕诸臣下皆使发心。<a id="a-4q"></a>尔时龙王。<a id="a-4r"></a>怖畏金刚大力士故。<a id="a-4s"></a>亦发阿耨多罗三藐三菩提心。<a id="a-4t"></a>五罗刹女亦发菩提心。</p>
  <p id="a4u">尔时大王。<a id="a-4v"></a>为佛及僧欲设中膳。<a id="a-4w"></a>佛告大王。<a id="a-4x"></a>但办食器余无所须。<a id="a-4y"></a>王受佛敕具诸宝器。<a id="a-4z"></a>佛神力故令诸器内天须陀昧自然盈满。<a id="a-50"></a>时诸大众食是食已。<a id="a-51"></a>自然得入念佛三昧。<a id="a-52"></a>见十方佛身量无边。<a id="a-53"></a>复闻说法微妙音声。<a id="a-54"></a>其音纯赞念佛念法念比丘僧。<a id="a-55"></a>亦有广说六波罗蜜。<a id="a-56"></a>三十七品助菩提法。<a id="a-57"></a>闻是语已倍更欢喜。<a id="a-58"></a>绕佛千匝。</p>
  <p id="a59">尔时国王请佛入城。<a id="a-5A"></a>龙王怒曰。<a id="a-5B"></a>汝夺我利吾灭汝国。<a id="a-5C"></a>佛告大王。<a id="a-5D"></a>檀越先归佛自知时。<a id="a-5E"></a>尔时国王。<a id="a-5F"></a>为佛作礼逡巡而退。<a id="a-5G"></a>尔时龙王及罗刹女。<a id="a-5H"></a>五体投地求佛授戒。<a id="a-5I"></a>佛即如法为说三归五戒之法。<a id="a-5J"></a>龙王闻已心大欢喜。<a id="a-5K"></a>龙王眷属百千诸龙。<a id="a-5L"></a>从池而出为佛作礼。<a id="a-5M"></a>如来应时随龙音类为其说法。<a id="a-5N"></a>闻法欢喜。<a id="a-5O"></a>佛敕目连为其受戒。</p>
  <p id="a5P">尔时目连入如意定。<a id="a-5Q"></a>即自化身作百千亿金翅鸟王。<a id="a-5R"></a>一一鸟王足蹑五龙住在虚空。<a id="a-5S"></a>时诸小龙而作是言。<a id="a-5T"></a>佛敕和上为我受戒。<a id="a-5U"></a>和上云何作恐怖像。<a id="a-5V"></a>目连告曰。<a id="a-5W"></a>汝于多劫不恐怖中横生怖想。<a id="a-5X"></a>于无嗔恚生嗔恚想。<a id="a-5Y"></a>于无害所横生害想。<a id="a-5Z"></a>我实是人。<a id="a-5a"></a>汝恶心故见我是鸟。<a id="a-5b"></a>尔时龙王以恐怖故。<a id="a-5c"></a>自誓不杀不恼众生以发善心。<a id="a-5d"></a>目连即时还复本身为说五戒。</p>
  <p id="a5e">尔时龙王。<a id="a-5f"></a>长跪合掌劝请世尊。<a id="a-5g"></a>唯愿如来常住此间。<a id="a-5h"></a>佛若不在我发恶心无由得成阿耨多罗三藐三菩提。<a id="a-5i"></a>唯愿如来留神垂念常在于此。<a id="a-5j"></a>殷勤三请如是不止。<a id="a-5k"></a>时梵天王。<a id="a-5l"></a>复来礼佛合掌劝请。<a id="a-5m"></a>愿婆伽婆。<a id="a-5n"></a>为未来世诸众生故。<a id="a-5o"></a>莫独偏为此一小龙。<a id="a-5p"></a>百千梵王异口同音皆作是请。</p>
  <p id="a5q">尔时如来即便微笑。<a id="a-5r"></a>口出无量百千光明。<a id="a-5s"></a>一一光中无量化佛。<a id="a-5t"></a>一一化佛万亿菩萨以为侍从。<a id="a-5u"></a>时彼龙王于其池中。<a id="a-5v"></a>出七宝台奉上如来。<a id="a-5w"></a>唯愿天尊受我此台。<a id="a-5x"></a>尔时世尊告龙王曰。<a id="a-5y"></a>不须此台。<a id="a-5z"></a>汝今但以罗刹石窟持以施我。<a id="a-60"></a>时梵天王无数天子先入窟中。<a id="a-61"></a>时彼龙王以诸杂宝以庄挍窟。<a id="a-62"></a>佛告阿难。<a id="a-63"></a>汝教龙王净扫石窟。<a id="a-64"></a>诸天闻已。<a id="a-65"></a>各脱宝衣竞以拂窟。<a id="a-66"></a>尔时如来还摄身光。<a id="a-67"></a>卷诸化佛来入佛顶。<a id="a-68"></a>尔时如来。<a id="a-69"></a>敕诸比丘皆在窟外。<a id="a-6A"></a>唯佛独入自敷坐具。<a id="a-6B"></a>敷坐具时。<a id="a-6C"></a>令此石山暂为七宝。<a id="a-6D"></a>时罗刹女及以龙王。<a id="a-6E"></a>为四大弟子尊者阿难。<a id="a-6F"></a>造五石窟。</p>
  <p id="a6G">尔时世尊。<a id="a-6H"></a>坐龙王窟不移坐处。<a id="a-6I"></a>亦受王请入那干诃城。<a id="a-6J"></a>耆阇崛山。<a id="a-6K"></a>舍卫国迦毗罗城。<a id="a-6L"></a>及诸住处皆见有佛。<a id="a-6M"></a>时虚空中莲华座上无量化佛。<a id="a-6N"></a>一切世界满中化佛。<a id="a-6O"></a>龙王欢喜发大誓愿。<a id="a-6P"></a>愿我来世得佛如此。<a id="a-6Q"></a>佛受王请经七日已。<a id="a-6R"></a>王遣一人乘八千里象。<a id="a-6S"></a>持诸供具遍一切国供养众僧。<a id="a-6T"></a>到处皆见释迦文佛。<a id="a-6U"></a>信反白王。<a id="a-6V"></a>如来世尊。<a id="a-6W"></a>不但此国余国亦有。<a id="a-6X"></a>余国诸佛皆说苦空无常无我六波罗蜜。<a id="a-6Y"></a>王闻是语。<a id="a-6Z"></a>豁然意解得无生忍。</p>
  <p id="a6a">尔时世尊。<a id="a-6b"></a>还摄神足从石窟出。<a id="a-6c"></a>与诸比丘游履。<a id="a-6d"></a>先世为菩萨时。<a id="a-6e"></a>两儿布施处。<a id="a-6f"></a>投身饿虎处。<a id="a-6g"></a>以头布施处。<a id="a-6h"></a>剜身千灯处。<a id="a-6i"></a>挑目布施处。<a id="a-6j"></a>割肉代鸽处。<a id="a-6k"></a>如是诸处龙皆随从。<a id="a-6l"></a>是时龙王。<a id="a-6m"></a>闻佛还国啼哭雨泪。<a id="a-6n"></a>白言。<a id="a-6o"></a>世尊。<a id="a-6p"></a>请佛常住。<a id="a-6q"></a>云何舍我我不见佛。<a id="a-6r"></a>当作恶事坠堕恶道。<a id="a-6s"></a>尔时世尊安慰龙王。<a id="a-6t"></a>我受汝请坐汝窟中。<a id="a-6u"></a>经千五百岁。<a id="a-6v"></a>时诸小龙合掌叉手。<a id="a-6w"></a>劝请世尊还入窟中。<a id="a-6x"></a>诸龙见佛坐已窟中。<a id="a-6y"></a>身上出水身下出火作十八变。<a id="a-6z"></a>小龙见已。<a id="a-70"></a>复更增进坚固道心。<a id="a-71"></a>释迦文佛踊身入石。<a id="a-72"></a>犹如明镜人见面像。<a id="a-73"></a>诸龙皆见佛在石内映现于外。<a id="a-74"></a>尔时诸龙合掌欢喜。<a id="a-75"></a>不出其池常见佛日。</p>
  <p id="a76">尔时世尊。<a id="a-77"></a>结加趺坐在石壁内。<a id="a-78"></a>众生见时。<a id="a-79"></a>远望则见近则不现。<a id="a-7A"></a>诸天百千供养佛影。<a id="a-7B"></a>影亦说法。<a id="a-7C"></a>时梵天王合掌恭敬。<a id="a-7D"></a>以偈颂曰。</p>
  <p id="a7E">如来处石窟　　踊身入石里</p>
  <p id="a7F">如日无障碍　　金光相具足</p>
  <p id="a7G">我今头面礼　　牟尼救世尊</p>
  <p id="a7H">尔时世尊。<a id="a-7I"></a>化五百宝车。<a id="a-7J"></a>佛处车中分身五百。<a id="a-7K"></a>尔时宝车。<a id="a-7L"></a>住虚空中回旋自在。<a id="a-7M"></a>车毂辋间百千光明。<a id="a-7N"></a>一一光明无数化佛。<a id="a-7O"></a>不动不转到迦毗罗城。<a id="a-7P"></a>坐师子座如入三昧。<a id="a-7Q"></a>一毛孔中有一佛出。<a id="a-7R"></a>一毛孔中还一佛入。<a id="a-7S"></a>如是出入满虚空中。<a id="a-7T"></a>无量化佛结加趺坐。<a id="a-7U"></a>是名如来坐时境界。<a id="a-7V"></a>佛灭度后佛诸弟子。<a id="a-7W"></a>若欲知佛行者。<a id="a-7X"></a>如向所说。<a id="a-7Y"></a>若欲知佛坐者当观佛影。<a id="a-7Z"></a>观佛影者先观佛像作丈六想。<a id="a-7a"></a>结加趺坐敷草为座。<a id="a-7b"></a>请像令坐见坐了了。<a id="a-7c"></a>复当作想作一石窟高一丈八尺深二十四步清白石想。<a id="a-7d"></a>此想成已见坐佛像住虚空中足下雨花。<a id="a-7e"></a>复见行想入石窟中。<a id="a-7f"></a>入已复令石窟作七宝山想。<a id="a-7g"></a>此想成已复见佛像踊入石壁。<a id="a-7h"></a>石壁无碍犹如明镜。<a id="a-7i"></a>此想成已如前还想三十二相。<a id="a-7j"></a>相相观之极令明了。<a id="a-7k"></a>此想成已见诸化佛。<a id="a-7l"></a>坐大宝花结加趺坐。<a id="a-7m"></a>放身光明普照一切。<a id="a-7n"></a>一一坐佛身毛孔中。<a id="a-7o"></a>雨阿僧祇诸七宝幢。<a id="a-7p"></a>一一幢头百千宝幡。<a id="a-7q"></a>幡极小者。<a id="a-7r"></a>纵广正等如须弥山。<a id="a-7s"></a>此宝幡中。<a id="a-7t"></a>复有无数百千化佛。<a id="a-7u"></a>一一化佛。<a id="a-7v"></a>踊身皆入此石窟中佛影脐里。<a id="a-7w"></a>此想现时如佛心说。<a id="a-7x"></a>如是观者名为正观。<a id="a-7y"></a>若异观者名为邪观。<a id="a-7z"></a>佛灭度后。<a id="a-80"></a>如我所说观佛影者。<a id="a-81"></a>是名真观如来坐。<a id="a-82"></a>观如来坐者。<a id="a-83"></a>如见佛身等无有异。<a id="a-84"></a>除百千劫生死之罪。<a id="a-85"></a>若不能见。<a id="a-86"></a>当入塔观一切坐像。<a id="a-87"></a>见坐像已忏悔障罪。<a id="a-88"></a>此人观像因缘功德。<a id="a-89"></a>弥勒出世。<a id="a-8A"></a>见弥勒佛初始坐于龙华树下结加趺坐。<a id="a-8B"></a>见已欢喜。<a id="a-8C"></a>三种菩提随愿觉了。</p>
  <p id="a8D">云何名观如来行。<a id="a-8E"></a>诣拘尸那时降诸力士。<a id="a-8F"></a>佛告父王。<a id="a-8G"></a>如来不久。<a id="a-8H"></a>当于彼国入般涅槃。<a id="a-8I"></a>尔时五百力士除妨路石。<a id="a-8J"></a>尽力士力不能令去。<a id="a-8K"></a>尔时世尊化作沙门。<a id="a-8L"></a>以手挑石石飞住空中。<a id="a-8M"></a>力士惊怖。<a id="a-8N"></a>此石设堕走避无所。<a id="a-8O"></a>仰看空石皆成化佛。<a id="a-8P"></a>犹如金山诸佛围绕。<a id="a-8Q"></a>力士见已心大欢喜。<a id="a-8R"></a>时化沙门。<a id="a-8S"></a>倚卧树下如人昼眠。<a id="a-8T"></a>有日光明从左胁出。<a id="a-8U"></a>如百亿日入右胁中。<a id="a-8V"></a>一一日中有二宝树。<a id="a-8W"></a>有大宝床诸佛卧上。<a id="a-8X"></a>如是光明遍照十方无量世界。<a id="a-8Y"></a>一一世界无量诸佛。<a id="a-8Z"></a>倚卧树下皆有光明。<a id="a-8a"></a>从右胁入左胁而出。<a id="a-8b"></a>如是光明变成宝台。<a id="a-8c"></a>行者悉见十方世界有一宝台。<a id="a-8d"></a>此宝台上有一大佛。<a id="a-8e"></a>身量巨小与十方等。<a id="a-8f"></a>倚卧台侧。<a id="a-8g"></a>尔时彼佛。<a id="a-8h"></a>左胁流水如琉璃珠。<a id="a-8i"></a>一一宝珠如须弥山。<a id="a-8j"></a>一一山内百千卧佛。<a id="a-8k"></a>一一卧佛出大光明。<a id="a-8l"></a>亦如上说。<a id="a-8m"></a>右胁复出万亿乳河流注于下。<a id="a-8n"></a>渧渧化成百千化花。<a id="a-8o"></a>花有化佛卧莲花上。<a id="a-8p"></a>各以右手洒甘露雨。<a id="a-8q"></a>令一切众皆得服食。<a id="a-8r"></a>饿鬼众生见此相时自然饱满。</p>
  <p id="a8s">尔时空中有妙音声。<a id="a-8t"></a>赞四无量心。<a id="a-8u"></a>然后分别空无境界。<a id="a-8v"></a>无心心想寂灭境界。<a id="a-8w"></a>作是观者名观如来卧。<a id="a-8x"></a>观如来卧者。<a id="a-8y"></a>先当观卧像。<a id="a-8z"></a>见卧像已当作是念。<a id="a-90"></a>佛在世时所以现卧。<a id="a-91"></a>诸佛如来体无疲惓。<a id="a-92"></a>但为降伏刚强力士及诸邪见不善众生。<a id="a-93"></a>或复慈愍诸比丘故现右胁卧。<a id="a-94"></a>如来卧者是大悲卧。<a id="a-95"></a>欲观佛卧当行慈心。<a id="a-96"></a>行慈心者。<a id="a-97"></a>缘一切众生见受苦时。<a id="a-98"></a>不惜身分成熟安乐。<a id="a-99"></a>受苦众生令得无患。<a id="a-9A"></a>大悲心者。<a id="a-9B"></a>见诸众生受苦恼时。<a id="a-9C"></a>如己父母师长善友。<a id="a-9D"></a>生悲哀心泪如猛雨。<a id="a-9E"></a>如是等心名为大悲。<a id="a-9F"></a>见他受乐心生欢喜。<a id="a-9G"></a>譬如比丘得第三禅。<a id="a-9H"></a>是名为喜。</p>
  <p id="a9I">舍者。<a id="a-9J"></a>一切众生无众生相。<a id="a-9K"></a>作是观时先观自身。<a id="a-9L"></a>地大是众生耶。<a id="a-9M"></a>水火风大是众生耶。<a id="a-9N"></a>色是众生耶。<a id="a-9O"></a>受想行识是众生耶。<a id="a-9P"></a>空是众生耶。<a id="a-9Q"></a>非空是众生耶。<a id="a-9R"></a>如是众生耶。<a id="a-9S"></a>非如是众生耶。<a id="a-9T"></a>实际是众生耶。<a id="a-9U"></a>非实际是众生耶。<a id="a-9V"></a>有为空是众生耶。<a id="a-9W"></a>无为空是众生耶。<a id="a-9X"></a>如是分别解析时。<a id="a-9Y"></a>不见众生不得众生无众生想。<a id="a-9Z"></a>心无所著亦无志求。<a id="a-9a"></a>解如是等清净法者。<a id="a-9b"></a>名为行舍。</p>
  <p id="a9c">佛告阿难。<a id="a-9d"></a>若有众生乐观佛卧者。<a id="a-9e"></a>是则真观清净慈定。<a id="a-9f"></a>若有众生闻佛卧法。<a id="a-9g"></a>及诸比丘。<a id="a-9h"></a>随顺佛语不坏威仪。<a id="a-9i"></a>右胁卧者。<a id="a-9j"></a>当知是人。<a id="a-9k"></a>着惭愧衣服忍辱药。<a id="a-9l"></a>如此比丘现世坐禅。<a id="a-9m"></a>见十方佛为说大法。<a id="a-9n"></a>若不坐禅不毁戒故。<a id="a-9o"></a>于未来世见十方佛。<a id="a-9p"></a>十方诸佛为说大法。<a id="a-9q"></a>闻法易悟。<a id="a-9r"></a>犹如壮士屈申臂顷。<a id="a-9s"></a>应时即得阿罗汉道。<a id="a-9t"></a>三明六通具八解脱。<a id="a-9u"></a>如来卧者饶益众生。<a id="a-9v"></a>以饶益故名慈悲喜舍。<a id="a-9w"></a>此四法者。<a id="a-9x"></a>出生诸佛诸菩萨母。<a id="a-9y"></a>说是语已。<a id="a-9z"></a>佛于众中举身放光。<a id="a-A0"></a>前八万四千。<a id="a-A1"></a>左八万四千。<a id="a-A2"></a>右八万四千。<a id="a-A3"></a>后八万四千。<a id="a-A4"></a>项八万四千。<a id="a-A5"></a>是诸毛孔一一毛孔一毛旋生。<a id="a-A6"></a>一一毛端有百万亿尘数莲花。<a id="a-A7"></a>一莲花上无量无数微尘化佛。<a id="a-A8"></a>诸化佛身高显庄严。<a id="a-A9"></a>如千万亿诸须弥山。<a id="a-AA"></a>一一佛脐中有五百万亿师子。<a id="a-AB"></a>一一师子吐五百万亿诸供养具。<a id="a-AC"></a>一一供具有五百万亿七宝花云。<a id="a-AD"></a>一一宝花云有五百万亿诸偈颂云。<a id="a-AE"></a>声声相次犹如雨渧。</p>
  <p id="aAF">尔时如来。<a id="a-AG"></a>复更明显八十种好。<a id="a-AH"></a>金色光明从白毫出。<a id="a-AI"></a>一一光明遍照十方化成诸佛。<a id="a-AJ"></a>是诸世尊。<a id="a-AK"></a>行者无数住者无数坐者无数卧者无数。<a id="a-AL"></a>是诸化佛说大慈悲。<a id="a-AM"></a>说三十七品助菩提分法。<a id="a-AN"></a>说六波罗蜜。<a id="a-AO"></a>说佛如来十力无畏十八不共。<a id="a-AP"></a>此相现时一亿诸释。<a id="a-AQ"></a>心无所著悟无生忍。<a id="a-AR"></a>佛为授记于未来世。<a id="a-AS"></a>过算数劫当得作佛。<a id="a-AT"></a>号三昧胜幢如来应供正遍知十号具足。<a id="a-AU"></a>次第作佛凡有一亿。<a id="a-AV"></a>彼佛出时娑婆世界清净庄严。<a id="a-AW"></a>犹如圣伏幢世界光明佛刹。<a id="a-AX"></a>等无有异。<a id="a-AY"></a>是诸菩萨得佛道时。<a id="a-AZ"></a>国土无有毁禁乱意不善之名。<a id="a-Aa"></a>纯是菩萨。<a id="a-Ab"></a>虽有声闻不谤大乘。<a id="a-Ac"></a>时诸释子。<a id="a-Ad"></a>闻佛授记心大欢喜。<a id="a-Ae"></a>各脱璎珞以散佛上。<a id="a-Af"></a>是诸璎珞。<a id="a-Ag"></a>当佛上住化成花树。<a id="a-Ah"></a>一一花树有恒沙花。<a id="a-Ai"></a>一一花上有恒沙宝楼。<a id="a-Aj"></a>一一楼中有恒沙化佛。<a id="a-Ak"></a>一一化佛演说八万四千诸波罗蜜。</p>
  <p id="aAl">复有化佛教诸声闻数息安般。<a id="a-Am"></a>流光白骨白骨流光。<a id="a-An"></a>心净想心不净想。<a id="a-Ao"></a>起结使想灭结使想。<a id="a-Ap"></a>断使支想杀使根想。<a id="a-Aq"></a>如是诸想九百亿尘数。<a id="a-Ar"></a>如数息安般。<a id="a-As"></a>说是名声闻法。<a id="a-At"></a>菩萨法者唯有四法。<a id="a-Au"></a>何等为四。<a id="a-Av"></a>一者昼夜六时说罪忏悔。<a id="a-Aw"></a>二者常修念佛不诳众生。<a id="a-Ax"></a>三者修六和敬心不恚慢。<a id="a-Ay"></a>四者修行六念如救头然。</p>
  <p id="aAz">佛告父王。<a id="a-B0"></a>如是等名未来世观佛三昧。<a id="a-B1"></a>亦名分别佛身。<a id="a-B2"></a>亦名知佛色相。<a id="a-B3"></a>亦名念佛三昧。<a id="a-B4"></a>亦名诸佛光明覆护众生。<a id="a-B5"></a>说是语时。<a id="a-B6"></a>天龙夜叉八部鬼神。<a id="a-B7"></a>十二亿众。<a id="a-B8"></a>发阿耨多罗三藐三菩提心。<a id="a-B9"></a>自发誓愿。<a id="a-BA"></a>愿于来世常入三昧。<a id="a-BB"></a>见佛色身如今无异。</p>
  <p id="aBC">时梵天王释提桓因无数天子。<a id="a-BD"></a>为佛作礼长跪合掌而白佛言。<a id="a-BE"></a>世尊。<a id="a-BF"></a>我等今者得见如来色中上色。<a id="a-BG"></a>愿当来世浊恶众生。<a id="a-BH"></a>系念思惟见佛色身此愿不虚。<a id="a-BI"></a>我今所说及我所见真实不虚。<a id="a-BJ"></a>愿令我等及诸天众犹如佛身。<a id="a-BK"></a>作是语时。<a id="a-BL"></a>自见心中百万光出。<a id="a-BM"></a>一一光明化成无量百千化佛。<a id="a-BN"></a>自见己身身真金色。<a id="a-BO"></a>犹如难陀等无有异。</p>
  <p id="aBP">时诸梵天白佛言。<a id="a-BQ"></a>如来世雄出现于世。<a id="a-BR"></a>必当利益一切众生。<a id="a-BS"></a>昔弘誓愿今已得满。<a id="a-BT"></a>不舍众生此语不虚故。<a id="a-BU"></a>我自见心想境界未来众生亦当如是想佛真身。<a id="a-BV"></a>佛告梵天。<a id="a-BW"></a>如汝所说真实不虚。<a id="a-BX"></a>未来众生但发是念。<a id="a-BY"></a>得无量福身相具足。<a id="a-BZ"></a>何况忆想。<a id="a-Ba"></a>佛说是语时。<a id="a-Bb"></a>净饭王及诸释子。<a id="a-Bc"></a>比丘尼优婆夷。<a id="a-Bd"></a>同时俱起礼佛而退。</p>
  <p id="aBe">尔时父王还至宫中。<a id="a-Bf"></a>为诸婇女说佛相好。<a id="a-Bg"></a>千二百五十婇女。<a id="a-Bh"></a>闻佛白毫相心生欢喜。<a id="a-Bi"></a>除百万亿那由他生死之罪。<a id="a-Bj"></a>空中有声告诸女言。<a id="a-Bk"></a>汝闻佛相除诸罪咎。<a id="a-Bl"></a>应发无上三菩提心。<a id="a-Bm"></a>闻是语已。<a id="a-Bn"></a>即见空中无量诸佛。<a id="a-Bo"></a>见诸佛已。<a id="a-Bp"></a>亦皆同时得念佛定。<a id="a-Bq"></a>时诸比丘。<a id="a-Br"></a>即从坐起敬礼佛足。<a id="a-Bs"></a>绕佛七匝却住一面。</p>
  <p id="aBt">尔时阿难偏袒右肩。<a id="a-Bu"></a>合掌长跪白佛言。<a id="a-Bv"></a>世尊。<a id="a-Bw"></a>佛说三十二相余有一相。<a id="a-Bx"></a>如来云何不显说耶。<a id="a-By"></a>尔时世尊。<a id="a-Bz"></a>敕诸比丘各令还坐。<a id="a-C0"></a>尔时世尊。<a id="a-C1"></a>自化左右作五百亿宝山。<a id="a-C2"></a>一一宝山有四佛坐。<a id="a-C3"></a>四佛世尊赞叹念佛。<a id="a-C4"></a>佛即微笑。<a id="a-C5"></a>口五色光舌十四光。<a id="a-C6"></a>如此光明化成一佛。<a id="a-C7"></a>其佛脐中流出五水。<a id="a-C8"></a>其色各异。<a id="a-C9"></a>一一色中有九亿菩萨。<a id="a-CA"></a>一一菩萨顶上皆有梵摩尼光。<a id="a-CB"></a>光中皆有恒沙化佛。<a id="a-CC"></a>一一化佛脐中出水亦复如是。<a id="a-CD"></a>如是众水流入佛脐。<a id="a-CE"></a>是诸化佛并化菩萨皆入佛脐。<a id="a-CF"></a>是时佛身表里俱净。<a id="a-CG"></a>过于净妙胜琉璃珠。<a id="a-CH"></a>于佛身内有师子座。<a id="a-CI"></a>一一师子座如须弥山。<a id="a-CJ"></a>一一座上有一如来。<a id="a-CK"></a>九十亿菩萨以为侍者。<a id="a-CL"></a>是诸菩萨顶上诸佛如须弥山。<a id="a-CM"></a>如是十方无量诸佛脐中出水。<a id="a-CN"></a>皆与水俱来入释迦文佛脐。<a id="a-CO"></a>时诸佛不大释迦不小。<a id="a-CP"></a>释迦不大诸佛不小。<a id="a-CQ"></a>释迦文佛身内心中有无量佛。<a id="a-CR"></a>一一佛不相障翳。<a id="a-CS"></a>举身毛孔说念佛法。<a id="a-CT"></a>时诸化佛。<a id="a-CU"></a>各申右手摩阿难顶。<a id="a-CV"></a>汝今善持观佛三昧。<a id="a-CW"></a>莫使忘失一心忆念。<a id="a-CX"></a>为未来众生开光明目。<a id="a-CY"></a>作是语时。<a id="a-CZ"></a>过去七佛像住立空中。<a id="a-Ca"></a>各申右手摩阿难顶。<a id="a-Cb"></a>嘱累是事。<a id="a-Cc"></a>时虚空中有无数光。<a id="a-Cd"></a>一一光中有无数化佛。<a id="a-Ce"></a>异口同音嘱累斯法。</p>
 </body>
</html>