<!doctype html>
<html id="z3IBTzyUO" data-ver="1041">
 <head>
  <meta charset="utf-8">
  <meta author="佛陀跋陀罗">
  <meta library="龙藏">
  <meta catalog="大乘单译经">
  <meta period="东晋">
 </head>
 <body>
  <h1 id="a1">观佛三昧海经卷第二</h1>
  <h2 id="a2">观相品第三之二</h2>
  <p id="a3">佛告父王。<a id="a-4"></a>云何名菩萨降魔时白毫相光。<a id="a-5"></a>魔王波旬。<a id="a-6"></a>遥以天眼观阎浮提。<a id="a-7"></a>见释迦子弃国如唾。<a id="a-8"></a>坐道树下肌骨枯槁。<a id="a-9"></a>形体羸瘠如久病人。<a id="a-A"></a>唯有金色光明益显其眼陷黑如井底星。<a id="a-B"></a>骨节相跓失蟠龙文。<a id="a-C"></a>波旬喜曰。<a id="a-D"></a>瞿昙体羸骨如腐草。<a id="a-E"></a>虽有光色余命无几曼道未成。<a id="a-F"></a>宜往败之。<a id="a-G"></a>嗔目大怒敕诸夜叉速集军众。<a id="a-H"></a>吾今欲行下阎浮提往征瞿昙。<a id="a-I"></a>是时魔子名萨多罗。<a id="a-J"></a>长跪白父。<a id="a-K"></a>净饭王子其生之时。<a id="a-L"></a>万神侍御光彻众天。<a id="a-M"></a>其人慈悲普覆一切。<a id="a-N"></a>今为群生坐于道树。<a id="a-O"></a>父王云何。<a id="a-P"></a>兴恶逆意。<a id="a-Q"></a>魔即怒曰。<a id="a-R"></a>汝幼无知。<a id="a-S"></a>乃言瞿昙有胜道德。<a id="a-T"></a>瞿昙身羸如枯骨人。<a id="a-U"></a>竟何所能而言慈悲。<a id="a-V"></a>子复白言。<a id="a-W"></a>瞿昙体羸不食故尔。<a id="a-X"></a>观其光色如金。<a id="a-Y"></a>刚山紫焰流出。<a id="a-Z"></a>恬坐六年心无倾摇。<a id="a-a"></a>观其面貌曾无畏色。<a id="a-b"></a>唯愿大王。<a id="a-c"></a>且住天宫不愿往攻。<a id="a-d"></a>波旬复言。<a id="a-e"></a>汝但默然。<a id="a-f"></a>何须多云。<a id="a-g"></a>时夜叉主名曰翅陀。<a id="a-h"></a>即至魔所。<a id="a-i"></a>头面着地为魔作礼。<a id="a-j"></a>白言天王。<a id="a-k"></a>何所敕令。<a id="a-l"></a>波旬告曰。<a id="a-m"></a>汝以我声遍敕六天。<a id="a-n"></a>告下鬼王并诸八部及旷野鬼十八地狱阎罗王神。<a id="a-o"></a>一切皆集往瞿昙所。<a id="a-p"></a>是时诸鬼。<a id="a-q"></a>犹如云起从四面集。<a id="a-r"></a>或有诸鬼首如牛头有四十耳。<a id="a-s"></a>于其耳中生诸铁箭。<a id="a-t"></a>赤焰上起高一由旬。<a id="a-u"></a>有十八角角端擎山。<a id="a-v"></a>山上有龙衔热铁丸。<a id="a-w"></a>复有诸鬼首如狐头有十千眼。<a id="a-x"></a>眼睫长大如霹雳炎。<a id="a-y"></a>项上有口口吐炽火。<a id="a-z"></a>身上诸毛犹如剑树。<a id="a-10"></a>复有诸鬼倒住空中有十二脚。<a id="a-11"></a>于其足跟有千刀轮。<a id="a-12"></a>头如太山。<a id="a-13"></a>于其头上五百剑树。<a id="a-14"></a>树头火起。<a id="a-15"></a>复有诸鬼。<a id="a-16"></a>婉转腹行负铁围山穹脊而至。<a id="a-17"></a>复有诸鬼。<a id="a-18"></a>一颈多头口有千舌。<a id="a-19"></a>于其舌上生棘刺树。<a id="a-1A"></a>毛鬣上冲毛端雨血。<a id="a-1B"></a>吐刺疾走腾空而至。<a id="a-1C"></a>毗舍阇鬼发大恶声。<a id="a-1D"></a>气踊如云雨热铁丸倏忽而到。<a id="a-1E"></a>鸠槃茶鬼蹲踞土埵现其丑形。<a id="a-1F"></a>富单那鬼其形黑瘦。<a id="a-1G"></a>头戴大镬盛热铁丸。<a id="a-1H"></a>手执刀轮。<a id="a-1I"></a>左脚踏狗。<a id="a-1J"></a>右脚踏狼。<a id="a-1K"></a>奔走而至。<a id="a-1L"></a>诸罗刹王背黑如漆。<a id="a-1M"></a>胸白如月。<a id="a-1N"></a>眼如盛火。<a id="a-1O"></a>头发蓬乱如缚刺束。<a id="a-1P"></a>狗牙上出状如銏剑。<a id="a-1Q"></a>手十指爪利如锋芒脚有十爪纵横如剑。<a id="a-1R"></a>以铁羁头疾走而至。<a id="a-1S"></a>旷野鬼神大将军等。<a id="a-1T"></a>一颈六头胸有六面。<a id="a-1U"></a>膝头两面举体生毛状如箭镞。<a id="a-1V"></a>奋身射人。<a id="a-1W"></a>张眼焰赤血出流下。<a id="a-1X"></a>与诸凶类疾走而到。<a id="a-1Y"></a>复有诸鬼。<a id="a-1Z"></a>首如虎头有十二眼。<a id="a-1a"></a>鼻如象鼻有十三鼻。<a id="a-1b"></a>左肩担山右肩负火。<a id="a-1c"></a>手捉利剑脚蹑师子。<a id="a-1d"></a>哮吼而至。<a id="a-1e"></a>复有诸鬼其身如云。<a id="a-1f"></a>霹雳火起如团云头。<a id="a-1g"></a>于团云边有百千万龙。<a id="a-1h"></a>不见其身但见吐毒。<a id="a-1i"></a>于十方面。<a id="a-1j"></a>一切恶事如云而集。<a id="a-1k"></a>鬼子母神将其诸子。<a id="a-1l"></a>各执一石壁方十里。<a id="a-1m"></a>岩崿可畏竞驰而至。<a id="a-1n"></a>复有诸鬼卷脊挟尾。<a id="a-1o"></a>以鼻嗅地鼻出诸火。<a id="a-1p"></a>火焰上化化生诸鬼。<a id="a-1q"></a>担面而走。<a id="a-1r"></a>是时魔王。<a id="a-1s"></a>顾视夜叉告令诸鬼。<a id="a-1t"></a>今者鬼兵既已云集。<a id="a-1u"></a>瞿昙善人。<a id="a-1v"></a>或能知咒。<a id="a-1w"></a>当兴四兵。<a id="a-1x"></a>以魔王珠化作四兵。<a id="a-1y"></a>象马车步列仗如林。<a id="a-1z"></a>甚可怖畏。<a id="a-20"></a>直从空下至道树边。<a id="a-21"></a>魔复更念。<a id="a-22"></a>如此军众或不能淹降伏瞿昙。<a id="a-23"></a>复脱宝冠持拟地下。<a id="a-24"></a>其冠光明迳至下方。<a id="a-25"></a>当阎罗王化人宫上。<a id="a-26"></a>高声大呼告敕诸鬼。<a id="a-27"></a>汝等狱卒及阎罗王。<a id="a-28"></a>阿鼻地狱刀轮剑戟。<a id="a-29"></a>火车炉炭。<a id="a-2A"></a>一切都举向阎浮提。<a id="a-2B"></a>欲灭瞿昙掷置其中。<a id="a-2C"></a>阿鼻地狱纵广正等八万由旬。<a id="a-2D"></a>七重铁城。<a id="a-2E"></a>下十八鬲。<a id="a-2F"></a>四面剑林亦十八行。<a id="a-2G"></a>东方复有十八小地狱。<a id="a-2H"></a>以为围绕。<a id="a-2I"></a>南方十八鬲以为围绕。<a id="a-2J"></a>西方十八鬲以为围绕。<a id="a-2K"></a>北方十八鬲以为围绕。<a id="a-2L"></a>地下自然有炽猛火。<a id="a-2M"></a>烧然铁城铁网俱炽一切热焰周回还旋。<a id="a-2N"></a>下过十八鬲。<a id="a-2O"></a>若有众生犯五逆者。<a id="a-2P"></a>身满其中受如此苦。<a id="a-2Q"></a>昼夜不息间无空缺。<a id="a-2R"></a>劫欲尽时四门自开。<a id="a-2S"></a>诸罪人等见东门外一切剑林。<a id="a-2T"></a>如清凉林从下鬲起至第二鬲。<a id="a-2U"></a>第二鬲起至第三鬲。<a id="a-2V"></a>乃至于上走趣东门。<a id="a-2W"></a>罗刹狱卒以热铁叉逆刺其眼精。<a id="a-2X"></a>如融铜流出于地即时躄倒遍满十八鬲中。<a id="a-2Y"></a>其心迷闷满一小劫。<a id="a-2Z"></a>尔乃还起复向南门。<a id="a-2a"></a>如是四方如前无异。<a id="a-2b"></a>昼夜受苦迳一大劫。<a id="a-2c"></a>劫尽更生余小地狱。<a id="a-2d"></a>其余众狱形状大小受报轻重。<a id="a-2e"></a>形类好丑一切杂报。<a id="a-2f"></a>慈三昧中当复广说。<a id="a-2g"></a>时诸狱卒。<a id="a-2h"></a>城东八千。<a id="a-2i"></a>三方亦尔。<a id="a-2j"></a>一一狱卒头发如山。<a id="a-2k"></a>生刀轮剑戟。<a id="a-2l"></a>耳如驴耳有百千种。<a id="a-2m"></a>一一耳中烟焰俱起。<a id="a-2n"></a>唇口牙齿过于罗刹百千万倍。<a id="a-2o"></a>角如牛角角端生剑。<a id="a-2p"></a>五方异见。<a id="a-2q"></a>身体赤黑如癞病狗。<a id="a-2r"></a>有四百尾。<a id="a-2s"></a>于其尾头浓血沸屎。<a id="a-2t"></a>有铁嘴虫缠其身体。<a id="a-2u"></a>手捉铁叉脚下踏轮。<a id="a-2v"></a>刀轮上刺直彻心髓。<a id="a-2w"></a>驶疾如风。<a id="a-2x"></a>各以铁叉叉罪人腰。<a id="a-2y"></a>直上而走。<a id="a-2z"></a>阿鼻地狱如影随形。<a id="a-30"></a>逐罪人来。<a id="a-31"></a>俄顷之间到道树边。<a id="a-32"></a>一时云集欲兴恶逆。<a id="a-33"></a>菩萨是时俨然不动。<a id="a-34"></a>入胜意慈。<a id="a-35"></a>魔王诪张奋武振吼。<a id="a-36"></a>敕诸兵众。<a id="a-37"></a>汝等速疾逼害瞿昙。<a id="a-38"></a>上震天雷雨热铁丸。<a id="a-39"></a>刀轮武器更相加积交横空中。<a id="a-3A"></a>四面诸鬼同时俱作然。<a id="a-3B"></a>其火箭不近菩萨。<a id="a-3C"></a>是时菩萨。<a id="a-3D"></a>徐举右臂申眉间毛。<a id="a-3E"></a>下向用拟阿鼻地狱。<a id="a-3F"></a>令诸罪人见白毛中流出众水。<a id="a-3G"></a>澍如车轴雨大火上。<a id="a-3H"></a>大火暂灭唯烟气在。<a id="a-3I"></a>令受罪人心得小悟。<a id="a-3J"></a>自忆前世百生千生百千万生所作诸罪。<a id="a-3K"></a>诸狱卒等持大铁叉罪起举人。<a id="a-3L"></a>尽其身力不能得动。<a id="a-3M"></a>忽然自见大铁叉头如白银山。<a id="a-3N"></a>龛室千万。<a id="a-3O"></a>有白师子盘身为座。<a id="a-3P"></a>于其座上生白莲华。<a id="a-3Q"></a>有妙菩萨入胜意慈。<a id="a-3R"></a>如是庄严如须弥山。<a id="a-3S"></a>放叉掷地。<a id="a-3T"></a>有七宝华生叉根下。<a id="a-3U"></a>有白色光明。<a id="a-3V"></a>照诸地狱及狱卒身。<a id="a-3W"></a>令阎罗王及诸狱卒作白银山。<a id="a-3X"></a>犹如电光暂时得见。<a id="a-3Y"></a>诸受罪人。<a id="a-3Z"></a>六情诸根猛火速起。<a id="a-3a"></a>节头火然筋脉生钉。<a id="a-3b"></a>暂得一起。<a id="a-3c"></a>合掌叉手向白毫相。<a id="a-3d"></a>即时心开。<a id="a-3e"></a>见白毛中人如己无异。<a id="a-3f"></a>坐莲华林。<a id="a-3g"></a>以水浇灌诸罪人顶。<a id="a-3h"></a>令心热恼暂得清凉。<a id="a-3i"></a>即皆同时称南无佛。<a id="a-3j"></a>以是因缘。<a id="a-3k"></a>受罪毕讫直生人中。<a id="a-3l"></a>诸情完具正见出家。<a id="a-3m"></a>既出家已。<a id="a-3n"></a>破二十亿洞然之结。<a id="a-3o"></a>成须陀洹。<a id="a-3p"></a>魔见是相。<a id="a-3q"></a>憔悴懊恼却卧床上。<a id="a-3r"></a>魔有三女长名悦彼。<a id="a-3s"></a>中名喜心。<a id="a-3t"></a>小名多媚。<a id="a-3u"></a>时魔三女至父王所。<a id="a-3v"></a>长跪叉手为父作礼启言。<a id="a-3w"></a>父王。<a id="a-3x"></a>今日何故愁悴乃尔。<a id="a-3y"></a>其父答言。<a id="a-3z"></a>沙门瞿昙结誓深重。<a id="a-40"></a>今坐道树要坏我民。<a id="a-41"></a>是故愁耳。<a id="a-42"></a>女白父言。<a id="a-43"></a>我能往乱。<a id="a-44"></a>愿父莫愁。<a id="a-45"></a>即自庄饰着杂宝冠。<a id="a-46"></a>容媚挺特过踰魔后。<a id="a-47"></a>百千万倍。<a id="a-48"></a>眄目作姿现诸妖冶。<a id="a-49"></a>璎珞晃耀光翳六天。<a id="a-4A"></a>乘羽宝车。<a id="a-4B"></a>安施宝帐垂诸天华。<a id="a-4C"></a>于华须头诸化玉女。<a id="a-4D"></a>手执乐器鼓乐弦歌声万种音凡在世人之所喜乐。<a id="a-4E"></a>一一玉女。<a id="a-4F"></a>从五百女以为侍御。<a id="a-4G"></a>缯盖幢幡如云而下。<a id="a-4H"></a>身毛孔中香烟芬馥。<a id="a-4I"></a>有百千色。<a id="a-4J"></a>玄黄昱烁甚适人目。<a id="a-4K"></a>安庠徐步至菩萨所。<a id="a-4L"></a>下车合掌礼敬菩萨。<a id="a-4M"></a>旋绕七匝。<a id="a-4N"></a>白菩萨言。<a id="a-4O"></a>太子生时。<a id="a-4P"></a>万神侍御七宝来臻何弃天位来此树下。<a id="a-4Q"></a>我是天女盛美无比。<a id="a-4R"></a>颜貌红辉六天无双。<a id="a-4S"></a>今以微身奉上太子。<a id="a-4T"></a>供给左右可备洒扫。<a id="a-4U"></a>我等善能调身按摩。<a id="a-4V"></a>今欲亲附愿遂下情。<a id="a-4W"></a>太子坐树身体疲懈。<a id="a-4X"></a>宜须偃息服食甘露。<a id="a-4Y"></a>即以宝器献天百味。<a id="a-4Z"></a>太子寂然身心不动。<a id="a-4a"></a>以白毫拟。<a id="a-4b"></a>令天三女自见身内脓囊涕唾。<a id="a-4c"></a>九孔筋脉一切根本。<a id="a-4d"></a>大肠小肠生藏熟藏。<a id="a-4e"></a>于其中间。<a id="a-4f"></a>回伏婉转踊生诸虫。<a id="a-4g"></a>其数满足有八千户。<a id="a-4h"></a>户有九亿诸小虫等。<a id="a-4i"></a>虫游戏时走入小肠。<a id="a-4j"></a>皆有四口张口上向。<a id="a-4k"></a>大虫游戏入大肠中。<a id="a-4l"></a>从大肠出复入胃中。<a id="a-4m"></a>冷病起时胃管闭塞。<a id="a-4n"></a>虫不得入故食不消。<a id="a-4o"></a>脾肾肝肺心胆喉咙。<a id="a-4p"></a>肺腴肝鬲。<a id="a-4q"></a>如是中间复生四虫。<a id="a-4r"></a>如四蛇合。<a id="a-4s"></a>上下同时唼食诸藏。<a id="a-4t"></a>滓尽汁出。<a id="a-4u"></a>入眼为泪。<a id="a-4v"></a>入鼻为涕。<a id="a-4w"></a>聚口成唾。<a id="a-4x"></a>放口涎流。<a id="a-4y"></a>薄皮厚皮。<a id="a-4z"></a>筋髓诸脉悉生诸虫。<a id="a-50"></a>细于秋毫数甚众多不可具说。<a id="a-51"></a>其女见此即便呕吐从口而出。<a id="a-52"></a>无有穷尽。<a id="a-53"></a>即自见身。<a id="a-54"></a>左生蛇头。<a id="a-55"></a>右生狐头。<a id="a-56"></a>中首狗头。<a id="a-57"></a>头上化生九色死尸。<a id="a-58"></a>如九相观。<a id="a-59"></a>九相观者。<a id="a-5A"></a>一者新死相。<a id="a-5B"></a>或见死人。<a id="a-5C"></a>身体正直无所复知。<a id="a-5D"></a>想我此身亦当复尔与此无异。<a id="a-5E"></a>故曰新死相。<a id="a-5F"></a>二者青淤相。<a id="a-5G"></a>或见死人。<a id="a-5H"></a>一日至于七日。<a id="a-5I"></a>身体青膖瘀黑相。<a id="a-5J"></a>我所爱身亦当复尔与此无异。<a id="a-5K"></a>故曰青瘀相。<a id="a-5L"></a>三者脓血相。<a id="a-5M"></a>或见死人。<a id="a-5N"></a>身已烂坏血流涂漫。<a id="a-5O"></a>极为可恶不可瞻视。<a id="a-5P"></a>我所爱身亦当复尔。<a id="a-5Q"></a>故曰脓血相。<a id="a-5R"></a>四者绛汁相。<a id="a-5S"></a>或见死人。<a id="a-5T"></a>身体纵横黄水流出状似绛汁。<a id="a-5U"></a>我所爱身亦当复尔。<a id="a-5V"></a>故曰绛汁相。<a id="a-5W"></a>五者食不消相。<a id="a-5X"></a>或见死人。<a id="a-5Y"></a>为乌鸟所食。<a id="a-5Z"></a>虫狼所啖。<a id="a-5a"></a>为蝇所蛆。<a id="a-5b"></a>其肉欲尽或半身在。<a id="a-5c"></a>我所爱身亦当复尔。<a id="a-5d"></a>故曰食不消相。<a id="a-5e"></a>六者筋缠束薪相。<a id="a-5f"></a>或见死人。<a id="a-5g"></a>皮肉已尽止有筋骨相连。<a id="a-5h"></a>譬似束薪。<a id="a-5i"></a>由是得成而不解散。<a id="a-5j"></a>我所爱身亦当复尔。<a id="a-5k"></a>故曰筋缠束薪相。<a id="a-5l"></a>七者骨节分离相。<a id="a-5m"></a>或见死人。<a id="a-5n"></a>筋已烂坏骨节纵横不在一处。<a id="a-5o"></a>我所爱身亦当复尔。<a id="a-5p"></a>故曰骨节分离相。<a id="a-5q"></a>八者烧燋可恶相。<a id="a-5r"></a>或见死人。<a id="a-5s"></a>为家火所烧。<a id="a-5t"></a>野火所焚。<a id="a-5u"></a>燋缩在地。<a id="a-5v"></a>极为可恶不可瞻视。<a id="a-5w"></a>我所爱身亦当复尔。<a id="a-5x"></a>故曰烧燋可恶相。<a id="a-5y"></a>九者故骨相。<a id="a-5z"></a>或见久昔干骨。<a id="a-60"></a>若五十岁。<a id="a-61"></a>至百岁二百岁三百岁时。<a id="a-62"></a>骨还变白。<a id="a-63"></a>日曝彻中。<a id="a-64"></a>火从骨上焰焰而起。<a id="a-65"></a>火烧之后风吹入地还归于土。<a id="a-66"></a>是名略说九相。<a id="a-67"></a>是为菩萨始在树下初开不净观门。<a id="a-68"></a>时三魔女。<a id="a-69"></a>自见背上。<a id="a-6A"></a>复负老母。<a id="a-6B"></a>发白面皱。<a id="a-6C"></a>唇口喎僻。<a id="a-6D"></a>手脚缭戾。<a id="a-6E"></a>颜色津黑。<a id="a-6F"></a>犹如僵尸。<a id="a-6G"></a>胸前复抱一死小儿。<a id="a-6H"></a>于六窍中流出诸脓。<a id="a-6I"></a>脓中生虫正似蛔虫。<a id="a-6J"></a>诸女见此愕然惊嗥。<a id="a-6K"></a>却行而去。<a id="a-6L"></a>低头视脐脐生六龙。<a id="a-6M"></a>龙吐水火。<a id="a-6N"></a>耳出诸风体坚如铁。<a id="a-6O"></a>自见女形。<a id="a-6P"></a>丑状鄙秽。<a id="a-6Q"></a>乃当如是。<a id="a-6R"></a>于其鄙处有诸小虫。<a id="a-6S"></a>虫有四头二上二下。<a id="a-6T"></a>唼食女身。<a id="a-6U"></a>口出五毒。<a id="a-6V"></a>毒有五脉上至心下乃至咽喉。<a id="a-6W"></a>从六根中生诸脉根。<a id="a-6X"></a>九十有九。<a id="a-6Y"></a>直下流注至诸虫顶。<a id="a-6Z"></a>共相灌注彻诸虫心。<a id="a-6a"></a>诸女人等。<a id="a-6b"></a>从无数世造诸邪行。<a id="a-6c"></a>恶业因缘获得如是不净丑身。<a id="a-6d"></a>复有诸虫如手臂钏。<a id="a-6e"></a>团栾相持而有众口。<a id="a-6f"></a>口生五毒唼食女根。<a id="a-6g"></a>诸女人等先世之时。<a id="a-6h"></a>邪淫行故。<a id="a-6i"></a>获臭恶身以为庄严。<a id="a-6j"></a>诸女见已心极酸苦如箭入心。<a id="a-6k"></a>却行之时匍匐而去。<a id="a-6l"></a>如羸驼步。<a id="a-6m"></a>初举足时节节火起。<a id="a-6n"></a>其发黄黑如刺棘林。<a id="a-6o"></a>以自缠身。<a id="a-6p"></a>呼嗟叹息至魔王前。<a id="a-6q"></a>魔王心怒。<a id="a-6r"></a>奋剑竖色即欲直前。<a id="a-6s"></a>魔子谏曰。<a id="a-6t"></a>父王无辜。<a id="a-6u"></a>自招疮疣菩萨行净难动如地。<a id="a-6v"></a>云何可坏。<a id="a-6w"></a>作是谏时。<a id="a-6x"></a>菩萨复以白毫光拟。<a id="a-6y"></a>令魔眷属身心安乐。<a id="a-6z"></a>譬如比丘入第三禅。<a id="a-70"></a>饿鬼见白毛。<a id="a-71"></a>毛端皆有百千万亿诸大菩萨。<a id="a-72"></a>是诸菩萨亦入胜意慈心三昧。<a id="a-73"></a>各以右手将左指头。<a id="a-74"></a>爪端生乳洒灭猛火。<a id="a-75"></a>猛火灭已即得清凉。<a id="a-76"></a>自然饱满身心踊悦。<a id="a-77"></a>发菩提心。<a id="a-78"></a>因是心故舍饿鬼苦。<a id="a-79"></a>是诸鬼等自见其身。<a id="a-7A"></a>如似白玉。<a id="a-7B"></a>似琉璃山。<a id="a-7C"></a>似颇梨山。<a id="a-7D"></a>似黄金山。<a id="a-7E"></a>似马瑙山。<a id="a-7F"></a>身诸毛孔似真珠贯。<a id="a-7G"></a>眼目明净似明月珠。<a id="a-7H"></a>身诸烟焰如杂宝云。<a id="a-7I"></a>所执刀杖似七宝台。<a id="a-7J"></a>七宝台内重铺綩綖安置丹枕。<a id="a-7K"></a>左右自然有化梵王。<a id="a-7L"></a>见化菩萨坐于花台。<a id="a-7M"></a>各各异说诸罪人报。<a id="a-7N"></a>汝等前世坐作恶业故。<a id="a-7O"></a>获如此可恶之形说是语时。<a id="a-7P"></a>是诸鬼神有发无上菩提心者。<a id="a-7Q"></a>有种声闻辟支佛因缘者。<a id="a-7R"></a>有于来世当生人天胜乐处者。<a id="a-7S"></a>是时魔王忽然还宫。<a id="a-7T"></a>白毫随从直至六天。<a id="a-7U"></a>于其中间。<a id="a-7V"></a>无数天子天女。<a id="a-7W"></a>见白毛孔通中皆空。<a id="a-7X"></a>团圆可爱如梵王幢。<a id="a-7Y"></a>于其空间。<a id="a-7Z"></a>有百千万恒河沙微尘诸宝莲华。<a id="a-7a"></a>一一莲华。<a id="a-7b"></a>无量无边诸妙白色以为其台。<a id="a-7c"></a>台上有化菩萨。<a id="a-7d"></a>放白毫大人相光。<a id="a-7e"></a>亦复如是。<a id="a-7f"></a>诸菩萨顶有妙莲华其华金色。<a id="a-7g"></a>过去七佛在其华上。<a id="a-7h"></a>是诸化佛。<a id="a-7i"></a>自说名字与修多罗。<a id="a-7j"></a>等无差别。<a id="a-7k"></a>复有诸天宿善根者。<a id="a-7l"></a>见化菩萨一毛孔中生一菩萨。<a id="a-7m"></a>菩萨顶上皆有化佛。<a id="a-7n"></a>如前不异。<a id="a-7o"></a>时诸化佛眉间出华百宝庄严诸天世间无色可比。<a id="a-7p"></a>有化光台。<a id="a-7q"></a>台上化佛如前不异。<a id="a-7r"></a>诸化菩萨身毛孔中。<a id="a-7s"></a>化出一切十方众生所希见事。<a id="a-7t"></a>化人足下有化光台。<a id="a-7u"></a>生诸天宫。<a id="a-7v"></a>胜过六欲魔王宫殿。<a id="a-7w"></a>亦胜大梵俨身之宫。<a id="a-7x"></a>诸梵顶相从化菩萨足辋间生。<a id="a-7y"></a>如是白毛上至无色。<a id="a-7z"></a>遍照一切无量无边诸天世界。<a id="a-80"></a>皆如白宝颇梨明镜。<a id="a-81"></a>诸天见此胜瑞相已。<a id="a-82"></a>不乐天乐发菩提心。<a id="a-83"></a>魔王八万四千天女。<a id="a-84"></a>视波旬身状如死狗。<a id="a-85"></a>亦似燋木。<a id="a-86"></a>但瞻菩萨白毫相光。<a id="a-87"></a>心意悦乐无以为譬。<a id="a-88"></a>怒恚波旬前所为事。<a id="a-89"></a>规欲坏他自失军众。<a id="a-8A"></a>作是语时百千无数天子天女。<a id="a-8B"></a>复发无上菩提道意。<a id="a-8C"></a>佛告大王。<a id="a-8D"></a>如是种种诸胜相事。<a id="a-8E"></a>但从菩萨眉间白毫而生此耳。<a id="a-8F"></a>不劳其余身分功德。<a id="a-8G"></a>佛灭度后诸四部众。<a id="a-8H"></a>若能暂时舍离散乱。<a id="a-8I"></a>系心正观菩萨降魔白毫相者。<a id="a-8J"></a>灭无数劫黑业恶障。<a id="a-8K"></a>亦除十恶诸烦恼障。<a id="a-8L"></a>能于现世见佛影像了了分明。<a id="a-8M"></a>如是种种观相境界不可具说。<a id="a-8N"></a>如我灭后。<a id="a-8O"></a>欲观如来降伏魔时白毛相者。<a id="a-8P"></a>当作此观。<a id="a-8Q"></a>如是观者名为正观。<a id="a-8R"></a>若异观者名为邪观。</p>
  <p id="a8S">云何名为如来成佛时大人相。<a id="a-8T"></a>觉人相。<a id="a-8U"></a>不动人相。<a id="a-8V"></a>解脱人相。<a id="a-8W"></a>光明人相。<a id="a-8X"></a>满智慧人相。<a id="a-8Y"></a>具足诸波罗蜜相。<a id="a-8Z"></a>首楞严等诸三昧海相。<a id="a-8a"></a>菩萨摩诃萨。<a id="a-8b"></a>从胜意慈三昧起。<a id="a-8c"></a>入灭意定。<a id="a-8d"></a>从灭意定起。<a id="a-8e"></a>还入首楞严。<a id="a-8f"></a>从首楞严起。<a id="a-8g"></a>入慧炬三昧。<a id="a-8h"></a>从慧炬三昧起入诸法相三昧。<a id="a-8i"></a>从诸法相三昧起。<a id="a-8j"></a>入光明相三昧。<a id="a-8k"></a>从光明相三昧起。<a id="a-8l"></a>入师子音声三昧。<a id="a-8m"></a>从师子音声三昧起。<a id="a-8n"></a>入师子奋迅三昧。<a id="a-8o"></a>从师子奋迅三昧起。<a id="a-8p"></a>入海意三昧。<a id="a-8q"></a>从海意三昧起。<a id="a-8r"></a>入普智三昧。<a id="a-8s"></a>从普智三昧起。<a id="a-8t"></a>入陀罗尼印相三昧。<a id="a-8u"></a>从陀罗尼印相三昧起。<a id="a-8v"></a>入普现色身三昧。<a id="a-8w"></a>从普现色身三昧起。<a id="a-8x"></a>入法界性三昧。<a id="a-8y"></a>从法界性三昧起。<a id="a-8z"></a>入师子吼力王三昧。<a id="a-90"></a>从师子吼力王三昧起。<a id="a-91"></a>入灭诸魔相三昧。<a id="a-92"></a>从灭诸魔相三昧起。<a id="a-93"></a>入空慧三昧。<a id="a-94"></a>从空慧三昧起。<a id="a-95"></a>入解空相三昧。<a id="a-96"></a>从解空相三昧起。<a id="a-97"></a>入大空智三昧。<a id="a-98"></a>从大空智三昧起。<a id="a-99"></a>入遍一切处色身三昧。<a id="a-9A"></a>从遍一切处色身三昧起。<a id="a-9B"></a>入寂心相三昧。<a id="a-9C"></a>从寂心相三昧起。<a id="a-9D"></a>入菩萨摩诃萨金刚相三昧。<a id="a-9E"></a>从金刚相三昧起。<a id="a-9F"></a>入金刚顶三昧。<a id="a-9G"></a>从金刚顶三昧起。<a id="a-9H"></a>入一切三昧海。<a id="a-9I"></a>从一切三昧海起。<a id="a-9J"></a>入一切陀罗尼海三昧。<a id="a-9K"></a>从一切陀罗尼海三昧起。<a id="a-9L"></a>入一切佛境界海三昧。<a id="a-9M"></a>从一切佛境界海三昧起。<a id="a-9N"></a>入一切诸佛解脱解脱知见海三昧。<a id="a-9O"></a>从解脱解脱知见海三昧起。<a id="a-9P"></a>然后方入无量微尘数诸三昧海门。<a id="a-9Q"></a>从诸三昧海门起。<a id="a-9R"></a>入寂意灭意三昧。<a id="a-9S"></a>从寂意灭意三昧起。<a id="a-9T"></a>入金刚譬定大解脱三昧相门。</p>
  <p id="a9U">尔时道场地化似金刚。<a id="a-9V"></a>满八十里其色正白。<a id="a-9W"></a>不可具见。<a id="a-9X"></a>此相现时。<a id="a-9Y"></a>菩萨眉间白毫相光。<a id="a-9Z"></a>端洁正直矗然东向。<a id="a-9a"></a>长一丈五尺。<a id="a-9b"></a>有十楞现。<a id="a-9c"></a>弥迦女人同类五女。<a id="a-9d"></a>无数万亿天龙鬼神。<a id="a-9e"></a>弥勒贤劫诸菩萨等。<a id="a-9f"></a>跋陀波罗等。<a id="a-9g"></a>无量无边阿僧祇微尘数诸大菩萨。<a id="a-9h"></a>亦见此相。<a id="a-9i"></a>此相现时佛菩提树。<a id="a-9j"></a>白毛力故根下自然化生宝华。<a id="a-9k"></a>纵广正等四十由旬。<a id="a-9l"></a>其华金色金刚为台。<a id="a-9m"></a>佛眉间光照此华台。<a id="a-9n"></a>其光直下至金刚际。<a id="a-9o"></a>于金刚际自然化生二金刚座。<a id="a-9p"></a>互相掁触。<a id="a-9q"></a>声振三千大千世界。<a id="a-9r"></a>令此大地六种振动。<a id="a-9s"></a>其金刚座上冲莲华。<a id="a-9t"></a>至莲华根。<a id="a-9u"></a>其莲华根亦是金刚。<a id="a-9v"></a>三种金刚共相掁触。<a id="a-9w"></a>直还下过至金刚际往旋十返。<a id="a-9x"></a>白毫光明围绕十匝。<a id="a-9y"></a>令金刚座铿然不动。<a id="a-9z"></a>佛坐此坐。<a id="a-A0"></a>消除三障成菩提道。<a id="a-A1"></a>佛心境界说不可尽。<a id="a-A2"></a>若广说者。<a id="a-A3"></a>一切众生至十地菩萨。<a id="a-A4"></a>亦不能知亦非所解。<a id="a-A5"></a>是故于此白毫相中。<a id="a-A6"></a>隐而不说。<a id="a-A7"></a>如是白毛光明力故。<a id="a-A8"></a>令菩提树。<a id="a-A9"></a>金刚为茎。<a id="a-AA"></a>根亦金刚。<a id="a-AB"></a>楷七宝成。<a id="a-AC"></a>楷上生光。<a id="a-AD"></a>各各有七围绕佛身。<a id="a-AE"></a>化成宝缦。<a id="a-AF"></a>树叶金色。<a id="a-AG"></a>华百宝色。<a id="a-AH"></a>华上有光百千宝色。<a id="a-AI"></a>诸天宝光不得为譬。<a id="a-AJ"></a>果白宝色。<a id="a-AK"></a>夜摩天上微妙白宝不得为比。<a id="a-AL"></a>其果光明化摩尼网弥覆树上。<a id="a-AM"></a>于其网间犹如白丝。<a id="a-AN"></a>婉转下垂。<a id="a-AO"></a>化成宝铃。</p>
  <p id="aAP">铃四角头有大宝台。<a id="a-AQ"></a>其台高显过于上方无量世界。<a id="a-AR"></a>过是界已。<a id="a-AS"></a>复更化成诸大宝台。<a id="a-AT"></a>其台高妙不可具说。<a id="a-AU"></a>光显微妙。<a id="a-AV"></a>譬如和合百千万亿诸须弥山。<a id="a-AW"></a>于其台上有大宝盖纯金刚成。<a id="a-AX"></a>杂色间错微妙光明。<a id="a-AY"></a>光明下垂化成幡帐。<a id="a-AZ"></a>于幡帐中雨宝盖云。<a id="a-Aa"></a>宝盖云中雨幢幡云。<a id="a-Ab"></a>幢幡云中雨妓乐云。<a id="a-Ac"></a>妓乐云中雨宝光云。<a id="a-Ad"></a>宝光云中雨诸香云。<a id="a-Ae"></a>诸香云中雨师子座云。<a id="a-Af"></a>师子座云中雨华鬘云。<a id="a-Ag"></a>华鬘云中雨妙音云。<a id="a-Ah"></a>妙音云中雨偈颂云。<a id="a-Ai"></a>偈颂云中雨诸珍宝供养具云。<a id="a-Aj"></a>如是等种种供具。<a id="a-Ak"></a>皆从菩提树白毫相光明中出。<a id="a-Al"></a>时白毛光下垂照地。<a id="a-Am"></a>令道场边金刚地上化作七池。<a id="a-An"></a>池生德水。<a id="a-Ao"></a>水有七色七色分明。<a id="a-Ap"></a>色有十光上照树王。<a id="a-Aq"></a>其池四岸众宝合成。<a id="a-Ar"></a>一岸百宝所共合成。<a id="a-As"></a>一宝流出百亿光明。<a id="a-At"></a>池底纯是金刚摩尼以为底沙。<a id="a-Au"></a>水生诸华纯黄金叶。<a id="a-Av"></a>叶上千光化成光轮。<a id="a-Aw"></a>池有七渠水自涌出。<a id="a-Ax"></a>池口生华叶叶相次。<a id="a-Ay"></a>于莲华须流出诸水。<a id="a-Az"></a>如琉璃珠映彻分明。<a id="a-B0"></a>于渠两边列生诸华。<a id="a-B1"></a>八万四千。<a id="a-B2"></a>众宝严饰。<a id="a-B3"></a>此渠中水更相灌注。<a id="a-B4"></a>当水流时光亦随转。<a id="a-B5"></a>映菩提树。<a id="a-B6"></a>此树光中。<a id="a-B7"></a>一一叶上生宝莲华。<a id="a-B8"></a>其华遍布一切世界。<a id="a-B9"></a>于其华上化白宝台。<a id="a-BA"></a>遍至十方无量世界。<a id="a-BB"></a>其白毫光从佛眉间出。<a id="a-BC"></a>宝莲华团圆正等满一由旬。<a id="a-BD"></a>如是相次过于上方。<a id="a-BE"></a>无量无边不可算数。<a id="a-BF"></a>微尘世界。<a id="a-BG"></a>华华相次。<a id="a-BH"></a>一一华上见一佛坐。<a id="a-BI"></a>身黄金色方身丈六。<a id="a-BJ"></a>结加趺坐坐莲华台。<a id="a-BK"></a>其金刚座及菩提树。<a id="a-BL"></a>如上所说等无有异。<a id="a-BM"></a>乃至十方亦复如是。<a id="a-BN"></a>于白毫中复出宝华。<a id="a-BO"></a>胜前宝华百亿万倍。<a id="a-BP"></a>华上有佛。<a id="a-BQ"></a>如释迦文等无有异。<a id="a-BR"></a>一华须头复有一佛身亦丈六。<a id="a-BS"></a>入深禅定心不倾动。<a id="a-BT"></a>如是光明。<a id="a-BU"></a>照于东方无量无数百千世界。<a id="a-BV"></a>令诸世界皆作金色。<a id="a-BW"></a>彼众生见化佛毛孔开现光明。<a id="a-BX"></a>亦复如是。<a id="a-BY"></a>出无量百千宝光。<a id="a-BZ"></a>一一光中。<a id="a-Ba"></a>复有无量百亿化佛。<a id="a-Bb"></a>时诸天龙鬼神夜叉乾闼婆等。<a id="a-Bc"></a>睹此光明绕佛千匝。<a id="a-Bd"></a>照十方国见十方国。<a id="a-Be"></a>高下大小了了分明。<a id="a-Bf"></a>如执明镜自见面像。<a id="a-Bg"></a>是诸大众。<a id="a-Bh"></a>波旬眷属八万亿众。<a id="a-Bi"></a>诸鬼神天龙夜叉等。<a id="a-Bj"></a>各见白毫端直丈五。<a id="a-Bk"></a>十方光见。<a id="a-Bl"></a>映蔽众目如万亿日。<a id="a-Bm"></a>不可具见。<a id="a-Bn"></a>但于光中。<a id="a-Bo"></a>见无量无数百亿千万化释迦文。<a id="a-Bp"></a>眉间白毛正长丈五。<a id="a-Bq"></a>一一毛中出无量光。<a id="a-Br"></a>一一光中无量化佛。<a id="a-Bs"></a>化佛眉间亦复如是。<a id="a-Bt"></a>是白毫光轮郭之中。<a id="a-Bu"></a>流出众光上至佛额。<a id="a-Bv"></a>显发额广平正之相。<a id="a-Bw"></a>额上诸毛毛皆上靡。<a id="a-Bx"></a>其毛根下梵摩尼色。<a id="a-By"></a>适众生心。<a id="a-Bz"></a>毛端流光如融紫金。<a id="a-C0"></a>光相上靡入于发际。<a id="a-C1"></a>婉转垂下至耳轮边。<a id="a-C2"></a>然后布散上入发间。<a id="a-C3"></a>围绕蠡文数百千匝。<a id="a-C4"></a>从枕骨生。<a id="a-C5"></a>如金莲华叶日照开敷。<a id="a-C6"></a>莲华叶间及莲华须。<a id="a-C7"></a>如帝释画了了分明。<a id="a-C8"></a>众色异现。<a id="a-C9"></a>于其色间无量化佛。<a id="a-CA"></a>一佛七菩萨诸天以为侍者。<a id="a-CB"></a>手执宝华白中白者。<a id="a-CC"></a>华有五光五色分明。<a id="a-CD"></a>随从化佛不失其所。<a id="a-CE"></a>此名如来初成佛时白毫相光。<a id="a-CF"></a>因白毫光初生项光。<a id="a-CG"></a>生王宫时此光如日。<a id="a-CH"></a>见不了了。<a id="a-CI"></a>圆光一寻别自当说。<a id="a-CJ"></a>时诸八部睹白毫光所见不同。<a id="a-CK"></a>有见白毛犹如诸佛。<a id="a-CL"></a>有见白毫如诸菩萨。<a id="a-CM"></a>有见白毛如己父母。<a id="a-CN"></a>一切世间可尊敬事。<a id="a-CO"></a>悉于毛端了了得见。<a id="a-CP"></a>见已欢喜。<a id="a-CQ"></a>有发无上菩提心者。<a id="a-CR"></a>有发声闻缘觉心者。<a id="a-CS"></a>如是诸鬼见白毛者。<a id="a-CT"></a>自然慈心无诸恶意。<a id="a-CU"></a>佛告父王。<a id="a-CV"></a>如来白毛。<a id="a-CW"></a>自从初生乃至成佛。<a id="a-CX"></a>于其中间微细小事可得观见。<a id="a-CY"></a>既成佛已。<a id="a-CZ"></a>白毫光明众相具足。<a id="a-Ca"></a>诸修多罗中佛已广说。<a id="a-Cb"></a>白毫相光究竟之处。<a id="a-Cc"></a>十地菩萨尔乃得见。<a id="a-Cd"></a>先说小者。<a id="a-Ce"></a>应诸世间此事易见。</p>
  <p id="aCf">佛告父王及敕阿难。<a id="a-Cg"></a>谛听谛听善思念之。<a id="a-Ch"></a>传语后世诸弟子等皆令得知。<a id="a-Ci"></a>若我灭后诸比丘等。<a id="a-Cj"></a>若问是事。<a id="a-Ck"></a>此白毫相。<a id="a-Cl"></a>菩萨本昔修何行得。<a id="a-Cm"></a>汝当答言。<a id="a-Cn"></a>佛白毫相从无量劫舍心不悭。<a id="a-Co"></a>不见前相不忆财物。<a id="a-Cp"></a>心无封着而行布施。<a id="a-Cq"></a>以身心法摄身威仪。<a id="a-Cr"></a>护持禁戒如爱双目。<a id="a-Cs"></a>然其心内豁然虚寂。<a id="a-Ct"></a>不见犯起及舍堕法。<a id="a-Cu"></a>心安如地无有动摇。<a id="a-Cv"></a>设有一人。<a id="a-Cw"></a>以百千刀屠截其身。<a id="a-Cx"></a>设复有人。<a id="a-Cy"></a>以诸棘刺鞭挞其身。<a id="a-Cz"></a>菩萨初无一念嗔恚。<a id="a-D0"></a>设复有人头有千舌舌出千言。<a id="a-D1"></a>种种异辞骂辱。<a id="a-D2"></a>菩萨颜色不变。<a id="a-D3"></a>如净莲华。<a id="a-D4"></a>心无所著身心不懈。<a id="a-D5"></a>无疲惓意如救头然。<a id="a-D6"></a>如身毛孔生那利疮。<a id="a-D7"></a>求觅良医昼夜精进。<a id="a-D8"></a>心无染污如琉璃珠表里俱净。<a id="a-D9"></a>摄身敛意。<a id="a-DA"></a>闭目叉手。<a id="a-DB"></a>端坐正受其心如海湛然不动。<a id="a-DC"></a>如金刚山不可沮坏。<a id="a-DD"></a>虽作是意不随禅生。<a id="a-DE"></a>灰心灭智。<a id="a-DF"></a>无所适莫。<a id="a-DG"></a>亦无觉观非不观法。<a id="a-DH"></a>心智猛利摄诸方便不见有法若大若小。<a id="a-DI"></a>有细微相。<a id="a-DJ"></a>如是众多名波罗蜜。<a id="a-DK"></a>亦从三十七助菩提法。<a id="a-DL"></a>复从十力四无所畏大慈大悲三念处诸妙功德。<a id="a-DM"></a>得此白毫。<a id="a-DN"></a>若我灭后佛诸弟子。<a id="a-DO"></a>舍离诸恶。<a id="a-DP"></a>去愦闹相。<a id="a-DQ"></a>乐少语法。<a id="a-DR"></a>不务多事。<a id="a-DS"></a>昼夜六时。<a id="a-DT"></a>能于一时。<a id="a-DU"></a>于一时中分为少分。<a id="a-DV"></a>少分之中能须臾间。<a id="a-DW"></a>念佛白毫令心了了。<a id="a-DX"></a>无谬乱想分明正住。<a id="a-DY"></a>注意不息念白毫者。<a id="a-DZ"></a>若见相好若不得见。<a id="a-Da"></a>如是等人。<a id="a-Db"></a>除却九十六亿那由他恒河沙微尘数劫生死之罪。</p>
  <p id="aDc">设复有人。<a id="a-Dd"></a>但闻白毛心不惊疑。<a id="a-De"></a>欢喜信受。<a id="a-Df"></a>此人亦除却八十亿劫生死之罪。<a id="a-Dg"></a>若诸比丘比丘尼。<a id="a-Dh"></a>优婆塞优婆夷。<a id="a-Di"></a>犯四根本罪。<a id="a-Dj"></a>不如等罪及五逆罪。<a id="a-Dk"></a>除谤方等。<a id="a-Dl"></a>如是众人若欲忏悔。<a id="a-Dm"></a>昼夜六时身心不懈。<a id="a-Dn"></a>譬如人在深草中行。<a id="a-Do"></a>四面火起。<a id="a-Dp"></a>猛风吹来欲烧其身。<a id="a-Dq"></a>此人作念。<a id="a-Dr"></a>若火烧我。<a id="a-Ds"></a>未死之间支节解散。<a id="a-Dt"></a>我当云何得灭此火。<a id="a-Du"></a>若不设计命必不济。<a id="a-Dv"></a>谁有智者多诸方便能救我命。<a id="a-Dw"></a>设命全济于彼人所无所吝惜。<a id="a-Dx"></a>作是思惟已。<a id="a-Dy"></a>如太山崩。<a id="a-Dz"></a>五体投地号泣雨泪。<a id="a-E0"></a>合掌向佛。<a id="a-E1"></a>赞叹如来种种德行。<a id="a-E2"></a>作是赞已诵忏悔法。<a id="a-E3"></a>系念在前。<a id="a-E4"></a>念佛眉间白毫相光。<a id="a-E5"></a>一日至七日。<a id="a-E6"></a>前四种罪可得轻微。<a id="a-E7"></a>三七日时罪相渐灭。<a id="a-E8"></a>七七日后。<a id="a-E9"></a>然后羯磨。<a id="a-EA"></a>事在他经。<a id="a-EB"></a>若比丘。<a id="a-EC"></a>犯不如罪。<a id="a-ED"></a>观白毫光闇黑不现。<a id="a-EE"></a>应当入塔观像眉间。<a id="a-EF"></a>一日至三日。<a id="a-EG"></a>合掌啼泣一心谛观。<a id="a-EH"></a>然后入僧说前罪事。<a id="a-EI"></a>此名灭罪。<a id="a-EJ"></a>前五种罪。<a id="a-EK"></a>念白毫光经八百日。<a id="a-EL"></a>然后复有别羯磨法。</p>
  <p id="aEM">佛告父王如来有无量相好。<a id="a-EN"></a>一一相中。<a id="a-EO"></a>八万四千诸小相好如是相好。<a id="a-EP"></a>不及白毫少分功德。<a id="a-EQ"></a>是故今日。<a id="a-ER"></a>为于来世诸恶众生。<a id="a-ES"></a>说白毫相大慧光明消恶观法。<a id="a-ET"></a>若有邪见极重恶人。<a id="a-EU"></a>闻此观法具足相貌。<a id="a-EV"></a>生嗔恨心。<a id="a-EW"></a>无有是处。<a id="a-EX"></a>纵使生嗔。<a id="a-EY"></a>白毫相光亦复覆护。<a id="a-EZ"></a>暂闻是语除三劫罪。<a id="a-Ea"></a>后身生处生诸佛前。<a id="a-Eb"></a>如是种种百千亿种。<a id="a-Ec"></a>观诸光明微妙境界。<a id="a-Ed"></a>不可悉说。<a id="a-Ee"></a>念白毫时自然当生。<a id="a-Ef"></a>如此观者名为正观。<a id="a-Eg"></a>若异观者名为邪观。</p>
  <p id="aEh">云何名观额广平正额广平正相。<a id="a-Ei"></a>二轮光明。<a id="a-Ej"></a>光明轮郭。<a id="a-Ek"></a>千辐毂辋。<a id="a-El"></a>成摩尼珠。<a id="a-Em"></a>形如毗纽羯磨天画。<a id="a-En"></a>于画中流出上妙金色之光。<a id="a-Eo"></a>来入白毫。<a id="a-Ep"></a>绕毫七匝。<a id="a-Eq"></a>上入额上诸毛孔中。<a id="a-Er"></a>乃至发际诸色相中。<a id="a-Es"></a>婉转下垂至于耳轮。<a id="a-Et"></a>上散入发。<a id="a-Eu"></a>绕发七匝。<a id="a-Ev"></a>从枕骨出绕前莲华相。<a id="a-Ew"></a>团圆七匝七画分明。<a id="a-Ex"></a>画有七色色生七华。<a id="a-Ey"></a>华有一佛有七菩萨以为侍者。<a id="a-Ez"></a>恭敬围绕右旋而转。<a id="a-F0"></a>如是额广平正三相。<a id="a-F1"></a>发际相。<a id="a-F2"></a>头诸毛孔相。<a id="a-F3"></a>脑中相。<a id="a-F4"></a>脑中亦有十四光。<a id="a-F5"></a>现诸脉中。<a id="a-F6"></a>中外俱彻明显可爱。<a id="a-F7"></a>踊出白光红紫间错。<a id="a-F8"></a>其色微细从枕骨出。<a id="a-F9"></a>亦绕前者三匝。<a id="a-FA"></a>一一画间有一佛坐。<a id="a-FB"></a>有二菩萨以为侍者。<a id="a-FC"></a>益更明显胜前数倍。</p>
  <p id="aFD">云何观如来眉相。<a id="a-FE"></a>左右二眉形如月初。<a id="a-FF"></a>卷生诸毛稀稠得所随月形转。<a id="a-FG"></a>其色艳紫。<a id="a-FH"></a>毛端绀青。<a id="a-FI"></a>琉璃妙光色无与比。<a id="a-FJ"></a>眉光两靡散入诸发。<a id="a-FK"></a>既入发已上至发杪。<a id="a-FL"></a>其光蠡起。<a id="a-FM"></a>蜂翠孔雀色无以类。<a id="a-FN"></a>犹如聚墨比琉璃光。<a id="a-FO"></a>亦复下垂从枕骨出。<a id="a-FP"></a>右旋宛转绕光四匝。<a id="a-FQ"></a>一一画中出一化佛。<a id="a-FR"></a>有二菩萨及二比丘。<a id="a-FS"></a>翼侍左右。<a id="a-FT"></a>皆悉住立莲华须上。<a id="a-FU"></a>明显可爱胜前数倍。<a id="a-FV"></a>眉下三画及眼眶中。<a id="a-FW"></a>旋生四光青黄赤白。<a id="a-FX"></a>上向艳出入眉骨中。<a id="a-FY"></a>出眉毛端亦如前法。<a id="a-FZ"></a>从枕骨出绕光四匝。<a id="a-Fa"></a>四色分明。<a id="a-Fb"></a>黄色化佛身黄金色。<a id="a-Fc"></a>白色化佛身白银色。<a id="a-Fd"></a>青色化佛身金精色。<a id="a-Fe"></a>赤色化佛身车磲色。<a id="a-Ff"></a>如是右旋益更明显胜前数倍。</p>
  <p id="aFg">云何观如来眼睫相。<a id="a-Fh"></a>如来眼睫。<a id="a-Fi"></a>上下各生有五百毛。<a id="a-Fj"></a>柔软可爱如优昙华须。<a id="a-Fk"></a>于其毛端流出一光。<a id="a-Fl"></a>如颇梨色入前众相。<a id="a-Fm"></a>光明色中绕头一匝。<a id="a-Fn"></a>从枕骨生围绕前光。<a id="a-Fo"></a>纯生微妙诸青莲华。<a id="a-Fp"></a>莲华台上有青色盖。<a id="a-Fq"></a>有梵天王手执是盖。<a id="a-Fr"></a>此相现时佛眼青白。<a id="a-Fs"></a>白者过于白宝。<a id="a-Ft"></a>百亿万倍。<a id="a-Fu"></a>青者胜青莲华及绀琉璃。<a id="a-Fv"></a>百亿万倍。<a id="a-Fw"></a>上下俱眴如牛王眼。<a id="a-Fx"></a>眼双眦头旋出二光。<a id="a-Fy"></a>如青莲华极为微细。<a id="a-Fz"></a>绕发一匝从枕骨出。<a id="a-G0"></a>映饰诸华令华开敷。<a id="a-G1"></a>光明益显。<a id="a-G2"></a>如是胜相无量功德。<a id="a-G3"></a>名如来眼。<a id="a-G4"></a>若有欲观如来眼者。<a id="a-G5"></a>当作此观。<a id="a-G6"></a>作此观者减损诸恶。<a id="a-G7"></a>闭目端坐正观佛眼。<a id="a-G8"></a>一日至七日。<a id="a-G9"></a>于未来世常得见佛。<a id="a-GA"></a>终不盲冥。<a id="a-GB"></a>亦不生于边地邪见无佛法处。<a id="a-GC"></a>慧眼恒开不生愚痴。<a id="a-GD"></a>佛告父王。<a id="a-GE"></a>是故智者为除盲冥。<a id="a-GF"></a>当观佛眼。<a id="a-GG"></a>佛有五眼。<a id="a-GH"></a>此观法中先说肉眼。<a id="a-GI"></a>明净光现观眼心利。<a id="a-GJ"></a>傍生境界不可具说。<a id="a-GK"></a>谛观佛眼于少时间及观像眼。<a id="a-GL"></a>未来世中经五生处。<a id="a-GM"></a>眼常明净眼根无病。<a id="a-GN"></a>除却七劫生死之罪。<a id="a-GO"></a>佛告阿难。<a id="a-GP"></a>敕诸四众。<a id="a-GQ"></a>勤观佛眼慎勿休废观佛眼者必获无量微妙功德。<a id="a-GR"></a>发际额广及发蠡文。<a id="a-GS"></a>眼眶眼眉。<a id="a-GT"></a>眼睫眼画。<a id="a-GU"></a>如是等众相光明。<a id="a-GV"></a>若能暂见。<a id="a-GW"></a>除六十劫生死之罪。<a id="a-GX"></a>未来生处必见弥勒。<a id="a-GY"></a>贤劫千佛威光所护。<a id="a-GZ"></a>心如莲华而无所著。<a id="a-Ga"></a>终不堕于三涂八难。<a id="a-Gb"></a>若坐不见当入塔观。<a id="a-Gc"></a>入塔观时。<a id="a-Gd"></a>亦当作此诸光明想。<a id="a-Ge"></a>至心合掌胡跪谛观。<a id="a-Gf"></a>一日至三日心不错乱。<a id="a-Gg"></a>命终之后生兜率天。<a id="a-Gh"></a>面见弥勒菩萨色身端严。<a id="a-Gi"></a>应感化导。<a id="a-Gj"></a>既得见已身心欢喜入正法位。<a id="a-Gk"></a>佛告父王。<a id="a-Gl"></a>如是观者名为正观。<a id="a-Gm"></a>若异观者名为邪观。</p>
 </body>
</html>