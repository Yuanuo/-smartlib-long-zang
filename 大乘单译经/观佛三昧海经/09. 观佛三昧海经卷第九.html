<!doctype html>
<html id="z3IBU08UV" data-ver="942">
 <head>
  <meta charset="utf-8">
  <meta author="佛陀跋陀罗">
  <meta library="龙藏">
  <meta catalog="大乘单译经">
  <meta period="东晋">
 </head>
 <body>
  <h1 id="a1">观佛三昧海经卷第九</h1>
  <h2 id="a2">本行品第八</h2>
  <p id="a3">佛告阿难。<a id="a-4"></a>如来有三十二大人相八十种随形好金色光明。<a id="a-5"></a>一一光明无量化佛。<a id="a-6"></a>身诸毛孔一切变现。<a id="a-7"></a>及佛色身略中略者。<a id="a-8"></a>我今为此时会大众及净饭王。<a id="a-9"></a>略说相好。<a id="a-A"></a>佛生人间示同人事。<a id="a-B"></a>同人相故。<a id="a-C"></a>说三十二。<a id="a-D"></a>胜诸天故说八十好。<a id="a-E"></a>为诸菩萨说八万四千。<a id="a-F"></a>诸妙相好佛实相好。<a id="a-G"></a>我初成道摩伽陀国寂灭道场。<a id="a-H"></a>为普贤贤首等诸大菩萨。<a id="a-I"></a>于杂华经已广分别。<a id="a-J"></a>此尊法中所以略说。<a id="a-K"></a>为诸凡夫及四部弟子。<a id="a-L"></a>谤方等经作五逆罪。<a id="a-M"></a>犯四重禁偷僧祇物。<a id="a-N"></a>淫比丘尼破八戒斋。<a id="a-O"></a>作诸恶事种种邪见。<a id="a-P"></a>如是等人。<a id="a-Q"></a>若能至心一日一夜系念在前。<a id="a-R"></a>观佛如来一相好者。<a id="a-S"></a>诸恶罪障皆悉灭尽。<a id="a-T"></a>是故如来名婆伽婆。<a id="a-U"></a>名阿罗呵。<a id="a-V"></a>名三藐三佛陀。<a id="a-W"></a>名功德日。<a id="a-X"></a>名智满月。<a id="a-Y"></a>名清凉池。<a id="a-Z"></a>名除罪珠。<a id="a-a"></a>名光明藏。<a id="a-b"></a>名智慧山。<a id="a-c"></a>名戒品河。<a id="a-d"></a>名迷衢导。<a id="a-e"></a>名邪见灯。<a id="a-f"></a>名破烦恼贼。<a id="a-g"></a>名一切众生父母。<a id="a-h"></a>名大归依处。<a id="a-i"></a>若有归依佛世尊者。<a id="a-j"></a>若称名者。<a id="a-k"></a>除百千劫烦恼重障。<a id="a-l"></a>何况正心修念佛定。</p>
  <p id="am">佛告阿难。<a id="a-n"></a>如来往昔无量无边阿僧祇劫。<a id="a-o"></a>以智慧火烧烦恼薪。<a id="a-p"></a>修无相定不非时证。<a id="a-q"></a>是故获得如是胜相。<a id="a-r"></a>一一相中无量化佛。<a id="a-s"></a>何况多相。<a id="a-t"></a>若能系心观一毛孔。<a id="a-u"></a>是人名为行念佛定。<a id="a-v"></a>以念佛故。<a id="a-w"></a>十方诸佛常立其前。<a id="a-x"></a>为说正法。<a id="a-y"></a>此人即为能生三世诸如来种。<a id="a-z"></a>何况具足念佛色身。<a id="a-10"></a>如来亦有无量法身。<a id="a-11"></a>十力无畏三昧解脱诸神通事。<a id="a-12"></a>如此妙处非汝凡夫所学境界。<a id="a-13"></a>但当深心起随喜想。<a id="a-14"></a>起是想已当复系念念佛功德。<a id="a-15"></a>念佛功德者。<a id="a-16"></a>所谓戒定智慧解脱解脱知见。<a id="a-17"></a>金色三十二相。<a id="a-18"></a>八十随形好。<a id="a-19"></a>十力四无所畏。<a id="a-1A"></a>十八不共法。<a id="a-1B"></a>大悲三念处是。<a id="a-1C"></a>若有众生一闻佛身如上功德相好光明。<a id="a-1D"></a>亿亿千劫不堕恶道。<a id="a-1E"></a>不生邪见杂秽之处。<a id="a-1F"></a>常得正见勤修不息。<a id="a-1G"></a>但闻佛名获如是福。<a id="a-1H"></a>何况系念观佛三昧。<a id="a-1I"></a>尔时世尊说此语时。<a id="a-1J"></a>于虚空中有七宝台。<a id="a-1K"></a>一一台上有亿宝盖。<a id="a-1L"></a>天雨宝华供养释迦牟尼佛。<a id="a-1M"></a>时文殊师利法王子。<a id="a-1N"></a>结加趺坐坐宝台中。<a id="a-1O"></a>与十亿菩萨住虚空中。<a id="a-1P"></a>赞言。<a id="a-1Q"></a>善哉善哉。<a id="a-1R"></a>释迦牟尼大悲世尊。<a id="a-1S"></a>说佛身相示佛威仪。<a id="a-1T"></a>现佛光明显诸化佛。<a id="a-1U"></a>为未来世凡愚众生不见佛者。<a id="a-1V"></a>作见佛因。<a id="a-1W"></a>善哉阿难慈悲法子。<a id="a-1X"></a>汝名欢喜依名定实。<a id="a-1Y"></a>善持佛语慎勿忘失。<a id="a-1Z"></a>未来众生闻汝说者即是见佛。<a id="a-1a"></a>思此义者具足见佛微妙色身。<a id="a-1b"></a>尔时文殊说此语已。<a id="a-1c"></a>与诸菩萨眷属大众从空而下。<a id="a-1d"></a>敬礼佛足绕佛七匝却住一面。</p>
  <p id="a1e">佛告文殊。<a id="a-1f"></a>佛子。<a id="a-1g"></a>汝今在座作此观时。<a id="a-1h"></a>地生莲华纵广正等满一由旬。<a id="a-1i"></a>文殊师利及诸菩萨坐莲华上。<a id="a-1j"></a>尔时文殊师利法王子。<a id="a-1k"></a>既已坐竟白佛言。<a id="a-1l"></a>世尊。<a id="a-1m"></a>我今自欲说于往昔本生因缘。<a id="a-1n"></a>唯愿世尊加我威神。</p>
  <p id="a1o">佛告文殊。<a id="a-1p"></a>速说勿疑。<a id="a-1q"></a>文殊师利告诸大众。<a id="a-1r"></a>对尊者阿难。<a id="a-1s"></a>阿难当知。<a id="a-1t"></a>我念过去无量数劫。<a id="a-1u"></a>复倍是数不可思算阿僧祇劫。<a id="a-1v"></a>彼世有佛名宝威德如来应供正遍知明行足善逝世间解无上士调御丈夫天人师佛世尊。<a id="a-1w"></a>彼佛出时众生弊恶与今无异。<a id="a-1x"></a>彼佛世尊亦长丈六身紫金色。<a id="a-1y"></a>说三乘法如释迦文。<a id="a-1z"></a>尔时彼国有大长者。<a id="a-20"></a>名一切施。<a id="a-21"></a>长者有子名曰戒护。<a id="a-22"></a>在母胎时母信敬故。<a id="a-23"></a>豫为其子受三归依。<a id="a-24"></a>子既生已年至八岁。<a id="a-25"></a>父母请佛于家供养。<a id="a-26"></a>童子见佛安行徐步足下生华有大光明。<a id="a-27"></a>见已欢喜为佛作礼。<a id="a-28"></a>礼已谛观目不暂舍。<a id="a-29"></a>一见佛已即能除却百万亿那由他劫生死之罪。<a id="a-2A"></a>从是已后。<a id="a-2B"></a>恒得值遇百亿那由他恒河沙佛。<a id="a-2C"></a>于诸佛所殖众德本。<a id="a-2D"></a>是诸世尊皆说如是观佛三昧。<a id="a-2E"></a>亦赞白毫大人相光。<a id="a-2F"></a>劝多众生忏悔系念。<a id="a-2G"></a>过是已后复得值佛。<a id="a-2H"></a>名摩尼光多陀阿伽度阿罗呵三藐三佛陀。<a id="a-2I"></a>摩尼光佛出现世时。<a id="a-2J"></a>常放光明以作佛事度脱人民。<a id="a-2K"></a>如是二万佛皆同一号名摩尼光。<a id="a-2L"></a>时诸世尊皆以化佛微妙光明诱接众生。<a id="a-2M"></a>次复有佛名栴檀摩尼光。<a id="a-2N"></a>十号具足。<a id="a-2O"></a>如是百亿佛皆号摩尼光。<a id="a-2P"></a>是诸世尊誓愿力故。<a id="a-2Q"></a>正以眉间白毫相光。<a id="a-2R"></a>覆护众生除灭众罪。<a id="a-2S"></a>复有佛出名栴檀海如来应供正遍知。<a id="a-2T"></a>如是百万佛皆同一字名栴檀海。<a id="a-2U"></a>是诸世尊。<a id="a-2V"></a>以胸德字卍字印光化度众生。<a id="a-2W"></a>时彼童子亲侍诸佛间无空缺。<a id="a-2X"></a>礼拜供养合掌观佛。<a id="a-2Y"></a>观佛功德因缘力故。<a id="a-2Z"></a>复得值遇百万阿僧祇佛。<a id="a-2a"></a>彼诸世尊亦以身色化度众生从是已后即得百千亿念佛三昧。<a id="a-2b"></a>得百万阿僧祇旋陀罗尼。<a id="a-2c"></a>既得此已诸佛现前说无相法。<a id="a-2d"></a>须臾之间得首楞严三昧。<a id="a-2e"></a>时彼童子受三归依。<a id="a-2f"></a>一礼佛故谛观佛相心无疲厌。<a id="a-2g"></a>由此因缘值无数佛。<a id="a-2h"></a>何况系念具足思惟观佛色身。<a id="a-2i"></a>时彼童子岂异人乎。<a id="a-2j"></a>今我身是。</p>
  <p id="a2k">尔时世尊赞文殊师利言。<a id="a-2l"></a>善哉善哉。<a id="a-2m"></a>文殊师利。<a id="a-2n"></a>乃于昔时一礼佛故。<a id="a-2o"></a>得值尔许无数诸佛。<a id="a-2p"></a>何况未来我诸弟子勤观佛者。<a id="a-2q"></a>佛敕阿难。<a id="a-2r"></a>汝持文殊师利语。<a id="a-2s"></a>遍告大众及未来世众生。<a id="a-2t"></a>若能礼拜者。<a id="a-2u"></a>若能念佛者。<a id="a-2v"></a>若能观佛者。<a id="a-2w"></a>当知此人与文殊师利等无有异。<a id="a-2x"></a>舍身他世。<a id="a-2y"></a>文殊师利等诸大菩萨为其和上。<a id="a-2z"></a>说是语时菩萨众中有一佛子。<a id="a-30"></a>名曰财首。<a id="a-31"></a>即从座起绕佛七匝恭敬礼拜。<a id="a-32"></a>亦礼文殊师利足。<a id="a-33"></a>以天曼陀罗华。<a id="a-34"></a>摩诃曼陀罗华。<a id="a-35"></a>曼殊沙华。<a id="a-36"></a>摩诃曼殊沙华。<a id="a-37"></a>而散佛上。<a id="a-38"></a>及散文殊师利上。<a id="a-39"></a>亦散尊者阿难。<a id="a-3A"></a>是诸天华当于佛上化为华台。<a id="a-3B"></a>于华台内有十方佛结加趺坐。</p>
  <p id="a3C">东方善德佛告大众言。<a id="a-3D"></a>汝等当知我念过去无量世时。<a id="a-3E"></a>有佛世尊。<a id="a-3F"></a>名宝威德上王如来应正遍知。<a id="a-3G"></a>彼佛出时亦如今日说三乘法。<a id="a-3H"></a>时彼佛世有一比丘有九弟子。<a id="a-3I"></a>与诸弟子往诣佛塔礼拜佛像。<a id="a-3J"></a>见一宝像严显可观。<a id="a-3K"></a>既敬礼已目谛视之说偈赞叹。<a id="a-3L"></a>随寿修短各自命终。<a id="a-3M"></a>既命终已生于东方宝威德上王佛国土。<a id="a-3N"></a>在大莲华结加趺坐忽然化生。<a id="a-3O"></a>从此已后恒得值遇无量诸佛。<a id="a-3P"></a>于诸佛所净修梵行。<a id="a-3Q"></a>得念佛三昧海。<a id="a-3R"></a>既得此已诸佛现前即与授记。<a id="a-3S"></a>于十方面随意作佛。<a id="a-3T"></a>东方善德佛者则我身是。<a id="a-3U"></a>南方栴檀德佛。<a id="a-3V"></a>西方无量明佛。<a id="a-3W"></a>北方相德佛。<a id="a-3X"></a>东南方无忧德佛。<a id="a-3Y"></a>西南方宝施佛。<a id="a-3Z"></a>西北方华德佛。<a id="a-3a"></a>东北方三乘行佛。<a id="a-3b"></a>上方广众德佛。<a id="a-3c"></a>下方明德佛。<a id="a-3d"></a>如是等十佛世尊。<a id="a-3e"></a>因由礼[土*答]一赞偈故。<a id="a-3f"></a>于十方面得成为佛。<a id="a-3g"></a>岂异人乎。<a id="a-3h"></a>我等十方佛是。<a id="a-3i"></a>时十方佛从空而下放千光明。<a id="a-3j"></a>显现色身白毫相光。<a id="a-3k"></a>各各皆坐释迦佛床。<a id="a-3l"></a>各伸右手摩阿难顶告言。<a id="a-3m"></a>法子。<a id="a-3n"></a>汝师和上释迦牟尼。<a id="a-3o"></a>百千苦行无数精进。<a id="a-3p"></a>求佛智慧报得是身。<a id="a-3q"></a>光明色相今为汝说。<a id="a-3r"></a>汝持佛语为未来世天龙大众比丘比丘尼优婆塞优婆夷。<a id="a-3s"></a>广说观佛法及念佛三昧。<a id="a-3t"></a>说是语已然后问讯释迦文佛起居安隐。<a id="a-3u"></a>既问讯已放大光明各还本国。</p>
  <p id="a3v">时会大众见十方佛。<a id="a-3w"></a>及诸菩萨国土大小。<a id="a-3x"></a>如于明镜见众色像。<a id="a-3y"></a>财首菩萨所散之华。<a id="a-3z"></a>当文殊上即变化成四柱宝台。<a id="a-40"></a>于其台内有四世尊。<a id="a-41"></a>放身光明俨然而坐。<a id="a-42"></a>东方阿閦。<a id="a-43"></a>南方宝相。<a id="a-44"></a>西方无量寿。<a id="a-45"></a>北方微妙声。<a id="a-46"></a>时四世尊以金莲华散释迦佛。<a id="a-47"></a>未至佛上化为华帐。<a id="a-48"></a>有万亿叶。<a id="a-49"></a>一一叶间百千化佛。<a id="a-4A"></a>化佛放光。<a id="a-4B"></a>光中复有无数化佛。<a id="a-4C"></a>宝帐成已四佛世尊从空而下。<a id="a-4D"></a>坐释迦佛床赞言。<a id="a-4E"></a>善哉善哉。<a id="a-4F"></a>释迦牟尼。<a id="a-4G"></a>乃能为于未来之世浊恶众生。<a id="a-4H"></a>说三世佛白毫光相。<a id="a-4I"></a>令诸众生得灭罪咎。<a id="a-4J"></a>所以者何。<a id="a-4K"></a>我念昔曾空王佛所出家学道。<a id="a-4L"></a>时四比丘共为同学。<a id="a-4M"></a>习学三世诸佛正法。<a id="a-4N"></a>烦恼覆心。<a id="a-4O"></a>不能坚持佛法。<a id="a-4P"></a>宝藏多不善业当堕恶道。<a id="a-4Q"></a>空中声言。<a id="a-4R"></a>汝四比丘。<a id="a-4S"></a>空王如来虽复涅槃汝之所犯谓无救者。<a id="a-4T"></a>汝等今当入塔观佛。<a id="a-4U"></a>与佛在世等无有异。<a id="a-4V"></a>我从空声入塔观像眉间白毫相。<a id="a-4W"></a>即作是念。<a id="a-4X"></a>如来在世光明色身与此何异。<a id="a-4Y"></a>佛大人相愿除我罪。<a id="a-4Z"></a>作是语已如大山崩五体投地。<a id="a-4a"></a>忏悔诸罪观佛眉间。<a id="a-4b"></a>忏悔因缘从是已后。<a id="a-4c"></a>八十亿阿僧祇劫不堕恶道。<a id="a-4d"></a>生生常见十方诸佛。<a id="a-4e"></a>于诸佛所受持甚深念佛三昧。<a id="a-4f"></a>得三昧已诸佛现前授我记别。<a id="a-4g"></a>东方有国。<a id="a-4h"></a>国名妙喜。<a id="a-4i"></a>彼土有佛。<a id="a-4j"></a>号曰阿閦。<a id="a-4k"></a>即第一比丘是。<a id="a-4l"></a>南方有国。<a id="a-4m"></a>国名日欢喜。<a id="a-4n"></a>佛号宝相。<a id="a-4o"></a>即第二比丘是。<a id="a-4p"></a>西方有国。<a id="a-4q"></a>国名极乐。<a id="a-4r"></a>佛号无量寿。<a id="a-4s"></a>第三比丘是。<a id="a-4t"></a>北方有国。<a id="a-4u"></a>国名莲华庄严。<a id="a-4v"></a>佛号微妙声。<a id="a-4w"></a>第四比丘是。<a id="a-4x"></a>时四如来。<a id="a-4y"></a>各申右手摩阿难顶告言。<a id="a-4z"></a>法王子。<a id="a-50"></a>汝持佛语广为未来诸众生说。<a id="a-51"></a>三说此已各放光明还归本国。<a id="a-52"></a>财首菩萨所散诸华住阿难上者。<a id="a-53"></a>化成华云遍满十方。<a id="a-54"></a>一一云间无数化佛。<a id="a-55"></a>各申右手摩阿难顶告言。<a id="a-56"></a>法王子。<a id="a-57"></a>诸佛如来所有化身。<a id="a-58"></a>亦如我等等无有异。<a id="a-59"></a>汝今亲见。<a id="a-5A"></a>当为未来一切众生广分别说。<a id="a-5B"></a>令诸众生修行念佛。<a id="a-5C"></a>若念佛者。<a id="a-5D"></a>得见化佛与今无异。<a id="a-5E"></a>若有众生闻汝所说。<a id="a-5F"></a>则为见佛除无量罪。</p>
  <p id="a5G">尔时财首菩萨白佛言。<a id="a-5H"></a>世尊。<a id="a-5I"></a>我念过去无量世时。<a id="a-5J"></a>有佛世尊亦名释迦牟尼。<a id="a-5K"></a>彼佛灭后有一王子名曰金幢。<a id="a-5L"></a>憍慢邪见不信正法。<a id="a-5M"></a>知识比丘名定自在。<a id="a-5N"></a>告王子言。<a id="a-5O"></a>世有佛像众宝严饰极为可爱。<a id="a-5P"></a>可暂入塔观佛形像。<a id="a-5Q"></a>时彼王子。<a id="a-5R"></a>随善友语入塔观像。<a id="a-5S"></a>见像相好白言比丘。<a id="a-5T"></a>佛像端严犹尚如此。<a id="a-5U"></a>况佛真身。<a id="a-5V"></a>作是语已比丘告言。<a id="a-5W"></a>汝今见像若不能礼者。<a id="a-5X"></a>当称南无佛。<a id="a-5Y"></a>是时王子合掌恭敬称南无佛。<a id="a-5Z"></a>还宫系念念塔中像。<a id="a-5a"></a>即于后夜梦见佛像。<a id="a-5b"></a>见佛像故心大欢喜。<a id="a-5c"></a>舍离邪见归依三宝。<a id="a-5d"></a>随寿命终。<a id="a-5e"></a>由前入塔称南无佛因缘功德。<a id="a-5f"></a>恒得值遇九百万亿那由他佛。<a id="a-5g"></a>于诸佛所常勤精进。<a id="a-5h"></a>逮得甚深念佛三昧。<a id="a-5i"></a>三昧力故诸佛现前为其授记。<a id="a-5j"></a>从是以来百万阿僧祇劫不堕恶道。<a id="a-5k"></a>乃至今日获得甚深首楞严三昧。<a id="a-5l"></a>尔时王子今我财首是也。<a id="a-5m"></a>如是等诸大菩萨其数无量。<a id="a-5n"></a>各说本缘依念佛得。<a id="a-5o"></a>如本生经说。</p>
  <p id="a5p">尔时世尊告诸大众。<a id="a-5q"></a>我念过去无数劫时。<a id="a-5r"></a>尔时有佛号栴檀窟庄严如来应供正遍知明行足善逝世间解无上士调御丈夫天人师佛世尊。<a id="a-5s"></a>十号具足。<a id="a-5t"></a>在阎浮提诸德山中。<a id="a-5u"></a>于彼山中出家学道。<a id="a-5v"></a>足满七劫成阿耨多罗三藐三菩提。<a id="a-5w"></a>尔时彼世有二童子。<a id="a-5x"></a>多闻无厌游行国界问诸婆罗门。<a id="a-5y"></a>时有一婆罗门名牢度叉伽。<a id="a-5z"></a>告言。<a id="a-60"></a>童子。<a id="a-61"></a>世间有佛名栴檀窟。<a id="a-62"></a>汝等二人可诣彼所求论义法。<a id="a-63"></a>时二童子长者名为一切喜见。<a id="a-64"></a>第二童子名勇猛铠。<a id="a-65"></a>共诣佛所各持天华共散如来。<a id="a-66"></a>尔时世尊寂然禅定。<a id="a-67"></a>入三昧王三昧身心不动。<a id="a-68"></a>普现一切诸佛色身。<a id="a-69"></a>光明无数如般若波罗蜜说。<a id="a-6A"></a>时二童子见佛色身及见光明。<a id="a-6B"></a>即时超越那由他恒河沙阿僧祇劫生死之罪。<a id="a-6C"></a>恒得值遇无量无数百千诸佛。<a id="a-6D"></a>于诸佛所修行甚深念佛三昧。<a id="a-6E"></a>现前得见十方诸佛。<a id="a-6F"></a>为其演说不退法轮。<a id="a-6G"></a>尔时第一童子岂异人乎。<a id="a-6H"></a>今弥勒菩萨是。<a id="a-6I"></a>第二童子今我释迦牟尼是。<a id="a-6J"></a>我与贤劫诸菩萨。<a id="a-6K"></a>曾于过去栴檀窟佛所。<a id="a-6L"></a>闻是诸佛色身变化观佛三昧海。<a id="a-6M"></a>以是因缘功德力故。<a id="a-6N"></a>超越九百万亿阿僧祇劫生死之罪。<a id="a-6O"></a>于此贤劫次第成佛。<a id="a-6P"></a>最后楼至如来。<a id="a-6Q"></a>亦于此处说观佛三昧。</p>
  <p id="a6R">佛告阿难。<a id="a-6S"></a>此观佛三昧。<a id="a-6T"></a>是一切众生犯罪者药。<a id="a-6U"></a>破戒者护。<a id="a-6V"></a>失道者导。<a id="a-6W"></a>盲冥者眼。<a id="a-6X"></a>愚痴者慧。<a id="a-6Y"></a>黑闇者灯。<a id="a-6Z"></a>烦恼贼中是勇健将。<a id="a-6a"></a>诸佛世尊之所游戏。<a id="a-6b"></a>首楞严等诸大三昧始出生处。<a id="a-6c"></a>佛告阿难。<a id="a-6d"></a>汝今善持慎勿忘失。<a id="a-6e"></a>过去未来三世诸佛。<a id="a-6f"></a>是诸世尊皆说如是念佛三昧。<a id="a-6g"></a>我与贤劫诸大菩萨。<a id="a-6h"></a>因是念佛三昧力故。<a id="a-6i"></a>得一切智威神自在。<a id="a-6j"></a>如是十方无量诸佛。<a id="a-6k"></a>皆由此法成三菩提。</p>
  <p id="a6l">尔时尊者阿难。<a id="a-6m"></a>佛神力故。<a id="a-6n"></a>自识宿命无数劫事。<a id="a-6o"></a>白佛言。<a id="a-6p"></a>世尊。<a id="a-6q"></a>我念过去无数亿劫。<a id="a-6r"></a>有佛世尊名日月灯明。<a id="a-6s"></a>十号具足。<a id="a-6t"></a>我于彼世见佛如来放大光明。<a id="a-6u"></a>其光遍照十方世界。<a id="a-6v"></a>皆作金色。<a id="a-6w"></a>一一光中有诸化佛。<a id="a-6x"></a>我见是已身心欢喜称南无佛。<a id="a-6y"></a>从是以来常得值遇百千诸佛闻佛说法。<a id="a-6z"></a>犹如泻水置之异器忆持不忘。<a id="a-70"></a>是故我今得见世尊亲自供侍。<a id="a-71"></a>作是语已说诸偈颂。<a id="a-72"></a>赞叹诸佛微妙色身。<a id="a-73"></a>尔时空中有无数佛皆现光明。<a id="a-74"></a>身身毛孔中所出化佛如释迦文。<a id="a-75"></a>皆告阿难言。<a id="a-76"></a>法子。<a id="a-77"></a>汝今持是观佛三昧。<a id="a-78"></a>广为一切大众分别。<a id="a-79"></a>令诸凡夫种见佛因。<a id="a-7A"></a>说是语已化佛不现。<a id="a-7B"></a>尔时世尊为嘱累此事故。<a id="a-7C"></a>住立空中威仪自在。<a id="a-7D"></a>作十八变显一切光。<a id="a-7E"></a>告阿难言。<a id="a-7F"></a>若有众生欲观佛者。<a id="a-7G"></a>当如此观。<a id="a-7H"></a>佛说此语时。<a id="a-7I"></a>十二亿天子得念佛三昧。<a id="a-7J"></a>现前受记。</p>
  <p data-pb></p>
  <h2 id="a7K">观像品第九</h2>
  <p id="a7L">尔时会中有菩萨摩诃萨名曰弥勒。<a id="a-7M"></a>即从座起偏袒右肩顶礼佛足。<a id="a-7N"></a>脱身璎珞奉上如来。<a id="a-7O"></a>以真珠华散佛世尊及文殊师利。<a id="a-7P"></a>所散璎珞自然踊住于虚空中。<a id="a-7Q"></a>化成八万亿宝台。<a id="a-7R"></a>一一台中有百亿释迦文佛。<a id="a-7S"></a>皆放光明普现色身。<a id="a-7T"></a>山林河海一切众生所有妙色。<a id="a-7U"></a>星宿日月诸须弥山。<a id="a-7V"></a>诸天龙神及诸宫殿亦于中现。<a id="a-7W"></a>五通神仙百亿咒术。<a id="a-7X"></a>九十五种诸邪见道。<a id="a-7Y"></a>医方技艺工巧文咏。<a id="a-7Z"></a>皆于一毛显现此事。<a id="a-7a"></a>世间邪见秽欲众生所希见者。<a id="a-7b"></a>亦于光明悉自踊出。<a id="a-7c"></a>地狱畜生诸阿修罗。<a id="a-7d"></a>八难四倒诸不祥事。<a id="a-7e"></a>受报好丑亦于此相自得觉知。<a id="a-7f"></a>所散珠华住佛上者。<a id="a-7g"></a>化作百亿白色光明。<a id="a-7h"></a>住文殊上者。<a id="a-7i"></a>化作百千亿微妙色光。<a id="a-7j"></a>此诸光明互相交络。<a id="a-7k"></a>如大龙王蟠身相向。<a id="a-7l"></a>一一光中五亿宝光。<a id="a-7m"></a>如僧伽梨割截分明。<a id="a-7n"></a>以金色光缝持令住。<a id="a-7o"></a>缕出入处生四宝华。<a id="a-7p"></a>一一华中贤劫菩萨结加趺坐。<a id="a-7q"></a>十方诸佛及诸化佛坐宝莲华。<a id="a-7r"></a>为此贤劫诸大菩萨说般舟甚深三昧。<a id="a-7s"></a>亦赞观佛最初因缘惟无三昧念佛境界金刚譬定。<a id="a-7t"></a>说是法已是诸如来各申右手摩阿难顶告言。<a id="a-7u"></a>法子。<a id="a-7v"></a>汝今应当善持佛语慎勿忘失。<a id="a-7w"></a>尔时弥勒菩萨白佛言。<a id="a-7x"></a>世尊。<a id="a-7y"></a>惟愿天尊大慈大悲。<a id="a-7z"></a>怜愍一切未来世中。<a id="a-80"></a>多有众生造不善业。<a id="a-81"></a>佛不现在何所依怙可除罪咎。<a id="a-82"></a>佛告弥勒。<a id="a-83"></a>阿逸多。<a id="a-84"></a>谛听谛听善思念之。<a id="a-85"></a>如来灭后多有众生。<a id="a-86"></a>以不见佛作诸恶法。<a id="a-87"></a>如是等人当令观像。<a id="a-88"></a>若观像者。<a id="a-89"></a>与观我身等无有异。<a id="a-8A"></a>说是语时空中有华。<a id="a-8B"></a>十方诸佛住立空中。<a id="a-8C"></a>叉手合掌赞言。<a id="a-8D"></a>善哉佛子善问此事。<a id="a-8E"></a>惟释迦文救世苦者。<a id="a-8F"></a>为诸末后盲冥众生说观像法。<a id="a-8G"></a>今正是时慎勿疑虑。<a id="a-8H"></a>弥勒菩萨重更殷勤劝请世尊说观像法。</p>
  <p id="a8I">尔时世尊放常光明照尼拘楼陀精舍及十方国。<a id="a-8J"></a>皆作金色。<a id="a-8K"></a>佛神力故令金色地分为二分。<a id="a-8L"></a>一一分中五百亿佛。<a id="a-8M"></a>从下方界皆自踊出住立空中。<a id="a-8N"></a>合掌赞叹弥勒菩萨摩诃萨言。<a id="a-8O"></a>善哉佛子。<a id="a-8P"></a>乃能怜愍未来众生生末法者。<a id="a-8Q"></a>劝请世尊说观像相。<a id="a-8R"></a>时诸化佛说此语已。<a id="a-8S"></a>踊身虚空作十八变。<a id="a-8T"></a>释迦文佛即自微笑。<a id="a-8U"></a>笑时口中生大莲华。<a id="a-8V"></a>其华有光如合百亿日月星宿。<a id="a-8W"></a>众宿月间百亿化佛。<a id="a-8X"></a>结加趺坐坐师子床。</p>
  <p id="a8Y">尔时释迦文佛告弥勒菩萨言。<a id="a-8Z"></a>谛听谛听善思念之。<a id="a-8a"></a>如来今者为未来世五苦众生。<a id="a-8b"></a>犯禁比丘不善恶人。<a id="a-8c"></a>五逆诽谤。<a id="a-8d"></a>行十六种恶律仪者。<a id="a-8e"></a>为如是等说除罪法。<a id="a-8f"></a>尔时阿难白佛。<a id="a-8g"></a>世尊。<a id="a-8h"></a>佛涅槃后此等愚人。<a id="a-8i"></a>无依无怙无归依处。<a id="a-8j"></a>云何如来说除罪法。</p>
  <p id="a8k">佛告阿难。<a id="a-8l"></a>汝于佛法心未具解。<a id="a-8m"></a>如我在世归依我者。<a id="a-8n"></a>名归依佛名归依法名归依僧。<a id="a-8o"></a>佛灭度后浊恶世中。<a id="a-8p"></a>诸众生等欲除罪咎。<a id="a-8q"></a>欲于现世得须陀洹至阿罗汉。<a id="a-8r"></a>欲发三菩提心。<a id="a-8s"></a>欲解十二因缘。<a id="a-8t"></a>当勤修习观佛三昧。<a id="a-8u"></a>阿难白佛言。<a id="a-8v"></a>世尊。<a id="a-8w"></a>如来在世众生现见。<a id="a-8x"></a>观佛相好。<a id="a-8y"></a>观佛光明。<a id="a-8z"></a>尚不了了。<a id="a-90"></a>况佛灭后佛不现在。<a id="a-91"></a>当云何观。</p>
  <p id="a92">佛告阿难。<a id="a-93"></a>佛灭度后现前无佛当观佛像。<a id="a-94"></a>观佛像者。<a id="a-95"></a>若比丘比丘尼优婆塞优婆夷天龙八部一切众生欲观像者。<a id="a-96"></a>先入佛塔以好香泥及诸瓦土涂地令净。<a id="a-97"></a>随其力能烧香散华供养佛像。<a id="a-98"></a>说已过恶礼佛忏悔。<a id="a-99"></a>如是伏心经一七日。<a id="a-9A"></a>复至众中涂扫僧地除诸粪秽。<a id="a-9B"></a>向僧忏悔礼众僧足。<a id="a-9C"></a>复经七日。<a id="a-9D"></a>如是供养心不疲厌。<a id="a-9E"></a>若出家人应诵毗尼极令通利。<a id="a-9F"></a>若在家人孝养父母恭敬师长。<a id="a-9G"></a>调心令软。<a id="a-9H"></a>心若不软。<a id="a-9I"></a>当强折伏令心调顺。<a id="a-9J"></a>如调象马不令失御。<a id="a-9K"></a>心柔顺已住于靖处烧众名香。<a id="a-9L"></a>礼释迦文而作是言。<a id="a-9M"></a>南无大德我大和上应正遍知大悲世尊。<a id="a-9N"></a>愿以慈云覆护弟子。<a id="a-9O"></a>作是语已五体投地泣泪像前。<a id="a-9P"></a>从地而起齐整衣服结加趺坐。<a id="a-9Q"></a>系念一处随前众生。<a id="a-9R"></a>系心鼻端。<a id="a-9S"></a>系心额上。<a id="a-9T"></a>系心足指。<a id="a-9U"></a>如是种种随意系念专置一处。<a id="a-9V"></a>勿令驰散使心动摇。<a id="a-9W"></a>心若动摇举舌拄齶。<a id="a-9X"></a>闭口闭目叉手端坐。<a id="a-9Y"></a>一日至七日令身安隐。<a id="a-9Z"></a>身安隐已然后想像。</p>
  <p id="a9a">乐逆观者。<a id="a-9b"></a>从像足指次第仰观。<a id="a-9c"></a>初观足指系心令专。<a id="a-9d"></a>缘佛足指经一七日。<a id="a-9e"></a>闭目开目令了了见金像足指。<a id="a-9f"></a>渐次复观两足趺上令了了见。<a id="a-9g"></a>次观鹿王[跳-兆+專]。<a id="a-9h"></a>心既专已次第至髻。<a id="a-9i"></a>从髻观面若不明了。<a id="a-9j"></a>复更忏悔倍自苦策。<a id="a-9k"></a>以戒净故见佛像面。<a id="a-9l"></a>如真金镜了了分明。<a id="a-9m"></a>作是观已观眉间毫。<a id="a-9n"></a>如颇梨珠右旋宛转。<a id="a-9o"></a>此相现时见佛眉眼。<a id="a-9p"></a>如天画师之所画作。<a id="a-9q"></a>见是事已次观顶光令分明了。<a id="a-9r"></a>如是众相名为逆观。</p>
  <p id="a9s">顺观像者。<a id="a-9t"></a>从顶上诸蠡文间。<a id="a-9u"></a>一一蠡文系心谛观。<a id="a-9v"></a>令心了了见佛蠡文。<a id="a-9w"></a>犹如黑丝右旋宛转。<a id="a-9x"></a>次观佛面观佛面已。<a id="a-9y"></a>具足观身渐下至足。<a id="a-9z"></a>如是往返凡十四遍。<a id="a-A0"></a>谛观一像极令了了。<a id="a-A1"></a>观一成已出定入定。<a id="a-A2"></a>恒见立像在行者前。<a id="a-A3"></a>见一了了复想二像。<a id="a-A4"></a>见二像已次想三像。<a id="a-A5"></a>乃至想十皆令了了。<a id="a-A6"></a>见十像已想一室内满中佛像间无空缺。<a id="a-A7"></a>满一室已复更精进烧香散华。<a id="a-A8"></a>扫塔涂地澡浴众僧。<a id="a-A9"></a>为父母师长案摩调身。<a id="a-AA"></a>洗浴身体上涂足油。<a id="a-AB"></a>四方乞食得好美者。<a id="a-AC"></a>先上师长分奉父母。<a id="a-AD"></a>作是行已发大誓愿。<a id="a-AE"></a>我今观佛。<a id="a-AF"></a>以此功德不愿人天声闻缘觉。<a id="a-AG"></a>正欲专求佛菩提道。<a id="a-AH"></a>发是愿已若实至心求大乘者。<a id="a-AI"></a>当行忏悔。<a id="a-AJ"></a>行忏悔已次行请佛。<a id="a-AK"></a>行请佛已次行随喜。<a id="a-AL"></a>行随喜已次行回向。<a id="a-AM"></a>行回向已次行发愿。<a id="a-AN"></a>行发愿已正身端坐系念在前。<a id="a-AO"></a>观佛境界令渐广大。<a id="a-AP"></a>一僧坊中满中佛像。<a id="a-AQ"></a>方身丈六足下莲华圆光一寻。<a id="a-AR"></a>及通身光摩尼焰相。<a id="a-AS"></a>及众化佛化佛侍者。<a id="a-AT"></a>光明众色皆令了了一僧坊已。<a id="a-AU"></a>令心复广一顷地中满中佛像。<a id="a-AV"></a>此想成已心得安隐身体悦乐。<a id="a-AW"></a>若行若止心想利故。<a id="a-AX"></a>见一顷地满中佛像。<a id="a-AY"></a>香华供具及诸幢幡。<a id="a-AZ"></a>皆随像行。<a id="a-Aa"></a>以心利故。<a id="a-Ab"></a>左右前后尽见像行。<a id="a-Ac"></a>心渐广大见百顷地满中佛像。<a id="a-Ad"></a>开目闭目皆令心想。<a id="a-Ae"></a>想想不绝心心相续。<a id="a-Af"></a>如渴思饮。<a id="a-Ag"></a>此想成已见一由旬满中佛像。<a id="a-Ah"></a>渐增广远满百由旬。<a id="a-Ai"></a>见一切像三十二相八十随形好皆悉炳然。<a id="a-Aj"></a>此想成已想一阎浮提八千由旬满中佛像。<a id="a-Ak"></a>此想成已次想东方弗婆提界八千六十由旬满中佛像。<a id="a-Al"></a>此想成已复想西方瞿耶尼界广八千九百由旬满中佛像。<a id="a-Am"></a>此想成已复观北方郁单越界一万六千由旬满中佛像。<a id="a-An"></a>此想成已复更广远见百阎浮提满中佛像。<a id="a-Ao"></a>此想成已见百亿四天下满中佛像。<a id="a-Ap"></a>此想成已唯除食时除便转时。<a id="a-Aq"></a>一切时中恒见佛像。<a id="a-Ar"></a>虚空及地满中佛像。<a id="a-As"></a>像像相次间无空缺。<a id="a-At"></a>念想成已身心欢喜。<a id="a-Au"></a>倍加精进。<a id="a-Av"></a>顶戴恭敬十二部经。<a id="a-Aw"></a>于说法者起大师想。<a id="a-Ax"></a>于佛法僧起父母想。<a id="a-Ay"></a>令心调柔不起嗔想。<a id="a-Az"></a>设嗔恚时当于般若波罗蜜前五体投地诚心忏悔。<a id="a-B0"></a>如上所说五法次第应行。<a id="a-B1"></a>念想成已闭目叉手端坐正受。<a id="a-B2"></a>更作远想。<a id="a-B3"></a>满十方界见一切像。<a id="a-B4"></a>身纯金色放大光明。<a id="a-B5"></a>若有犯戒作不善者。<a id="a-B6"></a>先身犯戒及以今身。<a id="a-B7"></a>见诸佛像或黑或白。<a id="a-B8"></a>以忏悔故渐见红色。<a id="a-B9"></a>见红色已渐见金色。<a id="a-BA"></a>见金色已身心欢喜。<a id="a-BB"></a>劝请诸像使放光明。<a id="a-BC"></a>起此想时念想利故见一切像。<a id="a-BD"></a>举身毛孔皆放光明。<a id="a-BE"></a>一一光明百亿宝色。<a id="a-BF"></a>一一色中无量杂色。<a id="a-BG"></a>微妙境界悉自踊出。<a id="a-BH"></a>此念想成名观立像。</p>
  <p id="aBI">佛告阿难。<a id="a-BJ"></a>如是观者名为正观。<a id="a-BK"></a>若异观者名为邪观。<a id="a-BL"></a>余相现者别境界出。<a id="a-BM"></a>当疾除之。<a id="a-BN"></a>作是观者。<a id="a-BO"></a>除却六十亿劫生死之罪。<a id="a-BP"></a>亦名见佛。<a id="a-BQ"></a>于未来世心想利故值遇贤劫千佛世尊。<a id="a-BR"></a>为其和上。<a id="a-BS"></a>于佛法中次第出家。<a id="a-BT"></a>一一佛所见佛身相了了分明。<a id="a-BU"></a>闻佛说法忆持不忘。<a id="a-BV"></a>于星宿劫光明佛所现前受记。<a id="a-BW"></a>粗心观像尚得如是无量功德。<a id="a-BX"></a>况复系念观佛眉间白毫相光。<a id="a-BY"></a>说是语时大梵天王无量梵众。<a id="a-BZ"></a>持诸天华奉散世尊。<a id="a-Ba"></a>脱身璎珞以奉上佛。<a id="a-Bb"></a>其华如云在空中住。<a id="a-Bc"></a>所上璎珞变成金台。<a id="a-Bd"></a>于金台中有金色光。<a id="a-Be"></a>其光变为七佛尊像。<a id="a-Bf"></a>端严微妙色相悉具。<a id="a-Bg"></a>蠡髻梵王长跪合掌。<a id="a-Bh"></a>劝请世尊而作是言。<a id="a-Bi"></a>如来大悲慈愍众生。<a id="a-Bj"></a>愿为来世盲冥众生。<a id="a-Bk"></a>具足演说观像相法。<a id="a-Bl"></a>令诸众生依佛所说恒得值遇诸佛世尊得念佛三昧。<a id="a-Bm"></a>三昧力故令诸众生远离罪恶。<a id="a-Bn"></a>以罪灭故现见诸佛。<a id="a-Bo"></a>佛告梵王如是如是如汝所说。</p>
  <p id="aBp">尔时世尊复为来世诸众生故。<a id="a-Bq"></a>更说观像坐法。<a id="a-Br"></a>观像坐者。<a id="a-Bs"></a>至心系念令前立像足下生华。<a id="a-Bt"></a>此华生时当起想念。<a id="a-Bu"></a>令此大地作黄金色作七宝色。<a id="a-Bv"></a>随想而现。<a id="a-Bw"></a>一一宝色黄金为界。<a id="a-Bx"></a>一一界间生宝莲华。<a id="a-By"></a>作此想时有宝莲华千叶具足。<a id="a-Bz"></a>应想而现。<a id="a-C0"></a>既见花已请诸想像令坐宝华。<a id="a-C1"></a>众像坐时大地自然出大白光。<a id="a-C2"></a>如琉璃色白净可爱。<a id="a-C3"></a>众白光间百亿菩萨白如雪山。<a id="a-C4"></a>从想像身毛孔中出。<a id="a-C5"></a>一一菩萨身毛孔中。<a id="a-C6"></a>出金色光其光如山。<a id="a-C7"></a>百千金色阎浮檀金。<a id="a-C8"></a>光明赫奕数不可知。<a id="a-C9"></a>应想而现。<a id="a-CA"></a>一一山顶有一想像高显可观。<a id="a-CB"></a>阎浮檀金色其光大盛。<a id="a-CC"></a>照十方界皆作金色。<a id="a-CD"></a>见地及空亦作金色。<a id="a-CE"></a>满中金像金光金盖金台金华金幡。<a id="a-CF"></a>见想菩萨纯白玉色。<a id="a-CG"></a>手执白拂有执白华。<a id="a-CH"></a>当起想念极令鲜白。<a id="a-CI"></a>若余杂想异境界现当疾除灭。<a id="a-CJ"></a>若不除灭随逐余想。<a id="a-CK"></a>随他境界喜发风病。<a id="a-CL"></a>此念佛想。<a id="a-CM"></a>是大甘露利益众生。<a id="a-CN"></a>观佛三昧。<a id="a-CO"></a>如服良药利益四大。<a id="a-CP"></a>服此药者不老不死。</p>
  <p id="aCQ">佛告阿难。<a id="a-CR"></a>若有众生欲观像坐。<a id="a-CS"></a>当如是观。<a id="a-CT"></a>作是观者名为正观。<a id="a-CU"></a>若他观者名为邪观。<a id="a-CV"></a>若有众生观像坐者。<a id="a-CW"></a>除五百亿劫生死之罪。<a id="a-CX"></a>未来值遇贤劫千佛。<a id="a-CY"></a>过贤劫已星宿劫中。<a id="a-CZ"></a>值遇诸佛数满十万。<a id="a-Ca"></a>一一佛所受持佛语。<a id="a-Cb"></a>身心安隐终不谬乱。<a id="a-Cc"></a>一一世尊现前授记。<a id="a-Cd"></a>过算数劫得成为佛。</p>
  <p id="aCe">尔时世尊告阿难言。<a id="a-Cf"></a>若有众生观像坐已当观像行。<a id="a-Cg"></a>观像行者。<a id="a-Ch"></a>见十方界满中像行。<a id="a-Ci"></a>虚空及地见一一像从座而起。<a id="a-Cj"></a>一一像起时五百亿宝华。<a id="a-Ck"></a>一一华中有无数光。<a id="a-Cl"></a>一一光中无数化佛随心想现。<a id="a-Cm"></a>坐像起立未起中间。<a id="a-Cn"></a>当动身时眉间白毫旋舒长短。<a id="a-Co"></a>犹如真佛放白光明。<a id="a-Cp"></a>为百千色映饰金光。<a id="a-Cq"></a>众白光间无数银像身白银色银光。<a id="a-Cr"></a>银华银盖银幡银台。<a id="a-Cs"></a>悉皆是银。<a id="a-Ct"></a>时众金像与银像俱动身欲起。<a id="a-Cu"></a>诸像脐中各生莲华。<a id="a-Cv"></a>其莲华中踊出无数百千化佛。<a id="a-Cw"></a>一一化佛放金色光照行者身。<a id="a-Cx"></a>是时行者。<a id="a-Cy"></a>入定之时自见己身三十六物恶露不净。<a id="a-Cz"></a>不净现时当疾除灭。<a id="a-D0"></a>而作是念。<a id="a-D1"></a>三世诸佛身心清净。<a id="a-D2"></a>我今学佛真净法身。<a id="a-D3"></a>此不净观从贪爱生。<a id="a-D4"></a>虚伪不实用此观为。<a id="a-D5"></a>作是念已当自观身。<a id="a-D6"></a>使诸不净变为白玉。<a id="a-D7"></a>自见己身如白玉瓶内外俱空。<a id="a-D8"></a>作是观时。<a id="a-D9"></a>宜服酥药勿使身虚。<a id="a-DA"></a>此想成时。<a id="a-DB"></a>诸像皆起如前立住。<a id="a-DC"></a>见像立时当作想念请像令行。<a id="a-DD"></a>像既行已步步之中。<a id="a-DE"></a>足下生华成莲华台。<a id="a-DF"></a>见十方界满中行像供具妓乐。<a id="a-DG"></a>诸天大众恭敬围绕。<a id="a-DH"></a>行像放光照诸大众令作金色。<a id="a-DI"></a>银像放光照诸大众皆作银色。<a id="a-DJ"></a>白玉菩萨放白玉光。<a id="a-DK"></a>令诸大众作白玉色。<a id="a-DL"></a>杂色诸像放杂色光映饰其间。<a id="a-DM"></a>此想成已更起想念请诸行像。<a id="a-DN"></a>皆令以手悉摩我头。<a id="a-DO"></a>尔时诸像各申右手摩行者头。<a id="a-DP"></a>是时众像放大光明照行者身。<a id="a-DQ"></a>光照身时。<a id="a-DR"></a>行者自见身黄金色。<a id="a-DS"></a>此想成已出定欢喜。<a id="a-DT"></a>复更至心礼敬诸佛修诸功德。<a id="a-DU"></a>以是功德回向菩提。</p>
  <p id="aDV">尔时复当更起想念。<a id="a-DW"></a>我今想见众多金像。<a id="a-DX"></a>行坐随意未见神通。<a id="a-DY"></a>起心作想请诸行像。<a id="a-DZ"></a>及菩萨像作十八变。<a id="a-Da"></a>应念即作十八种变。<a id="a-Db"></a>见满十方一切众像。<a id="a-Dc"></a>踊身空中作十八变威神自在。<a id="a-Dd"></a>普现色身令行者见。<a id="a-De"></a>见已欢喜请一切像令转法轮。<a id="a-Df"></a>应念即时一一众像异口同音。<a id="a-Dg"></a>赞叹持戒赞叹念佛。<a id="a-Dh"></a>想闻此已心大欢喜复加精进。<a id="a-Di"></a>以精进故心想得成。<a id="a-Dj"></a>心想成时见十方界。<a id="a-Dk"></a>一切大地山河石壁皆悉变化为金刚地。<a id="a-Dl"></a>金刚地上踊出白光。<a id="a-Dm"></a>众白光间无数化佛坐宝莲华。<a id="a-Dn"></a>一一化佛放无数亿百千光明。<a id="a-Do"></a>一一光明复化无数百千化佛。<a id="a-Dp"></a>此想现时行者自见身诸毛孔出金色光遍照一切。<a id="a-Dq"></a>若余境起当疾除灭。<a id="a-Dr"></a>如此心想疾于猛风。<a id="a-Ds"></a>须臾之顷见无数化佛。<a id="a-Dt"></a>行者心利如明眼人执颇梨镜自观面像。<a id="a-Du"></a>行者观像亦复如是。<a id="a-Dv"></a>此想成已当作是念。<a id="a-Dw"></a>诸佛世尊住大寂灭。<a id="a-Dx"></a>身心清净无来无去。<a id="a-Dy"></a>如我身者。<a id="a-Dz"></a>四大五阴所共合成。<a id="a-E0"></a>如芭蕉树中无坚实。<a id="a-E1"></a>如水上沫。<a id="a-E2"></a>如水中月。<a id="a-E3"></a>如镜中像。<a id="a-E4"></a>如热时焰如野马行。<a id="a-E5"></a>如乾闼婆城。<a id="a-E6"></a>作是想已诸像寻灭有金色光。<a id="a-E7"></a>于金光间有金佛影。<a id="a-E8"></a>如镜中像。<a id="a-E9"></a>行住坐卧四威仪中现一切色。<a id="a-EA"></a>此想成时当念如来戒身。<a id="a-EB"></a>念戒身时见诸佛影。<a id="a-EC"></a>眉间光明犹如白丝。<a id="a-ED"></a>空中清净至行者前。<a id="a-EE"></a>行者见已当作是念。<a id="a-EF"></a>释迦牟尼多陀阿伽度阿罗诃三藐三佛陀。<a id="a-EG"></a>过去世时以大戒身而自庄严。<a id="a-EH"></a>是故今日得戒定慧解脱解脱知见。<a id="a-EI"></a>作此念时释迦文佛坐琉璃窟。<a id="a-EJ"></a>身紫金色端严微妙。<a id="a-EK"></a>与诸比丘菩萨大众以为眷属。<a id="a-EL"></a>住行者前告言。<a id="a-EM"></a>法子。<a id="a-EN"></a>汝修观佛三昧力故。<a id="a-EO"></a>我以涅槃相力示汝色身令汝谛观。<a id="a-EP"></a>汝今坐禅不得多观。<a id="a-EQ"></a>汝后世人多作诸恶。<a id="a-ER"></a>但观眉间白毫相光。<a id="a-ES"></a>作此观时所见境界如上所说。<a id="a-ET"></a>尔时一念情无所著心大欢喜。<a id="a-EU"></a>应时即得念佛三昧。<a id="a-EV"></a>念佛三昧者。<a id="a-EW"></a>见佛色身了了分明。<a id="a-EX"></a>亦见佛心一切境界。<a id="a-EY"></a>亦如上来观佛心说。<a id="a-EZ"></a>亦见佛身一切光明。<a id="a-Ea"></a>亦如上观佛身光说。<a id="a-Eb"></a>亦见佛身一切毛孔。<a id="a-Ec"></a>一一毛孔悉生八万四千莲华。<a id="a-Ed"></a>一一华中复有八万四千化佛。<a id="a-Ee"></a>佛佛相次满十方界。</p>
  <p id="aEf">尔时释迦牟尼佛即申右手摩行者顶。<a id="a-Eg"></a>一切化佛亦申右手摩行者顶。<a id="a-Eh"></a>得此观者。<a id="a-Ei"></a>名佛现前三昧。<a id="a-Ej"></a>亦名念佛三昧。<a id="a-Ek"></a>亦名观佛色身三昧。<a id="a-El"></a>尔时诸佛异口同音。<a id="a-Em"></a>各各皆为行者说法。<a id="a-En"></a>虽未得道。<a id="a-Eo"></a>见佛闻法总持不失。<a id="a-Ep"></a>此名凡夫念佛三昧。<a id="a-Eq"></a>得此三昧者。<a id="a-Er"></a>刹那刹那顷恒见诸佛。<a id="a-Es"></a>于念念顷闻佛说法。<a id="a-Et"></a>所谓大乘方等经典。<a id="a-Eu"></a>一日一夜即得通利。<a id="a-Ev"></a>父母生身恼浊恶世。<a id="a-Ew"></a>以念佛故得闻总持。<a id="a-Ex"></a>舍身他世必得见佛。<a id="a-Ey"></a>于诸佛所得千万亿旋陀罗尼。<a id="a-Ez"></a>得陀罗尼已八十亿佛各申右手摩行者顶。<a id="a-F0"></a>一一诸佛皆说决言。<a id="a-F1"></a>汝念佛故过星宿劫得成为佛。<a id="a-F2"></a>身相光明与我无异。<a id="a-F3"></a>说是语已八十亿佛一时放光。<a id="a-F4"></a>光中复有无量化佛。<a id="a-F5"></a>一一化佛皆说是语。</p>
  <p id="aF6">佛告阿难。<a id="a-F7"></a>如是众法名观像法。<a id="a-F8"></a>若观像时。<a id="a-F9"></a>自当更有无量百千诸胜境界。<a id="a-FA"></a>如是观者名为正观。<a id="a-FB"></a>若异观者名为邪观。</p>
 </body>
</html>