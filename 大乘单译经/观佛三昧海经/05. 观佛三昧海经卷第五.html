<!doctype html>
<html id="z3IBU03UR" data-ver="1113">
 <head>
  <meta charset="utf-8">
  <meta author="佛陀跋陀罗">
  <meta library="龙藏">
  <meta catalog="大乘单译经">
  <meta period="东晋">
 </head>
 <body>
  <h1 id="a1">观佛三昧海经卷第五</h1>
  <h2 id="a2">观佛心品第四</h2>
  <p id="a3">尔时佛心如红莲华。<a id="a-4"></a>莲华叶间有八万四千诸白色光。<a id="a-5"></a>其光遍照五道众生。<a id="a-6"></a>此光出时受苦众生皆悉出现。<a id="a-7"></a>所谓苦者。<a id="a-8"></a>阿鼻地狱。<a id="a-9"></a>十八小地狱。<a id="a-A"></a>十八寒地狱。<a id="a-B"></a>十八黑闇地狱。<a id="a-C"></a>十八小热地狱。<a id="a-D"></a>十八刀轮地狱。<a id="a-E"></a>十八剑轮地狱。<a id="a-F"></a>十八火车地狱。<a id="a-G"></a>十八沸屎地狱。<a id="a-H"></a>十八镬汤地狱。<a id="a-I"></a>十八灰河地狱。<a id="a-J"></a>五百亿剑林地狱。<a id="a-K"></a>五百亿刺林地狱。<a id="a-L"></a>五百亿铜柱地狱。<a id="a-M"></a>五百亿铁机地狱。<a id="a-N"></a>五百亿铁网地狱。<a id="a-O"></a>十八铁窟地狱。<a id="a-P"></a>十八铁丸地狱。<a id="a-Q"></a>十八尖石地狱。<a id="a-R"></a>十八饮铜地狱。<a id="a-S"></a>如是等众多地狱。</p>
  <p id="aT">佛告阿难。<a id="a-U"></a>云何名阿鼻地狱。<a id="a-V"></a>阿言无。<a id="a-W"></a>鼻言遮。<a id="a-X"></a>阿言无。<a id="a-Y"></a>鼻言救。<a id="a-Z"></a>阿言无间。<a id="a-a"></a>鼻言无动。<a id="a-b"></a>阿言极热。<a id="a-c"></a>鼻言极恼。<a id="a-d"></a>阿言不闲。<a id="a-e"></a>鼻言不住不闲不住名阿鼻地狱。<a id="a-f"></a>阿言大火。<a id="a-g"></a>鼻言猛热。<a id="a-h"></a>猛火入心名阿鼻地狱。</p>
  <p id="ai">佛告阿难。<a id="a-j"></a>阿鼻地狱纵广正等八千由旬。<a id="a-k"></a>七重铁城七层铁网。<a id="a-l"></a>下十八鬲周匝七重皆是刀林。<a id="a-m"></a>七重城内复有剑林。<a id="a-n"></a>下十八鬲。<a id="a-o"></a>鬲八万四千重。<a id="a-p"></a>于其四角有四大铜狗。<a id="a-q"></a>其身广长四十由旬。<a id="a-r"></a>眼如掣电牙如剑树。<a id="a-s"></a>齿如刀山舌如铁刺。<a id="a-t"></a>一切身毛皆出猛火。<a id="a-u"></a>其烟臭恶。<a id="a-v"></a>世间臭物无以可譬。<a id="a-w"></a>有十八狱卒。<a id="a-x"></a>头罗刹头。<a id="a-y"></a>口夜叉口。<a id="a-z"></a>六十四眼。<a id="a-10"></a>眼散迸铁丸如十里车。<a id="a-11"></a>狗牙上出高四由旬。<a id="a-12"></a>牙头火流烧前铁车。<a id="a-13"></a>令铁车轮一一轮辋化为一亿火。<a id="a-14"></a>刀锋刃剑戟。<a id="a-15"></a>皆从火出。<a id="a-16"></a>如是流火烧阿鼻城。<a id="a-17"></a>令阿鼻城赤如融铜。<a id="a-18"></a>狱卒头上有八牛头。<a id="a-19"></a>一一牛头有十八角。<a id="a-1A"></a>一一角头皆出火聚。<a id="a-1B"></a>火聚复化成十八辋。<a id="a-1C"></a>火辋复变作火刀轮。<a id="a-1D"></a>如车轮许。<a id="a-1E"></a>轮轮相次在火焰间满阿鼻城。<a id="a-1F"></a>铜狗张口吐舌在地。<a id="a-1G"></a>舌如铁刺。<a id="a-1H"></a>舌出之时化无量舌满阿鼻地。<a id="a-1I"></a>七重城内有七铁幢。<a id="a-1J"></a>幢头火踊如沸踊泉。<a id="a-1K"></a>其铁流迸满阿鼻城。<a id="a-1L"></a>阿鼻四门。<a id="a-1M"></a>于门阃上有八十釜。<a id="a-1N"></a>沸铜踊出从门漫流。<a id="a-1O"></a>满阿鼻城。<a id="a-1P"></a>一一鬲间有八万四千铁蟒大蛇。<a id="a-1Q"></a>吐毒吐火身满城内。<a id="a-1R"></a>其蛇哮吼如天震雷。<a id="a-1S"></a>雨大铁丸满阿鼻城。<a id="a-1T"></a>此城苦事八万亿千。<a id="a-1U"></a>苦中苦者集在此城。<a id="a-1V"></a>五百亿虫。<a id="a-1W"></a>虫八万四千嘴。<a id="a-1X"></a>嘴头火流如雨而下满阿鼻城。<a id="a-1Y"></a>此虫下时。<a id="a-1Z"></a>阿鼻猛火其焰大炽。<a id="a-1a"></a>赤光火焰照八万四千由旬。<a id="a-1b"></a>从阿鼻地狱上冲大海沃燋山下。<a id="a-1c"></a>大海水滴如车轴许。<a id="a-1d"></a>成大铁尖满阿鼻城。</p>
  <p id="a1e">佛告阿难。<a id="a-1f"></a>若有众生杀父害母。<a id="a-1g"></a>骂辱六亲。<a id="a-1h"></a>作是罪者命终之时。<a id="a-1i"></a>铜狗张口化十八车。<a id="a-1j"></a>状如金车宝盖在上。<a id="a-1k"></a>一切火焰化为玉女。<a id="a-1l"></a>罪人遥见心生欢喜。<a id="a-1m"></a>我欲往中我欲往中。<a id="a-1n"></a>风刀解时寒急失声。<a id="a-1o"></a>宁得好火在车上坐然火自爆。<a id="a-1p"></a>作是念已即便命终。<a id="a-1q"></a>挥霍之间已坐金车。<a id="a-1r"></a>顾瞻玉女。<a id="a-1s"></a>皆捉铁斧斩截其身。<a id="a-1t"></a>身下火起如旋火轮。<a id="a-1u"></a>譬如壮士屈伸臂顷。<a id="a-1v"></a>直落阿鼻大地狱中。<a id="a-1w"></a>从于上鬲如旋火轮。<a id="a-1x"></a>至下鬲际身遍鬲内。<a id="a-1y"></a>铜狗大吼啮骨唼髓。<a id="a-1z"></a>狱卒罗刹捉大铁叉。<a id="a-20"></a>叉头令起遍体火焰满阿鼻城。<a id="a-21"></a>铁网雨刀从毛孔入。<a id="a-22"></a>化阎罗王大声告敕。<a id="a-23"></a>痴人狱种。<a id="a-24"></a>汝在世时。<a id="a-25"></a>不孝父母邪慢无道。<a id="a-26"></a>汝今生处名阿鼻地狱。<a id="a-27"></a>汝不知恩无有惭愧。<a id="a-28"></a>受此苦恼为乐不耶。<a id="a-29"></a>作是语已即灭不现。</p>
  <p id="a2A">尔时狱卒复驱罪人。<a id="a-2B"></a>从于下鬲乃至上鬲。<a id="a-2C"></a>经历八万四千鬲中。<a id="a-2D"></a>[打-丁+聿]身而过至铁网际。<a id="a-2E"></a>一日一夜尔乃周遍。<a id="a-2F"></a>阿鼻地狱一日一夜。<a id="a-2G"></a>此阎浮提日月岁数六十小劫。<a id="a-2H"></a>如是寿命尽一大劫。<a id="a-2I"></a>五逆罪人无惭无愧造作五逆。<a id="a-2J"></a>五逆罪故临命终时。<a id="a-2K"></a>十八风刀如铁火车。<a id="a-2L"></a>解截其身。<a id="a-2M"></a>以热逼故便作是言。<a id="a-2N"></a>得好色华清凉大树。<a id="a-2O"></a>于下游戏不亦乐乎。<a id="a-2P"></a>作此念时。<a id="a-2Q"></a>阿鼻地狱八万四千诸恶剑林。<a id="a-2R"></a>化作宝树。<a id="a-2S"></a>华果茂盛行列在前。<a id="a-2T"></a>大热火焰化为莲华在彼树下。<a id="a-2U"></a>罪人见已。<a id="a-2V"></a>我所愿者今已得果。<a id="a-2W"></a>作是语时。<a id="a-2X"></a>疾于暴雨坐莲华上。<a id="a-2Y"></a>坐已须臾。<a id="a-2Z"></a>铁嘴诸虫从火华起。<a id="a-2a"></a>穿骨入髓。<a id="a-2b"></a>彻心穿脑。<a id="a-2c"></a>攀树而上。<a id="a-2d"></a>一切剑枝削肉彻骨。<a id="a-2e"></a>无量刀杖当上而下。<a id="a-2f"></a>火车炉炭十八苦事。<a id="a-2g"></a>一时来迎。<a id="a-2h"></a>此相现时陷坠地下。<a id="a-2i"></a>从下鬲上身如华敷。<a id="a-2j"></a>遍满下鬲。<a id="a-2k"></a>从下鬲起。<a id="a-2l"></a>火焰猛炽至于上鬲。<a id="a-2m"></a>至上鬲已身满其中。<a id="a-2n"></a>热恼急故张眼吐舌。<a id="a-2o"></a>此人罪故。<a id="a-2p"></a>万亿融铜百千刀轮。<a id="a-2q"></a>从空中下头入足出。<a id="a-2r"></a>一切苦事。<a id="a-2s"></a>过于上说。<a id="a-2t"></a>百千万倍。<a id="a-2u"></a>具五逆者。<a id="a-2v"></a>其人受罪足满五劫。<a id="a-2w"></a>复有众生犯四重禁虚食信施。<a id="a-2x"></a>诽谤邪见不识因果。<a id="a-2y"></a>断学般若毁十方佛。<a id="a-2z"></a>偷僧祇物。<a id="a-30"></a>淫泆无道。<a id="a-31"></a>逼略净戒诸比丘尼。<a id="a-32"></a>姊妹亲戚不知惭愧。<a id="a-33"></a>毁辱所亲造众恶事。<a id="a-34"></a>此人罪报临命终时。<a id="a-35"></a>风刀解身。<a id="a-36"></a>偃卧不定如被楚挞。<a id="a-37"></a>其心荒越发狂痴想。<a id="a-38"></a>见己室宅男女大小。<a id="a-39"></a>一切皆是不净之物。<a id="a-3A"></a>屎尿臭处盈流于外。</p>
  <p id="a3B">尔时罪人即作是语。<a id="a-3C"></a>云何此处无好城郭及好山林使吾游戏。<a id="a-3D"></a>乃处如此不净物间。<a id="a-3E"></a>作是语已狱卒罗刹以大铁叉。<a id="a-3F"></a>擎阿鼻狱及诸刀林。<a id="a-3G"></a>化作宝树及清凉池。<a id="a-3H"></a>火焰化作金叶莲华诸铁嘴虫化为凫雁。<a id="a-3I"></a>地狱痛声如咏歌音。<a id="a-3J"></a>罪人闻已。<a id="a-3K"></a>如此好处吾当游中。<a id="a-3L"></a>念已寻时坐火莲华。<a id="a-3M"></a>诸铁嘴虫从身毛孔唼食其躯。<a id="a-3N"></a>百千铁轮从顶上入。<a id="a-3O"></a>恒沙铁叉挑其眼睛。<a id="a-3P"></a>地狱铜狗化作百亿铁狗。<a id="a-3Q"></a>竞分其身取心而食。<a id="a-3R"></a>俄尔之间身如截华。<a id="a-3S"></a>满十八鬲。<a id="a-3T"></a>一一华叶八万四千。<a id="a-3U"></a>一一叶头身手支节。<a id="a-3V"></a>在一鬲间。<a id="a-3W"></a>地狱不大此身不小。<a id="a-3X"></a>遍满如此大地狱中。<a id="a-3Y"></a>此等罪人堕此地狱。<a id="a-3Z"></a>经历八万四千大劫。<a id="a-3a"></a>此泥犁灭。</p>
  <p id="a3b">复入东方十八鬲中。<a id="a-3c"></a>如前受苦。<a id="a-3d"></a>此阿鼻狱南亦十八鬲。<a id="a-3e"></a>西亦十八鬲。<a id="a-3f"></a>北亦十八鬲。<a id="a-3g"></a>谤方等经。<a id="a-3h"></a>具五逆罪。<a id="a-3i"></a>破坏僧祇。<a id="a-3j"></a>污比丘尼。<a id="a-3k"></a>断诸善根。<a id="a-3l"></a>如此罪人具众罪者。<a id="a-3m"></a>身满阿鼻狱。<a id="a-3n"></a>四支复满十八鬲中。<a id="a-3o"></a>此阿鼻狱。<a id="a-3p"></a>但烧如此狱种众生。<a id="a-3q"></a>劫欲尽时东门即开。<a id="a-3r"></a>见东门外。<a id="a-3s"></a>清泉流水华果林树一切俱现。<a id="a-3t"></a>是诸罪人从下鬲见。<a id="a-3u"></a>眼火暂歇。<a id="a-3v"></a>从下鬲起婉转腹行。<a id="a-3w"></a>[打-丁+聿]身上走到上鬲中。<a id="a-3x"></a>手攀刀轮。<a id="a-3y"></a>时虚空中雨热铁丸。<a id="a-3z"></a>走趣东门既至门阃。<a id="a-40"></a>狱卒罗刹手捉铁叉逆刺其眼。<a id="a-41"></a>铁狗啮心闷绝而死。<a id="a-42"></a>死已复生。<a id="a-43"></a>见南门开如前不异。<a id="a-44"></a>如是西门北门亦皆如是。<a id="a-45"></a>如此时间经历半劫。<a id="a-46"></a>阿鼻狱死生寒冰中寒冰狱死生黑闇处。<a id="a-47"></a>八千万岁目无所见。<a id="a-48"></a>受大虫身婉转腹行。<a id="a-49"></a>诸情闇塞无所解知。<a id="a-4A"></a>百千狐狼牵掣食之。<a id="a-4B"></a>命终之后生畜生中。<a id="a-4C"></a>五千万身受鸟兽形还生人中。<a id="a-4D"></a>聋盲喑哑疥癞痈疽。<a id="a-4E"></a>贫穷下贱。<a id="a-4F"></a>一切诸衰以为严饰。<a id="a-4G"></a>受此贱形迳五百身。<a id="a-4H"></a>后复还生饿鬼道中。<a id="a-4I"></a>饿鬼道中。<a id="a-4J"></a>遇善知识诸大菩萨。<a id="a-4K"></a>呵责其言。<a id="a-4L"></a>汝于前身无量世时。<a id="a-4M"></a>作无根罪。<a id="a-4N"></a>诽谤不信。<a id="a-4O"></a>堕阿鼻狱。<a id="a-4P"></a>受诸苦恼不可具说。<a id="a-4Q"></a>汝今应当发慈悲心。<a id="a-4R"></a>时诸饿鬼闻是语已称南无佛。<a id="a-4S"></a>称佛恩力。<a id="a-4T"></a>寻即命终生四天处。<a id="a-4U"></a>生彼天已。<a id="a-4V"></a>悔过自责发菩提心。<a id="a-4W"></a>诸佛心光不舍是等。<a id="a-4X"></a>摄受是辈。<a id="a-4Y"></a>慈哀是等。<a id="a-4Z"></a>如罗睺罗。<a id="a-4a"></a>教避地狱如爱眼目。</p>
  <p id="a4b">佛告大王。<a id="a-4c"></a>欲知佛心光明所照。<a id="a-4d"></a>常照如此无间无救诸苦众生。<a id="a-4e"></a>佛心所缘常缘此等极恶众生。<a id="a-4f"></a>以佛心力自庄严故。<a id="a-4g"></a>过算数劫。<a id="a-4h"></a>令彼罪人发菩提心。<a id="a-4i"></a>佛告阿难。<a id="a-4j"></a>云何名十八寒地狱。<a id="a-4k"></a>寒地狱者八方冰山。<a id="a-4l"></a>山十八鬲。<a id="a-4m"></a>复有十八诸小冰山。<a id="a-4n"></a>如颇梨色。<a id="a-4o"></a>此等寒冰满冰山间。<a id="a-4p"></a>如凡莲华。<a id="a-4q"></a>高十八由旬。<a id="a-4r"></a>上有冰轮。<a id="a-4s"></a>纵广正等十二由旬。<a id="a-4t"></a>如天雨雹从空而下。<a id="a-4u"></a>世间自有无慈心者。<a id="a-4v"></a>劫夺无道。<a id="a-4w"></a>抄盗剥脱。<a id="a-4x"></a>冻杀众生。<a id="a-4y"></a>此人罪报。<a id="a-4z"></a>欲命终时。<a id="a-50"></a>一切刀风化为热火。<a id="a-51"></a>罪人作念。<a id="a-52"></a>我今云何不卧冰上。<a id="a-53"></a>为火所逼。<a id="a-54"></a>作是念时。<a id="a-55"></a>狱卒罗刹手执冰轮。<a id="a-56"></a>如白鹤翔蹑虚而至。<a id="a-57"></a>罪人见已除热清凉。<a id="a-58"></a>心便爱念。<a id="a-59"></a>气绝命终生冰山上。<a id="a-5A"></a>既生之后。<a id="a-5B"></a>十八冰山如以扇扇。<a id="a-5C"></a>一切寒冰从毛孔入。<a id="a-5D"></a>十八鬲中遍满一鬲。<a id="a-5E"></a>剖裂擗坼如赤莲华。<a id="a-5F"></a>冰轮上下遍覆其身。<a id="a-5G"></a>八方冰山一时俱合。<a id="a-5H"></a>更无余辞。<a id="a-5I"></a>但言阿罗啰。<a id="a-5J"></a>尔时罪人即作是念。<a id="a-5K"></a>我于何时。<a id="a-5L"></a>当免寒冰生热火中。</p>
  <p id="a5M">尔时空中有诸铁鸟。<a id="a-5N"></a>口嘴吐火从空中下。<a id="a-5O"></a>破头啄脑。<a id="a-5P"></a>罪人即死。<a id="a-5Q"></a>命终之后。<a id="a-5R"></a>狱卒复以铁叉打地。<a id="a-5S"></a>唤言活活。<a id="a-5T"></a>应声即稣。<a id="a-5U"></a>起已思念。<a id="a-5V"></a>我今身上大火猛炽。<a id="a-5W"></a>愿得前冰以灭此火。<a id="a-5X"></a>狱卒复以冰轮迎接。<a id="a-5Y"></a>置与狱中。<a id="a-5Z"></a>如是十八鬲中无不经历。<a id="a-5a"></a>此寒地狱寿命岁数。<a id="a-5b"></a>如四天王日月八千万岁。<a id="a-5c"></a>罪既毕已。<a id="a-5d"></a>生贱人中贫穷鄙陋。<a id="a-5e"></a>五百世中为人奴婢。<a id="a-5f"></a>衣不蔽形食不充口。<a id="a-5g"></a>此罪毕已遇善知识发菩提心。</p>
  <p id="a5h">佛告阿难。<a id="a-5i"></a>云何名黑闇地狱。<a id="a-5j"></a>黑闇地狱者。<a id="a-5k"></a>十八重黑山。<a id="a-5l"></a>十八重黑网。<a id="a-5m"></a>十八重铁床。<a id="a-5n"></a>十八重铁缦。<a id="a-5o"></a>一一山高八万四千由旬。<a id="a-5p"></a>一一缦亦厚八万四千由旬。<a id="a-5q"></a>一一缦间。<a id="a-5r"></a>十八重黑铁围山。<a id="a-5s"></a>罗列如林荫闇此山。<a id="a-5t"></a>世间自有愚痴众生。<a id="a-5u"></a>偷佛法僧灯明。<a id="a-5v"></a>偷盗父母师长和上。<a id="a-5w"></a>谤说法者。<a id="a-5x"></a>亦毁世俗论义师等。<a id="a-5y"></a>不忌尊卑不知惭愧。<a id="a-5z"></a>以此罪故命欲终时。<a id="a-60"></a>眼有电光睒睒不停。<a id="a-61"></a>即作是念。<a id="a-62"></a>我有何罪常见是火。<a id="a-63"></a>即闭两目。<a id="a-64"></a>不愿欲见及日月光。<a id="a-65"></a>命欲终时。<a id="a-66"></a>狱卒罗刹擎大铁床。<a id="a-67"></a>张大铁伞。<a id="a-68"></a>如大队云乘空而至。</p>
  <p id="a69">尔时空中无形有声。<a id="a-6A"></a>此处黑闇汝欲往不。<a id="a-6B"></a>罪人闻声寻即起心欲往彼所。<a id="a-6C"></a>气绝命终坐铁床上。<a id="a-6D"></a>如雁王翔落黑闇处。<a id="a-6E"></a>既入中已。<a id="a-6F"></a>刀轮上下斩剉其身。<a id="a-6G"></a>有大铁乌嘴距长利。<a id="a-6H"></a>从山飞来摷啄罪人。<a id="a-6I"></a>痛急疾走求明不得。<a id="a-6J"></a>足下蒺蔾穿骨彻髓。<a id="a-6K"></a>如是慞惶经五百万亿岁。<a id="a-6L"></a>亦如四天王日月岁数。<a id="a-6M"></a>彼人头打诸黑闇山。<a id="a-6N"></a>脑流眼出。<a id="a-6O"></a>狱卒罗刹以铁叉叉还安眼眶。<a id="a-6P"></a>罪毕乃出为贫穷人。<a id="a-6Q"></a>眼目角睐盲冥无见。<a id="a-6R"></a>或被癞病人所驱逐。<a id="a-6S"></a>如是罪报经五百身。<a id="a-6T"></a>过是以后。<a id="a-6U"></a>遇善知识发菩提心。</p>
  <p id="a6V">佛告阿难。<a id="a-6W"></a>云何名为十八小热地狱。<a id="a-6X"></a>十八小热地狱者。<a id="a-6Y"></a>如阿鼻狱亦七重城。<a id="a-6Z"></a>七重铁网。<a id="a-6a"></a>无量诸恶以为庄严。<a id="a-6b"></a>自有众生。<a id="a-6c"></a>不顺师教兴恶逆心。<a id="a-6d"></a>不知恩养盗师害师。<a id="a-6e"></a>污师净食坐师床座。<a id="a-6f"></a>捉师钵盂。<a id="a-6g"></a>藏弃不净。<a id="a-6h"></a>作五种恶。<a id="a-6i"></a>云何为五。<a id="a-6j"></a>所谓骂师谤师打师杀师。<a id="a-6k"></a>以诸毒药持以饮师。<a id="a-6l"></a>若沙门婆罗门。<a id="a-6m"></a>作诸非法害师谤师。<a id="a-6n"></a>此罪恶人无有惭愧。<a id="a-6o"></a>剥像破塔劫法宝物。<a id="a-6p"></a>杀伯叔父母兄弟姊妹。<a id="a-6q"></a>如是罪人命欲终时。<a id="a-6r"></a>阿鼻地狱十八狱卒。<a id="a-6s"></a>各以铁叉擎一鬲狱。<a id="a-6t"></a>如是众狱如大宝盖。<a id="a-6u"></a>雨微细雨雨渧如华。<a id="a-6v"></a>此人罪报热恼入心。<a id="a-6w"></a>如火烧已见雨清凉。<a id="a-6x"></a>即作念言。<a id="a-6y"></a>愿我得坐荫盖之下。<a id="a-6z"></a>凉雨洒我不亦乐耶。<a id="a-70"></a>作是语已气绝命终。<a id="a-71"></a>如掷鞠顷。<a id="a-72"></a>即便坐于大剑床上。<a id="a-73"></a>百亿剑刃。<a id="a-74"></a>刃皆出火烧刺其身。<a id="a-75"></a>空中宝盖化为火轮。<a id="a-76"></a>从上而下直劈其顶。<a id="a-77"></a>其身碎裂为数千段。<a id="a-78"></a>上雨铜丸从毛孔入。<a id="a-79"></a>狱卒罗刹以大铁叉刺罪人眼。<a id="a-7A"></a>或以铁箭射其心者。<a id="a-7B"></a>闷绝而死。<a id="a-7C"></a>须臾还活坐剑床上。<a id="a-7D"></a>旋岚猛风吹堕地狱。<a id="a-7E"></a>既入狱已。<a id="a-7F"></a>时阎罗王与宫殿俱在虚空中。<a id="a-7G"></a>告言狱种。<a id="a-7H"></a>汝作众恶。<a id="a-7I"></a>杀师谤师。<a id="a-7J"></a>汝今生处名拔舌阿鼻。<a id="a-7K"></a>汝在此狱当经三劫。<a id="a-7L"></a>作是语已即灭不现。<a id="a-7M"></a>此狱苦痛如上所说。</p>
  <p id="a7N">佛告阿难。<a id="a-7O"></a>云何名十八刀轮地狱。<a id="a-7P"></a>刀轮地狱者。<a id="a-7Q"></a>四面刀山。<a id="a-7R"></a>于众山间积刀如[土*尃]。<a id="a-7S"></a>虚空中有八百万亿极大刀轮。<a id="a-7T"></a>随次而下犹如雨渧。<a id="a-7U"></a>自有众生。<a id="a-7V"></a>乐苦恼他杀害众生。<a id="a-7W"></a>命终之时患逆气病。<a id="a-7X"></a>心闷烦满心坚如石。<a id="a-7Y"></a>即作是愿。<a id="a-7Z"></a>得一利刀削此诸患不亦快乎。<a id="a-7a"></a>是时狱卒顶戴刀轮翳令不现。<a id="a-7b"></a>至罪人所卑言逊辞。<a id="a-7c"></a>我有利刀能割重病。<a id="a-7d"></a>罪人欢喜即自念言。<a id="a-7e"></a>惟此为快。<a id="a-7f"></a>气绝命终生刀轮上。<a id="a-7g"></a>如醉象走堕刀山间。<a id="a-7h"></a>是时四山一时俱合。<a id="a-7i"></a>四种刀山割切其身。<a id="a-7j"></a>不自胜持闷绝而死。<a id="a-7k"></a>狱卒罗刹驱蹙罪人令登刀山。<a id="a-7l"></a>未至山顶刀伤足下乃至于心。<a id="a-7m"></a>畏狱卒故匍匐而上。<a id="a-7n"></a>既至山顶。<a id="a-7o"></a>狱卒手执一切刀树。<a id="a-7p"></a>扑杀罪人。<a id="a-7q"></a>未死之间铁狗啮心。<a id="a-7r"></a>楚毒百端。<a id="a-7s"></a>铁虫唼食肉皆都尽。<a id="a-7t"></a>寻复唱活。<a id="a-7u"></a>脚着铁轮从空而下。<a id="a-7v"></a>一日一夜六十亿生六十亿死。<a id="a-7w"></a>如是众多凡十八种。<a id="a-7x"></a>此人罪故遂更增剧。<a id="a-7y"></a>如四天王寿八千万岁。<a id="a-7z"></a>罪毕生世堕在畜生。<a id="a-80"></a>五百世中身供众口。<a id="a-81"></a>复五百世受卑贱形。<a id="a-82"></a>然后乃遇大善知识发菩提心。</p>
  <p id="a83">佛告阿难。<a id="a-84"></a>云何名剑轮地狱。<a id="a-85"></a>剑轮地狱者。<a id="a-86"></a>纵广正等五十由旬。<a id="a-87"></a>满中剑树。<a id="a-88"></a>其树多少数如稻麻竹苇。<a id="a-89"></a>一一剑树高四十由旬。<a id="a-8A"></a>八万四千剑轮为叶。<a id="a-8B"></a>八万四千剑轮为华。<a id="a-8C"></a>八万四千剑轮为果。<a id="a-8D"></a>八万四千沸铜为枝。<a id="a-8E"></a>世间自有愚痴众生。<a id="a-8F"></a>乐杀无厌。<a id="a-8G"></a>如此罪人临命终时。<a id="a-8H"></a>遇大热病。<a id="a-8I"></a>即作念言。<a id="a-8J"></a>我今身体时热时寒。<a id="a-8K"></a>举身坚强犹如铁砧即作愿言。<a id="a-8L"></a>得金刚剑割却此患。<a id="a-8M"></a>乐不可言。<a id="a-8N"></a>是时狱卒即自化身。<a id="a-8O"></a>如己父母亲友之形。<a id="a-8P"></a>在其人前而告之言。<a id="a-8Q"></a>我有秘法。<a id="a-8R"></a>如卿所念当用相遗。<a id="a-8S"></a>罪人闻已心甚爱念。<a id="a-8T"></a>急急欲得。<a id="a-8U"></a>气绝命终。<a id="a-8V"></a>如马奔走生剑华中。<a id="a-8W"></a>无量剑刃削骨破肉。<a id="a-8X"></a>碎如豆许。<a id="a-8Y"></a>复有铁鸟从树上下挑眼啄耳。<a id="a-8Z"></a>有大罗刹手捉铁斧破头出脑。<a id="a-8a"></a>铁狗来舐死已唱活。<a id="a-8b"></a>驱令上树。<a id="a-8c"></a>未至树端身碎如尘。<a id="a-8d"></a>一日之中身经诸树。<a id="a-8e"></a>一夜之中复经诸树。<a id="a-8f"></a>一日一夜杀身如尘不可称数。<a id="a-8g"></a>杀人罪故受如此殃。<a id="a-8h"></a>经八万亿岁生畜生中。<a id="a-8i"></a>身常负重死复剥皮。<a id="a-8j"></a>经五百世还生人中。<a id="a-8k"></a>贫穷短命多病消瘦。<a id="a-8l"></a>过是已后遇善知识发菩提心。<a id="a-8m"></a>佛告阿难。<a id="a-8n"></a>云何名火车地狱。<a id="a-8o"></a>火车地狱者。<a id="a-8p"></a>一一铜镬纵广正等四十由旬。<a id="a-8q"></a>满中盛火。<a id="a-8r"></a>下有十二轮。<a id="a-8s"></a>上有九十四火轮。<a id="a-8t"></a>自有众生为佛弟子。<a id="a-8u"></a>及事梵天九十六种。<a id="a-8v"></a>出家徒众及在家者。<a id="a-8w"></a>诳惑邪命谄曲作恶。<a id="a-8x"></a>如此罪人欲命终时。<a id="a-8y"></a>风大先动身冷如冰。<a id="a-8z"></a>即作是念。<a id="a-90"></a>何时当得大猛火聚。<a id="a-91"></a>入中坐者永除冷病。<a id="a-92"></a>作是念已。<a id="a-93"></a>狱卒罗刹化作火车如金莲华。<a id="a-94"></a>狱卒在上如童男像手执白拂鼓舞而至。<a id="a-95"></a>罪人见已心生爱着。<a id="a-96"></a>如此金华光色显赫。<a id="a-97"></a>照我令热必除寒冷。<a id="a-98"></a>若得坐上快不可言。<a id="a-99"></a>作是语已气绝命终。<a id="a-9A"></a>载火车上支节火然。<a id="a-9B"></a>堕火聚中身体焦散。<a id="a-9C"></a>狱卒唱活应声还活。<a id="a-9D"></a>火车轹身凡十八返。<a id="a-9E"></a>身碎如尘。<a id="a-9F"></a>天雨沸铜遍洒身体即便还活。<a id="a-9G"></a>如是往返。<a id="a-9H"></a>上至汤际下堕镬中。<a id="a-9I"></a>火车所轹一日一夜。<a id="a-9J"></a>九十亿死九十亿生。<a id="a-9K"></a>此人罪毕。<a id="a-9L"></a>生贫贱家为人所使。<a id="a-9M"></a>系属于他不得自在。<a id="a-9N"></a>偿利养毕尔乃得脱。<a id="a-9O"></a>由前出家善心功德。<a id="a-9P"></a>遇善知识为其说法。<a id="a-9Q"></a>心开意解成阿罗汉。</p>
  <p id="a9R">佛告阿难。<a id="a-9S"></a>云何名沸屎地狱。<a id="a-9T"></a>沸屎地狱者。<a id="a-9U"></a>八十由旬十八铁城。<a id="a-9V"></a>一一铁城有十八鬲。<a id="a-9W"></a>一一鬲中四壁皆有百亿万剑树。<a id="a-9X"></a>地如刀刃刃厚三尺。<a id="a-9Y"></a>于其刃上百千蒺梨不可称计。<a id="a-9Z"></a>一一蒺梨及剑树间。<a id="a-9a"></a>生诸铁虫其数无量。<a id="a-9b"></a>一一铁虫有百千头。<a id="a-9c"></a>一一头有百千嘴。<a id="a-9d"></a>嘴头皆有百千蛔虫口吐热屎。<a id="a-9e"></a>沸如融铜满铁城内。<a id="a-9f"></a>上有铁网铁乌。<a id="a-9g"></a>世间自有众生破八戒斋。<a id="a-9h"></a>污沙弥戒沙弥尼戒。<a id="a-9i"></a>污式叉摩尼戒。<a id="a-9j"></a>自污净戒。<a id="a-9k"></a>污比丘戒比丘尼戒。<a id="a-9l"></a>污优婆塞戒优婆夷戒。<a id="a-9m"></a>诸比丘比丘尼。<a id="a-9n"></a>诸优婆塞及优婆夷。<a id="a-9o"></a>沙弥沙弥尼。<a id="a-9p"></a>式叉摩尼。<a id="a-9q"></a>如是七众及余一切。<a id="a-9r"></a>污僧净饭。<a id="a-9s"></a>污父母食。<a id="a-9t"></a>偷窃先啖。<a id="a-9u"></a>不净手捉。<a id="a-9v"></a>及僧知事以自恃故污僧净食。<a id="a-9w"></a>四部弟子以不净身坐僧祇床。<a id="a-9x"></a>犯偷兰遮久不忏悔。<a id="a-9y"></a>虚食僧食坐僧众中与僧布萨。<a id="a-9z"></a>如是众多无量不净恶业罪人。<a id="a-A0"></a>临命终时。<a id="a-A1"></a>举身皆香如麝香子。<a id="a-A2"></a>不可堪处。<a id="a-A3"></a>即作是念。<a id="a-A4"></a>当于何处不闻此香。<a id="a-A5"></a>如此香气犹如狂风来熏我心。<a id="a-A6"></a>作此念已。<a id="a-A7"></a>狱卒罗刹自化己身。<a id="a-A8"></a>犹如画瓶中盛粪秽。<a id="a-A9"></a>至罪人所以手摩触。<a id="a-AA"></a>令彼罪人心生爱着。<a id="a-AB"></a>气绝命终。<a id="a-AC"></a>犹如风吹堕沸屎中。<a id="a-AD"></a>堕已麋烂众虫唼食。<a id="a-AE"></a>东西走时削骨彻髓饥渴逼故饮热沸屎。<a id="a-AF"></a>蛔虫疽虫唼其舌根。<a id="a-AG"></a>一日一夜。<a id="a-AH"></a>九十亿生九十亿死。<a id="a-AI"></a>罪毕乃出生贫贱家。<a id="a-AJ"></a>系属于他不得自在。<a id="a-AK"></a>设生世时。<a id="a-AL"></a>恒值恶王属邪见主。<a id="a-AM"></a>种种恶事逼切其身。<a id="a-AN"></a>瘿瘇恶疮以为衣服。<a id="a-AO"></a>宿世闻法善因缘故。<a id="a-AP"></a>遇善知识出家学道成阿罗汉。<a id="a-AQ"></a>三明六通具八解脱。</p>
  <p id="aAR">佛告阿难。<a id="a-AS"></a>云何名十八镬汤地狱。<a id="a-AT"></a>镬汤地狱者。<a id="a-AU"></a>有十八镬。<a id="a-AV"></a>一一镬纵广正等四十由旬。<a id="a-AW"></a>七重铁网满中沸镬。<a id="a-AX"></a>五百罗刹。<a id="a-AY"></a>鼓大石炭烧其铜镬。<a id="a-AZ"></a>此石火焰焰焰相承。<a id="a-Aa"></a>经六十日火不可灭。<a id="a-Ab"></a>阎浮提日满十二万岁。<a id="a-Ac"></a>如是镬沸上涌如星。<a id="a-Ad"></a>化成火轮还入镬中。<a id="a-Ae"></a>自有众生毁佛禁戒。<a id="a-Af"></a>杀生祠祀。<a id="a-Ag"></a>为啖肉故焚烧山野伤害众生。<a id="a-Ah"></a>生燖众生以火焚烧。<a id="a-Ai"></a>如此罪人。<a id="a-Aj"></a>欲命终时身心烦闷。<a id="a-Ak"></a>失大小便不自禁制。<a id="a-Al"></a>或热如汤或冷如冰。<a id="a-Am"></a>即作是念。<a id="a-An"></a>得大温水入中沐浴不亦乐乎。<a id="a-Ao"></a>狱卒罗刹化作僮仆。<a id="a-Ap"></a>手擎汤瓮至罪人所。<a id="a-Aq"></a>罪人心喜爱乐此瓮。<a id="a-Ar"></a>气绝命终生镬汤中。<a id="a-As"></a>速疾消烂惟余骨在。<a id="a-At"></a>铁叉摷出。<a id="a-Au"></a>铁狗嗗之呕吐在地。<a id="a-Av"></a>寻复还活。<a id="a-Aw"></a>狱卒。<a id="a-Ax"></a>驱蹙还令入镬。<a id="a-Ay"></a>畏镬热故攀剑树上。<a id="a-Az"></a>骨肉断坏落镬汤中。<a id="a-B0"></a>杀生罪故一日一夜。<a id="a-B1"></a>恒河沙死恒河沙生。<a id="a-B2"></a>罪毕乃出生畜生中。<a id="a-B3"></a>猪羊鸡狗短命之处。<a id="a-B4"></a>无不经历。<a id="a-B5"></a>如是受身八千万岁。<a id="a-B6"></a>命终之后还生人中。<a id="a-B7"></a>受二种报。<a id="a-B8"></a>一者多病。<a id="a-B9"></a>二者短命。<a id="a-BA"></a>短命多病以为眷属。<a id="a-BB"></a>过算数劫遇善知识。<a id="a-BC"></a>受持五戒行六波罗蜜。</p>
  <p id="aBD">佛告阿难。<a id="a-BE"></a>云何名灰河地狱。<a id="a-BF"></a>灰河地狱者。<a id="a-BG"></a>长二百由旬广十二由旬。<a id="a-BH"></a>下有利刀。<a id="a-BI"></a>岸上剑树满中猛火。<a id="a-BJ"></a>厚十二丈。<a id="a-BK"></a>复有融灰以覆火上。<a id="a-BL"></a>厚四十丈。<a id="a-BM"></a>世间自有无惭众生。<a id="a-BN"></a>偷盗父母。<a id="a-BO"></a>偷盗师长。<a id="a-BP"></a>偷盗善友兄弟姊妹。<a id="a-BQ"></a>如是痴人无有惭愧。<a id="a-BR"></a>不识恩养心无反复。<a id="a-BS"></a>贪利欲得不识殃祸。<a id="a-BT"></a>不顺师教。<a id="a-BU"></a>此人罪报欲命终时。<a id="a-BV"></a>气满心腹喘息不续。<a id="a-BW"></a>即作是念。<a id="a-BX"></a>我心如泥气满胸中。<a id="a-BY"></a>得一微火爆我身者不亦快乎。<a id="a-BZ"></a>狱卒罗刹。<a id="a-Ba"></a>应念即至化作妻子。<a id="a-Bb"></a>手擎火炉微灰覆上。<a id="a-Bc"></a>至罪人所。<a id="a-Bd"></a>是时罪人心大欢喜。<a id="a-Be"></a>以欢喜故气绝命终生灰河中。<a id="a-Bf"></a>诸剑树间有一罗刹。<a id="a-Bg"></a>手执利剑欲来伤害。<a id="a-Bh"></a>是人恐怖走于灰河。<a id="a-Bi"></a>举足下足刀伤其脚。<a id="a-Bj"></a>剑树雨刀从毛孔入。<a id="a-Bk"></a>罗刹以叉叉其心出。<a id="a-Bl"></a>躄地闷死寻复还活。<a id="a-Bm"></a>是人偷盗师长父母罪因缘故。<a id="a-Bn"></a>一日一夜五百亿生五百亿死。<a id="a-Bo"></a>饥渴逼故张口欲食。<a id="a-Bp"></a>剑树雨刀从舌头入。<a id="a-Bq"></a>劈腹裂胸闷绝而死。<a id="a-Br"></a>由前闻佛法僧名故。<a id="a-Bs"></a>罪毕之后得生人中贫穷下贱。<a id="a-Bt"></a>觉世非常出家学道。<a id="a-Bu"></a>世无佛时成辟支佛。<a id="a-Bv"></a>世若有佛成阿罗汉。</p>
  <p id="aBw">佛告阿难。<a id="a-Bx"></a>云何名剑林地狱。<a id="a-By"></a>剑林地狱者。<a id="a-Bz"></a>八千由旬满中剑树。<a id="a-C0"></a>有热铁丸以为其果。<a id="a-C1"></a>如此剑树高二十四由旬。<a id="a-C2"></a>自有众生。<a id="a-C3"></a>不孝父母不敬师长。<a id="a-C4"></a>作恶口业。<a id="a-C5"></a>无慈爱心刀杖加人。<a id="a-C6"></a>此人罪报临命终时。<a id="a-C7"></a>心如胡胶处处生着。<a id="a-C8"></a>即作此念。<a id="a-C9"></a>我心缚着触事不舍。<a id="a-CA"></a>耽酒嗜色。<a id="a-CB"></a>身虽遇患心犹不息。<a id="a-CC"></a>得一利刀割截此爱。<a id="a-CD"></a>狱卒罗刹。<a id="a-CE"></a>应声即至化为侍者。<a id="a-CF"></a>执明镜示语罪人言。<a id="a-CG"></a>汝心多着可观此镜。<a id="a-CH"></a>观此镜时。<a id="a-CI"></a>见于镜中有利剑像。<a id="a-CJ"></a>即作是念。<a id="a-CK"></a>我今体羸不堪欲事。<a id="a-CL"></a>得此利剑割断我心不亦快乎。<a id="a-CM"></a>作此念时气绝命终。<a id="a-CN"></a>受饿鬼身。<a id="a-CO"></a>诸剑树间忽然化生。<a id="a-CP"></a>生已铁丸从顶上入从口而出。<a id="a-CQ"></a>肠胃焦烂躄地。<a id="a-CR"></a>狱卒复以铁叉打扑驱令上树。<a id="a-CS"></a>上一树已铁嘴虫啖。<a id="a-CT"></a>以恐怖故踊身上树。<a id="a-CU"></a>如是展转悉经剑林。<a id="a-CV"></a>一日一夜八万生八万死。<a id="a-CW"></a>罪毕之后生饥馑世及疾疫劫。<a id="a-CX"></a>为人卑贱口气恒臭人所恶见。<a id="a-CY"></a>过算数劫遇善知识发菩提心。</p>
  <p id="aCZ">佛告阿难。<a id="a-Ca"></a>云何名五百亿刺林地狱。<a id="a-Cb"></a>刺林地狱者。<a id="a-Cc"></a>八千由旬满中铁刺。<a id="a-Cd"></a>一一刺端有十二剑。<a id="a-Ce"></a>树上复有大热铁钳。<a id="a-Cf"></a>世间自有愚痴众生。<a id="a-Cg"></a>恶口两舌绮语不义语。<a id="a-Ch"></a>调戏无节枉说是非。<a id="a-Ci"></a>说经典过。<a id="a-Cj"></a>毁论义师。<a id="a-Ck"></a>如此罪报命欲终时。<a id="a-Cl"></a>咽燥舌干。<a id="a-Cm"></a>即作此念。<a id="a-Cn"></a>得一利刺刺颈出血。<a id="a-Co"></a>令众脉间流注众水不亦快乎。<a id="a-Cp"></a>作是念时。<a id="a-Cq"></a>狱卒罗刹。<a id="a-Cr"></a>化作父母手执月珠。<a id="a-Cs"></a>珠头生刺持用拟口。<a id="a-Ct"></a>如水欲渧。<a id="a-Cu"></a>罪人欢喜。<a id="a-Cv"></a>我所愿者今已得果。<a id="a-Cw"></a>作是念已气绝命终。<a id="a-Cx"></a>如大电顷生刺林间。<a id="a-Cy"></a>既生之后狱卒罗刹。<a id="a-Cz"></a>手执铁钳拔舌令出。<a id="a-D0"></a>八十铁牛有大铁犁耕破其舌。<a id="a-D1"></a>刺林诸树有风吹来扑打其躯。<a id="a-D2"></a>一日一夜六百生六百死。<a id="a-D3"></a>过是已后得生人中。<a id="a-D4"></a>唇咃面皱语言蹇吃。<a id="a-D5"></a>如此罪人。<a id="a-D6"></a>体生诸创脓血盈流。<a id="a-D7"></a>经五百世人所恶见。<a id="a-D8"></a>过是已后。<a id="a-D9"></a>虽有所说人不信受。<a id="a-DA"></a>遇善知识发菩提心。</p>
  <p id="aDB">佛告阿难。<a id="a-DC"></a>云何名五百亿铜柱地狱。<a id="a-DD"></a>铜柱地狱者。<a id="a-DE"></a>有一铜柱状如大山。<a id="a-DF"></a>高六百由旬。<a id="a-DG"></a>下有猛火。<a id="a-DH"></a>火上铁床上有刀轮。<a id="a-DI"></a>诸刀轮间有铁嘴虫。<a id="a-DJ"></a>铁乌在傍。<a id="a-DK"></a>世间自有愚痴众生。<a id="a-DL"></a>贪惑滋多染爱不净。<a id="a-DM"></a>犯邪淫行。<a id="a-DN"></a>非处非时行不净业。<a id="a-DO"></a>设有比丘比丘尼。<a id="a-DP"></a>婆罗门等诸梵行者。<a id="a-DQ"></a>若于非时非处犯不净法。<a id="a-DR"></a>乃至一切犯邪行者。<a id="a-DS"></a>作不净业。<a id="a-DT"></a>如此罪人临命终时。<a id="a-DU"></a>举身反强振掉不定。<a id="a-DV"></a>犹如弓弩不自胜持。<a id="a-DW"></a>即作此念。<a id="a-DX"></a>得一坚大铜铁柱者。<a id="a-DY"></a>缚此身体令不动摇。<a id="a-DZ"></a>狱卒罗刹应时即至。<a id="a-Da"></a>化作僮仆手执铁杖。<a id="a-Db"></a>至罪人所。<a id="a-Dc"></a>白言长者。<a id="a-Dd"></a>汝今身强余物皆弱。<a id="a-De"></a>可捉此杖。<a id="a-Df"></a>心即欢喜气绝命终。<a id="a-Dg"></a>如弄杖顷生铜柱头猛火焰炽焚烧其身。<a id="a-Dh"></a>惊怖下视。<a id="a-Di"></a>见铁床上有端正女。<a id="a-Dj"></a>若是女人见端正男心生爱着。<a id="a-Dk"></a>从铜柱上欲投于地。<a id="a-Dl"></a>铜柱贯身铁钢络颈。<a id="a-Dm"></a>铁嘴诸虫唼食其躯。<a id="a-Dn"></a>落铁床上。<a id="a-Do"></a>男女俱时六根火起。<a id="a-Dp"></a>有铁嘴虫从眼而入。<a id="a-Dq"></a>从男女根出。<a id="a-Dr"></a>若污戒者。<a id="a-Ds"></a>别有九亿诸小虫辈。<a id="a-Dt"></a>如瘭疽虫有十二嘴。<a id="a-Du"></a>嘴头出火唼食其体。<a id="a-Dv"></a>此邪淫报。<a id="a-Dw"></a>一日一夜九百亿生九百亿死。<a id="a-Dx"></a>罪毕乃出生鸠鸽中。<a id="a-Dy"></a>受鸠鸽身经五百世。<a id="a-Dz"></a>复生龙中经五百身。<a id="a-E0"></a>后生人中。<a id="a-E1"></a>无根二根及不定根。<a id="a-E2"></a>黄门之身经五百世。<a id="a-E3"></a>设得为人。<a id="a-E4"></a>妻不贞良。<a id="a-E5"></a>子不慈孝。<a id="a-E6"></a>奴婢不顺。<a id="a-E7"></a>过是已后。<a id="a-E8"></a>遇善知识发菩提心。<a id="a-E9"></a>佛告阿难。<a id="a-EA"></a>云何名五百亿铁机地狱。<a id="a-EB"></a>铁机地狱者。<a id="a-EC"></a>有一铁床纵广正等四百由旬。<a id="a-ED"></a>上安诸[撼-咸+巳]。<a id="a-EE"></a>[撼-咸+巳]间皆有万亿铁弩。<a id="a-EF"></a>铁弩镞头百亿锋刃。<a id="a-EG"></a>世间自有愚痴众生。<a id="a-EH"></a>为贪欲故。<a id="a-EI"></a>不孝父母。<a id="a-EJ"></a>不敬师长。<a id="a-EK"></a>不顺善教。<a id="a-EL"></a>杀害众生食诸奸人。<a id="a-EM"></a>此人罪报命欲终时。<a id="a-EN"></a>身体振动。<a id="a-EO"></a>身诸六窍汁自流出。<a id="a-EP"></a>如此罪人。<a id="a-EQ"></a>见自己床如兜罗绵。<a id="a-ER"></a>即生是念。<a id="a-ES"></a>何时得一坚冷之处。<a id="a-ET"></a>安身卧眠不亦快耶。<a id="a-EU"></a>作是念时狱卒罗刹。<a id="a-EV"></a>以叉擎床。<a id="a-EW"></a>敷大榻[登*毛]至罪人所。<a id="a-EX"></a>罪人见已心生欢喜。<a id="a-EY"></a>欲卧榻[登*毛]。<a id="a-EZ"></a>气绝命终生铁机上。<a id="a-Ea"></a>万亿铁[撼-咸+巳]关从下动。<a id="a-Eb"></a>铁[撼-咸+巳]低昂。<a id="a-Ec"></a>无量铁弩同时皆张。<a id="a-Ed"></a>一一铁箭射罪人心。<a id="a-Ee"></a>一日一夜六百亿生六百亿死。<a id="a-Ef"></a>如是罪人受罪毕已。<a id="a-Eg"></a>生畜生中经五百世。<a id="a-Eh"></a>还生人间。<a id="a-Ei"></a>贫穷下贱为人所使。<a id="a-Ej"></a>多堕刑狱恒受鞭挞。<a id="a-Ek"></a>过是已后。<a id="a-El"></a>遇善知识发菩提心。</p>
  <p id="aEm">佛告阿难。<a id="a-En"></a>云何名铁网地狱。<a id="a-Eo"></a>铁网地狱者。<a id="a-Ep"></a>八十九重诸铁罗网。<a id="a-Eq"></a>一一网间百亿铁针。<a id="a-Er"></a>一一铁针施五关[撼-咸+巳]。<a id="a-Es"></a>世间自有虚妄众生。<a id="a-Et"></a>邪心谄曲妖媚惑人。<a id="a-Eu"></a>心怀呓贼昼夜恶念。<a id="a-Ev"></a>刹那刹那顷成就恶念。<a id="a-Ew"></a>此人罪报临命终时。<a id="a-Ex"></a>身体搔痒。<a id="a-Ey"></a>即作此念。<a id="a-Ez"></a>得一束针镵刺疥虫不亦乐乎。<a id="a-F0"></a>作是念时。<a id="a-F1"></a>狱卒罗刹化为良医。<a id="a-F2"></a>手执利针唱言治病。<a id="a-F3"></a>罪人心喜。<a id="a-F4"></a>气绝命终生铁网间。<a id="a-F5"></a>[打-丁+聿]身下过众[撼-咸+巳]皆动。<a id="a-F6"></a>无量诸针射入毛孔。<a id="a-F7"></a>如是婉转诸铁网间。<a id="a-F8"></a>刹那顷死刹那顷生。<a id="a-F9"></a>罪毕乃出生于边地无佛法处。<a id="a-FA"></a>亦不闻说世间善语。<a id="a-FB"></a>何况正法。<a id="a-FC"></a>虽生人中三恶道摄。<a id="a-FD"></a>过算数劫遇善知识。<a id="a-FE"></a>虽得闻法心不解了。</p>
  <p id="aFF">佛告阿难。<a id="a-FG"></a>云何名铁窟地狱。<a id="a-FH"></a>铁窟地狱者。<a id="a-FI"></a>饿鬼道中最上苦法。<a id="a-FJ"></a>有一铁山纵广正等二十五由旬。<a id="a-FK"></a>山上复有五百万亿大热铁丸。<a id="a-FL"></a>一一铁丸团圆正等十三由旬。<a id="a-FM"></a>山间复有百千刀剑。<a id="a-FN"></a>是时彼山东向开张有一小孔。<a id="a-FO"></a>如摩伽陀斗口但出黑烟。<a id="a-FP"></a>世间自有愚痴众生。<a id="a-FQ"></a>悭贪缚着心如金刚。<a id="a-FR"></a>但乐求索无有厌足。<a id="a-FS"></a>父母妻子悉不给与。<a id="a-FT"></a>师长教授视如粪秽。<a id="a-FU"></a>奴婢亲友不施衣食。<a id="a-FV"></a>如是悭人不虑无常。<a id="a-FW"></a>护惜财物犹如眼目。<a id="a-FX"></a>此人罪报命欲终时。<a id="a-FY"></a>诸情闭塞口噤不语。<a id="a-FZ"></a>心中默念。<a id="a-Fa"></a>我死之后是诸恶人。<a id="a-Fb"></a>食我财物如啖铁丸。<a id="a-Fc"></a>居我屋宅如处闇室。<a id="a-Fd"></a>作是念已。<a id="a-Fe"></a>狱卒罗刹化为悭人。<a id="a-Ff"></a>幻收财物至罪人所。<a id="a-Fg"></a>以火焚之。<a id="a-Fh"></a>罪人心喜气绝命终生火山上。<a id="a-Fi"></a>犹如融铜铸铁窟中。<a id="a-Fj"></a>既入窟中剑虫刀虫唼食其躯。<a id="a-Fk"></a>烟熏其眼不见火炎。<a id="a-Fl"></a>周慞惶怖东西驰走。<a id="a-Fm"></a>头打铁山铁丸上下。<a id="a-Fn"></a>从顶而入从足而出。<a id="a-Fo"></a>一念顷死一念顷生。<a id="a-Fp"></a>罪毕乃出生饿鬼中。<a id="a-Fq"></a>其身长大数十由旬。<a id="a-Fr"></a>咽如针筒腹如大山。<a id="a-Fs"></a>东西求食融铜灌咽。<a id="a-Ft"></a>经八千岁乃得苦毕。<a id="a-Fu"></a>生食唾鬼食脓鬼食血鬼中。<a id="a-Fv"></a>罪毕复生厕神猪狗。<a id="a-Fw"></a>罪毕复生贫穷卑贱无衣食处。<a id="a-Fx"></a>遇善知识发菩提心。</p>
  <p id="aFy">佛告阿难。<a id="a-Fz"></a>云何名铁丸地狱。<a id="a-G0"></a>铁丸地狱者。<a id="a-G1"></a>八十由旬满中铁城八十八鬲。<a id="a-G2"></a>一一鬲中有五刀山持用覆上。<a id="a-G3"></a>下有十八大恶铁蛇。<a id="a-G4"></a>蛇皆吐舌舌出铁剑。<a id="a-G5"></a>剑头火然。<a id="a-G6"></a>世间自有愚痴众生。<a id="a-G7"></a>毁辱布施言施无报。<a id="a-G8"></a>劝人藏积。<a id="a-G9"></a>如是痴人。<a id="a-GA"></a>向国王大臣沙门婆罗门及一切众说施无因亦无果报。<a id="a-GB"></a>如此罪人临命终时。<a id="a-GC"></a>颈强脉缩回转不语。<a id="a-GD"></a>不喜见人低视而卧。<a id="a-GE"></a>心中但念。<a id="a-GF"></a>我积财宝得与我俱快不可言。<a id="a-GG"></a>狱卒罗刹化作其妻。<a id="a-GH"></a>捉热铁丸化作宝器。<a id="a-GI"></a>在其人前语言。<a id="a-GJ"></a>我随汝死婉转相着终不相离。<a id="a-GK"></a>气绝命终生铁城中。<a id="a-GL"></a>东西驰走铁蛇出毒缠绕其身。<a id="a-GM"></a>节头火然。<a id="a-GN"></a>即作是念。<a id="a-GO"></a>愿天爱我降注甘雨。<a id="a-GP"></a>应念即雨大热铁丸。<a id="a-GQ"></a>从顶而入足下而出。<a id="a-GR"></a>罪毕乃为贫穷孤独喑哑之人。<a id="a-GS"></a>是人岁数如铁窟说。<a id="a-GT"></a>遇善知识发菩提心。</p>
  <p id="aGU">佛告阿难。<a id="a-GV"></a>云何名尖石地狱。<a id="a-GW"></a>尖石地狱者。<a id="a-GX"></a>有二十五石山。<a id="a-GY"></a>一一石山有八冰池。<a id="a-GZ"></a>一一冰池有五毒龙。<a id="a-Ga"></a>世间自有愚痴众生。<a id="a-Gb"></a>比丘比丘尼。<a id="a-Gc"></a>沙弥沙弥尼。<a id="a-Gd"></a>式叉摩尼。<a id="a-Ge"></a>优婆塞优婆夷。<a id="a-Gf"></a>九十五种诸梵志等。<a id="a-Gg"></a>法说非法。<a id="a-Gh"></a>非法说法。<a id="a-Gi"></a>或犯轻戒久不忏悔。<a id="a-Gj"></a>心无惭愧犹如猿猴。<a id="a-Gk"></a>此人罪报命欲终时。<a id="a-Gl"></a>心下气满腹胀如鼓。<a id="a-Gm"></a>饮食噎吐水浆不下。<a id="a-Gn"></a>即作是念。<a id="a-Go"></a>得一石尖塞我咽喉不亦快乎。<a id="a-Gp"></a>作是念时。<a id="a-Gq"></a>狱卒罗刹化作良医。<a id="a-Gr"></a>幻捉石尖作大药丸。<a id="a-Gs"></a>着其口中告言闭口。<a id="a-Gt"></a>心生欢喜。<a id="a-Gu"></a>气绝命终生石山间。<a id="a-Gv"></a>无量尖石从背上入从胸前出。<a id="a-Gw"></a>狱卒复以铁叉叉口以石内中。<a id="a-Gx"></a>一日一夜六十亿死六十亿生。<a id="a-Gy"></a>此是生报。<a id="a-Gz"></a>从此命终堕黑绳地狱。<a id="a-H0"></a>黑绳地狱者。<a id="a-H1"></a>八百铁锁八百铁山。<a id="a-H2"></a>竖大铁幢两头系锁。<a id="a-H3"></a>狱卒罗刹驱蹙罪人。<a id="a-H4"></a>令负铁山铁绳上走。<a id="a-H5"></a>不胜落地堕镬汤中。<a id="a-H6"></a>罗刹驱起。<a id="a-H7"></a>渴急饮铁吞石而走。<a id="a-H8"></a>一日一夜经历是苦凡十万遍。<a id="a-H9"></a>罪毕生世为人僮仆。<a id="a-HA"></a>遇善知识为说实法。<a id="a-HB"></a>如好白氎易染受色。<a id="a-HC"></a>得阿罗汉。<a id="a-HD"></a>三明六通。<a id="a-HE"></a>具八解脱。</p>
  <p id="aHF">佛告阿难。<a id="a-HG"></a>云何名十八饮铜地狱。<a id="a-HH"></a>饮铜地狱者。<a id="a-HI"></a>千二百种杂色铜车。<a id="a-HJ"></a>一铜车上六千铜丸。<a id="a-HK"></a>自有众生。<a id="a-HL"></a>悭贪嫉妒邪见恶说。<a id="a-HM"></a>不施父母妻子眷属及与一切。<a id="a-HN"></a>心生悭嫉。<a id="a-HO"></a>见他得利如箭入心。<a id="a-HP"></a>如是罪人欲命终时。<a id="a-HQ"></a>多病消瘦昏言呓语。<a id="a-HR"></a>口中自说欲得果食。<a id="a-HS"></a>作是语时狱卒罗刹。<a id="a-HT"></a>化己铜车满车载果至罪人所。<a id="a-HU"></a>罪人得已心生欢喜。<a id="a-HV"></a>即作念言。<a id="a-HW"></a>得此美果食不知厌。<a id="a-HX"></a>甚适我愿欢喜踊跃。<a id="a-HY"></a>气绝命终。<a id="a-HZ"></a>未经几时生铜车上。<a id="a-Ha"></a>不久即往生铜山间。<a id="a-Hb"></a>铜车轹颈。<a id="a-Hc"></a>狱卒罗刹以钳[木*宅]口饮以烊铜。<a id="a-Hd"></a>饮烊铜已迷闷躄地。<a id="a-He"></a>唱言饥饥。<a id="a-Hf"></a>寻时狱卒擘口令开。<a id="a-Hg"></a>以铜铁丸置其口中。<a id="a-Hh"></a>吞十八丸节节火然。<a id="a-Hi"></a>东西驰走经于一日。<a id="a-Hj"></a>尔乃命终。<a id="a-Hk"></a>狱卒唱言。<a id="a-Hl"></a>汝前身时谄谀邪见悭贪嫉妒。<a id="a-Hm"></a>以是因缘受铁丸报。<a id="a-Hn"></a>或曾出家毁犯轻戒久不悔过。<a id="a-Ho"></a>虚食信施。<a id="a-Hp"></a>以此因缘食诸铁丸。<a id="a-Hq"></a>此人罪报亿千万岁不识水谷。<a id="a-Hr"></a>受罪毕已还生人中。<a id="a-Hs"></a>五百世中言语[口*蹇]吃不自辩了。<a id="a-Ht"></a>以宿习故。<a id="a-Hu"></a>食后啖炭及啖土块。<a id="a-Hv"></a>过是以后。<a id="a-Hw"></a>遇善知识发菩提心。</p>
 </body>
</html>