<!doctype html>
<html id="z3IBU05US" data-ver="725">
 <head>
  <meta charset="utf-8">
  <meta author="佛陀跋陀罗">
  <meta library="龙藏">
  <meta catalog="大乘单译经">
  <meta period="东晋">
 </head>
 <body>
  <h1 id="a1">观佛三昧海经卷第六</h1>
  <h2 id="a2">观四无量心品第五</h2>
  <p id="a3">尔时世尊。<a id="a-4"></a>说是语时佛心力故。<a id="a-5"></a>十种白光从佛心出。<a id="a-6"></a>其光遍照十方世界。<a id="a-7"></a>一一光中无量化佛乘宝莲华。<a id="a-8"></a>时会大众见佛光明。<a id="a-9"></a>如颇梨水或见如乳。<a id="a-A"></a>见诸化佛从佛胸出入于佛脐。<a id="a-B"></a>游佛心间乘大宝船。<a id="a-C"></a>经往五道受罪人所。<a id="a-D"></a>一一罪人见诸化佛。<a id="a-E"></a>如己父母善友所亲。<a id="a-F"></a>渐渐为说出世间法。<a id="a-G"></a>是时空中有大音声告诸大众。<a id="a-H"></a>汝等今者应观佛心。<a id="a-I"></a>诸佛心者是大慈也。<a id="a-J"></a>大慈所缘缘苦众生。</p>
  <p id="aK">佛告阿难。<a id="a-L"></a>云何名慈心。<a id="a-M"></a>慈心者。<a id="a-N"></a>应当系念缘苦众生。<a id="a-O"></a>苦众生者。<a id="a-P"></a>谓三恶道极苦恼者。<a id="a-Q"></a>佛说是语时会大众。<a id="a-R"></a>见于地狱饿鬼畜生。<a id="a-S"></a>解脱相三昧力故。<a id="a-T"></a>令诸众生自识宿命。<a id="a-U"></a>见受苦者。<a id="a-V"></a>皆是前世无量劫中。<a id="a-W"></a>父母师徒诸善亲友。<a id="a-X"></a>见已啼泣。<a id="a-Y"></a>为佛作礼白言。<a id="a-Z"></a>世尊。<a id="a-a"></a>我等今者因佛力故见苦众生。<a id="a-b"></a>悉是我等父母师长。<a id="a-c"></a>佛告大众。<a id="a-d"></a>三界众生轮回六趣。<a id="a-e"></a>如旋火轮。<a id="a-f"></a>或为父母兄弟宗亲。<a id="a-g"></a>三界一切无不是汝所亲之者。<a id="a-h"></a>云何起意生杀嫉心。<a id="a-i"></a>作是语已。<a id="a-j"></a>净饭王等一切大众白佛言。<a id="a-k"></a>世尊。<a id="a-l"></a>云何名为慈心三昧。<a id="a-m"></a>惟愿世尊为我略说。</p>
  <p id="an">佛告大众。<a id="a-o"></a>夫慈心者。<a id="a-p"></a>应当起想先缘所亲。<a id="a-q"></a>系念之时。<a id="a-r"></a>念己父母受诸苦恼。<a id="a-s"></a>有不孝者。<a id="a-t"></a>念己妻子所爱众生受诸苦恼。<a id="a-u"></a>有见众生癞病[病-丙+(雍-〦)]疮。<a id="a-v"></a>见已作念当云何救。<a id="a-w"></a>一想成已应作二想。<a id="a-x"></a>二想成已应作三想。<a id="a-y"></a>三想成已满一室想。<a id="a-z"></a>一室想成已满于僧坊。<a id="a-10"></a>一僧坊成已满一由旬。<a id="a-11"></a>一由旬成已满一阎浮提。<a id="a-12"></a>阎浮提成已满弗婆提。<a id="a-13"></a>弗婆提成已满三天下。<a id="a-14"></a>如是渐广满十方界。</p>
  <p id="a15">见东方众生尽是其父。<a id="a-16"></a>见西方众生悉是其母。<a id="a-17"></a>见南方众生悉是其兄。<a id="a-18"></a>见北方众生悉是其弟。<a id="a-19"></a>见下方众生悉是妻子。<a id="a-1A"></a>见上方众生悉是师长。<a id="a-1B"></a>其余四维悉是沙门婆罗门等。<a id="a-1C"></a>见是众生皆受苦恼。<a id="a-1D"></a>或遇重病。<a id="a-1E"></a>或见在于刀山剑树火车炉炭。<a id="a-1F"></a>一切苦事见已悲泣欲拔其苦。<a id="a-1G"></a>自作我想。<a id="a-1H"></a>乘宝莲华诣诸人所。<a id="a-1I"></a>调身按摩为洗癞疮。<a id="a-1J"></a>见地狱火忧悲雨泪欲灭其火。<a id="a-1K"></a>见诸饿鬼。<a id="a-1L"></a>刺身出血化作乳想。<a id="a-1M"></a>供给饿鬼令得饱满。<a id="a-1N"></a>既饱满已为其说法。<a id="a-1O"></a>赞佛赞法赞比丘僧。<a id="a-1P"></a>作是赞已益更忧悲心无暂舍。<a id="a-1Q"></a>如是慈心极令通利。<a id="a-1R"></a>事事广说如慈三昧。<a id="a-1S"></a>如是慈心名习慈者。<a id="a-1T"></a>既习慈已次当行悲。<a id="a-1U"></a>悲者见众受苦。<a id="a-1V"></a>如箭入心如破眼目。<a id="a-1W"></a>心极悲苦遍体雨血欲拔彼苦。<a id="a-1X"></a>如此悲者有百亿门。<a id="a-1Y"></a>广说如大悲三昧。<a id="a-1Z"></a>行慈悲已次行大喜。<a id="a-1a"></a>见诸众生安隐受乐。<a id="a-1b"></a>心生欢喜如己无异。<a id="a-1c"></a>既生喜已次行舍法。<a id="a-1d"></a>是诸众生无来去相从心想生。<a id="a-1e"></a>心想生者。<a id="a-1f"></a>因缘和合假名为心。<a id="a-1g"></a>如此心想犹如狂华从颠倒起。<a id="a-1h"></a>苦从想起乐从想生。<a id="a-1i"></a>心如芭蕉中无坚实。<a id="a-1j"></a>广说如经十譬。<a id="a-1k"></a>作是观时不见身心。<a id="a-1l"></a>见一切法同如实性。<a id="a-1m"></a>是名菩萨身受心法。<a id="a-1n"></a>依因此法广修三十七助菩提分。<a id="a-1o"></a>若取证者是声闻法。<a id="a-1p"></a>不取证者是菩萨法。<a id="a-1q"></a>作是语已佛身光明益更明显。<a id="a-1r"></a>从佛心端诸光明中生诸宝华。<a id="a-1s"></a>一一宝华恒沙宝华以为眷属。<a id="a-1t"></a>一一华上无量无边微妙化佛。<a id="a-1u"></a>方身丈六如释迦文此相现时。<a id="a-1v"></a>佛身毛孔八万四千诸宝莲华。<a id="a-1w"></a>一一华上八万四千诸大化佛身量无边。<a id="a-1x"></a>如是化佛身诸毛孔。<a id="a-1y"></a>及心光明亦如向说。</p>
  <p id="a1z">如是光明遍照十方从佛顶入从佛眉间白毫相出。<a id="a-20"></a>从白毫出遍照十方犹如金幢。<a id="a-21"></a>令十方地作真金色。<a id="a-22"></a>卷诸化佛入佛口中。<a id="a-23"></a>从佛口出亦照十方来入佛胸。<a id="a-24"></a>从佛胸出复照十方来入佛脐。<a id="a-25"></a>此光入时佛身之内如琉璃水澄清不动。<a id="a-26"></a>三界五道一切众生映现佛心。<a id="a-27"></a>见诸化佛乘大宝台。<a id="a-28"></a>犹如宝船游佛身间。<a id="a-29"></a>一一化佛赞说不杀。<a id="a-2A"></a>赞叹念佛。<a id="a-2B"></a>赞叹念法。<a id="a-2C"></a>赞叹念僧。<a id="a-2D"></a>赞叹念戒。<a id="a-2E"></a>赞叹念施。<a id="a-2F"></a>赞叹念天。<a id="a-2G"></a>赞六和敬。<a id="a-2H"></a>赞慈三昧。<a id="a-2I"></a>如此六念能生善法。<a id="a-2J"></a>此六念者是诸佛因。<a id="a-2K"></a>佛心者是六念心。<a id="a-2L"></a>因六和敬而得此法。<a id="a-2M"></a>欲成佛道当学佛心。</p>
  <p id="a2N">说是语已。<a id="a-2O"></a>如来身光倍更明显。<a id="a-2P"></a>佛身化佛及宝莲华数不可知。<a id="a-2Q"></a>一一华光如杂华说。<a id="a-2R"></a>如是观者名为正观。<a id="a-2S"></a>若异观者名为邪观。<a id="a-2T"></a>佛灭度后佛诸弟子。<a id="a-2U"></a>修六念者名念佛心。<a id="a-2V"></a>念佛心者除十二亿劫生死之罪。<a id="a-2W"></a>作是观者生生之处。<a id="a-2X"></a>终不邪见心不僻谬。<a id="a-2Y"></a>恒得值遇无生菩萨。<a id="a-2Z"></a>如是之人若生边地无佛法处。<a id="a-2a"></a>念佛功力自然悟解成辟支佛。<a id="a-2b"></a>尔时世尊说是语已。<a id="a-2c"></a>还摄身光如本无异。</p>
  <p id="a2d">佛告父王。<a id="a-2e"></a>如大人相白毫光明及一切相。<a id="a-2f"></a>有能逆观顺观分别观者。<a id="a-2g"></a>全观圆光及丈六者。<a id="a-2h"></a>但发是心如见不见除却众罪。<a id="a-2i"></a>如向所说。<a id="a-2j"></a>设有施主具五神通。<a id="a-2k"></a>得如意珠飞遍十方。<a id="a-2l"></a>十方世界一一世界。<a id="a-2m"></a>众生之数不可得知。<a id="a-2n"></a>但以无量无边总为其数。<a id="a-2o"></a>如是众生皆是罗汉。<a id="a-2p"></a>是大施主尽算数劫。<a id="a-2q"></a>供养贤圣四事无乏。<a id="a-2r"></a>是人得福宁为多不。<a id="a-2s"></a>父王白言。<a id="a-2t"></a>但使供养一方罗汉得福无量。<a id="a-2u"></a>何况十方无量罗汉。</p>
  <p id="a2v">佛告父王。<a id="a-2w"></a>正使有人成熟邪见众生。<a id="a-2x"></a>数如上说。<a id="a-2y"></a>皆令彼人得罗汉道。<a id="a-2z"></a>三明六通具八解脱。<a id="a-30"></a>不如发心趣向佛慧念佛须臾。<a id="a-31"></a>佛说是语时。<a id="a-32"></a>释子众中一亿释子。<a id="a-33"></a>发阿耨多罗三藐三菩提心。<a id="a-34"></a>自誓不求声闻辟支佛道。<a id="a-35"></a>白佛言。<a id="a-36"></a>世尊。<a id="a-37"></a>诸佛身分乃至一毛无量化佛。<a id="a-38"></a>诸声闻身如燋败种。<a id="a-39"></a>为何所益。</p>
  <p data-pb></p>
  <h2 id="a3A">观四威仪品第六之一</h2>
  <p id="a3B">尔时世尊于大众中。<a id="a-3C"></a>即便起行足步虚空。<a id="a-3D"></a>父王观见心甚欢喜亦随佛行。<a id="a-3E"></a>佛举足时足下千辐相轮。<a id="a-3F"></a>一一轮相皆雨八万四千众宝莲华。<a id="a-3G"></a>一一莲华复化八万四千亿那由他华。<a id="a-3H"></a>一一莲华化为一台。<a id="a-3I"></a>一一华台一一华叶。<a id="a-3J"></a>遍覆十方无量世界。<a id="a-3K"></a>一一莲华八万四千叶。<a id="a-3L"></a>释迦牟尼足步虚空悉雨宝华。<a id="a-3M"></a>如是众华复有无量微尘数佛足步虚空。<a id="a-3N"></a>父王见已心大欢喜得阿那含。<a id="a-3O"></a>五体投地为佛作礼。<a id="a-3P"></a>时会大众皆睹此事白佛世尊。<a id="a-3Q"></a>十方世界无数化佛。<a id="a-3R"></a>何者真佛谁是化佛。</p>
  <p id="a3S">佛告大众。<a id="a-3T"></a>诸佛如来入空寂处。<a id="a-3U"></a>解脱三昧随意自在。<a id="a-3V"></a>无有真化。<a id="a-3W"></a>所以者何。<a id="a-3X"></a>佛心空寂。<a id="a-3Y"></a>复入空寂解脱光明王三昧。<a id="a-3Z"></a>此定力故。<a id="a-3a"></a>诸佛如来化无边身。<a id="a-3b"></a>无边身者是萨婆若。<a id="a-3c"></a>萨婆若者名无著三昧。<a id="a-3d"></a>无著三昧故如来现行。<a id="a-3e"></a>若现乞食若或经行。<a id="a-3f"></a>如是二法饶益众生。<a id="a-3g"></a>若有众生。<a id="a-3h"></a>佛在世时见佛行者。<a id="a-3i"></a>步步之中见千辐轮相。<a id="a-3j"></a>除却千劫极重恶罪。<a id="a-3k"></a>佛去世后。<a id="a-3l"></a>三昧正受想佛行者。<a id="a-3m"></a>亦除千劫极重恶业。<a id="a-3n"></a>虽不想行。<a id="a-3o"></a>见佛迹者见像行者。<a id="a-3p"></a>步步亦除千劫极重恶业。<a id="a-3q"></a>佛告阿难。<a id="a-3r"></a>汝从今日持如来语遍告弟子。<a id="a-3s"></a>佛灭度后。<a id="a-3t"></a>造好形像令身相足。<a id="a-3u"></a>亦作无量化佛色像。<a id="a-3v"></a>及通身光及画佛迹。<a id="a-3w"></a>以微妙彩及颇梨珠安白毫处。<a id="a-3x"></a>令诸众生得见是相。<a id="a-3y"></a>但见此相心生欢喜。<a id="a-3z"></a>此人除却百亿那由他恒河沙劫生死之罪。<a id="a-40"></a>说此语已如来还坐。</p>
  <p id="a41">父王复问佛。<a id="a-42"></a>出世间有何利事。<a id="a-43"></a>能令众生得安乐耶。<a id="a-44"></a>尔时世尊。<a id="a-45"></a>告大王言。<a id="a-46"></a>舍卫城中须达长者。<a id="a-47"></a>有一老母名毗低罗。<a id="a-48"></a>谨勤家业。<a id="a-49"></a>长者敕使守执库钥。<a id="a-4A"></a>出内取与一切委之。<a id="a-4B"></a>须达长者请佛及僧供给所须。<a id="a-4C"></a>时病比丘多所求索。<a id="a-4D"></a>老母悭贪嗔嫌佛法及与众僧。<a id="a-4E"></a>而作是言。<a id="a-4F"></a>我家长者愚痴迷惑受沙门术。<a id="a-4G"></a>是诸乞士多求无厌。<a id="a-4H"></a>何道之有。<a id="a-4I"></a>作是语已复发恶愿。<a id="a-4J"></a>何时当得不闻佛名不闻僧名。<a id="a-4K"></a>不见剃发染衣之人。<a id="a-4L"></a>如是恶声一人闻已复闻二人。<a id="a-4M"></a>展转遍满舍卫城中。<a id="a-4N"></a>末利夫人闻此语已而作是言。<a id="a-4O"></a>云何须达如好莲华人所乐见。<a id="a-4P"></a>云何复有毒蛇护之。<a id="a-4Q"></a>作是语已敕须达言。<a id="a-4R"></a>遣汝妇来吾欲与语。<a id="a-4S"></a>阿那邠坻驰诣王宫。<a id="a-4T"></a>到作礼毕却住一面。<a id="a-4U"></a>末利夫人命令就座。<a id="a-4V"></a>坐已语言。<a id="a-4W"></a>汝家老婢恶口诽谤。<a id="a-4X"></a>何不驱摈。<a id="a-4Y"></a>阿那邠坻跪白。<a id="a-4Z"></a>夫人。<a id="a-4a"></a>佛日出世多所润益。<a id="a-4b"></a>鸯掘摩罗大恶之人。<a id="a-4c"></a>尼提贱人气嘘栴陀罗佛能调伏。<a id="a-4d"></a>何况老婢而不能调。<a id="a-4e"></a>末利夫人闻是语已。<a id="a-4f"></a>心大欢喜。<a id="a-4g"></a>我欲请佛汝遣婢来。<a id="a-4h"></a>明日食时请佛及僧于宫供养。<a id="a-4i"></a>长者遣婢持满瓶金摩尼珠盖。<a id="a-4j"></a>劝助王家供养众僧。<a id="a-4k"></a>告言可信。<a id="a-4l"></a>汝持此物贡上王家。<a id="a-4m"></a>婢闻是语欢喜踊跃持宝瓶走。<a id="a-4n"></a>末利夫人见彼婢来。<a id="a-4o"></a>此邪见人佛当教化。<a id="a-4p"></a>我见此人受化之时必获法利。</p>
  <p id="a4q">尔时世尊从正门入。<a id="a-4r"></a>难陀在左阿难在右。<a id="a-4s"></a>罗睺佛后。<a id="a-4t"></a>老母见佛心惊毛竖。<a id="a-4u"></a>可恶此人随我后至。<a id="a-4v"></a>即时欲退从狗窦出。<a id="a-4w"></a>狗窦即闭。<a id="a-4x"></a>四方小巷一时闭塞。<a id="a-4y"></a>惟正路开。<a id="a-4z"></a>老母覆面以扇自障不喜见佛。<a id="a-50"></a>佛在其前。<a id="a-51"></a>令扇如镜无所障碍。<a id="a-52"></a>回头东视东方有佛。<a id="a-53"></a>南视南方有佛。<a id="a-54"></a>西视西方有佛。<a id="a-55"></a>北视北方有佛。<a id="a-56"></a>举头仰看上方有佛。<a id="a-57"></a>低头伏地地化为佛。<a id="a-58"></a>以手覆面时手十指皆化为佛。<a id="a-59"></a>老母闭目心眼即开。<a id="a-5A"></a>见虚空中一切化佛满十方界。<a id="a-5B"></a>此相现时舍卫城中。<a id="a-5C"></a>有二十五旃陀罗女。<a id="a-5D"></a>五十婆罗门女及诸杂类。<a id="a-5E"></a>并末利夫人宫中合五百女。<a id="a-5F"></a>心生诽谤不信佛法。<a id="a-5G"></a>见佛如来足步虚空。<a id="a-5H"></a>为于老母现无数身。<a id="a-5I"></a>心大欢喜裂邪见网。<a id="a-5J"></a>头脑顶礼世尊足下。</p>
  <p id="a5K">尔时世尊。<a id="a-5L"></a>以梵音声。<a id="a-5M"></a>安慰诸女告言。<a id="a-5N"></a>诸女。<a id="a-5O"></a>汝今可称释迦牟尼。<a id="a-5P"></a>称我名故观我身相可得解脱。<a id="a-5Q"></a>作是语已诸女同声称南无佛。<a id="a-5R"></a>佛放眉间白毫相光照诸女心。<a id="a-5S"></a>女见佛行威仪详序。<a id="a-5T"></a>足下雨华犹如华盖。<a id="a-5U"></a>化佛如林不可称计。<a id="a-5V"></a>诸女见已发阿耨多罗三藐三菩提心。<a id="a-5W"></a>老母见佛邪见不信。<a id="a-5X"></a>犹能除却八十万亿劫生死之罪。<a id="a-5Y"></a>况复善意恭敬礼拜。<a id="a-5Z"></a>尔时老母。<a id="a-5a"></a>以得见佛巷陌还开。<a id="a-5b"></a>疾走归家白大家言。<a id="a-5c"></a>我于今日遇大恶对沙门瞿昙。<a id="a-5d"></a>在王宫门多众之前。<a id="a-5e"></a>作诸妖幻。<a id="a-5f"></a>身如金山众华映饰。<a id="a-5g"></a>目踰青莲有万亿光不可具见。<a id="a-5h"></a>沙门善幻世间无比。<a id="a-5i"></a>大家年少可不喜见。<a id="a-5j"></a>作是语已入木笼中。<a id="a-5k"></a>以百张皮覆木笼上。<a id="a-5l"></a>白氎缠头却卧闇处。<a id="a-5m"></a>尔时世尊还只陀林。<a id="a-5n"></a>末利夫人白言。<a id="a-5o"></a>世尊。<a id="a-5p"></a>愿化邪女莫还精舍。<a id="a-5q"></a>佛告末利。<a id="a-5r"></a>此女罪重于佛无缘。<a id="a-5s"></a>于罗睺罗有大因缘。<a id="a-5t"></a>佛今日行为其除罪。<a id="a-5u"></a>作是语已即还精舍。<a id="a-5v"></a>告罗睺罗。<a id="a-5w"></a>汝诣须达大长者家度恶老母。<a id="a-5x"></a>作是语时千二百五十沙门皆作是言。<a id="a-5y"></a>我等今日愿欲随从。</p>
  <p id="a5z">尔时罗睺。<a id="a-60"></a>承佛威神入如意定。<a id="a-61"></a>礼拜既毕绕佛七匝。<a id="a-62"></a>即自化身作转轮圣王。<a id="a-63"></a>阿难侍左难陀侍右。<a id="a-64"></a>千二百五十比丘化为千子。<a id="a-65"></a>阿难为典藏臣。<a id="a-66"></a>难陀为主兵臣。<a id="a-67"></a>七宝四兵皆悉具足。<a id="a-68"></a>时金轮宝在虚空中乘莲华台。<a id="a-69"></a>径往须达大长者家。<a id="a-6A"></a>夜叉唱言。<a id="a-6B"></a>圣王出世摈诸恶人。<a id="a-6C"></a>宣扬善法。<a id="a-6D"></a>老母闻已心大欢喜。<a id="a-6E"></a>圣王出者有如意珠。<a id="a-6F"></a>无所求索此当可言。</p>
  <p id="a6G">尔时圣王。<a id="a-6H"></a>椎钟鸣鼓乘大宝舆至须达家。<a id="a-6I"></a>老母见已甚大欢喜。<a id="a-6J"></a>圣王出世多所润益。<a id="a-6K"></a>识别善恶。<a id="a-6L"></a>必当不为沙门所惑。<a id="a-6M"></a>从木笼出敬礼圣王。<a id="a-6N"></a>圣王即遣主宝藏臣往至女所告言。<a id="a-6O"></a>姊妹。<a id="a-6P"></a>汝宿有福应王者相。<a id="a-6Q"></a>圣王今者欲以姊妹为玉女宝。<a id="a-6R"></a>老母白言。<a id="a-6S"></a>我身卑贱犹如粪秽。<a id="a-6T"></a>圣王顾问喜庆无量。<a id="a-6U"></a>何所堪任应玉女宝。<a id="a-6V"></a>若见念者敕我大家。<a id="a-6W"></a>放我令脱所赐已多。</p>
  <p id="a6X">尔时圣王告须达言。<a id="a-6Y"></a>卿家老女众相巍巍。<a id="a-6Z"></a>吾今欲以充玉女宝。<a id="a-6a"></a>须达白言。<a id="a-6b"></a>惟命是从愿上大王。<a id="a-6c"></a>老婢闻放喜悦非常。<a id="a-6d"></a>圣王即便以如意珠照耀女面。<a id="a-6e"></a>令女自见如玉女宝。<a id="a-6f"></a>倍大欢喜而作是言。<a id="a-6g"></a>诸沙门等高谈大语。<a id="a-6h"></a>自言有道无一效验。<a id="a-6i"></a>圣王出世弘利处多。<a id="a-6j"></a>令我老弊如玉女宝。<a id="a-6k"></a>作是语已五体投地礼于圣王。<a id="a-6l"></a>时典藏臣宣王优令扬十善法。<a id="a-6m"></a>女闻十善心大欢喜。<a id="a-6n"></a>即作是念。<a id="a-6o"></a>圣王所说义无不善。<a id="a-6p"></a>为王作礼悔过自责心即调伏。<a id="a-6q"></a>时罗睺罗还复本身。<a id="a-6r"></a>老母举头见千二百五十比丘。<a id="a-6s"></a>即作此言。<a id="a-6t"></a>佛法清净不舍众生。<a id="a-6u"></a>如我弊恶犹尚化度。<a id="a-6v"></a>作是语已求受五戒。<a id="a-6w"></a>时罗睺罗。<a id="a-6x"></a>为说三归受五戒法。<a id="a-6y"></a>母闻此法未举头顷成须陀洹。<a id="a-6z"></a>地神欢喜从地踊出告须达言。<a id="a-70"></a>善哉长者。<a id="a-71"></a>裂邪见网。<a id="a-72"></a>如来出世正为此耳。</p>
  <p id="a73">时罗睺罗将此老母诣只陀林。<a id="a-74"></a>到已见佛身相紫金。<a id="a-75"></a>欢喜合掌为佛作礼。<a id="a-76"></a>忏悔前罪求佛出家。<a id="a-77"></a>佛告罗睺。<a id="a-78"></a>汝将此母诣憍昙弥。<a id="a-79"></a>未至中间罗睺为说苦空非常无我等法。<a id="a-7A"></a>老母闻已头发自落成比丘尼。<a id="a-7B"></a>三明六通具八解脱。<a id="a-7C"></a>身升虚空作十八变。<a id="a-7D"></a>波斯匿王末利夫人。<a id="a-7E"></a>见此变化心大欢喜。<a id="a-7F"></a>善哉佛日出现世间破无明闇。<a id="a-7G"></a>能令邪见得应真道。<a id="a-7H"></a>作是语已为佛作礼白言。<a id="a-7I"></a>世尊。<a id="a-7J"></a>如此老母宿有何罪。<a id="a-7K"></a>生卑贱处为人婢使。<a id="a-7L"></a>复何福庆值遇世尊。<a id="a-7M"></a>如好白氎易受染色。<a id="a-7N"></a>应时即得阿罗汉道。</p>
  <p id="a7O">佛告大王。<a id="a-7P"></a>谛听谛听善思念之。<a id="a-7Q"></a>如来为王分别解说。<a id="a-7R"></a>过去久远无数劫时。<a id="a-7S"></a>有佛世尊名一宝盖灯王如来十号具足。<a id="a-7T"></a>彼佛灭后于像法中。<a id="a-7U"></a>有王名曰杂宝华光。<a id="a-7V"></a>其王有子名曰快见。<a id="a-7W"></a>求欲出家父即听许。<a id="a-7X"></a>王子诣山到僧坊中求欲出家。<a id="a-7Y"></a>时有比丘聪明多智深解实相。<a id="a-7Z"></a>受为弟子。<a id="a-7a"></a>复有比丘名德华光。<a id="a-7b"></a>善说法要诱进初学。<a id="a-7c"></a>王子比丘虽复出家犹怀憍慢。<a id="a-7d"></a>和上为说甚深妙法般若波罗蜜大空之义。<a id="a-7e"></a>王子闻已谬解邪说。<a id="a-7f"></a>比丘灭后即作此言。<a id="a-7g"></a>我大和上空无智慧。<a id="a-7h"></a>但能赞叹虚无空事。<a id="a-7i"></a>愿我后生不乐见也。<a id="a-7j"></a>我阿阇梨智慧辩才。<a id="a-7k"></a>愿于生生为善知识。<a id="a-7l"></a>王子比丘作是语已。<a id="a-7m"></a>法说非法非法说法。<a id="a-7n"></a>教诸徒众皆行邪见。<a id="a-7o"></a>虽持禁戒威仪不缺。<a id="a-7p"></a>以谬解故命终之后。<a id="a-7q"></a>如射箭顷堕阿鼻狱。<a id="a-7r"></a>八十亿劫恒受苦恼。<a id="a-7s"></a>罪毕乃出为贫贱人。<a id="a-7t"></a>五百身中聋痴无目。<a id="a-7u"></a>千二百身恒为人婢。<a id="a-7v"></a>佛说是时。<a id="a-7w"></a>末利夫人有五百婢。<a id="a-7x"></a>忏悔自责发菩提心。<a id="a-7y"></a>愿于来世解深空法。</p>
  <p id="a7z">佛告大王。<a id="a-80"></a>尔时和上者今我身是。<a id="a-81"></a>阿阇梨者今罗睺罗是。<a id="a-82"></a>王子比丘此老母是。<a id="a-83"></a>徒众弟子今日邪见女等。<a id="a-84"></a>发菩提心者是。<a id="a-85"></a>佛说此时。<a id="a-86"></a>舍卫城中二万优婆塞。<a id="a-87"></a>发菩提心得念佛定。<a id="a-88"></a>常于定中见佛说法。<a id="a-89"></a>佛告父王。<a id="a-8A"></a>邪见恶人见佛行时。<a id="a-8B"></a>尚得如此无量福德。<a id="a-8C"></a>何况观佛行及像行者。</p>
  <p id="a8D">父王白佛。<a id="a-8E"></a>佛母摩耶生忉利天。<a id="a-8F"></a>佛今光相神通具足。<a id="a-8G"></a>云何当往为母说法。<a id="a-8H"></a>佛告大王。<a id="a-8I"></a>如来当如转轮圣王足行之法。<a id="a-8J"></a>从阎浮提上忉利天。<a id="a-8K"></a>问讯檀越为说妙法。</p>
  <p id="a8L">尔时会中有菩萨摩诃萨。<a id="a-8M"></a>名曰持地。<a id="a-8N"></a>即从座起入首。<a id="a-8O"></a>楞严三昧。<a id="a-8P"></a>三昧力故从金刚际。<a id="a-8Q"></a>金刚为轮。<a id="a-8R"></a>金刚为根。<a id="a-8S"></a>金刚为花。<a id="a-8T"></a>花花相次出阎浮提。<a id="a-8U"></a>时四龙王难陀。<a id="a-8V"></a>跋难陀。<a id="a-8W"></a>阿耨达多。<a id="a-8X"></a>娑伽罗龙王等。<a id="a-8Y"></a>各持七宝诣持地所。<a id="a-8Z"></a>奉上七宝。<a id="a-8a"></a>为佛世尊作三道宝阶。<a id="a-8b"></a>左白银右颇梨中黄金。<a id="a-8c"></a>从阎浮提金刚地际上忉利宫。<a id="a-8d"></a>一一宝阶七重栏楯。<a id="a-8e"></a>是诸栏楯百亿宝成。<a id="a-8f"></a>百亿光明。<a id="a-8g"></a>一一光明百亿宝花。<a id="a-8h"></a>一一花中无量乐器自然踊出。<a id="a-8i"></a>尔时持地。<a id="a-8j"></a>以恒河沙七宝莲华敷佛蹈处。<a id="a-8k"></a>于阶道侧竖诸宝幢。<a id="a-8l"></a>无量宝幡悬其幢头。<a id="a-8m"></a>百亿宝盖弥覆其上。<a id="a-8n"></a>忉利诸天雨曼陀罗华。<a id="a-8o"></a>摩诃曼陀罗华。<a id="a-8p"></a>曼殊沙华。<a id="a-8q"></a>摩诃曼殊沙华。<a id="a-8r"></a>严饰其间。<a id="a-8s"></a>时梵天王手擎香炉。<a id="a-8t"></a>与万梵俱侍立阶侧。<a id="a-8u"></a>一一香烟如琉璃云。<a id="a-8v"></a>弥满虚空。<a id="a-8w"></a>于其云中百千妓乐不鼓自鸣。<a id="a-8x"></a>难陀龙等。<a id="a-8y"></a>持海此岸栴檀末香漫散道中。<a id="a-8z"></a>香光上出如金光焰。<a id="a-90"></a>高一多罗树化为金台。<a id="a-91"></a>无量诸天。<a id="a-92"></a>持天璎珞严饰阶道。<a id="a-93"></a>如是供具不可称计。</p>
  <p id="a94">尔时世尊于阎浮提执持三衣。<a id="a-95"></a>告敕阿难。<a id="a-96"></a>难陀。<a id="a-97"></a>罗睺罗等。<a id="a-98"></a>五百比丘。<a id="a-99"></a>足步大地。<a id="a-9A"></a>始举足时地六种动。<a id="a-9B"></a>下足之时。<a id="a-9C"></a>地生宝宫如梵王宫。<a id="a-9D"></a>宫宫相次悬在空中。<a id="a-9E"></a>随映佛后在阶道侧。<a id="a-9F"></a>持地菩萨并弥勒等一千菩萨一时合掌。<a id="a-9G"></a>以万亿音歌咏如来无量德行。<a id="a-9H"></a>尔时梵王无数百千诸梵天等。<a id="a-9I"></a>手擎香炉无量妓乐。<a id="a-9J"></a>以供养佛立侍左阶。<a id="a-9K"></a>释提桓因无数天子百千天女。<a id="a-9L"></a>鼓乐弦歌亦立左阶。<a id="a-9M"></a>无数声闻菩萨大众侍立右阶。<a id="a-9N"></a>尔时世尊放大光明照阶道边。<a id="a-9O"></a>其光如云百千亿色犹如重阁。<a id="a-9P"></a>佛处其中八万四千化佛围绕。<a id="a-9Q"></a>五百分身诸佛与佛政等。<a id="a-9R"></a>执持衣钵威仪详序。<a id="a-9S"></a>分身诸佛亦有阿难难陀。<a id="a-9T"></a>以为侍者。<a id="a-9U"></a>时魔波旬。<a id="a-9V"></a>于虚空中与诸魔众。<a id="a-9W"></a>赞诵妙偈叹如来功德。<a id="a-9X"></a>释提桓因白摩耶言。<a id="a-9Y"></a>如来世雄。<a id="a-9Z"></a>为报恩故来至此处。<a id="a-9a"></a>摩耶夫人。<a id="a-9b"></a>闻佛已来遣诸天女。<a id="a-9c"></a>持诸天宝及天妓乐曼陀罗华。<a id="a-9d"></a>在阶道边以迎世尊。</p>
  <p id="a9e">尔时如来。<a id="a-9f"></a>举足下足无数宫殿。<a id="a-9g"></a>一一宫殿五百化佛结加趺坐。<a id="a-9h"></a>一一如来五百菩萨以为侍者。</p>
  <p id="a9i">尔时五百分身诸释迦文入忉利天宫。<a id="a-9j"></a>诸天欢喜而说此偈。</p>
  <p id="a9k">毗婆尸佛　　吉祥中尊　　亦放光明</p>
  <p id="a9l">来至此处　　尸弃如来　　大吉祥尊</p>
  <p id="a9m">化身无数　　来至此处　　毗舍满月</p>
  <p id="a9n">放白毫光　　普照一切　　来至此处</p>
  <p id="a9o">拘楼孙佛　　面门出光　　照十方界</p>
  <p id="a9p">来至此处　　迦那含佛　　化身无数</p>
  <p id="a9q">放大光明　　来至此处　　迦葉世尊</p>
  <p id="a9r">身如宝台　　足步虚空　　来至此处</p>
  <p id="a9s">释迦牟尼　　分身五百　　无数化佛</p>
  <p id="a9t">照耀一切　　来至此处</p>
  <p id="a9u">弥勒菩萨　　贤劫尊者　　亦放光明</p>
  <p id="a9v">当至此处　　此处吉祥　　安隐无为</p>
  <p id="a9w">诸佛所游　　牟尼生地　　名涅槃窟</p>
  <p id="a9x">慧者智度</p>
  <p id="a9y">尔时世尊。<a id="a-9z"></a>入忉利宫即放眉间白毫相光。<a id="a-A0"></a>其光化作七宝大盖覆摩耶上。<a id="a-A1"></a>七宝饰床奉摩耶坐。<a id="a-A2"></a>佛母摩耶见佛入宫。<a id="a-A3"></a>合掌恭敬为佛作礼。<a id="a-A4"></a>五百化佛一时申手。<a id="a-A5"></a>诸天扶持不听礼敬。<a id="a-A6"></a>八万四千诸化如来皆悉起立。<a id="a-A7"></a>尔时摩耶夫人宫中。<a id="a-A8"></a>自然踊出五百亿光。<a id="a-A9"></a>此光明中有大宝台。<a id="a-AA"></a>一一台上有十方佛。<a id="a-AB"></a>如是诸佛。<a id="a-AC"></a>自说名字安慰佛母。<a id="a-AD"></a>东方善德佛持妙宝花。<a id="a-AE"></a>散释迦牟尼及摩耶上。<a id="a-AF"></a>化成花盖。<a id="a-AG"></a>此花盖中百亿化佛。<a id="a-AH"></a>合掌起立问讯佛母。<a id="a-AI"></a>南方栴檀德佛持宝莲花。<a id="a-AJ"></a>散释迦牟尼及散佛母上。<a id="a-AK"></a>化成花盖。<a id="a-AL"></a>于花盖中无数化佛。<a id="a-AM"></a>合掌起立问讯佛母。<a id="a-AN"></a>西方无量明佛以宝莲花。<a id="a-AO"></a>散释迦牟尼及佛母上。<a id="a-AP"></a>化成花盖。<a id="a-AQ"></a>无数化佛合掌起立问讯佛母。<a id="a-AR"></a>北方相德佛以宝莲花。<a id="a-AS"></a>散释迦牟尼及佛母上。<a id="a-AT"></a>化成花盖。<a id="a-AU"></a>无数化佛合掌起立问讯佛母。<a id="a-AV"></a>东南方无忧德佛。<a id="a-AW"></a>西南方宝施佛。<a id="a-AX"></a>西北方花德佛。<a id="a-AY"></a>东北方三乘行佛。<a id="a-AZ"></a>上方广众德佛。<a id="a-Aa"></a>下方明德佛。<a id="a-Ab"></a>如是等佛各以宝花。<a id="a-Ac"></a>散释迦牟尼佛上及散佛母。<a id="a-Ad"></a>化成花盖。<a id="a-Ae"></a>一一盖中无数化佛。<a id="a-Af"></a>合掌起立问讯佛母。<a id="a-Ag"></a>时忉利宫满中化佛。<a id="a-Ah"></a>佛母摩耶顶上自然出众供具。<a id="a-Ai"></a>无量幢幡供养诸佛。<a id="a-Aj"></a>时幢幡中有妙音声。<a id="a-Ak"></a>赞佛赞法赞比丘僧。<a id="a-Al"></a>佛告阿难。<a id="a-Am"></a>是名如来从阎浮提升忉利宫。<a id="a-An"></a>色相光明诸神化事。<a id="a-Ao"></a>佛灭度后佛诸弟子。<a id="a-Ap"></a>若如是观是名正观。<a id="a-Aq"></a>若异观者名为邪观。<a id="a-Ar"></a>作此观者。<a id="a-As"></a>除一亿劫生死之罪。<a id="a-At"></a>临命终时见十方佛。<a id="a-Au"></a>必生他方净佛国土。<a id="a-Av"></a>佛告阿难。<a id="a-Aw"></a>汝持是语。<a id="a-Ax"></a>为未来世诸众生等当广宣说。<a id="a-Ay"></a>闻此语者思是义者。<a id="a-Az"></a>当知是人十方诸佛之所覆护。<a id="a-B0"></a>命终必当生诸佛前。</p>
  <p id="aB1">佛告父王。<a id="a-B2"></a>云何名如来从忉利天。<a id="a-B3"></a>下阎浮提时光相变应。<a id="a-B4"></a>我初下时。<a id="a-B5"></a>无数天子百千天女侍从世尊。<a id="a-B6"></a>独见一佛圆光一寻放千光明。<a id="a-B7"></a>足步虚空蹑阶而下。<a id="a-B8"></a>时佛光中七佛像现。<a id="a-B9"></a>从佛光出导佛前行。<a id="a-BA"></a>时优填王。<a id="a-BB"></a>恋慕世尊铸金为像闻佛当下。<a id="a-BC"></a>象载金像来迎世尊。<a id="a-BD"></a>莲华色比丘尼化作琉璃山。<a id="a-BE"></a>结加趺坐在山窟中。<a id="a-BF"></a>无量供具奉迎世尊。<a id="a-BG"></a>尔时金像。<a id="a-BH"></a>从象上下犹如生佛。<a id="a-BI"></a>足步虚空足下雨华。<a id="a-BJ"></a>亦放光明来迎世尊。<a id="a-BK"></a>时铸金像。<a id="a-BL"></a>合掌叉手为佛作礼。<a id="a-BM"></a>尔时世尊。<a id="a-BN"></a>亦复长跪合掌向像。<a id="a-BO"></a>时虚空中百千化佛。<a id="a-BP"></a>亦皆合掌长跪向像。</p>
  <p id="aBQ">尔时世尊而语像言。<a id="a-BR"></a>汝于来世大作佛事。<a id="a-BS"></a>我灭度后。<a id="a-BT"></a>我诸弟子以付嘱汝。<a id="a-BU"></a>空中化佛。<a id="a-BV"></a>异口同音咸作是言。<a id="a-BW"></a>若有众生于佛灭后造立形像。<a id="a-BX"></a>幡花众香持用供养。<a id="a-BY"></a>是人来世必得念佛清净三昧。<a id="a-BZ"></a>若有众生知佛下时种种相貌。<a id="a-Ba"></a>系念思惟必自得见。<a id="a-Bb"></a>佛告阿难。<a id="a-Bc"></a>佛灭度后佛诸弟子。<a id="a-Bd"></a>知佛如来下忉利天及见佛像。<a id="a-Be"></a>除却千劫极重恶业。<a id="a-Bf"></a>如是观者名为正观。<a id="a-Bg"></a>若异观者名为邪观。</p>
 </body>
</html>