<!doctype html>
<html id="z3IBTxGTL" data-ver="601">
 <head>
  <meta charset="utf-8">
  <meta author="法众">
  <meta library="龙藏">
  <meta catalog="大乘单译经">
  <meta period="北凉">
 </head>
 <body>
  <h1 id="a1">大方等陀罗尼经卷第三</h1>
  <h2 id="a2">梦行分第三</h2>
  <p id="a3">尔时佛告文殊师利法王子。<a id="a-4"></a>若我在世若去世后。<a id="a-5"></a>若有善男子善女人。<a id="a-6"></a>来诣汝所欲求陀罗尼经者。<a id="a-7"></a>汝当教求十二梦王。<a id="a-8"></a>若得见一王者。<a id="a-9"></a>汝当教授七日行法。<a id="a-A"></a>文殊师利白佛言。<a id="a-B"></a>云何名为十二梦王。<a id="a-C"></a>云何名曰七日行法。</p>
  <p id="aD">佛告文殊师利善男子若有善男子善女人。<a id="a-E"></a>于其梦中修通能飞悬缯幡盖从此人后。<a id="a-F"></a>见如是者即名袒荼罗。<a id="a-G"></a>若有善男子善女人。<a id="a-H"></a>于其梦中若见形像舍利塔庙大众僧聚。<a id="a-I"></a>见如是者即是斤提罗。</p>
  <p id="aJ">若有善男子善女人。<a id="a-K"></a>于其梦中见国王大臣着净洁衣单乘白马。<a id="a-L"></a>见如是者即是茂持罗。</p>
  <p id="aM">若有善男子善女人。<a id="a-N"></a>于其梦中若见乘象渡于大江。<a id="a-O"></a>见如是者即是乾基罗。</p>
  <p id="aP">若有善男子善女人。<a id="a-Q"></a>于其梦中乘于骆驼上于高山。<a id="a-R"></a>见如是者即是多林罗。</p>
  <p id="aS">若有比丘欲求此法。<a id="a-T"></a>于其梦中上于高座转于般若。<a id="a-U"></a>见如是者即是波林罗。</p>
  <p id="aV">若有比丘于其梦中。<a id="a-W"></a>到一树下上于戒坛受具足戒。<a id="a-X"></a>见如是者即是檀林罗。</p>
  <p id="aY">若有比丘于其梦中。<a id="a-Z"></a>坐佛形像请召众僧施设供具。<a id="a-a"></a>见如是者即是禅多林罗。<a id="a-b"></a>若有比丘于其梦中。<a id="a-c"></a>见有一树华果茂盛。<a id="a-d"></a>于其树下入禅三昧。<a id="a-e"></a>见如是者即是穷伽林罗。</p>
  <p id="af">若有大王于其梦中。<a id="a-g"></a>带持刀剑游行四方。<a id="a-h"></a>见如是者即是迦林罗。</p>
  <p id="ai">若有大臣于其梦中。<a id="a-j"></a>见有诸人持诸水瓶洗浴其身。<a id="a-k"></a>坌种种香着净洁衣。<a id="a-l"></a>见如是者即是穷伽林罗。</p>
  <p id="am">若有夫人于其梦中。<a id="a-n"></a>乘于羊车入于深水。<a id="a-o"></a>于其水中有诸毒蛇。<a id="a-p"></a>见如是者即是波林罗。</p>
  <p id="aq">见如是者乃可为说。<a id="a-r"></a>善男子善女人若见如是一一事者。<a id="a-s"></a>乃可为说七日行法。<a id="a-t"></a>尔时文殊师利白佛言。<a id="a-u"></a>世尊云何名为七日行法。<a id="a-v"></a>云何受持云何修行如是等法。</p>
  <p id="aw">尔时佛告文殊师利法王子言。<a id="a-x"></a>若有善男子善女人。<a id="a-y"></a>于初日分中至于道场。<a id="a-z"></a>应以涂香末香栴檀沉香熏陆海渚岸香。<a id="a-10"></a>应以供养摩诃袒持陀罗尼经。<a id="a-11"></a>尔时华聚菩萨观世音菩萨来在道场。<a id="a-12"></a>尔时二士异口同音而赞道场行者。<a id="a-13"></a>善哉善哉善男子善女人等。<a id="a-14"></a>能于释迦牟尼如来法中。<a id="a-15"></a>修行摩诃袒持陀罗尼经。</p>
  <p id="a16">尔时观世音华聚菩萨。<a id="a-17"></a>在虚空中乘宝莲华。<a id="a-18"></a>与无量大众前后围绕。<a id="a-19"></a>文殊师利我今语汝。<a id="a-1A"></a>语诸众生修行受持摩诃袒持陀罗尼经。<a id="a-1B"></a>展转相授得出三界随意所愿若有清信士清信女。<a id="a-1C"></a>应于初日分劝诸众生趣于道场。<a id="a-1D"></a>烧种种香悬缯幡盖。<a id="a-1E"></a>若有善男子善女人。<a id="a-1F"></a>欲求现在未来愿者可以求之。<a id="a-1G"></a>尔时二士随其根量。<a id="a-1H"></a>与其现在未来世愿文殊师利如是行者。<a id="a-1I"></a>若有至心见此二士踊在虚空。<a id="a-1J"></a>若不至心而悉不见。<a id="a-1K"></a>文殊师利若不见者。<a id="a-1L"></a>谓不至心。<a id="a-1M"></a>是名初日行分陀罗尼经。</p>
  <p id="a1N">复次文殊师利。<a id="a-1O"></a>若有善男子善女人。<a id="a-1P"></a>于第二日分中在于道场。<a id="a-1Q"></a>应烧种种香涂香末香悬缯幡盖。<a id="a-1R"></a>而以供养摩诃袒持陀罗尼经。</p>
  <p id="a1S">复次尔时宝王如来及与我身。<a id="a-1T"></a>从灵鹫山与无量那由他大众。<a id="a-1U"></a>前后围绕来至道场。<a id="a-1V"></a>一一大众各乘七宝莲华。<a id="a-1W"></a>种种音声各各赞叹道场行者。<a id="a-1X"></a>善哉善哉善男子善女人等。<a id="a-1Y"></a>乃能于我去世之后。<a id="a-1Z"></a>受持读诵陀罗尼经。<a id="a-1a"></a>即自惟念。<a id="a-1b"></a>我能修行受持此经。<a id="a-1c"></a>又时惟念十方三世诸佛如来。<a id="a-1d"></a>受持此经我当随学。<a id="a-1e"></a>文殊师利我去世后。<a id="a-1f"></a>如是来至道场行者。<a id="a-1g"></a>我当随其根量差别而为说法。<a id="a-1h"></a>又有闻者有不闻者。<a id="a-1i"></a>有见我形者有不见者。<a id="a-1j"></a>不见不闻者除不至心而不见耳。<a id="a-1k"></a>是名摩诃袒持陀罗尼经行分第二。</p>
  <p id="a1l">复次文殊师利。<a id="a-1m"></a>若有善男子善女人。<a id="a-1n"></a>于第三日分中在于道场悬缯幡盖。<a id="a-1o"></a>又以涂香末香梅檀沉水熏陆海渚岸香。<a id="a-1p"></a>而以供养摩诃袒持陀罗尼经。<a id="a-1q"></a>尔时当有维卫佛虚空藏菩萨摩诃萨。<a id="a-1r"></a>于第三日分中来至道场。<a id="a-1s"></a>与无量大众前后围绕在虚空中。<a id="a-1t"></a>亦复各各乘宝莲华。<a id="a-1u"></a>在虚空中或高七多罗树。<a id="a-1v"></a>放大光明普照十方所有佛土。<a id="a-1w"></a>其中行者睹斯光已。<a id="a-1x"></a>皆发阿耨多罗三藐三菩提心。<a id="a-1y"></a>他方所有贤圣之人。<a id="a-1z"></a>皆悉寻光来至道场。<a id="a-20"></a>尔时道场行者随其根力。<a id="a-21"></a>或有睹者或不睹者。<a id="a-22"></a>有见形者有不见者。<a id="a-23"></a>随其根量分别行力。<a id="a-24"></a>尔时此人闻佛所说如是。<a id="a-25"></a>行力欢喜踊跃得未曾有。<a id="a-26"></a>文殊师利是名摩诃袒持陀罗尼经行分第三。</p>
  <p id="a27">复次文殊师利若有善男子善女人。<a id="a-28"></a>于第四日分中在于道场。<a id="a-29"></a>读诵修行摩诃袒持陀罗尼经。<a id="a-2A"></a>悬缯幡盖悉以杂色庄严此道场。<a id="a-2B"></a>烧种种香涂香末香梅檀沉水熏陆海渚岸香。<a id="a-2C"></a>而以供养摩诃袒持陀罗尼经。<a id="a-2D"></a>复次尔时式佛。<a id="a-2E"></a>与无量大众。<a id="a-2F"></a>前后围绕来至道场。<a id="a-2G"></a>在于虚空高七多罗树。<a id="a-2H"></a>放大光明亦照十方微尘世界。<a id="a-2I"></a>其中众生睹斯光者。<a id="a-2J"></a>于诸法性无不了达尔时道场行人不谄伪者。<a id="a-2K"></a>今于现世及过去世。<a id="a-2L"></a>未曾犯毁根本罪者。<a id="a-2M"></a>了见式佛在虚空中乘宝莲华尔时行人见式佛已顶礼足下。<a id="a-2N"></a>尔时式佛即以右手。<a id="a-2O"></a>摩其人顶作如是言。<a id="a-2P"></a>善男子善女人。<a id="a-2Q"></a>汝等不久趣菩提树。<a id="a-2R"></a>破诸魔怨伏诸外道当获总持与我无异。<a id="a-2S"></a>文殊师利是名摩诃袒持陀罗尼经行分第四也。</p>
  <p id="a2T">复次文殊师利。<a id="a-2U"></a>若有善男子善女人。<a id="a-2V"></a>于第五日分中在于道场。<a id="a-2W"></a>受持读诵摩诃袒持陀罗尼经。<a id="a-2X"></a>庄严道场悬缯幡盖。<a id="a-2Y"></a>烧种种香涂香末香栴檀沉水熏陆海渚岸香。<a id="a-2Z"></a>如是诸香而以供养摩诃袒持陀罗尼经。<a id="a-2a"></a>又无余念。<a id="a-2b"></a>我当何时得随陀罗尼门。<a id="a-2c"></a>我当何时离三有恶。<a id="a-2d"></a>我当何时离于五盖我当何时离于十缠。<a id="a-2e"></a>我当何时离诸憍慢。<a id="a-2f"></a>及诸愚习如是等难。<a id="a-2g"></a>何时当离如是等苦。<a id="a-2h"></a>若作是念时。<a id="a-2i"></a>尔时随叶佛在于虚空乘宝莲华。<a id="a-2j"></a>为无量大众说诸法要。<a id="a-2k"></a>尔时道场行者。<a id="a-2l"></a>了了闻佛所说章句。<a id="a-2m"></a>悉在心怀明了不忘。<a id="a-2n"></a>尔时道场行者。<a id="a-2o"></a>若有睹者及无睹者。<a id="a-2p"></a>乃至七日睹者。<a id="a-2q"></a>乃至二七日不睹者。<a id="a-2r"></a>乃至三七日睹者乃至不睹者。<a id="a-2s"></a>众生此业以不定故。<a id="a-2t"></a>皆由先世罪业深浅。<a id="a-2u"></a>文殊师利是名陀罗尼经行分第五。</p>
  <p id="a2v">复次文殊师利。<a id="a-2w"></a>若有善男子善女人。<a id="a-2x"></a>于第六日分中在于道场。<a id="a-2y"></a>受持读诵摩诃袒持陀罗尼经。<a id="a-2z"></a>烧种种香涂香末香栴檀沉水熏陆海渚岸香。<a id="a-30"></a>如是诸香而以供养摩诃袒持陀罗尼经。<a id="a-31"></a>复次当有拘那含牟尼佛。<a id="a-32"></a>与无量大众前后围绕。<a id="a-33"></a>从余四天下来至道场。<a id="a-34"></a>尔时行人了见拘那含牟尼佛。<a id="a-35"></a>及见七佛在于虚空。<a id="a-36"></a>一一诸佛各乘七宝莲华座。<a id="a-37"></a>一一华座纵广正等八万四千由旬。<a id="a-38"></a>其花离地亦八万四千由旬。<a id="a-39"></a>尔时行人见是事已。<a id="a-3A"></a>得未曾有欢喜踊跃。<a id="a-3B"></a>尔时诸佛异口同音而赞行人。<a id="a-3C"></a>善哉善哉释迦如来弟子。<a id="a-3D"></a>能于遗法受持读诵摩诃袒持陀罗尼经至于道场。<a id="a-3E"></a>不久当离三恶道分救摄众生。<a id="a-3F"></a>在于人天究竟快乐。<a id="a-3G"></a>文殊师利我去世后。<a id="a-3H"></a>此摩诃袒持陀罗尼经。<a id="a-3I"></a>当于阎浮提饶益众生。<a id="a-3J"></a>文殊师利是名摩诃袒持陀罗尼经行分第六。</p>
  <p id="a3K">复次文殊师利。<a id="a-3L"></a>若有善男子善女人。<a id="a-3M"></a>于第七日分中在于道场。<a id="a-3N"></a>至心礼敬摩诃袒持陀罗尼经莫作余念。<a id="a-3O"></a>但当至心谛听谛受。<a id="a-3P"></a>莫念妻子象马七珍。<a id="a-3Q"></a>莫以妄想乱其善心。<a id="a-3R"></a>令一生空过无所得也。<a id="a-3S"></a>唐丧其功不离诸恶。<a id="a-3T"></a>文殊师利夫为行者。<a id="a-3U"></a>但应至心作如上念。<a id="a-3V"></a>尔时当有十方一切诸佛世尊在于虚空。<a id="a-3W"></a>一一诸佛或将一恒河沙者。<a id="a-3X"></a>或将二恒河沙者。<a id="a-3Y"></a>或三恒河沙者。<a id="a-3Z"></a>或一万恒河沙者。<a id="a-3a"></a>或二万恒河沙者。<a id="a-3b"></a>或三万恒河沙者。<a id="a-3c"></a>或十万恒河沙者。<a id="a-3d"></a>或二十万恒河沙者或三十万恒河沙者。<a id="a-3e"></a>或六十七十八十九十。<a id="a-3f"></a>乃至一百二百三百四百五百六百七百八百九百。<a id="a-3g"></a>乃至不可计不可数大众集在道场。<a id="a-3h"></a>尔时大众互相睹见。<a id="a-3i"></a>皆有三十二相身如阎浮檀金。<a id="a-3j"></a>一一佛土各现其前。<a id="a-3k"></a>以种种珍宝间错庄严。<a id="a-3l"></a>一切诸国未有得。<a id="a-3m"></a>如文殊师利法王子者。<a id="a-3n"></a>在于虚空皆自惊疑。<a id="a-3o"></a>每自思惟何缘诸佛。<a id="a-3p"></a>悉现如是清净世界。<a id="a-3q"></a>作是念时我与文殊师利及无量大众。<a id="a-3r"></a>前后围绕往至道场。<a id="a-3s"></a>随其根量而为说法。<a id="a-3t"></a>令其行人了见我身加其威神。<a id="a-3u"></a>令悉得见在虚空坐及诸净国。<a id="a-3v"></a>见净国已欢喜踊跃得未曾有。<a id="a-3w"></a>即发阿耨多罗三藐三菩提心而不退转。<a id="a-3x"></a>于七日中得随意生。<a id="a-3y"></a>文殊师利是名摩诃袒持陀罗经行分第七。</p>
  <p id="a3z">尔时华聚菩萨即从座起。<a id="a-40"></a>偏袒右肩右膝着地。<a id="a-41"></a>恭敬合掌而白佛言。<a id="a-42"></a>世尊我从东方妙乐世界。<a id="a-43"></a>为佛所遣故来救此雷音比丘。<a id="a-44"></a>令住坚固心。<a id="a-45"></a>如佛所说不久当得成等正觉。<a id="a-46"></a>度诸众生无有边际。<a id="a-47"></a>令得究竟住决定心。<a id="a-48"></a>我以忆念昔所造行。<a id="a-49"></a>故来至此娑婆世界。<a id="a-4A"></a>听受演说陀罗尼经。<a id="a-4B"></a>复闻授诸声闻五百大弟子记。<a id="a-4C"></a>十方天子今各现在世尊了知何用说此十方一切而见闻耶。<a id="a-4D"></a>唯愿听我立大誓愿护此经典。<a id="a-4E"></a>佛告华聚善哉善哉善男子。<a id="a-4F"></a>听汝自恣立大誓愿。<a id="a-4G"></a>尔时华聚菩萨。<a id="a-4H"></a>即于佛前而自立誓作如是言世尊若有善男子善女人。<a id="a-4I"></a>受持读诵此陀罗尼经者。<a id="a-4J"></a>我从今日昼夜不离。<a id="a-4K"></a>拥护是人令无恼患。<a id="a-4L"></a>色力名誉皆悉具足。<a id="a-4M"></a>世尊若赐我此愿者。<a id="a-4N"></a>我乃当取成等正觉。<a id="a-4O"></a>若有众生遭苦厄者。<a id="a-4P"></a>我若不往救彼众生令得本心。<a id="a-4Q"></a>我终不成等正觉也。<a id="a-4R"></a>若复有人修持此经至于道场。<a id="a-4S"></a>若遭苦患称我名字。<a id="a-4T"></a>我不往救我终不成等正觉也。<a id="a-4U"></a>若有众生忆念我名。<a id="a-4V"></a>日夜六时念念不绝。<a id="a-4W"></a>求生妙乐世界。<a id="a-4X"></a>若不往生者我终不成等正觉也。</p>
  <p id="a4Y">若有众生行陀罗尼者。<a id="a-4Z"></a>我当昼夜为彼人说法令得欢喜。<a id="a-4a"></a>若欲命终之日。<a id="a-4b"></a>必定自知生妙乐世界无有疑也。<a id="a-4c"></a>或令彼人遥见妙乐世界。<a id="a-4d"></a>如观掌中阿摩勒果。<a id="a-4e"></a>所有一切好丑之事悉皆明达。<a id="a-4f"></a>世尊若令一切众生生妙乐世界者我乃当成等正觉也。<a id="a-4g"></a>若有往生三涂分业不永断者。<a id="a-4h"></a>我终不成等正觉也。<a id="a-4i"></a>既生妙乐世界。<a id="a-4j"></a>不离愚痴憍慢因缘习气者。<a id="a-4k"></a>我亦终不成等正觉也。<a id="a-4l"></a>天中尊王若有众生。<a id="a-4m"></a>从生至老但作一念。<a id="a-4n"></a>我当书写陀罗尼经受持读诵。<a id="a-4o"></a>然后得生若得书若不得书。<a id="a-4p"></a>若得读诵若不得读诵。<a id="a-4q"></a>临终之日我必往彼人所。<a id="a-4r"></a>拔其精神令生妙乐世界。<a id="a-4s"></a>世尊除二种人我所不摄。<a id="a-4t"></a>一者谤方等经。<a id="a-4u"></a>二者用僧祇物乃至一比丘物。<a id="a-4v"></a>若用如是之物。<a id="a-4w"></a>不得往生妙乐世界。<a id="a-4x"></a>若有众生被于官事愁忧不乐。<a id="a-4y"></a>为他所逼将向王所。<a id="a-4z"></a>若在大火大水。<a id="a-50"></a>师子虎狼军阵交战。<a id="a-51"></a>迷在山谷不知道路。<a id="a-52"></a>若值如上诸难处者。<a id="a-53"></a>应当读诵陀罗尼经百二十遍。<a id="a-54"></a>复更百二十遍称我名字南无华聚菩萨大士。<a id="a-55"></a>应如是唱我时与无量大威神诸天。<a id="a-56"></a>前后围绕诣彼人所。<a id="a-57"></a>破彼诸难令无所患。<a id="a-58"></a>世尊若与我如上诸愿者。<a id="a-59"></a>我乃当取阿耨多罗三藐三菩提。<a id="a-5A"></a>若不听许我终不成等正觉也。</p>
  <p id="a5B">尔时佛告华聚菩萨。<a id="a-5C"></a>善哉善哉善男子。<a id="a-5D"></a>大士汝慈悲无量。<a id="a-5E"></a>欲以慈悲门摄取众生。<a id="a-5F"></a>示诸方便令无恼患。<a id="a-5G"></a>随意得生诸安乐国。<a id="a-5H"></a>尔时毗沙门天王即从座起。<a id="a-5I"></a>偏袒右肩右膝着地。<a id="a-5J"></a>合掌向佛而白佛言。<a id="a-5K"></a>世尊我为鬼神将军摄诸鬼神。<a id="a-5L"></a>犹如世尊尽摄我等。<a id="a-5M"></a>世尊今听我等护持陀罗尼经典不耶。</p>
  <p id="a5N">尔时佛告毗沙门天王。<a id="a-5O"></a>快哉鬼神大王。<a id="a-5P"></a>欲护陀罗尼经者。<a id="a-5Q"></a>即是三世诸佛之子。<a id="a-5R"></a>即报三世诸佛之恩。<a id="a-5S"></a>尔时毗沙门天王。<a id="a-5T"></a>即于佛前而自立愿。<a id="a-5U"></a>世尊若有善男子善女人。<a id="a-5V"></a>持陀罗尼经者。<a id="a-5W"></a>有诸恶人为起衰患。<a id="a-5X"></a>令其行人意散心乱。<a id="a-5Y"></a>不得读诵修行陀罗尼经。<a id="a-5Z"></a>我于尔时往彼人所。<a id="a-5a"></a>令彼恶人复得衰耗。<a id="a-5b"></a>或令水。<a id="a-5c"></a>火盗贼县官枉横不隐之事来逼其身。<a id="a-5d"></a>或时致死若近于死。<a id="a-5e"></a>如是恶人若仕官者不得高迁。<a id="a-5f"></a>或令恶梦麻油涂身宛转土中。<a id="a-5g"></a>或时于其梦中。<a id="a-5h"></a>脱衣裸走牙齿堕落。<a id="a-5i"></a>头白面皱眼目[目*孝]瞎。<a id="a-5j"></a>世尊我令其梦中见如是事。<a id="a-5k"></a>世尊我于尔时。<a id="a-5l"></a>遣诸鬼神恼其舍宅。<a id="a-5m"></a>令彼恶人得大重病。<a id="a-5n"></a>或时致死。<a id="a-5o"></a>世尊听我如是护此经不。<a id="a-5p"></a>尔时世尊默然不答。<a id="a-5q"></a>尔时华聚语毗沙门言。<a id="a-5r"></a>世尊默然即为可汝如上所言。<a id="a-5s"></a>尔时阿难语华聚言。<a id="a-5t"></a>我今问汝汝可答我。<a id="a-5u"></a>莫如世尊默然可也。<a id="a-5v"></a>尔时华聚语阿难言。<a id="a-5w"></a>随意所问当以答汝。<a id="a-5x"></a>尔时阿难语华聚言。<a id="a-5y"></a>世尊何故不默然授诸声闻记。<a id="a-5z"></a>所以者何默然是印可性者。<a id="a-60"></a>以何因缘言语方便。<a id="a-61"></a>授诸声闻弟子记耶。<a id="a-62"></a>尔时华聚语阿难言。<a id="a-63"></a>如来有默然授诸声闻记。<a id="a-64"></a>或时以言语方便而以受之。<a id="a-65"></a>阿难如来授记不唯三途。<a id="a-66"></a>所以者何如来当以诸法不定故。<a id="a-67"></a>方便多故智慧无量故。<a id="a-68"></a>世界无边故众生行无边故。<a id="a-69"></a>是故世尊更以方便。<a id="a-6A"></a>授诸声闻大弟子记。<a id="a-6B"></a>尔时阿难语华聚言。<a id="a-6C"></a>若谓诸法不定者。<a id="a-6D"></a>十方诸佛亦应不定。<a id="a-6E"></a>诸佛不定者。<a id="a-6F"></a>十方世界亦复不定乎。<a id="a-6G"></a>尔时华聚即以右手。<a id="a-6H"></a>接取西方妙乐世界。<a id="a-6I"></a>举着虚空犹如大士取阿摩勒果。<a id="a-6J"></a>置于右掌无所妨碍。<a id="a-6K"></a>尔时大众遥见西方妙乐世界。<a id="a-6L"></a>河池华树庄严之事无不明了。<a id="a-6M"></a>尔时大众欢喜踊跃。<a id="a-6N"></a>至心敬礼无量寿佛。<a id="a-6O"></a>各各求生妙乐世界。<a id="a-6P"></a>尔时华聚语阿难言。<a id="a-6Q"></a>于意云何诸法如是有定性不。<a id="a-6R"></a>阿难答华聚言。<a id="a-6S"></a>诸法如是无有定性。<a id="a-6T"></a>我不敢问诸法定相。</p>
  <p id="a6U">尔时佛告阿难。<a id="a-6V"></a>汝等二大士不须。<a id="a-6W"></a>诤论如是事也。<a id="a-6X"></a>何以故阿难于汝意云何。<a id="a-6Y"></a>三果之人入地狱不。<a id="a-6Z"></a>阿罗汉人受饿鬼形不。<a id="a-6a"></a>乃至受畜生身不。<a id="a-6b"></a>及生边地邪见处不。<a id="a-6c"></a>阿难白佛言不也世尊。<a id="a-6d"></a>何以故阿罗汉人名离一切究竟患难。<a id="a-6e"></a>若不离一切究竟患者不名阿罗汉也。<a id="a-6f"></a>善男子汝云何言一切法是不定相。<a id="a-6g"></a>阿罗汉人永更不受如是等苦岂不定乎。<a id="a-6h"></a>阿难白佛言。<a id="a-6i"></a>世尊阿罗汉人得尽定慧不。<a id="a-6j"></a>佛言不也。<a id="a-6k"></a>何以故阿罗汉分段涅槃。<a id="a-6l"></a>是故不得究竟尽慧。</p>
  <p id="a6m">善男子夫于学者。<a id="a-6n"></a>观一切法住平等性。<a id="a-6o"></a>不离有不离无。<a id="a-6p"></a>不离有边不离无边。<a id="a-6q"></a>不即是边不离是边。<a id="a-6r"></a>不即是我不离于我。<a id="a-6s"></a>不即是色不离于色。<a id="a-6t"></a>不即是受不离于受。<a id="a-6u"></a>一切法者不可言定。<a id="a-6v"></a>不可言无定。<a id="a-6w"></a>若无定者应无三宝究竟解脱处。<a id="a-6x"></a>当知是法即有定性。<a id="a-6y"></a>若谓无定上无诸佛下无众生。<a id="a-6z"></a>是无定相。<a id="a-70"></a>虽复如是。<a id="a-71"></a>然不可言无复不可言有。<a id="a-72"></a>若菩萨观一切法著有着。<a id="a-73"></a>无即菩萨累。<a id="a-74"></a>若见众生而生着相。<a id="a-75"></a>是菩萨累。<a id="a-76"></a>若离众生亦菩萨累。<a id="a-77"></a>若着众生行是菩萨累。<a id="a-78"></a>若离众生行亦菩萨累。<a id="a-79"></a>若着我行是菩萨累。<a id="a-7A"></a>何以故菩萨常应如是心住中道。<a id="a-7B"></a>得名菩萨究竟慧也。<a id="a-7C"></a>善男子阿罗汉人都无是事。<a id="a-7D"></a>无是事故不得名为究竟慧也。</p>
  <p id="a7E">善男子所谓菩萨住心中道。<a id="a-7F"></a>汝今谛听当为汝说。<a id="a-7G"></a>菩萨观虚空如地。<a id="a-7H"></a>观地如虚空。<a id="a-7I"></a>观金如土观土如金。<a id="a-7J"></a>观众生非众生。<a id="a-7K"></a>观非众生而是众生。<a id="a-7L"></a>观法而是非法。<a id="a-7M"></a>观于非法而是定法。<a id="a-7N"></a>而是定法无有差别。<a id="a-7O"></a>观诸持戒与破戒等。<a id="a-7P"></a>观诸破戒如具戒相。<a id="a-7Q"></a>虽然离于二边住平等相。<a id="a-7R"></a>破戒持戒亦应等心观之。<a id="a-7S"></a>上中下性亦应等心观之。<a id="a-7T"></a>有为无为法亦应如是等心观之。<a id="a-7U"></a>不赞大乘不毁小乘。<a id="a-7V"></a>豪贵卑贱粗妙丑陋。<a id="a-7W"></a>诸根完具及与残缺。<a id="a-7X"></a>聪黠愚闇悉不赞毁。<a id="a-7Y"></a>善男子夫为菩萨供养之法。<a id="a-7Z"></a>不应选择如上诸事。<a id="a-7a"></a>是名菩萨住心中道究竟智慧。<a id="a-7b"></a>善男子声闻之人无如是事故。<a id="a-7c"></a>无究竟慧亦非究竟涅槃。<a id="a-7d"></a>何以故未了法性故。<a id="a-7e"></a>不得究竟涅槃。</p>
  <p id="a7f">复次善男子我于往昔作一居士。<a id="a-7g"></a>受性憍恣而不推求出世之典。<a id="a-7h"></a>时有比丘执持应器。<a id="a-7i"></a>来诣于我而从我乞济身之具。<a id="a-7j"></a>时我答言沙门释子汝从何方来至我所。<a id="a-7k"></a>执钵而住何所求索。<a id="a-7l"></a>复更问言汝何种姓。<a id="a-7m"></a>为上姓中姓下姓乎。<a id="a-7n"></a>又复更问曰。<a id="a-7o"></a>汝于五法常学何律。<a id="a-7p"></a>汝于十二部经常学何等。<a id="a-7q"></a>复更重问汝。<a id="a-7r"></a>今名何受姓云何。<a id="a-7s"></a>汝于三业中常修何业欲求何处。<a id="a-7t"></a>上中下乘汝何乘所摄。<a id="a-7u"></a>求究竟乎求分段耶。<a id="a-7v"></a>如是无穷重问。<a id="a-7w"></a>身便得患而即命终。<a id="a-7x"></a>以是因缘今故语汝。<a id="a-7y"></a>若以施时莫择上中下性实相世谛。<a id="a-7z"></a>于有无法而不分别。<a id="a-80"></a>若分别者即名菩萨着我人寿者亦着行者。<a id="a-81"></a>不名菩萨住心中道得究竟慧。</p>
  <p id="a82">善男子我今复更略说往昔因缘。<a id="a-83"></a>我于往昔作一比丘。<a id="a-84"></a>时有居士设大施会。<a id="a-85"></a>请沙门婆罗门。<a id="a-86"></a>贫穷下贱须衣。<a id="a-87"></a>与衣须食与食须珍宝与珍宝。<a id="a-88"></a>我时甚大贫穷而无资财。<a id="a-89"></a>我时望得珍宝物故往诣会所。<a id="a-8A"></a>于其中道见有大桥。<a id="a-8B"></a>于其桥上见众多人匆匆往来。<a id="a-8C"></a>时诸人中有一智者。<a id="a-8D"></a>我以愚意问此人言。<a id="a-8E"></a>此桥何人所作此河从何而来今向何去。<a id="a-8F"></a>复问此木何林所生何人所斫何象所。<a id="a-8G"></a>载此木为青为白为赤为黑何日所作。<a id="a-8H"></a>此木松也柏也柳也。<a id="a-8I"></a>曲也直也有节无节也。<a id="a-8J"></a>破此木铁何冶所出何匠所造。<a id="a-8K"></a>此水碱也苦也甜也深也浅也。<a id="a-8L"></a>何用作此桥也。</p>
  <p id="a8M">善男子我于尔时。<a id="a-8N"></a>次第而作七千八百问已。<a id="a-8O"></a>尔时智者便答我言。<a id="a-8P"></a>咄痴沙门居士请汝。<a id="a-8Q"></a>汝但涉路至于会所。<a id="a-8R"></a>可得悦意后不生悔。<a id="a-8S"></a>汝今舍问如是等事。<a id="a-8T"></a>于身无利何用问为。<a id="a-8U"></a>如是等木何野所生。<a id="a-8V"></a>何人所造何斧所斫。<a id="a-8W"></a>咄沙门今且速去还当语汝。<a id="a-8X"></a>我时闻此语已。<a id="a-8Y"></a>涉路而去便到会所。<a id="a-8Z"></a>所食荡尽财宝无余。<a id="a-8a"></a>我时见已懊恼结恨。<a id="a-8b"></a>[口*睪]声叫言是何苦哉。<a id="a-8c"></a>心口所失值如是苦。<a id="a-8d"></a>还到桥上见向智人。<a id="a-8e"></a>时人问言沙门汝云何憔悴如是多不吉耶。<a id="a-8f"></a>我时答言以贫穷故往诣会所。<a id="a-8g"></a>欲求衣食所须之具。<a id="a-8h"></a>于其中间以见于汝。<a id="a-8i"></a>徒问无益之言。<a id="a-8j"></a>使我不值饮食所须财宝。<a id="a-8k"></a>以是因缘我心生恼。</p>
  <p id="a8l">尔时智者而答我言。<a id="a-8m"></a>夫为比丘于身无利。<a id="a-8n"></a>理不应问何用问为。<a id="a-8o"></a>善士比丘汝以一误失现在利。<a id="a-8p"></a>从今已往于身无利。<a id="a-8q"></a>慎莫多问应观诸法。<a id="a-8r"></a>于身利者宜应须问。<a id="a-8s"></a>何谓为利。<a id="a-8t"></a>观有为法应以远离此即为利。<a id="a-8u"></a>观平等法宜应亲近此即为利。<a id="a-8v"></a>不赞已毁他此即为利。<a id="a-8w"></a>自既了达教他了达此即为利。<a id="a-8x"></a>自能厌离世乐亦教他离此即为利。<a id="a-8y"></a>自知莫问无利益亦教他莫问此即为利。<a id="a-8z"></a>我向了达知问无利是。<a id="a-90"></a>故语汝速往会所。<a id="a-91"></a>善男子尔时智者说此法时。<a id="a-92"></a>忉利诸天九十二亿。<a id="a-93"></a>在虚空中听智者所说。<a id="a-94"></a>即发阿耨多罗三藐三菩提心。<a id="a-95"></a>时五百居士远尘离垢得法眼净。<a id="a-96"></a>我于尔时得入陀罗尼门。<a id="a-97"></a>善男子我因是已来。<a id="a-98"></a>得入究竟慧住心中道。<a id="a-99"></a>阿罗汉都无是事。<a id="a-9A"></a>云何当得究竟慧耶。<a id="a-9B"></a>以毁大乘赞诸小乘。<a id="a-9C"></a>是故不得究竟慧耳。</p>
  <p id="a9D">尔时阿难白佛言。<a id="a-9E"></a>世尊如是人者今何所在。<a id="a-9F"></a>世尊受是果报经几劫乎。<a id="a-9G"></a>佛号云何劫名何等其王名何。<a id="a-9H"></a>佛告阿难。<a id="a-9I"></a>善男子吾今可以譬喻语汝。<a id="a-9J"></a>设有一人身力无量。<a id="a-9K"></a>末三千大千世界尽为微尘。<a id="a-9L"></a>善男子且置是事。<a id="a-9M"></a>此人复取十方微尘等三千大千世界亦末为尘。<a id="a-9N"></a>如是次第十方恒河沙世界亦末为尘。<a id="a-9O"></a>可知其数不。<a id="a-9P"></a>阿难白佛言。<a id="a-9Q"></a>世尊一世界乃至百世界尚不可数。<a id="a-9R"></a>况微尘耶。<a id="a-9S"></a>善男子如是世界可知其数。<a id="a-9T"></a>彼佛去世后复过于是佛号栴檀华如来至真等正觉。<a id="a-9U"></a>国名尊常劫名净持王名栴檀果。<a id="a-9V"></a>栴檀华佛生彼王宫。<a id="a-9W"></a>成等正觉而取涅槃。<a id="a-9X"></a>次后有佛名释迦牟尼。<a id="a-9Y"></a>如是次第二万亿释迦牟尼佛吾悉供养。<a id="a-9Z"></a>最初佛者令我坚固陀罗尼。<a id="a-9a"></a>岂异人乎今即文殊师利法王子是。<a id="a-9b"></a>尔时居士设法会者。<a id="a-9c"></a>今华聚菩萨摩诃萨是。<a id="a-9d"></a>尔时五百居士者今则五百大弟子是。<a id="a-9e"></a>尔时王子菩萨居士优婆塞优婆夷天龙夜叉乾闼婆阿修罗。<a id="a-9f"></a>五百大弟子无量大众。<a id="a-9g"></a>及与阿难欢喜奉行。</p>
 </body>
</html>