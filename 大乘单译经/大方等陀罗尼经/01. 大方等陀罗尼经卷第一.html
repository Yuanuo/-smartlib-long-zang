<!doctype html>
<html id="z3IBTxDTJ" data-ver="798">
 <head>
  <meta charset="utf-8">
  <meta author="法众">
  <meta library="龙藏">
  <meta catalog="大乘单译经">
  <meta period="北凉">
 </head>
 <body>
  <h1 id="a1">大方等陀罗尼经卷第一</h1>
  <h2 id="a2">初分第一</h2>
  <p id="a3">如是我闻。<a id="a-4"></a>一时佛在舍卫国只陀林中。<a id="a-5"></a>与五百大弟子俱。<a id="a-6"></a>尔时文殊师利法王子。<a id="a-7"></a>从王舍城与九十二亿菩萨摩诃萨众俱。<a id="a-8"></a>其名曰文殊师利法王子。<a id="a-9"></a>慈王法王子。<a id="a-A"></a>大目法王子梵音法王子。<a id="a-B"></a>妙色法王子栴檀林法王子。<a id="a-C"></a>师子吼音法王子。<a id="a-D"></a>妙声法王子。<a id="a-E"></a>妙色形貌法王子。<a id="a-F"></a>种种庄严法王子。<a id="a-G"></a>释幢法王子顶生法王子。<a id="a-H"></a>如是等九十二亿。<a id="a-I"></a>到只陀林中见佛世尊。<a id="a-J"></a>绕佛三匝头面礼足却住一面。<a id="a-K"></a>劝请世尊转于法轮。<a id="a-L"></a>大王波斯匿将五百王子。<a id="a-M"></a>其名曰干提罗王子长生王子。<a id="a-N"></a>真如法王子法形王子。<a id="a-O"></a>如是等五百王子。<a id="a-P"></a>到只陀林中绕佛三匝。<a id="a-Q"></a>头面礼足却住一面。<a id="a-R"></a>劝请世尊转于法轮。<a id="a-S"></a>舍卫城中郁伽恒佉优婆塞。<a id="a-T"></a>将六百优婆塞。<a id="a-U"></a>其名曰郁伽帝优婆塞妙声优婆塞。<a id="a-V"></a>诸相庄严优婆塞好严心优婆塞。<a id="a-W"></a>须达多优婆塞。<a id="a-X"></a>如是等六百优婆塞。<a id="a-Y"></a>到只陀林中绕佛三匝。<a id="a-Z"></a>头面礼足却住一面。<a id="a-a"></a>劝请世尊转于法轮。<a id="a-b"></a>复有五百笃信优婆夷。<a id="a-c"></a>其名曰毗舍佉优婆夷空妙相优婆夷。<a id="a-d"></a>华异妓女优婆夷骞那罗优婆夷。<a id="a-e"></a>禅提伽优婆夷摩诃男优婆夷。<a id="a-f"></a>如是等五百优婆夷。<a id="a-g"></a>到只陀林中绕佛三匝。<a id="a-h"></a>头面礼足却住一面。<a id="a-i"></a>劝请世尊转于法轮复有郁伽长者子与五百长者子俱。<a id="a-j"></a>其名曰须达多长者子胪如达多长者子。<a id="a-k"></a>栴檀林长者子妙色形貌长者子。<a id="a-l"></a>如是等五百长者子。<a id="a-m"></a>到只陀林中绕佛三匝。<a id="a-n"></a>头面礼足却住一面。<a id="a-o"></a>劝请世尊转于法轮。<a id="a-p"></a>尔时文殊师利。<a id="a-q"></a>即从座起偏袒右肩。<a id="a-r"></a>右膝着地合掌恭敬。<a id="a-s"></a>目不暂舍而白佛言。<a id="a-t"></a>世尊如来前后所说诸陀罗尼。<a id="a-u"></a>门一切世间为最。<a id="a-v"></a>又正法中为最。<a id="a-w"></a>又诸天中为最。<a id="a-x"></a>众生于此以最胜法。<a id="a-y"></a>入诸陀罗尼门观佛境界。<a id="a-z"></a>世尊以慈悲力为无量无边众生故。<a id="a-10"></a>敷演解说陀罗尼名字。<a id="a-11"></a>佛告文殊师利。<a id="a-12"></a>善哉善哉善男子。<a id="a-13"></a>汝为无量苦恼众生故。<a id="a-14"></a>请问陀罗尼门。<a id="a-15"></a>善男子汝今谛听。<a id="a-16"></a>吾当为汝略说诸陀罗尼名字。<a id="a-17"></a>善男子。<a id="a-18"></a>有陀罗尼名摩诃袒持。<a id="a-19"></a>有陀罗尼名摩诃离婆帝。<a id="a-1A"></a>有陀罗尼名宝幢。<a id="a-1B"></a>有陀罗尼名宝焰。<a id="a-1C"></a>有陀罗尼名宝盖。<a id="a-1D"></a>有陀罗尼名金刚盖。<a id="a-1E"></a>有陀罗尼名金刚曜。<a id="a-1F"></a>有陀罗尼名诸色庄严。<a id="a-1G"></a>有陀罗尼名金刚色身。<a id="a-1H"></a>有陀罗尼名重庄严。<a id="a-1I"></a>有陀罗尼名跋睺陀罗。<a id="a-1J"></a>有陀罗尼名毗伽陀罗。<a id="a-1K"></a>有陀罗尼名水光。<a id="a-1L"></a>有陀罗尼名三昧。<a id="a-1M"></a>有陀罗尼名华聚。<a id="a-1N"></a>有陀罗尼名决定。<a id="a-1O"></a>有陀罗尼名常住。<a id="a-1P"></a>有陀罗尼名众华香。<a id="a-1Q"></a>有陀罗尼名种种光明。<a id="a-1R"></a>善男子如是陀罗尼者。<a id="a-1S"></a>有九十二亿恒河沙门。<a id="a-1T"></a>一一陀罗尼复有九十二亿恒河沙门。<a id="a-1U"></a>如是次第智者应三品而说。<a id="a-1V"></a>说此诸陀罗尼名时。<a id="a-1W"></a>文殊师利所将九十二亿菩萨住无生法忍。<a id="a-1X"></a>六百优婆塞住辟支佛心。<a id="a-1Y"></a>五百优婆夷远尘离垢得法眼净。<a id="a-1Z"></a>五百长者子发三菩提心。<a id="a-1a"></a>波斯匿王所将诸王子等。<a id="a-1b"></a>于如来前求索出家。<a id="a-1c"></a>佛告诸王子善哉善哉。<a id="a-1d"></a>能于我法中求索出家今正是时。<a id="a-1e"></a>佛告诸王子善来比丘。<a id="a-1f"></a>时诸王子须发自落法服着身。<a id="a-1g"></a>即成沙门戒行具足。<a id="a-1h"></a>尔时世尊为诸比丘说诸四谛法。<a id="a-1i"></a>时诸比丘具足三明及六神通。<a id="a-1j"></a>时诸比丘劝请世尊转于法轮。<a id="a-1k"></a>尔时世尊默然印可。<a id="a-1l"></a>便入诸陀罗尼门放大光明。<a id="a-1m"></a>照于东方无量亿千那由他三千大千世界由乾陀罗山后。<a id="a-1n"></a>放此光已有无量亿千那由他夜叉。<a id="a-1o"></a>南西北方及以四维。<a id="a-1p"></a>下至迦陀难世界上至接识。<a id="a-1q"></a>十方世界亦复如是。<a id="a-1r"></a>各有无量亿千那由他夜叉之众。<a id="a-1s"></a>睹斯光已。<a id="a-1t"></a>即时寻光来诣娑婆世界。<a id="a-1u"></a>到只陀林中。<a id="a-1v"></a>见释迦牟尼如来入诸陀罗尼门。<a id="a-1w"></a>及见文殊师利法王子在佛左右。<a id="a-1x"></a>欲请世尊转于法轮。<a id="a-1y"></a>尔时无量亿千那由他夜叉之众。<a id="a-1z"></a>及文殊师利诸菩萨摩诃萨。<a id="a-20"></a>及五百大弟子优婆塞优婆夷居士居士子。<a id="a-21"></a>各各从佛入诸陀罗尼门。<a id="a-22"></a>尔时众中有一比丘名曰雷音。<a id="a-23"></a>即从座起往至林中入禅三昧。<a id="a-24"></a>时虚空中有诸魔众。<a id="a-25"></a>尔时众中有一魔王名曰袒荼罗。<a id="a-26"></a>于虚空中作是思惟。<a id="a-27"></a>向者释迦牟尼佛。<a id="a-28"></a>与无量大众前后围绕。<a id="a-29"></a>而为说法获大善利。<a id="a-2A"></a>今此比丘复入禅定三昧。<a id="a-2B"></a>我若不坏此比丘善根因缘。<a id="a-2C"></a>此比丘必当于贤劫。<a id="a-2D"></a>成阿耨多罗三藐三菩提。<a id="a-2E"></a>成一切智获大善利。<a id="a-2F"></a>我今将诸眷属。<a id="a-2G"></a>坏彼比丘善根因缘。<a id="a-2H"></a>尔时魔王即将九十二亿眷属。<a id="a-2I"></a>往到只陀林中。<a id="a-2J"></a>掩蔽此比丘善根因缘。<a id="a-2K"></a>尔时雷音比丘。<a id="a-2L"></a>甚大愁戚大声叫言。<a id="a-2M"></a>南无十方三世无量诸佛。<a id="a-2N"></a>南无十方三世无量诸法。<a id="a-2O"></a>南无十方少分足人。<a id="a-2P"></a>如是唱已。<a id="a-2Q"></a>尔时十方诸佛同声唱言。<a id="a-2R"></a>当以何法救彼比丘。<a id="a-2S"></a>尔时宝王佛举手而言。<a id="a-2T"></a>是菩萨众中颇有菩萨。<a id="a-2U"></a>能救彼比丘苦不。<a id="a-2V"></a>尔时众中有一菩萨名曰华聚。<a id="a-2W"></a>即从座起偏袒右肩。<a id="a-2X"></a>右膝着地合掌向佛。<a id="a-2Y"></a>而白佛言当以何法敕彼袒荼罗。<a id="a-2Z"></a>尔时佛告华聚菩萨摩诃萨。<a id="a-2a"></a>汝不知耶我以诸佛秘法敕彼袒荼罗。<a id="a-2b"></a>尔时佛告华聚菩萨摩诃萨。<a id="a-2c"></a>我当以摩诃袒持陀罗尼章句。<a id="a-2d"></a>伏此波旬增彼比丘善根。<a id="a-2e"></a>汝今谛听当为汝说诸佛秘法。<a id="a-2f"></a>华聚白佛言唯然世尊愿乐欲闻如是妙法。<a id="a-2g"></a>佛告华聚我今语汝。<a id="a-2h"></a>莫妄宣传如是妙法。<a id="a-2i"></a>当以神明为证。<a id="a-2j"></a>何以故名为神明。<a id="a-2k"></a>善男子如是当有十二梦王。<a id="a-2l"></a>见此一王者乃可为说。<a id="a-2m"></a>尔时世尊即说陀罗尼章句。</p>
  <p id="a2n">南无啒啒绖写(一)嚏提易勤(二)那伽耶弥(三)莎呵(四)多绖咃(一)蒲耆禀婆(二)郁波多毗耶(三)蒲耆禀婆(四)劣破罗(五)阿[少/兔]那多绖咃(六)阿[少/兔]那多绖咃(七)复得究追(八)蒲耆禀婆(九)莎诃(十)</p>
  <p id="a2o">说此法时。<a id="a-2p"></a>有八万四千菩萨住少分足地。<a id="a-2q"></a>有二十六万比丘住辟支佛地。<a id="a-2r"></a>复有三万四千比丘尼得阿罗汉果。<a id="a-2s"></a>有七万优婆塞发阿耨多罗三藐三菩提心。<a id="a-2t"></a>有五百优婆夷远尘离垢得法眼净。<a id="a-2u"></a>尔时华聚菩萨即赞佛言。</p>
  <p id="a2v">世尊身色如金山　　犹如日光照世间</p>
  <p id="a2w">能拔一切诸苦恼　　我今稽首大法王</p>
  <p id="a2x">世尊身相如大山　　大慈无量护一切</p>
  <p id="a2y">我等受教成种智　　除去悭贪离诸着</p>
  <p id="a2z">世主法王甚希有　　如是妙法复过是</p>
  <p id="a30">难见难闻亦难遇　　若有睹者成正觉</p>
  <p id="a31">世尊法力力中力　　过于三界睹众生</p>
  <p id="a32">若有众生至心听　　无有一人不得道</p>
  <p id="a33">既谓明者成正觉　　度诸众生无边际</p>
  <p id="a34">独至道场为天师　　然后说法究竟乐</p>
  <p id="a35">是时华聚菩萨。<a id="a-36"></a>既赞佛已忽然不现。<a id="a-37"></a>即往西方娑婆世界到只陀林中。<a id="a-38"></a>见雷音比丘为九十二亿天魔波旬所蔽。<a id="a-39"></a>尔时华聚菩萨语袒荼罗言。<a id="a-3A"></a>汝今云何欲坏此比丘善根因缘耶。</p>
  <p id="a3B">世尊威力甚无量　　能坏一切诸外道</p>
  <p id="a3C">能破一切诸恶贼　　能立一切诸善法</p>
  <p id="a3D">尔时魔王闻此语已。<a id="a-3E"></a>甚大恐怖心惊毛竖。<a id="a-3F"></a>即时报言。</p>
  <p id="a3G">吾为世王　于世自在　能坏一切　诸善智慧。</p>
  <p id="a3H">尔时华聚菩萨报魔王言。</p>
  <p id="a3I">世尊智慧如虚空　　能盖一切诸恶法</p>
  <p id="a3J">我当伏汝如频婆　　汝若不信今当知</p>
  <p id="a3K">尔时华聚菩萨语雷音言。<a id="a-3L"></a>汝今善听当为汝说伏诸恶趣。<a id="a-3M"></a>我当伏此波旬。<a id="a-3N"></a>汝今因此当得证知诸佛方便。<a id="a-3O"></a>尔时华聚菩萨即说陀罗尼章句。</p>
  <p id="a3P">南无啒啒绖写(一)嚏提易勤(二)那伽耶弥(三)莎呵(四)</p>
  <p id="a3Q">说此法时有六百魔王。<a id="a-3R"></a>礼菩萨足恭敬合掌。<a id="a-3S"></a>白菩萨言有陀罗尼名曰自誓。<a id="a-3T"></a>我等欲立如是陀罗尼唯愿听许。<a id="a-3U"></a>华聚言小住袒荼罗说时未至。<a id="a-3V"></a>尔时华聚复说陀罗尼言。</p>
  <p id="a3W">哆侄咃(一)蒱耆禀婆(二)郁波多毗耶(三)蒲耆禀婆(四)劣破罗(五)阿[少/兔]那多侄咃(六)阿[少/兔]那多侄咃(七)复得究追(八)蒲耆禀婆(九)莎呵(十)</p>
  <p id="a3X">说是法时有六百万魔王波旬。<a id="a-3Y"></a>同[口*睪]而叫此何苦哉。<a id="a-3Z"></a>受苦如是当云何离如是等苦。<a id="a-3a"></a>尔时华聚即告魔王言。<a id="a-3b"></a>汝若欲离如是苦者。<a id="a-3c"></a>可发阿耨多罗三藐三菩提心。<a id="a-3d"></a>唯然大士我等发三菩提心。<a id="a-3e"></a>华聚言善哉善哉时诸魔王即说陀罗尼言。</p>
  <p id="a3f">南无摩诃浮陀卑(一)南无摩诃离婆浮陀卑(二)南无华聚陀罗尼(三)毗舍阇室牧(四)郁伽林(五)檀吒林(六)穷伽林(七)恒伽噤(八)阿隶(九)那隶(十)那罗隶(十一)莎呵(十二)</p>
  <p id="a3g">尔时华聚赞魔王言。<a id="a-3h"></a>善哉善哉佛子。<a id="a-3i"></a>乃能受持摩诃袒持陀。<a id="a-3j"></a>罗尼章句。<a id="a-3k"></a>当大利益无量魔众。<a id="a-3l"></a>尔时魔王欢喜踊跃。<a id="a-3m"></a>即脱身上劫波育衣以用供养。<a id="a-3n"></a>尔时诸衣积如须弥。<a id="a-3o"></a>以用供养华聚菩萨摩诃萨。<a id="a-3p"></a>既供养已复白华聚。<a id="a-3q"></a>我等十二大王。<a id="a-3r"></a>当受持是摩诃袒持陀罗尼章句。<a id="a-3s"></a>复富供养受持经者。<a id="a-3t"></a>如是人等若遭苦厄。<a id="a-3u"></a>应当称我十二神王。<a id="a-3v"></a>尔时华聚告魔王言。<a id="a-3w"></a>其名云何。<a id="a-3x"></a>魔王言王名袒荼罗王名斤持罗。<a id="a-3y"></a>王名茂持罗王名乾基罗。<a id="a-3z"></a>王名多林罗王名波林罗。<a id="a-40"></a>王名檀林罗王名禅多林罗。<a id="a-41"></a>王名穷伽林罗王名迦林罗。<a id="a-42"></a>王名穷伽林罗王名波林罗。<a id="a-43"></a>如是等王各各唱言。<a id="a-44"></a>我等当受持读诵陀罗尼经摄救行者。<a id="a-45"></a>令其坚固三菩提心令获善利。<a id="a-46"></a>尔时华聚赞魔王言。<a id="a-47"></a>善哉善哉汝等今日发大勇猛。<a id="a-48"></a>汝能受持拥护陀罗尼典及以行者。<a id="a-49"></a>不久当得成等正觉。<a id="a-4A"></a>时诸魔王欢喜踊跃得未曾有。<a id="a-4B"></a>即从座起礼菩萨足。<a id="a-4C"></a>前后围绕欢喜奉行陀罗尼典。<a id="a-4D"></a>尔时雷音即从座起。<a id="a-4E"></a>合掌恭敬白华聚言。<a id="a-4F"></a>善哉众法聚士。<a id="a-4G"></a>持此大方等陀罗尼来以救我。<a id="a-4H"></a>令我增寿法中生心。<a id="a-4I"></a>譬如死者死已还生。<a id="a-4J"></a>我今亦复如是。<a id="a-4K"></a>汝今即是法中雄猛是诸法母。<a id="a-4L"></a>令我坚固法心生身。<a id="a-4M"></a>华聚言我非是诸法母。<a id="a-4N"></a>如是陀罗尼。<a id="a-4O"></a>乃可为母亦可为父。<a id="a-4P"></a>汝当受持此陀罗尼。<a id="a-4Q"></a>尔时雷音白华聚言。<a id="a-4R"></a>我向来时世尊。<a id="a-4S"></a>与无量大众前后围绕而为说法。<a id="a-4T"></a>尔时华聚问雷音言其名云何。<a id="a-4U"></a>答曰名释迦牟尼。<a id="a-4V"></a>慈悲普覆无量众生如汝无异也。<a id="a-4W"></a>大慈无量亦踰于汝。<a id="a-4X"></a>救摄一切地狱之厄与无量乐。<a id="a-4Y"></a>我等二人可共至彼。<a id="a-4Z"></a>供养世尊当获善利。<a id="a-4a"></a>作是语时。<a id="a-4b"></a>时虚空中有八十二亿忉利诸天作天妓乐烧香散华供养华聚。<a id="a-4c"></a>尔时虚空众中。<a id="a-4d"></a>有一天王名摩诃伽赖奢。<a id="a-4e"></a>告诸天众此二大士欲兴大法。<a id="a-4f"></a>我等往彼可得正闻诸佛甘露。<a id="a-4g"></a>时二大士即从座起整衣服已与诸魔众及诸天人涉路而去。<a id="a-4h"></a>尔时诸天即从二人往诣只桓。<a id="a-4i"></a>尔时世尊遥闻天乐。<a id="a-4j"></a>从禅定起告阿难言。<a id="a-4k"></a>往至外听此为何声。<a id="a-4l"></a>尔时阿难奉世尊教即往外听。<a id="a-4m"></a>见有二人与无量大众前后围绕。<a id="a-4n"></a>犹如金山来诣只桓。<a id="a-4o"></a>尔时阿难还只桓中。<a id="a-4p"></a>长跪合掌而白佛言。<a id="a-4q"></a>外有二人身如金山。<a id="a-4r"></a>微妙无比喻如日光。<a id="a-4s"></a>能照一切内外明彻。<a id="a-4t"></a>尔时阿难所言未讫。<a id="a-4u"></a>华聚菩萨放大光明。<a id="a-4v"></a>普照十方无量世界靡不周遍。<a id="a-4w"></a>睹斯光者无不解脱。<a id="a-4x"></a>尔时华聚默自思惟以何为证。<a id="a-4y"></a>作是念已。<a id="a-4z"></a>尔时婆萸从地狱出。<a id="a-50"></a>将九十二亿诸罪人辈寻光来诣娑婆世界。<a id="a-51"></a>十方世界各将九十二亿诸罪人辈亦复如是。<a id="a-52"></a>寻光来至娑婆世界。<a id="a-53"></a>尔时无量无边大众。<a id="a-54"></a>前后围绕到只桓中。<a id="a-55"></a>见释迦牟尼佛。<a id="a-56"></a>及以见此二大贤士在佛左右。<a id="a-57"></a>尔时舍利弗。<a id="a-58"></a>见是大众心中有疑五百大弟子及诸大众心各有疑。<a id="a-59"></a>尔时舍利弗知众心疑自亦未了。<a id="a-5A"></a>即从座起偏袒右肩。<a id="a-5B"></a>右膝着地而白佛言。<a id="a-5C"></a>世尊如是大众从何方来。<a id="a-5D"></a>忽然到此只桓林中。<a id="a-5E"></a>世尊如是菩萨昔所未见而今见之。<a id="a-5F"></a>如是天人昔所未见而今见之。<a id="a-5G"></a>如是魔王昔所未见而今见之。<a id="a-5H"></a>如是罪人昔所未见而今见之。<a id="a-5I"></a>如是菩萨天人魔王地狱之人。<a id="a-5J"></a>今从何方忽来到此。<a id="a-5K"></a>尔时世尊默然不答。<a id="a-5L"></a>尔时文殊师利语舍利弗言。<a id="a-5M"></a>善男子如是大众。<a id="a-5N"></a>我今当说汝今谛听。<a id="a-5O"></a>是菩萨者名曰华聚了达方便。<a id="a-5P"></a>从东方来来诣佛所。<a id="a-5Q"></a>是诸天等即是此界忉利诸天来到佛所。<a id="a-5R"></a>是诸魔众即是此界诸魔众也。<a id="a-5S"></a>是诸罪人第一首者名曰婆萸。<a id="a-5T"></a>汝今当知世尊未出世时。<a id="a-5U"></a>此人造不善行入于地狱经历受苦。<a id="a-5V"></a>汝不见耶此华聚菩萨摩诃萨放大悲光。<a id="a-5W"></a>因此光明得从阿鼻大地狱出而来至此。<a id="a-5X"></a>舍利弗言此婆萸仙人。<a id="a-5Y"></a>久闻佛说作不善行入于地狱。<a id="a-5Z"></a>云何今说婆萸仙人。<a id="a-5a"></a>出于地狱得值如来至真等正觉。<a id="a-5b"></a>及与他方诸罪众生来诣此间。<a id="a-5c"></a>况婆萸耶。<a id="a-5d"></a>佛说一人作不善行。<a id="a-5e"></a>令众多人出于地狱。<a id="a-5f"></a>此事难信是义云何。<a id="a-5g"></a>文殊师利唯愿少说。<a id="a-5h"></a>可得令我离诸疑惑。<a id="a-5i"></a>佛告舍利弗。<a id="a-5j"></a>善哉善哉善问是事。<a id="a-5k"></a>谛听谛听当为汝说。<a id="a-5l"></a>舍利弗言唯然世尊愿乐欲闻。<a id="a-5m"></a>佛告舍利弗。<a id="a-5n"></a>善男子莫作是说。<a id="a-5o"></a>如是大众皆有因缘。<a id="a-5p"></a>来诣我所略有三事。<a id="a-5q"></a>第一众者。<a id="a-5r"></a>非思议菩萨众。<a id="a-5s"></a>欲令我说大方等陀罗尼故。<a id="a-5t"></a>欲令我显未曾有方便故。<a id="a-5u"></a>故来蔽此雷音比丘。<a id="a-5v"></a>雷音比丘善根因缘。<a id="a-5w"></a>我今当说汝等谛听。<a id="a-5x"></a>舍利弗言唯然世尊愿乐欲闻。<a id="a-5y"></a>善男子第二众者。<a id="a-5z"></a>华聚菩萨及忉利天。<a id="a-60"></a>所以来诣我所。<a id="a-61"></a>欲显此陀罗尼威神力故又欲显扬十方诸佛神通力故。<a id="a-62"></a>以是因缘来诣我所。<a id="a-63"></a>善男子第三众者。<a id="a-64"></a>为欲破一切众生定受果报故。<a id="a-65"></a>如是诸众以是因缘来诣我所。<a id="a-66"></a>善男子莫作是说。<a id="a-67"></a>婆萸仙人是地狱人也。<a id="a-68"></a>何以故汝今谛听而以当知善男子婆者言天。<a id="a-69"></a>萸者言慧。<a id="a-6A"></a>故言婆萸。<a id="a-6B"></a>如是天慧之人云何究竟受地狱苦终无是事。<a id="a-6C"></a>复次善男子婆者言广萸者言通。<a id="a-6D"></a>广通一切法者云何究竟入于地狱终无是事。<a id="a-6E"></a>复次善男子婆者言高萸者言妙。<a id="a-6F"></a>于一切方便中此人高妙。<a id="a-6G"></a>高妙之人云何究竟受地狱苦终无是事。<a id="a-6H"></a>复次善男子婆者言离萸者言断。<a id="a-6I"></a>离断一切诸苦恼者。<a id="a-6J"></a>云何当受地狱苦也终无是事。<a id="a-6K"></a>复次善男子婆者言善萸者言知。<a id="a-6L"></a>如是善知一切法者。<a id="a-6M"></a>云何当受地狱苦耶终无是事。<a id="a-6N"></a>复次善男子婆者言刚萸者言柔。<a id="a-6O"></a>刚柔之人云何究竟受地狱苦终无是事。<a id="a-6P"></a>复次善男子婆者言慈萸者言悲。<a id="a-6Q"></a>如是慈悲者云何究竟受地狱苦终无是事。<a id="a-6R"></a>复次善男子婆者言力萸者言善。<a id="a-6S"></a>力善之人云何究竟受地狱苦终无是事。<a id="a-6T"></a>复次善男子婆者言神萸者言通。<a id="a-6U"></a>神通之人云何究竟入于地狱经历受苦终无是事。<a id="a-6V"></a>复次善男子婆者言相萸者言好。<a id="a-6W"></a>有相好者云何究竟入于地狱终无是事。<a id="a-6X"></a>复次善男子婆者言总萸者言便。<a id="a-6Y"></a>总持方便者云何入于地狱究竟受苦。<a id="a-6Z"></a>舍利弗此事众多吾今略说。<a id="a-6a"></a>说有十事婆萸因缘。<a id="a-6b"></a>若当广说二字名号。<a id="a-6c"></a>此义众多穷劫不尽。<a id="a-6d"></a>善男子莫作是说。<a id="a-6e"></a>婆萸仙人而在地狱究竟受苦。<a id="a-6f"></a>善男子作是说者。<a id="a-6g"></a>则为谤此上陀罗尼。<a id="a-6h"></a>及谤金刚色身。<a id="a-6i"></a>乃至谤彼宝王如来。<a id="a-6j"></a>及谤此华聚菩萨摩诃萨。<a id="a-6k"></a>及谤十方三世诸佛。<a id="a-6l"></a>是人必入地狱无疑。<a id="a-6m"></a>何以故谤上陀罗尼故。<a id="a-6n"></a>谤一切诸佛故。<a id="a-6o"></a>必入地狱而无疑也。<a id="a-6p"></a>善男子莫作是说。<a id="a-6q"></a>婆萸仙人而在地狱。<a id="a-6r"></a>尔时舍利弗白佛言。<a id="a-6s"></a>世尊曾闻佛说婆萸仙人。<a id="a-6t"></a>入于地狱终无出期。<a id="a-6u"></a>所以敢发如斯问耳。<a id="a-6v"></a>世尊婆萸仙人。<a id="a-6w"></a>何时入于地狱愿佛解说。<a id="a-6x"></a>善男子我昔在于兜率天上。<a id="a-6y"></a>此婆萸仙人在阎浮提。<a id="a-6z"></a>与六百二十万估客为作商主。<a id="a-70"></a>将诸人等入海采宝。<a id="a-71"></a>往到海所乘彼海舶。<a id="a-72"></a>渐渐深入而取珍宝。<a id="a-73"></a>得诸宝已载以海舶欲还本国。<a id="a-74"></a>于其中路值摩竭鱼难。<a id="a-75"></a>水波之难大风之难。<a id="a-76"></a>又值夜叉之难。<a id="a-77"></a>如是六百二十万人。<a id="a-78"></a>即时各许摩醯首啰天人各一生。<a id="a-79"></a>尔时诸人便离四难还到本国。<a id="a-7A"></a>到本国已即各牵一羊欲往天祠。<a id="a-7B"></a>尔时婆萸默作是念。<a id="a-7C"></a>我今云何作众商主。<a id="a-7D"></a>教诸商人作不善事。<a id="a-7E"></a>我今当设方便济是羊命。<a id="a-7F"></a>即化作二人。<a id="a-7G"></a>一者古出家沙门二者在家婆罗门。<a id="a-7H"></a>时婆罗门于众人中作是唱言。<a id="a-7I"></a>天主与六百二十万人欲往天祠。<a id="a-7J"></a>尔时沙门于其中路。<a id="a-7K"></a>遥见此婆罗门。<a id="a-7L"></a>沙门问言汝与是大众欲往何方。<a id="a-7M"></a>在家人言我欲往天祠而求大利。<a id="a-7N"></a>沙门言吾观汝等。<a id="a-7O"></a>欲得大衰云何大利。<a id="a-7P"></a>如是次第诤讼不止。<a id="a-7Q"></a>尔时众人问婆罗门言。<a id="a-7R"></a>此是何人形貌如是。<a id="a-7S"></a>婆罗门言。<a id="a-7T"></a>此名古时沙门。<a id="a-7U"></a>诸人问言沙门何言。<a id="a-7V"></a>婆罗门言彼作是说。<a id="a-7W"></a>杀生祀天当得大罪。<a id="a-7X"></a>众人语婆罗门言。<a id="a-7Y"></a>此痴沙门何用是言。<a id="a-7Z"></a>速往天祠当得大利。<a id="a-7a"></a>尔时婆罗门言。<a id="a-7b"></a>我等大师今在天祠。<a id="a-7c"></a>无事不达可共请问。</p>
  <p id="a7d">尔时诸人可言善哉。<a id="a-7e"></a>沙门与婆罗门及诸人等。<a id="a-7f"></a>前后围绕到大仙所。<a id="a-7g"></a>尔时沙门问大仙言。<a id="a-7h"></a>杀生祀天当得生天入地狱乎。<a id="a-7i"></a>大仙答言何痴沙门。<a id="a-7j"></a>杀生祀天而堕地狱。<a id="a-7k"></a>沙门答言不堕耶。<a id="a-7l"></a>婆萸言不也。<a id="a-7m"></a>沙门言若不堕者汝当证知。<a id="a-7n"></a>尔时婆萸即时陷身入阿鼻地狱。<a id="a-7o"></a>尔时诸人见是事已。<a id="a-7p"></a>呜呼祸哉有如是事。<a id="a-7q"></a>大仙聪智今已磨灭入于地狱。<a id="a-7r"></a>况复我等而得不入于地狱耶。<a id="a-7s"></a>尔时众人各放诸羊退走四方。<a id="a-7t"></a>到诸山中推觅诸仙。<a id="a-7u"></a>既得仙已而受仙法。<a id="a-7v"></a>二十一年各各命终生阎浮提。<a id="a-7w"></a>我于尔时从兜率天。<a id="a-7x"></a>下生阎浮提白净王家。<a id="a-7y"></a>尔时六百二十万人。<a id="a-7z"></a>生舍卫国得受人身。<a id="a-80"></a>汝不知耶。<a id="a-81"></a>我于昔时始到舍卫国。<a id="a-82"></a>所降伏六百二十万人。<a id="a-83"></a>令其出家发三菩提心。<a id="a-84"></a>岂异人乎。<a id="a-85"></a>即往昔估客是也善男子婆萸仙人有如是威神之力。<a id="a-86"></a>化如是诸人来至我所。<a id="a-87"></a>云何言是地狱人耶。<a id="a-88"></a>复次善男子婆萸仙人入地狱已。<a id="a-89"></a>至于十方大地狱中。<a id="a-8A"></a>化诸极苦众生等令发善心。<a id="a-8B"></a>发善心已求出地狱。<a id="a-8C"></a>华聚菩萨从东方来。<a id="a-8D"></a>至此娑婆世界放大光明。<a id="a-8E"></a>是诸罪人寻光来至娑婆世界得值于我。<a id="a-8F"></a>因本善心故来至我所。<a id="a-8G"></a>尔时文殊师利。<a id="a-8H"></a>赞婆萸仙人言。<a id="a-8I"></a>善哉善哉大士有大方便。<a id="a-8J"></a>能化如是受苦众生来至我所。<a id="a-8K"></a>不久当离一切诸患。<a id="a-8L"></a>尔时五百大弟子远离疑惑欢喜奉行。</p>
  <p id="a8M">尔时雷音即从座起。<a id="a-8N"></a>偏袒右肩右膝着地。<a id="a-8O"></a>叉手合掌而白佛言。<a id="a-8P"></a>世尊我向往至林中每自思惟。<a id="a-8Q"></a>世尊往昔难行苦行。<a id="a-8R"></a>入诸禅定修大悲心。<a id="a-8S"></a>得悲心已救诸众生。<a id="a-8T"></a>令出三有而得涅槃。<a id="a-8U"></a>我今亦应入诸禅定。<a id="a-8V"></a>应修慈悲四无量心。<a id="a-8W"></a>亦应远离诸烦恼贼。<a id="a-8X"></a>亦应远离一切世间诸难。<a id="a-8Y"></a>作是念已欲入陀罗尼门。<a id="a-8Z"></a>此众魔王来覆蔽我。<a id="a-8a"></a>如是思惟令我不得正念。<a id="a-8b"></a>嗥吼而叫叫已未久。<a id="a-8c"></a>时华聚菩萨忽来我所。<a id="a-8d"></a>我亦不觉如是菩萨。<a id="a-8e"></a>来到我所降魔怨已。<a id="a-8f"></a>我即忽然顾视四方。<a id="a-8g"></a>见华聚菩萨在我前立。<a id="a-8h"></a>复见十方诸佛。<a id="a-8i"></a>各乘七宝莲华在虚空中。<a id="a-8j"></a>见诸魔王叉手合掌。<a id="a-8k"></a>恭敬围绕华聚菩萨。<a id="a-8l"></a>我于尔时谓是魔王。<a id="a-8m"></a>闻空中声而谓我言。<a id="a-8n"></a>汝今云何不知恭敬如是大士。<a id="a-8o"></a>雷音言我闻此语已。<a id="a-8p"></a>即从座起顶礼足下。<a id="a-8q"></a>欲视其目见虚空中有诸天王。<a id="a-8r"></a>以种种名华而以供养。<a id="a-8s"></a>尔时诸天即以种种名华持以与我。<a id="a-8t"></a>我得华已即以供养华聚菩萨摩诃萨。<a id="a-8u"></a>我即白言只桓有佛名释迦牟尼。<a id="a-8v"></a>我等二人可共供养而得大利。<a id="a-8w"></a>闻此语已答言善哉善哉。<a id="a-8x"></a>即从座起与此二众来至佛所。<a id="a-8y"></a>世尊此事众多我今略说世尊证知。<a id="a-8z"></a>唯愿世尊数演解说。<a id="a-90"></a>此菩萨所来方土。<a id="a-91"></a>有何因缘来已救我。<a id="a-92"></a>尔时佛告雷音。<a id="a-93"></a>善男子如是菩萨者。<a id="a-94"></a>汝往昔善知识也。<a id="a-95"></a>供养十方恒沙诸佛。<a id="a-96"></a>于诸佛所了达方便。<a id="a-97"></a>深入诸陀罗尼门。<a id="a-98"></a>能深观察诸佛境界。<a id="a-99"></a>知众生性根之利钝。<a id="a-9A"></a>善男子东方有佛名曰宝王。<a id="a-9B"></a>世界名众香。<a id="a-9C"></a>离此世界二十万亿佛土。<a id="a-9D"></a>此菩萨而从彼方来至此间。<a id="a-9E"></a>欲令我显往昔大方便故。<a id="a-9F"></a>汝今谛听当为汝说。<a id="a-9G"></a>善男子过去有佛。<a id="a-9H"></a>名栴檀华如来无所著至真等正觉。<a id="a-9I"></a>彼佛去世甚大久远不可思议。<a id="a-9J"></a>我于彼时如汝无异。<a id="a-9K"></a>复次善男子。<a id="a-9L"></a>时有一菩萨名曰上首。<a id="a-9M"></a>作一乞士入城乞食。<a id="a-9N"></a>时有一比丘名曰恒伽。<a id="a-9O"></a>谓乞士言汝从何来。<a id="a-9P"></a>答言吾从真实中来。<a id="a-9Q"></a>恒伽问言何谓为实。<a id="a-9R"></a>曰寂灭相故名为真实。<a id="a-9S"></a>曰寂灭相中有所求耶。<a id="a-9T"></a>上首答言无有所求。<a id="a-9U"></a>曰无所求者当何用求。<a id="a-9V"></a>上首答言无所求中吾故求之。<a id="a-9W"></a>曰无所求中何用求为。<a id="a-9X"></a>答言有所求者一切皆空。<a id="a-9Y"></a>得者亦空著者亦空。<a id="a-9Z"></a>实者亦空来者亦空。<a id="a-9a"></a>语者亦空问者亦空。<a id="a-9b"></a>寂灭涅槃亦复皆空。<a id="a-9c"></a>一切虚空分界亦复皆空。<a id="a-9d"></a>吾为如是次第空法而求真实。<a id="a-9e"></a>恒伽曰实何用求汝言一切万法亦复皆空何用求为。<a id="a-9f"></a>答曰以空空故为实。<a id="a-9g"></a>问曰菩萨今当于何而求实法。<a id="a-9h"></a>答言当于六波罗蜜中求。<a id="a-9i"></a>问曰何谓为六。<a id="a-9j"></a>所谓檀波罗蜜尸波罗蜜。<a id="a-9k"></a>羼提波罗蜜毗梨耶波罗蜜。<a id="a-9l"></a>禅波罗蜜般若波罗蜜。<a id="a-9m"></a>上首说已。<a id="a-9n"></a>尔时恒伽欢喜踊跃。<a id="a-9o"></a>即时头面敬礼上首足下而便问言。<a id="a-9p"></a>当以何食供养此人。<a id="a-9q"></a>上首答言当以须陀味供养此人。<a id="a-9r"></a>尔时恒伽即诣都市而自唱言。<a id="a-9s"></a>吾欲卖身谁欲须者。<a id="a-9t"></a>尔时众中有一居士名毗奴律。<a id="a-9u"></a>即来问言吾欲买之汝索何等。<a id="a-9v"></a>恒伽报言索须陀那罗。<a id="a-9w"></a>曰当索几枚。<a id="a-9x"></a>恒伽报言欲须五枚。<a id="a-9y"></a>尔时居士即数五钱。<a id="a-9z"></a>买此道人以充供使。<a id="a-A0"></a>尔时恒伽白大家言。<a id="a-A1"></a>我身属汝假我七日。<a id="a-A2"></a>欲供养上首比丘。<a id="a-A3"></a>尔时居士告恒伽言。<a id="a-A4"></a>吾当将汝示于宅舍放汝令还。<a id="a-A5"></a>尔时恒伽见舍宅已涉路而还。<a id="a-A6"></a>见此上首乞食未得。<a id="a-A7"></a>即将上首到都市中买百味饮食。<a id="a-A8"></a>既买食已。<a id="a-A9"></a>将到一寺寺名四王。<a id="a-AA"></a>设施种种床座种种香花供养上首。<a id="a-AB"></a>复设种种饮食而以供养。<a id="a-AC"></a>或以种种妙供而供养之。<a id="a-AD"></a>尔时上首告恒伽言。<a id="a-AE"></a>善男子今正是时。<a id="a-AF"></a>汝今谛听当为汝说。<a id="a-AG"></a>一切诸佛受行实法。<a id="a-AH"></a>尔时上首广为恒伽说受行实法。<a id="a-AI"></a>应受如是陀罗尼章句。</p>
  <p id="aAJ">哆侄咃(一)蒲耆禀婆(二)郁波多毗耶(三)蒲耆禀婆(四)劣破罗(五)阿[少/兔]那哆侄咃(六)阿[少/兔]那哆侄咃(七)蒲得究追(八)蒲耆禀婆(九)莎呵(十)南无啒啒侄写(一)嚏提易勤(二)那伽耶弥(三)莎呵(四)南无摩诃浮陀卑(一)南无摩诃离婆浮陀卑(二)南无华聚陀罗尼(三)毗舍阇室牧(四)郁伽林(五)袒吒林(六)穷伽林(七)恒伽噤(八)阿隶那隶那罗隶(九)莎诃(十)</p>
  <p id="aAK">尔时恒伽欢喜踊跃而问之言。<a id="a-AL"></a>云何奉持诸佛实法。<a id="a-AM"></a>尔时上首告恒伽言。<a id="a-AN"></a>若有善男子善女人愿欲闻者。<a id="a-AO"></a>汝当梦中住其人前。<a id="a-AP"></a>当现汝身。<a id="a-AQ"></a>是人若见汝身。<a id="a-AR"></a>汝当教行如是实法。<a id="a-AS"></a>问言当云何行耶。<a id="a-AT"></a>答恒伽言若欲行时。<a id="a-AU"></a>七日长斋日三时洗浴着净洁衣。<a id="a-AV"></a>座佛形像作五色盖。<a id="a-AW"></a>诵此章句百二十遍绕百二十匝。<a id="a-AX"></a>如是作已却坐思惟。<a id="a-AY"></a>思惟讫已复更诵此章句。<a id="a-AZ"></a>如是七日。<a id="a-Aa"></a>尔时恒伽即问上首当用何日。<a id="a-Ab"></a>善男子要用月八日十五日行此法。<a id="a-Ac"></a>时若众生犯五逆罪。<a id="a-Ad"></a>身有白癞若不除差无有是处。<a id="a-Ae"></a>若优婆塞犯三自归至于六重。<a id="a-Af"></a>若不还生无有是处。<a id="a-Ag"></a>若菩萨二十四戒沙弥十戒。<a id="a-Ah"></a>式叉沙弥尼戒。<a id="a-Ai"></a>比丘戒比丘尼戒。<a id="a-Aj"></a>如是诸戒若犯一一诸戒当一心忏悔。<a id="a-Ak"></a>若不还生无有是处除不至心。<a id="a-Al"></a>复次善男子尔时上首。<a id="a-Am"></a>广为恒伽说二十四重戒名。<a id="a-An"></a>若有菩萨。<a id="a-Ao"></a>饥饿众生来诣其所求饮食卧具。<a id="a-Ap"></a>不随意者名犯第一重戒。<a id="a-Aq"></a>若有菩萨淫欲无度不择禽兽者。<a id="a-Ar"></a>是名犯第二重戒。<a id="a-As"></a>若有菩萨见有比丘畜于妻子随意说过者。<a id="a-At"></a>是名犯第三重戒。<a id="a-Au"></a>若有菩萨若见有人忧愁不乐欲自丧身。<a id="a-Av"></a>更以已意增他嗔恚败他命根。<a id="a-Aw"></a>犹若有人以火悉烧一切物者。<a id="a-Ax"></a>是名犯第四重戒。<a id="a-Ay"></a>若有菩萨出于精舍到于旷路。<a id="a-Az"></a>得值财宝随意取者。<a id="a-B0"></a>是名犯第五重戒。<a id="a-B1"></a>若有菩萨见他嗔恚欲害他命。<a id="a-B2"></a>更以美言赞他嗔恚者。<a id="a-B3"></a>是名犯第六重戒。<a id="a-B4"></a>若有菩萨见他嗔恚。<a id="a-B5"></a>若闻嗔恚欲烧僧坊。<a id="a-B6"></a>若不尽心谏彼恶人者。<a id="a-B7"></a>是名犯第七重戒。<a id="a-B8"></a>若有菩萨若见有人若闻有人犯于重罪。<a id="a-B9"></a>若是菩萨应密呼彼人来。<a id="a-BA"></a>诣其所。<a id="a-BB"></a>我有良药溉汝戒根能令还生。<a id="a-BC"></a>彼若不来汝应三呼若不至三。<a id="a-BD"></a>是名犯第八重戒。<a id="a-BE"></a>若有菩萨闻见有人犯于五逆。<a id="a-BF"></a>应往彼所作如是言。<a id="a-BG"></a>此非正法汝非梵行莫作是行。<a id="a-BH"></a>若不尔者。<a id="a-BI"></a>是名犯第九重戒。<a id="a-BJ"></a>若有菩萨见闻他人欲兴大善事。<a id="a-BK"></a>更起嗔恚坏他善慧者。<a id="a-BL"></a>是名犯第十重戒。<a id="a-BM"></a>若有菩萨见有他人耽饮嗜酒。<a id="a-BN"></a>当以已情往呵他人。<a id="a-BO"></a>除自因缘此非梵行。<a id="a-BP"></a>是名犯第十一重戒。<a id="a-BQ"></a>若有菩萨见闻有人淫他妇女。<a id="a-BR"></a>往他正夫所作如是言。<a id="a-BS"></a>此人犯汝汝可睹之者。<a id="a-BT"></a>是名犯第十二重戒。<a id="a-BU"></a>若有菩萨视他怨家作怨家想者。<a id="a-BV"></a>是名犯第十三重戒。<a id="a-BW"></a>若有菩萨见他视怨如赤子想。<a id="a-BX"></a>往彼人所作如是言。<a id="a-BY"></a>善哉善哉何能视此人如赤子此非吉相。<a id="a-BZ"></a>是名犯第十四重戒。<a id="a-Ba"></a>若有菩萨见他聚斗。<a id="a-Bb"></a>往至其所佐助气力挝打诸人者。<a id="a-Bc"></a>是名犯第十五重戒。<a id="a-Bd"></a>若有菩萨见有他人伏匿之事。<a id="a-Be"></a>发舒诽说语诸四辈。<a id="a-Bf"></a>彼人不喜使他嗔恚者是名犯第十六重戒。<a id="a-Bg"></a>若有菩萨见闻他善事都不得言者。<a id="a-Bh"></a>是名犯第十七重戒。<a id="a-Bi"></a>若有菩萨行于旷路。<a id="a-Bj"></a>见有他人营诸塔庙。<a id="a-Bk"></a>若复有人营诸精舍。<a id="a-Bl"></a>若不佐助者。<a id="a-Bm"></a>是名犯第十八重戒。<a id="a-Bn"></a>若有菩萨见闻有人。<a id="a-Bo"></a>离善知识亲近恶友。<a id="a-Bp"></a>终不赞言汝为善吉。<a id="a-Bq"></a>离彼恶友亲近善友者。<a id="a-Br"></a>是名犯第十九重戒。<a id="a-Bs"></a>若有菩萨于栴陀罗处若恶人处。<a id="a-Bt"></a>若恶狗处声闻二乘人处。<a id="a-Bu"></a>如是诸难悉不得往除已急事。<a id="a-Bv"></a>是名犯第二十重戒。<a id="a-Bw"></a>若有菩萨见闻疑杀。<a id="a-Bx"></a>即自思惟食此肉者。<a id="a-By"></a>断大慈种当获大罪。<a id="a-Bz"></a>言不见闻疑杀食都无患者。<a id="a-C0"></a>是名犯第二十一重戒。<a id="a-C1"></a>若有菩萨见闻疑杀作不见闻疑杀。<a id="a-C2"></a>若食此肉者即遗三世诸佛宝藏。<a id="a-C3"></a>亦遗三世诸佛之恩。<a id="a-C4"></a>以此为尊者。<a id="a-C5"></a>是名犯第二十二重戒。<a id="a-C6"></a>若有菩萨解于方便知众生根。<a id="a-C7"></a>若谓不说当获罪报者。<a id="a-C8"></a>是名犯第二十三重戒。<a id="a-C9"></a>若有菩萨持此戒时。<a id="a-CA"></a>若见华聚若见虚空藏。<a id="a-CB"></a>若见观世音若见一一诸菩萨者。<a id="a-CC"></a>如是见不见等及余诸见。<a id="a-CD"></a>悉不得向人说我见如是法王子等。<a id="a-CE"></a>若言见者此人现身得障道法得白癞病。<a id="a-CF"></a>或时愚痴或时青盲或时目眩。<a id="a-CG"></a>妄想分别诸佛法要。<a id="a-CH"></a>得愚痴病。<a id="a-CI"></a>谤此戒者殃负如是。<a id="a-CJ"></a>持此戒时若口不言向外宣传我见此事。<a id="a-CK"></a>若不言者于七日中。<a id="a-CL"></a>其余已外亦不得言。<a id="a-CM"></a>善男子是名菩萨摩诃萨二十四戒。<a id="a-CN"></a>善男子在在处处莫妄宣说诸佛秘法。<a id="a-CO"></a>善男子一切诸佛悉由此戒成等正觉。<a id="a-CP"></a>过去诸佛亦因此戒成等正觉。<a id="a-CQ"></a>未来诸佛亦复如是。<a id="a-CR"></a>尔时恒伽白上首言。<a id="a-CS"></a>若有刹利婆罗门毗舍首陀。<a id="a-CT"></a>得受此戒不。<a id="a-CU"></a>上首答言如是诸姓得受此戒。<a id="a-CV"></a>恒伽白言当云何受如是妙戒。<a id="a-CW"></a>上首言受此戒时。<a id="a-CX"></a>应请一比丘解此戒相者。<a id="a-CY"></a>请诸众僧随意堪任不问多少。<a id="a-CZ"></a>复应请二十四形像若多无妨。<a id="a-Ca"></a>作种种肴膳饮食。<a id="a-Cb"></a>供养众僧及此比丘。<a id="a-Cc"></a>五体着地在形像前及诸尊僧。<a id="a-Cd"></a>至心礼敬唱如是言。<a id="a-Ce"></a>诸佛色藏外诸众僧。<a id="a-Cf"></a>我今归命受尊戒法。<a id="a-Cg"></a>众僧弘慈当证知我。<a id="a-Ch"></a>复更唱言。<a id="a-Ci"></a>法中雄猛微妙尊。<a id="a-Cj"></a>听我今自说受持此戒。<a id="a-Ck"></a>尔时此人应自口说。<a id="a-Cl"></a>了知戒已而更三请三请。<a id="a-Cm"></a>已而淳熟此戒性。<a id="a-Cn"></a>尽性而形改受持。<a id="a-Co"></a>谛受谛听修行莫犯。<a id="a-Cp"></a>持此戒者随意往生。<a id="a-Cq"></a>恒伽尽菩提性菩萨摩诃萨。<a id="a-Cr"></a>自闻此戒受此戒时法应如是。</p>
 </body>
</html>