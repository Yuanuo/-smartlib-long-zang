<!doctype html>
<html id="z3IBTxITM" data-ver="660">
 <head>
  <meta charset="utf-8">
  <meta author="法众">
  <meta library="龙藏">
  <meta catalog="大乘单译经">
  <meta period="北凉">
 </head>
 <body>
  <h1 id="a1">大方等陀罗尼经卷第四</h1>
  <h2 id="a2">护戒分第四</h2>
  <p id="a3">尔时文殊师利。<a id="a-4"></a>即从座起偏袒右肩。<a id="a-5"></a>右膝着地而白佛言。<a id="a-6"></a>世尊若比丘。<a id="a-7"></a>于世尊去世之后若毁四重。<a id="a-8"></a>若比丘尼毁犯八重。<a id="a-9"></a>若菩萨若沙弥沙弥尼优婆塞优婆夷。<a id="a-A"></a>若毁如是一一诸戒。<a id="a-B"></a>所犯重罪当云何灭。<a id="a-C"></a>佛言呜呼善哉文殊师利。<a id="a-D"></a>乃能请问如是等事。<a id="a-E"></a>汝慈悲胜故能发是问。<a id="a-F"></a>汝若不发是问。<a id="a-G"></a>我终不说彼恶世比丘所犯之过。<a id="a-H"></a>善哉善哉文殊师利。<a id="a-I"></a>汝今谛听当为汝说。<a id="a-J"></a>我去世后若有恶律仪比丘毁四重禁。<a id="a-K"></a>默然而受檀越供养而不改悔。<a id="a-L"></a>当知是比丘必受地狱苦而无疑也。<a id="a-M"></a>我今当出良药救彼比丘重病。<a id="a-N"></a>若我去世后毁四重禁羞不发露。<a id="a-O"></a>汝今谛听当为汝说。</p>
  <p id="aP">离婆离婆谛(一)仇呵仇呵帝(二)陀罗离帝(三)尼呵罗帝(四)毗摩离帝(五)莎呵(六)</p>
  <p id="aQ">文殊师利此陀罗尼。<a id="a-R"></a>是过去七佛之所宣说。<a id="a-S"></a>如是七七亦不可数亦不可计。<a id="a-T"></a>说此陀罗尼救摄众生。<a id="a-U"></a>现在十方不可计不可数七佛。<a id="a-V"></a>亦宣说此陀罗尼救摄众生。<a id="a-W"></a>未来不可计不可数七佛。<a id="a-X"></a>亦宣说此陀罗尼救摄众生。<a id="a-Y"></a>汝今请问陀罗尼义。<a id="a-Z"></a>我已说竟。<a id="a-a"></a>以此陀罗尼经。<a id="a-b"></a>救摄未来世恶律仪比丘。<a id="a-c"></a>令其坚固住清净地。<a id="a-d"></a>善男子若有比丘毁四重禁。<a id="a-e"></a>至心忆念此陀罗尼经。<a id="a-f"></a>诵一千四百遍。<a id="a-g"></a>诵一千四百遍已乃一忏悔。<a id="a-h"></a>请一比丘为作证人。<a id="a-i"></a>自陈其罪向形像前。<a id="a-j"></a>如是次第经八十七日勤忏悔已。<a id="a-k"></a>是诸戒根若不还生终无是处。<a id="a-l"></a>彼人能于八十七日勤忏悔已。<a id="a-m"></a>若不坚固阿耨多罗三藐三菩提心亦无是处。<a id="a-n"></a>又文殊师利云何当知得清净戒。<a id="a-o"></a>善男子若其梦中。<a id="a-p"></a>见有师长手摩其头。<a id="a-q"></a>若父母婆罗门耆旧。<a id="a-r"></a>有德如是等人。<a id="a-s"></a>若与饮食衣服卧具汤药。<a id="a-t"></a>当知是人住清净戒。<a id="a-u"></a>若见如是一一相者。<a id="a-v"></a>应向师说如法除灭如是罪咎。<a id="a-w"></a>复次善男子所谓比丘尼毁八重禁者。<a id="a-x"></a>若欲除灭八重禁罪。<a id="a-y"></a>先请一比丘了知内外律者。<a id="a-z"></a>陈其罪咎向彼比丘。<a id="a-10"></a>彼比丘应如法而教此内外律。<a id="a-11"></a>所谓。</p>
  <p id="a12">阿隶离婆其罗帝(一)罗帝婆(二)摩罗帝(三)阿摩罗帝(四)莎诃(五)</p>
  <p id="a13">善男子此陀罗尼。<a id="a-14"></a>若有读诵受持如法修行九十七日。<a id="a-15"></a>日诵四十九遍。<a id="a-16"></a>乃一忏悔随师修行。<a id="a-17"></a>是诸恶业若不除灭终无是处。<a id="a-18"></a>善男子汝若不信。<a id="a-19"></a>吾今为汝略说。<a id="a-1A"></a>我昔愚行业因缘故十方虚空法界。<a id="a-1B"></a>及大地土山河丛林尽末为筹。<a id="a-1C"></a>大如微尘尚可知数。<a id="a-1D"></a>除诸佛等无人能知。<a id="a-1E"></a>我所犯戒。<a id="a-1F"></a>十方无边我所犯戒亦复无边。<a id="a-1G"></a>微尘无数我所犯戒亦复无数。<a id="a-1H"></a>众生无边我所犯戒亦复无边。<a id="a-1I"></a>方便无边我所犯戒亦复无边。<a id="a-1J"></a>法性无边我所犯戒亦复无边。<a id="a-1K"></a>善男子我观如是等业甚为可畏。<a id="a-1L"></a>上至菩萨下至声闻。<a id="a-1M"></a>不能救我如是等苦。<a id="a-1N"></a>我即思惟如是事已。<a id="a-1O"></a>便推求此陀罗尼典。<a id="a-1P"></a>得已修行九十七日。<a id="a-1Q"></a>日读诵四十九遍。<a id="a-1R"></a>闻空有声而谓我言。<a id="a-1S"></a>善哉善哉善男子。<a id="a-1T"></a>乃能推求此陀罗尼典。<a id="a-1U"></a>我时闻已顾视四方。<a id="a-1V"></a>见有诸佛罗列在前。<a id="a-1W"></a>一一诸佛手摩我头听我悔过。<a id="a-1X"></a>善男子以是因缘。<a id="a-1Y"></a>我去世后若有比丘尼犯八重禁。<a id="a-1Z"></a>应当求此陀罗尼典读诵修行。<a id="a-1a"></a>若于梦中见如上事。<a id="a-1b"></a>当知彼比丘尼住清净地具清净戒。<a id="a-1c"></a>复次善男子若有菩萨受八重禁。<a id="a-1d"></a>然后毁坏狂乱心热。<a id="a-1e"></a>欲自陈说无所归趣。<a id="a-1f"></a>无能灭者如是罪咎。<a id="a-1g"></a>僧已和合令出境界。<a id="a-1h"></a>应大怖惧。<a id="a-1i"></a>此人应住一空静室。<a id="a-1j"></a>涂治极令内外鲜净。<a id="a-1k"></a>请一比丘了知内外一部律者。<a id="a-1l"></a>应自陈过。<a id="a-1m"></a>向此比丘作如是言。<a id="a-1n"></a>僧今摈我来至此间。<a id="a-1o"></a>我今请师亦来此间。<a id="a-1p"></a>此师应教净律之法所谓。</p>
  <p id="a1q">婆罗隶(一)仇那罗隶(二)阿难罗隶(三)其那罗隶(四)伽那隶(五)阿隶那隶(六)阿帝那隶(七)阿帝那隶(八)莎诃(九)</p>
  <p id="a1r">善男子如是陀罗尼者。<a id="a-1s"></a>即是三世诸佛之所护持。<a id="a-1t"></a>亦是三世诸佛之所秘藏。<a id="a-1u"></a>善男子吾昔未说今已说之。<a id="a-1v"></a>昔所未作今日已作。<a id="a-1w"></a>昔所未开今日已开。<a id="a-1x"></a>开此三因方便已。<a id="a-1y"></a>令诸众生遇此三因方便者速出三界。<a id="a-1z"></a>如盲者见日如婴儿得母。<a id="a-20"></a>如鸟出[穀-禾+卵]如饥人得食。<a id="a-21"></a>如缚者得脱如寒者得火。<a id="a-22"></a>如裸者得衣如迷人得路如渴者得水。<a id="a-23"></a>善男子我此法味亦复如是。<a id="a-24"></a>若久住世间若一劫若减一劫。<a id="a-25"></a>为诸众生受持读诵解说其义。<a id="a-26"></a>为愚者说。<a id="a-27"></a>当知是人与我无异住清净地。<a id="a-28"></a>是人应于心中生遭我想自陈罪咎。<a id="a-29"></a>若罪不灭终无是处。</p>
  <p id="a2A">文殊师利白佛言。<a id="a-2B"></a>世尊此陀罗尼者应诵几遍修行几日乃当止耶。<a id="a-2C"></a>佛言善男子。<a id="a-2D"></a>此陀罗尼应诵六百遍乃一忏悔。<a id="a-2E"></a>当忏悔时应请一比丘。<a id="a-2F"></a>在其前立口自陈罪必令得闻。<a id="a-2G"></a>如是次第经六十七日。<a id="a-2H"></a>占其梦想如上所说更无有异。<a id="a-2I"></a>若得是相知是菩萨住清净地具清净戒。<a id="a-2J"></a>复次善男子。<a id="a-2K"></a>若有沙弥沙弥尼优婆塞优婆夷毁诸禁者。<a id="a-2L"></a>亦应请一比丘了知内外律者。<a id="a-2M"></a>向形像前若尊经般若前。<a id="a-2N"></a>自陈其过向此比丘。<a id="a-2O"></a>此比丘应教净律之法所谓。</p>
  <p id="a2P">伊伽罗帝　慕伽罗帝　阿帝摩罗帝　郁伽罗帝　婆罗帝　婆座罗蝎帝　座罗蝎帝　豆罗奢蝎帝　毗奢蝎帝　离婆蝎帝　婆罗隶阿隶　其罗隶阿隶　持罗隶阿隶　其兰隶阿隶　提兰隶阿隶　毗罗阿隶　莎呵。</p>
  <p id="a2Q">善男子如是陀罗尼者。<a id="a-2R"></a>我为慈愍一切众生故说此陀罗尼。<a id="a-2S"></a>若有下劣沙弥沙弥尼优婆塞优婆夷。<a id="a-2T"></a>亦应读诵修行此陀罗尼。<a id="a-2U"></a>诵四百遍乃一忏悔。<a id="a-2V"></a>如是次第四十七日。<a id="a-2W"></a>当忏悔时应自陈过令彼了闻。<a id="a-2X"></a>如是次第四十七日已。<a id="a-2Y"></a>如上所说梦中得见一一事者。<a id="a-2Z"></a>当知是沙弥沙弥尼优婆塞优婆夷。<a id="a-2a"></a>住清净地具清净戒。<a id="a-2b"></a>尔时文殊师利及五百大弟子心有少疑。<a id="a-2c"></a>佛知其意即时告言。<a id="a-2d"></a>如汝所念行者应修五事持诸戒性。<a id="a-2e"></a>所谓不犯陀罗尼义。<a id="a-2f"></a>不谤方等经。<a id="a-2g"></a>不见他过。<a id="a-2h"></a>不赞大乘不毁小乘。<a id="a-2i"></a>不离善友常说众生妙行如是五事。<a id="a-2j"></a>是行者业不犯戒性。<a id="a-2k"></a>复次善男子不说上界所见。<a id="a-2l"></a>亦不说已所行好丑之事。<a id="a-2m"></a>亦应日日三时涂地。<a id="a-2n"></a>亦应日诵一遍。<a id="a-2o"></a>日一忏悔。<a id="a-2p"></a>如是五事是行者业不犯戒性。</p>
  <p id="a2q">复次善男子复有五事。<a id="a-2r"></a>若有比丘行此法者及与白衣。<a id="a-2s"></a>不得祭祀鬼神亦复不得轻于鬼神。<a id="a-2t"></a>亦复不得破鬼神庙。<a id="a-2u"></a>假使有人祭祀鬼神亦不得轻。<a id="a-2v"></a>亦不得与彼人往来。<a id="a-2w"></a>如是五事是行者业护戒境界。<a id="a-2x"></a>复次善男子复有五事。<a id="a-2y"></a>不得与谤方等经家往来。<a id="a-2z"></a>不得与破戒比丘往来。<a id="a-30"></a>破五戒优婆塞亦不得往来。<a id="a-31"></a>不得与猎师家往来。<a id="a-32"></a>不得与常说比丘过人往来。<a id="a-33"></a>如是五事是行者业护戒境界。<a id="a-34"></a>复次善男子复有五事。<a id="a-35"></a>不得与脑皮家往来。<a id="a-36"></a>不得与蓝染家往来。<a id="a-37"></a>不得与养蚕家往来。<a id="a-38"></a>不得与压油家往来。<a id="a-39"></a>不得与掘伏藏家往来。<a id="a-3A"></a>如是五事是行者业护戒境界。<a id="a-3B"></a>复次善男子复有五事。<a id="a-3C"></a>不得与劫贼家往来。<a id="a-3D"></a>不得与偷盗家往来。<a id="a-3E"></a>不得与烧僧坊人往来。<a id="a-3F"></a>不得与偷僧祇物人往来。<a id="a-3G"></a>不得与乃至偷一比丘物人往来。<a id="a-3H"></a>如是五事是行者业护戒境界。<a id="a-3I"></a>复次善男子复有五事。<a id="a-3J"></a>不得与畜猪羊鸡狗家往来。<a id="a-3K"></a>不得与星历家往来。<a id="a-3L"></a>不得与淫女家往来。<a id="a-3M"></a>不得与寡妇家往来。<a id="a-3N"></a>不得与沽酒家往来。<a id="a-3O"></a>如是五事是行者业护戒境界。<a id="a-3P"></a>善男子如是七科五事。<a id="a-3Q"></a>行者应深了观根原。<a id="a-3R"></a>然后舍离其余诸事亦复如是。</p>
  <p id="a3S">复次善男子行有二种。<a id="a-3T"></a>一者出世人行。<a id="a-3U"></a>二者在世人行。<a id="a-3V"></a>出世行者不禁如上诸事。<a id="a-3W"></a>在世行者吾以禁之。<a id="a-3X"></a>何以故譬如婴儿。<a id="a-3Y"></a>始能行时其母护持不听远行。<a id="a-3Z"></a>假使远者或绝乳而死。<a id="a-3a"></a>或堕水火故死。<a id="a-3b"></a>或为虎狼师子之所食啖。<a id="a-3c"></a>或为鹚鹂鸱枭所伤。<a id="a-3d"></a>如是婴儿母常护持令不暴害。<a id="a-3e"></a>然后长大若有所作必能成办。<a id="a-3f"></a>善男子我亦如是为一切母。<a id="a-3g"></a>一切众生即是我子。<a id="a-3h"></a>常为护助令不遭横。<a id="a-3i"></a>速出三界能有所办。<a id="a-3j"></a>若不如是制诸弟子。<a id="a-3k"></a>云何当得阿耨多罗三藐三菩提耶。<a id="a-3l"></a>如彼女人不制其儿。<a id="a-3m"></a>云何长大能有所办。<a id="a-3n"></a>复次善男子我诸弟子。<a id="a-3o"></a>若见如上诸恶律仪不善人辈。<a id="a-3p"></a>占相吉凶治生贩卖。<a id="a-3q"></a>一不如法诸恶之事。<a id="a-3r"></a>舍我法已而更贪着恶律仪法。<a id="a-3s"></a>然后命终受无量苦。<a id="a-3t"></a>我时见已心生慈愍。<a id="a-3u"></a>为诸众生设是方便。<a id="a-3v"></a>令诸众生乘是方便。<a id="a-3w"></a>出三界苦得究竟乐。<a id="a-3x"></a>吾今所以设诸方便。<a id="a-3y"></a>救摄众生令得究竟寂灭涅槃。<a id="a-3z"></a>尔时文殊师利及五百大弟子。<a id="a-40"></a>无量大众欢喜奉行。</p>
  <p data-pb></p>
  <h2 id="a41">不思议莲华分第五</h2>
  <p id="a42">尔时只陀林中。<a id="a-43"></a>无量亿千那由他大众之中。<a id="a-44"></a>有宝莲华从地踊出高七多罗树。<a id="a-45"></a>其花有八十万恒河沙重。<a id="a-46"></a>一一重中各有一佛。<a id="a-47"></a>与无量大众前后围绕。<a id="a-48"></a>为说陀罗尼义。<a id="a-49"></a>如是次第八十万恒河沙诸佛。<a id="a-4A"></a>各说陀罗尼义。<a id="a-4B"></a>而此华中放大光明。<a id="a-4C"></a>遍至三千大千世界。<a id="a-4D"></a>尔时大众见此瑞已得未曾有。<a id="a-4E"></a>不知为以何缘忽有此相。<a id="a-4F"></a>尔时大众各有疑惑。<a id="a-4G"></a>如来何缘示现如是妙宝莲华。<a id="a-4H"></a>其中诸佛说妙法藏。<a id="a-4I"></a>各各相谓今当问谁。<a id="a-4J"></a>尔时文殊师利知大众心疑。<a id="a-4K"></a>即从座起偏袒右肩。<a id="a-4L"></a>右膝着地而白佛言。<a id="a-4M"></a>世尊五百大弟子及一切大众。<a id="a-4N"></a>心有疑惑我亦未了。<a id="a-4O"></a>此华名何为以何缘忽来到此。<a id="a-4P"></a>此华不可思议。<a id="a-4Q"></a>复有诸佛而在其中。<a id="a-4R"></a>与无量大众说妙法藏。<a id="a-4S"></a>此事不可思议。<a id="a-4T"></a>复有光明普照十方微尘世界。<a id="a-4U"></a>此事亦为不可思议。<a id="a-4V"></a>此华复有三十二种微妙庄严亦不可思议。<a id="a-4W"></a>此华有是四不可思议事。<a id="a-4X"></a>此华名何。<a id="a-4Y"></a>其中诸佛光明重数。<a id="a-4Z"></a>而从何方忽来在此。<a id="a-4a"></a>以何因缘而现此相。<a id="a-4b"></a>尔时佛告文殊师利。<a id="a-4c"></a>善男子此华者名优昙钵罗罗阇。<a id="a-4d"></a>其中诸佛名释迦牟尼俱同一字。<a id="a-4e"></a>是诸佛等我乃久远常以供养。<a id="a-4f"></a>于诸佛所深入法性。<a id="a-4g"></a>汝等大众亦应供养。<a id="a-4h"></a>尔时无量大众即从座起。<a id="a-4i"></a>各各奉花供养诸佛。<a id="a-4j"></a>到已头面礼足华供养已。<a id="a-4k"></a>瞻仰诸佛目不暂舍。</p>
  <p id="a4l">尔时舍利弗念欲供养是诸佛故。<a id="a-4m"></a>即修神通绕此华王。<a id="a-4n"></a>经八十七日百千万分不周其一。<a id="a-4o"></a>即大嗥泣涉路而还。<a id="a-4p"></a>到大众中而白佛言。<a id="a-4q"></a>我定失神通必无疑也。<a id="a-4r"></a>何以故向与无量大众。<a id="a-4s"></a>往诣佛所念欲供养是诸佛故。<a id="a-4t"></a>我即修通欲遍观此华。<a id="a-4u"></a>经八十七日百千万分不周其一。<a id="a-4v"></a>以是因缘我今定知。<a id="a-4w"></a>必失神通而无疑也。<a id="a-4x"></a>尔时佛告舍利弗。<a id="a-4y"></a>假使鸟飞疾于电光百千万倍。<a id="a-4z"></a>有阿罗汉复过于是百千万倍。<a id="a-50"></a>复有菩萨复过亿倍。<a id="a-51"></a>复有菩萨复过万万倍。<a id="a-52"></a>假使百千万亿劫犹尚不周。<a id="a-53"></a>况八十七日汝能周耶。<a id="a-54"></a>咄善男子汝不失通。<a id="a-55"></a>譬如有盐大如微尘。<a id="a-56"></a>此盐自谓世间碱者更无过我。<a id="a-57"></a>世有智者而便取之投于大海。<a id="a-58"></a>唐失其身碱何所在。<a id="a-59"></a>汝等声闻亦复如是。<a id="a-5A"></a>神通大小如彼盐身。<a id="a-5B"></a>法味多少如彼碱味。<a id="a-5C"></a>云何欲知此华边际。<a id="a-5D"></a>尔时世尊即从座起。<a id="a-5E"></a>到于华所以华供养是诸佛等。<a id="a-5F"></a>华供养已即说陀罗尼曰。</p>
  <p id="a5G">婆呵罗帝　婆帝罗　毗留濑多　其呵帝莎　呵呵呵梨呵咥[口*知]悉　作浦醯阿醯浦　醯呵　郁呵蛇醯　复蛇醯蛇　浦醯蛇醯　[月*荼]蛇醯　阿[少/兔]蛇醯　阿[少/兔]蛇醯醯蛇　复蛇醯醯蛇　浦蛇醯醯蛇　复蛇醯醯蛇　复蛇胁复蛇　浦蛇醯醯蛇　到[口*知]　莎呵。</p>
  <p id="a5H">尔时诸佛各各说陀罗尼已。<a id="a-5I"></a>尔时世尊即从座起语诸佛言。<a id="a-5J"></a>今此大方等陀罗尼经。<a id="a-5K"></a>当嘱授谁耶。<a id="a-5L"></a>尔时会中有八十万恒河沙法身大士。<a id="a-5M"></a>即从座起恭敬合掌。<a id="a-5N"></a>白佛言世尊。<a id="a-5O"></a>我等从今日若佛在世若去世后。<a id="a-5P"></a>若有善男子善女人。<a id="a-5Q"></a>能修行解其义者。<a id="a-5R"></a>若城邑聚落净处。<a id="a-5S"></a>若山林树下神仙居处。<a id="a-5T"></a>修行此经解其义者。<a id="a-5U"></a>我等八十万恒河沙菩萨。<a id="a-5V"></a>必后彼人所拥护此人。<a id="a-5W"></a>令不遭横身无疲倦。<a id="a-5X"></a>常得色力名誉等利。<a id="a-5Y"></a>此人所至到处。<a id="a-5Z"></a>我等菩萨往彼人所。<a id="a-5a"></a>作种种宫殿饮食卧具。<a id="a-5b"></a>随意供给令无所乏。<a id="a-5c"></a>以此陀罗尼故如是供给令其不失上妙之心。</p>
  <p id="a5d">尔时诸佛赞诸菩萨。<a id="a-5e"></a>善哉善哉旧住娑婆土者。<a id="a-5f"></a>能受持修行陀罗尼典。<a id="a-5g"></a>及以供养持此典者。<a id="a-5h"></a>即为供养十方诸佛。<a id="a-5i"></a>汝等不久当得阿耨多罗三藐三菩提。<a id="a-5j"></a>何以故此经有无量威神力故。<a id="a-5k"></a>汝等受持此经。<a id="a-5l"></a>有无量方便。<a id="a-5m"></a>汝等受持此经有无量慈悲。<a id="a-5n"></a>汝等受持此经有无量神通。<a id="a-5o"></a>汝等受持此经神力如是。<a id="a-5p"></a>云何不得阿耨多罗三藐三菩提。<a id="a-5q"></a>尔时诸佛告诸菩萨。<a id="a-5r"></a>善男子若诸佛在世若去世后。<a id="a-5s"></a>若有众生来诣汝等一一菩萨者。<a id="a-5t"></a>若欲定问何者当先得阿耨多罗三藐三菩提。<a id="a-5u"></a>汝等应示能修行解其义者。<a id="a-5v"></a>或有问者何人先入总持陀罗尼门。<a id="a-5w"></a>汝等应示能修行解其义者。<a id="a-5x"></a>或有问言何者能知十方世界庄严之事。<a id="a-5y"></a>汝等应示能修行解其义者。<a id="a-5z"></a>或有问者何人当生严净世界。<a id="a-60"></a>汝等应示能修行解其义者。<a id="a-61"></a>或有问者何人来世作转轮王。<a id="a-62"></a>汝等应示能修行解其义者。<a id="a-63"></a>或有问者何人当于来世能广化众生。<a id="a-64"></a>令坚住阿耨多罗三藐三菩提心。<a id="a-65"></a>汝等应示能修行解其义者。<a id="a-66"></a>或有问者何人当于来世为诸佛所赞。<a id="a-67"></a>汝等应示能修行解其义者。<a id="a-68"></a>或有问者何人能知十方世界有边际无边际耶。<a id="a-69"></a>汝等应示能修行解其义者。<a id="a-6A"></a>或有问者何人能远离六贼。<a id="a-6B"></a>汝等应示能修行解其义者。<a id="a-6C"></a>或有问者何人能离诸烦恼贼。<a id="a-6D"></a>汝等应示能修行解其义者。<a id="a-6E"></a>或有问者何人能离十二食也。<a id="a-6F"></a>汝等应示能修行解其义者。<a id="a-6G"></a>或有问者何人能离十缠。<a id="a-6H"></a>汝等应示能修行解其义者。<a id="a-6I"></a>或有问者何人能离三种甜食。<a id="a-6J"></a>汝等应示能修行解其义者。<a id="a-6K"></a>或有问者何人能离毒害。<a id="a-6L"></a>汝等应示能修行解其义者。<a id="a-6M"></a>或有问者何人能离四毒。<a id="a-6N"></a>汝等应示能修行解其义者。<a id="a-6O"></a>或有问者何人能离一诈亲者。<a id="a-6P"></a>汝等应示能修行解其义者。<a id="a-6Q"></a>或有问者何人能离世恶知识。<a id="a-6R"></a>汝等应示能修行解其义者。<a id="a-6S"></a>或有问者何人不为三爱所牵。<a id="a-6T"></a>汝等应示能修行解其义者。<a id="a-6U"></a>或有问者何人能于今世后世不谤方等经。<a id="a-6V"></a>汝等应示能修行解其义者。<a id="a-6W"></a>或有问者何人能知十方世界几许众生发三菩提心。<a id="a-6X"></a>几许众生发声闻缘觉心。<a id="a-6Y"></a>汝等应示能修行解其义者。<a id="a-6Z"></a>或有问者何人能分别十方诸佛说法之声。<a id="a-6a"></a>缘觉声声闻声具住菩萨声。<a id="a-6b"></a>不具住菩萨声转轮王声。<a id="a-6c"></a>诸天声婆罗门声大臣声。<a id="a-6d"></a>富声贫声乐声苦声。<a id="a-6e"></a>夜叉声饿鬼声地狱声畜生声。<a id="a-6f"></a>劫数苦报声非劫数苦报声。<a id="a-6g"></a>汝等应示能修行解其义者。<a id="a-6h"></a>或有问者何人能别世间诸香。<a id="a-6i"></a>海渚彼岸香。<a id="a-6j"></a>多摩罗伽香频婆伽罗婆香。<a id="a-6k"></a>婆首伽罗香薰陆香。<a id="a-6l"></a>苏漫陀香婆师伽香。<a id="a-6m"></a>涂香末香鸡舌香沉水香。<a id="a-6n"></a>常在世香非常在世香。<a id="a-6o"></a>佛菩提香菩萨究竟香。<a id="a-6p"></a>声闻分段香缘觉限际香。<a id="a-6q"></a>初果人香非初果人香。<a id="a-6r"></a>究竟涅槃香非究竟涅槃香。<a id="a-6s"></a>分际香非分际香。<a id="a-6t"></a>转轮王香粟散王香。<a id="a-6u"></a>大臣香婆罗门香。<a id="a-6v"></a>居士香童男香。<a id="a-6w"></a>童女香非童男童女香。<a id="a-6x"></a>地狱饿鬼畜生香。<a id="a-6y"></a>十方世界香非十方世界香。<a id="a-6z"></a>汝等应示能修行解其义者。</p>
  <p id="a70">复次善男子若诸佛在世若去世后。<a id="a-71"></a>若有众生得遇此陀罗尼者。<a id="a-72"></a>当知是人去佛不远。<a id="a-73"></a>譬如巧木作家。<a id="a-74"></a>往趣林野到诸山中。<a id="a-75"></a>先见小木必定自知。<a id="a-76"></a>吾今得木而无疑也。<a id="a-77"></a>若使诸佛去世之后。<a id="a-78"></a>若有众生遇此陀罗尼者。<a id="a-79"></a>当知是人去佛不远。<a id="a-7A"></a>如人趣河遥闻水声。<a id="a-7B"></a>必定自知吾今得水而无疑也。<a id="a-7C"></a>若使诸佛去世之后。<a id="a-7D"></a>若有众生得遇此经当知是人去佛不远。<a id="a-7E"></a>譬如迷人还得正路。<a id="a-7F"></a>必定自知去舍不远将无疑也。<a id="a-7G"></a>若佛去世后若有众生得遇此经。<a id="a-7H"></a>当知是人去佛不远而无疑也。<a id="a-7I"></a>如掘井家渐见湿土。<a id="a-7J"></a>必定自知去水不远而无疑也。<a id="a-7K"></a>若使诸佛去世之后。<a id="a-7L"></a>若有众生得遇此经。<a id="a-7M"></a>当知是人去佛不远。</p>
  <p id="a7N">尔时诸佛告诸菩萨。<a id="a-7O"></a>当来有劫名妙音声。<a id="a-7P"></a>汝等菩萨当生此劫。<a id="a-7Q"></a>劫中有国名妙童幢花。<a id="a-7R"></a>彼界有城名无染行。<a id="a-7S"></a>城中有王名曰严身。<a id="a-7T"></a>此严身王常以十善教化众生。<a id="a-7U"></a>汝等菩萨当生此王家。<a id="a-7V"></a>出家学道次第成佛。<a id="a-7W"></a>俱号释迦牟尼。<a id="a-7X"></a>尔时此华从地出已。<a id="a-7Y"></a>在于虚空放大光明。<a id="a-7Z"></a>于此光中有种种妙声赞诸菩萨。<a id="a-7a"></a>善哉善哉诸菩萨等。<a id="a-7b"></a>汝等不久实当得于阿耨多罗三藐三菩提。<a id="a-7c"></a>如诸佛语而无疑也。<a id="a-7d"></a>汝等必当坚固阿耨多罗三藐三菩提得常乐我净。<a id="a-7e"></a>是时此华于虚空中忽然不现。<a id="a-7f"></a>尔时五百大弟子心有疑惑。<a id="a-7g"></a>作如是唱言呜呼异哉。<a id="a-7h"></a>以何因缘有如是事。<a id="a-7i"></a>此大莲华无有边际。<a id="a-7j"></a>在于虚空忽然不现。<a id="a-7k"></a>今何所在不知归趣。<a id="a-7l"></a>此华中有无量诸佛今亦随无。</p>
  <p id="a7m">尔时佛知众会心念。<a id="a-7n"></a>告诸大众我之所说陀罗尼典。<a id="a-7o"></a>今亦当无如彼华相。<a id="a-7p"></a>一切诸法如幻如化如虚空云。<a id="a-7q"></a>一切诸法亦复如是。<a id="a-7r"></a>假使有法过于是华。<a id="a-7s"></a>亦如幻化而无定相。<a id="a-7t"></a>善男子不须惊疑。<a id="a-7u"></a>如是等事非汝声闻之所思议。<a id="a-7v"></a>向所出华是陀罗尼力。<a id="a-7w"></a>今还无者亦陀罗尼力。<a id="a-7x"></a>欲说陀罗尼故此华从地踊出。<a id="a-7y"></a>今已说竟此华还无。<a id="a-7z"></a>非汝声闻之所议也。<a id="a-80"></a>诸法兴故相貌亦兴。<a id="a-81"></a>诸法衰故相貌亦衰。<a id="a-82"></a>陀罗尼兴故诸花亦兴。<a id="a-83"></a>说陀罗尼竟故诸花衰灭。<a id="a-84"></a>善男子汝不见乎。<a id="a-85"></a>我向初转法轮之时。<a id="a-86"></a>无量无边大众人天阿修罗等。<a id="a-87"></a>前后围绕是名法兴。<a id="a-88"></a>我已说竟名诸法衰。<a id="a-89"></a>天人阿修罗随意所往。<a id="a-8A"></a>当知诸法如幻化相。<a id="a-8B"></a>譬如人生至于五十常趣衰路。<a id="a-8C"></a>我所说法亦复如是。<a id="a-8D"></a>初始说时已有尽性。<a id="a-8E"></a>非说已而有此尽性也。<a id="a-8F"></a>此华初出必有去性无有疑也。<a id="a-8G"></a>法性常尔何所疑也。<a id="a-8H"></a>尔时佛告阿难。<a id="a-8I"></a>汝当受持此陀罗尼经我今出世已三转此陀罗尼经。<a id="a-8J"></a>初始说时付嘱于汝。<a id="a-8K"></a>救摄众生病苦之厄。<a id="a-8L"></a>第二说时救护我法。<a id="a-8M"></a>令诸波旬不得毁乱。<a id="a-8N"></a>今第三说者皆为救摄一切众生置于涅槃。<a id="a-8O"></a>是故一法方便三说度诸众生。<a id="a-8P"></a>以此三法付嘱于汝。<a id="a-8Q"></a>譬如长者有三方便恒常用行身。<a id="a-8R"></a>心方便念眼方便视手方便作。<a id="a-8S"></a>如是三事和合成一。<a id="a-8T"></a>此陀罗尼经亦复如是。<a id="a-8U"></a>初说喻心二说喻眼三说喻手。<a id="a-8V"></a>虽有三名其实是一。<a id="a-8W"></a>一佛菩提。<a id="a-8X"></a>如彼居士临欲终时。<a id="a-8Y"></a>唯有一子以此。<a id="a-8Z"></a>三事付嘱于子。<a id="a-8a"></a>子已受教然后修行常得高位。<a id="a-8b"></a>善男子我即汝父汝是我子。<a id="a-8c"></a>修我三因大方便者然后得作天中尊王。<a id="a-8d"></a>如居士子而顺父教然后高贵。<a id="a-8e"></a>若不顺父教云何而贵。<a id="a-8f"></a>汝若不顺我此教者。<a id="a-8g"></a>云何而得天中尊王。</p>
  <p id="a8h">复次善男子。<a id="a-8i"></a>譬如大河在于大谷。<a id="a-8j"></a>于意云何谷大河大耶。<a id="a-8k"></a>阿难言世尊。<a id="a-8l"></a>谷能盛河河非盛谷。<a id="a-8m"></a>谷必大也。<a id="a-8n"></a>佛言善哉善哉善男子快说是语。<a id="a-8o"></a>谷喻于我河喻于汝。<a id="a-8p"></a>谷拥大水展转而流到于大海。<a id="a-8q"></a>若复有水而不随谷漫堕卤土。<a id="a-8r"></a>为卤所淋而失其身。<a id="a-8s"></a>善男子复有一水。<a id="a-8t"></a>住在谷中而不肯出。<a id="a-8u"></a>善男子谷喻大海用喻于我。<a id="a-8v"></a>水喻菩萨住喻声闻卤喻缘觉。<a id="a-8w"></a>虽入卤中展转而行入于大海。<a id="a-8x"></a>虽住谷中展转所推亦入大海。<a id="a-8y"></a>善男子如是三事都归大海。<a id="a-8z"></a>我今所说陀罗尼义。<a id="a-90"></a>初说救病二说护法三说护身虽三名说其实是一。</p>
  <p id="a91">复次善男子譬如大树。<a id="a-92"></a>因地而生头有二岐。<a id="a-93"></a>于汝意云何树因地生地因树生耶。<a id="a-94"></a>阿难言世尊树因地生非树生地。<a id="a-95"></a>善哉善哉善男子快说是语。<a id="a-96"></a>地喻于我树喻菩萨奇喻声闻缘觉善男子如是三事可言非类不。<a id="a-97"></a>阿难言一类所生不可异也。<a id="a-98"></a>何以故一大地生故一根长故。<a id="a-99"></a>不可言非类也。<a id="a-9A"></a>佛言善哉善男子。<a id="a-9B"></a>我所说陀罗尼义亦复如是而无有异。<a id="a-9C"></a>何以故一金刚身故一意生故一口说故。<a id="a-9D"></a>以是因缘而无余杂。<a id="a-9E"></a>我今已三说陀罗尼持付嘱于汝。<a id="a-9F"></a>一佛菩提乘亦付于汝。<a id="a-9G"></a>汝今谛听受持慎莫忘失此陀罗尼。<a id="a-9H"></a>若我去世汝当流布此陀罗尼。<a id="a-9I"></a>又告阿难譬如国王。<a id="a-9J"></a>髻中明珠爱之甚重。<a id="a-9K"></a>若临终时授与所爱之子。<a id="a-9L"></a>我今为诸法王。<a id="a-9M"></a>此经即如髻中明珠。<a id="a-9N"></a>汝如我子。<a id="a-9O"></a>我今以此大方等陀罗尼经授与于汝。<a id="a-9P"></a>譬如此王。<a id="a-9Q"></a>以髻中明珠授与其子。<a id="a-9R"></a>又告阿难譬如大王王领一切国。<a id="a-9S"></a>临欲终时。<a id="a-9T"></a>国政之事付嘱于子。<a id="a-9U"></a>我今亦复如是。<a id="a-9V"></a>为一切诸法中之王而得自在。<a id="a-9W"></a>大小乘典付嘱于汝。<a id="a-9X"></a>譬如此王好丑之事付嘱于子。<a id="a-9Y"></a>阿难我今以此大方等陀罗尼经付嘱于汝。<a id="a-9Z"></a>若有众生来诣汝所欲求此经。<a id="a-9a"></a>如上十二梦王。<a id="a-9b"></a>汝当善为说其事相。<a id="a-9c"></a>前人所可为说境界之事。<a id="a-9d"></a>于一会中莫为多说。<a id="a-9e"></a>譬如估客周游四方若到一国。<a id="a-9f"></a>若卖宝时不都示人。<a id="a-9g"></a>汝今亦应如是少少而说。<a id="a-9h"></a>又复告阿难譬如女人而有一子。<a id="a-9i"></a>作诸饮食置舍宅中不都示子。<a id="a-9j"></a>如是诸食都为其子。<a id="a-9k"></a>终不顿与悉令尽也。<a id="a-9l"></a>汝今亦应如是。<a id="a-9m"></a>不应一会悉为众生尽说境界之事。</p>
  <p id="a9n">复次阿难此陀罗尼者。<a id="a-9o"></a>不得用咒方道病。<a id="a-9p"></a>乾陀鬼病狂乱鬼病。<a id="a-9q"></a>不语鬼病不开眼鬼病。<a id="a-9r"></a>吸人精气鬼病唾人鬼病。<a id="a-9s"></a>视人鬼病食脓血鬼病弃米火鬼病魑魅鬼病。<a id="a-9t"></a>迷人鬼病食发鬼病。<a id="a-9u"></a>能令人无心识鬼病。<a id="a-9v"></a>食人心鬼病大疫鬼病。<a id="a-9w"></a>若有如是诸病悉不得用。<a id="a-9x"></a>除自忆念大方等陀罗尼经。<a id="a-9y"></a>何以故非对治故。<a id="a-9z"></a>善男子于汝意云何。<a id="a-A0"></a>若有善男子善女人。<a id="a-A1"></a>磨大地土而用作食供四大身。<a id="a-A2"></a>日日常食得活身不。<a id="a-A3"></a>阿难白佛言不也世尊。<a id="a-A4"></a>如是等土非本所食云何活身。<a id="a-A5"></a>佛告阿难善哉善哉善男子。<a id="a-A6"></a>实语不虚土者定不中食。<a id="a-A7"></a>我今此法定不中用治下世病。<a id="a-A8"></a>何以故此陀罗尼非对治故。<a id="a-A9"></a>阿难我今已说大方等陀罗尼。<a id="a-AA"></a>所应受持者而已受持。<a id="a-AB"></a>所应化者而已受化。<a id="a-AC"></a>所应说者我已说竟。<a id="a-AD"></a>所应持者菩萨持竟。<a id="a-AE"></a>声闻所持而未应也。<a id="a-AF"></a>阿难于汝意云何。<a id="a-AG"></a>受持如是章句不。<a id="a-AH"></a>阿难白佛言世尊我当受持如是章句。<a id="a-AI"></a>若佛去世之后。<a id="a-AJ"></a>若有比丘比丘尼优婆塞优婆夷。<a id="a-AK"></a>婆罗门婆罗门子居士居士子。<a id="a-AL"></a>天龙夜叉摩睺罗伽等。<a id="a-AM"></a>若来诣我所推问陀罗尼义。<a id="a-AN"></a>我当为说如佛世尊。<a id="a-AO"></a>愿赐听不。</p>
  <p id="aAP">佛告阿难善哉善哉。<a id="a-AQ"></a>真我弟子真用我法出三界苦。<a id="a-AR"></a>善哉善哉阿难。<a id="a-AS"></a>众生不能受持如是经典。<a id="a-AT"></a>违犯重戒毁谤正法逆害圣人阿难以是因缘我今重以此经付嘱于汝。<a id="a-AU"></a>当为众生除灭重罪。<a id="a-AV"></a>尔时阿难及五百大弟子。<a id="a-AW"></a>文殊师利及诸菩萨。<a id="a-AX"></a>波斯匿王及五百比丘。<a id="a-AY"></a>优婆塞优婆夷居士居士子。<a id="a-AZ"></a>及与十方天子婆萸大士。<a id="a-Aa"></a>及诸罪人八十万亿恒河沙诸菩萨。<a id="a-Ab"></a>九十二亿诸天人阿修罗。<a id="a-Ac"></a>无量大众欢喜奉行。<a id="a-Ad"></a>各礼佛足顶戴信受。</p>
 </body>
</html>