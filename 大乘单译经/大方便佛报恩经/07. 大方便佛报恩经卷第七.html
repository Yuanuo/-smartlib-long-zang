<!doctype html>
<html id="z3IBU0pUd" data-ver="1262">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘单译经">
  <meta period="后汉">
 </head>
 <body>
  <h1 id="a1">大方便佛报恩经卷第七</h1>
  <h2 id="a2">亲近品第九</h2>
  <p id="a3">复次，<a id="a-4"></a>菩萨摩诃萨知恩报恩，<a id="a-5"></a>修大方便利益众生，<a id="a-6"></a>应适随宜显示无方。<a id="a-7"></a>善男子，<a id="a-8"></a>有佛出世，<a id="a-9"></a>号无异王如来、<a id="a-A"></a>应供、<a id="a-B"></a>正遍知、<a id="a-C"></a>明行足、<a id="a-D"></a>善逝、<a id="a-E"></a>世间解、<a id="a-F"></a>无上士、<a id="a-G"></a>调御丈夫、<a id="a-H"></a>天人师、<a id="a-I"></a>佛、<a id="a-J"></a>世尊，<a id="a-K"></a>应现世间，<a id="a-L"></a>引接有缘。<a id="a-M"></a>有缘既尽，<a id="a-N"></a>迁神涅槃，<a id="a-O"></a>灭度之后，<a id="a-P"></a>于正法中有一婆罗门子，<a id="a-Q"></a>聪明黠慧，<a id="a-R"></a>受持五戒，<a id="a-S"></a>护持正法。<a id="a-T"></a>婆罗门子缘事他行远至余国，<a id="a-U"></a>到于中路，<a id="a-V"></a>多诸贼难。<a id="a-W"></a>有五百人共为徒侣，<a id="a-X"></a>前至崄路。<a id="a-Y"></a>于顿止处，<a id="a-Z"></a>五百群贼常住其中，<a id="a-a"></a>前后围绕，<a id="a-b"></a>欲劫行伴。<a id="a-c"></a>尔时，<a id="a-d"></a>贼主密遣一人，<a id="a-e"></a>历伺诸伴应时欲发。</p>
  <p id="af">尔时，<a id="a-g"></a>贼中复有一人，<a id="a-h"></a>先与是婆罗门子亲善知识，<a id="a-i"></a>以亲善故先来告语：<a id="a-j"></a>“善男子，<a id="a-k"></a>当知于初夜时，<a id="a-l"></a>当有贼发。<a id="a-m"></a>当时愦闹，<a id="a-n"></a>恐相伤损，<a id="a-o"></a>故相告语。<a id="a-p"></a>汝密自作方便，<a id="a-q"></a>远舍而去，<a id="a-r"></a>勿令伴知。<a id="a-s"></a>”</p>
  <p id="at">尔时，<a id="a-u"></a>婆罗门子闻此语已，<a id="a-v"></a>譬如人噎，<a id="a-w"></a>既不得咽，<a id="a-x"></a>又不得吐：<a id="a-y"></a>“欲告语伴，<a id="a-z"></a>惧畏诸伴害此一人。<a id="a-10"></a>若害此人，<a id="a-11"></a>惧畏诸伴没三恶道受无量苦。<a id="a-12"></a>若默然者，<a id="a-13"></a>贼当害伴。<a id="a-14"></a>若杀诸伴，<a id="a-15"></a>贼堕三恶道受无量苦。<a id="a-16"></a>”作是念已：<a id="a-17"></a>“我当设大方便，<a id="a-18"></a>利益众生，<a id="a-19"></a>不自为己。<a id="a-1A"></a>三恶道苦，<a id="a-1B"></a>是我所宜。<a id="a-1C"></a>”思惟是已，<a id="a-1D"></a>即便持刀断此贼命，<a id="a-1E"></a>使诸同伴安隐无为。</p>
  <p id="a1F">尔时，<a id="a-1G"></a>众伴异口同音而作是言：<a id="a-1H"></a>“大婆罗门子，<a id="a-1I"></a>卿是胜人，<a id="a-1J"></a>亦是纯善之人，<a id="a-1K"></a>云何今日作此大恶？<a id="a-1L"></a>”</p>
  <p id="a1M">尔时，<a id="a-1N"></a>婆罗门子胡跪合掌，<a id="a-1O"></a>心生惭愧：<a id="a-1P"></a>“而我今日不应作恶，<a id="a-1Q"></a>为利众生及诸同伴。<a id="a-1R"></a>”</p>
  <p id="a1S">尔时，<a id="a-1T"></a>众伴复作是言：<a id="a-1U"></a>“汝自杀人，<a id="a-1V"></a>于我何益？<a id="a-1W"></a>”</p>
  <p id="a1X">答众人言：<a id="a-1Y"></a>“此是恶贼，<a id="a-1Z"></a>欲谋害众伴。<a id="a-1a"></a>为是伴故，<a id="a-1b"></a>断此人命，<a id="a-1c"></a>令伴安隐还家。<a id="a-1d"></a>而我罪报，<a id="a-1e"></a>甘受地狱苦。<a id="a-1f"></a>”</p>
  <p id="a1g">尔时，<a id="a-1h"></a>五百伴人举声大哭，<a id="a-1i"></a>悲喜交集而作是言：<a id="a-1j"></a>“天下所重无过于命，<a id="a-1k"></a>所畏无过于死。<a id="a-1l"></a>所以然者？<a id="a-1m"></a>一切众生皆舍金银珍宝、<a id="a-1n"></a>国城妻子、<a id="a-1o"></a>衣服饮食为救身命，<a id="a-1p"></a>我等众伴便为更生。<a id="a-1q"></a>”作是语已：<a id="a-1r"></a>“此婆罗门子，<a id="a-1s"></a>为众生故，<a id="a-1t"></a>不辞众苦及三恶报。<a id="a-1u"></a>我等今日，<a id="a-1v"></a>当念重恩。<a id="a-1w"></a>”</p>
  <p id="a1x">“报重恩者，<a id="a-1y"></a>今当速发阿耨多罗三藐三菩提心。<a id="a-1z"></a>”作是语已，<a id="a-20"></a>即令发心。</p>
  <p id="a21">尔时，<a id="a-22"></a>五百群贼复作是言：<a id="a-23"></a>“卿是胜人、<a id="a-24"></a>纯善之人，<a id="a-25"></a>云何乃能作是大恶？<a id="a-26"></a>”</p>
  <p id="a27">婆罗门子言：<a id="a-28"></a>“我诚不应作是大恶，<a id="a-29"></a>为欲利益一切众生，<a id="a-2A"></a>并护汝等身命故。<a id="a-2B"></a>”</p>
  <p id="a2C">尔时，<a id="a-2D"></a>群贼而作是言：<a id="a-2E"></a>“卿自杀人，<a id="a-2F"></a>于我何益？<a id="a-2G"></a>”</p>
  <p id="a2H">时婆罗门子报诸贼言：<a id="a-2I"></a>“我先知汝等在此，<a id="a-2J"></a>但我默然，<a id="a-2K"></a>不告语国王及我诸伴，<a id="a-2L"></a>以是故令汝等身命安隐。<a id="a-2M"></a>”</p>
  <p id="a2N">尔时，<a id="a-2O"></a>诸贼闻是语已，<a id="a-2P"></a>而作是念：<a id="a-2Q"></a>“我等身命便为更生。<a id="a-2R"></a>”即前合掌向是童子：<a id="a-2S"></a>“善哉大士修大悲者！<a id="a-2T"></a>愿敕我等，<a id="a-2U"></a>何所作为？<a id="a-2V"></a>”</p>
  <p id="a2W">答曰：<a id="a-2X"></a>“我所作者，<a id="a-2Y"></a>唯当速发无上菩提之心。<a id="a-2Z"></a>”</p>
  <p id="a2a">尔时，<a id="a-2b"></a>诸贼为报恩故，<a id="a-2c"></a>寻声即发阿耨多罗三藐三菩提心。<a id="a-2d"></a>”</p>
  <p id="a2e">佛告阿难：<a id="a-2f"></a>“菩萨勤求精进，<a id="a-2g"></a>欲庄严菩提，<a id="a-2h"></a>欲报佛恩，<a id="a-2i"></a>常当忆念一切众生如一子想。<a id="a-2j"></a>善男子，<a id="a-2k"></a>当知尔时婆罗门子，<a id="a-2l"></a>岂异人乎？<a id="a-2m"></a>则我身是。<a id="a-2n"></a>以是因缘，<a id="a-2o"></a>超越九劫，<a id="a-2p"></a>疾成阿耨多罗三藐三菩提。<a id="a-2q"></a>”</p>
  <p id="a2r">复次，<a id="a-2s"></a>菩萨修大方便知恩报恩。<a id="a-2t"></a>佛在竹园精舍，<a id="a-2u"></a>有一比丘身患恶疮，<a id="a-2v"></a>形体周匝脓血常流，<a id="a-2w"></a>众所恶贱无人亲近，<a id="a-2x"></a>住在边外朽坏房中。<a id="a-2y"></a>尔时，<a id="a-2z"></a>如来即示神力，<a id="a-30"></a>隐蔽大众令无知者。<a id="a-31"></a>如来独往病比丘所，<a id="a-32"></a>随其所须取水洗之。<a id="a-33"></a>思惟是已，<a id="a-34"></a>令欲界一切诸天知之。<a id="a-35"></a>释提桓因与诸眷属无量百千前后围绕，<a id="a-36"></a>雨众天花，<a id="a-37"></a>作种种天乐，<a id="a-38"></a>住虚空中。<a id="a-39"></a>尔时，<a id="a-3A"></a>忉利天王手持百福庄严微妙澡罐，<a id="a-3B"></a>盛满清净大悲净水即前奉迎，<a id="a-3C"></a>头面礼如来足，<a id="a-3D"></a>却住一面。</p>
  <p id="a3E">尔时，<a id="a-3F"></a>如来即伸百福庄严臂，<a id="a-3G"></a>即于纤长五指放大光明，<a id="a-3H"></a>远照诸天大众已，<a id="a-3I"></a>集如来躬，<a id="a-3J"></a>往病比丘所，<a id="a-3K"></a>即放顶光照病比丘。<a id="a-3L"></a>比丘遇光，<a id="a-3M"></a>苦痛即除，<a id="a-3N"></a>于脓血中而起归命稽首，<a id="a-3O"></a>而形不随。<a id="a-3P"></a>如来即以右手，<a id="a-3Q"></a>从天帝释受取宝瓶，<a id="a-3R"></a>灌病比丘顶，<a id="a-3S"></a>左手摩拭病比丘身，<a id="a-3T"></a>身诸疮病随如来手寻得平复。<a id="a-3U"></a>得平复已，<a id="a-3V"></a>欢喜无量：<a id="a-3W"></a>“南无释迦牟尼！<a id="a-3X"></a>南无大慈悲父！<a id="a-3Y"></a>南无无上最胜医王！<a id="a-3Z"></a>而我今日身病除愈，<a id="a-3a"></a>唯有心病。<a id="a-3b"></a>如来今者，<a id="a-3c"></a>为怜愍故施我法药，<a id="a-3d"></a>除我身心所有重患。<a id="a-3e"></a>”</p>
  <p id="a3f">尔时，<a id="a-3g"></a>如来告病比丘：<a id="a-3h"></a>“如来今者念汝重恩！<a id="a-3i"></a>如来今者欲报汝恩！<a id="a-3j"></a>”</p>
  <p id="a3k">尔时，<a id="a-3l"></a>病比丘惊喜无量。<a id="a-3m"></a>佛时即为示教利喜，<a id="a-3n"></a>比丘欢喜即得阿罗汉果，<a id="a-3o"></a>三明六通，<a id="a-3p"></a>具八解脱。<a id="a-3q"></a>释提桓因及诸眷属，<a id="a-3r"></a>无量诸天皆堕疑网：<a id="a-3s"></a>“如来云何枉屈神德，<a id="a-3t"></a>洗病比丘疮痍脓血，<a id="a-3u"></a>云言报恩？<a id="a-3v"></a>其事云何？<a id="a-3w"></a>愿为我等分别解说。<a id="a-3x"></a>”</p>
  <p id="a3y">佛告释提桓因及诸天大众：<a id="a-3z"></a>“汝等善听，<a id="a-40"></a>当为汝说宿世之事。<a id="a-41"></a>释提桓因，<a id="a-42"></a>乃往过去无量阿僧祇劫，<a id="a-43"></a>尔时有王恶逆无道，<a id="a-44"></a>非理压伏逼夺取财。<a id="a-45"></a>尔时，<a id="a-46"></a>恶王与一五百，<a id="a-47"></a>深心相知，<a id="a-48"></a>密共要言：<a id="a-49"></a>‘若当有人犯官事者，<a id="a-4A"></a>汝当苦治，<a id="a-4B"></a>威恩随汝。<a id="a-4C"></a>若得财贿，<a id="a-4D"></a>与我共之。<a id="a-4E"></a>’尔时，<a id="a-4F"></a>五百常行鞭杖，<a id="a-4G"></a>得财多者便令不著，<a id="a-4H"></a>若无财者或致失命，<a id="a-4I"></a>以此为常。<a id="a-4J"></a>时有优婆塞犯小官事，<a id="a-4K"></a>将付五百应受鞭楚，<a id="a-4L"></a>闻是优婆塞是好善人便令无著，<a id="a-4M"></a>于楚毒中而得脱难，<a id="a-4N"></a>以是因缘欢喜无量。<a id="a-4O"></a>憍尸迦，<a id="a-4P"></a>当知尔时五百者，<a id="a-4Q"></a>今病比丘是；<a id="a-4R"></a>优婆塞者，<a id="a-4S"></a>今我身是。<a id="a-4T"></a>是故菩萨于无量阿僧祇劫轻恩重报，<a id="a-4U"></a>乃至正觉心常不忘。<a id="a-4V"></a>”</p>
  <p id="a4W">尔时，<a id="a-4X"></a>释提桓因及无量天众欢喜无量。<a id="a-4Y"></a>有四万八千诸天发阿耨多罗三藐三菩提心，<a id="a-4Z"></a>发菩提心已，<a id="a-4a"></a>作天伎乐，<a id="a-4b"></a>各还所止。</p>
  <p id="a4c">佛告阿难：<a id="a-4d"></a>“若有善男子、<a id="a-4e"></a>善女人知恩、<a id="a-4f"></a>报恩，<a id="a-4g"></a>当行四事：<a id="a-4h"></a>一者、<a id="a-4i"></a>亲近善友，<a id="a-4j"></a>二者、<a id="a-4k"></a>至心听法，<a id="a-4l"></a>三者、<a id="a-4m"></a>思惟其义，<a id="a-4n"></a>四者、<a id="a-4o"></a>如说修行。<a id="a-4p"></a>复有四法：<a id="a-4q"></a>一者、<a id="a-4r"></a>随法不随人，<a id="a-4s"></a>二者、<a id="a-4t"></a>随义不随字，<a id="a-4u"></a>三者、<a id="a-4v"></a>随智不随识，<a id="a-4w"></a>四者、<a id="a-4x"></a>随了义经不随不了义经。<a id="a-4y"></a>行此八法名为知恩。<a id="a-4z"></a>复行八法是名报恩。<a id="a-50"></a>何等为八？<a id="a-51"></a>一者、<a id="a-52"></a>利，<a id="a-53"></a>二者、<a id="a-54"></a>衰，<a id="a-55"></a>三者、<a id="a-56"></a>毁，<a id="a-57"></a>四者、<a id="a-58"></a>誉，<a id="a-59"></a>五者、<a id="a-5A"></a>称，<a id="a-5B"></a>六者、<a id="a-5C"></a>讥，<a id="a-5D"></a>七者、<a id="a-5E"></a>苦，<a id="a-5F"></a>八者、<a id="a-5G"></a>乐。<a id="a-5H"></a>复行四事，<a id="a-5I"></a>是名知恩，<a id="a-5J"></a>亦名报恩：<a id="a-5K"></a>一者、<a id="a-5L"></a>见恶众生心生怜愍，<a id="a-5M"></a>以修慈因缘故；<a id="a-5N"></a>二者、<a id="a-5O"></a>见苦众生目不暂舍，<a id="a-5P"></a>起悲因缘故；<a id="a-5Q"></a>三者、<a id="a-5R"></a>见师长、<a id="a-5S"></a>父母、<a id="a-5T"></a>有德之人心情欢悦，<a id="a-5U"></a>起喜因缘故；<a id="a-5V"></a>四者、<a id="a-5W"></a>见怨家众生心不嗔恚，<a id="a-5X"></a>修舍因缘故。<a id="a-5Y"></a>”</p>
  <p id="a5Z">尔时，<a id="a-5a"></a>阿难即整衣服，<a id="a-5b"></a>前白佛言：<a id="a-5c"></a>“世尊，<a id="a-5d"></a>如来初发菩提心时知恩报恩，<a id="a-5e"></a>行初四事，<a id="a-5f"></a>其义云何？<a id="a-5g"></a>”</p>
  <p id="a5h">佛告阿难：<a id="a-5i"></a>“乃往过去无量阿僧祇劫，<a id="a-5j"></a>尔时有佛出世，<a id="a-5k"></a>名毗婆尸如来、<a id="a-5l"></a>应供、<a id="a-5m"></a>正遍知、<a id="a-5n"></a>明行足、<a id="a-5o"></a>善逝、<a id="a-5p"></a>世间解、<a id="a-5q"></a>无上士、<a id="a-5r"></a>调御丈夫、<a id="a-5s"></a>天人师、<a id="a-5t"></a>佛、<a id="a-5u"></a>世尊，<a id="a-5v"></a>出兴于世，<a id="a-5w"></a>教导有缘。<a id="a-5x"></a>有缘已尽，<a id="a-5y"></a>迁神涅槃，<a id="a-5z"></a>正法、<a id="a-60"></a>像法灭已，<a id="a-61"></a>有国名波罗奈，<a id="a-62"></a>人民炽盛，<a id="a-63"></a>国土丰熟。<a id="a-64"></a>其王常以正法治国，<a id="a-65"></a>不枉人民。<a id="a-66"></a>其国有山名仙圣山，<a id="a-67"></a>其山常有五百辟支佛止住其中，<a id="a-68"></a>多有五通神仙亦住其中。<a id="a-69"></a>尔时，<a id="a-6A"></a>多有诸禽兽等而来依附。<a id="a-6B"></a>有一师子名曰坚誓，<a id="a-6C"></a>身毛金色，<a id="a-6D"></a>有大威武，<a id="a-6E"></a>力敌于千，<a id="a-6F"></a>发声哮吼，<a id="a-6G"></a>飞鸟堕落，<a id="a-6H"></a>走兽隐伏。<a id="a-6I"></a>游行山泽，<a id="a-6J"></a>见一辟支佛沙门威仪清净，<a id="a-6K"></a>见已心喜日日亲近，<a id="a-6L"></a>常闻诵经说微妙法。<a id="a-6M"></a>尔时，<a id="a-6N"></a>有大猎师，<a id="a-6O"></a>见是师子身毛金色，<a id="a-6P"></a>心生欢喜而作是念：<a id="a-6Q"></a>‘我若得此师子，<a id="a-6R"></a>剥取其皮奉上国王，<a id="a-6S"></a>必施爵禄七世无乏。<a id="a-6T"></a>’思惟是已，<a id="a-6U"></a>复发是言：<a id="a-6V"></a>‘坚誓师子，<a id="a-6W"></a>兽中之王，<a id="a-6X"></a>弓箭所不及，<a id="a-6Y"></a>弶网所不制，<a id="a-6Z"></a>我今复当更设异计。<a id="a-6a"></a>坚誓师子所敬望者，<a id="a-6b"></a>乃是沙门。<a id="a-6c"></a>我今当作沙门之像，<a id="a-6d"></a>密弓射之，<a id="a-6e"></a>袈裟覆上，<a id="a-6f"></a>细视徐行往诣树下。<a id="a-6g"></a>彼若见我必来亲附，<a id="a-6h"></a>以亲近已便复挽弓，<a id="a-6i"></a>药箭射之，<a id="a-6j"></a>万无不获。<a id="a-6k"></a>’思惟是已，<a id="a-6l"></a>即便还家，<a id="a-6m"></a>而唱是言：<a id="a-6n"></a>‘祖先已来历世相承常为猎师，<a id="a-6o"></a>未曾闻兽身毛金色，<a id="a-6p"></a>况复见之！<a id="a-6q"></a>’今欲猎取，<a id="a-6r"></a>即剃须发而被法服，<a id="a-6s"></a>如所思惟，<a id="a-6t"></a>还入山中坐一树下。<a id="a-6u"></a>尔时，<a id="a-6v"></a>坚誓师子见是比丘心生欢喜，<a id="a-6w"></a>腾跃亲附，<a id="a-6x"></a>舐比丘足。<a id="a-6y"></a>尔时，<a id="a-6z"></a>猎师即便射之，<a id="a-70"></a>既被毒箭，<a id="a-71"></a>啀喍哮吼欲前搏撮，<a id="a-72"></a>临欲毁害，<a id="a-73"></a>复作是念：<a id="a-74"></a>‘此是沙门被坏色衣，<a id="a-75"></a>是三世佛贤圣幖帜。<a id="a-76"></a>我今若害，<a id="a-77"></a>不足为难。<a id="a-78"></a>若夺其命，<a id="a-79"></a>便夺诸佛贤圣幖相。<a id="a-7A"></a>’思惟是已，<a id="a-7B"></a>饮气忍苦。<a id="a-7C"></a>复经少时，<a id="a-7D"></a>毒药转深，<a id="a-7E"></a>苦痛难忍。<a id="a-7F"></a>思惟是已，<a id="a-7G"></a>复欲搏啮，<a id="a-7H"></a>复发是言：<a id="a-7I"></a>‘不足为难！<a id="a-7J"></a>若毁害者，<a id="a-7K"></a>诸佛贤圣之所呵责。<a id="a-7L"></a>又复世间善恶不别，<a id="a-7M"></a>此是恶人，<a id="a-7N"></a>怀毒阴谋欲来害我。<a id="a-7O"></a>我若不忍，<a id="a-7P"></a>与彼恶人则无有异。<a id="a-7Q"></a>修忍之人，<a id="a-7R"></a>一切爱敬！<a id="a-7S"></a>不忍之人，<a id="a-7T"></a>众所憎恶，<a id="a-7U"></a>增长烦恼；<a id="a-7V"></a>长烦恼故，<a id="a-7W"></a>生死增长；<a id="a-7X"></a>长生死故，<a id="a-7Y"></a>生诸难处；<a id="a-7Z"></a>生难处故，<a id="a-7a"></a>远离善友；<a id="a-7b"></a>远善友故，<a id="a-7c"></a>不闻正法；<a id="a-7d"></a>不闻正法故，<a id="a-7e"></a>重翳疑网；<a id="a-7f"></a>以疑网故，<a id="a-7g"></a>远离阿耨多罗三藐三菩提，<a id="a-7h"></a>是故我今不应起恶。<a id="a-7i"></a>’作是念已，<a id="a-7j"></a>即说偈言：</p>
  <p id="a7k">“‘愿自丧身命，<a id="a-7l"></a>终不起恶心，</p>
  <p id="a7m">向于坏色服！<a id="a-7n"></a>愿自丧身命，</p>
  <p id="a7o">终不起恶心，<a id="a-7p"></a>向于出家人！<a id="a-7q"></a>’</p>
  <p id="a7r">“说是偈已，<a id="a-7s"></a>即便命终。<a id="a-7t"></a>天地六反震动，<a id="a-7u"></a>惊诸禽兽四散驰走，<a id="a-7v"></a>无云雨血，<a id="a-7w"></a>日无精光。<a id="a-7x"></a>尔时，<a id="a-7y"></a>猎师即脱被服，<a id="a-7z"></a>持刀剥之，<a id="a-80"></a>担负还归；<a id="a-81"></a>既至家已，<a id="a-82"></a>奉上国王。<a id="a-83"></a>王见欢喜，<a id="a-84"></a>问诸臣言：<a id="a-85"></a>‘我从生来，<a id="a-86"></a>未闻畜兽身毛金色，<a id="a-87"></a>如何今日亲自眼见！<a id="a-88"></a>奇哉！<a id="a-89"></a>怪哉！<a id="a-8A"></a>’徐问猎师：<a id="a-8B"></a>‘以何方便而得是皮？<a id="a-8C"></a>’尔时，<a id="a-8D"></a>猎师即前白王：<a id="a-8E"></a>‘唯愿大王赐我无畏，<a id="a-8F"></a>当以上事向大王说。<a id="a-8G"></a>’王言：<a id="a-8H"></a>‘随汝所愿。<a id="a-8I"></a>’尔时，<a id="a-8J"></a>猎师具以上事向大王说。<a id="a-8K"></a>王闻是语，<a id="a-8L"></a>心生忧恼，<a id="a-8M"></a>譬如人噎，<a id="a-8N"></a>既不得咽，<a id="a-8O"></a>又不得吐。<a id="a-8P"></a>即出，<a id="a-8Q"></a>宣令一切大臣及诸小王大众已集，<a id="a-8R"></a>即自宣言：<a id="a-8S"></a>‘诸君当知，<a id="a-8T"></a>我曾从智者闻如是语：<a id="a-8U"></a>‘若有畜兽，<a id="a-8V"></a>身毛金色，<a id="a-8W"></a>必是菩萨。<a id="a-8X"></a>’若一众生发菩提心，<a id="a-8Y"></a>令一切众生得大利益。<a id="a-8Z"></a>如何今日是恶猎师，<a id="a-8a"></a>设是方便杀是菩萨？<a id="a-8b"></a>我今若以官爵俸禄、<a id="a-8c"></a>象马、<a id="a-8d"></a>七珍、<a id="a-8e"></a>衣服、<a id="a-8f"></a>饮食、<a id="a-8g"></a>钱财谷帛赐是恶人，<a id="a-8h"></a>则与彼一道共为劳侣。<a id="a-8i"></a>’思惟是已，<a id="a-8j"></a>即取猎师夺其命根，<a id="a-8k"></a>持师子皮还入山中。<a id="a-8l"></a>到尸骸所，<a id="a-8m"></a>即以牛头栴檀聚而成[卄/積]，<a id="a-8n"></a>以火阇维师子皮骨，<a id="a-8o"></a>收取舍利起塔供养。<a id="a-8p"></a>”</p>
  <p id="a8q">佛告阿难：<a id="a-8r"></a>“诸善男子，<a id="a-8s"></a>坚誓师子者，<a id="a-8t"></a>今则我身释迦文是。<a id="a-8u"></a>菩萨如是亲近善友，<a id="a-8v"></a>乃至丧命，<a id="a-8w"></a>终不起恶。<a id="a-8x"></a>何以故？<a id="a-8y"></a>为知恩报恩故。<a id="a-8z"></a>所以者何？<a id="a-90"></a>菩萨得近善知识故，<a id="a-91"></a>能速成办阿耨多罗三藐三菩提。<a id="a-92"></a>善男子，<a id="a-93"></a>菩萨常勤求善知识，<a id="a-94"></a>为闻佛法乃至一句一偈一义，<a id="a-95"></a>三界烦恼皆悉萎悴。<a id="a-96"></a>菩萨至心求佛语时，<a id="a-97"></a>渴法情重不惜身命，<a id="a-98"></a>设践热铁猛火之地不以为患。<a id="a-99"></a>菩萨为一偈故尚不惜命，<a id="a-9A"></a>况十二部经！<a id="a-9B"></a>为一偈故尚不惜命，<a id="a-9C"></a>况余财物！<a id="a-9D"></a>闻法利故，<a id="a-9E"></a>身得安乐，<a id="a-9F"></a>深生信心、<a id="a-9G"></a>直心、<a id="a-9H"></a>正见。<a id="a-9I"></a>见说法者，<a id="a-9J"></a>如见父母，<a id="a-9K"></a>心无憍慢。<a id="a-9L"></a>为众生故至心听法，<a id="a-9M"></a>不为利养。<a id="a-9N"></a>为众生故，<a id="a-9O"></a>不为自利。<a id="a-9P"></a>为正法故，<a id="a-9Q"></a>不畏王难、<a id="a-9R"></a>饥渴寒热、<a id="a-9S"></a>虎狼恶兽、<a id="a-9T"></a>盗贼等事。<a id="a-9U"></a>先自调伏烦恼诸根，<a id="a-9V"></a>然后听法。<a id="a-9W"></a>非时不听，<a id="a-9X"></a>至心听法。<a id="a-9Y"></a>恭敬说者，<a id="a-9Z"></a>尊重于法。<a id="a-9a"></a>是名菩萨知恩报恩。</p>
  <p id="a9b">“云何菩萨至心听法？<a id="a-9c"></a>听法有四：<a id="a-9d"></a>一者、<a id="a-9e"></a>至心，<a id="a-9f"></a>二者、<a id="a-9g"></a>一心，<a id="a-9h"></a>三者、<a id="a-9i"></a>一切心，<a id="a-9j"></a>四者、<a id="a-9k"></a>善心。<a id="a-9l"></a>是名菩萨勤求十二部经。<a id="a-9m"></a>所以者何？<a id="a-9n"></a>念佛重恩，<a id="a-9o"></a>为欲流布诸佛正法，<a id="a-9p"></a>为欲增长诸佛法故，<a id="a-9q"></a>为令世间信佛法故，<a id="a-9r"></a>为令一切无量众生悉得无上菩提道故。<a id="a-9s"></a>是故菩萨念十方无量诸众生故，<a id="a-9t"></a>为报诸佛之重恩故，<a id="a-9u"></a>是故菩萨所以勤求十二部经。<a id="a-9v"></a>菩萨何故勤求佛法？<a id="a-9w"></a>欲令众生生信心故，<a id="a-9x"></a>是故求于因论。<a id="a-9y"></a>为知诸过罪故，<a id="a-9z"></a>为破外道恶邪论故，<a id="a-A0"></a>为知方便调众生故，<a id="a-A1"></a>为欲分别如来语义世语义故，<a id="a-A2"></a>是故菩萨求于因论。<a id="a-A3"></a>菩萨何故求于声论？<a id="a-A4"></a>为令言辞净庄严故，<a id="a-A5"></a>不净之言不能宣说明了义故，<a id="a-A6"></a>为欲解知一切义故，<a id="a-A7"></a>不坏正语憍慢心故，<a id="a-A8"></a>破于邪见为知方便调众生故，<a id="a-A9"></a>是故菩萨求于声论。<a id="a-AA"></a>菩萨何故求诸医方？<a id="a-AB"></a>为令众生离诸恶不善四百四病故，<a id="a-AC"></a>为怜愍一切众生为令生信心故，<a id="a-AD"></a>既得离患心生欢喜故，<a id="a-AE"></a>以得欢喜心常念诸佛大悲度众生故，<a id="a-AF"></a>是故菩萨求诸医方。<a id="a-AG"></a>菩萨何故求世方术？<a id="a-AH"></a>为易得财利众生故，<a id="a-AI"></a>为众生生信心故，<a id="a-AJ"></a>为知世事破憍慢故，<a id="a-AK"></a>调伏众生故，<a id="a-AL"></a>破一切法相诸暗障故。<a id="a-AM"></a>若有菩萨，<a id="a-AN"></a>不能如是求五事者，<a id="a-AO"></a>终不能得阿耨多罗三藐三菩提成一切智。<a id="a-AP"></a>为得无上菩提故求于五事。</p>
  <p id="aAQ">“菩萨知恩报恩者，<a id="a-AR"></a>为众生说，<a id="a-AS"></a>说何事？<a id="a-AT"></a>云何说？<a id="a-AU"></a>说何事谓十二部经？<a id="a-AV"></a>云何说成就五事？<a id="a-AW"></a>为得阿耨多罗三藐三菩提故，<a id="a-AX"></a>说有二事：<a id="a-AY"></a>一者、<a id="a-AZ"></a>次第说，<a id="a-Aa"></a>二者、<a id="a-Ab"></a>清净说。<a id="a-Ac"></a>次第说者，<a id="a-Ad"></a>初说檀波罗蜜，<a id="a-Ae"></a>次说尸波罗蜜乃至般若波罗蜜。<a id="a-Af"></a>为知恩报恩故，<a id="a-Ag"></a>思惟其义，<a id="a-Ah"></a>如法而住，<a id="a-Ai"></a>是名次第说。<a id="a-Aj"></a>清净说者，<a id="a-Ak"></a>听者坐，<a id="a-Al"></a>说者立，<a id="a-Am"></a>不应为说。<a id="a-An"></a>若听者，<a id="a-Ao"></a>求于法过，<a id="a-Ap"></a>求说者过，<a id="a-Aq"></a>不应为说。<a id="a-Ar"></a>若听者，<a id="a-As"></a>依人不依法，<a id="a-At"></a>不依法者，<a id="a-Au"></a>不应为说。<a id="a-Av"></a>若听者，<a id="a-Aw"></a>依字不依义，<a id="a-Ax"></a>不应为说；<a id="a-Ay"></a>乃至听者，<a id="a-Az"></a>不依了义经者，<a id="a-B0"></a>不应为说。<a id="a-B1"></a>何以故？<a id="a-B2"></a>是人不能恭敬诸佛菩萨清净法故。<a id="a-B3"></a>若说者尊重于法，<a id="a-B4"></a>听法之人亦生宗敬，<a id="a-B5"></a>至心听受不生轻慢，<a id="a-B6"></a>是名清净说法。<a id="a-B7"></a>次第说者一切说，<a id="a-B8"></a>一切说者，<a id="a-B9"></a>谓十二部经，<a id="a-BA"></a>乃至一句一偈乃至半偈。<a id="a-BB"></a>若辞若义若法，<a id="a-BC"></a>于其法义示教利喜时，<a id="a-BD"></a>或时呵责，<a id="a-BE"></a>或时真说，<a id="a-BF"></a>或时喻说，<a id="a-BG"></a>随所应说，<a id="a-BH"></a>或浅近说，<a id="a-BI"></a>或易入说，<a id="a-BJ"></a>随所乐闻，<a id="a-BK"></a>是名菩萨知恩报恩次第说法。<a id="a-BL"></a>清净说者，<a id="a-BM"></a>菩萨摩诃萨于怨憎中修习慈心，<a id="a-BN"></a>得慈心已，<a id="a-BO"></a>于恶众生及放逸人，<a id="a-BP"></a>以诸方便而为说法，<a id="a-BQ"></a>乃至爱乐其心慢恣及贫穷人，<a id="a-BR"></a>方便开示而为说法，<a id="a-BS"></a>不为赞己毁他、<a id="a-BT"></a>饮食利养、<a id="a-BU"></a>名誉故，<a id="a-BV"></a>是名菩萨知恩报恩清净说法。<a id="a-BW"></a>云何如法住？<a id="a-BX"></a>身口意业修习善法，<a id="a-BY"></a>具足清净知恩报恩，<a id="a-BZ"></a>为庄严阿耨多罗三藐三菩提故。</p>
  <p id="aBa">“复次，<a id="a-Bb"></a>菩萨摩诃萨知恩报恩，<a id="a-Bc"></a>思惟其义，<a id="a-Bd"></a>多闻逮得总持炽然法炬，<a id="a-Be"></a>为利益一切众生，<a id="a-Bf"></a>应当修施、<a id="a-Bg"></a>戒、<a id="a-Bh"></a>多闻。<a id="a-Bi"></a>供养说者，<a id="a-Bj"></a>不求法过及说者过，<a id="a-Bk"></a>无有害心，<a id="a-Bl"></a>施众无畏，<a id="a-Bm"></a>是名知恩。<a id="a-Bn"></a>受人天乐，<a id="a-Bo"></a>得道涅槃，<a id="a-Bp"></a>是名报恩。<a id="a-Bq"></a>菩萨复有四种，<a id="a-Br"></a>修于忍辱破坏不忍，<a id="a-Bs"></a>庄严菩提摄取众生，<a id="a-Bt"></a>令修忍辱若自忍、<a id="a-Bu"></a>若使他忍，<a id="a-Bv"></a>远离怖畏，<a id="a-Bw"></a>是名知恩。<a id="a-Bx"></a>以忍辱因缘，<a id="a-By"></a>无有嗔心，<a id="a-Bz"></a>眷属不坏，<a id="a-C0"></a>不受苦恼，<a id="a-C1"></a>心无悔恨，<a id="a-C2"></a>舍是身已受人天乐，<a id="a-C3"></a>得涅槃乐，<a id="a-C4"></a>是名报恩。<a id="a-C5"></a>善男子，<a id="a-C6"></a>菩萨复有四事，<a id="a-C7"></a>勤修精进破坏懈怠，<a id="a-C8"></a>庄严菩提摄取众生，<a id="a-C9"></a>为菩提道令修精进，<a id="a-CA"></a>卧安觉安离诸烦恼，<a id="a-CB"></a>增长善法，<a id="a-CC"></a>身受安乐，<a id="a-CD"></a>是名自利。<a id="a-CE"></a>菩萨精进不恼众生打掷呵骂，<a id="a-CF"></a>是名利他。<a id="a-CG"></a>舍是身已受人天乐，<a id="a-CH"></a>身得大力获菩提道，<a id="a-CI"></a>是名大果。<a id="a-CJ"></a>是名菩萨精进四事。<a id="a-CK"></a>菩萨修定破坏乱心，<a id="a-CL"></a>庄严菩提摄取众生，<a id="a-CM"></a>为菩提道令修禅定，<a id="a-CN"></a>现受世乐身心寂静，<a id="a-CO"></a>是名知恩。<a id="a-CP"></a>以身心寂静故不恼众生，<a id="a-CQ"></a>是名报恩。<a id="a-CR"></a>报恩菩萨舍是身已，<a id="a-CS"></a>受清净身，<a id="a-CT"></a>安隐快乐得大涅槃。<a id="a-CU"></a>是名菩萨禅定四事。</p>
  <p id="aCV">“复次，<a id="a-CW"></a>菩萨知恩报恩，<a id="a-CX"></a>成就智慧破坏无明，<a id="a-CY"></a>庄严菩提，<a id="a-CZ"></a>以四摄法摄取众生，<a id="a-Ca"></a>为菩提道修行智慧，<a id="a-Cb"></a>以知法界故受身安乐，<a id="a-Cc"></a>是名自利。<a id="a-Cd"></a>能发众生世间之事及出世事，<a id="a-Ce"></a>是名利他。<a id="a-Cf"></a>能坏烦恼、<a id="a-Cg"></a>智慧二障，<a id="a-Ch"></a>是名大果。<a id="a-Ci"></a>是名知恩，<a id="a-Cj"></a>是名报恩。<a id="a-Ck"></a>菩萨智慧四事不可思议。<a id="a-Cl"></a>复次，<a id="a-Cm"></a>菩萨以宿命智知宿世事，<a id="a-Cn"></a>为观众生善恶诸业同受善者。<a id="a-Co"></a>为欲利益一切众生故，<a id="a-Cp"></a>菩萨摩诃萨以大方便处兜率天成就寿命，<a id="a-Cq"></a>有三事胜：<a id="a-Cr"></a>一者、<a id="a-Cs"></a>寿胜，<a id="a-Ct"></a>二者、<a id="a-Cu"></a>色胜，<a id="a-Cv"></a>三者、<a id="a-Cw"></a>名称胜。<a id="a-Cx"></a>初下之时，<a id="a-Cy"></a>放大光明遍照十方。<a id="a-Cz"></a>自知始入母胞胎时住时出时。<a id="a-D0"></a>于十方面行七步时，<a id="a-D1"></a>无人扶持，<a id="a-D2"></a>作如是言：<a id="a-D3"></a>‘我今此身是最后边！<a id="a-D4"></a>’诸天鬼神、<a id="a-D5"></a>乾闼婆、<a id="a-D6"></a>阿修罗、<a id="a-D7"></a>迦楼罗、<a id="a-D8"></a>紧那罗、<a id="a-D9"></a>摩睺罗伽，<a id="a-DA"></a>以诸华香微妙伎乐幡盖供养。<a id="a-DB"></a>三十二相庄严其身无能胜者。<a id="a-DC"></a>以慈善力坏魔兵众，<a id="a-DD"></a>一一支节同那罗延所得大力。<a id="a-DE"></a>童龀之年不学世事而能知之，<a id="a-DF"></a>无师而学自然而得阿耨多罗三藐三菩提。<a id="a-DG"></a>梵天劝请为诸众生转正法轮。<a id="a-DH"></a>正受三昧，<a id="a-DI"></a>雷声震吼不能令动。<a id="a-DJ"></a>诸兽亲附爱如父母，<a id="a-DK"></a>畜生奉食。<a id="a-DL"></a>佛知心故，<a id="a-DM"></a>云神降雨洗浴其身，<a id="a-DN"></a>树垂曲枝荫翳其躯。<a id="a-DO"></a>既成道已，<a id="a-DP"></a>六年之中，<a id="a-DQ"></a>魔常伺求不得其短。<a id="a-DR"></a>常在禅定，<a id="a-DS"></a>成就六念，<a id="a-DT"></a>心善能了知觉观起灭。<a id="a-DU"></a>是名菩萨共生不可思议。<a id="a-DV"></a>不共生者，<a id="a-DW"></a>为欲利益一切众生，<a id="a-DX"></a>如彼狂人缘见如来还得本心，<a id="a-DY"></a>盲者得眼、<a id="a-DZ"></a>倒产得顺、<a id="a-Da"></a>聋者得听，<a id="a-Db"></a>贪嗔痴者悉得除灭，<a id="a-Dc"></a>是名不共生不可思议。<a id="a-Dd"></a>又共生者，<a id="a-De"></a>如来所行不可思议，<a id="a-Df"></a>常右胁卧如师子王，<a id="a-Dg"></a>若草若叶无有动乱，<a id="a-Dh"></a>旋蓝猛风不动衣服，<a id="a-Di"></a>发足行步如师子王、<a id="a-Dj"></a>白鹅王等，<a id="a-Dk"></a>若欲行时先发右足，<a id="a-Dl"></a>所行之处高下皆平，<a id="a-Dm"></a>食无完过遗粒在口，<a id="a-Dn"></a>是名共生不可思议。<a id="a-Do"></a>复次，<a id="a-Dp"></a>共生不可思议：<a id="a-Dq"></a>一者、<a id="a-Dr"></a>足下平，<a id="a-Ds"></a>二者、<a id="a-Dt"></a>足下千辐轮，<a id="a-Du"></a>三者、<a id="a-Dv"></a>指纤长，<a id="a-Dw"></a>四者、<a id="a-Dx"></a>足跟[月+庸]满，<a id="a-Dy"></a>五者、<a id="a-Dz"></a>指网缦，<a id="a-E0"></a>六者、<a id="a-E1"></a>手足柔软，<a id="a-E2"></a>七者、<a id="a-E3"></a>[月+庸]膊肠如伊尼延鹿王，<a id="a-E4"></a>八者、<a id="a-E5"></a>踝骨不现，<a id="a-E6"></a>九者、<a id="a-E7"></a>平立手摩于膝，<a id="a-E8"></a>十者、<a id="a-E9"></a>阴藏相如象马王，<a id="a-EA"></a>十一者、<a id="a-EB"></a>身圆满足如尼拘陀树，<a id="a-EC"></a>十二者、<a id="a-ED"></a>身毛上靡，<a id="a-EE"></a>十三者、<a id="a-EF"></a>一一毛右旋，<a id="a-EG"></a>十四者、<a id="a-EH"></a>身真金色，<a id="a-EI"></a>十五者、<a id="a-EJ"></a>常光各一寻，<a id="a-EK"></a>十六者、<a id="a-EL"></a>皮肤细软尘垢不著，<a id="a-EM"></a>十七者、<a id="a-EN"></a>七处满，<a id="a-EO"></a>十八者、<a id="a-EP"></a>上身如师子，<a id="a-EQ"></a>十九者、<a id="a-ER"></a>臂肘[月+庸]圆，<a id="a-ES"></a>二十者、<a id="a-ET"></a>缺骨平满，<a id="a-EU"></a>二十一者、<a id="a-EV"></a>得身[月+庸]相，<a id="a-EW"></a>二十二者、<a id="a-EX"></a>口四十齿，<a id="a-EY"></a>二十三者、<a id="a-EZ"></a>齿密不疏现而齐平，<a id="a-Ea"></a>二十四者、<a id="a-Eb"></a>齿色白，<a id="a-Ec"></a>二十五者、<a id="a-Ed"></a>颊车方如师子，<a id="a-Ee"></a>二十六者、<a id="a-Ef"></a>味中得上味，<a id="a-Eg"></a>二十七者、<a id="a-Eh"></a>肉髻相，<a id="a-Ei"></a>二十八者、<a id="a-Ej"></a>广长舌，<a id="a-Ek"></a>二十九者、<a id="a-El"></a>梵音声，<a id="a-Em"></a>三十者、<a id="a-En"></a>目绀青色，<a id="a-Eo"></a>三十一者、<a id="a-Ep"></a>眼如牛王，<a id="a-Eq"></a>三十二者、<a id="a-Er"></a>眉间白毫。<a id="a-Es"></a>如是八十种不可思议相好。<a id="a-Et"></a>一一相好复有无量百千种微妙相好，<a id="a-Eu"></a>一一相好皆是菩萨从初发心坚固菩提，<a id="a-Ev"></a>知恩报恩，<a id="a-Ew"></a>修是妙行，<a id="a-Ex"></a>是故今得无上菩提。<a id="a-Ey"></a>”</p>
  <p id="aEz">佛言：<a id="a-F0"></a>“如来久于无量阿僧祇劫，<a id="a-F1"></a>至心修持净戒故，<a id="a-F2"></a>得足下平，<a id="a-F3"></a>供养父母、<a id="a-F4"></a>和尚、<a id="a-F5"></a>师长有德之人，<a id="a-F6"></a>以是因缘，<a id="a-F7"></a>得足下轮相。<a id="a-F8"></a>于诸众生不生害心无劫盗想，<a id="a-F9"></a>若见父母、<a id="a-FA"></a>和尚、<a id="a-FB"></a>师长有德之人，<a id="a-FC"></a>远出奉迎，<a id="a-FD"></a>安施床座，<a id="a-FE"></a>恭敬礼拜破除憍慢，<a id="a-FF"></a>以是因缘，<a id="a-FG"></a>得纤长指。<a id="a-FH"></a>具上三行，<a id="a-FI"></a>得足跟[月+庸]满。<a id="a-FJ"></a>以四摄法摄取众生，<a id="a-FK"></a>以是因缘，<a id="a-FL"></a>得指网缦。<a id="a-FM"></a>以好酥油摩洗父母、<a id="a-FN"></a>和尚、<a id="a-FO"></a>师长有德之人，<a id="a-FP"></a>以是因缘，<a id="a-FQ"></a>得手足柔软。<a id="a-FR"></a>修集善法不知厌足，<a id="a-FS"></a>以是因缘，<a id="a-FT"></a>得[月+庸]膊肠。<a id="a-FU"></a>闻法欢喜乐为人说，<a id="a-FV"></a>为法走使，<a id="a-FW"></a>以是因缘，<a id="a-FX"></a>得踝骨不现相。<a id="a-FY"></a>三业清净，<a id="a-FZ"></a>瞻病施药，<a id="a-Fa"></a>破除憍慢，<a id="a-Fb"></a>饮食知足，<a id="a-Fc"></a>以是因缘，<a id="a-Fd"></a>得平立手摩膝相。<a id="a-Fe"></a>见分离者善言和合，<a id="a-Ff"></a>自修惭愧亦教人修，<a id="a-Fg"></a>以是因缘，<a id="a-Fh"></a>得马藏相。<a id="a-Fi"></a>自净三业亦教人净，<a id="a-Fj"></a>若有众生四大不调能为疗治，<a id="a-Fk"></a>以是因缘，<a id="a-Fl"></a>得身圆相。<a id="a-Fm"></a>闻法欢喜，<a id="a-Fn"></a>乐为人说，<a id="a-Fo"></a>以是因缘，<a id="a-Fp"></a>得身毛上靡相。<a id="a-Fq"></a>思惟诸法甚深之义，<a id="a-Fr"></a>乐修善法，<a id="a-Fs"></a>供养父母、<a id="a-Ft"></a>和尚、<a id="a-Fu"></a>师长有德之人，<a id="a-Fv"></a>若行道路、<a id="a-Fw"></a>佛塔、<a id="a-Fx"></a>僧坊，<a id="a-Fy"></a>除去塼石荆棘不净，<a id="a-Fz"></a>以是因缘，<a id="a-G0"></a>得一一毛右旋相。<a id="a-G1"></a>若以饮食璎珞施人，<a id="a-G2"></a>除去嗔心，<a id="a-G3"></a>以是因缘，<a id="a-G4"></a>获得二相：<a id="a-G5"></a>一者、<a id="a-G6"></a>金色，<a id="a-G7"></a>二者、<a id="a-G8"></a>常光。<a id="a-G9"></a>以何业缘得一一毛相？<a id="a-GA"></a>即此业缘，<a id="a-GB"></a>得身细软，<a id="a-GC"></a>尘垢不著。<a id="a-GD"></a>常施众生所须之物，<a id="a-GE"></a>以是因缘，<a id="a-GF"></a>得七处满相。<a id="a-GG"></a>自破憍慢调柔其性，<a id="a-GH"></a>随众生心如法而行，<a id="a-GI"></a>为除不善教以善法，<a id="a-GJ"></a>以是因缘，<a id="a-GK"></a>得上身如师子相，<a id="a-GL"></a>得臂肘[月+庸]圆、<a id="a-GM"></a>胸骨平满相。<a id="a-GN"></a>以何业缘得纤指相？<a id="a-GO"></a>即此业缘得身[月+庸]相。<a id="a-GP"></a>远离两舌和合斗诤，<a id="a-GQ"></a>以是因缘，<a id="a-GR"></a>得四十齿相、<a id="a-GS"></a>齿密不疏相、<a id="a-GT"></a>齿齐平相。<a id="a-GU"></a>修欲界慈，<a id="a-GV"></a>以是因缘，<a id="a-GW"></a>得白齿相。<a id="a-GX"></a>见有求者欢喜迎送，<a id="a-GY"></a>以是因缘，<a id="a-GZ"></a>得方颊车相。<a id="a-Ga"></a>等视众生犹如一子，<a id="a-Gb"></a>以是因缘，<a id="a-Gc"></a>得上味相。<a id="a-Gd"></a>常施众生无上法味，<a id="a-Ge"></a>见有忘者施其忆念，<a id="a-Gf"></a>自持五戒转以教人，<a id="a-Gg"></a>修集悲心能大法施，<a id="a-Gh"></a>以是因缘，<a id="a-Gi"></a>得肉髻相、<a id="a-Gj"></a>广长舌相。<a id="a-Gk"></a>实语、<a id="a-Gl"></a>法喜语、<a id="a-Gm"></a>法软语、<a id="a-Gn"></a>非时不语，<a id="a-Go"></a>以是因缘，<a id="a-Gp"></a>得梵音声相。<a id="a-Gq"></a>修集悲心，<a id="a-Gr"></a>视诸众生犹如父母，<a id="a-Gs"></a>以是因缘，<a id="a-Gt"></a>获得二相：<a id="a-Gu"></a>一者、<a id="a-Gv"></a>目绀青色，<a id="a-Gw"></a>二者、<a id="a-Gx"></a>眼如牛王。<a id="a-Gy"></a>见有德者称实赞叹，<a id="a-Gz"></a>以是因缘，<a id="a-H0"></a>得白毫相、<a id="a-H1"></a>三十二相。<a id="a-H2"></a>虽复各各说其因缘，<a id="a-H3"></a>真因缘者，<a id="a-H4"></a>持戒精进。<a id="a-H5"></a>何以故？<a id="a-H6"></a>若不持戒能修精进，<a id="a-H7"></a>尚不得人身，<a id="a-H8"></a>况得三十二相、<a id="a-H9"></a>无见顶及肉髻相等无差别！<a id="a-HA"></a>复次，<a id="a-HB"></a>凡所作事定心不悔，<a id="a-HC"></a>以是因缘，<a id="a-HD"></a>得足下平相。<a id="a-HE"></a>若至心作，<a id="a-HF"></a>以是因缘，<a id="a-HG"></a>得千辐轮相、<a id="a-HH"></a>第二第三指网缦相、<a id="a-HI"></a>七处满相、<a id="a-HJ"></a>细软肩、<a id="a-HK"></a>圆缺满身、<a id="a-HL"></a>直广长舌相。<a id="a-HM"></a>若常作者，<a id="a-HN"></a>以是因缘，<a id="a-HO"></a>得长指相、<a id="a-HP"></a>平住摩膝、<a id="a-HQ"></a>常光一寻相、<a id="a-HR"></a>齿密不疏相。<a id="a-HS"></a>若净作者，<a id="a-HT"></a>以是因缘，<a id="a-HU"></a>获得余相。<a id="a-HV"></a>复次，<a id="a-HW"></a>若于众生生淳善心，<a id="a-HX"></a>以是因缘，<a id="a-HY"></a>得手足柔软，<a id="a-HZ"></a>肤体细滑，<a id="a-Ha"></a>尘垢不著。<a id="a-Hb"></a>次第修集，<a id="a-Hc"></a>时节修集，<a id="a-Hd"></a>以是因缘，<a id="a-He"></a>得第二、<a id="a-Hf"></a>第三、<a id="a-Hg"></a>第四相。<a id="a-Hh"></a>喜修善法，<a id="a-Hi"></a>心无悔退，<a id="a-Hj"></a>以是因缘，<a id="a-Hk"></a>得金色身、<a id="a-Hl"></a>常光、<a id="a-Hm"></a>齿白、<a id="a-Hn"></a>眉间毫相。<a id="a-Ho"></a>若闻赞叹不生憍慢，<a id="a-Hp"></a>覆藏善法不令人知，<a id="a-Hq"></a>以是因缘，<a id="a-Hr"></a>得马藏相。<a id="a-Hs"></a>所修善法回向菩提，<a id="a-Ht"></a>以是因缘，<a id="a-Hu"></a>得一一孔一毛相、<a id="a-Hv"></a>身毛上靡、<a id="a-Hw"></a>口四十齿、<a id="a-Hx"></a>最上味相。<a id="a-Hy"></a>勤精进故，<a id="a-Hz"></a>以是因缘，<a id="a-I0"></a>得方颊车上身如师子相。<a id="a-I1"></a>至心爱念一切众生如视一子，<a id="a-I2"></a>以是因缘，<a id="a-I3"></a>得齿齐平、<a id="a-I4"></a>绀青目如牛王眼相。<a id="a-I5"></a>修集善法不知厌足，<a id="a-I6"></a>以是因缘，<a id="a-I7"></a>获得余相。<a id="a-I8"></a>菩萨摩诃萨住性行时，<a id="a-I9"></a>修三十二相业。<a id="a-IA"></a>住净行时，<a id="a-IB"></a>虽有如是三十二相，<a id="a-IC"></a>相不具足，<a id="a-ID"></a>未得明净。<a id="a-IE"></a>住十二行，<a id="a-IF"></a>尔乃了了明显具足一切佛法。<a id="a-IG"></a>虽无量相众生不同，<a id="a-IH"></a>有上中下不可思议，<a id="a-II"></a>是故佛说三十二相。<a id="a-IJ"></a>一切众生所有功德和合集聚，<a id="a-IK"></a>正与如来一毛相等。<a id="a-IL"></a>一切毛孔所有功德，<a id="a-IM"></a>和合集聚乃成一好。<a id="a-IN"></a>合集众好所有功德，<a id="a-IO"></a>增至百倍乃成一相，<a id="a-IP"></a>唯除白毫无见顶相。<a id="a-IQ"></a>合集其余一切诸相，<a id="a-IR"></a>增至千倍成是二相。<a id="a-IS"></a>和合集聚三十二相、<a id="a-IT"></a>八十种好所有功德，<a id="a-IU"></a>增至千万亿倍，<a id="a-IV"></a>乃成如来深远雷音，<a id="a-IW"></a>其声闻乎无量无边不可思议微尘等诸佛世界。<a id="a-IX"></a>为众生故行大慈悲，<a id="a-IY"></a>知恩报恩，<a id="a-IZ"></a>修集此不可思议甚深微妙不可思议如是好相，<a id="a-Ia"></a>一一相能利益无量百千万亿大地微尘等众生令发菩提心，<a id="a-Ib"></a>次第修集具足得成三十二相好，<a id="a-Ic"></a>具相好已悉令住趣菩提树下，<a id="a-Id"></a>降魔成佛，<a id="a-Ie"></a>转正法轮，<a id="a-If"></a>利益众生，<a id="a-Ig"></a>渡渴爱海，<a id="a-Ih"></a>到大智岸，<a id="a-Ii"></a>成就利益一切众生。<a id="a-Ij"></a>”</p>
  <p id="aIk">佛告阿难：<a id="a-Il"></a>“一切大众诸菩萨摩诃萨等诸善男子，<a id="a-Im"></a>汝等谁能常念佛恩，<a id="a-In"></a>护持正法，<a id="a-Io"></a>书写读诵微妙甚深大方便佛报恩经典？<a id="a-Ip"></a>谁能于后恶世建大精进，<a id="a-Iq"></a>受持拥护阿耨多罗三藐三菩提？<a id="a-Ir"></a>谁能护法流布此经，<a id="a-Is"></a>于一切众生作无边利益？<a id="a-It"></a>”</p>
  <p id="aIu">尔时，<a id="a-Iv"></a>大会中有万八千大菩萨摩诃萨，<a id="a-Iw"></a>即从座起，<a id="a-Ix"></a>整衣服，<a id="a-Iy"></a>偏袒右肩，<a id="a-Iz"></a>右膝著地，<a id="a-J0"></a>叉手长跪而白佛言：<a id="a-J1"></a>“世尊，<a id="a-J2"></a>我等能于后恶世之中，<a id="a-J3"></a>受持拥护阿耨多罗三藐三菩提，<a id="a-J4"></a>能护正法，<a id="a-J5"></a>教化众生。<a id="a-J6"></a>”</p>
  <p id="aJ7">尔时，<a id="a-J8"></a>师子菩萨复作是言：<a id="a-J9"></a>“世尊，<a id="a-JA"></a>我亦能以种种方便摄持众生。<a id="a-JB"></a>”</p>
  <p id="aJC">金刚菩萨言：<a id="a-JD"></a>“世尊，<a id="a-JE"></a>若有众生当堕三恶道，<a id="a-JF"></a>我能遮持令不堕落。<a id="a-JG"></a>”</p>
  <p id="aJH">文殊师利复作是言：<a id="a-JI"></a>“世尊，<a id="a-JJ"></a>若有众生凡所求索，<a id="a-JK"></a>我悉能令一切具足。<a id="a-JL"></a>”</p>
  <p id="aJM">智幢菩萨复作是言：<a id="a-JN"></a>“我能惠施众生大智。<a id="a-JO"></a>”</p>
  <p id="aJP">法幢菩萨乃作是言：<a id="a-JQ"></a>“世尊，<a id="a-JR"></a>我能以法普施众生。<a id="a-JS"></a>”</p>
  <p id="aJT">日光菩萨言：<a id="a-JU"></a>“世尊，<a id="a-JV"></a>我愿施于众生安乐。<a id="a-JW"></a>”</p>
  <p id="aJX">月光菩萨言：<a id="a-JY"></a>“世尊，<a id="a-JZ"></a>我能教化一切众生令修福德。<a id="a-Ja"></a>”</p>
  <p id="aJb">善护菩萨言：<a id="a-Jc"></a>“世尊，<a id="a-Jd"></a>我能教化一切众生令不放逸。<a id="a-Je"></a>”</p>
  <p id="aJf">无尽意菩萨言：<a id="a-Jg"></a>“世尊，<a id="a-Jh"></a>我能教化一切众生，<a id="a-Ji"></a>悉令见无尽界义。<a id="a-Jj"></a>”</p>
  <p id="aJk">月上菩萨言：<a id="a-Jl"></a>“世尊，<a id="a-Jm"></a>我能惠施一切众生无上安乐。<a id="a-Jn"></a>”</p>
  <p id="aJo">如是等诸菩萨，<a id="a-Jp"></a>各自立奇特妙愿，<a id="a-Jq"></a>庄严菩提，<a id="a-Jr"></a>利益一切众生。<a id="a-Js"></a>为念佛恩，<a id="a-Jt"></a>为报佛恩故，<a id="a-Ju"></a>即从座起，<a id="a-Jv"></a>胡跪合掌而白佛言：<a id="a-Jw"></a>“愿以此经付嘱我等诸菩萨众！<a id="a-Jx"></a>”</p>
  <p id="aJy">阿难白佛言：<a id="a-Jz"></a>“世尊，<a id="a-K0"></a>云何名此经？<a id="a-K1"></a>云何奉行？<a id="a-K2"></a>”</p>
  <p id="aK3">佛告阿难：<a id="a-K4"></a>“此经名《摄众善本》，<a id="a-K5"></a>亦名《大方便》，<a id="a-K6"></a>亦名《微密行》，<a id="a-K7"></a>亦名《佛报恩》。<a id="a-K8"></a>”</p>
  <p id="aK9">佛告阿难及诸大菩萨摩诃萨众：<a id="a-KA"></a>“汝等当如说修行。<a id="a-KB"></a>”</p>
  <p id="aKC">说是嘱累品时，<a id="a-KD"></a>七万二千声闻发无上菩提之心，<a id="a-KE"></a>及余一切诸天龙鬼神、<a id="a-KF"></a>乾闼婆、<a id="a-KG"></a>紧那罗、<a id="a-KH"></a>摩睺罗伽、<a id="a-KI"></a>人非人等，<a id="a-KJ"></a>及一切大众，<a id="a-KK"></a>闻佛所说，<a id="a-KL"></a>欢喜奉行。</p>
 </body>
</html>