<!doctype html>
<html id="z3IBU0nUc" data-ver="2066">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘单译经">
  <meta period="后汉">
 </head>
 <body>
  <h1 id="a1">大方便佛报恩经卷第六</h1>
  <h2 id="a2">优波离品第八</h2>
  <p id="a3">尔时，<a id="a-4"></a>如来大众围绕，<a id="a-5"></a>供养恭敬，<a id="a-6"></a>尊重赞叹。<a id="a-7"></a>尔时，<a id="a-8"></a>阿难即从座起，<a id="a-9"></a>观察众心，<a id="a-A"></a>咸皆有疑：<a id="a-B"></a>“如来世尊，<a id="a-C"></a>云何乃听优波离下贱之人随佛出家？<a id="a-D"></a>以听其出家故，<a id="a-E"></a>毁辱一切诸王刹利种，<a id="a-F"></a>增不敬之心；<a id="a-G"></a>污信心故，<a id="a-H"></a>永失福田，<a id="a-I"></a>乃使白净王子难陀比丘生轻慢心。<a id="a-J"></a>”</p>
  <p id="aK">佛告阿难及诸大众：<a id="a-L"></a>“汝等善听！<a id="a-M"></a>汝等乃可说如来无有平等、<a id="a-N"></a>大悲、<a id="a-O"></a>三念处、<a id="a-P"></a>五智、<a id="a-Q"></a>三昧，<a id="a-R"></a>不得说言优波离比丘真实是下贱人，<a id="a-S"></a>修习下行、<a id="a-T"></a>下愿、<a id="a-U"></a>下精进也。<a id="a-V"></a>汝等乃可说如来烦恼无常迁变，<a id="a-W"></a>不可得说优波离下贱出家。<a id="a-X"></a>如来以正遍知宣说真实之言，<a id="a-Y"></a>汝等应当信受佛语。<a id="a-Z"></a>如来知见生死过患独觉成佛，<a id="a-a"></a>优波罗亦随出家，<a id="a-b"></a>三明六通，<a id="a-c"></a>具八解脱，<a id="a-d"></a>天人大众增仰，<a id="a-e"></a>护持正法，<a id="a-f"></a>持律第一，<a id="a-g"></a>堪任供养，<a id="a-h"></a>能令众生成就三种妙果，<a id="a-i"></a>所谓现报、<a id="a-j"></a>生报、<a id="a-k"></a>后报。<a id="a-l"></a>是故当知，<a id="a-m"></a>优波离者奇特妙行，<a id="a-n"></a>偏为大悲菩萨，<a id="a-o"></a>已于过去无量百千万亿诸佛所植众德本，<a id="a-p"></a>亦于诸佛法中持律第一，<a id="a-q"></a>亦于释迦牟尼佛法中持律第一。<a id="a-r"></a>”</p>
  <p id="as">尔时，<a id="a-t"></a>难陀比丘闻佛说已，<a id="a-u"></a>即从座起，<a id="a-v"></a>头面礼大憍陈如足，<a id="a-w"></a>次第至优波离前，<a id="a-x"></a>俯仰而立，<a id="a-y"></a>合掌而已。</p>
  <p id="az">尔时，<a id="a-10"></a>如来即为难陀而说偈言：</p>
  <p id="a11">“难陀当应知，<a id="a-12"></a>汝莫忧贫穷，</p>
  <p id="a13">亦不失富贵，<a id="a-14"></a>出家法应尔。<a id="a-15"></a>”</p>
  <p id="a16">难陀闻佛示教利喜，<a id="a-17"></a>种种说法，<a id="a-18"></a>心生欢喜，<a id="a-19"></a>即正衣服，<a id="a-1A"></a>头面礼优波离足。<a id="a-1B"></a>应时天地六种震动，<a id="a-1C"></a>身心柔软，<a id="a-1D"></a>逮得己利，<a id="a-1E"></a>所作已办。</p>
  <p id="a1F">佛告优波离：<a id="a-1G"></a>“汝速师子吼！<a id="a-1H"></a>于三宝、<a id="a-1I"></a>四谛、<a id="a-1J"></a>在家出家七众差别，<a id="a-1K"></a>所谓三归五戒乃至一切戒、<a id="a-1L"></a>利益众生戒、<a id="a-1M"></a>净烦恼戒、<a id="a-1N"></a>调御威仪戒、<a id="a-1O"></a>禅戒、<a id="a-1P"></a>无漏戒，<a id="a-1Q"></a>兴隆三宝。<a id="a-1R"></a>”</p>
  <p id="a1S">时，<a id="a-1T"></a>优波离白佛言：<a id="a-1U"></a>“世尊，<a id="a-1V"></a>如来以威神力引接将护，<a id="a-1W"></a>我乃少能所咨问耳！<a id="a-1X"></a>云何名三宝，<a id="a-1Y"></a>佛、<a id="a-1Z"></a>法及众僧？<a id="a-1a"></a>三宝若无性，<a id="a-1b"></a>云何分别说，<a id="a-1c"></a>法僧差别名？<a id="a-1d"></a>归依三宝者，<a id="a-1e"></a>云何而奉行？<a id="a-1f"></a>三归若一者，<a id="a-1g"></a>不应说言三。<a id="a-1h"></a>若说三归者，<a id="a-1i"></a>云何七众名？<a id="a-1j"></a>”</p>
  <p id="a1k">尔时，<a id="a-1l"></a>优波离白佛言：<a id="a-1m"></a>“世尊，<a id="a-1n"></a>何所归依名归依佛？<a id="a-1o"></a>”</p>
  <p id="a1p">尔时，<a id="a-1q"></a>如来一一称解，<a id="a-1r"></a>答曰：<a id="a-1s"></a>“佛陀者觉，<a id="a-1t"></a>觉了一切法相故。<a id="a-1u"></a>复次，<a id="a-1v"></a>一切众生长眠三界，<a id="a-1w"></a>佛道眼既开，<a id="a-1x"></a>自觉觉彼，<a id="a-1y"></a>故名为觉。<a id="a-1z"></a>佛于一切法，<a id="a-20"></a>能一切得一切说。<a id="a-21"></a>”</p>
  <p id="a22">问曰：<a id="a-23"></a>“佛云何一切说？<a id="a-24"></a>为应时适会随宜说耶？<a id="a-25"></a>为当部党相从说耶？<a id="a-26"></a>”</p>
  <p id="a27">答曰：<a id="a-28"></a>“佛随物适时说一切法，<a id="a-29"></a>后诸弟子结集法藏，<a id="a-2A"></a>以类撰之。<a id="a-2B"></a>佛或时为诸弟子制戒轻重，<a id="a-2C"></a>有残无残，<a id="a-2D"></a>撰为律藏。<a id="a-2E"></a>或时说因果相生，<a id="a-2F"></a>诸结诸使及以业相，<a id="a-2G"></a>集为阿毗昙藏。<a id="a-2H"></a>为诸天世人随时说法，<a id="a-2I"></a>集为增一，<a id="a-2J"></a>是劝化人所习。<a id="a-2K"></a>为利根众生说诸深义，<a id="a-2L"></a>名中阿含，<a id="a-2M"></a>是学问者所习。<a id="a-2N"></a>说种种随禅法，<a id="a-2O"></a>是杂阿含。<a id="a-2P"></a>坐禅人习，<a id="a-2Q"></a>破诸外道，<a id="a-2R"></a>是长阿含。<a id="a-2S"></a>”</p>
  <p id="a2T">问曰：<a id="a-2U"></a>“佛若一切说者，<a id="a-2V"></a>有经云：<a id="a-2W"></a>佛坐一树下捉一枝叶，<a id="a-2X"></a>问弟子曰：<a id="a-2Y"></a>‘此枝叶多，<a id="a-2Z"></a>树上叶多？<a id="a-2a"></a>’答曰：<a id="a-2b"></a>‘树上叶多。<a id="a-2c"></a>’佛言：<a id="a-2d"></a>‘我所知法如树上叶，<a id="a-2e"></a>我所说法如掌中叶。<a id="a-2f"></a>’云何言佛一切说耶？<a id="a-2g"></a>”</p>
  <p id="a2h">答曰：<a id="a-2i"></a>“有别相一切，<a id="a-2j"></a>总相一切。<a id="a-2k"></a>今言别相一切。<a id="a-2l"></a>有言‘佛能一切说，<a id="a-2m"></a>但众生不能尽受’，<a id="a-2n"></a>佛非不能说。<a id="a-2o"></a>有言‘应云一切知，<a id="a-2p"></a>直言说不得’，<a id="a-2q"></a>言一切说也。</p>
  <p id="a2r">问：<a id="a-2s"></a>“若佛知而能说，<a id="a-2t"></a>声闻、<a id="a-2u"></a>缘觉依知而能说，<a id="a-2v"></a>何不称佛耶？<a id="a-2w"></a>”</p>
  <p id="a2x">答曰：<a id="a-2y"></a>“不尔。<a id="a-2z"></a>佛知说俱尽，<a id="a-30"></a>二乘知说，<a id="a-31"></a>于法有所不尽。<a id="a-32"></a>复次，<a id="a-33"></a>佛解一切法，<a id="a-34"></a>尽能作名，<a id="a-35"></a>二乘不能。<a id="a-36"></a>复次，<a id="a-37"></a>佛得无边法，<a id="a-38"></a>能无边说，<a id="a-39"></a>二乘不能。<a id="a-3A"></a>复次，<a id="a-3B"></a>有共、<a id="a-3C"></a>不共，<a id="a-3D"></a>二乘所得共，<a id="a-3E"></a>佛所得不共。<a id="a-3F"></a>声闻所得，<a id="a-3G"></a>三乘同知；<a id="a-3H"></a>中乘所得，<a id="a-3I"></a>二乘共知；<a id="a-3J"></a>唯佛所得，<a id="a-3K"></a>二乘不知，<a id="a-3L"></a>独佛自知。<a id="a-3M"></a>复次，<a id="a-3N"></a>函大盖亦大，<a id="a-3O"></a>法大法相无边。<a id="a-3P"></a>佛以无边智知说无边法，<a id="a-3Q"></a>二乘智有边故不称法相。<a id="a-3R"></a>复次，<a id="a-3S"></a>有根、<a id="a-3T"></a>义。<a id="a-3U"></a>根者，<a id="a-3V"></a>慧根；<a id="a-3W"></a>义者，<a id="a-3X"></a>慧所缘法。<a id="a-3Y"></a>佛根、<a id="a-3Z"></a>义俱满，<a id="a-3a"></a>慧所缘法，<a id="a-3b"></a>无有不尽；<a id="a-3c"></a>二乘根、<a id="a-3d"></a>义，<a id="a-3e"></a>二俱不满。<a id="a-3f"></a>复次，<a id="a-3g"></a>佛得如实智名，<a id="a-3h"></a>于一切法相，<a id="a-3i"></a>如实了故。<a id="a-3j"></a>二乘知法，<a id="a-3k"></a>不尽源底，<a id="a-3l"></a>兼有所不周，<a id="a-3m"></a>是以不得称如实智。<a id="a-3n"></a>以是种种义故，<a id="a-3o"></a>二乘不得称佛。<a id="a-3p"></a>”</p>
  <p id="a3q">“婆伽婆者，<a id="a-3r"></a>不可以音传，<a id="a-3s"></a>不可以义解，<a id="a-3t"></a>云何世尊？<a id="a-3u"></a>”</p>
  <p id="a3v">“以能知一切对治法故。<a id="a-3w"></a>复次，<a id="a-3x"></a>世法，<a id="a-3y"></a>言音不同，<a id="a-3z"></a>世人自不相解，<a id="a-40"></a>佛悉知之，<a id="a-41"></a>故云世尊。<a id="a-42"></a>复次，<a id="a-43"></a>勤比丘云，<a id="a-44"></a>凡二乘、<a id="a-45"></a>凡夫，<a id="a-46"></a>自说得法，<a id="a-47"></a>或乐静默，<a id="a-48"></a>或入禅定，<a id="a-49"></a>或以余缘秘惜不说。<a id="a-4A"></a>佛所得法以慈悲力故，<a id="a-4B"></a>乐为他说。<a id="a-4C"></a>复次云何，<a id="a-4D"></a>以破三毒故，<a id="a-4E"></a>得称世尊。<a id="a-4F"></a>”</p>
  <p id="a4G">问曰：<a id="a-4H"></a>“二乘亦破三毒，<a id="a-4I"></a>何不名世尊耶？<a id="a-4J"></a>”</p>
  <p id="a4K">答曰：<a id="a-4L"></a>“不尔，<a id="a-4M"></a>二乘有退，<a id="a-4N"></a>佛不退故。<a id="a-4O"></a>退有三种，<a id="a-4P"></a>果退、<a id="a-4Q"></a>不果退、<a id="a-4R"></a>所用退。<a id="a-4S"></a>果退者，<a id="a-4T"></a>声闻三果退，<a id="a-4U"></a>下果不退。<a id="a-4V"></a>中乘二种，<a id="a-4W"></a>若百劫习行，<a id="a-4X"></a>成辟支佛果不退；<a id="a-4Y"></a>若本是下乘三果，<a id="a-4Z"></a>作辟支佛，<a id="a-4a"></a>则果有退，<a id="a-4b"></a>佛果不退。<a id="a-4c"></a>不果退者，<a id="a-4d"></a>若向三乘人，<a id="a-4e"></a>未得而退。<a id="a-4f"></a>若修比丘三业懈惰不进，<a id="a-4g"></a>凡有所修习，<a id="a-4h"></a>退而不勤，<a id="a-4i"></a>名不果退也。<a id="a-4j"></a>所用退者，<a id="a-4k"></a>凡所得法不现前用。<a id="a-4l"></a>如佛十力、<a id="a-4m"></a>小乘十智，<a id="a-4n"></a>用一，<a id="a-4o"></a>余则不用。<a id="a-4p"></a>如诵十万言经，<a id="a-4q"></a>若不诵时，<a id="a-4r"></a>尽名所用退也。<a id="a-4s"></a>下乘不果退，<a id="a-4t"></a>中乘亦有不果退，<a id="a-4u"></a>佛无不果退，<a id="a-4v"></a>于一切行中无不勤故。<a id="a-4w"></a>二乘有所用退也，<a id="a-4x"></a>佛则不定。<a id="a-4y"></a>又云，<a id="a-4z"></a>于十力中用一，<a id="a-50"></a>不用九，<a id="a-51"></a>故名退也。<a id="a-52"></a>有云，<a id="a-53"></a>无不用退，<a id="a-54"></a>如诵二十万言经，<a id="a-55"></a>凡夫力劣故，<a id="a-56"></a>或一日、<a id="a-57"></a>二日诵讫，<a id="a-58"></a>佛能即时诵讫。<a id="a-59"></a>十力亦尔，<a id="a-5A"></a>用能即用，<a id="a-5B"></a>无障碍故，<a id="a-5C"></a>无不用退。<a id="a-5D"></a>又云，<a id="a-5E"></a>佛无不用退，<a id="a-5F"></a>如著泥洹僧时，<a id="a-5G"></a>不直尔著如凡夫人法，<a id="a-5H"></a>皆为利益众生故。<a id="a-5I"></a>凡所用法，<a id="a-5J"></a>有益则用，<a id="a-5K"></a>无益不用，<a id="a-5L"></a>非不能用，<a id="a-5M"></a>故无用退。<a id="a-5N"></a>虽各有所解，<a id="a-5O"></a>而云不可定也。<a id="a-5P"></a>佛意不可思议。<a id="a-5Q"></a>”</p>
  <p id="a5R">问曰：<a id="a-5S"></a>“声闻何故三果退，<a id="a-5T"></a>下果不退？<a id="a-5U"></a>”</p>
  <p id="a5V">答曰：<a id="a-5W"></a>“三果已曾得故退，<a id="a-5X"></a>下果未曾得故不退。<a id="a-5Y"></a>如人饥得美食，<a id="a-5Z"></a>久则不忘，<a id="a-5a"></a>此义亦尔。<a id="a-5b"></a>又云，<a id="a-5c"></a>下果忍作无碍道，<a id="a-5d"></a>智作解脱道；<a id="a-5e"></a>三果智作无碍道，<a id="a-5f"></a>智作解脱道故退。<a id="a-5g"></a>又云，<a id="a-5h"></a>见谛道无退，<a id="a-5i"></a>思惟道有退，<a id="a-5j"></a>净不净想断结故。<a id="a-5k"></a>思惟有逼迫，<a id="a-5l"></a>见谛无逼迫。<a id="a-5m"></a>见谛无逼迫，<a id="a-5n"></a>见谛结见理，<a id="a-5o"></a>思惟微生故，<a id="a-5p"></a>逼迫不退也。<a id="a-5q"></a>又云，<a id="a-5r"></a>见谛智力强，<a id="a-5s"></a>如大梁镇物，<a id="a-5t"></a>思惟智弱故退也。<a id="a-5u"></a>又云，<a id="a-5v"></a>见谛欲界忍智二心能断九品，<a id="a-5w"></a>上界忍智二心断七十二品结尽无色界故不退也。<a id="a-5x"></a>以是义故，<a id="a-5y"></a>独名世尊。<a id="a-5z"></a>复次，<a id="a-60"></a>佛习气断，<a id="a-61"></a>二乘习气不尽。<a id="a-62"></a>如牛呞比丘，<a id="a-63"></a>常作牛呞，<a id="a-64"></a>以世世牛中来故。<a id="a-65"></a>如一比丘虽得漏尽，<a id="a-66"></a>而常以镜自照，<a id="a-67"></a>以世世从淫女中来故。<a id="a-68"></a>如一比丘跳踯棚阁，<a id="a-69"></a>以世世从猕猴中来。<a id="a-6A"></a>不得名世尊。</p>
  <p id="a6B">“凡言如是我闻者，<a id="a-6C"></a>佛在时言我闻，<a id="a-6D"></a>为是灭后也撰法藏者言我闻？<a id="a-6E"></a>佛二十年中说法，<a id="a-6F"></a>阿难不闻，<a id="a-6G"></a>何得言我闻？<a id="a-6H"></a>”</p>
  <p id="a6I">答曰：<a id="a-6J"></a>“云诸天语阿难。<a id="a-6K"></a>又云，<a id="a-6L"></a>佛入世俗心令阿难知。<a id="a-6M"></a>又云，<a id="a-6N"></a>从诸比丘边闻。<a id="a-6O"></a>又云，<a id="a-6P"></a>阿难从佛请愿：<a id="a-6Q"></a>愿佛莫与我故衣，<a id="a-6R"></a>莫令人请我食。<a id="a-6S"></a>我为求法，<a id="a-6T"></a>恭敬佛故，<a id="a-6U"></a>侍佛所须，<a id="a-6V"></a>不为衣食。<a id="a-6W"></a>诸比丘晨暮二时，<a id="a-6X"></a>得见世尊，<a id="a-6Y"></a>莫令我尔。<a id="a-6Z"></a>欲见便见！<a id="a-6a"></a>又二十年中，<a id="a-6b"></a>佛所说法，<a id="a-6c"></a>尽为我说。<a id="a-6d"></a>”</p>
  <p id="a6e">问曰：<a id="a-6f"></a>“二十年中，<a id="a-6g"></a>所说法句，<a id="a-6h"></a>何由可说？<a id="a-6i"></a>”</p>
  <p id="a6j">答曰：<a id="a-6k"></a>“佛善巧方便，<a id="a-6l"></a>于一句法中演无量法，<a id="a-6m"></a>能以无量法为一句义。<a id="a-6n"></a>佛粗示其端绪，<a id="a-6o"></a>阿难尽已得知，<a id="a-6p"></a>速利强持力，<a id="a-6q"></a>故八万法者。<a id="a-6r"></a>又云，<a id="a-6s"></a>如树根茎枝叶，<a id="a-6t"></a>名为一树；<a id="a-6u"></a>佛为众生始终说法，<a id="a-6v"></a>名为一藏，<a id="a-6w"></a>如是八万。<a id="a-6x"></a>又云，<a id="a-6y"></a>佛一坐说法，<a id="a-6z"></a>名为一藏，<a id="a-70"></a>如是八万。<a id="a-71"></a>又云，<a id="a-72"></a>十六字为半偈，<a id="a-73"></a>三十二字为一偈，<a id="a-74"></a>如是八万。<a id="a-75"></a>又云，<a id="a-76"></a>长短偈四十二字为一偈，<a id="a-77"></a>如是八万。<a id="a-78"></a>又云，<a id="a-79"></a>如半月说戒为一藏，<a id="a-7A"></a>如是八万。<a id="a-7B"></a>又云，<a id="a-7C"></a>佛自说六万六千偈为一藏，<a id="a-7D"></a>如是八万。<a id="a-7E"></a>又云，<a id="a-7F"></a>佛说尘劳有八万，<a id="a-7G"></a>法药亦八万，<a id="a-7H"></a>名八万法藏。<a id="a-7I"></a>”</p>
  <p id="a7J">问曰：<a id="a-7K"></a>“契经、<a id="a-7L"></a>阿毗昙，<a id="a-7M"></a>不以佛在初，<a id="a-7N"></a>独律诵以佛在初？<a id="a-7O"></a>”</p>
  <p id="a7P">答曰：<a id="a-7Q"></a>“以胜故，<a id="a-7R"></a>佛独制故。<a id="a-7S"></a>如契经中诸弟子说法，<a id="a-7T"></a>有时如释提桓因，<a id="a-7U"></a>自说布施第一。<a id="a-7V"></a>何以故？<a id="a-7W"></a>我以施故，<a id="a-7X"></a>得为天王所愿如意，<a id="a-7Y"></a>佛言如是。<a id="a-7Z"></a>有时佛化作化佛，<a id="a-7a"></a>化佛说法。<a id="a-7b"></a>律则不尔，<a id="a-7c"></a>一切佛说，<a id="a-7d"></a>是故以佛在初。<a id="a-7e"></a>又如契经随处随决，<a id="a-7f"></a>律则不尔。<a id="a-7g"></a>若屋中有事，<a id="a-7h"></a>不得即结，<a id="a-7i"></a>必当出外。<a id="a-7j"></a>若白衣边有事，<a id="a-7k"></a>必在众结。<a id="a-7l"></a>若聚落有事，<a id="a-7m"></a>亦在众结。<a id="a-7n"></a>若于五众边有事，<a id="a-7o"></a>必在比丘、<a id="a-7p"></a>比丘尼边结。<a id="a-7q"></a>是故以佛在初。<a id="a-7r"></a>毗耶离者，<a id="a-7s"></a>或有国以王为名，<a id="a-7t"></a>或以地为称，<a id="a-7u"></a>或以城为号。<a id="a-7v"></a>此国以龙为目，<a id="a-7w"></a>迦兰陀聚落者，<a id="a-7x"></a>以鸟名之。<a id="a-7y"></a>又云，<a id="a-7z"></a>聚落主名须提那者，<a id="a-80"></a>父母求请神祇得，<a id="a-81"></a>故名求得。<a id="a-82"></a>富贵者，<a id="a-83"></a>富有二种：<a id="a-84"></a>一众生类，<a id="a-85"></a>二非众生。<a id="a-86"></a>非众生者，<a id="a-87"></a>多有金银七宝、<a id="a-88"></a>仓库、<a id="a-89"></a>财帛、<a id="a-8A"></a>田畴舍宅。<a id="a-8B"></a>众生类者，<a id="a-8C"></a>奴婢仆使、<a id="a-8D"></a>象马牛羊、<a id="a-8E"></a>村落封邑，<a id="a-8F"></a>故名富也；<a id="a-8G"></a>贵者，<a id="a-8H"></a>或为封主，<a id="a-8I"></a>或有美德，<a id="a-8J"></a>人所宗敬，<a id="a-8K"></a>故言贵也。<a id="a-8L"></a>自归三宝，<a id="a-8M"></a>受三归法。<a id="a-8N"></a>”</p>
  <p id="a8O">问曰：<a id="a-8P"></a>“三归以何为性？<a id="a-8Q"></a>”</p>
  <p id="a8R">“有论者言，<a id="a-8S"></a>三归是教，<a id="a-8T"></a>无教性。<a id="a-8U"></a>受三归时，<a id="a-8V"></a>胡跪合掌，<a id="a-8W"></a>口说三归，<a id="a-8X"></a>是名身口教也。<a id="a-8Y"></a>若纯重心，<a id="a-8Z"></a>有身口无教，<a id="a-8a"></a>是谓教无教。<a id="a-8b"></a>又云，<a id="a-8c"></a>三归是三业性，<a id="a-8d"></a>身、<a id="a-8e"></a>口、<a id="a-8f"></a>意业也。<a id="a-8g"></a>又云，<a id="a-8h"></a>三归是善五阴，<a id="a-8i"></a>以众生善五阴为三归，<a id="a-8j"></a>以三宝为所归，<a id="a-8k"></a>所归以救护为义。<a id="a-8l"></a>譬如有人有罪于王，<a id="a-8m"></a>投向异国以求救护。<a id="a-8n"></a>异国王言：<a id="a-8o"></a>‘汝求无畏者，<a id="a-8p"></a>莫出我境，<a id="a-8q"></a>莫违我教，<a id="a-8r"></a>必相救护。<a id="a-8s"></a>’众生亦尔，<a id="a-8t"></a>系属于魔有生死罪，<a id="a-8u"></a>归向三宝以求救护。<a id="a-8v"></a>若诚心三宝，<a id="a-8w"></a>更无异向，<a id="a-8x"></a>不违佛教，<a id="a-8y"></a>魔王邪恶无如之何。<a id="a-8z"></a>昔有一鸽，<a id="a-90"></a>为鹰所逐，<a id="a-91"></a>入舍利弗影，<a id="a-92"></a>战惧不解，<a id="a-93"></a>移入佛影，<a id="a-94"></a>泰然无怖。<a id="a-95"></a>大海可移，<a id="a-96"></a>此鸽无动。<a id="a-97"></a>所以尔者，<a id="a-98"></a>佛有大慈大悲，<a id="a-99"></a>舍利弗无大慈悲。<a id="a-9A"></a>佛习气尽，<a id="a-9B"></a>舍利弗习气未尽。<a id="a-9C"></a>佛三阿僧祇劫修菩萨行，<a id="a-9D"></a>舍利弗六十劫中修习苦行。<a id="a-9E"></a>以是因缘，<a id="a-9F"></a>鸽入舍利弗影犹有怖畏，<a id="a-9G"></a>入佛影中而无怖也。<a id="a-9H"></a>”</p>
  <p id="a9I">问曰：<a id="a-9J"></a>“若归三宝，<a id="a-9K"></a>能除罪过，<a id="a-9L"></a>息怖畏者，<a id="a-9M"></a>提婆达多亦归依三宝，<a id="a-9N"></a>以信出家，<a id="a-9O"></a>受具足戒，<a id="a-9P"></a>而犯三逆，<a id="a-9Q"></a>堕阿鼻狱。<a id="a-9R"></a>”</p>
  <p id="a9S">答曰：<a id="a-9T"></a>“夫救护者，<a id="a-9U"></a>救可救者。<a id="a-9V"></a>提婆达多罪恶深大，<a id="a-9W"></a>兼是定业，<a id="a-9X"></a>是故难救。<a id="a-9Y"></a>”</p>
  <p id="a9Z">问曰：<a id="a-9a"></a>“若有大罪，<a id="a-9b"></a>佛不能救；<a id="a-9c"></a>若无罪者，<a id="a-9d"></a>不须佛救。<a id="a-9e"></a>云何三宝能有救护？<a id="a-9f"></a>”</p>
  <p id="a9g">答曰：<a id="a-9h"></a>“提婆达多归三宝，<a id="a-9i"></a>心不真实，<a id="a-9j"></a>三归不满，<a id="a-9k"></a>常求利养名闻，<a id="a-9l"></a>自号一切智人，<a id="a-9m"></a>与佛争竞，<a id="a-9n"></a>以是因缘，<a id="a-9o"></a>三宝虽有大力，<a id="a-9p"></a>不能救也。<a id="a-9q"></a>如阿阇世王，<a id="a-9r"></a>虽有逆罪，<a id="a-9s"></a>应入阿鼻狱，<a id="a-9t"></a>以诚心向佛故，<a id="a-9u"></a>灭阿鼻罪，<a id="a-9v"></a>入黑绳地狱，<a id="a-9w"></a>如人中重罪，<a id="a-9x"></a>七日都尽，<a id="a-9y"></a>是谓三宝救护力也。<a id="a-9z"></a>”</p>
  <p id="aA0">问曰：<a id="a-A1"></a>“若提婆达多罪不可救者，<a id="a-A2"></a>有经云：<a id="a-A3"></a>‘若人归佛者，<a id="a-A4"></a>不堕三恶道’，<a id="a-A5"></a>是义云何？<a id="a-A6"></a>”</p>
  <p id="aA7">答曰：<a id="a-A8"></a>“提婆达多以归三宝故，<a id="a-A9"></a>虽入阿鼻，<a id="a-AA"></a>受苦轻微，<a id="a-AB"></a>亦时得暂息。<a id="a-AC"></a>又如人在山林旷野恐怖之处，<a id="a-AD"></a>若念佛功德，<a id="a-AE"></a>恐怖即灭，<a id="a-AF"></a>是故归依三宝救护不虚。<a id="a-AG"></a>”</p>
  <p id="aAH">“三宝于四谛中，<a id="a-AI"></a>何谛所摄？<a id="a-AJ"></a>于二十二根中，<a id="a-AK"></a>何根所摄？<a id="a-AL"></a>于十八界中，<a id="a-AM"></a>何界所摄？<a id="a-AN"></a>十二入中，<a id="a-AO"></a>何入所摄？<a id="a-AP"></a>于五阴中，<a id="a-AQ"></a>何阴所摄？<a id="a-AR"></a>”</p>
  <p id="aAS">“三宝于四谛中，<a id="a-AT"></a>尽谛所摄，<a id="a-AU"></a>道谛少入。<a id="a-AV"></a>根中，<a id="a-AW"></a>三根所摄，<a id="a-AX"></a>未知、<a id="a-AY"></a>已知、<a id="a-AZ"></a>无知根。<a id="a-Aa"></a>于十八界所摄，<a id="a-Ab"></a>意界、<a id="a-Ac"></a>意识界、<a id="a-Ad"></a>法界。<a id="a-Ae"></a>十二入中，<a id="a-Af"></a>意入、<a id="a-Ag"></a>法入所摄。<a id="a-Ah"></a>五阴中，<a id="a-Ai"></a>无漏五阴所摄。<a id="a-Aj"></a>佛宝于四谛中，<a id="a-Ak"></a>道谛少入；<a id="a-Al"></a>法宝于四谛中，<a id="a-Am"></a>尽谛所摄；<a id="a-An"></a>僧宝四谛中，<a id="a-Ao"></a>道谛少入。<a id="a-Ap"></a>佛宝二十二根中，<a id="a-Aq"></a>无知根所摄；<a id="a-Ar"></a>法宝是尽谛无为故，<a id="a-As"></a>非根所摄；<a id="a-At"></a>僧宝二十二根中，<a id="a-Au"></a>三无漏根所摄。<a id="a-Av"></a>佛宝于十八界中，<a id="a-Aw"></a>意界、<a id="a-Ax"></a>意识界、<a id="a-Ay"></a>法界少入；<a id="a-Az"></a>十二入中，<a id="a-B0"></a>意入、<a id="a-B1"></a>法入少入；<a id="a-B2"></a>五阴中，<a id="a-B3"></a>无漏五阴少入。<a id="a-B4"></a>法宝于十八界中，<a id="a-B5"></a>法界少入；<a id="a-B6"></a>十二入中，<a id="a-B7"></a>法入少入；<a id="a-B8"></a>法宝非五阴摄，<a id="a-B9"></a>阴是有为，<a id="a-BA"></a>法宝是无为故。<a id="a-BB"></a>僧宝于十八界中，<a id="a-BC"></a>意界、<a id="a-BD"></a>意识界、<a id="a-BE"></a>法界少入；<a id="a-BF"></a>十二入中，<a id="a-BG"></a>意入、<a id="a-BH"></a>法入少入；<a id="a-BI"></a>五阴中，<a id="a-BJ"></a>无漏五阴少入。<a id="a-BK"></a>”</p>
  <p id="aBL">问：<a id="a-BM"></a>“归依佛者，<a id="a-BN"></a>为归依释迦文佛？<a id="a-BO"></a>为归依三世佛耶？<a id="a-BP"></a>”</p>
  <p id="aBQ">答曰：<a id="a-BR"></a>“归依三世佛，<a id="a-BS"></a>以佛法身同故，<a id="a-BT"></a>归依一佛，<a id="a-BU"></a>则是三世诸佛，<a id="a-BV"></a>以佛无异故。<a id="a-BW"></a>有云，<a id="a-BX"></a>若归依三世诸佛者，<a id="a-BY"></a>有诸天自说‘我迦葉佛弟子’、<a id="a-BZ"></a>‘我拘留孙佛弟子’，<a id="a-Ba"></a>如是七佛中各称‘我是某佛弟子’，<a id="a-Bb"></a>以是因缘，<a id="a-Bc"></a>正应归依一佛，<a id="a-Bd"></a>不应三世。<a id="a-Be"></a>有云，<a id="a-Bf"></a>不应尔。<a id="a-Bg"></a>何以故？<a id="a-Bh"></a>如毗沙门经说，<a id="a-Bi"></a>毗沙门王归依三宝，<a id="a-Bj"></a>归依过去、<a id="a-Bk"></a>未来、<a id="a-Bl"></a>现在佛。<a id="a-Bm"></a>以是义故，<a id="a-Bn"></a>应归三世诸佛。<a id="a-Bo"></a>”</p>
  <p id="aBp">问曰：<a id="a-Bq"></a>“若尔者，<a id="a-Br"></a>如诸天各称某佛弟子，<a id="a-Bs"></a>是义云何？<a id="a-Bt"></a>”</p>
  <p id="aBu">答曰：<a id="a-Bv"></a>“诸天所说，<a id="a-Bw"></a>何足定义？<a id="a-Bx"></a>有诸天各称一佛为师，<a id="a-By"></a>亦归三世诸佛，<a id="a-Bz"></a>直以一佛为证耳！<a id="a-C0"></a>”</p>
  <p id="aC1">问曰：<a id="a-C2"></a>“何所归依，<a id="a-C3"></a>名为归依佛？<a id="a-C4"></a>”</p>
  <p id="aC5">答曰：<a id="a-C6"></a>“归依语，<a id="a-C7"></a>回转一切智，<a id="a-C8"></a>无学功德。<a id="a-C9"></a>”</p>
  <p id="aCA">“为归色身，<a id="a-CB"></a>归依法身耶？<a id="a-CC"></a>”</p>
  <p id="aCD">答曰：<a id="a-CE"></a>“归依法身，<a id="a-CF"></a>不归色身，<a id="a-CG"></a>不以色为佛故。<a id="a-CH"></a>”</p>
  <p id="aCI">问曰：<a id="a-CJ"></a>“若色身非佛者，<a id="a-CK"></a>何以出佛身血而得逆罪？<a id="a-CL"></a>”</p>
  <p id="aCM">答曰：<a id="a-CN"></a>“色身是法身器故，<a id="a-CO"></a>法身所依故。<a id="a-CP"></a>若害色身则得逆罪，<a id="a-CQ"></a>不以色身是佛故得逆罪。<a id="a-CR"></a>”</p>
  <p id="aCS">“归依法者，<a id="a-CT"></a>何所归依，<a id="a-CU"></a>名归依法？<a id="a-CV"></a>”</p>
  <p id="aCW">答曰：<a id="a-CX"></a>“归依语，<a id="a-CY"></a>回转断欲，<a id="a-CZ"></a>无欲尽处涅槃，<a id="a-Ca"></a>是名归依法。<a id="a-Cb"></a>”</p>
  <p id="aCc">问曰：<a id="a-Cd"></a>“为归依自身尽处、<a id="a-Ce"></a>他身尽处？<a id="a-Cf"></a>”</p>
  <p id="aCg">答曰：<a id="a-Ch"></a>“归自身尽处、<a id="a-Ci"></a>他身尽处，<a id="a-Cj"></a>是名归依法。<a id="a-Ck"></a>”</p>
  <p id="aCl">“若归依僧，<a id="a-Cm"></a>何所归依？<a id="a-Cn"></a>”</p>
  <p id="aCo">答曰：<a id="a-Cp"></a>“归依语，<a id="a-Cq"></a>回转良祐福田，<a id="a-Cr"></a>声闻学无学功德，<a id="a-Cs"></a>是名归依僧。<a id="a-Ct"></a>”</p>
  <p id="aCu">“为归俗谛僧，<a id="a-Cv"></a>为第一义谛僧？<a id="a-Cw"></a>若归第一义谛僧者，<a id="a-Cx"></a>佛与提谓、<a id="a-Cy"></a>波利受三自归，<a id="a-Cz"></a>不应言‘未来有僧，<a id="a-D0"></a>汝应归依。<a id="a-D1"></a>第一义谛僧，<a id="a-D2"></a>常在世间’。<a id="a-D3"></a>”</p>
  <p id="aD4">答曰：<a id="a-D5"></a>“以俗谛僧是第一义谛僧所依故，<a id="a-D6"></a>言‘未来有僧，<a id="a-D7"></a>汝应归依’。<a id="a-D8"></a>又欲尊重俗谛僧故，<a id="a-D9"></a>作如是说。<a id="a-DA"></a>佛自说一切诸众中，<a id="a-DB"></a>佛众第一。<a id="a-DC"></a>譬如从乳出酪，<a id="a-DD"></a>从酪出酥，<a id="a-DE"></a>从酥出醍醐，<a id="a-DF"></a>醍醐于中最胜最妙；<a id="a-DG"></a>佛弟子众，<a id="a-DH"></a>亦复如是。<a id="a-DI"></a>若有众僧集在是中，<a id="a-DJ"></a>四向四得无上福田，<a id="a-DK"></a>于一切九十六种众中，<a id="a-DL"></a>最尊最上，<a id="a-DM"></a>无能及者。<a id="a-DN"></a>是故言‘未来有僧，<a id="a-DO"></a>汝应归依’，<a id="a-DP"></a>不伤正义。<a id="a-DQ"></a>”</p>
  <p id="aDR">问曰：<a id="a-DS"></a>“佛亦是法，<a id="a-DT"></a>法亦是法，<a id="a-DU"></a>僧亦是法。<a id="a-DV"></a>正是一法，<a id="a-DW"></a>有何差别？<a id="a-DX"></a>”</p>
  <p id="aDY">答曰：<a id="a-DZ"></a>“虽是一法，<a id="a-Da"></a>以义而言，<a id="a-Db"></a>自有差别。<a id="a-Dc"></a>以三宝而言，<a id="a-Dd"></a>无师大智及无学地一切功德，<a id="a-De"></a>是谓佛宝；<a id="a-Df"></a>尽谛无为，<a id="a-Dg"></a>是谓法宝；<a id="a-Dh"></a>声闻学无学功德智慧，<a id="a-Di"></a>是名僧宝。<a id="a-Dj"></a>以法而言，<a id="a-Dk"></a>无师无学法，<a id="a-Dl"></a>是名佛宝；<a id="a-Dm"></a>尽谛无为，<a id="a-Dn"></a>非学非无学法，<a id="a-Do"></a>是名法宝；<a id="a-Dp"></a>声闻学无学法，<a id="a-Dq"></a>是名僧宝。<a id="a-Dr"></a>以根而言，<a id="a-Ds"></a>佛是无知根，<a id="a-Dt"></a>法宝非根法，<a id="a-Du"></a>僧是三无漏根。<a id="a-Dv"></a>以谛而言，<a id="a-Dw"></a>佛是道谛少入，<a id="a-Dx"></a>法宝是尽谛，<a id="a-Dy"></a>僧是道谛少入。<a id="a-Dz"></a>以沙门果而言，<a id="a-E0"></a>佛是沙门，<a id="a-E1"></a>法宝是沙门果；<a id="a-E2"></a>僧是沙门，<a id="a-E3"></a>法宝是沙门果。<a id="a-E4"></a>以婆罗门而言，<a id="a-E5"></a>佛是婆罗门，<a id="a-E6"></a>法宝是婆罗门果；<a id="a-E7"></a>僧是婆罗门，<a id="a-E8"></a>法宝是婆罗门果。<a id="a-E9"></a>以梵行而言，<a id="a-EA"></a>佛是梵行，<a id="a-EB"></a>法宝是梵行果；<a id="a-EC"></a>僧是梵行，<a id="a-ED"></a>法宝是梵行果。<a id="a-EE"></a>以因果而言，<a id="a-EF"></a>佛是因，<a id="a-EG"></a>法宝是果；<a id="a-EH"></a>僧是因，<a id="a-EI"></a>法宝是果。<a id="a-EJ"></a>以道果而言，<a id="a-EK"></a>佛是道，<a id="a-EL"></a>法宝是果；<a id="a-EM"></a>僧是道，<a id="a-EN"></a>法宝是果。<a id="a-EO"></a>佛以法为师，<a id="a-EP"></a>佛从法生，<a id="a-EQ"></a>法是佛母，<a id="a-ER"></a>佛依法住 。<a id="a-ES"></a>”</p>
  <p id="aET">问曰：<a id="a-EU"></a>“佛若以法为师者，<a id="a-EV"></a>于三宝中，<a id="a-EW"></a>何不以法为初？<a id="a-EX"></a>”</p>
  <p id="aEY">答曰：<a id="a-EZ"></a>“法虽是佛师，<a id="a-Ea"></a>而法非佛不弘，<a id="a-Eb"></a>所谓道由人弘，<a id="a-Ec"></a>是故以佛在初。<a id="a-Ed"></a>”</p>
  <p id="aEe">尔时，<a id="a-Ef"></a>优波离复白佛言：<a id="a-Eg"></a>“世尊，<a id="a-Eh"></a>若受三归戒时，<a id="a-Ei"></a>先称法宝，<a id="a-Ej"></a>后称佛者，<a id="a-Ek"></a>成三归不？<a id="a-El"></a>”</p>
  <p id="aEm">答曰：<a id="a-En"></a>“无所晓知，<a id="a-Eo"></a>说不次第者，<a id="a-Ep"></a>自不得罪，<a id="a-Eq"></a>得成三归。<a id="a-Er"></a>若有所解，<a id="a-Es"></a>故倒说者得罪，<a id="a-Et"></a>亦不成三归。<a id="a-Eu"></a>”</p>
  <p id="aEv">问曰：<a id="a-Ew"></a>“若称佛及法，<a id="a-Ex"></a>不称僧者，<a id="a-Ey"></a>成三归不？<a id="a-Ez"></a>若称法、<a id="a-F0"></a>僧，<a id="a-F1"></a>不称佛者，<a id="a-F2"></a>成三归不？<a id="a-F3"></a>若称佛、<a id="a-F4"></a>僧，<a id="a-F5"></a>不称法宝，<a id="a-F6"></a>成三归不？<a id="a-F7"></a>”</p>
  <p id="aF8">答曰：<a id="a-F9"></a>“不成三归。<a id="a-FA"></a>”</p>
  <p id="aFB">问曰：<a id="a-FC"></a>“若不受三归，<a id="a-FD"></a>得五戒不？<a id="a-FE"></a>若不受三归，<a id="a-FF"></a>得八戒不？<a id="a-FG"></a>若不受三归，<a id="a-FH"></a>得十戒不？<a id="a-FI"></a>若不白四羯磨，<a id="a-FJ"></a>得具戒不？<a id="a-FK"></a>”</p>
  <p id="aFL">答曰：<a id="a-FM"></a>“一切不得。<a id="a-FN"></a>若受五戒，<a id="a-FO"></a>先受三归，<a id="a-FP"></a>三归既竟，<a id="a-FQ"></a>乃得五戒。<a id="a-FR"></a>所以说五戒名者，<a id="a-FS"></a>欲使前人识戒名字。<a id="a-FT"></a>如白四羯磨竟已便得具戒，<a id="a-FU"></a>所以说四依、<a id="a-FV"></a>四堕、<a id="a-FW"></a>十三僧残者，<a id="a-FX"></a>但为知故说。<a id="a-FY"></a>又言，<a id="a-FZ"></a>受三归竟，<a id="a-Fa"></a>说不杀戒，<a id="a-Fb"></a>尔时得戒，<a id="a-Fc"></a>所以说一戒得五戒者，<a id="a-Fd"></a>若能持一戒，<a id="a-Fe"></a>五尽能持。<a id="a-Ff"></a>又以五戒势分相著故，<a id="a-Fg"></a>兼以本意，<a id="a-Fh"></a>誓受五戒故。<a id="a-Fi"></a>又言，<a id="a-Fj"></a>受五戒竟，<a id="a-Fk"></a>然后得戒。<a id="a-Fl"></a>于诸说中，<a id="a-Fm"></a>受三归已得五戒者，<a id="a-Fn"></a>此是正义，<a id="a-Fo"></a>如白四羯磨法。<a id="a-Fp"></a>若受八戒，<a id="a-Fq"></a>若受十戒，<a id="a-Fr"></a>如五戒说。<a id="a-Fs"></a>”</p>
  <p id="aFt">“若先受三归作优婆塞，<a id="a-Fu"></a>后若受五戒，<a id="a-Fv"></a>若受八戒，<a id="a-Fw"></a>若受十戒，<a id="a-Fx"></a>更须三归不？<a id="a-Fy"></a>”</p>
  <p id="aFz">答：<a id="a-G0"></a>“不受三归。<a id="a-G1"></a>一切得戒，<a id="a-G2"></a>以先受三归故。<a id="a-G3"></a>”</p>
  <p id="aG4">“若先不受三归，<a id="a-G5"></a>直白羯磨，<a id="a-G6"></a>得戒不？<a id="a-G7"></a>”</p>
  <p id="aG8">答：<a id="a-G9"></a>“受五戒、<a id="a-GA"></a>八戒、<a id="a-GB"></a>十戒，<a id="a-GC"></a>但受三归，<a id="a-GD"></a>即便得戒。<a id="a-GE"></a>若受具戒，<a id="a-GF"></a>要以白四羯磨而得具戒，<a id="a-GG"></a>不以三归。<a id="a-GH"></a>凡具戒者，<a id="a-GI"></a>功德深重，<a id="a-GJ"></a>不以多缘多力，<a id="a-GK"></a>无由致之，<a id="a-GL"></a>是故三归、<a id="a-GM"></a>十僧白四羯磨而后得也。<a id="a-GN"></a>五戒、<a id="a-GO"></a>八戒、<a id="a-GP"></a>十戒，<a id="a-GQ"></a>功德力少。<a id="a-GR"></a>是故若受三归即便得戒，<a id="a-GS"></a>不须多缘多力受具戒已。<a id="a-GT"></a>”</p>
  <p id="aGU">“何以但说四堕、<a id="a-GV"></a>十三僧残，<a id="a-GW"></a>不说余篇耶？<a id="a-GX"></a>”</p>
  <p id="aGY">“此二篇，<a id="a-GZ"></a>戒最是重者，<a id="a-Ga"></a>一戒若犯，<a id="a-Gb"></a>永不起。<a id="a-Gc"></a>二虽起难起，<a id="a-Gd"></a>若波利婆沙、<a id="a-Ge"></a>摩那埵、<a id="a-Gf"></a>二十众中，<a id="a-Gg"></a>而后出罪。<a id="a-Gh"></a>若难持而能持者，<a id="a-Gi"></a>余篇易持戒，<a id="a-Gj"></a>不须说也。<a id="a-Gk"></a>是故但说二篇，<a id="a-Gl"></a>不说余篇。<a id="a-Gm"></a>”</p>
  <p id="aGn">问曰：<a id="a-Go"></a>“是波罗提木叉戒，<a id="a-Gp"></a>是无漏戒，<a id="a-Gq"></a>是禅戒不？<a id="a-Gr"></a>”</p>
  <p id="aGs">答曰：<a id="a-Gt"></a>“非无漏戒，<a id="a-Gu"></a>亦非禅戒。<a id="a-Gv"></a>此波罗提木叉戒，<a id="a-Gw"></a>若佛在世，<a id="a-Gx"></a>则有此戒；<a id="a-Gy"></a>佛不在世，<a id="a-Gz"></a>则无此戒。<a id="a-H0"></a>禅无漏戒，<a id="a-H1"></a>若佛在世、<a id="a-H2"></a>若不在世，<a id="a-H3"></a>一切时有。<a id="a-H4"></a>波罗提木叉戒，<a id="a-H5"></a>从教而得；<a id="a-H6"></a>禅无漏戒，<a id="a-H7"></a>不从教得。<a id="a-H8"></a>波罗提木叉戒，<a id="a-H9"></a>从他而得；<a id="a-HA"></a>禅无漏戒，<a id="a-HB"></a>不从他得。<a id="a-HC"></a>波罗提木叉戒，<a id="a-HD"></a>不问眠与不眠、<a id="a-HE"></a>善恶无记心，<a id="a-HF"></a>一切时有。<a id="a-HG"></a>禅无漏戒，<a id="a-HH"></a>必禅无漏心中有戒，<a id="a-HI"></a>余一切心中无也。<a id="a-HJ"></a>波罗提木叉戒，<a id="a-HK"></a>但人中有；<a id="a-HL"></a>禅戒、<a id="a-HM"></a>无漏戒，<a id="a-HN"></a>人天俱有。<a id="a-HO"></a>波罗提木叉戒，<a id="a-HP"></a>但欲界中有；<a id="a-HQ"></a>禅无漏戒，<a id="a-HR"></a>欲色界成就无漏戒。<a id="a-HS"></a>波罗提木叉戒，<a id="a-HT"></a>但佛弟子有；<a id="a-HU"></a>禅戒，<a id="a-HV"></a>外道俱有。<a id="a-HW"></a>”</p>
  <p id="aHX">问曰：<a id="a-HY"></a>“优婆塞五戒，<a id="a-HZ"></a>几是实罪？<a id="a-Ha"></a>几是遮罪？<a id="a-Hb"></a>”</p>
  <p id="aHc">答曰：<a id="a-Hd"></a>“四是实罪，<a id="a-He"></a>饮酒一戒是遮罪。<a id="a-Hf"></a>饮酒所以得与四罪同类，<a id="a-Hg"></a>结为五戒者，<a id="a-Hh"></a>以饮酒是放逸之本，<a id="a-Hi"></a>能犯四戒。<a id="a-Hj"></a>如迦葉佛时，<a id="a-Hk"></a>有优婆塞以饮酒故，<a id="a-Hl"></a>邪淫他妇，<a id="a-Hm"></a>盗杀他鸡。<a id="a-Hn"></a>他人问言：<a id="a-Ho"></a>‘何以故尔？<a id="a-Hp"></a>’答言：<a id="a-Hq"></a>‘不作，<a id="a-Hr"></a>以酒乱故，<a id="a-Hs"></a>一时能破四戒。<a id="a-Ht"></a>’有以饮酒故能作四逆，<a id="a-Hu"></a>唯不能破僧耳。<a id="a-Hv"></a>虽非宿业有狂乱报，<a id="a-Hw"></a>以饮酒故，<a id="a-Hx"></a>迷惑倒乱犹若狂人。<a id="a-Hy"></a>又酒乱故，<a id="a-Hz"></a>废失正业、<a id="a-I0"></a>坐禅、<a id="a-I1"></a>诵经、<a id="a-I2"></a>佐助众事。<a id="a-I3"></a>虽非实罪，<a id="a-I4"></a>以是因缘，<a id="a-I5"></a>与实罪同。<a id="a-I6"></a>”</p>
  <p id="aI7">优波离复白佛言：<a id="a-I8"></a>“优婆塞戒，<a id="a-I9"></a>但于众生上得戒，<a id="a-IA"></a>非众生上亦得戒不？<a id="a-IB"></a>但于可杀、<a id="a-IC"></a>可盗、<a id="a-ID"></a>可淫、<a id="a-IE"></a>可妄语众生上得戒耶？<a id="a-IF"></a>若于不可杀、<a id="a-IG"></a>不可盗、<a id="a-IH"></a>不可淫、<a id="a-II"></a>不可欺诳众生上亦得戒耶？<a id="a-IJ"></a>”</p>
  <p id="aIK">答曰：<a id="a-IL"></a>“于众生得四戒，<a id="a-IM"></a>于非众生上得不饮酒戒。<a id="a-IN"></a>若众生可杀不可杀、<a id="a-IO"></a>可淫不可淫、<a id="a-IP"></a>可盗不可盗、<a id="a-IQ"></a>可妄语不可妄语，<a id="a-IR"></a>一切得戒。<a id="a-IS"></a>下至阿鼻地狱，<a id="a-IT"></a>上至非非想处，<a id="a-IU"></a>及三千世界乃至如来一切有命之类，<a id="a-IV"></a>得此四戒。<a id="a-IW"></a>以初受戒时，<a id="a-IX"></a>一切不杀，<a id="a-IY"></a>一切不盗，<a id="a-IZ"></a>一切不淫，<a id="a-Ia"></a>一切不妄语，<a id="a-Ib"></a>无所限齐，<a id="a-Ic"></a>以是故一切众生上无不得戒。<a id="a-Id"></a>凡受戒法，<a id="a-Ie"></a>先与说法引导开解，<a id="a-If"></a>令于一切众生上起慈愍心，<a id="a-Ig"></a>既得增上心，<a id="a-Ih"></a>便得增上戒。<a id="a-Ii"></a>夫受戒法，<a id="a-Ij"></a>于一切众生上各得四戒。<a id="a-Ik"></a>四戒差别，<a id="a-Il"></a>有十二戒。<a id="a-Im"></a>于众生上，<a id="a-In"></a>不杀、<a id="a-Io"></a>不盗、<a id="a-Ip"></a>不淫、<a id="a-Iq"></a>不妄语。<a id="a-Ir"></a>凡起此四恶，<a id="a-Is"></a>有三因缘：<a id="a-It"></a>一以贪故起，<a id="a-Iu"></a>二以嗔故起，<a id="a-Iv"></a>三以痴故起。<a id="a-Iw"></a>于一切众生上有十二恶，<a id="a-Ix"></a>以反恶故得十二善戒色，<a id="a-Iy"></a>一切无边众生上亦复如是。<a id="a-Iz"></a>设有百万千万阿罗汉入于泥洹，<a id="a-J0"></a>先于此罗汉上所得戒始终成就，<a id="a-J1"></a>不以罗汉泥洹故此戒亦失。<a id="a-J2"></a>得不饮酒戒，<a id="a-J3"></a>时此一身始终三千世界中一切所有酒上咽咽得戒色，<a id="a-J4"></a>以受戒时，<a id="a-J5"></a>一切酒尽不饮故。<a id="a-J6"></a>设酒灭尽，<a id="a-J7"></a>戒常成就，<a id="a-J8"></a>而不失也。<a id="a-J9"></a>”</p>
  <p id="aJA">“先受戒时，<a id="a-JB"></a>于一切女人上三疮门中得不淫戒，<a id="a-JC"></a>而后娶妇犯此戒不？<a id="a-JD"></a>”</p>
  <p id="aJE">答曰：<a id="a-JF"></a>“不犯。<a id="a-JG"></a>所以尔者？<a id="a-JH"></a>本于女上得邪淫戒，<a id="a-JI"></a>今是自妇，<a id="a-JJ"></a>以非邪淫故，<a id="a-JK"></a>不犯此戒。<a id="a-JL"></a>以是义推之，<a id="a-JM"></a>一切同尔。<a id="a-JN"></a>八戒、<a id="a-JO"></a>十戒，<a id="a-JP"></a>众生非众生类，<a id="a-JQ"></a>得戒亦如是。<a id="a-JR"></a>二百五十戒，<a id="a-JS"></a>一切众生上各得七戒，<a id="a-JT"></a>以义分别有二十一戒。<a id="a-JU"></a>如一众生上起身、<a id="a-JV"></a>口七恶，<a id="a-JW"></a>凡起此恶有三因缘：<a id="a-JX"></a>一以贪故起，<a id="a-JY"></a>二以嗔故起，<a id="a-JZ"></a>三以痴故起。<a id="a-Ja"></a>以三因缘起此七恶，<a id="a-Jb"></a>三七二十一恶；<a id="a-Jc"></a>反恶得戒，<a id="a-Jd"></a>一众生上得二十一戒色，<a id="a-Je"></a>一切众生亦复如是。<a id="a-Jf"></a>以此义推，<a id="a-Jg"></a>可一时得无量戒，<a id="a-Jh"></a>不可一时尽犯，<a id="a-Ji"></a>而得一时舍戒也。<a id="a-Jj"></a>夫破戒法，<a id="a-Jk"></a>若破重戒，<a id="a-Jl"></a>更无胜进；<a id="a-Jm"></a>设还舍戒，<a id="a-Jn"></a>后更受者，<a id="a-Jo"></a>更不得戒。<a id="a-Jp"></a>如破八斋中重戒，<a id="a-Jq"></a>后更受八戒、<a id="a-Jr"></a>若受五戒、<a id="a-Js"></a>若受十戒、<a id="a-Jt"></a>若受具戒，<a id="a-Ju"></a>兼禅戒、<a id="a-Jv"></a>无漏戒，<a id="a-Jw"></a>一切不得。<a id="a-Jx"></a>若破五戒中重戒已，<a id="a-Jy"></a>若受八戒、<a id="a-Jz"></a>十戒、<a id="a-K0"></a>具戒并禅戒、<a id="a-K1"></a>无漏戒，<a id="a-K2"></a>一切不得。<a id="a-K3"></a>若破五戒已，<a id="a-K4"></a>欲舍五戒更受十戒者，<a id="a-K5"></a>无有是处。<a id="a-K6"></a>若舍戒已，<a id="a-K7"></a>更受五戒，<a id="a-K8"></a>若受八戒、<a id="a-K9"></a>十戒、<a id="a-KA"></a>具戒并禅戒、<a id="a-KB"></a>无漏戒，<a id="a-KC"></a>一切不得。<a id="a-KD"></a>若破十戒、<a id="a-KE"></a>具戒中重戒者，<a id="a-KF"></a>若欲胜进，<a id="a-KG"></a>若欲舍戒还受戒者，<a id="a-KH"></a>如五戒中说 。<a id="a-KI"></a>”</p>
  <p id="aKJ">问曰：<a id="a-KK"></a>“禅戒、<a id="a-KL"></a>无漏戒、<a id="a-KM"></a>波罗提木叉戒，<a id="a-KN"></a>于三戒中，<a id="a-KO"></a>何戒为胜？<a id="a-KP"></a>”</p>
  <p id="aKQ">答：<a id="a-KR"></a>“禅戒胜。<a id="a-KS"></a>有云，<a id="a-KT"></a>波罗提木叉戒。<a id="a-KU"></a>所以尔者？<a id="a-KV"></a>若佛出世，<a id="a-KW"></a>得有此戒；<a id="a-KX"></a>禅戒、<a id="a-KY"></a>无漏戒，<a id="a-KZ"></a>一切时有。<a id="a-Ka"></a>于一切众生非众生类，<a id="a-Kb"></a>得波罗提木叉戒，<a id="a-Kc"></a>禅、<a id="a-Kd"></a>无漏戒但于众生上得。<a id="a-Ke"></a>于一切众生上慈心得波罗提木叉戒，<a id="a-Kf"></a>禅、<a id="a-Kg"></a>无漏戒不以慈心得。<a id="a-Kh"></a>夫能维持佛法，<a id="a-Ki"></a>有于七众在于世间。<a id="a-Kj"></a>三乘道果相续不断，<a id="a-Kk"></a>尽以波罗提木叉为根本，<a id="a-Kl"></a>禅、<a id="a-Km"></a>无漏戒不尔，<a id="a-Kn"></a>是故于三界中最尊殊胜。<a id="a-Ko"></a>初受戒时，<a id="a-Kp"></a>白四羯磨已，<a id="a-Kq"></a>戒已成就。<a id="a-Kr"></a>始一念戒色，<a id="a-Ks"></a>名业亦名业道。<a id="a-Kt"></a>第二念已，<a id="a-Ku"></a>后生戒色，<a id="a-Kv"></a>但是业非业道。<a id="a-Kw"></a>所以尔者？<a id="a-Kx"></a>初一念戒色，<a id="a-Ky"></a>思愿满足，<a id="a-Kz"></a>以通思故，<a id="a-L0"></a>名思业道。<a id="a-L1"></a>以前戒为因，<a id="a-L2"></a>故后戒色任运自生，<a id="a-L3"></a>是故但名业，<a id="a-L4"></a>非业道。<a id="a-L5"></a>初一念戒，<a id="a-L6"></a>有教无教，<a id="a-L7"></a>后次第生戒，<a id="a-L8"></a>但有无教，<a id="a-L9"></a>无有有教。<a id="a-LA"></a>初一念戒亦名为戒，<a id="a-LB"></a>亦名善行，<a id="a-LC"></a>亦名律仪。<a id="a-LD"></a>后次续生戒，<a id="a-LE"></a>亦有此义。<a id="a-LF"></a>”</p>
  <p id="aLG">优波离复白佛言：<a id="a-LH"></a>“于三世中，<a id="a-LI"></a>何世得戒？<a id="a-LJ"></a>”</p>
  <p id="aLK">答曰：<a id="a-LL"></a>“现在一念得戒，<a id="a-LM"></a>过去、<a id="a-LN"></a>未来是法非众生故不得戒，<a id="a-LO"></a>现在一念是众生故得戒。<a id="a-LP"></a>”</p>
  <p id="aLQ">问曰：<a id="a-LR"></a>“为善心中得戒，<a id="a-LS"></a>为不善心中？<a id="a-LT"></a>为无记心中，<a id="a-LU"></a>为无心中得戒？<a id="a-LV"></a>”</p>
  <p id="aLW">答曰：<a id="a-LX"></a>“一切尽得。<a id="a-LY"></a>先以善心礼僧足已，<a id="a-LZ"></a>受衣钵，<a id="a-La"></a>求和尚，<a id="a-Lb"></a>问精进，<a id="a-Lc"></a>乞戒、<a id="a-Ld"></a>胡跪、<a id="a-Le"></a>合掌、<a id="a-Lf"></a>白四羯磨已，<a id="a-Lg"></a>相续善心戒色成就，<a id="a-Lh"></a>是谓善心中得戒。<a id="a-Li"></a>若先次第法中，<a id="a-Lj"></a>常生善心起诸教业，<a id="a-Lk"></a>白四羯磨时，<a id="a-Ll"></a>起贪欲、<a id="a-Lm"></a>嗔恚等诸不善念，<a id="a-Ln"></a>于此心中成就戒色，<a id="a-Lo"></a>是名不善心中得戒。<a id="a-Lp"></a>以本善心善教力故，<a id="a-Lq"></a>而得此戒，<a id="a-Lr"></a>非不善心力也。<a id="a-Ls"></a>先以善心起于教业，<a id="a-Lt"></a>白四羯磨时，<a id="a-Lu"></a>或睡或眠，<a id="a-Lv"></a>于眠心中而生戒色，<a id="a-Lw"></a>是名无记中得戒也。<a id="a-Lx"></a>先以善心起于教业，<a id="a-Ly"></a>白四羯磨时，<a id="a-Lz"></a>入灭尽定，<a id="a-M0"></a>即于尔时成就戒色，<a id="a-M1"></a>名无心中而得戒也。<a id="a-M2"></a>”</p>
  <p id="aM3">优波离复白佛言：<a id="a-M4"></a>“若白衣不受五戒，<a id="a-M5"></a>直受十戒，<a id="a-M6"></a>为得戒不？<a id="a-M7"></a>”</p>
  <p id="aM8">答曰：<a id="a-M9"></a>“一时得二种戒，<a id="a-MA"></a>得优婆塞戒，<a id="a-MB"></a>得沙弥戒。<a id="a-MC"></a>若不受五戒、<a id="a-MD"></a>十戒，<a id="a-ME"></a>直受具戒，<a id="a-MF"></a>一时得三种戒。<a id="a-MG"></a>”</p>
  <p id="aMH">忧波离复白佛言：<a id="a-MI"></a>“若受具戒，<a id="a-MJ"></a>一时得三种戒者，<a id="a-MK"></a>何须次第先受五戒、<a id="a-ML"></a>次受十戒、<a id="a-MM"></a>后受具戒耶？<a id="a-MN"></a>”</p>
  <p id="aMO">答曰：<a id="a-MP"></a>“虽一时得三种戒，<a id="a-MQ"></a>而染习佛法必须次第。<a id="a-MR"></a>先受五戒，<a id="a-MS"></a>以自调伏，<a id="a-MT"></a>信乐渐增，<a id="a-MU"></a>次受十戒；<a id="a-MV"></a>既受十戒，<a id="a-MW"></a>善根转深，<a id="a-MX"></a>次受具戒。<a id="a-MY"></a>如是次第得佛法味，<a id="a-MZ"></a>深乐坚固，<a id="a-Ma"></a>难可退败。<a id="a-Mb"></a>如游大海渐渐入深，<a id="a-Mc"></a>入佛法海亦复如是。<a id="a-Md"></a>若一时受具戒者，<a id="a-Me"></a>即失次第，<a id="a-Mf"></a>又破威仪。<a id="a-Mg"></a>复次，<a id="a-Mh"></a>或有众生应受五戒而得道果，<a id="a-Mi"></a>或有众生因受十戒而得道果，<a id="a-Mj"></a>以是种种因缘，<a id="a-Mk"></a>是故如来说此次第。<a id="a-Ml"></a>若先受五戒，<a id="a-Mm"></a>次受十戒，<a id="a-Mn"></a>受十戒时亦成就二戒，<a id="a-Mo"></a>五戒、<a id="a-Mp"></a>十戒；<a id="a-Mq"></a>受十戒已，<a id="a-Mr"></a>次受具戒，<a id="a-Ms"></a>受具戒时成就三种戒，<a id="a-Mt"></a>五戒、<a id="a-Mu"></a>十戒、<a id="a-Mv"></a>具戒。<a id="a-Mw"></a>七种受中，<a id="a-Mx"></a>唯白四羯磨戒，<a id="a-My"></a>次第三时得，<a id="a-Mz"></a>余六种受戒但一时得，<a id="a-N0"></a>无三时次第也。<a id="a-N1"></a>若一时得三种戒，<a id="a-N2"></a>若欲舍时，<a id="a-N3"></a>若言‘我是沙弥，<a id="a-N4"></a>非比丘’，<a id="a-N5"></a>即失具戒，<a id="a-N6"></a>二种戒在，<a id="a-N7"></a>五戒、<a id="a-N8"></a>十戒。<a id="a-N9"></a>若言‘我是优婆塞，<a id="a-NA"></a>非沙弥’，<a id="a-NB"></a>即失十戒，<a id="a-NC"></a>余五戒在。<a id="a-ND"></a>若言‘在家出家一切尽舍，<a id="a-NE"></a>我是归依优婆塞’，<a id="a-NF"></a>三种一时尽失，<a id="a-NG"></a>不失三归。<a id="a-NH"></a>若次第得三种戒，<a id="a-NI"></a>舍法次第，<a id="a-NJ"></a>如一时得戒中说。<a id="a-NK"></a>”</p>
  <p id="aNL">“若先优婆塞出家，<a id="a-NM"></a>受十戒，<a id="a-NN"></a>舍五戒不？<a id="a-NO"></a>”</p>
  <p id="aNP">答曰：<a id="a-NQ"></a>“不舍，<a id="a-NR"></a>但失名、<a id="a-NS"></a>失次第，<a id="a-NT"></a>不失戒也。<a id="a-NU"></a>失优婆塞名，<a id="a-NV"></a>得沙弥名。<a id="a-NW"></a>失白衣次第，<a id="a-NX"></a>得出家次第。<a id="a-NY"></a>”</p>
  <p id="aNZ">“若沙弥受具戒时，<a id="a-Na"></a>失十戒、<a id="a-Nb"></a>五戒不？<a id="a-Nc"></a>”</p>
  <p id="aNd">答曰：<a id="a-Ne"></a>“不失，<a id="a-Nf"></a>但失名、<a id="a-Ng"></a>失次第，<a id="a-Nh"></a>不失戒也。<a id="a-Ni"></a>失沙弥名，<a id="a-Nj"></a>得比丘名。<a id="a-Nk"></a>失沙弥次第，<a id="a-Nl"></a>得比丘次第。<a id="a-Nm"></a>终始常是戒，<a id="a-Nn"></a>而随时名。<a id="a-No"></a>譬如树叶，<a id="a-Np"></a>春夏则青，<a id="a-Nq"></a>秋时则黄，<a id="a-Nr"></a>冬时则白，<a id="a-Ns"></a>随时异故树叶则异，<a id="a-Nt"></a>而其始终故是一叶；<a id="a-Nu"></a>戒亦如是，<a id="a-Nv"></a>常是一戒，<a id="a-Nw"></a>随时有异。<a id="a-Nx"></a>又如乳、<a id="a-Ny"></a>酪、<a id="a-Nz"></a>酥、<a id="a-O0"></a>醍醐，<a id="a-O1"></a>四时差别，<a id="a-O2"></a>虽随时有异而故是一；<a id="a-O3"></a>戒亦如是，<a id="a-O4"></a>虽三时有异，<a id="a-O5"></a>戒无异也。<a id="a-O6"></a>”</p>
  <p id="aO7">优波离复白佛言：<a id="a-O8"></a>“凡受优婆塞戒，<a id="a-O9"></a>势不能具受五戒。<a id="a-OA"></a>若受一戒、<a id="a-OB"></a>二戒乃至四戒，<a id="a-OC"></a>受得戒不？<a id="a-OD"></a>”</p>
  <p id="aOE">答曰：<a id="a-OF"></a>“不得。<a id="a-OG"></a>”</p>
  <p id="aOH">“若不得者，<a id="a-OI"></a>有经说，<a id="a-OJ"></a>少分优婆塞、<a id="a-OK"></a>多分优婆塞、<a id="a-OL"></a>满分优婆塞，<a id="a-OM"></a>此义云何？<a id="a-ON"></a>”</p>
  <p id="aOO">答曰：<a id="a-OP"></a>“所以作是说者，<a id="a-OQ"></a>欲明持戒功德多少，<a id="a-OR"></a>不言有如是受戒也。<a id="a-OS"></a>”</p>
  <p id="aOT">优波离复白佛言：<a id="a-OU"></a>“若受一日、<a id="a-OV"></a>二日乃至十日五戒，<a id="a-OW"></a>得如是受不？<a id="a-OX"></a>”</p>
  <p id="aOY">答曰：<a id="a-OZ"></a>“不得。<a id="a-Oa"></a>佛本制戒，<a id="a-Ob"></a>各有限齐，<a id="a-Oc"></a>若受五戒必尽形寿，<a id="a-Od"></a>若受八戒必一日一夜受，<a id="a-Oe"></a>是故不得。<a id="a-Of"></a>夫白四羯磨戒有上中下，<a id="a-Og"></a>五戒是下品戒，<a id="a-Oh"></a>十戒是中品戒，<a id="a-Oi"></a>具戒是上品戒。<a id="a-Oj"></a>入五戒中亦有三品，<a id="a-Ok"></a>若微品心受戒得微品戒，<a id="a-Ol"></a>若中品心受戒得中品戒，<a id="a-Om"></a>若上品心受戒得上品戒。<a id="a-On"></a>十戒、<a id="a-Oo"></a>具戒亦各三品，<a id="a-Op"></a>如五戒说。<a id="a-Oq"></a>若微品心得戒已后，<a id="a-Or"></a>以上、<a id="a-Os"></a>中品心受十戒者，<a id="a-Ot"></a>先得五戒更无增无胜；<a id="a-Ou"></a>于五戒外，<a id="a-Ov"></a>乃至不非时食等残余五戒，<a id="a-Ow"></a>得增上五戒。<a id="a-Ox"></a>先得五戒，<a id="a-Oy"></a>得本微品也。<a id="a-Oz"></a>即先微品五戒，<a id="a-P0"></a>以中、<a id="a-P1"></a>上品心受具足戒，<a id="a-P2"></a>先得五戒更无增无胜，<a id="a-P3"></a>仍本五戒；<a id="a-P4"></a>自五戒外一切诸戒，<a id="a-P5"></a>以受具戒时心增上故，<a id="a-P6"></a>得增上戒。<a id="a-P7"></a>以是推之，<a id="a-P8"></a>波罗提木叉戒无有重得。<a id="a-P9"></a>以次第而言，<a id="a-PA"></a>五戒是微品，<a id="a-PB"></a>十戒是中品，<a id="a-PC"></a>具戒是上品。<a id="a-PD"></a>以义而推，<a id="a-PE"></a>亦可以上品心得五戒，<a id="a-PF"></a>是上品戒；<a id="a-PG"></a>中品心得十戒，<a id="a-PH"></a>是中品戒；<a id="a-PI"></a>下品心得具戒，<a id="a-PJ"></a>是下品戒。<a id="a-PK"></a>以是义故，<a id="a-PL"></a>随心有上中下，<a id="a-PM"></a>得戒不同，<a id="a-PN"></a>无定限也。<a id="a-PO"></a>若请和尚受十戒时，<a id="a-PP"></a>和尚不现前，<a id="a-PQ"></a>亦得十戒。<a id="a-PR"></a>若受十戒时，<a id="a-PS"></a>和尚死者，<a id="a-PT"></a>若闻知死，<a id="a-PU"></a>受戒不得；<a id="a-PV"></a>若不闻死，<a id="a-PW"></a>受戒得戒。<a id="a-PX"></a>若白四羯磨，<a id="a-PY"></a>受戒和尚不现前，<a id="a-PZ"></a>不得受戒，<a id="a-Pa"></a>以僧数不满故；<a id="a-Pb"></a>若僧数满，<a id="a-Pc"></a>设无和尚，<a id="a-Pd"></a>亦得受戒。</p>
  <p id="aPe">优波离复白佛言：<a id="a-Pf"></a>“五戒优婆塞得贩卖不 ？<a id="a-Pg"></a>”</p>
  <p id="aPh">答曰：<a id="a-Pi"></a>“得听贩卖，<a id="a-Pj"></a>但不得作五业：<a id="a-Pk"></a>一、<a id="a-Pl"></a>不得贩卖畜生，<a id="a-Pm"></a>以此为业。<a id="a-Pn"></a>若自有畜生，<a id="a-Po"></a>直卖者听，<a id="a-Pp"></a>但莫卖与屠儿。<a id="a-Pq"></a>二者、<a id="a-Pr"></a>不得贩卖弓箭刀杖，<a id="a-Ps"></a>以此为业。<a id="a-Pt"></a>若自有者，<a id="a-Pu"></a>直卖者听。<a id="a-Pv"></a>三者、<a id="a-Pw"></a>不得沽酒为业。<a id="a-Px"></a>若自有者，<a id="a-Py"></a>亦听直卖。<a id="a-Pz"></a>四者、<a id="a-Q0"></a>不得压油，<a id="a-Q1"></a>多杀虫故，<a id="a-Q2"></a>天竺法尔。<a id="a-Q3"></a>罽宾以来，<a id="a-Q4"></a>麻中一切若无虫处，<a id="a-Q5"></a>压油无过。<a id="a-Q6"></a>五者、<a id="a-Q7"></a>不得作五大色染业，<a id="a-Q8"></a>以多杀虫故。<a id="a-Q9"></a>洛沙等外国染法，<a id="a-QA"></a>多杀诸虫，<a id="a-QB"></a>是故不听。<a id="a-QC"></a>谓秦地，<a id="a-QD"></a>染青法亦多杀虫，<a id="a-QE"></a>堕五大染数。<a id="a-QF"></a>”</p>
  <p id="aQG">优波离复白佛言：<a id="a-QH"></a>“夫八斋法，<a id="a-QI"></a>通过中不食，<a id="a-QJ"></a>乃有九法，<a id="a-QK"></a>何以八事得名？<a id="a-QL"></a>”</p>
  <p id="aQM">答曰：<a id="a-QN"></a>“斋法过中，<a id="a-QO"></a>不食为体，<a id="a-QP"></a>八事助成斋体，<a id="a-QQ"></a>共相支持，<a id="a-QR"></a>名八支斋法。<a id="a-QS"></a>是故言八斋，<a id="a-QT"></a>不云九也。<a id="a-QU"></a>”</p>
  <p id="aQV">“若受八戒人，<a id="a-QW"></a>于七众为在何众？<a id="a-QX"></a>”</p>
  <p id="aQY">“虽不受终身戒，<a id="a-QZ"></a>以有一日一夜戒故，<a id="a-Qa"></a>应名优婆塞。<a id="a-Qb"></a>有云，<a id="a-Qc"></a>若名优婆塞，<a id="a-Qd"></a>无终身戒。<a id="a-Qe"></a>若非优婆塞，<a id="a-Qf"></a>有一日一夜戒，<a id="a-Qg"></a>但名中间人，<a id="a-Qh"></a>有经说。<a id="a-Qi"></a>”</p>
  <p id="aQj">优波离复白佛言：<a id="a-Qk"></a>“若七众外，<a id="a-Ql"></a>有波罗提木叉戒不？<a id="a-Qm"></a>”</p>
  <p id="aQn">答曰：<a id="a-Qo"></a>“有。<a id="a-Qp"></a>八斋戒是。<a id="a-Qq"></a>以是义推，<a id="a-Qr"></a>若受八斋，<a id="a-Qs"></a>不在七众也。<a id="a-Qt"></a>受八斋法，<a id="a-Qu"></a>应言一日一夜不杀生，<a id="a-Qv"></a>令言语决绝，<a id="a-Qw"></a>莫使与终身戒相乱也。<a id="a-Qx"></a>”</p>
  <p id="aQy">问曰：<a id="a-Qz"></a>“受八戒法，<a id="a-R0"></a>得二日、<a id="a-R1"></a>三日乃至十日，<a id="a-R2"></a>一时受不？<a id="a-R3"></a>”</p>
  <p id="aR4">答曰：<a id="a-R5"></a>“佛本制一日一夜戒，<a id="a-R6"></a>不得过限。<a id="a-R7"></a>若有力能受一日，<a id="a-R8"></a>过已次第更受，<a id="a-R9"></a>如是随力多少不计日数。<a id="a-RA"></a>夫受斋法，<a id="a-RB"></a>必从他人边受。<a id="a-RC"></a>于何人受？<a id="a-RD"></a>五众边受。<a id="a-RE"></a>既受八戒，<a id="a-RF"></a>若鞭打众生，<a id="a-RG"></a>斋不清净。<a id="a-RH"></a>虽即日不鞭打，<a id="a-RI"></a>若待明日鞭打众生，<a id="a-RJ"></a>不清净。<a id="a-RK"></a>以要而言，<a id="a-RL"></a>若身、<a id="a-RM"></a>口作不威仪事，<a id="a-RN"></a>虽不破斋，<a id="a-RO"></a>无清净法。<a id="a-RP"></a>设身、<a id="a-RQ"></a>口清净，<a id="a-RR"></a>若心起贪欲觉、<a id="a-RS"></a>嗔恚觉、<a id="a-RT"></a>恼害觉，<a id="a-RU"></a>亦名斋不清净。<a id="a-RV"></a>若身、<a id="a-RW"></a>口、<a id="a-RX"></a>意三业清净，<a id="a-RY"></a>若不修六念，<a id="a-RZ"></a>亦名斋不清净。<a id="a-Ra"></a>受八戒已，<a id="a-Rb"></a>精修六念，<a id="a-Rc"></a>是名斋清净。<a id="a-Rd"></a>有经说，<a id="a-Re"></a>若作阎浮提王，<a id="a-Rf"></a>于阎浮提地中一切人民金银财宝，<a id="a-Rg"></a>于中自在。<a id="a-Rh"></a>虽有如是功德，<a id="a-Ri"></a>分作十六分，<a id="a-Rj"></a>阎浮提王功德，<a id="a-Rk"></a>于十六分中不及一分，<a id="a-Rl"></a>所谓最后清净八斋也。<a id="a-Rm"></a>若人欲受八斋，<a id="a-Rn"></a>先恣情色，<a id="a-Ro"></a>或作音乐，<a id="a-Rp"></a>或贪啖肉，<a id="a-Rq"></a>种种戏笑，<a id="a-Rr"></a>如是等放逸事，<a id="a-Rs"></a>恣心作已而后受斋，<a id="a-Rt"></a>不问中前中后，<a id="a-Ru"></a>尽不得斋。<a id="a-Rv"></a>若本无心受斋，<a id="a-Rw"></a>而作种种放逸事，<a id="a-Rx"></a>后遇善知识即受斋者，<a id="a-Ry"></a>不问中前中后，<a id="a-Rz"></a>一切得斋。<a id="a-S0"></a>若欲受斋，<a id="a-S1"></a>而以事难自碍不得自在，<a id="a-S2"></a>事难解已而受斋者，<a id="a-S3"></a>不问中前中后，<a id="a-S4"></a>一切得斋。<a id="a-S5"></a>”</p>
  <p id="aS6">问曰：<a id="a-S7"></a>“若欲限受昼日斋法，<a id="a-S8"></a>不受夜斋，<a id="a-S9"></a>得八戒不？<a id="a-SA"></a>若欲受夜斋，<a id="a-SB"></a>不受昼斋，<a id="a-SC"></a>得八戒不？<a id="a-SD"></a>”</p>
  <p id="aSE">答曰：<a id="a-SF"></a>“不得。<a id="a-SG"></a>所以尔者？<a id="a-SH"></a>佛本听受一日一夜斋法，<a id="a-SI"></a>以有定限，<a id="a-SJ"></a>不可违也。<a id="a-SK"></a>”</p>
  <p id="aSL">优波离复白佛言：<a id="a-SM"></a>“若不得者，<a id="a-SN"></a>如皮革中说，<a id="a-SO"></a>亿耳在旷野处，<a id="a-SP"></a>见诸饿鬼种种受罪，<a id="a-SQ"></a>或昼受福、<a id="a-SR"></a>夜则受罪，<a id="a-SS"></a>或夜受福、<a id="a-ST"></a>昼则受罪。<a id="a-SU"></a>所以尔者？<a id="a-SV"></a>以本人中，<a id="a-SW"></a>昼受戒法、<a id="a-SX"></a>夜作恶行，<a id="a-SY"></a>或夜受戒法、<a id="a-SZ"></a>昼作恶行，<a id="a-Sa"></a>是以不同。<a id="a-Sb"></a>此义云何？<a id="a-Sc"></a>”</p>
  <p id="aSd">答曰：<a id="a-Se"></a>“凡是本生因缘，<a id="a-Sf"></a>不可依也。<a id="a-Sg"></a>此中说者，<a id="a-Sh"></a>非是修多罗，<a id="a-Si"></a>非是毗尼，<a id="a-Sj"></a>不可以定实义也。<a id="a-Sk"></a>又云，<a id="a-Sl"></a>此戒是迦旃延以度亿耳故，<a id="a-Sm"></a>作此变化感悟其心，<a id="a-Sn"></a>非是实事。<a id="a-So"></a>若受斋已欲舍斋者，<a id="a-Sp"></a>不必要从五众而舍。<a id="a-Sq"></a>若欲食时，<a id="a-Sr"></a>趣语一人，<a id="a-Ss"></a>斋即舍也。<a id="a-St"></a>凡得波罗提木叉戒者，<a id="a-Su"></a>以五道而言，<a id="a-Sv"></a>唯人道得戒，<a id="a-Sw"></a>余四道不得。<a id="a-Sx"></a>如天道以著乐故深重，<a id="a-Sy"></a>不能得戒。<a id="a-Sz"></a>如昔一时，<a id="a-T0"></a>大目揵连以弟子有病，<a id="a-T1"></a>上忉利天以问耆婆，<a id="a-T2"></a>正值诸天入欢喜园。<a id="a-T3"></a>尔时，<a id="a-T4"></a>目连在路侧立，<a id="a-T5"></a>一切诸天无顾看者。<a id="a-T6"></a>耆婆后至，<a id="a-T7"></a>顾见目连，<a id="a-T8"></a>向举一手，<a id="a-T9"></a>乘车直过。<a id="a-TA"></a>目连自念：<a id="a-TB"></a>‘此本人中是我弟子，<a id="a-TC"></a>今受天福，<a id="a-TD"></a>以著天乐都失本心。<a id="a-TE"></a>’即以神力制车令住，<a id="a-TF"></a>耆婆下车礼目连足，<a id="a-TG"></a>目连种种因缘责其不可。<a id="a-TH"></a>耆婆答目连曰：<a id="a-TI"></a>‘以我人中为大德弟子，<a id="a-TJ"></a>是故举手问讯，<a id="a-TK"></a>颇见诸天有尔者不？<a id="a-TL"></a>生天以著乐深心不得自在，<a id="a-TM"></a>是使尔耳！<a id="a-TN"></a>’目连语耆婆曰：<a id="a-TO"></a>‘有弟子病，<a id="a-TP"></a>当云何治？<a id="a-TQ"></a>’耆婆答曰：<a id="a-TR"></a>‘唯以断食为本。<a id="a-TS"></a>’有时，<a id="a-TT"></a>目连劝释提桓因：<a id="a-TU"></a>‘佛世难遇，<a id="a-TV"></a>何不数数亲近咨受正法？<a id="a-TW"></a>’帝释欲解目连意故，<a id="a-TX"></a>遣使敕一天子令来，<a id="a-TY"></a>反覆三唤，<a id="a-TZ"></a>犹故不来。<a id="a-Ta"></a>此一天子唯有一妇，<a id="a-Tb"></a>有一伎乐，<a id="a-Tc"></a>以染欲情深，<a id="a-Td"></a>虽复天王命重，<a id="a-Te"></a>不能自割。<a id="a-Tf"></a>后不获已而来，<a id="a-Tg"></a>帝释问曰：<a id="a-Th"></a>‘何故尔耶？<a id="a-Ti"></a>’即以实而对。<a id="a-Tj"></a>帝释白目连曰：<a id="a-Tk"></a>‘此天子唯有一天女、<a id="a-Tl"></a>一伎乐，<a id="a-Tm"></a>以自娱乐不能自割，<a id="a-Tn"></a>况作天王？<a id="a-To"></a>种种宫观，<a id="a-Tp"></a>无数天女，<a id="a-Tq"></a>天须陀食自然百味，<a id="a-Tr"></a>百千伎乐以自娱乐，<a id="a-Ts"></a>视东忘西。<a id="a-Tt"></a>虽知佛世难遇，<a id="a-Tu"></a>正法难闻，<a id="a-Tv"></a>而以染乐缠缚不得自在，<a id="a-Tw"></a>知可如何？<a id="a-Tx"></a>’凡受戒法，<a id="a-Ty"></a>以勇猛心自誓决断，<a id="a-Tz"></a>然后得戒。<a id="a-U0"></a>诸天著乐心多，<a id="a-U1"></a>善心力弱，<a id="a-U2"></a>何由得戒？<a id="a-U3"></a>饿鬼以饥渴苦，<a id="a-U4"></a>身心烧然，<a id="a-U5"></a>地狱无量苦恼，<a id="a-U6"></a>种种楚毒心意痛著，<a id="a-U7"></a>无缘得戒。<a id="a-U8"></a>畜生中以业障故，<a id="a-U9"></a>无所晓知，<a id="a-UA"></a>无受戒法。<a id="a-UB"></a>虽处处经中说龙受斋法，<a id="a-UC"></a>以善心故而受八戒，<a id="a-UD"></a>一日一夜得善心功德，<a id="a-UE"></a>不得戒也，<a id="a-UF"></a>以业障故。<a id="a-UG"></a>以四天下而言，<a id="a-UH"></a>唯三天下，<a id="a-UI"></a>阎浮提、<a id="a-UJ"></a>拘耶尼、<a id="a-UK"></a>弗婆提，<a id="a-UL"></a>及三天下中间海洲上人，<a id="a-UM"></a>一切得戒。<a id="a-UN"></a>如拘耶尼，<a id="a-UO"></a>佛遣宾头卢，<a id="a-UP"></a>往彼大作佛事，<a id="a-UQ"></a>有四部众。<a id="a-UR"></a>东方亦有比丘，<a id="a-US"></a>在彼亦作佛事，<a id="a-UT"></a>有四部众。<a id="a-UU"></a>唯郁单越，<a id="a-UV"></a>无有佛法，<a id="a-UW"></a>亦不得戒，<a id="a-UX"></a>以福报障故，<a id="a-UY"></a>并愚痴故，<a id="a-UZ"></a>不受圣法。<a id="a-Ua"></a>有四种人，<a id="a-Ub"></a>一男、<a id="a-Uc"></a>二女、<a id="a-Ud"></a>三黄门、<a id="a-Ue"></a>四二根。<a id="a-Uf"></a>四种人中，<a id="a-Ug"></a>唯男、<a id="a-Uh"></a>女得戒。<a id="a-Ui"></a>二种人不得戒，<a id="a-Uj"></a>黄门、<a id="a-Uk"></a>二根。<a id="a-Ul"></a>如男、<a id="a-Um"></a>女中，<a id="a-Un"></a>若杀父母、<a id="a-Uo"></a>阿罗汉，<a id="a-Up"></a>出佛身血，<a id="a-Uq"></a>坏法轮僧，<a id="a-Ur"></a>污比丘尼，<a id="a-Us"></a>贼住越济，<a id="a-Ut"></a>人断善根，<a id="a-Uu"></a>如是人等尽不得戒。<a id="a-Uv"></a>大而观之，<a id="a-Uw"></a>受染佛法者，<a id="a-Ux"></a>盖不足言。<a id="a-Uy"></a>若天、<a id="a-Uz"></a>若龙鬼神、<a id="a-V0"></a>若郁单越、<a id="a-V1"></a>若不男、<a id="a-V2"></a>二根，<a id="a-V3"></a>种种罪人，<a id="a-V4"></a>尽得受三归也 。<a id="a-V5"></a>”</p>
  <p id="aV6">问曰：<a id="a-V7"></a>“三世诸佛，<a id="a-V8"></a>得戒等不？<a id="a-V9"></a>”</p>
  <p id="aVA">答曰：<a id="a-VB"></a>“不等。<a id="a-VC"></a>凡得戒者，<a id="a-VD"></a>于众生非众生类上得戒。<a id="a-VE"></a>而一佛出世度无数阿僧祇众生入无余泥洹，<a id="a-VF"></a>而后佛出世于此众生尽不得戒，<a id="a-VG"></a>如是诸佛先后得戒各各不等。<a id="a-VH"></a>如迦葉佛度无数阿僧祇众生入无余泥洹，<a id="a-VI"></a>而迦葉佛于此众生尽皆得戒，<a id="a-VJ"></a>释迦文佛于此众生尽不得戒。<a id="a-VK"></a>一切诸佛有三事等，<a id="a-VL"></a>一积行等，<a id="a-VM"></a>二法身等，<a id="a-VN"></a>三度众生等。<a id="a-VO"></a>一切诸佛尽三阿僧祇劫修菩萨行，<a id="a-VP"></a>尽具足五分法身、<a id="a-VQ"></a>十力、<a id="a-VR"></a>四无所畏、<a id="a-VS"></a>十八不共法，<a id="a-VT"></a>尽度无数阿僧祇众生入于泥洹。<a id="a-VU"></a>”</p>
  <p id="aVV">问曰：<a id="a-VW"></a>“经说，<a id="a-VX"></a>一佛出世度九十那由他众生入于泥洹，<a id="a-VY"></a>何以言无数阿僧祇众生耶？<a id="a-VZ"></a>”</p>
  <p id="aVa">答曰：<a id="a-Vb"></a>“此经说，<a id="a-Vc"></a>一佛出世度九十那由他众生者，<a id="a-Vd"></a>但云从佛得度者有尔所众生。<a id="a-Ve"></a>而众生或自从佛得度，<a id="a-Vf"></a>或从弟子，<a id="a-Vg"></a>或遗法中而得度者。<a id="a-Vh"></a>言九十那由他众生者，<a id="a-Vi"></a>直佛边得度者。<a id="a-Vj"></a>总而言之，<a id="a-Vk"></a>无数阿僧祇众生入无余泥洹。<a id="a-Vl"></a>三世诸佛三等尽等，<a id="a-Vm"></a>而得戒不等。<a id="a-Vn"></a>”</p>
  <p id="aVo">问曰：<a id="a-Vp"></a>“恶律仪戒，<a id="a-Vq"></a>众生类、<a id="a-Vr"></a>非众生类上得也，<a id="a-Vs"></a>能以不能尽得戒不？<a id="a-Vt"></a>”</p>
  <p id="aVu">答曰：<a id="a-Vv"></a>“但于众生上得恶律仪戒，<a id="a-Vw"></a>非众生类上不得恶戒。<a id="a-Vx"></a>有云，<a id="a-Vy"></a>但于能杀众生上得恶戒，<a id="a-Vz"></a>不可杀众生上不得恶戒。<a id="a-W0"></a>又云，<a id="a-W1"></a>可杀不可杀，<a id="a-W2"></a>众生上尽得恶戒。<a id="a-W3"></a>如屠儿杀羊，<a id="a-W4"></a>常怀杀心作意杀羊，<a id="a-W5"></a>无所齐限；<a id="a-W6"></a>设在人天中者不杀，<a id="a-W7"></a>而受生展转有堕羊中理，<a id="a-W8"></a>是故于一切众生尽得恶戒。<a id="a-W9"></a>十二恶律仪亦如是。<a id="a-WA"></a>十二恶律仪者：<a id="a-WB"></a>一者、<a id="a-WC"></a>屠儿，<a id="a-WD"></a>二者、<a id="a-WE"></a>魁脍，<a id="a-WF"></a>三者、<a id="a-WG"></a>养猪，<a id="a-WH"></a>四者、<a id="a-WI"></a>养鸡，<a id="a-WJ"></a>五者、<a id="a-WK"></a>捕鱼，<a id="a-WL"></a>六者、<a id="a-WM"></a>猎师，<a id="a-WN"></a>七者、<a id="a-WO"></a>网鸟，<a id="a-WP"></a>八者、<a id="a-WQ"></a>捕蟒，<a id="a-WR"></a>九者、<a id="a-WS"></a>咒龙，<a id="a-WT"></a>十者、<a id="a-WU"></a>狱吏，<a id="a-WV"></a>十一者、<a id="a-WW"></a>作贼，<a id="a-WX"></a>十二者、<a id="a-WY"></a>王家常差捕贼，<a id="a-WZ"></a>是为十二恶律仪人。<a id="a-Wa"></a>养蚕业等，<a id="a-Wb"></a>谓皆不离恶律仪。<a id="a-Wc"></a>恶律仪戒有三时舍，<a id="a-Wd"></a>死者欲爱尽时，<a id="a-We"></a>受律仪戒时，<a id="a-Wf"></a>如受三归时。<a id="a-Wg"></a>初始一说即舍恶戒，<a id="a-Wh"></a>第二、<a id="a-Wi"></a>第三说时即得善戒。<a id="a-Wj"></a>”</p>
  <p id="aWk">“人作恶戒时，<a id="a-Wl"></a>何时舍善戒，<a id="a-Wm"></a>得恶戒耶？<a id="a-Wn"></a>”</p>
  <p id="aWo">答曰：<a id="a-Wp"></a>“一说言‘我作屠儿’，<a id="a-Wq"></a>即舍善戒，<a id="a-Wr"></a>第二、<a id="a-Ws"></a>第三说‘我作屠儿’，<a id="a-Wt"></a>即得恶戒。<a id="a-Wu"></a>又云，<a id="a-Wv"></a>随何时舍善戒，<a id="a-Ww"></a>即得恶戒。<a id="a-Wx"></a>若善戒人未自誓作屠儿，<a id="a-Wy"></a>但以贪利共屠儿作杀害事，<a id="a-Wz"></a>尔时名犯善戒。<a id="a-X0"></a>求舍善戒，<a id="a-X1"></a>求得恶戒，<a id="a-X2"></a>必自誓作屠儿，<a id="a-X3"></a>而得恶戒。<a id="a-X4"></a>若受恶戒，<a id="a-X5"></a>自誓便得，<a id="a-X6"></a>不从他受。<a id="a-X7"></a>若欲受一日、<a id="a-X8"></a>二日，<a id="a-X9"></a>乃至十日、<a id="a-XA"></a>一年、<a id="a-XB"></a>二年恶律仪戒，<a id="a-XC"></a>随誓心久近随意即得。<a id="a-XD"></a>所以尔者？<a id="a-XE"></a>以是恶法，<a id="a-XF"></a>顺生死流，<a id="a-XG"></a>无胜进义，<a id="a-XH"></a>是故随事即得，<a id="a-XI"></a>不同善律仪戒。<a id="a-XJ"></a>”</p>
 </body>
</html>