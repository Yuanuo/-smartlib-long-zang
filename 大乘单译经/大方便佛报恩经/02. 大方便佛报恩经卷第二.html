<!doctype html>
<html id="z3IBU0EUY" data-ver="1461">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘单译经">
  <meta period="后汉">
 </head>
 <body>
  <h1 id="a1">大方便佛报恩经卷第二</h1>
  <h2 id="a2">对治品第三</h2>
  <p id="a3">尔时，<a id="a-4"></a>世尊处在大众，<a id="a-5"></a>犹如日轮光明赫弈隐蔽众星，<a id="a-6"></a>喻如大龙幡兰椿轮茜练粲烂，<a id="a-7"></a>睹之眼眩，<a id="a-8"></a>思之意乱，<a id="a-9"></a>威光晃曜，<a id="a-A"></a>色无等喻。<a id="a-B"></a>犹萤火光，<a id="a-C"></a>日出不现；<a id="a-D"></a>日月虽有百千光明，<a id="a-E"></a>方于帝释譬如聚墨；<a id="a-F"></a>帝释虽有白净妙光，<a id="a-G"></a>方于大梵王所有光明，<a id="a-H"></a>犹如瓦砾方于夜光摩尼宝珠；<a id="a-I"></a>大梵天王虽有净妙百千光明，<a id="a-J"></a>方于如来所有光明，<a id="a-K"></a>亦如聚墨。<a id="a-L"></a>何以故？<a id="a-M"></a>如来圆光七尺，<a id="a-N"></a>乃能远照十方世界。<a id="a-O"></a>其中众生遇斯光者，<a id="a-P"></a>盲者得见，<a id="a-Q"></a>偻者得伸，<a id="a-R"></a>拘躄众生即得手足，<a id="a-S"></a>邪迷众生得睹真言。<a id="a-T"></a>以要言之，<a id="a-U"></a>诸不称意皆得如愿。</p>
  <p id="aV">尔时，<a id="a-W"></a>会中有七十大菩萨摩诃萨，<a id="a-X"></a>即从座起，<a id="a-Y"></a>头面礼佛，<a id="a-Z"></a>绕百千匝，<a id="a-a"></a>却住一面，<a id="a-b"></a>异口同音说百千偈赞叹如来。<a id="a-c"></a>其名曰：<a id="a-d"></a>不思议菩萨、<a id="a-e"></a>离觉音菩萨、<a id="a-f"></a>惟念安菩萨、<a id="a-g"></a>离垢称菩萨、<a id="a-h"></a>无量音菩萨、<a id="a-i"></a>大名闻菩萨、<a id="a-j"></a>明宝髻菩萨、<a id="a-k"></a>坚师子菩萨、<a id="a-l"></a>独步逝菩萨、<a id="a-m"></a>舍所念菩萨、<a id="a-n"></a>及智积菩萨、<a id="a-o"></a>意善住菩萨、<a id="a-p"></a>无极相菩萨、<a id="a-q"></a>慧光曜菩萨、<a id="a-r"></a>消强意菩萨、<a id="a-s"></a>能拥护菩萨、<a id="a-t"></a>至诚英菩萨、<a id="a-u"></a>莲花界菩萨、<a id="a-v"></a>众诸安菩萨、<a id="a-w"></a>圣慧业菩萨、<a id="a-x"></a>将功勋菩萨、<a id="a-y"></a>无思议菩萨、<a id="a-z"></a>净梵施菩萨、<a id="a-10"></a>宝事业菩萨、<a id="a-11"></a>处大花菩萨、<a id="a-12"></a>善思惟菩萨、<a id="a-13"></a>无限法菩萨、<a id="a-14"></a>名闻意菩萨、<a id="a-15"></a>已辩积菩萨、<a id="a-16"></a>自在门菩萨、<a id="a-17"></a>十种力菩萨、<a id="a-18"></a>有十力菩萨、<a id="a-19"></a>大圣愍菩萨、<a id="a-1A"></a>无所越菩萨、<a id="a-1B"></a>游寂然菩萨、<a id="a-1C"></a>在于彼菩萨、<a id="a-1D"></a>无数天菩萨、<a id="a-1E"></a>须弥光菩萨、<a id="a-1F"></a>极重藏菩萨、<a id="a-1G"></a>因超越菩萨、<a id="a-1H"></a>而独步菩萨、<a id="a-1I"></a>威神胜菩萨、<a id="a-1J"></a>大部界菩萨、<a id="a-1K"></a>以山护菩萨、<a id="a-1L"></a>持三世菩萨、<a id="a-1M"></a>有功勋菩萨、<a id="a-1N"></a>宣名称菩萨、<a id="a-1O"></a>日光明菩萨、<a id="a-1P"></a>师子英菩萨、<a id="a-1Q"></a>时节王菩萨、<a id="a-1R"></a>师子藏菩萨、<a id="a-1S"></a>示现有菩萨、<a id="a-1T"></a>光远照菩萨、<a id="a-1U"></a>山师子菩萨、<a id="a-1V"></a>有取施菩萨、<a id="a-1W"></a>莫能胜菩萨、<a id="a-1X"></a>为最幢菩萨、<a id="a-1Y"></a>喜悦称菩萨、<a id="a-1Z"></a>坚精进菩萨、<a id="a-1a"></a>无损减菩萨、<a id="a-1b"></a>有名称菩萨、<a id="a-1c"></a>无恐怖菩萨、<a id="a-1d"></a>无著天菩萨、<a id="a-1e"></a>大明灯菩萨、<a id="a-1f"></a>世光曜菩萨、<a id="a-1g"></a>微妙音菩萨、<a id="a-1h"></a>执功勋菩萨、<a id="a-1i"></a>除闇暝菩萨、<a id="a-1j"></a>无等伦菩萨。<a id="a-1k"></a>各于佛前发誓愿言：<a id="a-1l"></a>“我等于世尊灭度之后，<a id="a-1m"></a>护持佛法，<a id="a-1n"></a>于十方界广令流布，<a id="a-1o"></a>使不断绝。<a id="a-1p"></a>何以故？<a id="a-1q"></a>我等今者，<a id="a-1r"></a>睹如来不思议妙色光明；<a id="a-1s"></a>于光明中，<a id="a-1t"></a>皆得闻不思议佛法；<a id="a-1u"></a>既闻法已，<a id="a-1v"></a>离于心障，<a id="a-1w"></a>累结永消，<a id="a-1x"></a>身心清净，<a id="a-1y"></a>晃如天金，<a id="a-1z"></a>万品斯照。<a id="a-20"></a>我等思惟如是等功德利故，<a id="a-21"></a>于如来所生大师想，<a id="a-22"></a>生慈父想，<a id="a-23"></a>常念佛恩，<a id="a-24"></a>当报佛恩。<a id="a-25"></a>何以故？<a id="a-26"></a>得闻正法，<a id="a-27"></a>不久当坐道场，<a id="a-28"></a>转正法轮，<a id="a-29"></a>度脱一切众生，<a id="a-2A"></a>皆令以得闻法故得成阿耨多罗三藐三菩提。<a id="a-2B"></a>”</p>
  <p id="a2C">尔时，<a id="a-2D"></a>释迦如来告一切大众言：<a id="a-2E"></a>“是七十大菩萨摩诃萨，<a id="a-2F"></a>久于过去无量百千万亿微尘数阿僧祇劫中，<a id="a-2G"></a>已曾供养无量百千万亿恒河沙世界微尘数诸佛，<a id="a-2H"></a>于诸佛所常修梵行，<a id="a-2I"></a>供养诸佛，<a id="a-2J"></a>心不疲惓，<a id="a-2K"></a>以慈修身，<a id="a-2L"></a>善护佛法，<a id="a-2M"></a>不舍大悲，<a id="a-2N"></a>常于十方利益一切。<a id="a-2O"></a>若有众生临命终时，<a id="a-2P"></a>若闻一菩萨名，<a id="a-2Q"></a>若二、<a id="a-2R"></a>若三、<a id="a-2S"></a>若四乃至七十，<a id="a-2T"></a>称名归命者，<a id="a-2U"></a>命终即往生有佛国土，<a id="a-2V"></a>莲华化生，<a id="a-2W"></a>远离淫欲，<a id="a-2X"></a>不处胞胎，<a id="a-2Y"></a>离诸臭秽。<a id="a-2Z"></a>其身清净有妙香气，<a id="a-2a"></a>众所恭敬，<a id="a-2b"></a>人所爱念；<a id="a-2c"></a>为人所恭敬爱念故，<a id="a-2d"></a>其心欢喜；<a id="a-2e"></a>以欢喜心故，<a id="a-2f"></a>即能发于阿耨多罗三藐三菩提心；<a id="a-2g"></a>以发阿耨多罗三藐三菩提心，<a id="a-2h"></a>能于一切众生起大慈悲心；<a id="a-2i"></a>以发慈悲心已，<a id="a-2j"></a>次亦生于利益众生心；<a id="a-2k"></a>以能利益众生心已，<a id="a-2l"></a>复能发于不舍众生心、<a id="a-2m"></a>以利益众生心、<a id="a-2n"></a>自利利彼心、<a id="a-2o"></a>灭除障碍心、<a id="a-2p"></a>寂静烦恼心、<a id="a-2q"></a>能亲近善友常生恭敬心、<a id="a-2r"></a>专意听法心、<a id="a-2s"></a>忆持不忘思惟妙义心、<a id="a-2t"></a>愿少闻多解义心、<a id="a-2u"></a>不愿于多闻而不解义心、<a id="a-2v"></a>次生信如心、<a id="a-2w"></a>信如实义心；<a id="a-2x"></a>以生如实义心已，<a id="a-2y"></a>次生如说修行心；<a id="a-2z"></a>以生如说修行心已，<a id="a-30"></a>次生不退转心；<a id="a-31"></a>以生不退转心已，<a id="a-32"></a>于诸众生即生等对治心。</p>
  <p id="a33">“如我不喜死，<a id="a-34"></a>一切三界二十五有，<a id="a-35"></a>有形无形，<a id="a-36"></a>四足多足，<a id="a-37"></a>乃至蚁子有命之属，<a id="a-38"></a>亦复如是；<a id="a-39"></a>是故菩萨，<a id="a-3A"></a>乃至自丧身命，<a id="a-3B"></a>终不枉夺他命。<a id="a-3C"></a>如我有钱财、<a id="a-3D"></a>谷帛、<a id="a-3E"></a>衣被、<a id="a-3F"></a>饮食、<a id="a-3G"></a>象马车乘、<a id="a-3H"></a>国城、<a id="a-3I"></a>妻子、<a id="a-3J"></a>身体手足，<a id="a-3K"></a>供养拥护，<a id="a-3L"></a>不喜他人横来侵害者，<a id="a-3M"></a>一切众生亦复如是；<a id="a-3N"></a>是故菩萨，<a id="a-3O"></a>乃至自丧身命，<a id="a-3P"></a>终不于诸众生衣财饮食生于劫夺之心。<a id="a-3Q"></a>如我不喜他人欺陵断我妙色姐妹妻妾者，<a id="a-3R"></a>一切众生亦复如是；<a id="a-3S"></a>是故菩萨，<a id="a-3T"></a>乃至丧身失命，<a id="a-3U"></a>于他美色不生邪念染污之心，<a id="a-3V"></a>况行奸恶！<a id="a-3W"></a>如我不喜面毁两舌恶口，<a id="a-3X"></a>一切众生亦复如是；<a id="a-3Y"></a>是故菩萨，<a id="a-3Z"></a>乃至丧失身命，<a id="a-3a"></a>终不妄言两舌斗乱彼此。<a id="a-3b"></a>如我不喜杖石鞭打、<a id="a-3c"></a>搒笞拷掠者，<a id="a-3d"></a>一切众生亦复如是；<a id="a-3e"></a>是故菩萨，<a id="a-3f"></a>乃至丧失身命，<a id="a-3g"></a>终不杖石楚毒拷掠众生。<a id="a-3h"></a>如我不喜杻械、<a id="a-3i"></a>枷锁桁械、<a id="a-3j"></a>系闭缚勒诸苦恼者，<a id="a-3k"></a>一切众生亦复如是；<a id="a-3l"></a>是故菩萨，<a id="a-3m"></a>乃至丧失身命，<a id="a-3n"></a>终不枷锁系闭杻械众生。<a id="a-3o"></a>如我不喜为人所陵、<a id="a-3p"></a>强力迫胁、<a id="a-3q"></a>威恩所逼、<a id="a-3r"></a>恃怙形势、<a id="a-3s"></a>压伏戢遏、<a id="a-3t"></a>不令面自炳说自显清白者，<a id="a-3u"></a>一切众生亦复如是；<a id="a-3v"></a>是故菩萨，<a id="a-3w"></a>乃至丧失身命，<a id="a-3x"></a>终不非理加于众生。</p>
  <p id="a3y">“如我为人之所供养尊重赞叹令我欢喜者，<a id="a-3z"></a>我亦常当布施众生衣被、<a id="a-40"></a>饮食、<a id="a-41"></a>卧具、<a id="a-42"></a>医药、<a id="a-43"></a>一切乐具。<a id="a-44"></a>若我造作大事，<a id="a-45"></a>若佛事、<a id="a-46"></a>法事、<a id="a-47"></a>僧事，<a id="a-48"></a>智力有限，<a id="a-49"></a>不能令其成办，<a id="a-4A"></a>忧愁苦恼；<a id="a-4B"></a>若有智者，<a id="a-4C"></a>见我如是忧恚懊恼，<a id="a-4D"></a>不能令其事得办，<a id="a-4E"></a>便报我言：<a id="a-4F"></a>‘善男子，<a id="a-4G"></a>莫忧愁也！<a id="a-4H"></a>我当供办称意所须，<a id="a-4I"></a>令汝事办。<a id="a-4J"></a>’我闻是语心生欢喜，<a id="a-4K"></a>是故我亦当常劝化众生利益众生。<a id="a-4L"></a>如我为王贼水火县官所逼，<a id="a-4M"></a>若系若闭心生愁毒；<a id="a-4N"></a>复有智者，<a id="a-4O"></a>见我如是遇众苦难，<a id="a-4P"></a>便往我所，<a id="a-4Q"></a>善言诱喻，<a id="a-4R"></a>告言：<a id="a-4S"></a>‘莫愁苦也！<a id="a-4T"></a>我当为汝求哀国王若诸大臣，<a id="a-4U"></a>若供给财贿、<a id="a-4V"></a>若设余方便，<a id="a-4W"></a>令汝解脱，<a id="a-4X"></a>使无衰恼。<a id="a-4Y"></a>’我闻是语，<a id="a-4Z"></a>心生欢喜。</p>
  <p id="a4a">“是故菩萨，<a id="a-4b"></a>常当勤修技艺，<a id="a-4c"></a>多诸工能、<a id="a-4d"></a>音乐倡伎、<a id="a-4e"></a>历数算计、<a id="a-4f"></a>咒术仙药、<a id="a-4g"></a>服乘象马、<a id="a-4h"></a>兜矛槊箭，<a id="a-4i"></a>出阵入阵有大武功。<a id="a-4j"></a>我有如是众妙技艺，<a id="a-4k"></a>一切众人若王大臣，<a id="a-4l"></a>不敢违逆我意。<a id="a-4m"></a>兼我复有衣财饮食、<a id="a-4n"></a>珠环钗钏、<a id="a-4o"></a>金银琉璃、<a id="a-4p"></a>珊瑚琥珀、<a id="a-4q"></a>砗磲玛瑙、<a id="a-4r"></a>真珠玫瑰、<a id="a-4s"></a>摩尼宝珠、<a id="a-4t"></a>象马辇舆、<a id="a-4u"></a>僮仆作使、<a id="a-4v"></a>宫人美女、<a id="a-4w"></a>流泉浴池、<a id="a-4x"></a>七宝台观，<a id="a-4y"></a>如是种种微妙无量百千。<a id="a-4z"></a>菩萨虽有如是威武随意技艺、<a id="a-50"></a>百千宝藏、<a id="a-51"></a>象马车乘、<a id="a-52"></a>无量美女、<a id="a-53"></a>胜妙台观、<a id="a-54"></a>流泉浴池、<a id="a-55"></a>一切五欲乐具，<a id="a-56"></a>心不贪著，<a id="a-57"></a>而常少欲知足，<a id="a-58"></a>好乐闲静，<a id="a-59"></a>山林树下安禅静默。<a id="a-5A"></a>虽处大众言谈语论，<a id="a-5B"></a>而心常入对治门中。<a id="a-5C"></a>虽与众生和光尘俗，<a id="a-5D"></a>出内财产生业息利，<a id="a-5E"></a>终不为恶，<a id="a-5F"></a>利益众生。<a id="a-5G"></a>若有贫穷及诸苦恼，<a id="a-5H"></a>来从菩萨求索所须，<a id="a-5I"></a>菩萨随意称心给与。<a id="a-5J"></a>菩萨若见有众生爱乐佛法，<a id="a-5K"></a>而来亲近供养承事奉侍，<a id="a-5L"></a>洗足按摩，<a id="a-5M"></a>浣濯干晒，<a id="a-5N"></a>杨枝澡水，<a id="a-5O"></a>拂拭床敷，<a id="a-5P"></a>卷[(幸+丸)/衣]被枕，<a id="a-5Q"></a>初夜后夜供给灯烛，<a id="a-5R"></a>前食后食怛钵那食、<a id="a-5S"></a>蒲阇尼食、<a id="a-5T"></a>佉陀尼食，<a id="a-5U"></a>及诸浆饮，<a id="a-5V"></a>所谓与利师浆、<a id="a-5W"></a>馥勒奢果浆、<a id="a-5X"></a>蒲萄浆、<a id="a-5Y"></a>黑石蜜浆，<a id="a-5Z"></a>如是承事，<a id="a-5a"></a>乃至一七至九十日，<a id="a-5b"></a>为欲求请菩萨听闻佛法；<a id="a-5c"></a>菩萨尔时，<a id="a-5d"></a>虽见是人如是供给，<a id="a-5e"></a>心不欢喜。</p>
  <p id="a5f">“何以故？<a id="a-5g"></a>菩萨久于无量阿僧祇劫中，<a id="a-5h"></a>为求佛法故，<a id="a-5i"></a>我为一切众生心无增减故，<a id="a-5j"></a>以慈悲心故，<a id="a-5k"></a>住平等心故，<a id="a-5l"></a>尔时作转轮圣王，<a id="a-5m"></a>常以十善导化一切众生，<a id="a-5n"></a>为我意故欢喜奉行，<a id="a-5o"></a>命终之后得生人天，<a id="a-5p"></a>受微妙五欲快乐。<a id="a-5q"></a>尊严豪贵随心适意，<a id="a-5r"></a>卧起入宫，<a id="a-5s"></a>服乘鞍马，<a id="a-5t"></a>游戏园苑，<a id="a-5u"></a>伎乐自娱，<a id="a-5v"></a>欢喜饮食，<a id="a-5w"></a>无常卒至老病丧亡，<a id="a-5x"></a>家室男女愁毒懊恼，<a id="a-5y"></a>举声大哭，<a id="a-5z"></a>以手捶胸，<a id="a-60"></a>或时拔发，<a id="a-61"></a>食饮灰土，<a id="a-62"></a>闷绝躄地，<a id="a-63"></a>持幡乘车啼哭送之。<a id="a-64"></a>殡埋既竟，<a id="a-65"></a>室家男女手相扶持，<a id="a-66"></a>还归本家，<a id="a-67"></a>愁毒闷绝躃地，<a id="a-68"></a>或时致病，<a id="a-69"></a>或时狂痴，<a id="a-6A"></a>或时致死，<a id="a-6B"></a>于生者大损，<a id="a-6C"></a>于死者无益。<a id="a-6D"></a>是时，<a id="a-6E"></a>转轮圣王前后导从，<a id="a-6F"></a>案行国界，<a id="a-6G"></a>见诸众生受斯苦恼，<a id="a-6H"></a>愍而哀伤，<a id="a-6I"></a>而作是言：<a id="a-6J"></a>‘夫为王者，<a id="a-6K"></a>王领国土摄诸众生，<a id="a-6L"></a>虽以十善导化果得如是微妙五欲，<a id="a-6M"></a>而不免生老病死无常败坏。<a id="a-6N"></a>当知我虽以正法治国，<a id="a-6O"></a>无益于物。<a id="a-6P"></a>若无益于物，<a id="a-6Q"></a>云何名为大转轮王？<a id="a-6R"></a>云何复名为大慈父？<a id="a-6S"></a>云何复名为大医王？<a id="a-6T"></a>云何复名为大导师？<a id="a-6U"></a>夫大导师者，<a id="a-6V"></a>导以正路示涅槃径，<a id="a-6W"></a>使得无为，<a id="a-6X"></a>常得安乐。<a id="a-6Y"></a>我等今者名不称行。<a id="a-6Z"></a>’譬如有人渴乏垂命，<a id="a-6a"></a>东西驰走求索冷水，<a id="a-6b"></a>遥见空井，<a id="a-6c"></a>心生欢喜，<a id="a-6d"></a>而作是念：<a id="a-6e"></a>‘我今此身便为更生。<a id="a-6f"></a>何以故？<a id="a-6g"></a>若不得水，<a id="a-6h"></a>命去不远。<a id="a-6i"></a>今见好井，<a id="a-6j"></a>必其望得清净冷水，<a id="a-6k"></a>济我虚渴运急之命。<a id="a-6l"></a>’作是念已，<a id="a-6m"></a>驰犇往趣。<a id="a-6n"></a>往到井上，<a id="a-6o"></a>脱所著衣举著一处，<a id="a-6p"></a>入井取水而不得水，<a id="a-6q"></a>唯见毒蛇、<a id="a-6r"></a>守宫蝮蝎、<a id="a-6s"></a>百足之属、<a id="a-6t"></a>瓦砾荆棘及诸草秽。<a id="a-6u"></a>尔时，<a id="a-6v"></a>渴人失本愿故，<a id="a-6w"></a>既不得水，<a id="a-6x"></a>众毒螫身，<a id="a-6y"></a>寻欲出井。<a id="a-6z"></a>其井朽故，<a id="a-70"></a>陷坠嵚岩。<a id="a-71"></a>其朽故井，<a id="a-72"></a>深一箭道，<a id="a-73"></a>既无梯蹬绳索杖木，<a id="a-74"></a>虽复踊身上升，<a id="a-75"></a>势不能高，<a id="a-76"></a>气力羸惙还堕井底，<a id="a-77"></a>为诸毒蛇之所唼食。<a id="a-78"></a>命未断顷，<a id="a-79"></a>而作是言：<a id="a-7A"></a>‘我若先知此井无水，<a id="a-7B"></a>尚不眼视，<a id="a-7C"></a>而况往取？<a id="a-7D"></a>今日苦毒，<a id="a-7E"></a>为井所误。<a id="a-7F"></a>’尔时，<a id="a-7G"></a>转轮圣王见诸人民室家男女恩爱分离受苦恼时，<a id="a-7H"></a>而作是言：<a id="a-7I"></a>‘今我身者，<a id="a-7J"></a>喻如空井，<a id="a-7K"></a>虽有井名而无有水，<a id="a-7L"></a>现有所趣而无所获，<a id="a-7M"></a>丧失身命苦恼如是。<a id="a-7N"></a>我今虽处于转轮圣王之位，<a id="a-7O"></a>七宝具足，<a id="a-7P"></a>十善导化，<a id="a-7Q"></a>正法治国，<a id="a-7R"></a>令诸众生生人天中，<a id="a-7S"></a>受其微妙五欲快乐故，<a id="a-7T"></a>未能免生老病死、<a id="a-7U"></a>恩爱分离、<a id="a-7V"></a>怨憎和合、<a id="a-7W"></a>忧悲苦恼，<a id="a-7X"></a>更相哭泣。<a id="a-7Y"></a>然是我过，<a id="a-7Z"></a>非众生咎。<a id="a-7a"></a>所以者何？<a id="a-7b"></a>以我无有出世间法利益一切众生。<a id="a-7c"></a>虽从于我咨受善法，<a id="a-7d"></a>望获安乐，<a id="a-7e"></a>而实不能越于苦海。<a id="a-7f"></a>’</p>
  <p id="a7g">“尔时，<a id="a-7h"></a>转轮圣王复作是念：<a id="a-7i"></a>‘我身今者，<a id="a-7j"></a>喻如无智大痴施主。<a id="a-7k"></a>’尔时，<a id="a-7l"></a>施主值天大旱，<a id="a-7m"></a>七年不雨，<a id="a-7n"></a>树木燋干。<a id="a-7o"></a>时世饥馑，<a id="a-7p"></a>谷米勇贵，<a id="a-7q"></a>人民饥饿互相茹食，<a id="a-7r"></a>饮血啖肉更相残害，<a id="a-7s"></a>枉滥无辜，<a id="a-7t"></a>或父食子，<a id="a-7u"></a>或子食父，<a id="a-7v"></a>父母兄弟、<a id="a-7w"></a>妻息男女更相食啖。<a id="a-7x"></a>尔时，<a id="a-7y"></a>大施主游行观看，<a id="a-7z"></a>见诸众生饥饿憔瘁、<a id="a-80"></a>羸瘦战掉、<a id="a-81"></a>气力虚微、<a id="a-82"></a>颜貌憔瘁、<a id="a-83"></a>头发蓬乱、<a id="a-84"></a>形体瘦黑，<a id="a-85"></a>于其肩上或见担揭，<a id="a-86"></a>纯是死人，<a id="a-87"></a>所有头手、<a id="a-88"></a>节腕臂肘、<a id="a-89"></a>脊胁肩臂、<a id="a-8A"></a>膑膊足指，<a id="a-8B"></a>或是肝胆肠胃。<a id="a-8C"></a>时，<a id="a-8D"></a>大施主微声问言：<a id="a-8E"></a>‘汝所担揭者，<a id="a-8F"></a>是何物也？<a id="a-8G"></a>’答言：<a id="a-8H"></a>‘我所担者，<a id="a-8I"></a>是死人头手臂肘节腕也。<a id="a-8J"></a>’问言：<a id="a-8K"></a>‘汝担是死人臂肘节腕，<a id="a-8L"></a>何所作为？<a id="a-8M"></a>’答言：<a id="a-8N"></a>‘汝不知耶？<a id="a-8O"></a>天时亢旱，<a id="a-8P"></a>时世饥馑，<a id="a-8Q"></a>谷米勇贵，<a id="a-8R"></a>人民饥饿，<a id="a-8S"></a>互相食耳！<a id="a-8T"></a>我所担者，<a id="a-8U"></a>是我饮食。<a id="a-8V"></a>’尔时，<a id="a-8W"></a>施主闻是说已，<a id="a-8X"></a>心惊毛竖，<a id="a-8Y"></a>闷绝躃地，<a id="a-8Z"></a>以冷水洒面，<a id="a-8a"></a>良久乃苏，<a id="a-8b"></a>复更问言：<a id="a-8c"></a>‘虽是汝食，<a id="a-8d"></a>是何人肉？<a id="a-8e"></a>’尔时，<a id="a-8f"></a>饿人闻是语已，<a id="a-8g"></a>举声大哭，<a id="a-8h"></a>忧恚断绝，<a id="a-8i"></a>报施主言：<a id="a-8j"></a>‘不可言也！<a id="a-8k"></a>痛哉！<a id="a-8l"></a>痛哉！<a id="a-8m"></a>怪哉！<a id="a-8n"></a>怪哉！<a id="a-8o"></a>大施主，<a id="a-8p"></a>我今情实相语。<a id="a-8q"></a>’我所担者，<a id="a-8r"></a>或言是父，<a id="a-8s"></a>或言是母，<a id="a-8t"></a>或言妻子，<a id="a-8u"></a>或言兄弟宗亲骨肉。<a id="a-8v"></a>尔时，<a id="a-8w"></a>诸饥饿人各各以情实自说因缘：<a id="a-8x"></a>‘大施主，<a id="a-8y"></a>更无余事。<a id="a-8z"></a>我等以饥饿因缘故，<a id="a-90"></a>还相啖食耳！<a id="a-91"></a>’尔时，<a id="a-92"></a>大施主闻是语已，<a id="a-93"></a>饮气叹息，<a id="a-94"></a>报众人言：<a id="a-95"></a>‘汝等今者，<a id="a-96"></a>更莫共相食啖肉也！<a id="a-97"></a>若有所须衣服饮食，<a id="a-98"></a>种种汤药所须之物，<a id="a-99"></a>却后一七，<a id="a-9A"></a>汝等大众皆集我家。<a id="a-9B"></a>我当随汝所须，<a id="a-9C"></a>衣被饮食、<a id="a-9D"></a>病瘦汤药，<a id="a-9E"></a>称意给与。<a id="a-9F"></a>’众人闻已，<a id="a-9G"></a>心生欢喜，<a id="a-9H"></a>叹言：<a id="a-9I"></a>‘善哉！<a id="a-9J"></a>善哉！<a id="a-9K"></a>未曾有也。<a id="a-9L"></a>’尔时，<a id="a-9M"></a>施主还到其家，<a id="a-9N"></a>唤其夫人及其子息、<a id="a-9O"></a>僮仆作使，<a id="a-9P"></a>一切皆集。<a id="a-9Q"></a>于众人中，<a id="a-9R"></a>和颜悦色，<a id="a-9S"></a>发柔软言，<a id="a-9T"></a>告喻妻子及诸作使：<a id="a-9U"></a>‘汝等应当至心听我所说，<a id="a-9V"></a>汝等知不？<a id="a-9W"></a>天时炎旱，<a id="a-9X"></a>时世饥俭，<a id="a-9Y"></a>人民饥饿，<a id="a-9Z"></a>死者无数。<a id="a-9a"></a>我等居家，<a id="a-9b"></a>库藏盈满，<a id="a-9c"></a>谷米无量，<a id="a-9d"></a>可共及时种于福田。<a id="a-9e"></a>’妻子闻已：<a id="a-9f"></a>‘善哉！<a id="a-9g"></a>善哉！<a id="a-9h"></a>快善无量！<a id="a-9i"></a>我等身命亦随施主，<a id="a-9j"></a>况于大藏钱财饮食耶！<a id="a-9k"></a>’尔时，<a id="a-9l"></a>施主心生欢喜：<a id="a-9m"></a>‘汝等今者，<a id="a-9n"></a>真是我无上道伴。<a id="a-9o"></a>善哉！<a id="a-9p"></a>善哉！<a id="a-9q"></a>汝等诸人，<a id="a-9r"></a>应当各各而自处分，<a id="a-9s"></a>随所应作，<a id="a-9t"></a>随所应为，<a id="a-9u"></a>应作者便作，<a id="a-9v"></a>应为者速为，<a id="a-9w"></a>却后一七必令成办。<a id="a-9x"></a>’尔时，<a id="a-9y"></a>施主一一处分已竟，<a id="a-9z"></a>即自出外处处观看，<a id="a-A0"></a>何处当有平地宽博安施坛施，<a id="a-A1"></a>即时安著清净之处。<a id="a-A2"></a>除去沙卤株杌荆棘，<a id="a-A3"></a>其地清净，<a id="a-A4"></a>安施床敷氍毹毾氍。<a id="a-A5"></a>即时安施大众座处已讫，<a id="a-A6"></a>严驾五百大象，<a id="a-A7"></a>负载饮食，<a id="a-A8"></a>运趣施坛，<a id="a-A9"></a>饮食如山，<a id="a-AA"></a>乳酪如池，<a id="a-AB"></a>膏油饼脯种种肴膳百味具足，<a id="a-AC"></a>兼有种种衣服、<a id="a-AD"></a>珠环严钏、<a id="a-AE"></a>象马七珍，<a id="a-AF"></a>种种具足庄严已竟。<a id="a-AG"></a>却后一七明相举时，<a id="a-AH"></a>亦于七日朝，<a id="a-AI"></a>槌钟鸣鼓吹大蠡贝，<a id="a-AJ"></a>高声唱言：<a id="a-AK"></a>‘一切大众，<a id="a-AL"></a>皆来集于大施主坛。<a id="a-AM"></a>’尔时，<a id="a-AN"></a>众人闻是唱声，<a id="a-AO"></a>心生欢喜如蒙贤圣，<a id="a-AP"></a>闻是语已，<a id="a-AQ"></a>寻声往趣大会施坛，<a id="a-AR"></a>随意所取，<a id="a-AS"></a>衣被饮食、<a id="a-AT"></a>珠环钗钏、<a id="a-AU"></a>百种汤药、<a id="a-AV"></a>象马七珍，<a id="a-AW"></a>随所好喜恣意选取。<a id="a-AX"></a>尔时，<a id="a-AY"></a>施主所施之物，<a id="a-AZ"></a>众人持去已尽。<a id="a-Aa"></a>尔时，<a id="a-Ab"></a>施主心生欢喜已，<a id="a-Ac"></a>即还归家。<a id="a-Ad"></a>室家妻子欢喜受乐，<a id="a-Ae"></a>五欲自娱。<a id="a-Af"></a>却后一七，<a id="a-Ag"></a>闻外人言：<a id="a-Ah"></a>‘先所受施主衣被饮食者，<a id="a-Ai"></a>皆药发而死。<a id="a-Aj"></a>’或未死者，<a id="a-Ak"></a>皆发是言：<a id="a-Al"></a>‘怪哉！<a id="a-Am"></a>怪哉！<a id="a-An"></a>是大施主，<a id="a-Ao"></a>虽有慈悲供给所须衣被饮食，<a id="a-Ap"></a>虽复当时充饥解渴得济身命，<a id="a-Aq"></a>于后数日药发丧命。<a id="a-Ar"></a>’时，<a id="a-As"></a>大施主忧恚懊恼，<a id="a-At"></a>问其妻子：<a id="a-Au"></a>‘汝等云何成熟饮食，<a id="a-Av"></a>使恶毒药令堕食中？<a id="a-Aw"></a>’妻子、<a id="a-Ax"></a>作使、<a id="a-Ay"></a>诸僮仆等皆言：<a id="a-Az"></a>‘不尔。<a id="a-B0"></a>’‘若不尔者，<a id="a-B1"></a>毒从何来？<a id="a-B2"></a>’答曰：<a id="a-B3"></a>‘不审。<a id="a-B4"></a>’尔时，<a id="a-B5"></a>施主重自捡校，<a id="a-B6"></a>即入家中次第案行，<a id="a-B7"></a>见一井水而覆盖头，<a id="a-B8"></a>问诸人言：<a id="a-B9"></a>‘此是何井？<a id="a-BA"></a>’家人答言：<a id="a-BB"></a>‘此是施主于小儿时养三毒蛇，<a id="a-BC"></a>穿此一井安置其中。<a id="a-BD"></a>此井是毒蛇住处，<a id="a-BE"></a>水亦是毒，<a id="a-BF"></a>饮者杀人。<a id="a-BG"></a>’施主见已，<a id="a-BH"></a>问作使言：<a id="a-BI"></a>‘汝等先作食时，<a id="a-BJ"></a>不取此井水用作食也？<a id="a-BK"></a>’作使答言：<a id="a-BL"></a>‘饮食猥多，<a id="a-BM"></a>当时运急，<a id="a-BN"></a>汲取此水用作饮食。<a id="a-BO"></a>’大施主言：<a id="a-BP"></a>‘怪哉！<a id="a-BQ"></a>怪哉！<a id="a-BR"></a>如我今者愚痴无智，<a id="a-BS"></a>云何养此毒蛇，<a id="a-BT"></a>作此毒井？<a id="a-BU"></a>’告语妻子：<a id="a-BV"></a>‘速往填塞！<a id="a-BW"></a>中三毒蛇者，<a id="a-BX"></a>为吾烧杀。<a id="a-BY"></a>’是时作使速往除灭。<a id="a-BZ"></a>尔时，<a id="a-Ba"></a>施主灭毒井已，<a id="a-Bb"></a>出外观看，<a id="a-Bc"></a>见受施者药发而死，<a id="a-Bd"></a>异口同音皆言：<a id="a-Be"></a>‘坐此施主与我毒食，<a id="a-Bf"></a>令我早丧身命。<a id="a-Bg"></a>我若先知此食有毒者，<a id="a-Bh"></a>终不啖食。<a id="a-Bi"></a>’尔时，<a id="a-Bj"></a>施主闻是语已，<a id="a-Bk"></a>心生懊恼。</p>
  <p id="aBl">“如彼转轮圣王，<a id="a-Bm"></a>虽复十善导化令诸众生得生人天，<a id="a-Bn"></a>虽受如是微妙五欲微妙快乐，<a id="a-Bo"></a>犹未能免生老病死。<a id="a-Bp"></a>时，<a id="a-Bq"></a>转轮圣王寻发愿言：<a id="a-Br"></a>‘我今应当求索无上佛法出世间法，<a id="a-Bs"></a>令诸众生读诵玩习，<a id="a-Bt"></a>远离生死，<a id="a-Bu"></a>得至涅槃。<a id="a-Bv"></a>’尔时，<a id="a-Bw"></a>转轮圣王为求佛法故，<a id="a-Bx"></a>于阎浮提遍处宣令：<a id="a-By"></a>‘谁解佛法？<a id="a-Bz"></a>大转轮王欲得玩习。<a id="a-C0"></a>’处处宣令，<a id="a-C1"></a>皆云言无。<a id="a-C2"></a>到一边小国中，<a id="a-C3"></a>有一婆罗门解知佛法。<a id="a-C4"></a>尔时，<a id="a-C5"></a>使者迳往诣彼，<a id="a-C6"></a>至婆罗门所问言：<a id="a-C7"></a>‘大德解佛法耶？<a id="a-C8"></a>’答言：<a id="a-C9"></a>‘解也。<a id="a-CA"></a>’尔时，<a id="a-CB"></a>使者头面礼足报言：<a id="a-CC"></a>‘大师，<a id="a-CD"></a>大转轮王欲相顾命。<a id="a-CE"></a>惟愿大师，<a id="a-CF"></a>屈神德往至彼转轮王所。<a id="a-CG"></a>’时，<a id="a-CH"></a>转轮王远出奉迎，<a id="a-CI"></a>头面礼足，<a id="a-CJ"></a>问讯起居：<a id="a-CK"></a>‘冒涉涂路，<a id="a-CL"></a>得无疲惓耶？<a id="a-CM"></a>’即请入宫，<a id="a-CN"></a>于正殿上敷王御座，<a id="a-CO"></a>前请大师：<a id="a-CP"></a>‘愿坐此座。<a id="a-CQ"></a>’时婆罗门，<a id="a-CR"></a>即升妙座，<a id="a-CS"></a>结加趺坐。<a id="a-CT"></a>尔时，<a id="a-CU"></a>大王见于大师端坐已定，<a id="a-CV"></a>供给所须，<a id="a-CW"></a>施安已竟，<a id="a-CX"></a>合掌向于婆罗门白言：<a id="a-CY"></a>‘大师，<a id="a-CZ"></a>解佛法耶？<a id="a-Ca"></a>’时婆罗门报言：<a id="a-Cb"></a>‘吾解佛法。<a id="a-Cc"></a>’尔时，<a id="a-Cd"></a>大王报言：<a id="a-Ce"></a>‘大师，<a id="a-Cf"></a>为我解说。<a id="a-Cg"></a>’婆罗门言：<a id="a-Ch"></a>‘王大愚也！<a id="a-Ci"></a>吾学是佛法，<a id="a-Cj"></a>久受勤苦因乃得成。<a id="a-Ck"></a>今者大王，<a id="a-Cl"></a>云何直欲得闻？<a id="a-Cm"></a>’尔时，<a id="a-Cn"></a>大王白大师言：<a id="a-Co"></a>‘欲须何物？<a id="a-Cp"></a>’婆罗门言：<a id="a-Cq"></a>‘与我供养。<a id="a-Cr"></a>’王言：<a id="a-Cs"></a>‘所须供养，<a id="a-Ct"></a>为是何物？<a id="a-Cu"></a>衣被饮食耶？<a id="a-Cv"></a>金银珍宝耶？<a id="a-Cw"></a>’婆罗门言：<a id="a-Cx"></a>‘吾不须如是供养。<a id="a-Cy"></a>’王言：<a id="a-Cz"></a>‘若不须如是供养者，<a id="a-D0"></a>象马车乘耶？<a id="a-D1"></a>国城妻子耶？<a id="a-D2"></a>音乐倡伎耶？<a id="a-D3"></a>’婆罗门言：<a id="a-D4"></a>‘吾都不用如是供养也。<a id="a-D5"></a>若能就王身上，<a id="a-D6"></a>剜作千疮，<a id="a-D7"></a>灌满膏油，<a id="a-D8"></a>安施灯炷，<a id="a-D9"></a>燃以供养者，<a id="a-DA"></a>吾当为汝，<a id="a-DB"></a>解说佛法。<a id="a-DC"></a>若不能者，<a id="a-DD"></a>吾欲起去。<a id="a-DE"></a>’王未答顷，<a id="a-DF"></a>寻下高座。<a id="a-DG"></a>尔时，<a id="a-DH"></a>大王即前抱持报言：<a id="a-DI"></a>‘大师，<a id="a-DJ"></a>小复留怀。<a id="a-DK"></a>今我智慧微浅，<a id="a-DL"></a>功德薄少，<a id="a-DM"></a>小顷自思惟当奉供养。<a id="a-DN"></a>’尔时，<a id="a-DO"></a>转轮圣王即自思惟，<a id="a-DP"></a>而作是念：<a id="a-DQ"></a>‘我从无始世界已来，<a id="a-DR"></a>丧身无数，<a id="a-DS"></a>未曾为法。<a id="a-DT"></a>今我此身，<a id="a-DU"></a>当归坏败，<a id="a-DV"></a>都无所为。<a id="a-DW"></a>今日正是其时！<a id="a-DX"></a>’仰报大师言：<a id="a-DY"></a>‘所须供养者，<a id="a-DZ"></a>当速办之。<a id="a-Da"></a>’</p>
  <p id="aDb">“尔时，<a id="a-Dc"></a>大王即入宫中，<a id="a-Dd"></a>报诸夫人：<a id="a-De"></a>‘而我今者，<a id="a-Df"></a>共汝等别。<a id="a-Dg"></a>’时，<a id="a-Dh"></a>诸夫人闻王语已，<a id="a-Di"></a>心惊毛竖，<a id="a-Dj"></a>莫知所由，<a id="a-Dk"></a>微声问王：<a id="a-Dl"></a>‘王欲何去？<a id="a-Dm"></a>’王言：<a id="a-Dn"></a>‘今者我身，<a id="a-Do"></a>欲剜作千灯，<a id="a-Dp"></a>供养大师。<a id="a-Dq"></a>’时，<a id="a-Dr"></a>诸夫人闻王语已，<a id="a-Ds"></a>宛转躃地，<a id="a-Dt"></a>举声大哭，<a id="a-Du"></a>闷绝吐逆，<a id="a-Dv"></a>良久苏息，<a id="a-Dw"></a>报大王言：<a id="a-Dx"></a>‘天下所重，<a id="a-Dy"></a>莫若己身。<a id="a-Dz"></a>恭敬尊重，<a id="a-E0"></a>随时将养，<a id="a-E1"></a>惧畏不适，<a id="a-E2"></a>今者云何毁害捐弃？<a id="a-E3"></a>王是智人，<a id="a-E4"></a>而于今日如似颠狂鬼魅所著耶？<a id="a-E5"></a>’王言：<a id="a-E6"></a>‘不也。<a id="a-E7"></a>’‘若不尔者，<a id="a-E8"></a>何缘如是作此苦恼？<a id="a-E9"></a>供养是婆罗门，<a id="a-EA"></a>何所为耶？<a id="a-EB"></a>’王报夫人：<a id="a-EC"></a>‘欲求佛法，<a id="a-ED"></a>为一切众生。<a id="a-EE"></a>’‘若为一切众生，<a id="a-EF"></a>今日云何便见孤弃？<a id="a-EG"></a>’王报诸夫人言：<a id="a-EH"></a>‘天下恩爱皆当别离！<a id="a-EI"></a>是故吾今以身供养，<a id="a-EJ"></a>欲为汝等及一切众生，<a id="a-EK"></a>于大闇室燃大智灯，<a id="a-EL"></a>照汝生死无明黑闇，<a id="a-EM"></a>断众累结生死之患，<a id="a-EN"></a>超度众难得至涅槃故。<a id="a-EO"></a>汝等诸人，<a id="a-EP"></a>今者云何违逆我心？<a id="a-EQ"></a>’时，<a id="a-ER"></a>诸夫人闻王语已，<a id="a-ES"></a>默然不对，<a id="a-ET"></a>心悲噢噎，<a id="a-EU"></a>举声大哭，<a id="a-EV"></a>自拔头发，<a id="a-EW"></a>抓掴面目，<a id="a-EX"></a>复发声言：<a id="a-EY"></a>‘我等薄相，<a id="a-EZ"></a>生亡我所。<a id="a-Ea"></a>’</p>
  <p id="aEb">“天王有五百太子，<a id="a-Ec"></a>悉皆端正，<a id="a-Ed"></a>聪明智慧，<a id="a-Ee"></a>人相具足，<a id="a-Ef"></a>其父爱念喻如眼目。<a id="a-Eg"></a>尔时，<a id="a-Eh"></a>大王语诸子言：<a id="a-Ei"></a>‘我于今日欲设供养，<a id="a-Ej"></a>恐身命不济，<a id="a-Ek"></a>与汝等别。<a id="a-El"></a>国土人民所有王法，<a id="a-Em"></a>从大者治。<a id="a-En"></a>’时，<a id="a-Eo"></a>诸太子闻是语已，<a id="a-Ep"></a>身体肢节筋脉抽切，<a id="a-Eq"></a>譬如人噎，<a id="a-Er"></a>又不能咽，<a id="a-Es"></a>复不得吐，<a id="a-Et"></a>微声问父王言：<a id="a-Eu"></a>‘今日云何永弃孤背？<a id="a-Ev"></a>’时，<a id="a-Ew"></a>诸太子前抱王颈，<a id="a-Ex"></a>或捉手足，<a id="a-Ey"></a>举声悲哭：<a id="a-Ez"></a>‘怪哉！<a id="a-F0"></a>怪哉！<a id="a-F1"></a>今日云何永失覆护？<a id="a-F2"></a>’尔时，<a id="a-F3"></a>大王谏晓诸子，<a id="a-F4"></a>即为宣说天下恩爱皆有别离。<a id="a-F5"></a>诸子答言：<a id="a-F6"></a>‘虽如父王所说，<a id="a-F7"></a>心情恋慕不能舍离。<a id="a-F8"></a>大王今日当赐一愿，<a id="a-F9"></a>令诸子等持此身命奉上大王，<a id="a-FA"></a>为王供养婆罗门师。<a id="a-FB"></a>’王言：<a id="a-FC"></a>‘诸子幼稚未有所识，<a id="a-FD"></a>未能堪办如是供养。<a id="a-FE"></a>如我今者远请大师，<a id="a-FF"></a>许相供养不得违错。<a id="a-FG"></a>夫为孝子不违父意，<a id="a-FH"></a>汝今云何违逆我心？<a id="a-FI"></a>’时，<a id="a-FJ"></a>诸太子闻是语已，<a id="a-FK"></a>举声吼唤，<a id="a-FL"></a>惊动神祇，<a id="a-FM"></a>举身投地如太山崩。<a id="a-FN"></a>尔时，<a id="a-FO"></a>大王复与诸小国王一切辞别，<a id="a-FP"></a>还至殿上，<a id="a-FQ"></a>往大师所，<a id="a-FR"></a>脱身璎珞上妙衣服，<a id="a-FS"></a>举著一面，<a id="a-FT"></a>端身正坐，<a id="a-FU"></a>告诸大臣、<a id="a-FV"></a>诸小国王、<a id="a-FW"></a>五百太子、<a id="a-FX"></a>二万夫人：<a id="a-FY"></a>‘汝等今者，<a id="a-FZ"></a>谁能为吾剜身千疮？<a id="a-Fa"></a>’夫人、<a id="a-Fb"></a>太子及诸群臣，<a id="a-Fc"></a>皆共同心而作是言：<a id="a-Fd"></a>‘我等今者，<a id="a-Fe"></a>宁以利刀自剜两目，<a id="a-Ff"></a>终不能以手剜王身也！<a id="a-Fg"></a>’尔时，<a id="a-Fh"></a>大王心生忧恼：<a id="a-Fi"></a>‘而我今者单子孤露，<a id="a-Fj"></a>大众之中乃无一人见佐助也！<a id="a-Fk"></a>’</p>
  <p id="aFl">“尔时，<a id="a-Fm"></a>大王有一旃陀罗，<a id="a-Fn"></a>其性弊恶，<a id="a-Fo"></a>人所怖畏，<a id="a-Fp"></a>寻声往趣，<a id="a-Fq"></a>语诸太子：<a id="a-Fr"></a>‘且莫忧苦也！<a id="a-Fs"></a>我有方便，<a id="a-Ft"></a>能令大王事不得成。<a id="a-Fu"></a>若不成事，<a id="a-Fv"></a>还王领国土，<a id="a-Fw"></a>如本不异。<a id="a-Fx"></a>’诸太子闻是语已，<a id="a-Fy"></a>心生欢喜。<a id="a-Fz"></a>时旃陀罗往到王前，<a id="a-G0"></a>语大王言：<a id="a-G1"></a>‘大王今者何所作为？<a id="a-G2"></a>’王告之言：<a id="a-G3"></a>‘剜身千灯，<a id="a-G4"></a>供养大师。<a id="a-G5"></a>’时旃陀罗言：<a id="a-G6"></a>‘欲剜身者，<a id="a-G7"></a>我能为之。<a id="a-G8"></a>’王闻是语，<a id="a-G9"></a>心生欢喜，<a id="a-GA"></a>报旃陀罗言：<a id="a-GB"></a>‘汝今真是我无上道伴！<a id="a-GC"></a>’时旃陀罗即在王前，<a id="a-GD"></a>譀㖑噏张，<a id="a-GE"></a>高声唱言：<a id="a-GF"></a>‘大王当知杀人之法，<a id="a-GG"></a>断头截颈，<a id="a-GH"></a>割断手足，<a id="a-GI"></a>抽筋拔肋，<a id="a-GJ"></a>苦痛如是。<a id="a-GK"></a>大王今者，<a id="a-GL"></a>能堪是不？<a id="a-GM"></a>’王闻是语，<a id="a-GN"></a>心怀欢喜。<a id="a-GO"></a>时，<a id="a-GP"></a>旃陀罗持牛舌刀就王身上，<a id="a-GQ"></a>于眴速顷，<a id="a-GR"></a>遍体剜作数满千疮。<a id="a-GS"></a>时，<a id="a-GT"></a>旃陀罗谓王意退而反不移，<a id="a-GU"></a>投刀于地，<a id="a-GV"></a>驰走而去。<a id="a-GW"></a>尔时，<a id="a-GX"></a>大王于身诸疮灌满膏油已，<a id="a-GY"></a>取上妙细氎缠以为炷。</p>
  <p id="aGZ">“尔时，<a id="a-Ga"></a>婆罗门大师，<a id="a-Gb"></a>见于大王作是事已，<a id="a-Gc"></a>作是念言：<a id="a-Gd"></a>‘我今应当先为大王宣说佛法。<a id="a-Ge"></a>何以故？<a id="a-Gf"></a>大王今当燃身诸灯，<a id="a-Gg"></a>恐命不济。<a id="a-Gh"></a>命若不济，<a id="a-Gi"></a>谁当听法？<a id="a-Gj"></a>’思惟是已，<a id="a-Gk"></a>告大王言：<a id="a-Gl"></a>‘精进如是，<a id="a-Gm"></a>难为能为，<a id="a-Gn"></a>修此苦行，<a id="a-Go"></a>为闻佛法。<a id="a-Gp"></a>谛听！<a id="a-Gq"></a>谛听！<a id="a-Gr"></a>善思念之，<a id="a-Gs"></a>吾当为王宣说佛法。<a id="a-Gt"></a>’王闻是语，<a id="a-Gu"></a>心大欢喜。<a id="a-Gv"></a>譬如孝子新丧父母，<a id="a-Gw"></a>其子愁毒苦不可言，<a id="a-Gx"></a>父母还活，<a id="a-Gy"></a>其子欢喜，<a id="a-Gz"></a>王闻是语亦复如是。<a id="a-H0"></a>时，<a id="a-H1"></a>婆罗门即便为王而说半偈，<a id="a-H2"></a>谓兴衰法：</p>
  <p id="aH3">“‘夫生辄死，<a id="a-H4"></a>此灭为乐。<a id="a-H5"></a>’</p>
  <p id="aH6">“王闻法已，<a id="a-H7"></a>心生欢喜，<a id="a-H8"></a>告诸太子及诸大臣，<a id="a-H9"></a>而作是言：<a id="a-HA"></a>‘诸人若于我有慈愍心者，<a id="a-HB"></a>应为我忆持是法。<a id="a-HC"></a>’于诸国土处处聚落有人民处城市巷陌，<a id="a-HD"></a>宣王优命：<a id="a-HE"></a>‘诸人当知，<a id="a-HF"></a>大转轮王见诸人民一切众生，<a id="a-HG"></a>没于苦海未能出恶，<a id="a-HH"></a>于诸众生起大悲心，<a id="a-HI"></a>剜身千灯求于半偈。<a id="a-HJ"></a>诸人今当感大王大慈悲心，<a id="a-HK"></a>应当书写此偈读诵玩习，<a id="a-HL"></a>思惟其义，<a id="a-HM"></a>如说修行。<a id="a-HN"></a>’诸人闻是语已，<a id="a-HO"></a>心生欢喜，<a id="a-HP"></a>异口同音赞大王言：<a id="a-HQ"></a>‘善哉！<a id="a-HR"></a>大王，<a id="a-HS"></a>真是大慈悲父，<a id="a-HT"></a>为诸众生修此苦行。<a id="a-HU"></a>我等应当速往书写，<a id="a-HV"></a>或纸或帛，<a id="a-HW"></a>或于石上，<a id="a-HX"></a>或于树木、<a id="a-HY"></a>瓦砾草叶、<a id="a-HZ"></a>蹊径要路、<a id="a-Ha"></a>多人行处，<a id="a-Hb"></a>亦皆书写。<a id="a-Hc"></a>’其见闻者，<a id="a-Hd"></a>皆发阿耨多罗三藐三菩提心。</p>
  <p id="aHe">“尔时，<a id="a-Hf"></a>大王即燃千灯供养大师，<a id="a-Hg"></a>其明远照十方世界。<a id="a-Hh"></a>其灯光中亦出音声说此半偈，<a id="a-Hi"></a>其闻法者皆发阿耨多罗三藐三菩提心。<a id="a-Hj"></a>其光上照乃至忉利天宫，<a id="a-Hk"></a>其灯光明悉能蔽隐诸天光明。<a id="a-Hl"></a>时忉利天王，<a id="a-Hm"></a>见此光明远照天宫，<a id="a-Hn"></a>即作是念：<a id="a-Ho"></a>‘以何因缘有此光明？<a id="a-Hp"></a>’即以天眼观于世间，<a id="a-Hq"></a>见是大转轮王以大慈悲熏修其心，<a id="a-Hr"></a>为一切众生故，<a id="a-Hs"></a>剜身千灯供养大师，<a id="a-Ht"></a>为度一切众生故。<a id="a-Hu"></a>‘是故我等今当往于世间，<a id="a-Hv"></a>劝戒佐助令心欢喜。<a id="a-Hw"></a>’即下世间化作凡人，<a id="a-Hx"></a>往诣王所，<a id="a-Hy"></a>问大王言：<a id="a-Hz"></a>‘剜身千灯，<a id="a-I0"></a>修此苦行，<a id="a-I1"></a>为求半偈，<a id="a-I2"></a>何所作为？<a id="a-I3"></a>’报言：<a id="a-I4"></a>‘善男子，<a id="a-I5"></a>我为一切众生故，<a id="a-I6"></a>令发阿耨多罗三藐三菩提心。<a id="a-I7"></a>’尔时，<a id="a-I8"></a>化人即复释身，<a id="a-I9"></a>光明威耀，<a id="a-IA"></a>曒然炳著。<a id="a-IB"></a>时天帝释报大王言：<a id="a-IC"></a>‘作是供养，<a id="a-ID"></a>愿求天王耶？<a id="a-IE"></a>魔王、<a id="a-IF"></a>梵王耶？<a id="a-IG"></a>’是时，<a id="a-IH"></a>转轮圣王报天帝释言：<a id="a-II"></a>‘我亦不求人天尊贵，<a id="a-IJ"></a>正欲求阿耨多罗三藐三菩提。<a id="a-IK"></a>为一切众生故，<a id="a-IL"></a>不安者安，<a id="a-IM"></a>不解者解，<a id="a-IN"></a>未度者度，<a id="a-IO"></a>未得道者欲令得道。<a id="a-IP"></a>’天帝释言：<a id="a-IQ"></a>‘大王今者不乃愚耶？<a id="a-IR"></a>求阿耨多罗三藐三菩提者，<a id="a-IS"></a>久受勤苦乃可得成，<a id="a-IT"></a>汝今云何欲求无上道耶？<a id="a-IU"></a>’报天帝释言：</p>
  <p id="aIV">“‘假使热铁轮，<a id="a-IW"></a>在我顶上旋，</p>
  <p id="aIX">终不以此苦，<a id="a-IY"></a>退于无上道。</p>
  <p id="aIZ">“‘汝今虽发是言，<a id="a-Ia"></a>吾不信也。<a id="a-Ib"></a>’时，<a id="a-Ic"></a>转轮圣王即于天王释前，<a id="a-Id"></a>立此誓言：<a id="a-Ie"></a>‘我若不真实求于阿耨多罗三藐三菩提，<a id="a-If"></a>欺诳天王释者，<a id="a-Ig"></a>使我千疮终无愈时。<a id="a-Ih"></a>若不尔者，<a id="a-Ii"></a>血当为乳，<a id="a-Ij"></a>千疮平复。<a id="a-Ik"></a>’说是语时，<a id="a-Il"></a>即复如故。<a id="a-Im"></a>天王释言：<a id="a-In"></a>‘善哉！<a id="a-Io"></a>大王，<a id="a-Ip"></a>真是大悲！<a id="a-Iq"></a>修大悲者，<a id="a-Ir"></a>如是苦行，<a id="a-Is"></a>不久当得阿耨多罗三藐三菩提。<a id="a-It"></a>得三菩提时，<a id="a-Iu"></a>要先度我。<a id="a-Iv"></a>’时，<a id="a-Iw"></a>天帝释放大光明遍照王身，<a id="a-Ix"></a>与百千诸天俱时发阿耨多罗三藐三菩提心。<a id="a-Iy"></a>五百大子见其父王，<a id="a-Iz"></a>身疮平复，<a id="a-J0"></a>欢喜无量，<a id="a-J1"></a>即前头面礼足，<a id="a-J2"></a>却住一面，<a id="a-J3"></a>合掌向父，<a id="a-J4"></a>异口同音俱发声言：<a id="a-J5"></a>‘未曾有也！<a id="a-J6"></a>今者父王，<a id="a-J7"></a>真是大悲愍伤一切。<a id="a-J8"></a>’王报太子：<a id="a-J9"></a>‘汝等若是孝子者，<a id="a-JA"></a>当发阿耨多罗三藐三菩提心。<a id="a-JB"></a>’是诸太子闻是语已，<a id="a-JC"></a>心生欢喜，<a id="a-JD"></a>感于父王重恩分故，<a id="a-JE"></a>寻声即发阿耨多罗三藐三菩提心。<a id="a-JF"></a>二万夫人、<a id="a-JG"></a>百千婇女亦复如是。<a id="a-JH"></a>尔时，<a id="a-JI"></a>众中有七十恒河沙等众生，<a id="a-JJ"></a>皆发声闻、<a id="a-JK"></a>辟支佛心。<a id="a-JL"></a>复有无量天及乾闼婆、<a id="a-JM"></a>阿修罗、<a id="a-JN"></a>迦楼罗、<a id="a-JO"></a>紧那罗、<a id="a-JP"></a>摩睺罗伽、<a id="a-JQ"></a>人非人等，<a id="a-JR"></a>见闻是已，<a id="a-JS"></a>皆发道心，<a id="a-JT"></a>欢喜而去。<a id="a-JU"></a>”</p>
  <p data-pb></p>
  <h2 id="aJV">发菩提心品第四</h2>
  <p id="aJW">尔时，<a id="a-JX"></a>会中有一大菩萨摩诃萨，<a id="a-JY"></a>名曰喜王，<a id="a-JZ"></a>即从座起，<a id="a-Ja"></a>偏袒右肩，<a id="a-Jb"></a>右膝著地，<a id="a-Jc"></a>合掌仰白如来，<a id="a-Jd"></a>而作是言：<a id="a-Je"></a>“菩萨云何知恩报恩？<a id="a-Jf"></a>”</p>
  <p id="aJg">佛告喜王菩萨：<a id="a-Jh"></a>“善男子，<a id="a-Ji"></a>谛听！<a id="a-Jj"></a>谛听！<a id="a-Jk"></a>菩萨摩诃萨知恩者，<a id="a-Jl"></a>当发阿耨多罗三藐三菩提心；<a id="a-Jm"></a>报恩者，<a id="a-Jn"></a>亦当教一切众生令发阿耨多罗三藐三菩提心。<a id="a-Jo"></a>若发菩提心，<a id="a-Jp"></a>云何而发？<a id="a-Jq"></a>菩萨因何事故，<a id="a-Jr"></a>所以能发？<a id="a-Js"></a>善男子，<a id="a-Jt"></a>菩萨摩诃萨初发三菩提心时，<a id="a-Ju"></a>立大誓愿，<a id="a-Jv"></a>作如是言：<a id="a-Jw"></a>‘若我得成阿耨多罗三藐三菩提时，<a id="a-Jx"></a>当大利益一切众生，<a id="a-Jy"></a>要当安置一切众生大涅槃中，<a id="a-Jz"></a>复当教化一切众生悉令具足般若波罗蜜，<a id="a-K0"></a>是则名为自利，<a id="a-K1"></a>亦名利他。<a id="a-K2"></a>是故初发菩提心者，<a id="a-K3"></a>则得名为菩提因缘、<a id="a-K4"></a>众生因缘、<a id="a-K5"></a>正义因缘、<a id="a-K6"></a>三十七助道法因缘，<a id="a-K7"></a>摄取一切善法根本。<a id="a-K8"></a>是故菩萨名为大善，<a id="a-K9"></a>亦名一切众生善根，<a id="a-KA"></a>能破一切众生身口意等三业诸恶。<a id="a-KB"></a>一切世间所有誓愿，<a id="a-KC"></a>及出世间所有誓愿，<a id="a-KD"></a>无有能胜阿耨多罗三藐三菩提，<a id="a-KE"></a>如是誓愿无胜无上。<a id="a-KF"></a>菩萨摩诃萨初发三菩提心时，<a id="a-KG"></a>有五事：<a id="a-KH"></a>一者、<a id="a-KI"></a>性，<a id="a-KJ"></a>二者、<a id="a-KK"></a>行，<a id="a-KL"></a>三者、<a id="a-KM"></a>境界，<a id="a-KN"></a>四者、<a id="a-KO"></a>功德，<a id="a-KP"></a>五者，<a id="a-KQ"></a>增长。<a id="a-KR"></a>菩萨若能发菩提心，<a id="a-KS"></a>则得名为菩萨摩诃萨，<a id="a-KT"></a>定得阿耨多罗三藐三菩提，<a id="a-KU"></a>修大乘行。<a id="a-KV"></a>是故初发菩提心，<a id="a-KW"></a>即能摄取一切善法。<a id="a-KX"></a>菩萨摩诃萨发菩提心，<a id="a-KY"></a>修行渐得阿耨多罗三藐三菩提，<a id="a-KZ"></a>若不发心终不能得，<a id="a-Ka"></a>是故发心即得阿耨多罗三藐三菩提根本。<a id="a-Kb"></a>菩萨摩诃萨见苦众生心生怜愍，<a id="a-Kc"></a>是故菩萨因慈悲心故，<a id="a-Kd"></a>能发阿耨多罗三藐三菩提心；<a id="a-Ke"></a>因阿耨多罗三藐三菩提心，<a id="a-Kf"></a>即能习三十七品；<a id="a-Kg"></a>因三十七品故，<a id="a-Kh"></a>得阿耨多罗三藐三菩提，<a id="a-Ki"></a>是故发心名为根本。<a id="a-Kj"></a>发菩提心故行菩萨尸罗，<a id="a-Kk"></a>是故发心名根、<a id="a-Kl"></a>名因，<a id="a-Km"></a>名枝、<a id="a-Kn"></a>名叶，<a id="a-Ko"></a>亦名华、<a id="a-Kp"></a>名果，<a id="a-Kq"></a>亦名为子。</p>
  <p id="aKr">“菩萨发心毕竟、<a id="a-Ks"></a>不毕竟。<a id="a-Kt"></a>毕竟者，<a id="a-Ku"></a>乃至得阿耨多罗三藐三菩提，<a id="a-Kv"></a>终不退失。<a id="a-Kw"></a>不毕竟者，<a id="a-Kx"></a>有退有失。<a id="a-Ky"></a>退有二种，<a id="a-Kz"></a>毕竟退、<a id="a-L0"></a>不毕竟退。<a id="a-L1"></a>毕竟退者，<a id="a-L2"></a>终不能发阿耨多罗三藐三菩提心，<a id="a-L3"></a>不能推求修习其法。<a id="a-L4"></a>不毕竟退者，<a id="a-L5"></a>求菩提心修习其法。<a id="a-L6"></a>是菩提心有四种：<a id="a-L7"></a>一者、<a id="a-L8"></a>若善男子、<a id="a-L9"></a>若善女人，<a id="a-LA"></a>若见若闻诸佛菩萨不可思议事，<a id="a-LB"></a>尔时即生信敬之心，<a id="a-LC"></a>作是念言：<a id="a-LD"></a>‘佛菩萨事不可思议！<a id="a-LE"></a>若佛菩萨不可思议事是可得者，<a id="a-LF"></a>我亦当得阿耨多罗三藐三菩提。<a id="a-LG"></a>’是故至心念于菩提，<a id="a-LH"></a>发菩提心。<a id="a-LI"></a>复有不见诸佛菩萨不思议事，<a id="a-LJ"></a>以闻诸佛菩萨秘密之藏，<a id="a-LK"></a>闻已即生信敬之心，<a id="a-LL"></a>得生信心故，<a id="a-LM"></a>为阿耨多罗三藐三菩提及摩诃般若，<a id="a-LN"></a>是故发菩提心。<a id="a-LO"></a>复有不见诸佛菩萨不思议事，<a id="a-LP"></a>亦不闻法，<a id="a-LQ"></a>见法灭时，<a id="a-LR"></a>复作是念：<a id="a-LS"></a>‘无上佛法，<a id="a-LT"></a>能灭众生无量苦恼，<a id="a-LU"></a>作大利益。<a id="a-LV"></a>惟诸佛菩萨，<a id="a-LW"></a>能令佛法久住不灭。<a id="a-LX"></a>我今亦当发菩提心，<a id="a-LY"></a>令诸众生远离烦恼。<a id="a-LZ"></a>愿我此身受大苦事，<a id="a-La"></a>护持佛法久住于世故，<a id="a-Lb"></a>发菩提心。<a id="a-Lc"></a>’复有不见诸佛菩萨法灭之时，<a id="a-Ld"></a>唯见恶世诸众生等，<a id="a-Le"></a>具重烦恼、<a id="a-Lf"></a>贪欲、<a id="a-Lg"></a>嗔恚、<a id="a-Lh"></a>愚痴等，<a id="a-Li"></a>无惭无愧、<a id="a-Lj"></a>悭吝等，<a id="a-Lk"></a>嫉妒恚痴、<a id="a-Ll"></a>苦恼等，<a id="a-Lm"></a>不信邪疑懒惰等，<a id="a-Ln"></a>见是事已，<a id="a-Lo"></a>即作此念：<a id="a-Lp"></a>‘大恶世时，<a id="a-Lq"></a>众生不能修善。<a id="a-Lr"></a>如是恶时，<a id="a-Ls"></a>尚不能发二乘之心，<a id="a-Lt"></a>何况阿耨多罗三藐三菩提心？<a id="a-Lu"></a>我今当发菩提心，<a id="a-Lv"></a>发菩提心已，<a id="a-Lw"></a>乃当教一切众生令发阿耨多罗三藐三菩提心。<a id="a-Lx"></a>’”</p>
  <p id="aLy">尔时，<a id="a-Lz"></a>喜王菩萨复白佛言：<a id="a-M0"></a>“世尊，<a id="a-M1"></a>菩萨知恩，<a id="a-M2"></a>自发菩提心，<a id="a-M3"></a>菩萨报恩，<a id="a-M4"></a>教一切众生令发菩提心者，<a id="a-M5"></a>如来世尊于生死时，<a id="a-M6"></a>初发菩提心，<a id="a-M7"></a>因何事发？<a id="a-M8"></a>”</p>
  <p id="aM9">佛言：<a id="a-MA"></a>“善男子，<a id="a-MB"></a>过去久远不可计劫生死中时，<a id="a-MC"></a>以重烦恼起身口意业故，<a id="a-MD"></a>堕在八大地狱。<a id="a-ME"></a>所谓阿诃诃地狱、<a id="a-MF"></a>阿婆婆地狱、<a id="a-MG"></a>阿达多地狱，<a id="a-MH"></a>铜釜大铜釜、<a id="a-MI"></a>黑石大黑石，<a id="a-MJ"></a>乃至火车地狱。<a id="a-MK"></a>我于尔时，<a id="a-ML"></a>堕在火车地狱中，<a id="a-MM"></a>共两人并挽火车。<a id="a-MN"></a>牛头阿傍在车上坐，<a id="a-MO"></a>缄唇切齿，<a id="a-MP"></a>张目吹火，<a id="a-MQ"></a>口眼耳鼻烟炎俱起，<a id="a-MR"></a>身体殊大，<a id="a-MS"></a>臂脚盘结，<a id="a-MT"></a>其色赤黑，<a id="a-MU"></a>手执铁杖随而鞭之。<a id="a-MV"></a>我时苦痛努力挽车，<a id="a-MW"></a>力励前进。<a id="a-MX"></a>时我徒伴，<a id="a-MY"></a>劣弱少力，<a id="a-MZ"></a>劣弱在后。<a id="a-Ma"></a>是时牛头阿傍，<a id="a-Mb"></a>以铁叉刺腹，<a id="a-Mc"></a>铁杖鞭背，<a id="a-Md"></a>血出沐浴随体而流。<a id="a-Me"></a>其人苦痛，<a id="a-Mf"></a>高声大唤苦痛难忍，<a id="a-Mg"></a>或称父母，<a id="a-Mh"></a>或称妻子，<a id="a-Mi"></a>虽作如是唱唤无益于己。<a id="a-Mj"></a>我时见是受大苦恼，<a id="a-Mk"></a>心生哀愍，<a id="a-Ml"></a>因慈心生故发菩提心，<a id="a-Mm"></a>为此众罪人故，<a id="a-Mn"></a>劝请牛头阿傍：<a id="a-Mo"></a>‘此罪人者，<a id="a-Mp"></a>甚可怜愍！<a id="a-Mq"></a>小复加哀垂慈怜愍。<a id="a-Mr"></a>’牛头阿傍闻已，<a id="a-Ms"></a>心生嗔恚，<a id="a-Mt"></a>寻以铁叉前刺我颈。<a id="a-Mu"></a>寻时命终，<a id="a-Mv"></a>即得脱于火车地狱百劫中罪。<a id="a-Mw"></a>我以发阿耨多罗三藐三菩提心故，<a id="a-Mx"></a>即脱火车地狱之罪。<a id="a-My"></a>”</p>
  <p id="aMz">佛告喜王：<a id="a-N0"></a>“挽火车者，<a id="a-N1"></a>今我身是，<a id="a-N2"></a>因发菩提心故疾得成佛。<a id="a-N3"></a>是故当知，<a id="a-N4"></a>一切众生发菩提心，<a id="a-N5"></a>其事非一。<a id="a-N6"></a>或因慈心，<a id="a-N7"></a>或因恚心，<a id="a-N8"></a>或因施心，<a id="a-N9"></a>或因悭心，<a id="a-NA"></a>或因欢喜，<a id="a-NB"></a>或因烦恼，<a id="a-NC"></a>或因恩爱别离，<a id="a-ND"></a>或因怨憎和合，<a id="a-NE"></a>或因亲近善知识，<a id="a-NF"></a>或因恶友，<a id="a-NG"></a>或因见佛，<a id="a-NH"></a>或因闻法。<a id="a-NI"></a>是故当知，<a id="a-NJ"></a>一切众生发菩提心，<a id="a-NK"></a>各各不同。<a id="a-NL"></a>喜王当知，<a id="a-NM"></a>菩萨摩诃萨知恩报恩，<a id="a-NN"></a>其事如是。<a id="a-NO"></a>”</p>
  <p id="aNP">说是法时，<a id="a-NQ"></a>万八千人发阿耨多罗三藐三菩提心，<a id="a-NR"></a>一切大众中有得须陀洹乃至阿罗汉。<a id="a-NS"></a>时天龙鬼神、<a id="a-NT"></a>人及非人，<a id="a-NU"></a>亦能发声闻、<a id="a-NV"></a>辟支佛心，<a id="a-NW"></a>闻法欢喜，<a id="a-NX"></a>头面作礼，<a id="a-NY"></a>右绕而去。</p>
 </body>
</html>