<!doctype html>
<html id="z3IBU0IUZ" data-ver="1511">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘单译经">
  <meta period="后汉">
 </head>
 <body>
  <h1 id="a1">大方便佛报恩经卷第三</h1>
  <h2 id="a2">论议品第五</h2>
  <p id="a3">尔时，<a id="a-4"></a>如来为母摩耶夫人并诸天众，<a id="a-5"></a>说法九十日。<a id="a-6"></a>阎浮提中亦九十日，<a id="a-7"></a>不知如来所在。<a id="a-8"></a>大目揵连神力第一，<a id="a-9"></a>尽其神力，<a id="a-A"></a>于十方推求，<a id="a-B"></a>亦复不知。<a id="a-C"></a>阿那律陀天眼第一，<a id="a-D"></a>遍观十方三千大千世界，<a id="a-E"></a>亦复不见。<a id="a-F"></a>乃至五百大弟子，<a id="a-G"></a>不见如来，<a id="a-H"></a>心怀忧恼。<a id="a-I"></a>优填大王恋慕如来，<a id="a-J"></a>心怀愁毒，<a id="a-K"></a>即以牛头栴檀，<a id="a-L"></a>摽像如来所有色身，<a id="a-M"></a>礼事供养，<a id="a-N"></a>如佛在时无有异也。</p>
  <p id="aO">尔时，<a id="a-P"></a>大王召诸六师，<a id="a-Q"></a>卜问如来为何所在。<a id="a-R"></a>尔时，<a id="a-S"></a>六师即作是言：<a id="a-T"></a>“大王当知，<a id="a-U"></a>瞿昙沙门正是幻术所化作耳！<a id="a-V"></a>幻化之法，<a id="a-W"></a>体无真实。<a id="a-X"></a>大王当知，<a id="a-Y"></a>我等经书四围陀典，<a id="a-Z"></a>说言千年二千年，<a id="a-a"></a>当有一幻人出世。<a id="a-b"></a>瞿昙沙门正是其人！<a id="a-c"></a>”</p>
  <p id="ad">尔时，<a id="a-e"></a>阿那律陀往诣大王所，<a id="a-f"></a>白言：<a id="a-g"></a>“大王当知，<a id="a-h"></a>如来近在忉利天，<a id="a-i"></a>却后七日当还阎浮提。<a id="a-j"></a>”王闻是语，<a id="a-k"></a>心生欢喜，<a id="a-l"></a>宣令国土扫洒烧香，<a id="a-m"></a>悬缯幡盖竞共集聚，<a id="a-n"></a>设众供养种种肴膳华香伎乐。</p>
  <p id="ao">尔时，<a id="a-p"></a>六师见众人集聚，<a id="a-q"></a>设诸供养种种肴膳。<a id="a-r"></a>六师问言：<a id="a-s"></a>“汝等诸人设是供养，<a id="a-t"></a>欲请国王耶？<a id="a-u"></a>王子耶？<a id="a-v"></a>”</p>
  <p id="aw">答言：<a id="a-x"></a>“非也！<a id="a-y"></a>”</p>
  <p id="az">“若不尔者，<a id="a-10"></a>为请大臣耶？<a id="a-11"></a>婆罗门、<a id="a-12"></a>居士耶？<a id="a-13"></a>若不尔者，<a id="a-14"></a>亲族会耶？<a id="a-15"></a>”</p>
  <p id="a16">答言：<a id="a-17"></a>“非也！<a id="a-18"></a>欲请于佛。<a id="a-19"></a>”</p>
  <p id="a1A">六师问言：<a id="a-1B"></a>“佛者是谁？<a id="a-1C"></a>”</p>
  <p id="a1D">答言：<a id="a-1E"></a>“一切智人。<a id="a-1F"></a>”</p>
  <p id="a1G">复言：<a id="a-1H"></a>“一切智人为是谁耶？<a id="a-1I"></a>”</p>
  <p id="a1J">答言：<a id="a-1K"></a>“大慈悲父！<a id="a-1L"></a>汝不知耶？<a id="a-1M"></a>白净王种，<a id="a-1N"></a>豪尊第一，<a id="a-1O"></a>从劫初已来嫡嫡相承作转轮王，<a id="a-1P"></a>近来二世不作转轮王。<a id="a-1Q"></a>虽不作转轮王，<a id="a-1R"></a>而作阎浮提王。<a id="a-1S"></a>兄弟三人其最长者，<a id="a-1T"></a>号曰净饭王。<a id="a-1U"></a>其次弟二，<a id="a-1V"></a>名曰斛饭王。<a id="a-1W"></a>其最小者，<a id="a-1X"></a>名曰甘露饭王。<a id="a-1Y"></a>净饭王生二子，<a id="a-1Z"></a>长者名悉达，<a id="a-1a"></a>小者名难陀。<a id="a-1b"></a>斛饭王复生二子，<a id="a-1c"></a>长者名提婆达，<a id="a-1d"></a>小者名阿难。<a id="a-1e"></a>甘露饭王生一女，<a id="a-1f"></a>名甘露味女。<a id="a-1g"></a>尔时，<a id="a-1h"></a>大兄悉达太子，<a id="a-1i"></a>出城观看，<a id="a-1j"></a>见老病死患，<a id="a-1k"></a>忧思不食，<a id="a-1l"></a>悲念人生当有此患，<a id="a-1m"></a>无贵无贱有形之类无免此者。<a id="a-1n"></a>即夜踰出宫城，<a id="a-1o"></a>菩提树下苦行六年，<a id="a-1p"></a>然后得成一切智，<a id="a-1q"></a>故号一切智人。<a id="a-1r"></a>独悟成佛，<a id="a-1s"></a>具十力、<a id="a-1t"></a>四无所畏、<a id="a-1u"></a>十八不共法乃至一切种智。<a id="a-1v"></a>其生七日，<a id="a-1w"></a>母命便终，<a id="a-1x"></a>生忉利天。<a id="a-1y"></a>佛为母说法经九十日，<a id="a-1z"></a>却后一七当还阎浮提。<a id="a-20"></a>”</p>
  <p id="a21">尔时，<a id="a-22"></a>六师闻是语已，<a id="a-23"></a>心生嫉妒，<a id="a-24"></a>忧恚苦恼。<a id="a-25"></a>即时，<a id="a-26"></a>六师徒众集聚，<a id="a-27"></a>共论议言：<a id="a-28"></a>“瞿昙沙门，<a id="a-29"></a>若还阎浮提者，<a id="a-2A"></a>一切人民皆当舍我，<a id="a-2B"></a>供养瞿昙。<a id="a-2C"></a>我等孤穷，<a id="a-2D"></a>恐当不济。<a id="a-2E"></a>”</p>
  <p id="a2F">尔时，<a id="a-2G"></a>六师复作是念：<a id="a-2H"></a>“我等今当速往多人众中。<a id="a-2I"></a>”唱如是言：<a id="a-2J"></a>“诸人当知，<a id="a-2K"></a>瞿昙沙门实无所知。<a id="a-2L"></a>黄口小儿，<a id="a-2M"></a>近出释氏宫，<a id="a-2N"></a>菩提树下，<a id="a-2O"></a>自言得一切种智。<a id="a-2P"></a>当知此则虚妄之言。<a id="a-2Q"></a>所以然者？<a id="a-2R"></a>阿耆达王来请瞿昙，<a id="a-2S"></a>所施供养唯是马麦，<a id="a-2T"></a>瞿昙不知为恶而便受请，<a id="a-2U"></a>当知非一切智也。<a id="a-2V"></a>复次问于阿难：<a id="a-2W"></a>‘安居余有几日在？<a id="a-2X"></a>’阿难言：<a id="a-2Y"></a>‘余有七日在。<a id="a-2Z"></a>’复次问于阿难：<a id="a-2a"></a>‘衹桓中何以多乌鸟声？<a id="a-2b"></a>’阿难言：<a id="a-2c"></a>‘众鸟诤食。<a id="a-2d"></a>’适生一七，<a id="a-2e"></a>其母命终，<a id="a-2f"></a>以是事故，<a id="a-2g"></a>当知是薄相人，<a id="a-2h"></a>亦是极恶之人。<a id="a-2i"></a>所以然者？<a id="a-2j"></a>生已丧其母故。<a id="a-2k"></a>又复非慈孝非供养，<a id="a-2l"></a>目下朝夜供给，<a id="a-2m"></a>而反捐弃，<a id="a-2n"></a>入于深山。<a id="a-2o"></a>亦是无恩分人，<a id="a-2p"></a>父王为纳娶瞿夷，<a id="a-2q"></a>竟不行妇人之礼，<a id="a-2r"></a>令憍昙弥受大苦恼。<a id="a-2s"></a>是故当知，<a id="a-2t"></a>不知恩不念恩。<a id="a-2u"></a>瞿昙沙门，<a id="a-2v"></a>徒众无尊无卑，<a id="a-2w"></a>五百弟子各称第一。<a id="a-2x"></a>师既无法，<a id="a-2y"></a>弟子亦无修行之业，<a id="a-2z"></a>乃至知敷具人陀骠比丘亦称第一，<a id="a-30"></a>聪明智慧舍利弗亦入其中，<a id="a-31"></a>讷钝槃特比丘亦入其中，<a id="a-32"></a>乃至少欲之人耶输陀罗比丘尼亦入其中，<a id="a-33"></a>舍卫城中淫乱不善莲华色女亦入其中，<a id="a-34"></a>乃至稚小无智均提小儿亦入其中，<a id="a-35"></a>乃至极老须跋陀罗年百二十亦入其中，<a id="a-36"></a>乃至豪尊诸释种亦入其中，<a id="a-37"></a>极下贱王舍城中担粪秽人亦入其中。<a id="a-38"></a>是故当知，<a id="a-39"></a>瞿昙法中猥杂竞共入中，<a id="a-3A"></a>皆无尊卑不可恭敬。<a id="a-3B"></a>譬如大风吹诸树叶聚在一处，<a id="a-3C"></a>瞿昙佛法亦复如是。<a id="a-3D"></a>譬如众鸟，<a id="a-3E"></a>随逐世间人所遗弃衣服饮食，<a id="a-3F"></a>瞿昙徒众随取食之。<a id="a-3G"></a>汝等诸人，<a id="a-3H"></a>今日云何欲请瞿昙？<a id="a-3I"></a>”</p>
  <p id="a3J">众人闻已，<a id="a-3K"></a>譬如大地不可亏动。<a id="a-3L"></a>大众渴仰如来，<a id="a-3M"></a>虽闻六师作如是说，<a id="a-3N"></a>心如金刚无有增减，<a id="a-3O"></a>渴仰如来如渴须饮。<a id="a-3P"></a>却后一七，<a id="a-3Q"></a>如来从天来下至阎浮提。<a id="a-3R"></a>无量百千诸天，<a id="a-3S"></a>随从如来放大光明，<a id="a-3T"></a>神力感动作天伎乐百千万种，<a id="a-3U"></a>乃至一切天、<a id="a-3V"></a>一切龙鬼神、<a id="a-3W"></a>乾闼婆、<a id="a-3X"></a>紧那罗、<a id="a-3Y"></a>摩睺罗伽、<a id="a-3Z"></a>人非人等。<a id="a-3a"></a>一切大众皆悉云集，<a id="a-3b"></a>礼拜供养。<a id="a-3c"></a>尔时，<a id="a-3d"></a>优填大王，<a id="a-3e"></a>大众围绕，<a id="a-3f"></a>远迎如来，<a id="a-3g"></a>头面礼足，<a id="a-3h"></a>却住一面。</p>
  <p id="a3i">尔时，<a id="a-3j"></a>六师徒众集聚复作是念：<a id="a-3k"></a>“我等今者，<a id="a-3l"></a>衰祸将至。<a id="a-3m"></a>虽复众人之中唱说此言而不信受，<a id="a-3n"></a>今当复往天人大众之中，<a id="a-3o"></a>宣令如是，<a id="a-3p"></a>可知清白。<a id="a-3q"></a>”尔时，<a id="a-3r"></a>六师作是念已，<a id="a-3s"></a>与其徒众八千人俱，<a id="a-3t"></a>前后围绕，<a id="a-3u"></a>往诣大众，<a id="a-3v"></a>到已却坐一面。</p>
  <p id="a3w">尔时，<a id="a-3x"></a>复有一乾闼婆子，<a id="a-3y"></a>名曰闼婆摩罗，<a id="a-3z"></a>弹七宝琴往诣如来所，<a id="a-40"></a>头面礼足，<a id="a-41"></a>却住一面。<a id="a-42"></a>鼓乐弦歌出微妙音，<a id="a-43"></a>其音和雅悦可众心。<a id="a-44"></a>声闻、<a id="a-45"></a>辟支佛等，<a id="a-46"></a>不觉动身起舞，<a id="a-47"></a>须弥山王涌没低昂。</p>
  <p id="a48">尔时，<a id="a-49"></a>如来即入有相三昧，<a id="a-4A"></a>以三昧力令其琴声远闻三千大千世界。<a id="a-4B"></a>其音具足演说苦、<a id="a-4C"></a>空、<a id="a-4D"></a>无常、<a id="a-4E"></a>不净、<a id="a-4F"></a>无我。<a id="a-4G"></a>放逸众生闻此妙音，<a id="a-4H"></a>具足演说如来知恩报恩，<a id="a-4I"></a>久于无量阿僧祇劫孝养父母。<a id="a-4J"></a>一切众生皆随声至阎浮提，<a id="a-4K"></a>往到佛所，<a id="a-4L"></a>头面礼足，<a id="a-4M"></a>却坐一面。</p>
  <p id="a4N">尔时，<a id="a-4O"></a>大众瞻仰如来，<a id="a-4P"></a>目不暂舍。<a id="a-4Q"></a>如来尔时三昧宴默，<a id="a-4R"></a>一切大众亦皆默然。<a id="a-4S"></a>于大众中有七宝塔，<a id="a-4T"></a>从地涌出住在空中，<a id="a-4U"></a>无数幢幡而悬其上，<a id="a-4V"></a>百千宝铃不鼓自鸣，<a id="a-4W"></a>微风吹动出微妙音。</p>
  <p id="a4X">尔时，<a id="a-4Y"></a>大众见此宝塔从地涌出，<a id="a-4Z"></a>心生疑网：<a id="a-4a"></a>“以何因缘，<a id="a-4b"></a>有此宝塔从地涌出？<a id="a-4c"></a>”诸声闻众舍利弗等，<a id="a-4d"></a>尽思度量亦复不知。<a id="a-4e"></a>旧住娑婆世界菩萨摩诃萨，<a id="a-4f"></a>乃至弥勒菩萨亦复不知。</p>
  <p id="a4g">尔时，<a id="a-4h"></a>六师作是念：<a id="a-4i"></a>“复何因缘有此宝塔？<a id="a-4j"></a>若有人来问我者，<a id="a-4k"></a>而我不知。<a id="a-4l"></a>若不知者，<a id="a-4m"></a>云何复名一切知见？<a id="a-4n"></a>”复作是念：<a id="a-4o"></a>“瞿昙何不速为大众敷演斯事？<a id="a-4p"></a>”</p>
  <p id="a4q">尔时，<a id="a-4r"></a>如来出于三昧。<a id="a-4s"></a>释提桓因忉利天王，<a id="a-4t"></a>即以天衣敷师子座。<a id="a-4u"></a>尔时，<a id="a-4v"></a>如来即升此座，<a id="a-4w"></a>结加趺坐，<a id="a-4x"></a>如须弥山王处于大海。</p>
  <p id="a4y">尔时，<a id="a-4z"></a>弥勒菩萨观察众心，<a id="a-50"></a>咸皆有疑，<a id="a-51"></a>自亦未了，<a id="a-52"></a>即从座起，<a id="a-53"></a>往到佛前，<a id="a-54"></a>头面礼足，<a id="a-55"></a>合掌向佛，<a id="a-56"></a>而作是言：<a id="a-57"></a>“世尊，<a id="a-58"></a>以何因缘，<a id="a-59"></a>有此宝塔从地涌出？<a id="a-5A"></a>”</p>
  <p id="a5B">佛告弥勒菩萨：<a id="a-5C"></a>“乃往过去不可思议阿僧祇劫有佛出世，<a id="a-5D"></a>号毗婆尸如来、<a id="a-5E"></a>应供、<a id="a-5F"></a>正遍知、<a id="a-5G"></a>明行足、<a id="a-5H"></a>善逝、<a id="a-5I"></a>世间解、<a id="a-5J"></a>无上士、<a id="a-5K"></a>调御丈夫、<a id="a-5L"></a>天人师、<a id="a-5M"></a>佛、<a id="a-5N"></a>世尊，<a id="a-5O"></a>出现于世，<a id="a-5P"></a>教化无量百千万亿阿僧祇众生，<a id="a-5Q"></a>皆令坚固阿耨多罗三藐三菩提。<a id="a-5R"></a>其佛灭度后，<a id="a-5S"></a>于像法中，<a id="a-5T"></a>有国名波罗奈。<a id="a-5U"></a>其波罗奈大王，<a id="a-5V"></a>聪睿仁贤，<a id="a-5W"></a>常以正法治国，<a id="a-5X"></a>不枉人民。<a id="a-5Y"></a>王主六十小国八百聚落。<a id="a-5Z"></a>王了无子，<a id="a-5a"></a>王自供养奉事山神、<a id="a-5b"></a>树神、<a id="a-5c"></a>一切神祇，<a id="a-5d"></a>经十二年不懈不息求索有子，<a id="a-5e"></a>第一夫人便觉有娠，<a id="a-5f"></a>十月足满生一男儿。<a id="a-5g"></a>其子端正，<a id="a-5h"></a>人相具足。<a id="a-5i"></a>生已，<a id="a-5j"></a>召诸大臣、<a id="a-5k"></a>诸小国王，<a id="a-5l"></a>占相吉凶即为立字。<a id="a-5m"></a>以其太子，<a id="a-5n"></a>性善不嗔，<a id="a-5o"></a>名曰忍辱。<a id="a-5p"></a>忍辱太子，<a id="a-5q"></a>其年长大，<a id="a-5r"></a>好喜布施，<a id="a-5s"></a>聪明慈仁，<a id="a-5t"></a>于诸众生等生慈心。<a id="a-5u"></a>尔时，<a id="a-5v"></a>大王有六大臣，<a id="a-5w"></a>其性暴恶，<a id="a-5x"></a>奸诡佞谄，<a id="a-5y"></a>枉横无道，<a id="a-5z"></a>人民厌患。<a id="a-60"></a>时六大臣自知于行有违，<a id="a-61"></a>常怀嫉妒，<a id="a-62"></a>憎恶太子。</p>
  <p id="a63">“尔时，<a id="a-64"></a>大王身婴重病，<a id="a-65"></a>苦恼憔瘁，<a id="a-66"></a>命在旦夕。<a id="a-67"></a>忍辱太子往告诸臣：<a id="a-68"></a>‘父王困笃，<a id="a-69"></a>今当奈何？<a id="a-6A"></a>’诸臣闻已，<a id="a-6B"></a>心生嗔恚，<a id="a-6C"></a>报太子言：<a id="a-6D"></a>‘王命不久。<a id="a-6E"></a>何以故？<a id="a-6F"></a>欲求妙药不可得故，<a id="a-6G"></a>是以当知命去不远。<a id="a-6H"></a>’太子闻已，<a id="a-6I"></a>心生苦恼，<a id="a-6J"></a>闷绝躃地。<a id="a-6K"></a>时六大臣即入静室共谋议言：<a id="a-6L"></a>‘忍辱太子不除去者，<a id="a-6M"></a>我等终不得安隐也。<a id="a-6N"></a>’作是念已，<a id="a-6O"></a>第一大臣言：<a id="a-6P"></a>‘忍辱太子无事可除。<a id="a-6Q"></a>’一臣复言：<a id="a-6R"></a>‘我有方便能除去之。<a id="a-6S"></a>’即往太子所报太子言：<a id="a-6T"></a>‘臣向在外，<a id="a-6U"></a>于六十小国八百聚落中，<a id="a-6V"></a>求觅药草了不能得。<a id="a-6W"></a>’太子问言：<a id="a-6X"></a>‘所求药草为是何物？<a id="a-6Y"></a>’大臣报言：<a id="a-6Z"></a>‘太子当知，<a id="a-6a"></a>求药草者，<a id="a-6b"></a>正是从生至终，<a id="a-6c"></a>不嗔人眼睛及其人髓。<a id="a-6d"></a>若得此药，<a id="a-6e"></a>得全王命。<a id="a-6f"></a>若不得者，<a id="a-6g"></a>命在不久。<a id="a-6h"></a>于诸国土无有此人。<a id="a-6i"></a>’太子闻已，<a id="a-6j"></a>心生忧恼，<a id="a-6k"></a>即报大臣：<a id="a-6l"></a>‘今我身者，<a id="a-6m"></a>似是其人。<a id="a-6n"></a>何以故？<a id="a-6o"></a>我从生已来未曾有嗔。<a id="a-6p"></a>’大臣言：<a id="a-6q"></a>‘太子若是其人者，<a id="a-6r"></a>此事亦难。<a id="a-6s"></a>何以故？<a id="a-6t"></a>天下所重，<a id="a-6u"></a>莫若己身。<a id="a-6v"></a>’太子言：<a id="a-6w"></a>‘不如诸臣所言也。<a id="a-6x"></a>但使父王病得损者，<a id="a-6y"></a>假使舍百千身亦不为难，<a id="a-6z"></a>况我今日此秽身也！<a id="a-70"></a>’大臣报言：<a id="a-71"></a>‘如此之事，<a id="a-72"></a>随太子意。<a id="a-73"></a>’</p>
  <p id="a74">“尔时，<a id="a-75"></a>忍辱太子心生欢喜，<a id="a-76"></a>而作是念：<a id="a-77"></a>‘若使此药能除父王病者，<a id="a-78"></a>宜应速办此事。<a id="a-79"></a>’忍辱太子即入宫中，<a id="a-7A"></a>到其母所，<a id="a-7B"></a>头面礼足，<a id="a-7C"></a>合掌向母，<a id="a-7D"></a>而作是言：<a id="a-7E"></a>‘今者此身欲为父王作治病药，<a id="a-7F"></a>恐其身命不得存立，<a id="a-7G"></a>是故与母共别。<a id="a-7H"></a>愿母莫忧苦恋慕其子！<a id="a-7I"></a>’其母闻是语已，<a id="a-7J"></a>心生闷绝，<a id="a-7K"></a>忘失四方。<a id="a-7L"></a>譬如人噎，<a id="a-7M"></a>又不得咽不能劝进，<a id="a-7N"></a>又不得吐不能劝退。<a id="a-7O"></a>即前抱其太子闷绝，<a id="a-7P"></a>以水洒面，<a id="a-7Q"></a>良久乃苏。<a id="a-7R"></a>尔时，<a id="a-7S"></a>太子白其母言：<a id="a-7T"></a>‘父王身命须臾之间不得久停，<a id="a-7U"></a>宜时速办，<a id="a-7V"></a>令王服之。<a id="a-7W"></a>’尔时，<a id="a-7X"></a>太子即呼大臣诸小国王，<a id="a-7Y"></a>于大众中即宣此言：<a id="a-7Z"></a>‘我身今者与大众别。<a id="a-7a"></a>’尔时，<a id="a-7b"></a>大臣即呼旃陀罗，<a id="a-7c"></a>断骨出髓，<a id="a-7d"></a>剜其两目。</p>
  <p id="a7e">“尔时，<a id="a-7f"></a>大臣即捣此药奉上大王。<a id="a-7g"></a>王即服之，<a id="a-7h"></a>病得除差；<a id="a-7i"></a>病既差已，<a id="a-7j"></a>问诸大臣：<a id="a-7k"></a>‘汝等于何得此妙药，<a id="a-7l"></a>除我患苦，<a id="a-7m"></a>得全身命？<a id="a-7n"></a>’大臣白王：<a id="a-7o"></a>‘今此药者，<a id="a-7p"></a>忍辱太子之所办，<a id="a-7q"></a>非诸臣力所堪办也。<a id="a-7r"></a>’王闻是语，<a id="a-7s"></a>心惊毛竖，<a id="a-7t"></a>微声问诸臣言：<a id="a-7u"></a>‘忍辱太子今在何所？<a id="a-7v"></a>’大臣答言：<a id="a-7w"></a>‘太子今者在外，<a id="a-7x"></a>身体伤损，<a id="a-7y"></a>命不云远。<a id="a-7z"></a>’王闻是语，<a id="a-80"></a>举声大哭：<a id="a-81"></a>‘怪哉！<a id="a-82"></a>怪哉！<a id="a-83"></a>’自投于地，<a id="a-84"></a>尘土坌身：<a id="a-85"></a>‘如我今者实自无情，<a id="a-86"></a>云何乃能服此子药？<a id="a-87"></a>’往到子所，<a id="a-88"></a>其命已终。<a id="a-89"></a>王及夫人及诸臣民，<a id="a-8A"></a>无量大众前后围绕。<a id="a-8B"></a>其母懊恼，<a id="a-8C"></a>投身死尸：<a id="a-8D"></a>‘以我宿世有诸过恶，<a id="a-8E"></a>今令子身受是苦也。<a id="a-8F"></a>今我身者，<a id="a-8G"></a>何不碎末如尘，<a id="a-8H"></a>乃令我子丧失身命！<a id="a-8I"></a>’尔时，<a id="a-8J"></a>父王及诸小王，<a id="a-8K"></a>即以牛头栴檀香木，<a id="a-8L"></a>积以成[卄/積]，<a id="a-8M"></a>阇维太子所有身骨，<a id="a-8N"></a>复以七宝起塔供养。<a id="a-8O"></a>”</p>
  <p id="a8P">尔时，<a id="a-8Q"></a>世尊告弥勒菩萨善男子等大众：<a id="a-8R"></a>“当知尔时波罗奈大王者，<a id="a-8S"></a>今现我父悦头檀是。<a id="a-8T"></a>尔时母者，<a id="a-8U"></a>今现我母摩耶是。<a id="a-8V"></a>忍辱太子者，<a id="a-8W"></a>今我身是。<a id="a-8X"></a>菩萨于无量阿僧祇劫孝养父母，<a id="a-8Y"></a>衣被饮食、<a id="a-8Z"></a>房舍卧具，<a id="a-8a"></a>乃至身肉骨髓，<a id="a-8b"></a>其事如是。<a id="a-8c"></a>以此因缘，<a id="a-8d"></a>自致成佛。<a id="a-8e"></a>今此宝塔从地涌出者，<a id="a-8f"></a>即是我为其父母，<a id="a-8g"></a>舍此骨髓及其身命，<a id="a-8h"></a>即于此处起塔供养。<a id="a-8i"></a>我今成佛，<a id="a-8j"></a>即踊现其前。<a id="a-8k"></a>尔时，<a id="a-8l"></a>大众中无量人天、<a id="a-8m"></a>诸龙鬼神，<a id="a-8n"></a>闻是语已，<a id="a-8o"></a>悲喜交集，<a id="a-8p"></a>泪下满目，<a id="a-8q"></a>异口同音赞叹如来百千功德，<a id="a-8r"></a>寻时发于阿耨多罗三藐三菩提心。<a id="a-8s"></a>复有无量百千众生，<a id="a-8t"></a>发声闻、<a id="a-8u"></a>辟支佛心。<a id="a-8v"></a>复有无量人，<a id="a-8w"></a>得须陀洹果乃至阿罗汉道。<a id="a-8x"></a>复有无量百千万亿菩萨摩诃萨，<a id="a-8y"></a>不久当得阿耨多罗三藐三菩提。<a id="a-8z"></a>是故当知，<a id="a-90"></a>如来今者，<a id="a-91"></a>真是孝养父母。<a id="a-92"></a>复次，<a id="a-93"></a>菩萨本知母人之德，<a id="a-94"></a>以其本愿如是生如来身。<a id="a-95"></a>以生如来满本愿故，<a id="a-96"></a>不堪受其礼故，<a id="a-97"></a>因其将终。<a id="a-98"></a>”</p>
  <p id="a99">尔时，<a id="a-9A"></a>大众异口同音赞叹摩耶：<a id="a-9B"></a>“善哉！<a id="a-9C"></a>摩耶得生如来，<a id="a-9D"></a>天人世间无与等者。<a id="a-9E"></a>”</p>
  <p id="a9F">尔时，<a id="a-9G"></a>乾闼婆摩罗即从座起，<a id="a-9H"></a>偏袒右肩，<a id="a-9I"></a>胡跪合掌而白佛言：<a id="a-9J"></a>“世尊，<a id="a-9K"></a>摩耶夫人修何功德，<a id="a-9L"></a>以何因缘得生如来？<a id="a-9M"></a>”</p>
  <p id="a9N">佛言：<a id="a-9O"></a>“善听！<a id="a-9P"></a>吾当为汝，<a id="a-9Q"></a>分别解说。<a id="a-9R"></a>”</p>
  <p id="a9S">佛言：<a id="a-9T"></a>“乃往过去久远不可计劫，<a id="a-9U"></a>有佛出世，<a id="a-9V"></a>号毗婆尸如来、<a id="a-9W"></a>应供、<a id="a-9X"></a>正遍知、<a id="a-9Y"></a>明行足、<a id="a-9Z"></a>善逝、<a id="a-9a"></a>世间解、<a id="a-9b"></a>无上士、<a id="a-9c"></a>调御丈夫、<a id="a-9d"></a>天人师、<a id="a-9e"></a>佛、<a id="a-9f"></a>世尊，<a id="a-9g"></a>出现于世。<a id="a-9h"></a>乃至正法、<a id="a-9i"></a>像法灭已，<a id="a-9j"></a>尔时有国，<a id="a-9k"></a>号波罗奈。<a id="a-9l"></a>去城不远有山，<a id="a-9m"></a>名曰圣所游居。<a id="a-9n"></a>以有百千辟支佛住此中故，<a id="a-9o"></a>无量五通神仙亦住其中，<a id="a-9p"></a>以多仙圣止住其中故，<a id="a-9q"></a>号圣游居山。<a id="a-9r"></a>其山有一仙人住在南窟，<a id="a-9s"></a>复有一仙住在北窟。<a id="a-9t"></a>二山中间有一泉水，<a id="a-9u"></a>其泉水边有一平石。<a id="a-9v"></a>尔时，<a id="a-9w"></a>南窟仙人在此石上，<a id="a-9x"></a>浣衣洗足已便还所止。<a id="a-9y"></a>去后未久，<a id="a-9z"></a>有一雌鹿来饮泉水，<a id="a-A0"></a>次第到浣衣处，<a id="a-A1"></a>即饮是石上浣垢衣汁；<a id="a-A2"></a>饮此衣垢汁已，<a id="a-A3"></a>回头反顾，<a id="a-A4"></a>自舐小便处。<a id="a-A5"></a>尔时，<a id="a-A6"></a>雌鹿寻便怀妊，<a id="a-A7"></a>月满产生。<a id="a-A8"></a>鹿产生法，<a id="a-A9"></a>要还向本得胎处，<a id="a-AA"></a>即还水边，<a id="a-AB"></a>住本石上，<a id="a-AC"></a>悲鸣宛转，<a id="a-AD"></a>产生一女。<a id="a-AE"></a>尔时，<a id="a-AF"></a>仙人闻此鹿悲鸣大唤。<a id="a-AG"></a>尔时，<a id="a-AH"></a>南窟仙人闻是鹿大悲鸣声，<a id="a-AI"></a>心生怜愍即出往看，<a id="a-AJ"></a>见此雌鹿产生一女。<a id="a-AK"></a>尔时，<a id="a-AL"></a>鹿母宛转舐之，<a id="a-AM"></a>见仙人往，<a id="a-AN"></a>便舍而去。</p>
  <p id="aAO">“尔时，<a id="a-AP"></a>仙人见此女儿，<a id="a-AQ"></a>形相端正，<a id="a-AR"></a>人相具足。<a id="a-AS"></a>见是事已，<a id="a-AT"></a>心生怜愍，<a id="a-AU"></a>即以草衣裹拭将还，<a id="a-AV"></a>采众妙果随时将养，<a id="a-AW"></a>渐渐长大至年十四。<a id="a-AX"></a>其父爱念，<a id="a-AY"></a>常使宿火令不断绝。<a id="a-AZ"></a>忽于一日，<a id="a-Aa"></a>心不谨慎，<a id="a-Ab"></a>便使火灭。<a id="a-Ac"></a>其父苦责数已，<a id="a-Ad"></a>语其女言：<a id="a-Ae"></a>‘我长身已来，<a id="a-Af"></a>未曾使此火灭。<a id="a-Ag"></a>而汝今日云何令灭？<a id="a-Ah"></a>北窟有火，<a id="a-Ai"></a>汝可往取。<a id="a-Aj"></a>’尔时，<a id="a-Ak"></a>鹿女即随父教往诣北窟，<a id="a-Al"></a>步步举足皆生莲华，<a id="a-Am"></a>随其踪迹行伍次第如似街陌，<a id="a-An"></a>往至北窟从彼仙人乞求少火。<a id="a-Ao"></a>尔时，<a id="a-Ap"></a>仙人见此女人福德，<a id="a-Aq"></a>如是足下生于莲华，<a id="a-Ar"></a>报言：<a id="a-As"></a>‘欲得火者，<a id="a-At"></a>汝当右绕我窟满足七匝。<a id="a-Au"></a>’行伍次第了了分明，<a id="a-Av"></a>随其举足皆生莲华。<a id="a-Aw"></a>绕七匝已，<a id="a-Ax"></a>语其女言：<a id="a-Ay"></a>‘欲得火者，<a id="a-Az"></a>复当在此右边还归去者，<a id="a-B0"></a>当与汝火。<a id="a-B1"></a>’尔时，<a id="a-B2"></a>鹿女为得火故随教而去。</p>
  <p id="aB3">“其女去后未久之间，<a id="a-B4"></a>波罗奈王将诸大臣百千万众，<a id="a-B5"></a>前后围绕千乘万骑，<a id="a-B6"></a>入山游猎驰逐群鹿。<a id="a-B7"></a>波罗奈王独乘名象，<a id="a-B8"></a>往到北窟仙人所，<a id="a-B9"></a>见其莲华绕窟行列。<a id="a-BA"></a>尔时，<a id="a-BB"></a>大王心生欢喜，<a id="a-BC"></a>叹言：<a id="a-BD"></a>‘善哉！<a id="a-BE"></a>善哉！<a id="a-BF"></a>大德神仙！<a id="a-BG"></a>大仙导师！<a id="a-BH"></a>福德巍巍，<a id="a-BI"></a>其事如是！<a id="a-BJ"></a>’尔时，<a id="a-BK"></a>仙人即白王言：<a id="a-BL"></a>‘大王当知，<a id="a-BM"></a>此莲华者，<a id="a-BN"></a>非我所能。<a id="a-BO"></a>’王言：<a id="a-BP"></a>‘非大师者，<a id="a-BQ"></a>是谁所为？<a id="a-BR"></a>’报言：<a id="a-BS"></a>‘大王，<a id="a-BT"></a>是南窟仙人生育一女，<a id="a-BU"></a>姿容端正，<a id="a-BV"></a>人相具足，<a id="a-BW"></a>世间难有。<a id="a-BX"></a>其女行时，<a id="a-BY"></a>随其足下皆生莲华。<a id="a-BZ"></a>’王闻是语，<a id="a-Ba"></a>心生欢喜，<a id="a-Bb"></a>即往南窟，<a id="a-Bc"></a>见彼仙人头面礼足。<a id="a-Bd"></a>尔时，<a id="a-Be"></a>仙人即出问讯：<a id="a-Bf"></a>‘大王，<a id="a-Bg"></a>远涉途路，<a id="a-Bh"></a>得无疲极？<a id="a-Bi"></a>’尔时，<a id="a-Bj"></a>大王报仙人言：<a id="a-Bk"></a>‘闻君有女，<a id="a-Bl"></a>欲求婚姻。<a id="a-Bm"></a>’尔时，<a id="a-Bn"></a>仙人报大王言：<a id="a-Bo"></a>‘贫身有此一女，<a id="a-Bp"></a>稚小无知，<a id="a-Bq"></a>未有所识，<a id="a-Br"></a>少小已来住此深山，<a id="a-Bs"></a>未闲人事，<a id="a-Bt"></a>服草食果。<a id="a-Bu"></a>王今云何乃欲顾录？<a id="a-Bv"></a>又此女者，<a id="a-Bw"></a>畜生所生。<a id="a-Bx"></a>’即以上事向王具说。<a id="a-By"></a>王言：<a id="a-Bz"></a>‘虽尔无苦。<a id="a-C0"></a>’问其父言：<a id="a-C1"></a>‘鹿女者今在何许？<a id="a-C2"></a>’报言：<a id="a-C3"></a>‘大王，<a id="a-C4"></a>在此草窟。<a id="a-C5"></a>’尔时，<a id="a-C6"></a>大王即入窟中，<a id="a-C7"></a>见其鹿女心生欢喜，<a id="a-C8"></a>即以沐浴香汤、<a id="a-C9"></a>名衣上服、<a id="a-CA"></a>百宝璎珞，<a id="a-CB"></a>庄严其身，<a id="a-CC"></a>乘大名象，<a id="a-CD"></a>百千导从作倡伎乐，<a id="a-CE"></a>还归本国。<a id="a-CF"></a>尔时，<a id="a-CG"></a>鹿女从生已来，<a id="a-CH"></a>未曾见如此大众，<a id="a-CI"></a>心惊怖惧。<a id="a-CJ"></a>尔时，<a id="a-CK"></a>其父上高山顶，<a id="a-CL"></a>遥看其女，<a id="a-CM"></a>目不暂舍，<a id="a-CN"></a>而作是念：<a id="a-CO"></a>‘我今遥观我女，<a id="a-CP"></a>远去不现，<a id="a-CQ"></a>当还本处，<a id="a-CR"></a>悲号懊恼，<a id="a-CS"></a>流泪满目。<a id="a-CT"></a>我生育此女，<a id="a-CU"></a>未有所知与我远别。<a id="a-CV"></a>’复作是念：<a id="a-CW"></a>‘我今住此不应余转。<a id="a-CX"></a>何以故？<a id="a-CY"></a>若我女反顾后望不见我者，<a id="a-CZ"></a>令女忧苦。<a id="a-Ca"></a>’伫立良久，<a id="a-Cb"></a>女去不现，<a id="a-Cc"></a>竟不回顾。<a id="a-Cd"></a>尔时，<a id="a-Ce"></a>其父心生恚恨，<a id="a-Cf"></a>而作是言：<a id="a-Cg"></a>‘畜生所生，<a id="a-Ch"></a>故不妄也。<a id="a-Ci"></a>我小长养，<a id="a-Cj"></a>今得成人，<a id="a-Ck"></a>为王所念而反孤弃。<a id="a-Cl"></a>’即入窟中诵持咒术而咒其女：<a id="a-Cm"></a>‘王若遇汝薄者皎然不论，<a id="a-Cn"></a>若王以礼待接汝者，<a id="a-Co"></a>当令退没，<a id="a-Cp"></a>不果所愿。<a id="a-Cq"></a>’</p>
  <p id="aCr">“尔时，<a id="a-Cs"></a>波罗奈王到宫殿已，<a id="a-Ct"></a>拜为第一，<a id="a-Cu"></a>名曰鹿母夫人。<a id="a-Cv"></a>诸小国王、<a id="a-Cw"></a>百官群臣皆来朝贺。<a id="a-Cx"></a>王见此已，<a id="a-Cy"></a>心生欢喜，<a id="a-Cz"></a>未久数日便觉有娠。<a id="a-D0"></a>王自供养夫人，<a id="a-D1"></a>床卧饮食皆令细软，<a id="a-D2"></a>至满十月，<a id="a-D3"></a>望其生男绍系国位。<a id="a-D4"></a>月满产生生一莲华，<a id="a-D5"></a>仙人咒力令王嗔恚，<a id="a-D6"></a>而作是言：<a id="a-D7"></a>‘畜生所生，<a id="a-D8"></a>故不妄也！<a id="a-D9"></a>’王即退夫人职，<a id="a-DA"></a>其莲华者使人遗弃。<a id="a-DB"></a>其后数日，<a id="a-DC"></a>波罗奈王将诸群臣，<a id="a-DD"></a>入后园中游戏观看，<a id="a-DE"></a>作倡伎乐，<a id="a-DF"></a>斗其象马并诸力士。<a id="a-DG"></a>中有第一大力士，<a id="a-DH"></a>踉[𧾷+旁]颠蹶以足蹴地，<a id="a-DI"></a>地皆震动动莲华池。<a id="a-DJ"></a>其华池边有大璠瑚，<a id="a-DK"></a>于璠瑚下有一莲华迸堕水中。<a id="a-DL"></a>其华红赤有妙光明。<a id="a-DM"></a>王见此华，<a id="a-DN"></a>心生欢喜，<a id="a-DO"></a>问群臣言：<a id="a-DP"></a>‘如此莲华者，<a id="a-DQ"></a>未曾有也！<a id="a-DR"></a>’即使使者入池取之。<a id="a-DS"></a>其华具足有五百叶，<a id="a-DT"></a>于一叶下有一童男，<a id="a-DU"></a>面首端正，<a id="a-DV"></a>形状妙好。<a id="a-DW"></a>尔时，<a id="a-DX"></a>使者即前白王：<a id="a-DY"></a>‘此莲华者，<a id="a-DZ"></a>未曾有也！<a id="a-Da"></a>大王当知，<a id="a-Db"></a>其莲华者具五百叶，<a id="a-Dc"></a>于一叶下有一天童男。<a id="a-Dd"></a>’王闻此语，<a id="a-De"></a>心惊毛竖，<a id="a-Df"></a>慨叹所以，<a id="a-Dg"></a>问使者言：<a id="a-Dh"></a>‘审实尔耶？<a id="a-Di"></a>此非是我鹿母夫人所生华耶？<a id="a-Dj"></a>’即问青衣：<a id="a-Dk"></a>‘鹿母夫人所生华者，<a id="a-Dl"></a>遗弃何处？<a id="a-Dm"></a>’答言：<a id="a-Dn"></a>‘大王，<a id="a-Do"></a>埋此池边大璠瑚下。<a id="a-Dp"></a>’王审实其事，<a id="a-Dq"></a>知是鹿母夫人所生。<a id="a-Dr"></a>王自入宫向鹿母夫人，<a id="a-Ds"></a>自责悔过而作是言：<a id="a-Dt"></a>‘我实愚痴无智，<a id="a-Du"></a>不识贤良，<a id="a-Dv"></a>横生恶贱，<a id="a-Dw"></a>违逆夫人。<a id="a-Dx"></a>’忏谢讫已还复本位。<a id="a-Dy"></a>王大欢喜，<a id="a-Dz"></a>召诸群臣、<a id="a-E0"></a>诸小国王并诸婆罗门相师。<a id="a-E1"></a>一切集会，<a id="a-E2"></a>抱五百太子，<a id="a-E3"></a>使诸相师占相吉凶。<a id="a-E4"></a>卦曰：<a id="a-E5"></a>‘道德所归，<a id="a-E6"></a>国蒙其福。<a id="a-E7"></a>若在家者，<a id="a-E8"></a>四海颙颙鬼神保之。<a id="a-E9"></a>若出家者，<a id="a-EA"></a>必断生死超度欲流越生死海，<a id="a-EB"></a>获得三明六通，<a id="a-EC"></a>具四道果。<a id="a-ED"></a>’王闻是语，<a id="a-EE"></a>遂增欢喜，<a id="a-EF"></a>即遍宣令国土，<a id="a-EG"></a>选取五百乳母。</p>
  <p id="aEH">“尔时，<a id="a-EI"></a>鹿母夫人白大王言：<a id="a-EJ"></a>‘王莫耗扰国土，<a id="a-EK"></a>召诸乳母。<a id="a-EL"></a>王宫中自有五百夫人。<a id="a-EM"></a>诸夫人者，<a id="a-EN"></a>妒我生男。<a id="a-EO"></a>王今可以一太子与一夫人，<a id="a-EP"></a>令其乳哺，<a id="a-EQ"></a>非其子耶？<a id="a-ER"></a>’王报夫人：<a id="a-ES"></a>‘五百夫人常怀嫉妒恼害鹿母。<a id="a-ET"></a>鹿母今者，<a id="a-EU"></a>欲令我鞭打杖策、<a id="a-EV"></a>摈出驱遣，<a id="a-EW"></a>夺其命者，<a id="a-EX"></a>不逆夫人。<a id="a-EY"></a>夫人今者，<a id="a-EZ"></a>云何于怨嫌中放舍？<a id="a-Ea"></a>此事甚难及也！<a id="a-Eb"></a>又复能开天地之恩，<a id="a-Ec"></a>以其太子与诸夫人。<a id="a-Ed"></a>’尔时，<a id="a-Ee"></a>五百夫人心大欢喜：<a id="a-Ef"></a>‘鹿母夫人，<a id="a-Eg"></a>施我安隐快乐，<a id="a-Eh"></a>云何复能以太子与我！<a id="a-Ei"></a>’欢喜无量。<a id="a-Ej"></a>尔时，<a id="a-Ek"></a>无量百千大众，<a id="a-El"></a>闻是事已，<a id="a-Em"></a>心生欢喜，<a id="a-En"></a>皆发道心。<a id="a-Eo"></a>尔时，<a id="a-Ep"></a>大王报夫人言：<a id="a-Eq"></a>‘未曾有也！<a id="a-Er"></a>吾不及汝。<a id="a-Es"></a>’夫人言：<a id="a-Et"></a>‘贪恚所生，<a id="a-Eu"></a>皆由嫉妒。<a id="a-Ev"></a>谏恶以忍，<a id="a-Ew"></a>谏怒以顺。<a id="a-Ex"></a>我从生已来，<a id="a-Ey"></a>未曾与物共诤。<a id="a-Ez"></a>诸夫人者，<a id="a-F0"></a>自生恼害。<a id="a-F1"></a>譬如有人夜行见杌，<a id="a-F2"></a>便起贼想，<a id="a-F3"></a>或起恶鬼之想，<a id="a-F4"></a>寻时惊怖四散驰走，<a id="a-F5"></a>或投高岩，<a id="a-F6"></a>或覆水火，<a id="a-F7"></a>荆棘丛林伤坏身体，<a id="a-F8"></a>因妄想故祸害如是。<a id="a-F9"></a>一切众生亦复如是，<a id="a-FA"></a>自生自死，<a id="a-FB"></a>如蚕处茧，<a id="a-FC"></a>如蛾赴灯，<a id="a-FD"></a>无驱驰者，<a id="a-FE"></a>一切众恶从妄想起。<a id="a-FF"></a>诸夫人者亦复如是，<a id="a-FG"></a>我今不应与彼群愚起诸诤讼。<a id="a-FH"></a>’五百夫人即前礼鹿母夫人，<a id="a-FI"></a>自谢悔过，<a id="a-FJ"></a>奉事鹿母，<a id="a-FK"></a>如蒙贤圣，<a id="a-FL"></a>如母姐妹，<a id="a-FM"></a>所养太子如所生不异。</p>
  <p id="aFN">“时五百太子年渐长大，<a id="a-FO"></a>一一太子力敌一千。<a id="a-FP"></a>邻国反叛不宾属者自往伐之，<a id="a-FQ"></a>不起四兵，<a id="a-FR"></a>国土安隐，<a id="a-FS"></a>天神欢喜，<a id="a-FT"></a>风雨以时，<a id="a-FU"></a>人民丰壤炽盛。<a id="a-FV"></a>时五百太子乘大名象，<a id="a-FW"></a>林野观看，<a id="a-FX"></a>游戏自恣，<a id="a-FY"></a>快乐难量，<a id="a-FZ"></a>父母爱念如护眼目。<a id="a-Fa"></a>尔时，<a id="a-Fb"></a>五百太子年渐长大，<a id="a-Fc"></a>于后一时集一处，<a id="a-Fd"></a>坐莲华池边，<a id="a-Fe"></a>见其形容，<a id="a-Ff"></a>水底影现。<a id="a-Fg"></a>时诸太子共相谓言：<a id="a-Fh"></a>‘一切诸法如幻如化，<a id="a-Fi"></a>如梦所见，<a id="a-Fj"></a>如水中形，<a id="a-Fk"></a>体无真实。<a id="a-Fl"></a>我等今者亦复如是，<a id="a-Fm"></a>虽复豪尊，<a id="a-Fn"></a>处在深宫五欲自恣，<a id="a-Fo"></a>壮年美色不可久保，<a id="a-Fp"></a>物成有败，<a id="a-Fq"></a>人生有死，<a id="a-Fr"></a>少壮不久会当有老，<a id="a-Fs"></a>饭食不节会得有病，<a id="a-Ft"></a>百年寿命会当有死。<a id="a-Fu"></a>’诸太子即愁忧不乐，<a id="a-Fv"></a>不能饮食，<a id="a-Fw"></a>即还宫殿，<a id="a-Fx"></a>白父母言：<a id="a-Fy"></a>‘世界皆苦，<a id="a-Fz"></a>无可乐者。<a id="a-G0"></a>父母今者，<a id="a-G1"></a>听我等出家。<a id="a-G2"></a>’王报太子：<a id="a-G3"></a>‘生老病死一切共有，<a id="a-G4"></a>汝何以独愁？<a id="a-G5"></a>’白父王言：<a id="a-G6"></a>‘不能复以死受生，<a id="a-G7"></a>劳我精神周遍五道。<a id="a-G8"></a>’王不忍拒，<a id="a-G9"></a>即便听许。<a id="a-GA"></a>母报子言：<a id="a-GB"></a>‘汝出家者，<a id="a-GC"></a>莫舍我远去，<a id="a-GD"></a>可于后园，<a id="a-GE"></a>其中清净，<a id="a-GF"></a>林木茂盛，<a id="a-GG"></a>四事供养不令乏少。<a id="a-GH"></a>’</p>
  <p id="aGI">“时诸太子即便出家，<a id="a-GJ"></a>受其母请住后园中。<a id="a-GK"></a>一一太子皆得辟支佛道，<a id="a-GL"></a>如是次第四百九十九太子皆得道果，<a id="a-GM"></a>往诣宫中至父母前，<a id="a-GN"></a>报言父母：<a id="a-GO"></a>‘出家利益今已获得。<a id="a-GP"></a>’时诸比丘身升虚空，<a id="a-GQ"></a>东踊西没，<a id="a-GR"></a>西踊东没，<a id="a-GS"></a>南踊北没，<a id="a-GT"></a>北踊南没，<a id="a-GU"></a>或作大身满虚空中，<a id="a-GV"></a>复以一身作无量身，<a id="a-GW"></a>或身上出水、<a id="a-GX"></a>身下出火，<a id="a-GY"></a>为其父母作种种神变已，<a id="a-GZ"></a>即便烧身取般泥洹。<a id="a-Ga"></a>时鹿母夫人收取身骨，<a id="a-Gb"></a>于后园中即起四百九十九塔供养。<a id="a-Gc"></a>最小太子过九十日已，<a id="a-Gd"></a>亦得辟支佛道，<a id="a-Ge"></a>亦为父母现大神变，<a id="a-Gf"></a>现神变已即取泥洹，<a id="a-Gg"></a>尔时其母收其身骨起塔供养。<a id="a-Gh"></a>尔时，<a id="a-Gi"></a>鹿母夫人烧众名香，<a id="a-Gj"></a>作妙伎乐，<a id="a-Gk"></a>日日入后园中，<a id="a-Gl"></a>供养是五百辟支佛塔，<a id="a-Gm"></a>于其塔前愁忧不乐，<a id="a-Gn"></a>而作是言：<a id="a-Go"></a>‘我虽生是五百太子，<a id="a-Gp"></a>虽复出家，<a id="a-Gq"></a>而无一人能发菩提之心。<a id="a-Gr"></a>’即立誓愿：<a id="a-Gs"></a>‘我供养是五百辟支佛，<a id="a-Gt"></a>并起五百塔供养舍利功德，<a id="a-Gu"></a>悉以回向普及一切众生，<a id="a-Gv"></a>令我来世不用多生诸子而不能发菩提之心，<a id="a-Gw"></a>但生一子能发道心，<a id="a-Gx"></a>现世出家得一切智。<a id="a-Gy"></a>’”</p>
  <p id="aGz">佛告阿难：<a id="a-H0"></a>“尔时鹿母夫人者，<a id="a-H1"></a>今摩耶夫人是。<a id="a-H2"></a>摩耶夫人供养五百辟支佛，<a id="a-H3"></a>及修无量善业，<a id="a-H4"></a>是故今者得生如来身。<a id="a-H5"></a>”</p>
  <p id="aH6">佛说此法时，<a id="a-H7"></a>有无量百千人天，<a id="a-H8"></a>得初道果乃至四果，<a id="a-H9"></a>有无量众生发阿耨多罗三藐三菩提心。</p>
  <p id="aHA">尔时，<a id="a-HB"></a>阿难白佛言：<a id="a-HC"></a>“世尊，<a id="a-HD"></a>摩耶夫人过去世时，<a id="a-HE"></a>造何业行，<a id="a-HF"></a>生畜生中，<a id="a-HG"></a>为鹿女也？<a id="a-HH"></a>”</p>
  <p id="aHI">佛告阿难：<a id="a-HJ"></a>“善听！<a id="a-HK"></a>吾当为汝，<a id="a-HL"></a>分别解说。<a id="a-HM"></a>摩耶夫人宿世行业因缘，<a id="a-HN"></a>乃往过去无量阿僧祇劫，<a id="a-HO"></a>尔时有佛出世，<a id="a-HP"></a>号毗婆尸如来、<a id="a-HQ"></a>应供、<a id="a-HR"></a>正遍知、<a id="a-HS"></a>明行足、<a id="a-HT"></a>善逝、<a id="a-HU"></a>世间解、<a id="a-HV"></a>无上士、<a id="a-HW"></a>调御丈夫、<a id="a-HX"></a>天人师、<a id="a-HY"></a>佛、<a id="a-HZ"></a>世尊，<a id="a-Ha"></a>在世教化。<a id="a-Hb"></a>灭度之后于像法中，<a id="a-Hc"></a>尔时有国，<a id="a-Hd"></a>号波罗奈。<a id="a-He"></a>其国有一婆罗门，<a id="a-Hf"></a>唯生一女。<a id="a-Hg"></a>其父命终，<a id="a-Hh"></a>婆罗门妇养育此女，<a id="a-Hi"></a>年转长大。<a id="a-Hj"></a>其家唯有一果园，<a id="a-Hk"></a>其母以女守园自往求食；<a id="a-Hl"></a>既自食已，<a id="a-Hm"></a>后为其女而送食分，<a id="a-Hn"></a>日日如是。<a id="a-Ho"></a>其母一日而便稽迟，<a id="a-Hp"></a>过时不与。<a id="a-Hq"></a>其女悒迟，<a id="a-Hr"></a>饥渴所逼，<a id="a-Hs"></a>而便恚心言：<a id="a-Ht"></a>‘我母今日何因缘故，<a id="a-Hu"></a>不与我食，<a id="a-Hv"></a>不来见看？<a id="a-Hw"></a>’乃至烦惋再三，<a id="a-Hx"></a>寻复恚言：<a id="a-Hy"></a>‘我母今者不如畜生！<a id="a-Hz"></a>我见畜兽野鹿，<a id="a-I0"></a>子饥渴时，<a id="a-I1"></a>心不舍离。<a id="a-I2"></a>’如是未久，<a id="a-I3"></a>母持食至。<a id="a-I4"></a>正欲饮食，<a id="a-I5"></a>有一辟支佛沙门，<a id="a-I6"></a>从南方来飞空北过。<a id="a-I7"></a>尔时，<a id="a-I8"></a>其女见此比丘，<a id="a-I9"></a>心生欢喜，<a id="a-IA"></a>即起合掌，<a id="a-IB"></a>头面作礼，<a id="a-IC"></a>即便请之，<a id="a-ID"></a>为敷净座，<a id="a-IE"></a>取好妙华，<a id="a-IF"></a>减其食分奉施比丘。<a id="a-IG"></a>比丘食已，<a id="a-IH"></a>为说妙法示教利喜。<a id="a-II"></a>尔时，<a id="a-IJ"></a>其女即发愿言：<a id="a-IK"></a>‘愿我来世，<a id="a-IL"></a>遭遇贤圣，<a id="a-IM"></a>礼事供养。<a id="a-IN"></a>使我面首端正，<a id="a-IO"></a>尊荣豪贵，<a id="a-IP"></a>若经行时，<a id="a-IQ"></a>莲华承足。<a id="a-IR"></a>’”</p>
  <p id="aIS">佛告阿难：<a id="a-IT"></a>“尔时女者，<a id="a-IU"></a>鹿母夫人是。<a id="a-IV"></a>以其一食净华覆上施辟支佛，<a id="a-IW"></a>五百世中尊荣豪贵，<a id="a-IX"></a>衣食自然，<a id="a-IY"></a>莲华承足。<a id="a-IZ"></a>愿力因缘，<a id="a-Ia"></a>今得值五百辟支佛礼事供养。<a id="a-Ib"></a>尔时以一恶言不知其恩，<a id="a-Ic"></a>毁骂其母喻如畜生，<a id="a-Id"></a>以是恶口因缘，<a id="a-Ie"></a>五百身中生鹿腹中。<a id="a-If"></a>”</p>
  <p id="aIg">佛告阿难：<a id="a-Ih"></a>“人生世间，<a id="a-Ii"></a>祸从口生，<a id="a-Ij"></a>当护于口甚于猛火。<a id="a-Ik"></a>猛火炽然能烧一世，<a id="a-Il"></a>恶口炽然烧无数世。<a id="a-Im"></a>猛火炽然烧世间财，<a id="a-In"></a>恶口炽然烧七圣财。<a id="a-Io"></a>是故，<a id="a-Ip"></a>阿难，<a id="a-Iq"></a>一切众生祸从口出。<a id="a-Ir"></a>夫口舌者，<a id="a-Is"></a>凿身之斧，<a id="a-It"></a>灭身之祸。<a id="a-Iu"></a>”</p>
  <p id="aIv">佛说此经时，<a id="a-Iw"></a>有千优婆塞、<a id="a-Ix"></a>优婆夷，<a id="a-Iy"></a>慎护口过，<a id="a-Iz"></a>即得初果。<a id="a-J0"></a>复有无量比丘、<a id="a-J1"></a>比丘尼，<a id="a-J2"></a>得初道果乃至四果。<a id="a-J3"></a>无量人天皆发阿耨多罗三藐三菩提心，<a id="a-J4"></a>乃至辟支佛心。<a id="a-J5"></a>一切大众，<a id="a-J6"></a>闻佛说法，<a id="a-J7"></a>欢喜奉行，<a id="a-J8"></a>作礼而去。</p>
  <p id="aJ9">尔时，<a id="a-JA"></a>世尊与阿难入王舍城，<a id="a-JB"></a>乞食已还出城。<a id="a-JC"></a>于城门外有大深坑。<a id="a-JD"></a>时王舍城人担持大小便利，<a id="a-JE"></a>弃是坑中，<a id="a-JF"></a>天雨恶水亦入其中。<a id="a-JG"></a>尔时，<a id="a-JH"></a>此汪水中有一虫。<a id="a-JI"></a>其形似人，<a id="a-JJ"></a>众多手足，<a id="a-JK"></a>遥见如来擎头出水，<a id="a-JL"></a>视于如来流泪满目。<a id="a-JM"></a>如来见已，<a id="a-JN"></a>愍而哀伤，<a id="a-JO"></a>惨然不悦，<a id="a-JP"></a>即还耆阇崛山。<a id="a-JQ"></a>尔时，<a id="a-JR"></a>阿难敷尼师檀，<a id="a-JS"></a>如来坐上结加趺坐。</p>
  <p id="aJT">尔时，<a id="a-JU"></a>阿难观察众心，<a id="a-JV"></a>问如来言：<a id="a-JW"></a>“世尊，<a id="a-JX"></a>向所见汪水中虫者，<a id="a-JY"></a>先世造何业行？<a id="a-JZ"></a>生此水中，<a id="a-Ja"></a>为几时耶？<a id="a-Jb"></a>复于何时当得解脱？<a id="a-Jc"></a>”</p>
  <p id="aJd">佛告阿难及诸大众：<a id="a-Je"></a>“汝等善听，<a id="a-Jf"></a>当为汝说。<a id="a-Jg"></a>阿难，<a id="a-Jh"></a>乃往过去无量千劫，<a id="a-Ji"></a>尔时有佛出兴于世，<a id="a-Jj"></a>教化已周，<a id="a-Jk"></a>迁神涅槃，<a id="a-Jl"></a>灭度之后，<a id="a-Jm"></a>于像法中有一婆罗门，<a id="a-Jn"></a>造立僧房，<a id="a-Jo"></a>供养众僧。<a id="a-Jp"></a>时有檀越多送酥油。<a id="a-Jq"></a>时有客比丘来，<a id="a-Jr"></a>尔时知事维那心生嗔恚，<a id="a-Js"></a>嫌客僧来多，<a id="a-Jt"></a>隐匿酥油停持不与。<a id="a-Ju"></a>客众僧言：<a id="a-Jv"></a>‘何不付酥油蜜耶？<a id="a-Jw"></a>’维耶答言：<a id="a-Jx"></a>‘汝客我旧。<a id="a-Jy"></a>’客比丘言：<a id="a-Jz"></a>‘此是檀越施现前僧。<a id="a-K0"></a>’尔时，<a id="a-K1"></a>维那凶恶可畏，<a id="a-K2"></a>即便骂詈：<a id="a-K3"></a>‘汝何不啖屎尿也！<a id="a-K4"></a>云何从我乃索酥油？<a id="a-K5"></a>’以此恶言，<a id="a-K6"></a>从是已来九十亿劫，<a id="a-K7"></a>常生于是汪水之中。<a id="a-K8"></a>尔时，<a id="a-K9"></a>维那者，<a id="a-KA"></a>今此洸水中虫。<a id="a-KB"></a>是由过去世发一恶言诃骂众僧，<a id="a-KC"></a>无量千世住此屎中。<a id="a-KD"></a>”</p>
  <p id="aKE">佛告诸弟子：<a id="a-KF"></a>“当护于口，<a id="a-KG"></a>口之过患，<a id="a-KH"></a>甚于猛火。<a id="a-KI"></a>父母、<a id="a-KJ"></a>众僧，<a id="a-KK"></a>宜应赞叹软语，<a id="a-KL"></a>常念其恩。<a id="a-KM"></a>众僧者，<a id="a-KN"></a>出三界之福田。<a id="a-KO"></a>父母者，<a id="a-KP"></a>三界内最胜福田。<a id="a-KQ"></a>何以故？<a id="a-KR"></a>众僧之中，<a id="a-KS"></a>有四双八辈十二贤士，<a id="a-KT"></a>供之得福进可成道。<a id="a-KU"></a>父母者，<a id="a-KV"></a>十月怀抱，<a id="a-KW"></a>推干去湿，<a id="a-KX"></a>乳哺长大，<a id="a-KY"></a>教诲技艺，<a id="a-KZ"></a>随时将养，<a id="a-Ka"></a>及其出家修得解脱，<a id="a-Kb"></a>度生死海，<a id="a-Kc"></a>自利兼利一切众生。<a id="a-Kd"></a>”</p>
  <p id="aKe">佛告阿难：<a id="a-Kf"></a>“父母、<a id="a-Kg"></a>众僧，<a id="a-Kh"></a>是一切众生种二福田。<a id="a-Ki"></a>所谓人天泥洹，<a id="a-Kj"></a>解脱妙果，<a id="a-Kk"></a>因之得成。<a id="a-Kl"></a>”</p>
  <p id="aKm">佛说此经时，<a id="a-Kn"></a>无量百千众生、<a id="a-Ko"></a>人及非人，<a id="a-Kp"></a>或得初果乃至四果，<a id="a-Kq"></a>或发阿耨多罗三藐三菩提心，<a id="a-Kr"></a>或发声闻、<a id="a-Ks"></a>辟支佛心，<a id="a-Kt"></a>各各合掌，<a id="a-Ku"></a>礼佛右绕，<a id="a-Kv"></a>欢喜而去。</p>
  <p id="aKw">复次，<a id="a-Kx"></a>波罗奈国有一辅相婆罗门。<a id="a-Ky"></a>其家大富，<a id="a-Kz"></a>多饶财宝，<a id="a-L0"></a>金银琉璃，<a id="a-L1"></a>珊瑚琥珀，<a id="a-L2"></a>象马牛羊，<a id="a-L3"></a>田业僮仆，<a id="a-L4"></a>在所充足。<a id="a-L5"></a>年过八十生一男儿，<a id="a-L6"></a>妙色端正，<a id="a-L7"></a>人相具足。<a id="a-L8"></a>父母欢喜，<a id="a-L9"></a>召诸相师占相吉凶，<a id="a-LA"></a>为其立字，<a id="a-LB"></a>号曰均提。<a id="a-LC"></a>年始七岁，<a id="a-LD"></a>父母爱念放令出家，<a id="a-LE"></a>往诣刹提利因提罗山，<a id="a-LF"></a>至如来所。<a id="a-LG"></a>尔时，<a id="a-LH"></a>如来四众围绕，<a id="a-LI"></a>为诸天龙鬼神大众，<a id="a-LJ"></a>广说世论及出世间之法。</p>
  <p id="aLK">时婆罗门白佛言：<a id="a-LL"></a>“世尊，<a id="a-LM"></a>垂老之年生育此儿。<a id="a-LN"></a>世尊大慈，<a id="a-LO"></a>普覆一切，<a id="a-LP"></a>今以此儿为佛弟子。<a id="a-LQ"></a>”</p>
  <p id="aLR">佛言：<a id="a-LS"></a>“善来！<a id="a-LT"></a>比丘。<a id="a-LU"></a>”须发自落，<a id="a-LV"></a>袈裟著身。<a id="a-LW"></a>佛为说法示教利喜，<a id="a-LX"></a>即得道果，<a id="a-LY"></a>三明六通，<a id="a-LZ"></a>具八解脱。</p>
  <p id="aLa">尔时，<a id="a-Lb"></a>阿难观察众心，<a id="a-Lc"></a>咸皆有疑，<a id="a-Ld"></a>即从座起，<a id="a-Le"></a>整衣服，<a id="a-Lf"></a>偏袒右肩，<a id="a-Lg"></a>叉手合掌，<a id="a-Lh"></a>白佛言：<a id="a-Li"></a>“世尊，<a id="a-Lj"></a>均提沙弥，<a id="a-Lk"></a>过去世时，<a id="a-Ll"></a>作何功德，<a id="a-Lm"></a>修何行业，<a id="a-Ln"></a>值遇世尊获得道果？<a id="a-Lo"></a>何以速疾？<a id="a-Lp"></a>”</p>
  <p id="aLq">佛告阿难：<a id="a-Lr"></a>“均提沙弥，<a id="a-Ls"></a>非适今也。<a id="a-Lt"></a>过去世时，<a id="a-Lu"></a>供养父母、<a id="a-Lv"></a>众僧，<a id="a-Lw"></a>修妙功德，<a id="a-Lx"></a>遇善知识，<a id="a-Ly"></a>今得道果。<a id="a-Lz"></a>”</p>
  <p id="aM0">阿难白佛言：<a id="a-M1"></a>“愿佛说之。<a id="a-M2"></a>”</p>
  <p id="aM3">佛告阿难：<a id="a-M4"></a>“善听！<a id="a-M5"></a>乃往过去无量千岁，<a id="a-M6"></a>有佛出世，<a id="a-M7"></a>号毗婆尸，<a id="a-M8"></a>在世教化，<a id="a-M9"></a>利益天人。<a id="a-MA"></a>化缘已周，<a id="a-MB"></a>迁神涅槃，<a id="a-MC"></a>灭度之后，<a id="a-MD"></a>于正法中，<a id="a-ME"></a>有一年少比丘，<a id="a-MF"></a>通达三藏，<a id="a-MG"></a>所谓阿毗昙藏、<a id="a-MH"></a>毗尼藏、<a id="a-MI"></a>修多罗藏。<a id="a-MJ"></a>面首端正，<a id="a-MK"></a>人相具足，<a id="a-ML"></a>辩才说法有妙音声，<a id="a-MM"></a>多人所识，<a id="a-MN"></a>刹利、<a id="a-MO"></a>婆罗门之所供养。<a id="a-MP"></a>时有一比丘，<a id="a-MQ"></a>形体粗丑，<a id="a-MR"></a>人相不丰，<a id="a-MS"></a>加复音声钝重，<a id="a-MT"></a>常好赞叹三宝。<a id="a-MU"></a>尔时，<a id="a-MV"></a>三藏年少比丘，<a id="a-MW"></a>见其声恶，<a id="a-MX"></a>即便毁骂，<a id="a-MY"></a>而作是言：<a id="a-MZ"></a>‘如是音声不如狗吠。<a id="a-Ma"></a>’时老比丘言：<a id="a-Mb"></a>‘汝何以见毁骂也！<a id="a-Mc"></a>汝不识我耶？<a id="a-Md"></a>’三藏少年言：<a id="a-Me"></a>‘我识汝，<a id="a-Mf"></a>汝是毗婆尸佛正法中摩诃罗老比丘，<a id="a-Mg"></a>何以不识？<a id="a-Mh"></a>’摩诃罗言：<a id="a-Mi"></a>‘我所作已办，<a id="a-Mj"></a>梵行已立，<a id="a-Mk"></a>不受后有。<a id="a-Ml"></a>’三藏比丘闻是语已，<a id="a-Mm"></a>心惊毛竖。<a id="a-Mn"></a>尔时，<a id="a-Mo"></a>摩诃罗即举右手，<a id="a-Mp"></a>放大光明普照十方。<a id="a-Mq"></a>尔时，<a id="a-Mr"></a>三藏即前头面接足礼敬，<a id="a-Ms"></a>求哀忏悔：<a id="a-Mt"></a>‘而我愚痴，<a id="a-Mu"></a>不识贤圣，<a id="a-Mv"></a>作是恶业。<a id="a-Mw"></a>令我来世得近善友值遇圣师，<a id="a-Mx"></a>漏尽结解亦如大德。<a id="a-My"></a>’”</p>
  <p id="aMz">佛告阿难：<a id="a-N0"></a>“尔时三藏比丘，<a id="a-N1"></a>以一恶言诃骂上座，<a id="a-N2"></a>五百身中常作狗身。<a id="a-N3"></a>”</p>
  <p id="aN4">一切大众闻佛说法，<a id="a-N5"></a>皆惊战悚，<a id="a-N6"></a>俱发声言：<a id="a-N7"></a>“怪哉！<a id="a-N8"></a>怪哉！<a id="a-N9"></a>世间毒祸，<a id="a-NA"></a>莫先于口。<a id="a-NB"></a>”</p>
  <p id="aNC">尔时，<a id="a-ND"></a>无量百千人皆立誓愿，<a id="a-NE"></a>而说偈言：</p>
  <p id="aNF">“假使热铁轮，<a id="a-NG"></a>在我顶上旋，</p>
  <p id="aNH">终不为此苦，<a id="a-NI"></a>而发于恶言。</p>
  <p id="aNJ">假使热铁轮，<a id="a-NK"></a>在我顶上旋，</p>
  <p id="aNL">终不为此苦，<a id="a-NM"></a>毁圣及善人。<a id="a-NN"></a>”</p>
  <p id="aNO">佛告阿难：<a id="a-NP"></a>“舍利弗者，<a id="a-NQ"></a>于诸众生为善知识，<a id="a-NR"></a>昼夜六时，<a id="a-NS"></a>常以道眼观五道众生，<a id="a-NT"></a>所应度者寻往度之。<a id="a-NU"></a>尔时，<a id="a-NV"></a>摩竭提二国中间，<a id="a-NW"></a>有五百贾客，<a id="a-NX"></a>经过崄路。<a id="a-NY"></a>时估客主，<a id="a-NZ"></a>将一白狗。<a id="a-Na"></a>尔时，<a id="a-Nb"></a>伴主初夜煮肉作食，<a id="a-Nc"></a>于后夜时，<a id="a-Nd"></a>狗偷食之。<a id="a-Ne"></a>明日伴主，<a id="a-Nf"></a>欲早饮食，<a id="a-Ng"></a>求之不得，<a id="a-Nh"></a>饥渴所逼，<a id="a-Ni"></a>瞋恚内发，<a id="a-Nj"></a>手自持刀断狗四足，<a id="a-Nk"></a>投身坑中，<a id="a-Nl"></a>舍之而去。<a id="a-Nm"></a>其狗宛转受大苦恼。<a id="a-Nn"></a>时舍利弗，<a id="a-No"></a>于初夜时道眼遥见，<a id="a-Np"></a>过夜至旦，<a id="a-Nq"></a>著衣持钵，<a id="a-Nr"></a>入城乞食已，<a id="a-Ns"></a>往诣崄路，<a id="a-Nt"></a>至彼狗所，<a id="a-Nu"></a>持食与之，<a id="a-Nv"></a>因为说法示教利喜。<a id="a-Nw"></a>狗闻法已惭愧不乐，<a id="a-Nx"></a>却后一七，<a id="a-Ny"></a>罪毕得出生于人中。<a id="a-Nz"></a>”</p>
  <p id="aO0">佛告阿难：<a id="a-O1"></a>“尔时白狗者，<a id="a-O2"></a>今均提沙弥是。<a id="a-O3"></a>由过去世毁骂贤圣堕在恶道，<a id="a-O4"></a>由寻能改惭愧忏悔发誓愿故，<a id="a-O5"></a>得遇善友。<a id="a-O6"></a>遇善友故，<a id="a-O7"></a>罪毕得出生于人中，<a id="a-O8"></a>遇佛世尊即得漏尽。<a id="a-O9"></a>”</p>
  <p id="aOA">佛告阿难：<a id="a-OB"></a>“当念父母及善知识恩，<a id="a-OC"></a>是故知恩常当报恩，<a id="a-OD"></a>善知识者是大因缘。<a id="a-OE"></a>”</p>
  <p id="aOF">佛说此法时，<a id="a-OG"></a>无量百千众生发阿耨多罗三藐三菩提心，<a id="a-OH"></a>乃至声闻、<a id="a-OI"></a>辟支佛心。</p>
  <p id="aOJ">一切大众，<a id="a-OK"></a>闻佛说法，<a id="a-OL"></a>欢喜踊跃，<a id="a-OM"></a>作礼而去。</p>
 </body>
</html>