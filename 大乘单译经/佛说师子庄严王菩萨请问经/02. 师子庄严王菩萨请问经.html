<!doctype html>
<html id="z3IBU4FVs" data-ver="295">
 <head>
  <meta charset="utf-8">
  <meta author="那提">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">师子庄严王菩萨请问经</h1>
  <p id="a2">如是我闻：<a id="a-3"></a>一时，<a id="a-4"></a>佛在王舍城耆阇崛山中，<a id="a-5"></a>与大比丘众千二百五十人俱，<a id="a-6"></a>菩萨摩诃萨五百人，<a id="a-7"></a>天、<a id="a-8"></a>龙、<a id="a-9"></a>夜叉、<a id="a-A"></a>乾闼婆、<a id="a-B"></a>阿修罗、<a id="a-C"></a>迦楼罗、<a id="a-D"></a>紧那罗、<a id="a-E"></a>摩睺罗伽、<a id="a-F"></a>人非人等，<a id="a-G"></a>无量八部，<a id="a-H"></a>前后围绕，<a id="a-I"></a>听佛说法。</p>
  <p id="aJ">尔时，<a id="a-K"></a>众中有菩萨摩诃萨，<a id="a-L"></a>名师子庄严王，<a id="a-M"></a>从座而起，<a id="a-N"></a>来诣佛所，<a id="a-O"></a>顶礼双足，<a id="a-P"></a>绕无数匝，<a id="a-Q"></a>而白佛言：<a id="a-R"></a>“世尊，<a id="a-S"></a>我于过去亿百千那由他诸佛所，<a id="a-T"></a>广预大会，<a id="a-U"></a>然未曾睹如今所见，<a id="a-V"></a>欲有请问，<a id="a-W"></a>唯愿听许。<a id="a-X"></a>”</p>
  <p id="aY">佛言：<a id="a-Z"></a>“随汝所问，<a id="a-a"></a>当为解说。<a id="a-b"></a>”</p>
  <p id="ac">尔时，<a id="a-d"></a>师子庄严王菩萨白佛言：<a id="a-e"></a>“世尊，<a id="a-f"></a>如来往昔修何胜行？<a id="a-g"></a>今获如是人天中尊，<a id="a-h"></a>为诸菩萨、<a id="a-i"></a>大声闻众、<a id="a-j"></a>天龙八部之所围绕，<a id="a-k"></a>供养恭敬，<a id="a-l"></a>尊重赞叹。<a id="a-m"></a>愿为演说往昔因缘，<a id="a-n"></a>令诸众生获大善利。<a id="a-o"></a>”</p>
  <p id="ap">佛告师子庄严王菩萨摩诃萨言：<a id="a-q"></a>“善哉！<a id="a-r"></a>善哉！<a id="a-s"></a>汝今乃能安乐众生，<a id="a-t"></a>故作是问。<a id="a-u"></a>谛听！<a id="a-v"></a>谛听！<a id="a-w"></a>善思念之，<a id="a-x"></a>当为汝说。</p>
  <p id="ay">“善男子，<a id="a-z"></a>我忆过去无量世时，<a id="a-10"></a>有佛出兴，<a id="a-11"></a>名不可思议光明如来、<a id="a-12"></a>应供、<a id="a-13"></a>正遍知、<a id="a-14"></a>明行足、<a id="a-15"></a>善逝、<a id="a-16"></a>世间解、<a id="a-17"></a>无上士、<a id="a-18"></a>调御丈夫、<a id="a-19"></a>天人师、<a id="a-1A"></a>佛世尊。<a id="a-1B"></a>时有长者，<a id="a-1C"></a>名曰上施，<a id="a-1D"></a>自恃豪富，<a id="a-1E"></a>不信正法，<a id="a-1F"></a>而于佛所无归敬心。<a id="a-1G"></a>有一比丘，<a id="a-1H"></a>名毗阇耶三皤婆，<a id="a-1I"></a>见是长者生怜愍心，<a id="a-1J"></a>起大方便，<a id="a-1K"></a>要令此人发心修行，<a id="a-1L"></a>得成正觉；<a id="a-1M"></a>作是念已，<a id="a-1N"></a>往长者家。</p>
  <p id="a1O">“尔时，<a id="a-1P"></a>上施睹见比丘，<a id="a-1Q"></a>颜貌殊胜，<a id="a-1R"></a>威德备足，<a id="a-1S"></a>诸根寂定，<a id="a-1T"></a>容光炽盛，<a id="a-1U"></a>肃然敬重即起奉迎，<a id="a-1V"></a>顶礼既讫，<a id="a-1W"></a>设座令坐，<a id="a-1X"></a>合掌白言：<a id="a-1Y"></a>‘自顾薄德，<a id="a-1Z"></a>忽蒙临降。<a id="a-1a"></a>’尔时，<a id="a-1b"></a>比丘告长者曰：<a id="a-1c"></a>‘有大法门，<a id="a-1d"></a>名八曼荼罗，<a id="a-1e"></a>功德无量，<a id="a-1f"></a>今为汝说，<a id="a-1g"></a>广欲慧利诸天人故。<a id="a-1h"></a>若有众生闻此法门能修行者，<a id="a-1i"></a>在所生处，<a id="a-1j"></a>获四胜报：<a id="a-1k"></a>一者、<a id="a-1l"></a>与善知识诸大菩萨同处受生，<a id="a-1m"></a>有大眷属，<a id="a-1n"></a>资财丰足；<a id="a-1o"></a>二者、<a id="a-1p"></a>眷属既多，<a id="a-1q"></a>自在无碍；<a id="a-1r"></a>三者、<a id="a-1s"></a>身相圆备，<a id="a-1t"></a>无有疾病；<a id="a-1u"></a>四者、<a id="a-1v"></a>众具自然，<a id="a-1w"></a>随念而至，<a id="a-1x"></a>纵被山压身无痛苦，<a id="a-1y"></a>能知众生心之所念，<a id="a-1z"></a>慈悲怜愍将护拯济。<a id="a-20"></a>’</p>
  <p id="a21">“尔时，<a id="a-22"></a>上施闻是法已，<a id="a-23"></a>欢喜踊跃，<a id="a-24"></a>重加顶礼，<a id="a-25"></a>赞言：<a id="a-26"></a>‘善哉！<a id="a-27"></a>愿为广说八曼荼罗最胜法门，<a id="a-28"></a>我当修学。<a id="a-29"></a>’比丘告曰：<a id="a-2A"></a>‘汝欲知此最胜法者，<a id="a-2B"></a>先发是愿：<a id="a-2C"></a>我欲供养三世诸佛、<a id="a-2D"></a>大菩萨众、<a id="a-2E"></a>声闻、<a id="a-2F"></a>缘觉。<a id="a-2G"></a>作是语已，<a id="a-2H"></a>道场之处当作方坛，<a id="a-2I"></a>名曼荼罗。<a id="a-2J"></a>广狭随时，<a id="a-2K"></a>其最小者纵广四指，<a id="a-2L"></a>或一搩手。<a id="a-2M"></a>用种种香及以余物，<a id="a-2N"></a>或地上作，<a id="a-2O"></a>方院之内列八圆场，<a id="a-2P"></a>为欲供养八菩萨故。<a id="a-2Q"></a>何等为八？<a id="a-2R"></a>观世音菩萨、<a id="a-2S"></a>弥勒菩萨、<a id="a-2T"></a>虚空藏菩萨、<a id="a-2U"></a>普贤菩萨、<a id="a-2V"></a>执金刚主菩萨、<a id="a-2W"></a>文殊师利菩萨、<a id="a-2X"></a>止诸障菩萨、<a id="a-2Y"></a>地藏菩萨。<a id="a-2Z"></a>如是长者，<a id="a-2a"></a>此八曼荼罗最胜法门，<a id="a-2b"></a>是彼不可思议光明如来所说，<a id="a-2c"></a>我亲受持，<a id="a-2d"></a>今为汝说，<a id="a-2e"></a>应当修学广令流布；<a id="a-2f"></a>用此善根，<a id="a-2g"></a>回向阿耨多罗三藐三菩提。<a id="a-2h"></a>长者当知，<a id="a-2i"></a>若有修行此八法者，<a id="a-2j"></a>则为供养三世诸佛、<a id="a-2k"></a>大菩萨众、<a id="a-2l"></a>缘觉、<a id="a-2m"></a>声闻，<a id="a-2n"></a>斯人常为诸天拥护。<a id="a-2o"></a>若诸国王能自修学，<a id="a-2p"></a>若使人作，<a id="a-2q"></a>使王国内诸恶皆灭。<a id="a-2r"></a>诸善男子及善女人，<a id="a-2s"></a>有能修学八法门者，<a id="a-2t"></a>命终之后，<a id="a-2u"></a>不堕恶趣、<a id="a-2v"></a>边地、<a id="a-2w"></a>邪见不善律仪贫穷家生。<a id="a-2x"></a>是故当知，<a id="a-2y"></a>欲得现在、<a id="a-2z"></a>未来胜上报者，<a id="a-30"></a>当学如上八种法门；<a id="a-31"></a>欲得受身端正，<a id="a-32"></a>聪明利智，<a id="a-33"></a>若欲上生四天王处，<a id="a-34"></a>亦应修学八曼荼罗；<a id="a-35"></a>如是欲生三十三天、<a id="a-36"></a>夜摩天、<a id="a-37"></a>兜率陀天、<a id="a-38"></a>化乐天、<a id="a-39"></a>他化自在天，<a id="a-3A"></a>乃至帝释、<a id="a-3B"></a>梵王、<a id="a-3C"></a>魔王、<a id="a-3D"></a>转轮圣王所生处者，<a id="a-3E"></a>皆当修学如上八法；<a id="a-3F"></a>欲得天上人中大姓家生，<a id="a-3G"></a>眷属成就，<a id="a-3H"></a>财宝盈溢，<a id="a-3I"></a>身心安乐，<a id="a-3J"></a>名称远闻，<a id="a-3K"></a>所出教命无不信受，<a id="a-3L"></a>于诸众中最尊最胜，<a id="a-3M"></a>皆应修学如上八法；<a id="a-3N"></a>若欲修成须陀洹果、<a id="a-3O"></a>斯陀含果、<a id="a-3P"></a>阿那含果、<a id="a-3Q"></a>阿罗汉果、<a id="a-3R"></a>辟支佛道，<a id="a-3S"></a>入菩萨位，<a id="a-3T"></a>乃至阿耨多罗三藐三菩提，<a id="a-3U"></a>皆当修学八曼荼罗供养法门。<a id="a-3V"></a>’”</p>
  <p id="a3W">佛告师子庄严王菩萨摩诃萨言：<a id="a-3X"></a>“尔时比丘毗阇耶三皤婆者，<a id="a-3Y"></a>岂异人乎？<a id="a-3Z"></a>今文殊师利菩萨是；<a id="a-3a"></a>尔时长者上施者，<a id="a-3b"></a>即我释迦牟尼佛是。<a id="a-3c"></a>我从是来，<a id="a-3d"></a>经于多劫，<a id="a-3e"></a>修行供养此八法门，<a id="a-3f"></a>具获如上功德利益。<a id="a-3g"></a>余有众生随能修学，<a id="a-3h"></a>亦皆同获如我所得。<a id="a-3i"></a>善男子，<a id="a-3j"></a>我行菩萨道来，<a id="a-3k"></a>经三阿僧祇劫，<a id="a-3l"></a>修满六度利益众生，<a id="a-3m"></a>成等正觉，<a id="a-3n"></a>所有光明威德势力破魔兵众，<a id="a-3o"></a>斯谁力乎？<a id="a-3p"></a>皆由供养八曼荼罗道场功德。<a id="a-3q"></a>是故众生，<a id="a-3r"></a>闻说如上八种法门，<a id="a-3s"></a>无宜不学。<a id="a-3t"></a>若以华、<a id="a-3u"></a>香、<a id="a-3v"></a>灯明，<a id="a-3w"></a>若以饮食、<a id="a-3x"></a>幡盖、<a id="a-3y"></a>衣服、<a id="a-3z"></a>音乐，<a id="a-40"></a>赞叹礼拜，<a id="a-41"></a>发愿忏悔，<a id="a-42"></a>随其力能皆蒙福祐。<a id="a-43"></a>或行六波罗蜜时，<a id="a-44"></a>修立道场，<a id="a-45"></a>以诸香水若香涂地，<a id="a-46"></a>若水若土作方圆坛，<a id="a-47"></a>斯即名为檀波罗蜜；<a id="a-48"></a>修供养时，<a id="a-49"></a>身口意业不恼众生，<a id="a-4A"></a>斯即名为尸波罗蜜；<a id="a-4B"></a>修供养时，<a id="a-4C"></a>若有虫蚁来入道场，<a id="a-4D"></a>驱去还来，<a id="a-4E"></a>尔时安忍，<a id="a-4F"></a>斯即名为羼提波罗蜜；<a id="a-4G"></a>修供养时，<a id="a-4H"></a>善心相续，<a id="a-4I"></a>斯即名为毗梨耶波罗蜜；<a id="a-4J"></a>心不散乱，<a id="a-4K"></a>一心供养，<a id="a-4L"></a>斯即名为禅波罗蜜；<a id="a-4M"></a>作业之时，<a id="a-4N"></a>方坛圆场无有偏斜，<a id="a-4O"></a>善能通晓废立机候，<a id="a-4P"></a>斯即名为般若波罗蜜。<a id="a-4Q"></a>善男子，<a id="a-4R"></a>如是一法随心变现，<a id="a-4S"></a>即能具足六波罗蜜，<a id="a-4T"></a>应当广说教化众生，<a id="a-4U"></a>为大利益乃至成佛。<a id="a-4V"></a>”</p>
  <p id="a4W">说此经已，<a id="a-4X"></a>师子庄严王菩萨摩诃萨，<a id="a-4Y"></a>及诸天、<a id="a-4Z"></a>龙、<a id="a-4a"></a>夜叉、<a id="a-4b"></a>乾闼婆、<a id="a-4c"></a>阿修罗、<a id="a-4d"></a>迦楼罗、<a id="a-4e"></a>紧那罗、<a id="a-4f"></a>摩睺罗伽、<a id="a-4g"></a>人非人等，<a id="a-4h"></a>皆大欢喜，<a id="a-4i"></a>信受奉行。</p>
  <p id="a4j"></p>
  <p id="a4k"></p>
 </body>
</html>