<!doctype html>
<html id="z3IBU1LUp" data-ver="1104">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="大乘单译经">
  <meta period="刘宋">
 </head>
 <body>
  <h1 id="a1">央掘魔罗经卷第四</h1>
  <p id="a2">尔时央掘魔罗白佛言。<a id="a-3"></a>世尊。<a id="a-4"></a>奇哉如来。<a id="a-5"></a>哀愍一切众生。<a id="a-6"></a>为第一难事。<a id="a-7"></a>佛告央掘魔罗。<a id="a-8"></a>非是如来为第一难事。<a id="a-9"></a>更有第一难事。<a id="a-A"></a>谓于未来正法住世余八十年。<a id="a-B"></a>安慰说此摩诃衍经常恒不变如来之藏。<a id="a-C"></a>是为甚难。<a id="a-D"></a>若有众生持诸同类是亦甚难。<a id="a-E"></a>若有众生闻说如来常恒不变如来之藏。<a id="a-F"></a>随顺如实是亦甚难。<a id="a-G"></a>央掘魔罗白佛言。<a id="a-H"></a>世尊。<a id="a-I"></a>何如为难。<a id="a-J"></a>佛告央掘魔罗。<a id="a-K"></a>譬如大地荷四重担。<a id="a-L"></a>何等为四。<a id="a-M"></a>一者大水。<a id="a-N"></a>二者大山。<a id="a-O"></a>三者草木。<a id="a-P"></a>四者众生。<a id="a-Q"></a>如是大地荷此四担。<a id="a-R"></a>央掘魔罗白佛言。<a id="a-S"></a>如是世尊。<a id="a-T"></a>佛告央掘魔罗。<a id="a-U"></a>非是大地荷四重担。<a id="a-V"></a>所以者何。<a id="a-W"></a>余复更有荷重担者。<a id="a-X"></a>央掘魔罗白佛言。<a id="a-Y"></a>谁耶世尊。<a id="a-Z"></a>佛告央掘魔罗。<a id="a-a"></a>正法住世余八十年。<a id="a-b"></a>菩萨摩诃萨为一切众生。<a id="a-c"></a>演说如来常恒不变如来之藏。<a id="a-d"></a>当荷四担。<a id="a-e"></a>何等为四。<a id="a-f"></a>谓凶恶像类常欲加害。<a id="a-g"></a>而不顾存亡弃舍身命。<a id="a-h"></a>要说如来常恒不变如来之藏。<a id="a-i"></a>是名初担。<a id="a-j"></a>重于一切众山积聚。<a id="a-k"></a>凶恶像类非优婆塞。<a id="a-l"></a>以一阐提而毁骂之。<a id="a-m"></a>闻悉能忍。<a id="a-n"></a>是第二担。<a id="a-o"></a>重于一切大水积聚。<a id="a-p"></a>无缘得为国王大臣大力勇将及其眷属说如来藏。<a id="a-q"></a>唯为下劣形残贫乞堪忍演说。<a id="a-r"></a>是第三担。<a id="a-s"></a>重于一切众生大聚。<a id="a-t"></a>穷守边地多恼之处。<a id="a-u"></a>衣食汤药众具粗弊。<a id="a-v"></a>一切苦触无一可乐。<a id="a-w"></a>男悉邪谤女人少信。<a id="a-x"></a>域郭丘聚丰乐之处不得止住。<a id="a-y"></a>是第四担。<a id="a-z"></a>重于一切草木积聚。<a id="a-10"></a>若能荷此四重担者。<a id="a-11"></a>是名能荷大担菩萨摩诃萨。<a id="a-12"></a>若菩萨摩诃萨。<a id="a-13"></a>于正法欲灭余八十年。<a id="a-14"></a>弃舍身命。<a id="a-15"></a>演说如来常恒不变如来之藏。<a id="a-16"></a>是为甚难。<a id="a-17"></a>若能维持彼诸众生。<a id="a-18"></a>是亦甚难。<a id="a-19"></a>彼诸众生闻说如来常恒不变如来之藏。<a id="a-1A"></a>能起信乐是亦甚难。</p>
  <p id="a1B">复次央掘魔罗。<a id="a-1C"></a>非是如来为第一难事。<a id="a-1D"></a>今当更说复有难事。<a id="a-1E"></a>譬如士夫其寿无量。<a id="a-1F"></a>过无量百千亿岁。<a id="a-1G"></a>以一毛端渧大海水。<a id="a-1H"></a>复过是数以一毛渧乃至将竭余如牛迹。<a id="a-1I"></a>为甚难不。<a id="a-1J"></a>央掘魔罗言。<a id="a-1K"></a>甚难世尊。<a id="a-1L"></a>不可称说。<a id="a-1M"></a>佛告央掘魔罗。<a id="a-1N"></a>此不为难。<a id="a-1O"></a>更有甚难。<a id="a-1P"></a>央掘魔罗言。<a id="a-1Q"></a>谁耶世尊。<a id="a-1R"></a>佛告央掘魔罗。<a id="a-1S"></a>正法住世余八十年。<a id="a-1T"></a>若有菩萨摩诃萨。<a id="a-1U"></a>弃舍身命。<a id="a-1V"></a>演说如来常恒不变如来之藏。<a id="a-1W"></a>是为甚难。</p>
  <p id="a1X">复次央掘魔罗。<a id="a-1Y"></a>非是如来为第一难事。<a id="a-1Z"></a>更有难事。<a id="a-1a"></a>央掘魔罗。<a id="a-1b"></a>譬如士夫担须弥山王及大地大海经百亿岁。<a id="a-1c"></a>此为大力第一难不。<a id="a-1d"></a>央掘魔罗白佛言。<a id="a-1e"></a>如是。<a id="a-1f"></a>如来境界非彼声闻缘觉所及。<a id="a-1g"></a>佛告央掘魔罗。<a id="a-1h"></a>彼非大力非为甚难。<a id="a-1i"></a>若以大海一尘为百千亿分。<a id="a-1j"></a>百千亿劫持一尘去。<a id="a-1k"></a>乃至将竭余如牛迹。<a id="a-1l"></a>复能担负须弥山王大地河海。<a id="a-1m"></a>百千亿劫。<a id="a-1n"></a>而彼不能于正法住世余八十年时演说如来常恒不变如来之藏。<a id="a-1o"></a>唯有菩萨人中之雄。<a id="a-1p"></a>能说如来常恒不变如来之藏护持正法。<a id="a-1q"></a>我说此人第一甚难。</p>
  <p id="a1r">复次央掘魔罗。<a id="a-1s"></a>譬如士夫能以水灭三千大千世界炽然盛火。<a id="a-1t"></a>如是士夫为甚难不。<a id="a-1u"></a>央掘魔罗白佛言。<a id="a-1v"></a>世尊。<a id="a-1w"></a>灭一天下火尚为极难。<a id="a-1x"></a>况复三千大千世界是为甚难。<a id="a-1y"></a>佛言如是。<a id="a-1z"></a>央掘魔罗。<a id="a-20"></a>未来世中持戒众减犯戒众僧。<a id="a-21"></a>正法住世余八十年。<a id="a-22"></a>菩萨摩诃萨弃舍身命奴婢牛羊非法财物。<a id="a-23"></a>种种清净宣说正法。<a id="a-24"></a>演说如来常恒不变如来之藏。<a id="a-25"></a>此何士夫。<a id="a-26"></a>央掘魔罗白佛言。<a id="a-27"></a>唯佛能知非声闻缘觉。<a id="a-28"></a>尔时护持世间净法犹尚为难。<a id="a-29"></a>何况出世间上上如来常恒不变如来之藏。<a id="a-2A"></a>如彼士夫能以水灭三千大千世界炽然盛火。<a id="a-2B"></a>极为甚难。<a id="a-2C"></a>若于未来正法住世余八十年。<a id="a-2D"></a>菩萨摩诃萨弃舍身命。<a id="a-2E"></a>演说如来常恒不变如来之藏。<a id="a-2F"></a>当知彼人即是如来。<a id="a-2G"></a>佛告央掘魔罗。<a id="a-2H"></a>善哉善哉。<a id="a-2I"></a>善男子。<a id="a-2J"></a>我亦如是说。<a id="a-2K"></a>一切如来说彼士夫所为难事不得边际。</p>
  <p id="a2L">复次善男子。<a id="a-2M"></a>譬如百川入于大海别流不现。<a id="a-2N"></a>如是士夫所得智慧。<a id="a-2O"></a>一切士夫来入其中悉皆不现。</p>
  <p id="a2P">复次善男子。<a id="a-2Q"></a>譬如大海不受死尸。<a id="a-2R"></a>如是士夫无诸戏行家爱家病杂乱非法。<a id="a-2S"></a>谤如来藏者不与同止。<a id="a-2T"></a>如是士夫极为甚难。<a id="a-2U"></a>维持彼众及听法者。<a id="a-2V"></a>是亦甚难。</p>
  <p id="a2W">央掘魔罗白佛言。<a id="a-2X"></a>世尊。<a id="a-2Y"></a>菩萨摩诃萨。<a id="a-2Z"></a>成就几相名非新学。<a id="a-2a"></a>佛告央掘魔罗言。<a id="a-2b"></a>善男子。<a id="a-2c"></a>菩萨摩诃萨成就八相非为新学。<a id="a-2d"></a>何等为八。<a id="a-2e"></a>一者知法。<a id="a-2f"></a>二者知思量持。<a id="a-2g"></a>三者供养父母。<a id="a-2h"></a>四者知师恩。<a id="a-2i"></a>五者厌诸恶见。<a id="a-2j"></a>六者离一切相轻慢不调伏不善不净之物。<a id="a-2k"></a>七者不思欲乃至梦中亦不起想。<a id="a-2l"></a>八者敬重于戒。<a id="a-2m"></a>如是菩萨摩诃萨成就八相。<a id="a-2n"></a>非为新学。</p>
  <p id="a2o">复次菩萨摩诃萨成就八相非为新学。<a id="a-2p"></a>何等为八。<a id="a-2q"></a>一者说摩诃衍。<a id="a-2r"></a>二者分明演说如来之藏。<a id="a-2s"></a>而不厌舍。<a id="a-2t"></a>三者不贪财物。<a id="a-2u"></a>四者慈悲喜舍忍。<a id="a-2v"></a>五者视一切众生犹如一子。<a id="a-2w"></a>六者近善知识。<a id="a-2x"></a>七者离恶知识。<a id="a-2y"></a>八者世利知足。<a id="a-2z"></a>菩萨成就如是八相非为新学。<a id="a-30"></a>复次菩萨成就八相非为新学。<a id="a-31"></a>何等为八。<a id="a-32"></a>一者安慰知量美说。<a id="a-33"></a>二者不嬉戏。<a id="a-34"></a>三者烦恼微薄忍。<a id="a-35"></a>四者闻一切经忍。<a id="a-36"></a>五者降伏睡眠。<a id="a-37"></a>六者不懒惰。<a id="a-38"></a>七者精勤不放逸。<a id="a-39"></a>八者常乐求戒。<a id="a-3A"></a>菩萨成就如是八相非为新学。<a id="a-3B"></a>复次菩萨成就八相非为新学。<a id="a-3C"></a>何等为八。<a id="a-3D"></a>一者真实。<a id="a-3E"></a>二者鲜净乐习净事。<a id="a-3F"></a>三者光泽。<a id="a-3G"></a>四者端政。<a id="a-3H"></a>五者远离女人。<a id="a-3I"></a>六者远离亲族。<a id="a-3J"></a>七者闻恶恐怖彼彼恼乱身毛皆竖。<a id="a-3K"></a>八者愍念众生。<a id="a-3L"></a>菩萨成就如是八相非为新学。<a id="a-3M"></a>复次菩萨成就八相非为新学。<a id="a-3N"></a>何等为八。<a id="a-3O"></a>一者善知佛说魔说差别。<a id="a-3P"></a>二者恭敬知经者。<a id="a-3Q"></a>三者知律非律差别二隐覆。<a id="a-3R"></a>四者善知如来隐覆之说。<a id="a-3S"></a>五者知如来秘密。<a id="a-3T"></a>六者善知随顺世闻事。<a id="a-3U"></a>七者善知如来常恒不变。<a id="a-3V"></a>八者善知菩萨恶非恶事。<a id="a-3W"></a>善知时方自能。<a id="a-3X"></a>菩萨成就如是八相非为新学。<a id="a-3Y"></a>成就如是四十相身念法。<a id="a-3Z"></a>是菩萨非为新学。<a id="a-3a"></a>若无四十功德若半减半。<a id="a-3b"></a>当知善男子善女人不住摩诃衍。<a id="a-3c"></a>亦不入诸菩萨数。<a id="a-3d"></a>是故菩萨行则为甚难。<a id="a-3e"></a>彼何等胜功德。<a id="a-3f"></a>谓无欲想乃至梦中亦不起心。<a id="a-3g"></a>当知是人有一切觉支殊胜功德。</p>
  <p id="a3h">尔时文殊师利语央掘魔罗言。<a id="a-3i"></a>如来藏者有何义。<a id="a-3j"></a>若一切众生悉有如来藏者。<a id="a-3k"></a>一切众生皆当作佛。<a id="a-3l"></a>一切众生皆当杀盗邪淫妄语饮酒等不善业迹。<a id="a-3m"></a>何以故。<a id="a-3n"></a>一切众生悉有佛性当一时得度。<a id="a-3o"></a>若有佛性者。<a id="a-3p"></a>当作逆罪及一阐提。<a id="a-3q"></a>若有我者我界。<a id="a-3r"></a>当度一切有。<a id="a-3s"></a>是故世间。<a id="a-3t"></a>无有我无有界。<a id="a-3u"></a>一切法无我是诸佛教。<a id="a-3v"></a>佛告文殊师利。<a id="a-3w"></a>一切众生有如来藏。<a id="a-3x"></a>为无量烦恼覆如瓶中灯。<a id="a-3y"></a>复次文殊师利。<a id="a-3z"></a>譬如有一调伏子。<a id="a-40"></a>迦葉如来为授记言。<a id="a-41"></a>却后七年当为转轮圣王正法治化。<a id="a-42"></a>我亦却后七日当般涅槃。<a id="a-43"></a>时调伏子闻授记已欢喜踊跃。<a id="a-44"></a>作是念言。<a id="a-45"></a>一切智记我当得转轮圣王。<a id="a-46"></a>我今不疑。<a id="a-47"></a>即白母言。<a id="a-48"></a>与我鱼肉乳酪麻豆种种美食。<a id="a-49"></a>我当有力。<a id="a-4A"></a>彼并食杂食肉故。<a id="a-4B"></a>不能自活非时而死。<a id="a-4C"></a>云何文殊师利。<a id="a-4D"></a>彼佛为妄语耶。<a id="a-4E"></a>为非一切智耶。<a id="a-4F"></a>为彼实无转轮圣王善根果报耶。<a id="a-4G"></a>文殊师利白佛言。<a id="a-4H"></a>世尊。<a id="a-4I"></a>彼本恶业故致此死。<a id="a-4J"></a>佛告文殊师利。<a id="a-4K"></a>勿作是说。<a id="a-4L"></a>彼非时死耳。<a id="a-4M"></a>非本恶业报也。<a id="a-4N"></a>文殊师利。<a id="a-4O"></a>彼佛不知先恶业报而记之耶。<a id="a-4P"></a>无先恶业今自作过以致失命耳。<a id="a-4Q"></a>如是文殊师利。<a id="a-4R"></a>若男子女人作是念言。<a id="a-4S"></a>我身中有如来之藏。<a id="a-4T"></a>自当得度。<a id="a-4U"></a>我当作恶。<a id="a-4V"></a>若如是作恶者。<a id="a-4W"></a>为佛性得度耶。<a id="a-4X"></a>不得度耶。<a id="a-4Y"></a>如上所说彼调伏子实有王性而不得度。<a id="a-4Z"></a>所以者何。<a id="a-4a"></a>以多放逸故。<a id="a-4b"></a>佛性不度亦复如是。<a id="a-4c"></a>以彼众生多放逸故。<a id="a-4d"></a>一切众生为无佛性耶。<a id="a-4e"></a>实有佛性如转轮王报。<a id="a-4f"></a>为佛妄语耶。<a id="a-4g"></a>众生妄语作诸放逸。<a id="a-4h"></a>以闻法放逸故。<a id="a-4i"></a>自过恶故不得成佛。<a id="a-4j"></a>文殊师利白佛言。<a id="a-4k"></a>世尊。<a id="a-4l"></a>一切众生无本业耶。<a id="a-4m"></a>佛告文殊师利。<a id="a-4n"></a>彼有本业但少闻此经。<a id="a-4o"></a>无量阿僧祇罪皆悉除灭。<a id="a-4p"></a>所以者何。<a id="a-4q"></a>如来无量阿僧祇劫发大誓言。<a id="a-4r"></a>一切众生未度令度。<a id="a-4s"></a>未脱令脱。<a id="a-4t"></a>以此誓愿善根。<a id="a-4u"></a>如来慧日光明所照。<a id="a-4v"></a>无量阿僧祇罪皆悉除灭。<a id="a-4w"></a>复次文殊师利。<a id="a-4x"></a>譬如一切云雾覆过。<a id="a-4y"></a>日未出时皆悉障蔽一切世间。<a id="a-4z"></a>日光少出一切世间闇障悉灭。<a id="a-50"></a>如是阿僧祇大罪积聚。<a id="a-51"></a>乃至此经日未出时。<a id="a-52"></a>一切众生轮回生死。<a id="a-53"></a>此经日出。<a id="a-54"></a>阿僧祇恶大闇积聚一弹指顷。<a id="a-55"></a>于如来常恒不变如来之藏。<a id="a-56"></a>若戏笑说若随顺他。<a id="a-57"></a>此及道外。<a id="a-58"></a>若波罗夷无间恶业。<a id="a-59"></a>阿僧祇罪须臾悉灭。<a id="a-5A"></a>所以者何。<a id="a-5B"></a>若闻释迦牟尼如来名号。<a id="a-5C"></a>虽未发心已是菩萨。<a id="a-5D"></a>所以者何。<a id="a-5E"></a>以如来胜愿一切世间是我有故。<a id="a-5F"></a>诸未度者当令得度。<a id="a-5G"></a>化以正法悉令觉悟。<a id="a-5H"></a>是故文殊师利。<a id="a-5I"></a>闻如来名者皆为菩萨。<a id="a-5J"></a>非但自能速除烦恼。<a id="a-5K"></a>亦复当得我所得身。<a id="a-5L"></a>文殊师利。<a id="a-5M"></a>如我偈说。</p>
  <p id="a5N">我已称说道　　忧悲毒刺拔</p>
  <p id="a5O">汝等应当作　　如来之所说</p>
  <p id="a5P">我说道者说何等道。<a id="a-5Q"></a>道有二种。<a id="a-5R"></a>谓声闻道及菩萨道。<a id="a-5S"></a>彼声闻道者。<a id="a-5T"></a>谓八圣道。<a id="a-5U"></a>菩萨道者。<a id="a-5V"></a>谓一切众生皆有如来藏。<a id="a-5W"></a>我次第断诸烦恼得佛性。<a id="a-5X"></a>不动快乐甚可爱乐。<a id="a-5Y"></a>若不断者恒轮转生死。<a id="a-5Z"></a>我已称说道忧悲毒刺拔。<a id="a-5a"></a>忧悲者谓烦恼义。<a id="a-5b"></a>拔刺者谓如来。<a id="a-5c"></a>我断除无量烦恼。<a id="a-5d"></a>为大医王。<a id="a-5e"></a>汝等当从我受。<a id="a-5f"></a>我当示汝如来之藏。<a id="a-5g"></a>汝等。<a id="a-5h"></a>应当作者。<a id="a-5i"></a>隐覆说义。<a id="a-5j"></a>如来之所说者。<a id="a-5k"></a>此生欺诳汝欺诳汝。<a id="a-5l"></a>佛出世间如优昙钵华。<a id="a-5m"></a>得信犹如恒沙金粟。<a id="a-5n"></a>亦如盲龟值浮木孔。<a id="a-5o"></a>如是遇如来应供等正觉如来藏经。<a id="a-5p"></a>不以生死寿果欺诳。<a id="a-5q"></a>汝等。<a id="a-5r"></a>自度一切有及一切烦恼病。<a id="a-5s"></a>是故言如来之所说。</p>
  <p id="a5t">精勤诸善法　　折伏诸恶心</p>
  <p id="a5u">修福迟缓者　　意乐着诸恶</p>
  <p id="a5v">此偈我为声闻说。<a id="a-5w"></a>又如来藏者极为难得。<a id="a-5x"></a>世间无有如是难得。<a id="a-5y"></a>譬类如来之藏。<a id="a-5z"></a>当疾观察。<a id="a-60"></a>如是如是意乐着诸恶者。<a id="a-61"></a>比丘自性净。<a id="a-62"></a>心心习恶知识过。<a id="a-63"></a>五垢为首众多烦恼前后围绕。<a id="a-64"></a>云何五垢为本诸烦恼围绕。<a id="a-65"></a>所谓贪欲嗔恚睡眠掉疑。<a id="a-66"></a>此五垢坏心。<a id="a-67"></a>欲净除五垢本及诸烦恼者。<a id="a-68"></a>当勤方便自性清净心力。<a id="a-69"></a>当勤方便及未谤修多罗未成一阐提。<a id="a-6A"></a>当勤方便修习自度。<a id="a-6B"></a>以是义故。<a id="a-6C"></a>说彼心无量客尘烦恼。<a id="a-6D"></a>应当疾疾拔其根本。</p>
  <p id="a6E">意法前行　　意胜法生　　意法净信</p>
  <p id="a6F">若说若作　　快乐自追　　如影随形</p>
  <p id="a6G">我为声闻乘说。<a id="a-6H"></a>此偈意者。<a id="a-6I"></a>谓如来藏义若自性清净意。<a id="a-6J"></a>是如来藏胜一切法。<a id="a-6K"></a>一切法是如来藏。<a id="a-6L"></a>所作及净信意法。<a id="a-6M"></a>断一切烦恼故。<a id="a-6N"></a>见我界故。<a id="a-6O"></a>若自净信有如来藏。<a id="a-6P"></a>然后若说若作。<a id="a-6Q"></a>得成佛时若说若作。<a id="a-6R"></a>度一切世间如人见影。<a id="a-6S"></a>见如来藏亦复如是。<a id="a-6T"></a>是故说如影随形。</p>
  <p id="a6U">意法前行　　意胜意生　　意法为恶</p>
  <p id="a6V">若说若作　　众苦自追　　如轮随迹</p>
  <p id="a6W">(谓一辕两轮二牛牵之故轮随迹)</p>
  <p id="a6X">此偈说烦恼义。<a id="a-6Y"></a>意法恶者。<a id="a-6Z"></a>为无量烦恼所覆造作诸恶。<a id="a-6a"></a>故名为恶。<a id="a-6b"></a>不知自性心如来藏。<a id="a-6c"></a>入无量烦恼义。<a id="a-6d"></a>如是躁浊不息故。<a id="a-6e"></a>若说若作。<a id="a-6f"></a>一切众苦常随不绝。<a id="a-6g"></a>如轮随迹者。<a id="a-6h"></a>诸恶积聚生死轮回。<a id="a-6i"></a>转一切众生于三恶趣中。<a id="a-6j"></a>如轮随迹。<a id="a-6k"></a>是故说于福迟缓者心乐于恶法。</p>
  <p id="a6l">复次文殊师利。<a id="a-6m"></a>如知乳有酥故方便钻求而不钻水。<a id="a-6n"></a>以无酥故。<a id="a-6o"></a>如是文殊师利。<a id="a-6p"></a>众生知有如来藏故。<a id="a-6q"></a>精勤持戒净修梵行。<a id="a-6r"></a>复次文殊师利。<a id="a-6s"></a>如知山有金故凿山求金而不凿树。<a id="a-6t"></a>以无金故。<a id="a-6u"></a>如是文殊师利。<a id="a-6v"></a>众生知有如来藏故。<a id="a-6w"></a>精勤持戒净修梵行。<a id="a-6x"></a>言我必当得成佛道。<a id="a-6y"></a>复次文殊师利。<a id="a-6z"></a>若无如来藏者空修梵行。<a id="a-70"></a>如穷劫钻水终不得酥。<a id="a-71"></a>文殊师利白佛言。<a id="a-72"></a>世尊。<a id="a-73"></a>梵行有何义。<a id="a-74"></a>何故如来舍五欲乐。<a id="a-75"></a>央掘魔罗谓文殊师利言。<a id="a-76"></a>无量天人常知堕法故离诸欲想。</p>
  <p id="a77">佛告央掘魔罗。<a id="a-78"></a>勿作是说。<a id="a-79"></a>一切众生有如来藏。<a id="a-7A"></a>一切男子皆为兄弟。<a id="a-7B"></a>一切女人皆为姊妹。<a id="a-7C"></a>央掘魔罗白佛言。<a id="a-7D"></a>世尊。<a id="a-7E"></a>云何净饭王摩耶夫人兄弟姊妹而作父母。<a id="a-7F"></a>佛告央掘魔罗。<a id="a-7G"></a>是方便示现度脱众生。<a id="a-7H"></a>若不如是则不能度。<a id="a-7I"></a>譬如大王有二千力士。<a id="a-7J"></a>二人方便现相折伏。<a id="a-7K"></a>以悦王心娱乐众人。<a id="a-7L"></a>唯彼自知余无能觉。<a id="a-7M"></a>佛亦如是。<a id="a-7N"></a>示因父母现同人事。<a id="a-7O"></a>然后得度无量众生。<a id="a-7P"></a>令出生死无边大海。<a id="a-7Q"></a>而彼众生莫能知者。<a id="a-7R"></a>譬如伎儿于大众中种种变现以悦众心。<a id="a-7S"></a>诸佛世尊亦复如是。<a id="a-7T"></a>种种变现以度众生。<a id="a-7U"></a>而彼众生莫能知者。<a id="a-7V"></a>譬如幻师于大众中自断身分以悦众人。<a id="a-7W"></a>而实于身无所伤损。<a id="a-7X"></a>诸佛世尊亦复如是。<a id="a-7Y"></a>如彼幻师种种变现以度众生。<a id="a-7Z"></a>文殊师利。<a id="a-7a"></a>如来一切智知一切。<a id="a-7b"></a>观察世间一切众生。<a id="a-7c"></a>无始已来无非父母兄弟姊妹。<a id="a-7d"></a>升降无常迭为尊卑。<a id="a-7e"></a>如彼伎儿数数转变。<a id="a-7f"></a>是故如来净修梵行。</p>
  <p id="a7g">复次文殊师利。<a id="a-7h"></a>彼此自界共相娱乐。<a id="a-7i"></a>如何受乐。<a id="a-7j"></a>自余身分。<a id="a-7k"></a>云何不得。<a id="a-7l"></a>不成界报。<a id="a-7m"></a>当知是乐是大苦聚。<a id="a-7n"></a>女有佛藏男亦如是。<a id="a-7o"></a>云何一性而自染着。<a id="a-7p"></a>以一性故。<a id="a-7q"></a>是故如来净修梵行。<a id="a-7r"></a>住于自地不退转地得如来地。</p>
  <p id="a7s">文殊师利白佛言。<a id="a-7t"></a>世尊。<a id="a-7u"></a>何故如来。<a id="a-7v"></a>不以一切梵行建立优婆塞优婆夷。<a id="a-7w"></a>何故世尊。<a id="a-7x"></a>说比丘比丘尼优婆塞优婆夷正法因故如堂四柱。<a id="a-7y"></a>而今优婆塞优婆夷现有大恶。<a id="a-7z"></a>何故建立于正法律中。<a id="a-80"></a>佛告文殊师利。<a id="a-81"></a>此异想名世俗想。<a id="a-82"></a>如来视一切众生如罗睺罗。<a id="a-83"></a>常欲安立令住佛地无此阶渐。<a id="a-84"></a>佛想异此俗想。<a id="a-85"></a>异此名非问论。</p>
  <p id="a86">文殊师利白佛言。<a id="a-87"></a>世尊。<a id="a-88"></a>以一切众生界是一界故。<a id="a-89"></a>诸佛离杀生耶。<a id="a-8A"></a>佛言如是。<a id="a-8B"></a>世间杀生如人自杀。<a id="a-8C"></a>杀自界故。</p>
  <p id="a8D">文殊师利白佛言。<a id="a-8E"></a>世尊。<a id="a-8F"></a>何故视一切众生如罗睺罗。<a id="a-8G"></a>而复教人调伏杀罚有自界诸恶像类者。<a id="a-8H"></a>佛告文殊师利。<a id="a-8I"></a>善男子。<a id="a-8J"></a>莫作是说。<a id="a-8K"></a>如来如是视一切众生如罗睺罗。<a id="a-8L"></a>譬如士夫常日再食。<a id="a-8M"></a>爱乐法故日唯一食则杀八万户虫。<a id="a-8N"></a>如是者应名杀生。<a id="a-8O"></a>而非杀生不净。<a id="a-8P"></a>复次文殊师利。<a id="a-8Q"></a>无边欲乐圣所背舍。<a id="a-8R"></a>圣人为害欲故自害。<a id="a-8S"></a>若如是者。<a id="a-8T"></a>圣人则有自害过恶。<a id="a-8U"></a>谓爱欲心盛至他所言。<a id="a-8V"></a>我起欲心愿见教诫令生惭愧。<a id="a-8W"></a>我存亡无在。<a id="a-8X"></a>则方便自害。<a id="a-8Y"></a>如是者为害自界耶。<a id="a-8Z"></a>文殊师利白佛言。<a id="a-8a"></a>不也世尊。<a id="a-8b"></a>彼乃因是功德增积。<a id="a-8c"></a>佛告文殊师利。<a id="a-8d"></a>如是文殊师利。<a id="a-8e"></a>何故诸圣自害。<a id="a-8f"></a>以是烦恼毒蛇因故。<a id="a-8g"></a>而况他身。<a id="a-8h"></a>佛所说法。<a id="a-8i"></a>诸恶像类坏正法者。<a id="a-8j"></a>如自烦恼盛而教诫彼为作诸难。<a id="a-8k"></a>则为供养自界。<a id="a-8l"></a>如自求毕竟乐。<a id="a-8m"></a>弃舍欲乐衣食命乐。<a id="a-8n"></a>如自害身而调伏彼。<a id="a-8o"></a>是名善知如来之藏。</p>
  <p id="a8p">文殊师利白佛言。<a id="a-8q"></a>世尊。<a id="a-8r"></a>因如来藏故。<a id="a-8s"></a>诸佛不食肉耶。<a id="a-8t"></a>佛言如是。<a id="a-8u"></a>一切众生无始生死生生轮转。<a id="a-8v"></a>无非父母兄弟姊妹。<a id="a-8w"></a>犹如伎儿变易无常。<a id="a-8x"></a>自肉他肉则是一肉。<a id="a-8y"></a>是故诸佛悉不食肉。<a id="a-8z"></a>复次文殊师利。<a id="a-90"></a>一切众生界我界即是一界。<a id="a-91"></a>所宅之肉即是一肉。<a id="a-92"></a>是故诸佛悉不食肉。<a id="a-93"></a>文殊师利白佛言。<a id="a-94"></a>世尊。<a id="a-95"></a>珂贝蜡蜜皮革缯绵。<a id="a-96"></a>非自界肉耶。<a id="a-97"></a>佛告文殊师利。<a id="a-98"></a>勿作是语。<a id="a-99"></a>如来远离一切世间。<a id="a-9A"></a>如来不食。<a id="a-9B"></a>若言习近世间物者。<a id="a-9C"></a>无有是处。<a id="a-9D"></a>若习近者是方便法。<a id="a-9E"></a>若物展转来者则可习近。<a id="a-9F"></a>若物所出处不可习近。<a id="a-9G"></a>若展转来离杀者手则可习近。<a id="a-9H"></a>文殊师利白佛言。<a id="a-9I"></a>今此城中有一皮师能作革屣。<a id="a-9J"></a>有人买施。<a id="a-9K"></a>是展转来佛当受不。<a id="a-9L"></a>复次世尊。<a id="a-9M"></a>若自死牛牛主从旃陀罗取皮。<a id="a-9N"></a>持付皮师使作革屣施持戒人。<a id="a-9O"></a>此展转来可习近不。<a id="a-9P"></a>佛告文殊师利。<a id="a-9Q"></a>若自死牛牛主持皮用作革屣。<a id="a-9R"></a>施持戒人为应受不。<a id="a-9S"></a>若不受者是比丘法。<a id="a-9T"></a>若受者非悲然不破戒。</p>
  <p id="a9U">文殊师利白佛言。<a id="a-9V"></a>世尊。<a id="a-9W"></a>亦不得用不净水熟食。<a id="a-9X"></a>比丘不应受。<a id="a-9Y"></a>若如是者如是现。<a id="a-9Z"></a>佛告文殊师利。<a id="a-9a"></a>此名世间想。<a id="a-9b"></a>若有优婆塞者。<a id="a-9c"></a>以净水作食而不得作用。<a id="a-9d"></a>若无优婆塞者。<a id="a-9e"></a>诸佛其如之何。<a id="a-9f"></a>陆虫水虫虚空亦虫。<a id="a-9g"></a>若如是者于净宗为恶。<a id="a-9h"></a>世间云何得修净宗。<a id="a-9i"></a>此名非问论。</p>
  <p id="a9j">文殊师利白佛言。<a id="a-9k"></a>世尊。<a id="a-9l"></a>世间久来亦自立不食肉。<a id="a-9m"></a>佛告文殊师利。<a id="a-9n"></a>若世间有随顺佛语者。<a id="a-9o"></a>当知皆是佛语。<a id="a-9p"></a>文殊师利白佛言。<a id="a-9q"></a>世尊。<a id="a-9r"></a>世间亦说有解脱。<a id="a-9s"></a>然彼解脱非解脱。<a id="a-9t"></a>唯佛法是解脱。<a id="a-9u"></a>亦有出家而非出家。<a id="a-9v"></a>唯有佛法是出家。<a id="a-9w"></a>世尊。<a id="a-9x"></a>世间亦说我不食肉。<a id="a-9y"></a>彼等无我亦无不食肉。<a id="a-9z"></a>唯世尊法中。<a id="a-A0"></a>有我决定不食肉。<a id="a-A1"></a>佛告文殊师利。<a id="a-A2"></a>汝欲闻世间建立外道因不。<a id="a-A3"></a>当为汝说。</p>
  <p id="aA4">文殊师利白佛言。<a id="a-A5"></a>唯然世尊。<a id="a-A6"></a>愿乐欲闻。<a id="a-A7"></a>佛告文殊师利。<a id="a-A8"></a>乃往过去无量阿僧祇劫时世有佛。<a id="a-A9"></a>名拘孙陀跋陀罗。<a id="a-AA"></a>出兴于世在此城中。<a id="a-AB"></a>时彼世界无诸沙砾。<a id="a-AC"></a>无外道名唯一大乘。<a id="a-AD"></a>彼诸众生一向快乐。<a id="a-AE"></a>尔时如来久住于世乃般涅槃。<a id="a-AF"></a>般涅槃后正法久住。<a id="a-AG"></a>法欲灭时持戒者减。<a id="a-AH"></a>非法者增。<a id="a-AI"></a>有一阿兰若比丘名曰佛慧。<a id="a-AJ"></a>有一善人施无价衣。<a id="a-AK"></a>比丘愍彼即为受之。<a id="a-AL"></a>比丘受已示诸猎师。<a id="a-AM"></a>诸猎师众见此好衣生劫盗心。<a id="a-AN"></a>即于其夜将是比丘至深山中坏身裸形悬手系树。<a id="a-AO"></a>尔时其夜有采花婆罗门。<a id="a-AP"></a>至阿兰若处。<a id="a-AQ"></a>见虎恐怖向山驰走。<a id="a-AR"></a>见彼比丘坏身裸形悬手系树。<a id="a-AS"></a>见已惊叹。<a id="a-AT"></a>呜呼沙门先着袈裟而今裸形。<a id="a-AU"></a>必知袈裟非解脱因。<a id="a-AV"></a>自悬苦行是真学道。<a id="a-AW"></a>彼人岂当舍离善法。<a id="a-AX"></a>当知分明是解脱道因。<a id="a-AY"></a>坏正法故即舍衣拔发作裸形沙门。<a id="a-AZ"></a>裸形沙门从是而起。<a id="a-Aa"></a>尔时比丘自得解缚已。<a id="a-Ab"></a>即取树皮赤石涂染以自障蔽。<a id="a-Ac"></a>结草作拂用拂蚊虫更有采花婆罗门见已念言。<a id="a-Ad"></a>是比丘舍先好衣。<a id="a-Ae"></a>着如是衣捉如是拂。<a id="a-Af"></a>彼人岂当舍离善法。<a id="a-Ag"></a>当知分明是解脱道。<a id="a-Ah"></a>即学彼法。<a id="a-Ai"></a>出家婆罗门从是而起。<a id="a-Aj"></a>时彼比丘暮入水浴因洗头疮。<a id="a-Ak"></a>即取水衣以覆疮上。<a id="a-Al"></a>取牧牛人所弃弊衣以自覆身。<a id="a-Am"></a>时有樵者见已念言。<a id="a-An"></a>是比丘先着袈裟而今悉舍。<a id="a-Ao"></a>必知袈裟非解脱因。<a id="a-Ap"></a>故被发弊衣日夜三浴修习苦行。<a id="a-Aq"></a>彼人岂当舍离善法。<a id="a-Ar"></a>当知分明是解脱道。<a id="a-As"></a>即学彼法。<a id="a-At"></a>苦行婆罗门从是而起。<a id="a-Au"></a>比丘浴已身体多疮蝇蜂唼食。<a id="a-Av"></a>即以白灰处处涂疮。<a id="a-Aw"></a>以水衣覆身。<a id="a-Ax"></a>时有见者谓言是道。<a id="a-Ay"></a>即学彼法。<a id="a-Az"></a>灰涂婆罗门从是而起。<a id="a-B0"></a>时彼比丘然火炙疮。<a id="a-B1"></a>疮转苦痛不能堪忍。<a id="a-B2"></a>投岩自害。<a id="a-B3"></a>时有见者作是念言。<a id="a-B4"></a>是比丘先着好衣今乃如是。<a id="a-B5"></a>彼人岂当舍离善法。<a id="a-B6"></a>当知投岩是解脱道。<a id="a-B7"></a>投岩事火从是而起。<a id="a-B8"></a>如是九十六种。<a id="a-B9"></a>皆因是比丘种种形类起诸妄想各自生见。<a id="a-BA"></a>譬如有国一一相视而起粗想。<a id="a-BB"></a>粗想生已各各相杀。<a id="a-BC"></a>九十六种道各生异想亦复如是。<a id="a-BD"></a>犹如鹿渴于炎水想追逐乏死。<a id="a-BE"></a>正法灭时因彼比丘非法法想亦复如是。<a id="a-BF"></a>如是文殊师利。<a id="a-BG"></a>世间一切所作之上。<a id="a-BH"></a>尸罗威仪种种所作。<a id="a-BI"></a>一切悉是如来化现。<a id="a-BJ"></a>法灭尽时如是事生。<a id="a-BK"></a>若如是者正法则灭。<a id="a-BL"></a>如是文殊师利。<a id="a-BM"></a>于真实我世间如是。<a id="a-BN"></a>如是邪见诸异妄想。<a id="a-BO"></a>谓解脱如是。<a id="a-BP"></a>谓我如是出世间者。<a id="a-BQ"></a>亦不知如来隐覆之教。<a id="a-BR"></a>谓言无我是佛所说。<a id="a-BS"></a>彼随说思量如外道因。<a id="a-BT"></a>起彼诸世间随顺愚痴。<a id="a-BU"></a>出世间者。<a id="a-BV"></a>亦复迷失隐覆说智。<a id="a-BW"></a>是故如来说一乘中道离于二边。<a id="a-BX"></a>我真实佛真实法真实僧真实。<a id="a-BY"></a>是故说中道名摩诃衍。</p>
  <p id="aBZ">尔时央掘魔罗白佛言。<a id="a-Ba"></a>世尊。<a id="a-Bb"></a>众生不知中道。<a id="a-Bc"></a>妄想说余中道。<a id="a-Bd"></a>佛告央掘魔罗。<a id="a-Be"></a>少有众生闻此经信。<a id="a-Bf"></a>未来众生多谤此经。<a id="a-Bg"></a>央掘魔罗白佛言。<a id="a-Bh"></a>世尊。<a id="a-Bi"></a>唯愿为说。<a id="a-Bj"></a>何方几所众生诽谤此经。<a id="a-Bk"></a>几一阐提。<a id="a-Bl"></a>何方有能广为众生安慰说者。<a id="a-Bm"></a>唯愿如来哀愍为说。<a id="a-Bn"></a>佛告央掘魔罗。<a id="a-Bo"></a>未来世中。<a id="a-Bp"></a>中国当有九十八百千亿众生谤毁此经。<a id="a-Bq"></a>七十亿众生作一阐提。<a id="a-Br"></a>东方九十八千亿众生谤毁此经。<a id="a-Bs"></a>六十亿众生作一阐提。<a id="a-Bt"></a>西方九十八百亿众生谤毁此经。<a id="a-Bu"></a>五十亿众生作一阐提。<a id="a-Bv"></a>南方九十八亿众生谤毁此经。<a id="a-Bw"></a>四十亿众生作一阐提。<a id="a-Bx"></a>罽宾国中有我余法。<a id="a-By"></a>婆楼迦车国余名不灭。<a id="a-Bz"></a>频陀山国亦复如是。<a id="a-C0"></a>罽宾比丘半半行摩诃衍。<a id="a-C1"></a>半半乐摩诃衍说摩诃衍。<a id="a-C2"></a>南方当有行坚固道行如来行。<a id="a-C3"></a>离八大事。<a id="a-C4"></a>说如来常恒不变如来之藏。<a id="a-C5"></a>菩萨摩诃萨比丘比丘尼优婆塞优婆夷。<a id="a-C6"></a>行坚固道任荷我法。</p>
  <p id="aC7">尔时文殊师利白佛言。<a id="a-C8"></a>世尊。<a id="a-C9"></a>奇哉佛法。<a id="a-CA"></a>当住南方。<a id="a-CB"></a>佛告文殊师利。<a id="a-CC"></a>如是如是。<a id="a-CD"></a>我法当住南方少时。<a id="a-CE"></a>如汝等苦行菩萨摩诃萨不惜身命。<a id="a-CF"></a>安慰一切众生故。<a id="a-CG"></a>说如来常恒不变如来之藏。<a id="a-CH"></a>如一切诸佛。<a id="a-CI"></a>悉皆不乐至此世界荷负三千大千世界无量众生。<a id="a-CJ"></a>而我独能于此度脱。<a id="a-CK"></a>我菩萨摩诃萨正法欲灭余八十年。<a id="a-CL"></a>尔时不乐任持正法。<a id="a-CM"></a>亦复如是。<a id="a-CN"></a>如汝等文殊师利。<a id="a-CO"></a>正法欲灭余八十年。<a id="a-CP"></a>当于尔时任荷正法。<a id="a-CQ"></a>一切阎浮提及诸洲间不惜身命。<a id="a-CR"></a>演说如来常恒不变如来之藏。<a id="a-CS"></a>彼时众生或信或不信。<a id="a-CT"></a>彼诸菩萨作是念言。<a id="a-CU"></a>若断截我身作种种分。<a id="a-CV"></a>我当由此得常住身。<a id="a-CW"></a>如汝文殊师利等无量菩萨摩诃萨。<a id="a-CX"></a>于彼南方任荷正法。<a id="a-CY"></a>第一最难。<a id="a-CZ"></a>是故我常赞叹南方最后说法。<a id="a-Ca"></a>由彼菩萨威德力故。<a id="a-Cb"></a>一切阎浮提及诸洲间。<a id="a-Cc"></a>彼诸众生闻名回向。<a id="a-Cd"></a>或因惭愧或因恐怖故。<a id="a-Ce"></a>譬如有王闻余王法而自治国。<a id="a-Cf"></a>罽宾国及伽楼迦车城。<a id="a-Cg"></a>惭愧恐怖故。<a id="a-Ch"></a>说摩诃衍秘密之藏。<a id="a-Ci"></a>亦复如是。<a id="a-Cj"></a>然不说如来常恒不变如来之藏。<a id="a-Ck"></a>文殊师利。<a id="a-Cl"></a>譬如放火草中唯烧中间不烧边际。<a id="a-Cm"></a>我初生地坚固道灭。<a id="a-Cn"></a>余法住于南方边际。<a id="a-Co"></a>诸菩萨于彼任荷正法。<a id="a-Cp"></a>亦复如是。<a id="a-Cq"></a>当知彼中则有如来。</p>
  <p id="aCr">尔时释提桓因与三十三天诸眷属俱。<a id="a-Cs"></a>稽首佛足兴大供养已白佛言。<a id="a-Ct"></a>世尊。<a id="a-Cu"></a>我等当共护持此经。<a id="a-Cv"></a>愿见付授。<a id="a-Cw"></a>唯愿哀愍一切众生说此经名。<a id="a-Cx"></a>佛告天帝释言。<a id="a-Cy"></a>憍尸迦。<a id="a-Cz"></a>此经名为央掘魔罗。<a id="a-D0"></a>如是受持。<a id="a-D1"></a>憍尸迦。<a id="a-D2"></a>此经难得如优昙钵华。<a id="a-D3"></a>时帝释长子名阿毗漫柔。<a id="a-D4"></a>顶礼佛足白佛言。<a id="a-D5"></a>世尊。<a id="a-D6"></a>如我父王与阿修罗战时。<a id="a-D7"></a>告驭者言。<a id="a-D8"></a>汝当庄严伏阿修罗车。<a id="a-D9"></a>驭者白王。<a id="a-DA"></a>愿勿忧虑。<a id="a-DB"></a>我要先死然后及王。<a id="a-DC"></a>今当毕命坚意决战。<a id="a-DD"></a>余人亦当舍身尽力。<a id="a-DE"></a>如是世尊。<a id="a-DF"></a>于未来世正法欲灭八十年时。<a id="a-DG"></a>菩萨摩诃萨说如来常恒不变如来之藏。<a id="a-DH"></a>复作是念。<a id="a-DI"></a>我说法时多有众生不能堪忍。<a id="a-DJ"></a>我当不说。<a id="a-DK"></a>尔时莫令诸善男子闻彼诸难生退转心。<a id="a-DL"></a>当知善驭庄严法乘如如来藏。<a id="a-DM"></a>如来常恒寂静不变广宣世间。<a id="a-DN"></a>彼善男子说如来常恒不变如来之藏。<a id="a-DO"></a>我于尔时。<a id="a-DP"></a>当作比丘弃舍身命而为作护。<a id="a-DQ"></a>尔时众多帝释子。<a id="a-DR"></a>若男若女及余诸天。<a id="a-DS"></a>顶礼佛足而发誓言。<a id="a-DT"></a>我当作比丘比丘尼优婆塞优婆夷弃舍身命而为作护。<a id="a-DU"></a>时佛叹言。<a id="a-DV"></a>善哉善哉。<a id="a-DW"></a>善男子。<a id="a-DX"></a>汝等皆是求正法者。<a id="a-DY"></a>我亦当为诸乐法者而作覆护。<a id="a-DZ"></a>我亦常当于彼前行如善驭者。<a id="a-Da"></a>汝等常当坚固知恩。<a id="a-Db"></a>于如来常处恒处寂静处不变易处如来藏处。<a id="a-Dc"></a>当广宣说。</p>
  <p id="aDd">尔时波斯匿王。<a id="a-De"></a>具四种兵告诸大臣言。<a id="a-Df"></a>今有人像罗刹杀害多人一千少一。<a id="a-Dg"></a>以指为鬘以血涂身。<a id="a-Dh"></a>勇健骁捷纵暴此境。<a id="a-Di"></a>今去此城减四十牛鸣。<a id="a-Dj"></a>或能害我及诸臣子以充其数。<a id="a-Dk"></a>今当共行剪除杀鬼。<a id="a-Dl"></a>今此城中一切男女欲求取者悉不敢出。<a id="a-Dm"></a>一切鸟兽闻其恶名亦所不至。<a id="a-Dn"></a>汝等今当宣令内外。<a id="a-Do"></a>波斯匿王今兴四兵。<a id="a-Dp"></a>罚彼罗刹央掘魔罗。<a id="a-Dq"></a>一切皆当持器仗来。<a id="a-Dr"></a>若能与彼尽力共战。<a id="a-Ds"></a>若伤不伤随功赏赐。<a id="a-Dt"></a>象马珍宝城邑土田。<a id="a-Du"></a>随其所欲悉当与之。<a id="a-Dv"></a>闻彼恶名莫不震慑如是宣唱无一应命。<a id="a-Dw"></a>唯王左右不得自在。<a id="a-Dx"></a>抑逼威颜俯仰只顺。<a id="a-Dy"></a>时诸妃后啼泣上谏。<a id="a-Dz"></a>宁失国位愿勿自征。<a id="a-E0"></a>即召太卜问其吉凶。<a id="a-E1"></a>今当能制央掘魔罗不。<a id="a-E2"></a>卜筮咸曰。<a id="a-E3"></a>彼今当灭。<a id="a-E4"></a>虽闻是语王犹不信。<a id="a-E5"></a>将四种兵往诣佛所稽首佛足。<a id="a-E6"></a>有怖畏色额上流汗却坐一面。</p>
  <p id="aE7">尔时世尊一切智知一切。<a id="a-E8"></a>知而故问。<a id="a-E9"></a>大王。<a id="a-EA"></a>今日何故流汗。<a id="a-EB"></a>王白佛言。<a id="a-EC"></a>今有罗刹名央掘魔罗。<a id="a-ED"></a>杀害人民一千少一。<a id="a-EE"></a>以指作鬘以血涂身。<a id="a-EF"></a>恐其不息与我共战。<a id="a-EG"></a>举国人民悉皆怖畏。<a id="a-EH"></a>杜门不出事业斯废。<a id="a-EI"></a>一切鸟兽悉不敢近。<a id="a-EJ"></a>严此四兵欲往罚之。<a id="a-EK"></a>佛告王曰。<a id="a-EL"></a>今大王欲罚彼耶。<a id="a-EM"></a>王白佛言。<a id="a-EN"></a>今唯一心取信佛足。<a id="a-EO"></a>佛告大王。<a id="a-EP"></a>若央掘魔罗来至此者。<a id="a-EQ"></a>王当云何。<a id="a-ER"></a>尔时四兵悉大恐怖。<a id="a-ES"></a>唯王不畏恃佛威德故。<a id="a-ET"></a>王白佛言。<a id="a-EU"></a>若彼来者如是为一。<a id="a-EV"></a>尔时世尊指示王言。<a id="a-EW"></a>此即常胜央掘魔罗。<a id="a-EX"></a>王见央掘魔罗瞪瞩不眴。<a id="a-EY"></a>观其形相赤眼雄姿。<a id="a-EZ"></a>心惊毛竖如非人所持。<a id="a-Ea"></a>勇猛心退刀剑自落。<a id="a-Eb"></a>渐近如来师子之座。<a id="a-Ec"></a>一心至诚归依如来。<a id="a-Ed"></a>当视我等如罗睺罗。<a id="a-Ee"></a>于时四兵倍增惶怖。<a id="a-Ef"></a>迷乱颠沛奔驰逃窜。<a id="a-Eg"></a>尔时世尊放安慰众生无畏光明。<a id="a-Eh"></a>照彼众生令身安乐。<a id="a-Ei"></a>尔时波斯匿王内外眷属城邑人民。<a id="a-Ej"></a>咸作是念。<a id="a-Ek"></a>今央掘魔罗为世尊所伏。</p>
  <p id="aEl">波斯匿王作是叹言。<a id="a-Em"></a>奇哉世尊。<a id="a-En"></a>真为第一调御之轭。<a id="a-Eo"></a>真为无上天人之师。<a id="a-Ep"></a>如是凶暴大恶业者。<a id="a-Eq"></a>乃能方便安立正法。<a id="a-Er"></a>尔时世尊说偈叹言。</p>
  <p id="aEs">人前放逸　　后止不犯　　是照世间</p>
  <p id="aEt">如月云消</p>
  <p id="aEu">若菩萨摩诃萨。<a id="a-Ev"></a>先现放逸后现功德。<a id="a-Ew"></a>是照世间如月云消。<a id="a-Ex"></a>度无量众生现如来功德。<a id="a-Ey"></a>大王。<a id="a-Ez"></a>当知彼非恶人。<a id="a-F0"></a>是则菩萨善方便耳。<a id="a-F1"></a>王白佛言。<a id="a-F2"></a>以何义故言非恶人。<a id="a-F3"></a>先辱师妇。<a id="a-F4"></a>受行恶师毗舍遮行。<a id="a-F5"></a>佛告大王。<a id="a-F6"></a>彼不辱师妇彼亦非师。<a id="a-F7"></a>现为彼师及妇色像变易其心。<a id="a-F8"></a>习乐师法言常清净。<a id="a-F9"></a>大王当知。<a id="a-FA"></a>是大奇特。<a id="a-FB"></a>譬如龙象冲击非驴所堪。<a id="a-FC"></a>如是大王。<a id="a-FD"></a>如来人中大龙象王。<a id="a-FE"></a>隐覆言教秘密说耳。<a id="a-FF"></a>声闻缘觉皆所不堪。<a id="a-FG"></a>唯佛与佛乃能堪任。<a id="a-FH"></a>大王。<a id="a-FI"></a>南方去此过六十二恒河沙刹有国。<a id="a-FJ"></a>名一切宝庄严。<a id="a-FK"></a>佛名一切世间乐见上大精进如来应供等正觉。<a id="a-FL"></a>在世教化。<a id="a-FM"></a>无有声闻缘觉之乘。<a id="a-FN"></a>纯一大乘无余乘名。<a id="a-FO"></a>彼诸众生无有老病及不可意苦。<a id="a-FP"></a>纯一快乐寿命无量。<a id="a-FQ"></a>光明无量纯一妙色。<a id="a-FR"></a>一切世间无可为譬。<a id="a-FS"></a>故国名一切宝庄严。<a id="a-FT"></a>佛名一切世间乐见上大精进。<a id="a-FU"></a>王当随喜合掌恭敬。<a id="a-FV"></a>彼如来者岂异人乎。<a id="a-FW"></a>央掘魔罗即是彼佛。<a id="a-FX"></a>诸佛境界不可思议。</p>
  <p id="aFY">尔时波斯匿王语诸占师。<a id="a-FZ"></a>汝等一切悉皆妄语。<a id="a-Fa"></a>汝速远去勿复妄说。<a id="a-Fb"></a>尔时诸天世人及诸龙神声闻菩萨波斯匿王。<a id="a-Fc"></a>一切城邑聚落人民。<a id="a-Fd"></a>承佛威神悉皆来集。<a id="a-Fe"></a>稽首敬礼央掘魔罗足。<a id="a-Ff"></a>一心同声说偈叹言。</p>
  <p id="aFg">南无如来无边身　　南无方便央掘魔</p>
  <p id="aFh">我今顶礼圣足下　　忏悔天尊柔软足</p>
  <p id="aFi">我今忏悔如来尊　　央掘魔罗二生身</p>
  <p id="aFj">为我等故来至此　　现佛色像胜光焰</p>
  <p id="aFk">照诸众生堪能说　　我数忏谢无量身</p>
  <p id="aFl">无依作依等正觉　　无亲怙者为作亲</p>
  <p id="aFm">奇哉二佛出于世　　未曾有法行世间</p>
  <p id="aFn">犹如火中生莲华　　世间希有见二佛</p>
  <p id="aFo">尔时世尊告波斯匿王言。<a id="a-Fp"></a>北方去此过四十二恒河沙刹。<a id="a-Fq"></a>有国名常喜。<a id="a-Fr"></a>佛名欢喜藏摩尼宝积如来应供等正觉。<a id="a-Fs"></a>在世教化。<a id="a-Ft"></a>彼土无有声闻缘觉。<a id="a-Fu"></a>纯一大乘无余乘名。<a id="a-Fv"></a>亦无老病众苦之名。<a id="a-Fw"></a>纯一快乐寿命无量。<a id="a-Fx"></a>光明无量无有譬类。<a id="a-Fy"></a>故国名常喜。<a id="a-Fz"></a>佛名欢喜藏摩尼宝积如来应供等正觉。<a id="a-G0"></a>王当随喜合掌恭敬。<a id="a-G1"></a>彼如来者岂异人乎。<a id="a-G2"></a>文殊师利即是彼佛。<a id="a-G3"></a>若有众生向央掘魔罗文殊师利恭敬作礼。<a id="a-G4"></a>若复闻是二人名者。<a id="a-G5"></a>见欢喜国如见自家。<a id="a-G6"></a>闻彼名故常闭四趣。<a id="a-G7"></a>或以戏笑或随顺他。<a id="a-G8"></a>或为名利此及外道。<a id="a-G9"></a>或犯重禁五无间罪。<a id="a-GA"></a>亦闭四趣。<a id="a-GB"></a>若善男子善女人为二名所护者。<a id="a-GC"></a>若今现在及未来世。<a id="a-GD"></a>旷野崄难诸恐怖处皆悉蒙护。<a id="a-GE"></a>于一切处恐怖悉灭。<a id="a-GF"></a>若天龙夜叉乾闼婆阿修罗迦楼罗紧那罗摩睺罗伽毗舍阇众。<a id="a-GG"></a>悉不能干。</p>
  <p id="aGH">尔时世尊告波斯匿王。<a id="a-GI"></a>如来所说有如是大威德。<a id="a-GJ"></a>菩萨所行有如是大威德。<a id="a-GK"></a>文殊师利及央掘魔罗。<a id="a-GL"></a>有如是大威德。<a id="a-GM"></a>于此二龙发随喜心。<a id="a-GN"></a>能起菩萨无量之行。<a id="a-GO"></a>大王。<a id="a-GP"></a>汝当给养央掘魔母勿得遣忘。<a id="a-GQ"></a>此央掘魔罗母。<a id="a-GR"></a>是我方便之所守护。<a id="a-GS"></a>尔时央掘魔罗母。<a id="a-GT"></a>身升虚空高七多罗树。<a id="a-GU"></a>而说偈言。</p>
  <p id="aGV">如来所变化　　众生悉不知</p>
  <p id="aGW">如来所作幻　　众幻中之王</p>
  <p id="aGX">大身方便身　　是则为如来</p>
  <p id="aGY">说此偈已即没不现。<a id="a-GZ"></a>尔时波斯匿王白佛言。<a id="a-Ga"></a>世尊。<a id="a-Gb"></a>此为幻耶。<a id="a-Gc"></a>佛告大王。<a id="a-Gd"></a>此是化母。<a id="a-Ge"></a>如化母所说。<a id="a-Gf"></a>菩萨行亦如是。<a id="a-Gg"></a>尔时央掘魔罗师摩尼跋陀罗。<a id="a-Gh"></a>身升虚空高七多罗树。<a id="a-Gi"></a>而说偈言。</p>
  <p id="aGj">譬如野干兽　　常与师子游</p>
  <p id="aGk">虽久相习近　　其声不相类</p>
  <p id="aGl">闻彼声怖死　　况能师子吼</p>
  <p id="aGm">我如彼小兽　　虽久为彼师</p>
  <p id="aGn">不能堪任发　　人雄无畏声</p>
  <p id="aGo">若彼非方便　　我则必当死</p>
  <p id="aGp">我如野干兽　　岂堪受彼供</p>
  <p id="aGq">我行愚痴法　　菩萨悉远离</p>
  <p id="aGr">于一切众生　　等视如一子</p>
  <p id="aGs">佛化无量幻　　众生不能知</p>
  <p id="aGt">设化百千亿　　婆罗门师长</p>
  <p id="aGu">众生悉不知　　唯佛知佛幻</p>
  <p id="aGv">当知佛世尊　　一切幻中王</p>
  <p id="aGw">尔时彼师摩尼跋陀罗妇。<a id="a-Gx"></a>而说偈言。</p>
  <p id="aGy">呜呼诸众生　　不知佛功德</p>
  <p id="aGz">谓实旃遮女　　不知如来化</p>
  <p id="aH0">示现作我身　　幻化亦如是</p>
  <p id="aH1">大王应当知　　佛身不思议</p>
  <p id="aH2">彼诸旃陀罗　　尚不得近王</p>
  <p id="aH3">恐怖常畏死　　何况对言说</p>
  <p id="aH4">此人彼亦人　　不敢相习近</p>
  <p id="aH5">况复诸天人　　亲近转佛心</p>
  <p id="aH6">无量天龙神　　常供养如来</p>
  <p id="aH7">恶心向佛者　　彼即断其命</p>
  <p id="aH8">佛以巧方便　　示现种种幻</p>
  <p id="aH9">制未来众生　　无量诸非法</p>
  <p id="aHA">佛幻为大幻　　如来方便身</p>
  <p id="aHB">说是语已即没不现。<a id="a-HC"></a>尔时波斯匿王。<a id="a-HD"></a>闻见如是诸希有事。<a id="a-HE"></a>欢喜踊跃白佛言。<a id="a-HF"></a>世尊。<a id="a-HG"></a>为是幻耶。<a id="a-HH"></a>佛言。<a id="a-HI"></a>大王。<a id="a-HJ"></a>如彼师及师妇央掘魔罗母。<a id="a-HK"></a>彼三人者悉是我幻。<a id="a-HL"></a>我示幻化不可思议。<a id="a-HM"></a>因我教化央掘魔罗。<a id="a-HN"></a>度无量众生。<a id="a-HO"></a>时波斯匿王白佛言。<a id="a-HP"></a>世尊。<a id="a-HQ"></a>我当七日修行大施。<a id="a-HR"></a>央掘魔罗如来在福田方今为福田。<a id="a-HS"></a>佛告王言。<a id="a-HT"></a>如是如是。<a id="a-HU"></a>尔时诸天龙神共说偈言。</p>
  <p id="aHV">南无幻化王　　具足大精进</p>
  <p id="aHW">如来方便身　　方便相具足</p>
  <p id="aHX">方便般涅槃　　示现舍舍利</p>
  <p id="aHY">如来无边身　　智慧亦无边</p>
  <p id="aHZ">无边善名称　　无边明力士</p>
  <p id="aHa">如来无边身　　密迹无有边</p>
  <p id="aHb">言说亦无边　　隐覆亦无边</p>
  <p id="aHc">无边照世间　　光明亦无边</p>
  <p id="aHd">功德过数量　　无称不可量</p>
  <p id="aHe">虚空无碍智　　如来虚空身</p>
  <p id="aHf">安慰文殊事　　及与我等类</p>
  <p id="aHg">为央掘魔罗　　故佛世尊来</p>
  <p id="aHh">若来及不来　　非我等所知</p>
  <p id="aHi">如来视一切　　犹如罗睺罗</p>
  <p id="aHj">尔时世尊说是经已。<a id="a-Hk"></a>诸天龙神声闻菩萨及波斯匿王一切众会。<a id="a-Hl"></a>皆慕央掘魔罗行及文殊师利菩萨行愿生彼国。<a id="a-Hm"></a>皆发阿耨多罗三藐三菩提心。<a id="a-Hn"></a>踊跃欢喜。</p>
 </body>
</html>