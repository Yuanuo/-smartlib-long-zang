<!doctype html>
<html id="z3IBU1HUn" data-ver="1056">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="大乘单译经">
  <meta period="刘宋">
 </head>
 <body>
  <h1 id="a1">央掘魔罗经卷第二</h1>
  <p id="a2">尔时娑婆世界主梵天王。<a id="a-3"></a>放大光明照舍卫国。<a id="a-4"></a>一心合掌顶礼佛足。<a id="a-5"></a>供养如来及央掘魔罗已。<a id="a-6"></a>而说偈言。</p>
  <p id="a7">奇哉我今见大战　　如二雄猛师子斗</p>
  <p id="a8">奇哉调御天人师　　如来善调央掘魔</p>
  <p id="a9">譬如毒蛇见咒师　　吹气放毒不怖畏</p>
  <p id="aA">师即调伏令寂静　　三界大师亦如是</p>
  <p id="aB">调伏凶恶央掘魔　　我今稽首三界医</p>
  <p id="aC">大神通力不思议　　我今稽首自在王</p>
  <p id="aD">大天所建甚奇特　　以法建立央掘魔</p>
  <p id="aE">所为最胜无可譬　　是故名曰无譬尊</p>
  <p id="aF">央掘魔今为胜业　　住戒调伏极寂静</p>
  <p id="aG">身心安隐无所畏　　犹如自性真金色</p>
  <p id="aH">纯净极妙阎浮金　　唯愿如来哀受施</p>
  <p id="aI">令央掘魔服天衣　　当令我得大菩提</p>
  <p id="aJ">彼服此衣护梵行　　究竟清净心不动</p>
  <p id="aK">尔时央掘魔罗谓梵王言。<a id="a-L"></a>汝是何人多言两舌。<a id="a-M"></a>言央掘魔罗习近我衣久持梵行。<a id="a-N"></a>而见毁辱汝是恶梵非梵梵像。<a id="a-O"></a>汝蚊蚋来所言梵者。<a id="a-P"></a>梵有何义。<a id="a-Q"></a>云何名为世间梵业。<a id="a-R"></a>我岂服习蚊蚋之衣而修梵行。<a id="a-S"></a>我亦不作佣作之人。<a id="a-T"></a>我亦不能随他所欲。<a id="a-U"></a>我亦不为负债之人。<a id="a-V"></a>如申头罗(申头罗者外国幻人作飞人戏令空中来去往返至速)速往速反。<a id="a-W"></a>汝小蚊蚋亦复如是。<a id="a-X"></a>往受梵乐还来堕此。<a id="a-Y"></a>不知菩萨受生真实功德。<a id="a-Z"></a>非法为法。<a id="a-a"></a>如汝等辈不觉生死迷惑轮转。<a id="a-b"></a>呜呼梵天。<a id="a-c"></a>汝真知善恶言。<a id="a-d"></a>央掘魔罗大作恶业。<a id="a-e"></a>汝蚊蚋恶梵为何所知。<a id="a-f"></a>应当修学菩萨所行。<a id="a-g"></a>尔时梵王答央掘魔罗言。<a id="a-h"></a>汝现杀人一千少一。<a id="a-i"></a>今犹见汝强梁不息。<a id="a-j"></a>乃至雕鹫不敢近。<a id="a-k"></a>汝此非强梁者。<a id="a-l"></a>何处更有真强梁耶。<a id="a-m"></a>此非恶魔者。<a id="a-n"></a>何处更有真恶魔耶。<a id="a-o"></a>央掘魔罗。<a id="a-p"></a>汝莫放逸。<a id="a-q"></a>所作恶业方便除灭。<a id="a-r"></a>善哉如来真为大悲。<a id="a-s"></a>乃能度此央掘魔罗等凶暴众生。</p>
  <p id="at">尔时央掘魔罗谓梵王言。<a id="a-u"></a>恶梵蚊蚋汝将何去。<a id="a-v"></a>汝复当于何处迷转。<a id="a-w"></a>不知善恶众生死堕恶道。<a id="a-x"></a>譬如有人行至丛林。<a id="a-y"></a>夜见树上有萤火虫惊怖而还。<a id="a-z"></a>语城中人言彼林被烧。<a id="a-10"></a>时有众人俱往视之。<a id="a-11"></a>见是萤火知非林烧。<a id="a-12"></a>今汝恶梵亦复如是。<a id="a-13"></a>唱言我痴。<a id="a-14"></a>而自欺诳及欺余人。<a id="a-15"></a>汝及余人后自当知是幻积聚。<a id="a-16"></a>譬如痴人行至丛林见无忧树华。<a id="a-17"></a>谓呼是火恐怖而归。<a id="a-18"></a>还入城中告众人言。<a id="a-19"></a>彼林被烧。<a id="a-1A"></a>众人往见知非是火。<a id="a-1B"></a>汝小蚊蚋亦复如是。<a id="a-1C"></a>汝及余人后自当知善及不善。<a id="a-1D"></a>亦自当知是幻积聚。<a id="a-1E"></a>莫复更出此不实言。<a id="a-1F"></a>汝当默然勿学妄语。</p>
  <p id="a1G">尔时护世四王来诣佛所。<a id="a-1H"></a>大供养佛及央掘魔。<a id="a-1I"></a>设供养已。<a id="a-1J"></a>即向如来及央掘魔罗。<a id="a-1K"></a>而说偈言。</p>
  <p id="a1L">奇哉甚希有　　世雄今大战</p>
  <p id="a1M">问答第一义　　慧光除痴冥</p>
  <p id="a1N">奇哉善调御　　无上天人师</p>
  <p id="a1O">是故无量力　　号名为如来</p>
  <p id="a1P">第一钵昙摩　　清净柔软足</p>
  <p id="a1Q">尘水所不污　　是故稽首礼</p>
  <p id="a1R">我今归依佛　　一心请所愿</p>
  <p id="a1S">当令央掘魔　　受用我等钵</p>
  <p id="a1T">央掘魔今好　　犹如空中月</p>
  <p id="a1U">央掘魔庄严　　净戒光圆满</p>
  <p id="a1V">尔时央掘魔罗谓四天王言。<a id="a-1W"></a>汝是何等蚊蚋小虫。<a id="a-1X"></a>护世护世而自贡高。<a id="a-1Y"></a>唱言我当施汝天钵。<a id="a-1Z"></a>而见毁辱。<a id="a-1a"></a>汝等且待观我难事。<a id="a-1b"></a>须臾自见执持瓦器。<a id="a-1c"></a>何用如是放逸钵为。<a id="a-1d"></a>而以护世高自称举。<a id="a-1e"></a>名护世者。<a id="a-1f"></a>谓能调伏诸恶象类。<a id="a-1g"></a>非护世间护真实法。<a id="a-1h"></a>名为护世。<a id="a-1i"></a>譬如有人闻俱耆罗声。<a id="a-1j"></a>又见其形。<a id="a-1k"></a>寻复见乌而生迷惑。<a id="a-1l"></a>作是说言。<a id="a-1m"></a>俱耆罗俱耆罗。<a id="a-1n"></a>汝等如是。<a id="a-1o"></a>非法为法守护非法。<a id="a-1p"></a>如彼见乌谓俱耆罗。<a id="a-1q"></a>汝应护法莫护世间。<a id="a-1r"></a>蚊蚋四王且各默然。</p>
  <p id="a1s">尔时恶魔波旬来诣佛所。<a id="a-1t"></a>供养佛已却住一面。<a id="a-1u"></a>向央掘魔罗而说偈言。</p>
  <p id="a1v">汝今速出家　　欺诳入我城</p>
  <p id="a1w">我亦不念汝　　且令出泥犁</p>
  <p id="a1x">尔时央掘魔罗。<a id="a-1y"></a>以偈答曰。</p>
  <p id="a1z">远去贼狗魔　　蚊蚋无畏说</p>
  <p id="a20">及未被五系　　波旬宜速去</p>
  <p id="a21">莫令我须臾　　左脚蹴弊狗</p>
  <p id="a22">若空无我时　　自恣游宫殿</p>
  <p id="a23">如金翅鸟王　　处在须弥顶</p>
  <p id="a24">下观大海中　　诸龙共游戏</p>
  <p id="a25">菩萨金翅王　　游戏泥犁上</p>
  <p id="a26">快饮解脱水　　俯观苦众生</p>
  <p id="a27">贼狗魔默然　　谛听甘露法</p>
  <p id="a28">然后还天上　　随意恣所欲</p>
  <p id="a29">尔时摩醯首罗神。<a id="a-2A"></a>为如来及央掘魔罗。<a id="a-2B"></a>设大供养已却住一面。<a id="a-2C"></a>欣敬交至以偈叹言。</p>
  <p id="a2D">我今礼尊足　　欣敬说伽陀</p>
  <p id="a2E">如来妙色身　　譬如优钵罗</p>
  <p id="a2F">齿白拘牟头　　目净千叶华</p>
  <p id="a2G">智慧无染污　　净踰分陀利</p>
  <p id="a2H">奇哉央掘魔　　殊胜甚希有</p>
  <p id="a2I">住在凡夫地　　而能降伏魔</p>
  <p id="a2J">当速成正觉　　普救诸世间</p>
  <p id="a2K">尔时央掘魔罗。<a id="a-2L"></a>以偈答言。</p>
  <p id="a2M">汝是何卑趣　　妄称摩醯罗</p>
  <p id="a2N">假名为自在　　非真自在王</p>
  <p id="a2O">汝今云何知　　我住凡夫地</p>
  <p id="a2P">长牙毗舍遮　　宜速答所问</p>
  <p id="a2Q">形色尚丑陋　　有如癞病人</p>
  <p id="a2R">而为诸世间　　广说治癞方</p>
  <p id="a2S">自病不能救　　安能疗他疾</p>
  <p id="a2T">今汝小蚊蚋　　痴惑亦复然</p>
  <p id="a2U">不知自趣性　　云何知他心</p>
  <p id="a2V">而言央掘魔　　住在凡夫地</p>
  <p id="a2W">汝不应灌顶　　副他自在王</p>
  <p id="a2X">无知且默然　　须臾自当见</p>
  <p id="a2Y">尔时如来所依坐树。<a id="a-2Z"></a>其树有神。<a id="a-2a"></a>见央掘魔罗心生敬信。<a id="a-2b"></a>以偈叹言。</p>
  <p id="a2c">疾来央掘魔　　勇慧坚固士</p>
  <p id="a2d">今请服法衣　　供施汝初饭</p>
  <p id="a2e">施汝及如来　　当得第一果</p>
  <p id="a2f">尔时央掘魔罗。<a id="a-2g"></a>以偈答言。</p>
  <p id="a2h">如来未曾食　　声闻亦复然</p>
  <p id="a2i">汝今为施谁　　速说决所疑</p>
  <p id="a2j">尔时树神。<a id="a-2k"></a>以偈难言。</p>
  <p id="a2l">如来常饭食　　声闻亦复然</p>
  <p id="a2m">坚固欲出家　　不应作妄语</p>
  <p id="a2n">应当舍虚伪　　谄曲非清净</p>
  <p id="a2o">若人越一法　　是即为妄语</p>
  <p id="a2p">不度于他世　　无恶而不造</p>
  <p id="a2q">尔时央掘魔罗。<a id="a-2r"></a>以偈答言。</p>
  <p id="a2s">汝是卑下姓　　今欲何所说</p>
  <p id="a2t">汝且自观察　　女人佛所毁</p>
  <p id="a2u">世间谁妄语　　谁为真实说</p>
  <p id="a2v">谁世间贪食　　谁世间病死</p>
  <p id="a2w">如来悉具足　　大我实功德</p>
  <p id="a2x">众生不能知　　是则为妄语</p>
  <p id="a2y">不食而言食　　是则为妄语</p>
  <p id="a2z">彼尚无出家　　况复受具足</p>
  <p id="a30">不知隐覆说　　是则为妄语</p>
  <p id="a31">彼尚无出家　　况复受具足</p>
  <p id="a32">我不越一法　　而汝越无量</p>
  <p id="a33">速向天中天　　悔除虚妄语</p>
  <p id="a34">尔时树神。<a id="a-35"></a>以偈难言。</p>
  <p id="a36">汝以何因缘　　说我是卑趣</p>
  <p id="a37">未离毗舍遮　　何能知男女</p>
  <p id="a38">尔时央掘魔罗。<a id="a-39"></a>以偈答言。</p>
  <p id="a3A">譬如转轮王　　珍宝庄严座</p>
  <p id="a3B">臭狗暂卧上　　还至不净处</p>
  <p id="a3C">汝以卑陋性　　暂游方便法</p>
  <p id="a3D">还复处女身　　纵心五欲乐</p>
  <p id="a3E">汝今应方便　　速舍女狗身</p>
  <p id="a3F">莫取男女相　　当修空寂法</p>
  <p id="a3G">修习空法已　　疾得男子性</p>
  <p id="a3H">尔时尊者舍利弗大目犍连。<a id="a-3I"></a>犹如鹅王。<a id="a-3J"></a>以神通力乘虚而来。<a id="a-3K"></a>来至佛所顶礼佛足却住一面。<a id="a-3L"></a>见央掘魔罗心生随喜。<a id="a-3M"></a>时大目连以偈叹言。</p>
  <p id="a3N">超哉勇慧士　　善修殊胜业</p>
  <p id="a3O">宜速随佛去　　出家修净戒</p>
  <p id="a3P">与诸梵行者　　乘虚至祇园</p>
  <p id="a3Q">愿佛时哀许　　出家受具足</p>
  <p id="a3R">普令诸世间　　一切共瞻仰</p>
  <p id="a3S">陵虚犹鹅王　　明净如满月</p>
  <p id="a3T">尔时央掘魔罗。<a id="a-3U"></a>以偈问曰。</p>
  <p id="a3V">云何世神通　　云何神通本</p>
  <p id="a3W">神力第一尊　　速说断我疑</p>
  <p id="a3X">尔时大目犍连。<a id="a-3Y"></a>以偈答言。</p>
  <p id="a3Z">若人修净舍　　常施履屣乘</p>
  <p id="a3a">比丘持净戒　　远离不习近</p>
  <p id="a3b">如是二因缘　　疾获神通力</p>
  <p id="a3c">尔时央掘魔罗。<a id="a-3d"></a>复说偈言。</p>
  <p id="a3e">呜呼大目连　　修习蚊蚋行</p>
  <p id="a3f">不能分别知　　第一真实通</p>
  <p id="a3g">蚊蚋乘虚来　　无知宜默然</p>
  <p id="a3h">常行自他利　　愿速安众生</p>
  <p id="a3i">如是修方便　　疾获上神通</p>
  <p id="a3j">安慰说法者　　或时遭苦难</p>
  <p id="a3k">舍身为救护　　疾获上神通</p>
  <p id="a3l">我今当速行　　广度诸群生</p>
  <p id="a3m">至于只陀林　　当得大神通</p>
  <p id="a3n">如是无限量　　所谓摩诃衍</p>
  <p id="a3o">无量复无边　　所谓诸如来</p>
  <p id="a3p">尔时央掘魔罗说此偈已。<a id="a-3q"></a>即复说偈问舍利弗言。</p>
  <p id="a3r">云何舍利弗　　世间大智慧</p>
  <p id="a3s">智慧从何生　　速说决所疑</p>
  <p id="a3t">尔时舍利弗。<a id="a-3u"></a>以偈答言。</p>
  <p id="a3v">善护持五戒　　能成大智慧</p>
  <p id="a3w">命终更受身　　智慧常俱生</p>
  <p id="a3x">名闻远流布　　智慧不倾动</p>
  <p id="a3y">尔时央掘魔罗。<a id="a-3z"></a>复说偈言。</p>
  <p id="a40">佛说常不灭　　从是生大慧</p>
  <p id="a41">佛说大智慧　　从是说法生</p>
  <p id="a42">呜呼舍利弗　　修习蚊蚋行</p>
  <p id="a43">不能分别知　　真实智慧义</p>
  <p id="a44">陋哉蚊蚋慧　　无知宜默然</p>
  <p id="a45">尔时尊者阿难来诣佛所。<a id="a-46"></a>顶礼佛足却住一面。<a id="a-47"></a>见央掘魔罗心生随喜。<a id="a-48"></a>以偈叹言。</p>
  <p id="a49">善哉央掘魔　　已修殊胜业</p>
  <p id="a4A">我今发随喜　　速通九部经</p>
  <p id="a4B">尔时央掘魔罗。<a id="a-4C"></a>以偈问言。</p>
  <p id="a4D">如来称叹汝　　多闻最第一</p>
  <p id="a4E">云何世多闻　　多闻从何生</p>
  <p id="a4F">尔时阿难。<a id="a-4G"></a>以偈答言。</p>
  <p id="a4H">诵习九部经　　离悭为人说</p>
  <p id="a4I">从是获多闻　　总持不思议</p>
  <p id="a4J">尔时央掘魔罗。<a id="a-4K"></a>复说偈言。</p>
  <p id="a4L">叹说诸如来　　毕竟常不灭</p>
  <p id="a4M">是名为世间　　第一最多闻</p>
  <p id="a4N">呜呼阿难陀　　修习蚊蚋行</p>
  <p id="a4O">不能分别知　　多闻所入闻</p>
  <p id="a4P">陋哉蚊蚋持　　无知宜默然</p>
  <p id="a4Q">尔时尊者罗睺罗来诣佛所。<a id="a-4R"></a>顶礼佛足却住一面。<a id="a-4S"></a>见央掘魔罗心生随喜。<a id="a-4T"></a>以偈叹言。</p>
  <p id="a4U">善哉央掘魔　　已修胜功德</p>
  <p id="a4V">我今发随喜　　敬戒速受持</p>
  <p id="a4W">尔时央掘魔罗。<a id="a-4X"></a>以偈问言。</p>
  <p id="a4Y">如来称叹汝　　恭敬戒第一</p>
  <p id="a4Z">云何为世间　　恭敬于净戒</p>
  <p id="a4a">汝是佛爱子　　速说决我疑</p>
  <p id="a4b">尔时罗睺罗。<a id="a-4c"></a>以偈答言。</p>
  <p id="a4d">一切佛所说　　专心恭敬持</p>
  <p id="a4e">是则为世间　　第一恭敬戒</p>
  <p id="a4f">尔时央掘魔罗。<a id="a-4g"></a>复说偈言。</p>
  <p id="a4h">若说诸如来　　世间第一常</p>
  <p id="a4i">是名为世间　　最上恭敬戒</p>
  <p id="a4j">呜呼罗睺罗　　修习蚊蚋行</p>
  <p id="a4k">不能知第一　　真实恭敬戒</p>
  <p id="a4l">陋哉蚊蚋敬　　无知宜默然</p>
  <p id="a4m">尔时尊者阿那律来诣佛所。<a id="a-4n"></a>顶礼佛足却住一面。<a id="a-4o"></a>见央掘魔罗心生随喜。<a id="a-4p"></a>以偈叹言。</p>
  <p id="a4q">奇哉央掘魔　　善修殊胜业</p>
  <p id="a4r">我今发随喜　　不久得天眼</p>
  <p id="a4s">尔时央掘魔罗。<a id="a-4t"></a>以偈问言。</p>
  <p id="a4u">如来称叹汝　　天眼最第一</p>
  <p id="a4v">云何世天眼　　天眼云何生</p>
  <p id="a4w">汝今当速说　　决断我所疑</p>
  <p id="a4x">尔时阿那律。<a id="a-4y"></a>以偈答言。</p>
  <p id="a4z">常好施灯明　　说法闻化人</p>
  <p id="a50">由是获天眼　　洞视无障碍</p>
  <p id="a51">尔时央掘魔罗。<a id="a-52"></a>复说偈言。</p>
  <p id="a53">如来深法藏　　精勤方便说</p>
  <p id="a54">显示不隐覆　　究竟最胜眼</p>
  <p id="a55">呜呼阿那律　　修习蚊蚋行</p>
  <p id="a56">不能知出生　　天眼胜方便</p>
  <p id="a57">陋哉蚊蚋眼　　无知宜默然</p>
  <p id="a58">尔时尊者沙门陀娑来诣佛所。<a id="a-59"></a>顶礼佛足却住一面。<a id="a-5A"></a>见央掘魔罗心生随喜。<a id="a-5B"></a>以偈叹言。</p>
  <p id="a5C">奇哉央掘魔　　善修殊胜业</p>
  <p id="a5D">我今发随喜　　宜应修忍辱</p>
  <p id="a5E">尔时央掘魔罗。<a id="a-5F"></a>以偈问言。</p>
  <p id="a5G">云何为世间　　成就第一忍</p>
  <p id="a5H">云何生忍辱　　速说决所疑</p>
  <p id="a5I">尔时沙门陀娑。<a id="a-5J"></a>以偈答言。</p>
  <p id="a5K">栴檀涂右臂　　利刀斩左手</p>
  <p id="a5L">等心不倾动　　能生最上忍</p>
  <p id="a5M">是则名世间　　堪忍上调伏</p>
  <p id="a5N">尔时央掘魔罗。<a id="a-5O"></a>复说偈言。</p>
  <p id="a5P">若说如来藏　　显示诸世间</p>
  <p id="a5Q">无知恶邪见　　舍我须无我</p>
  <p id="a5R">言是佛正法　　闻彼说不怖</p>
  <p id="a5S">离慢舍身命　　广说如来藏</p>
  <p id="a5T">是名为世间　　堪忍上调伏</p>
  <p id="a5U">呜呼沙门陀　　修习蚊蚋行</p>
  <p id="a5V">不能知出生　　最上忍方便</p>
  <p id="a5W">蚊蚋亦堪耐　　饥渴寒热苦</p>
  <p id="a5X">陋哉蚊蚋忍　　无知宜默然</p>
  <p id="a5Y">尔时尊者满愿子来诣佛所。<a id="a-5Z"></a>顶礼佛足却住一面。<a id="a-5a"></a>见央掘魔罗心大欢喜。<a id="a-5b"></a>以偈叹言。</p>
  <p id="a5c">善哉修胜业　　我今发随喜</p>
  <p id="a5d">为一切众生　　安慰演说法</p>
  <p id="a5e">尔时央掘魔罗。<a id="a-5f"></a>以偈问言。</p>
  <p id="a5g">如来称叹汝　　说法中第一</p>
  <p id="a5h">云何说法者　　云何为知义</p>
  <p id="a5i">唯愿说法上　　时为决所疑</p>
  <p id="a5j">尔时满愿子。<a id="a-5k"></a>以偈答言。</p>
  <p id="a5l">诸佛及声闻　　圣所不得法</p>
  <p id="a5m">正觉善通达　　广为众生说</p>
  <p id="a5n">此说有何义。<a id="a-5o"></a>谓过去一切诸佛。<a id="a-5p"></a>于一切法中极方便求。<a id="a-5q"></a>不得众生界及我人寿命。<a id="a-5r"></a>现在未来一切诸佛及三世一切声闻缘觉。<a id="a-5s"></a>于一切法中极方便求亦悉不得。<a id="a-5t"></a>我亦如是为众生说。<a id="a-5u"></a>离众生界我人寿命。<a id="a-5v"></a>说无我法说空法。<a id="a-5w"></a>如是说法。</p>
  <p id="a5x">尔时央掘魔罗。<a id="a-5y"></a>谓满愿子言。<a id="a-5z"></a>呜呼满愿。<a id="a-60"></a>修蚊蚋行不知说法。<a id="a-61"></a>哀哉蚊蚋无知默然。<a id="a-62"></a>不知如来隐覆之说。<a id="a-63"></a>谓法无我。<a id="a-64"></a>堕愚痴灯如蛾投火。<a id="a-65"></a>诸佛如来所不得者。<a id="a-66"></a>谓过去一切诸佛世尊。<a id="a-67"></a>于一切众生所极方便求无如来藏不可得。<a id="a-68"></a>现在一切诸佛世尊。<a id="a-69"></a>于一切众生所极方便求无我性不可得。<a id="a-6A"></a>未来一切诸佛世尊。<a id="a-6B"></a>于一切众生所极方便求无自性不可得。<a id="a-6C"></a>三世一切声闻缘觉。<a id="a-6D"></a>于一切众生所极方便求无如来藏亦不可得。<a id="a-6E"></a>此是如来偈之正义。</p>
  <p id="a6F">复次诸佛如来所不得者。<a id="a-6G"></a>谓过去一切诸佛世尊。<a id="a-6H"></a>于一切法极方便求世间之我。<a id="a-6I"></a>如拇指粳米麻麦芥子。<a id="a-6J"></a>青黄赤白方圆长短。<a id="a-6K"></a>如是等比种种相貌。<a id="a-6L"></a>或言在心。<a id="a-6M"></a>或脐上下。<a id="a-6N"></a>或言头目及诸身分。<a id="a-6O"></a>或言遍身犹如津液。<a id="a-6P"></a>如是无量种种妄想。<a id="a-6Q"></a>如世俗修我。<a id="a-6R"></a>亦言常住安乐苏息。<a id="a-6S"></a>如是比我一切诸佛及声闻缘觉。<a id="a-6T"></a>悉皆不得正觉彼法为众生说。<a id="a-6U"></a>此是如来偈之正义。<a id="a-6V"></a>非如汝向妄想所说。<a id="a-6W"></a>复次诸佛如来所不得者。<a id="a-6X"></a>谓过去一切诸佛世尊。<a id="a-6Y"></a>极方便求如来之藏作不可得。<a id="a-6Z"></a>如来性是无作。<a id="a-6a"></a>于一切众生中无量相好清净庄严。<a id="a-6b"></a>现在一切诸佛世尊。<a id="a-6c"></a>极方便求如来之藏作不可得。<a id="a-6d"></a>如来性是无作。<a id="a-6e"></a>于一切众生中无量相好清净庄严。<a id="a-6f"></a>未来一切诸佛世尊。<a id="a-6g"></a>极方便求如来之藏作不可得。<a id="a-6h"></a>无作是如来性。<a id="a-6i"></a>于一切众生中无量相好清净庄严。<a id="a-6j"></a>三世一切声闻缘觉。<a id="a-6k"></a>有如来藏而眼不见。<a id="a-6l"></a>应说因缘。<a id="a-6m"></a>如罗睺罗敬重戒故。<a id="a-6n"></a>极视净水见虫不了。<a id="a-6o"></a>为是虫为非虫为是微尘耶。<a id="a-6p"></a>久久谛观渐见细虫。<a id="a-6q"></a>十地菩萨亦复如是。<a id="a-6r"></a>于自身中观察自性起如是如是无量诸性种种异见。<a id="a-6s"></a>如来之藏如是难入。<a id="a-6t"></a>安慰说者亦复甚难。<a id="a-6u"></a>谓于恶世极炽然时。<a id="a-6v"></a>不惜身命而为众生说如来藏。<a id="a-6w"></a>是故我说诸菩萨摩诃萨人中之雄即是如来。<a id="a-6x"></a>如阿那律天眼第一。<a id="a-6y"></a>真实明见空中鸟迹。<a id="a-6z"></a>与肉眼者俱共游行。<a id="a-70"></a>彼肉眼者所不能见。<a id="a-71"></a>信阿那律知有鸟迹。<a id="a-72"></a>肉眼愚夫声闻缘觉。<a id="a-73"></a>信佛经说有如来藏。<a id="a-74"></a>云何能见佛境界性。<a id="a-75"></a>声闻缘觉尚由他信。<a id="a-76"></a>云何生盲凡夫而能自知不从他受。</p>
  <p id="a77">我闻先佛称说此地。<a id="a-78"></a>于劫初时有四种味。<a id="a-79"></a>彼时众生食四味者于今食土。<a id="a-7A"></a>以久习故今犹不舍。<a id="a-7B"></a>曾于过去诸如来所修如来藏者。<a id="a-7C"></a>亦复如是。<a id="a-7D"></a>久修习故。<a id="a-7E"></a>今犹信乐长夜修习报如来恩又于未来说法者所闻如来藏。<a id="a-7F"></a>闻已信乐。<a id="a-7G"></a>如彼食土。<a id="a-7H"></a>非余众生。<a id="a-7I"></a>彼信乐者。<a id="a-7J"></a>是如来子报如来恩。<a id="a-7K"></a>譬如鷍鸟从久远来无有惭愧不报恩养。<a id="a-7L"></a>以宿习故今犹不舍。<a id="a-7M"></a>彼诸众生亦复如是。<a id="a-7N"></a>过去世时无有惭愧。<a id="a-7O"></a>已无惭愧今无惭愧当无惭愧。<a id="a-7P"></a>闻如来藏不生信乐。<a id="a-7Q"></a>已不信乐今不信乐当不信乐。<a id="a-7R"></a>譬如猿猴形极丑陋。<a id="a-7S"></a>常多惊怖其心躁动如水涌波。<a id="a-7T"></a>以宿习故今犹不息。<a id="a-7U"></a>彼诸众生亦复如是。<a id="a-7V"></a>去来现在心常轻躁。<a id="a-7W"></a>闻如来藏不生信乐。<a id="a-7X"></a>如鸱鸺鸟昼盲夜见好闇恶明。<a id="a-7Y"></a>彼诸众生亦复如是。<a id="a-7Z"></a>好邪恶正不乐见佛及如来藏。<a id="a-7a"></a>去来现在不生信乐。<a id="a-7b"></a>如彼鸱鸺好闇恶明。<a id="a-7c"></a>如人长夜修习邪见。<a id="a-7d"></a>染诸外道不正之说以宿习故今犹不舍。<a id="a-7e"></a>彼诸众生亦复如是。<a id="a-7f"></a>久习无我隐覆之教。<a id="a-7g"></a>如彼凡愚染诸邪说。<a id="a-7h"></a>去来现在不解密教。<a id="a-7i"></a>闻如来藏不生信乐非余众生。<a id="a-7j"></a>若人过去曾值诸佛。<a id="a-7k"></a>供养奉事闻如来藏。<a id="a-7l"></a>于弹指顷蹔得听受。<a id="a-7m"></a>缘是善业诸根纯熟。<a id="a-7n"></a>所生殊胜富贵自在。<a id="a-7o"></a>是诸众生今犹纯熟。<a id="a-7p"></a>所生殊胜富贵自在。<a id="a-7q"></a>由彼往昔曾值诸佛蹔得听闻如来藏故。<a id="a-7r"></a>于未来世闻如来藏。<a id="a-7s"></a>当复信乐如说修行。<a id="a-7t"></a>诸根纯熟富贵自在。<a id="a-7u"></a>色力具足智慧明达。<a id="a-7v"></a>梵音清净莫不爱乐。<a id="a-7w"></a>或作转轮圣王。<a id="a-7x"></a>或为王子。<a id="a-7y"></a>或为大臣。<a id="a-7z"></a>贤德具足离诸慢恣。<a id="a-80"></a>降伏睡眠精勤修学无诸放逸。<a id="a-81"></a>及余功德悉皆成就。<a id="a-82"></a>或为释梵护世四王。<a id="a-83"></a>斯由曾闻如来之藏功德所致。<a id="a-84"></a>身常安隐无病无恼。<a id="a-85"></a>寿命延长人所爱敬。<a id="a-86"></a>具足听闻如来常住大般涅槃甘露之法。<a id="a-87"></a>坚固安隐久住世间。<a id="a-88"></a>随顺世间而共娱乐。<a id="a-89"></a>知诸如来不从欲生。<a id="a-8A"></a>广为世间开示演说。<a id="a-8B"></a>以此智慧功德利益。<a id="a-8C"></a>在所生处子孙众多父母长寿。<a id="a-8D"></a>常受人天一切快乐。<a id="a-8E"></a>族姓殊胜悉皆具足。<a id="a-8F"></a>斯由闻知一切众生悉有如来常住藏故。<a id="a-8G"></a>未来现在天上人中。<a id="a-8H"></a>一切快乐常得具足。<a id="a-8I"></a>由闻如来常住藏故。<a id="a-8J"></a>若彼众生去来现在。<a id="a-8K"></a>于五趣中支节不具。<a id="a-8L"></a>轮转生死受一切苦。<a id="a-8M"></a>斯由轻慢如来藏故。<a id="a-8N"></a>若诸众生历事诸佛亲近供养。<a id="a-8O"></a>乃能得闻如来之藏。<a id="a-8P"></a>信乐听受不起诽谤。<a id="a-8Q"></a>若能如实安慰说者。<a id="a-8R"></a>当如是人即是如来。<a id="a-8S"></a>若诸众生多背诸佛者。<a id="a-8T"></a>闻如来藏则生诽谤。<a id="a-8U"></a>彼诸众生自烧种子。<a id="a-8V"></a>呜呼苦哉苦哉。<a id="a-8W"></a>不信之人于三世中甚可哀愍。<a id="a-8X"></a>诸说法者。<a id="a-8Y"></a>应如是说称扬如来常住真实。<a id="a-8Z"></a>若说法者不如是说。<a id="a-8a"></a>是则弃舍如来之藏。<a id="a-8b"></a>是人不应处师子座。<a id="a-8c"></a>如旃陀罗不应服乘大王御象。<a id="a-8d"></a>一切诸佛极方便求如来之藏生不可得。<a id="a-8e"></a>不生是佛性。<a id="a-8f"></a>于一切众生所。<a id="a-8g"></a>无量相好清净庄严。<a id="a-8h"></a>一切诸佛极方便求自性不实不可得。<a id="a-8i"></a>真实性是佛性。<a id="a-8j"></a>于一切众生所。<a id="a-8k"></a>无量相好清净庄严。<a id="a-8l"></a>一切诸佛极方便求自性无常不可得。<a id="a-8m"></a>常性是佛性。<a id="a-8n"></a>于一切众生所。<a id="a-8o"></a>无量相好清净庄严。<a id="a-8p"></a>一切诸佛极方便求如来之藏无恒不可得。<a id="a-8q"></a>恒性是佛性。<a id="a-8r"></a>于一切众生所无量相好清净庄严。<a id="a-8s"></a>一切诸佛极方便求如来之藏变易不可得。<a id="a-8t"></a>不变易性是佛性。<a id="a-8u"></a>于一切众生所无量相好清净庄严。<a id="a-8v"></a>一切诸佛极方便求如来之藏不寂静不可得。<a id="a-8w"></a>寂静性是佛性。<a id="a-8x"></a>于一切众生所无量相好清净庄严。<a id="a-8y"></a>一切诸佛极方便求如来之藏坏不可得。<a id="a-8z"></a>不坏性是佛性。<a id="a-90"></a>于一切众生所无量相好清净庄严。<a id="a-91"></a>一切诸佛极方便求如来之藏破不可得。<a id="a-92"></a>不破性是佛性。<a id="a-93"></a>于一切众生所无量相好清净庄严。<a id="a-94"></a>一切诸佛极方便求如来之藏病不可得。<a id="a-95"></a>无病性是佛性。<a id="a-96"></a>于一切众生所无量相好清净庄严。<a id="a-97"></a>一切诸佛极方便求如来之藏老死不可得。<a id="a-98"></a>不老死性是佛性。<a id="a-99"></a>于一切众生所无量相好清净庄严。<a id="a-9A"></a>一切诸佛极方便求如来之藏垢不可得。<a id="a-9B"></a>无垢性是佛性。<a id="a-9C"></a>于一切众生所无量相好清净庄严。<a id="a-9D"></a>如油杂水不可得。<a id="a-9E"></a>如是无量烦恼覆如来性。<a id="a-9F"></a>佛性杂烦恼者无有是处。<a id="a-9G"></a>而是佛性烦恼中住。<a id="a-9H"></a>如瓶中灯瓶破则现。<a id="a-9I"></a>瓶者谓烦恼。<a id="a-9J"></a>灯者谓如来藏。<a id="a-9K"></a>说如来藏者。<a id="a-9L"></a>或是如来或是菩萨或是声闻。<a id="a-9M"></a>能演说者随其所堪。<a id="a-9N"></a>或有烦恼或无烦恼。<a id="a-9O"></a>满愿当知。<a id="a-9P"></a>我说是人即是正觉。<a id="a-9Q"></a>能破受者亿烦恼瓶。<a id="a-9R"></a>然后则能自见其性。<a id="a-9S"></a>犹如掌中见阿摩勒果。<a id="a-9T"></a>譬如日月密云所覆光明不现。<a id="a-9U"></a>云翳既除光明显照。<a id="a-9V"></a>如来之藏亦复如是。<a id="a-9W"></a>烦恼所覆性不明显。<a id="a-9X"></a>出离烦恼大明普照。<a id="a-9Y"></a>佛性明净犹如日月。<a id="a-9Z"></a>哀哉满愿。<a id="a-9a"></a>修蚊蚋行不知说法。<a id="a-9b"></a>宜嘿疾去。</p>
  <p id="a9c">尔时孙陀罗难陀来诣佛所。<a id="a-9d"></a>稽首佛足却住一面。<a id="a-9e"></a>见央掘魔罗心生随喜。<a id="a-9f"></a>以偈叹言。</p>
  <p id="a9g">善哉央掘魔　　已修殊胜业</p>
  <p id="a9h">宜应方便求　　如来妙色身</p>
  <p id="a9i">尔时央掘魔罗。<a id="a-9j"></a>以偈问言。</p>
  <p id="a9k">世尊称叹汝　　端政最第一</p>
  <p id="a9l">云何为世间　　端政最殊特</p>
  <p id="a9m">何因得端政　　时说决所疑</p>
  <p id="a9n">尔时孙陀罗难陀。<a id="a-9o"></a>以偈答言。</p>
  <p id="a9p">澡手合十指　　顶礼佛舍利</p>
  <p id="a9q">常供养病人　　从是致端政</p>
  <p id="a9r">尔时央掘魔罗。<a id="a-9s"></a>复说偈言。</p>
  <p id="a9t">佛身无筋骨　　云何有舍利</p>
  <p id="a9u">如来离舍利　　胜方便法身</p>
  <p id="a9v">如来不思议　　未信令信乐</p>
  <p id="a9w">故以巧方便　　示现有舍利</p>
  <p id="a9x">方便留舍利　　是则诸佛法</p>
  <p id="a9y">世间从本来　　供养梵自在</p>
  <p id="a9z">天子及天女　　种种诸形像</p>
  <p id="aA0">以彼非归依　　建立舍利塔</p>
  <p id="aA1">若有诸众生　　解知是方便</p>
  <p id="aA2">因此方便智　　获致端政色</p>
  <p id="aA3">非如汝先说　　妄想端政因</p>
  <p id="aA4">呜呼孙陀罗　　不知妙色门</p>
  <p id="aA5">蚊蚋色具足　　无知宜默然</p>
  <p id="aA6">尔时尊者优波离来诣佛所。<a id="a-A7"></a>稽首佛足却住一面。<a id="a-A8"></a>见央掘魔罗心生随喜。<a id="a-A9"></a>以偈叹言。</p>
  <p id="aAA">奇哉央掘魔　　已修殊胜业</p>
  <p id="aAB">我今发随喜　　汝当修净律</p>
  <p id="aAC">尔时央掘魔罗。<a id="a-AD"></a>以偈问言。</p>
  <p id="aAE">如来称叹汝　　持律中第一</p>
  <p id="aAF">云何善持律　　速说决所疑</p>
  <p id="aAG">尔时优波离。<a id="a-AH"></a>以偈答言。</p>
  <p id="aAI">一切恶莫作　　诸善悉奉行</p>
  <p id="aAJ">方便修净心　　是则善持律</p>
  <p id="aAK">尔时央掘魔罗。<a id="a-AL"></a>复说偈言。</p>
  <p id="aAM">坏法毁禁戒　　非律恶比丘</p>
  <p id="aAN">应当夺六物　　一切资生具</p>
  <p id="aAO">逼迫加罚黜　　方便令调伏</p>
  <p id="aAP">梵行所应用　　斯非破戒物</p>
  <p id="aAQ">譬如大国王　　所宝护身刀</p>
  <p id="aAR">若在屠脍舍　　法应强夺取</p>
  <p id="aAS">帝王所珍器　　不应属恶人</p>
  <p id="aAT">如是梵行者　　所应受畜物</p>
  <p id="aAU">不属坏法人　　是故还摄取</p>
  <p id="aAV">是则名世间　　第一善持律</p>
  <p id="aAW">不犯突吉罗　　亦非非威仪</p>
  <p id="aAX">如是持律者　　具足如来教</p>
  <p id="aAY">如来视一切　　犹如罗睺罗</p>
  <p id="aAZ">呜呼优波离　　修习蚊蚋行</p>
  <p id="aAa">不解善持律　　无知宜默然</p>
  <p id="aAb">尔时文殊师利法王子来诣佛所。<a id="a-Ac"></a>稽首佛足却住一面。<a id="a-Ad"></a>见央掘魔罗心生随喜。<a id="a-Ae"></a>以偈叹言。</p>
  <p id="aAf">善哉央掘魔　　已修殊胜业</p>
  <p id="aAg">今当修大空　　诸法无所有</p>
  <p id="aAh">尔时央掘魔罗。<a id="a-Ai"></a>以偈问言。</p>
  <p id="aAj">文殊法王子　　汝见空第一</p>
  <p id="aAk">云何为世间　　善见空寂法</p>
  <p id="aAl">空空有何义　　时说决所疑</p>
  <p id="aAm">尔时文殊师利。<a id="a-An"></a>以偈答言。</p>
  <p id="aAo">诸佛如虚空　　虚空无有相</p>
  <p id="aAp">诸佛如虚空　　虚空无生相</p>
  <p id="aAq">诸佛如虚空　　虚空无色相</p>
  <p id="aAr">法犹如虚空　　如来妙法身</p>
  <p id="aAs">智慧如虚空　　如来大智身</p>
  <p id="aAt">如来无碍智　　不执不可触</p>
  <p id="aAu">解脱如虚空　　虚空无有相</p>
  <p id="aAv">解脱则如来　　空寂无所有</p>
  <p id="aAw">汝央掘魔罗　　云何能了知</p>
  <p id="aAx">尔时央掘魔罗。<a id="a-Ay"></a>复说偈言。</p>
  <p id="aAz">譬如有愚夫　　见雹生妄想</p>
  <p id="aB0">谓是琉璃珠　　取已执持归</p>
  <p id="aB1">置之瓶器中　　守护如真宝</p>
  <p id="aB2">不久悉融消　　空想默然住</p>
  <p id="aB3">于余真琉璃　　亦复作空想</p>
  <p id="aB4">文殊亦如是　　修习极空寂</p>
  <p id="aB5">常作空思惟　　破坏一切法</p>
  <p id="aB6">解脱实不空　　而作极空想</p>
  <p id="aB7">犹如见雹消　　滥坏余真实</p>
  <p id="aB8">汝今亦如是　　滥起极空想</p>
  <p id="aB9">见于空法已　　不空亦谓空</p>
  <p id="aBA">有异法是空　　有异法不空</p>
  <p id="aBB">一切诸烦恼　　譬如彼雨雹</p>
  <p id="aBC">一切不善坏　　犹如雹融消</p>
  <p id="aBD">如真琉璃宝　　谓如来常住</p>
  <p id="aBE">如真琉璃宝　　谓是佛解脱</p>
  <p id="aBF">虚空色是佛　　非色是二乘</p>
  <p id="aBG">解脱色是佛　　非色是二乘</p>
  <p id="aBH">云何极空相　　而言真解脱</p>
  <p id="aBI">文殊宜谛思　　莫不分别想</p>
  <p id="aBJ">譬如空聚落　　川竭瓶无水</p>
  <p id="aBK">非无彼诸器　　中虚故名空</p>
  <p id="aBL">如来真解脱　　不空亦如是</p>
  <p id="aBM">出离一切过　　故说解脱空</p>
  <p id="aBN">如来实不空　　离一切烦恼</p>
  <p id="aBO">及诸天人阴　　是故说名空</p>
  <p id="aBP">呜呼蚊蚋行　　不知真空义</p>
  <p id="aBQ">外道亦修空　　尼干宜默然</p>
  <p id="aBR">尔时文殊师利。<a id="a-BS"></a>以偈问言。</p>
  <p id="aBT">汝央掘魔罗　　以何因缘故</p>
  <p id="aBU">恐迫声闻众　　轻蔑诸佛子</p>
  <p id="aBV">纵意肄凶暴　　虓譀如猛虎</p>
  <p id="aBW">谁是蚊蚋行　　出是恶音声</p>
  <p id="aBX">尔时央掘魔罗。<a id="a-BY"></a>以偈答曰。</p>
  <p id="aBZ">譬如贫怯士　　游行旷野中</p>
  <p id="aBa">卒闻猛虎气　　恐怖急驰走</p>
  <p id="aBb">声闻缘觉人　　不知摩诃衍</p>
  <p id="aBc">趣闻菩萨香　　恐怖亦如是</p>
  <p id="aBd">譬如师子王　　处在山岩中</p>
  <p id="aBe">游步纵鸣吼　　余兽悉恐怖</p>
  <p id="aBf">如是人中雄　　菩萨师子吼</p>
  <p id="aBg">一切声闻众　　及诸缘觉兽</p>
  <p id="aBh">长夜习无我　　迷于隐覆教</p>
  <p id="aBi">设我野干鸣　　一切莫能报</p>
  <p id="aBj">况复能听闻　　无等师子吼</p>
  <p id="aBk">尔时文殊师利。<a id="a-Bl"></a>以偈问言。</p>
  <p id="aBm">汝是小蚊蚋　　兴造诣恶行</p>
  <p id="aBn">如汝是菩萨　　何处更有魔</p>
  <p id="aBo">呜呼世间人　　不能自觉知</p>
  <p id="aBp">不自省己过　　但见他人恶</p>
  <p id="aBq">汝央掘魔罗　　为作几许罪</p>
  <p id="aBr">尔时央掘魔罗。<a id="a-Bs"></a>以偈答言。</p>
  <p id="aBt">呜呼今世人　　二人坏正法</p>
  <p id="aBu">谓说唯极空　　或复说有我</p>
  <p id="aBv">如是二种人　　倾覆佛正法</p>
  <p id="aBw">呜呼汝文殊　　不知恶非恶</p>
  <p id="aBx">不知菩萨行　　蚊蚋师子异</p>
  <p id="aBy">奇哉我能知　　无畏诸菩萨</p>
  <p id="aBz">文殊今谛听　　佛叹菩萨行</p>
  <p id="aC0">譬如善幻师　　造作诸幻业</p>
  <p id="aC1">断截食众生　　以示诸大众</p>
  <p id="aC2">诸佛及菩萨　　所作皆如幻</p>
  <p id="aC3">示现变自身　　若生若涅槃</p>
  <p id="aC4">或于疾疫劫　　施身令服食</p>
  <p id="aC5">或见作火劫　　大地悉洞然</p>
  <p id="aC6">众生有常想　　示令知无常</p>
  <p id="aC7">或于刀兵劫　　示现加师旅</p>
  <p id="aC8">残贼断众命　　其数不可量</p>
  <p id="aC9">而实无恼害　　犹如幻所作</p>
  <p id="aCA">一切三千界　　令入芥子中</p>
  <p id="aCB">而无一众生　　恼逼不安隐</p>
  <p id="aCC">四海须弥山　　同入一毛孔</p>
  <p id="aCD">一切无恼逼　　现已还本处</p>
  <p id="aCE">或以一足指　　震动十方界</p>
  <p id="aCF">而不恼众生　　是则诸佛法</p>
  <p id="aCG">或为梵释主　　护世四天王</p>
  <p id="aCH">无量众像类　　安慰诸群生</p>
  <p id="aCI">王子若大臣　　聚落商人主</p>
  <p id="aCJ">长者及居士　　和合安众生</p>
  <p id="aCK">或为诸天人　　转化众邪见</p>
  <p id="aCL">现生一切生　　故名为本生</p>
  <p id="aCM">譬如造幻师　　见杀幻众生</p>
  <p id="aCN">曾不起悲叹　　呜呼是大恶</p>
  <p id="aCO">以彼工幻师　　解是幻性故</p>
  <p id="aCP">我今亦如是　　现杀化众生</p>
  <p id="aCQ">为调诸毁法　　而实无所伤</p>
  <p id="aCR">如彼佛世尊　　化现刀兵劫</p>
  <p id="aCS">我今亦如是　　善修菩萨行</p>
  <p id="aCT">呜呼汝文殊　　修习蚊蚋行</p>
  <p id="aCU">而不志龙象　　世雄大智慧</p>
  <p id="aCV">尔时世尊以一切智一切见。<a id="a-CW"></a>向文殊师利。<a id="a-CX"></a>以偈叹言。</p>
  <p id="aCY">如央掘魔说　　菩萨行如是</p>
  <p id="aCZ">当知彼非凡　　为度众生故</p>
  <p id="aCa">彼则大菩萨　　雄猛如汝等</p>
  <p id="aCb">善哉汝文殊　　当知彼功德</p>
  <p id="aCc">佛说是已。<a id="a-Cd"></a>以偈叹言。</p>
  <p id="aCe">善哉巧方便　　殊胜人中雄</p>
  <p id="aCf">安慰众生故　　现大精进力</p>
  <p id="aCg">我今当演说　　欲成阿罗汉</p>
  <p id="aCh">如是诸功德　　善业及精进</p>
  <p id="aCi">令一切众生　　究竟永安乐</p>
  <p id="aCj">尔时舍利弗白佛言。<a id="a-Ck"></a>世尊。<a id="a-Cl"></a>唯愿哀愍一切众生。<a id="a-Cm"></a>为我演说。<a id="a-Cn"></a>将欲疾成阿罗汉者。<a id="a-Co"></a>以何功德何业何精进。<a id="a-Cp"></a>饶益安乐一切众生。<a id="a-Cq"></a>尔时世尊以偈答言。</p>
  <p id="aCr">父母和合时　　子来入母胎</p>
  <p id="aCs">父母心欢喜　　得随顺功德</p>
  <p id="aCt">异精进光泽　　世间极丰壤</p>
  <p id="aCu">王得极快乐　　母致殊胜梦</p>
  <p id="aCv">子生家巨富　　怨敌悉慈心</p>
  <p id="aCw">七岁入学堂　　师徒无违诤</p>
  <p id="aCx">仆使皆欢喜　　各勤修家业</p>
  <p id="aCy">至年满二十　　六畜悉无诤</p>
  <p id="aCz">相视如父母　　香乳皆盈溢</p>
  <p id="aD0">大哉贤明子　　无贪嗔嫉慢</p>
  <p id="aD1">谄曲及虚伪　　过言加恼害</p>
  <p id="aD2">小儿不威仪　　众恶不善业</p>
  <p id="aD3">慈孝供二亲　　诸尊及师保</p>
  <p id="aD4">若见诸耆长　　合掌致恭敬</p>
  <p id="aD5">怀纳诸中年　　幼则同游戏</p>
  <p id="aD6">施敬善周急　　子爱诸苦人</p>
  <p id="aD7">诫恶知惭愧　　常慕修正法</p>
  <p id="aD8">不习戏幻术　　常乐见诸佛</p>
  <p id="aD9">务诵诸经律　　善学诸明处</p>
  <p id="aDA">远酒离博奕　　恭敬诸最胜</p>
  <p id="aDB">眠食知止足　　不乐诸不净</p>
  <p id="aDC">天人所爱念　　一切悉欣敬</p>
  <p id="aDD">如是大功德　　无量不可譬</p>
  <p id="aDE">是将成正觉　　功德业精进</p>
  <p id="aDF">舍利弗当知　　是央掘魔罗</p>
  <p id="aDG">有如是像类　　当疾成正觉</p>
  <p id="aDH">云何如是人　　当复有诸恶</p>
  <p id="aDI">彼更有无量　　奇特诸功德</p>
  <p id="aDJ">雄杰如文殊　　超绝非常类</p>
  <p id="aDK">视一切众生　　犹如一子想</p>
  <p id="aDL">当知央掘魔　　菩萨摩诃萨</p>
  <p id="aDM">誓度诸未度　　世间是我有</p>
  <p id="aDN">若欲发胜愿　　普济诸世间</p>
  <p id="aDO">而作不善行　　则无有是处</p>
  <p id="aDP">尔时世尊。<a id="a-DQ"></a>复说偈言。</p>
  <p id="aDR">现作日月天　　梵王众生主</p>
  <p id="aDS">地水火风空　　如是无量德</p>
  <p id="aDT">菩萨人中雄　　以此度众生</p>
  <p id="aDU">尔时大目犍连。<a id="a-DV"></a>以偈叹言。</p>
  <p id="aDW">奇哉央掘魔　　如是大功德</p>
  <p id="aDX">暂见佛世尊　　超度一切有</p>
  <p id="aDY">尔时央掘魔罗。<a id="a-DZ"></a>以偈答言。</p>
  <p id="aDa">云何大目连　　颇有诸众生</p>
  <p id="aDb">不见佛世尊　　能知正法耶</p>
  <p id="aDc">尔时大目犍连。<a id="a-Dd"></a>以偈答言。</p>
  <p id="aDe">如佛世尊说　　病人有三种</p>
  <p id="aDf">云何名为三　　邪正定不定</p>
  <p id="aDg">云何为邪定　　谓佛不能化</p>
  <p id="aDh">云何为正定　　谓大迦葉等</p>
  <p id="aDi">如来未出世　　依佛入实法</p>
  <p id="aDj">尔时央掘魔罗。<a id="a-Dk"></a>复说偈言。</p>
  <p id="aDl">汝莫作是说　　上座大迦葉</p>
  <p id="aDm">如来未出世　　能入真实法</p>
  <p id="aDn">所以然者何　　如来当住世</p>
  <p id="aDo">若人依正法　　佛常住其舍</p>
  <p id="aDp">譬如雨河流　　无雨亦水流</p>
  <p id="aDq">智者巧方便　　应当善观察</p>
  <p id="aDr">无雨河水流　　终无有是处</p>
  <p id="aDs">当知上有雨　　是故流不绝</p>
  <p id="aDt">如是大目连　　世间出世间</p>
  <p id="aDu">一切诸胜法　　斯皆从佛流</p>
  <p id="aDv">是故大迦葉　　依佛得出家</p>
  <p id="aDw">尔时大目连。<a id="a-Dx"></a>以偈问言。</p>
  <p id="aDy">若有诸如来　　常住于世间</p>
  <p id="aDz">我及余众生　　何故此不见</p>
  <p id="aE0">尔时央掘魔罗。<a id="a-E1"></a>以偈答言。</p>
  <p id="aE2">但令迦葉知　　犹如余处雨</p>
  <p id="aE3">是故世无佛　　众生不自度</p>
  <p id="aE4">面睹诸如来　　然后得解脱</p>
  <p id="aE5">譬如有士夫　　入于闇室禅</p>
  <p id="aE6">日月光来照　　而彼不睹见</p>
  <p id="aE7">如是大目连　　莫言世无佛</p>
  <p id="aE8">一切诸如来　　常住于世间</p>
  <p id="aE9">济度诸群生　　出家受具足</p>
  <p id="aEA">是故唯邪正　　无有不定聚</p>
  <p id="aEB">尔时大目连。<a id="a-EC"></a>以偈问言。</p>
  <p id="aED">世间有五戒　　佛出世亦然</p>
  <p id="aEE">尔时央掘魔罗。<a id="a-EF"></a>以偈答言。</p>
  <p id="aEG">乃至世间有　　随顺戒威仪</p>
  <p id="aEH">世间出世间　　当知皆佛说</p>
  <p id="aEI">尔时大目连。<a id="a-EJ"></a>以偈问言。</p>
  <p id="aEK">云何世间病　　分别说三种</p>
  <p id="aEL">或有医治差　　或不得医差</p>
  <p id="aEM">或复有病人　　虽得医不差</p>
  <p id="aEN">是故诸病人　　分别有三种</p>
  <p id="aEO">尔时央掘魔罗。<a id="a-EP"></a>以偈答言。</p>
  <p id="aEQ">是义则不然　　不应说三种</p>
  <p id="aER">可治不可治　　唯二无有三</p>
  <p id="aES">若作三分别　　亦是声闻乘</p>
  <p id="aET">若诸声闻乘　　佛说蚊蚋乘</p>
  <p id="aEU">以彼无知故　　分别有三种</p>
  <p id="aEV">所言邪定者　　谓彼一阐提</p>
  <p id="aEW">正定谓如来　　菩萨及二乘</p>
  <p id="aEX">目连应当知　　二种甚希有</p>
  <p id="aEY">所谓佛世尊　　及与一阐提</p>
  <p id="aEZ">如来最上处　　于上更无余</p>
  <p id="aEa">第一极卑鄙　　所谓一阐提</p>
  <p id="aEb">譬如大菩萨　　满十波罗蜜</p>
  <p id="aEc">阐提亦如是　　具足十恶行</p>
  <p id="aEd">菩萨舍身施　　头目血髓脑</p>
  <p id="aEe">积骨踰须弥　　过是不可数</p>
  <p id="aEf">阐提亦如是　　具足恶行施</p>
  <p id="aEg">生于饿鬼趣　　贪欲极炽然</p>
  <p id="aEh">念念贪欲心　　众多女人应</p>
  <p id="aEi">亦生众多子　　长夜不得乐</p>
  <p id="aEj">饥渴苦所逼　　还自食其子</p>
  <p id="aEk">复有余饿鬼　　变作婆罗门</p>
  <p id="aEl">宿世恶业缘　　来从索子食</p>
  <p id="aEm">即施恣所欲　　或复自食身</p>
  <p id="aEn">如是一阐提　　恶行得满足</p>
  <p id="aEo">是故佛世尊　　无上处希有</p>
  <p id="aEp">极下处希有　　所谓一阐提</p>
  <p id="aEq">邪定是阐提　　正定是如来</p>
  <p id="aEr">住地诸菩萨　　及声闻缘觉</p>
  <p id="aEs">尔时世尊向央掘魔罗。<a id="a-Et"></a>而说偈言。</p>
  <p id="aEu">汝来央掘魔　　出家受三归</p>
  <p id="aEv">尔时央掘魔罗。<a id="a-Ew"></a>以偈答言。</p>
  <p id="aEx">此乘是大乘　　说名无碍智</p>
  <p id="aEy">一乘一归依　　佛第一义依</p>
  <p id="aEz">佛法是一义　　如来妙法身</p>
  <p id="aF0">僧者说如来　　如来即是僧</p>
  <p id="aF1">法及比丘僧　　二是方便依</p>
  <p id="aF2">如来非方便　　是第一义依</p>
  <p id="aF3">是故我今日　　归依于如来</p>
  <p id="aF4">于诸归依中　　如来真实依</p>
  <p id="aF5">如欲食兴蕖　　应当取真实</p>
  <p id="aF6">舍真食虚伪　　自他无利益</p>
  <p id="aF7">如是愚痴人　　千医莫能救</p>
  <p id="aF8">如是舍一依　　修习方便依</p>
  <p id="aF9">是则群痴众　　千佛不能救</p>
  <p id="aFA">尔时世尊告央掘魔罗。<a id="a-FB"></a>汝当受持童真净戒。<a id="a-FC"></a>(童真是沙弥别名戒梵本云式叉式叉宋言学亦言随顺无违)</p>
  <p id="aFD">尔时央掘魔罗。<a id="a-FE"></a>以偈问言。</p>
  <p id="aFF">云何为童真　　云何具足戒</p>
  <p id="aFG">云何真沙门　　云何为福田</p>
  <p id="aFH">尔时世尊默然而住。</p>
  <p id="aFI">央掘魔罗复说偈言。</p>
  <p id="aFJ">若不知一依　　是第一义依</p>
  <p id="aFK">不能知二依　　方便所建立</p>
  <p id="aFL">当知如是人　　是世间童真</p>
  <p id="aFM">未受具足戒　　云何是沙门</p>
  <p id="aFN">不知一归依　　云何净归依</p>
  <p id="aFO">若不知如来　　是第一义依</p>
  <p id="aFP">不清净归依　　云何为沙门</p>
  <p id="aFQ">不知真实依　　云何为福田</p>
  <p id="aFR">于是二归依　　真实及方便</p>
  <p id="aFS">不善知差别　　是则世童真</p>
  <p id="aFT">尔时世尊告央掘魔罗。<a id="a-FU"></a>汝当受持不杀生戒。</p>
  <p id="aFV">央掘魔罗以偈答言。</p>
  <p id="aFW">我今定不能　　受持不杀戒</p>
  <p id="aFX">我当常受持　　断绝众生命</p>
  <p id="aFY">所言众生者　　无量诸烦恼</p>
  <p id="aFZ">若能常害彼　　是名持杀戒</p>
  <p id="aFa">尔时世尊复告之言。<a id="a-Fb"></a>汝当受持不妄语戒。</p>
  <p id="aFc">央掘魔罗以偈答言。</p>
  <p id="aFd">我今定不能　　受持不妄语</p>
  <p id="aFe">常于一切法　　受持妄说句</p>
  <p id="aFf">受持虚妄说　　是则诸佛法</p>
  <p id="aFg">所言为妄者　　一切诸法空</p>
  <p id="aFh">复有虚妄法　　声闻及缘觉</p>
  <p id="aFi">菩萨之所行　　随顺世间事</p>
  <p id="aFj">复有虚妄法　　我出于世间</p>
  <p id="aFk">受持具足戒　　得成阿罗汉</p>
  <p id="aFl">我受诸饮食　　建立他施事</p>
  <p id="aFm">或往来经行　　九道流诸漏</p>
  <p id="aFn">我受用革屣　　杨枝及服药</p>
  <p id="aFo">饥渴或睡眠　　剪爪剃须发</p>
  <p id="aFp">身中种种患　　随病服诸药</p>
  <p id="aFq">我当般涅槃　　如薪尽火灭</p>
  <p id="aFr">如是等一切　　诸余虚伪法</p>
  <p id="aFs">乃至我方便　　周行于世间</p>
  <p id="aFt">常于尔所时　　不净此妄语</p>
  <p id="aFu">今说实及谛　　目连宜善听</p>
  <p id="aFv">若实若谛者　　所谓如来藏</p>
  <p id="aFw">第一义常身　　佛不思议身</p>
  <p id="aFx">第一不变易　　恒身亦复然</p>
  <p id="aFy">第一义静身　　妙法身真实</p>
  <p id="aFz">如是不思议　　彼身云何现</p>
  <p id="aG0">是故伪法生　　则是诸佛教</p>
  <p id="aG1">离一切虚伪　　是故说名佛</p>
  <p id="aG2">譬如牧牛人　　犊子若死时</p>
  <p id="aG3">取皮覆余犊　　悦母令欢喜</p>
  <p id="aG4">如来亦如是　　随顺世间行</p>
  <p id="aG5">若于聋人中　　云现作聋像</p>
  <p id="aG6">而为彼说法　　如彼牧牛者</p>
  <p id="aG7">众生作是念　　如来同世间</p>
  <p id="aG8">如彼牧牛者　　无量诸像类</p>
  <p id="aG9">种种巧方便　　引导诸群生</p>
  <p id="aGA">若彼牧牛人　　示余真犊子</p>
  <p id="aGB">彼乳则不下　　是故设方便</p>
  <p id="aGC">如来亦如是　　若现自性身</p>
  <p id="aGD">一切诸世间　　其谁堪任见</p>
  <p id="aGE">故以巧方便　　示现随世间</p>
  <p id="aGF">普令得解脱　　是则诸佛法</p>
  <p id="aGG">是故我从今　　当行虚伪事</p>
  <p id="aGH">乃至杀众生　　一切虚妄际</p>
  <p id="aGI">不受离虚妄　　则我戒清净</p>
  <p id="aGJ">尔时世尊告央掘魔罗。<a id="a-GK"></a>汝今当受不饮酒戒。</p>
  <p id="aGL">央掘魔罗以偈答言。</p>
  <p id="aGM">我今亦不能　　受持不饮酒</p>
  <p id="aGN">常受饮酒戒　　长夜恒纵逸</p>
  <p id="aGO">由是大叫呼　　宛转遍五道</p>
  <p id="aGP">一向极快乐　　是则名为酒</p>
  <p id="aGQ">从彼大乘生　　无上佛藏酒</p>
  <p id="aGR">是酒我今饮　　自足劝众生</p>
  <p id="aGS">常住不变易　　欢喜叹善哉</p>
  <p id="aGT">八声大宣唱　　酣醉无终极</p>
  <p id="aGU">尔时世尊告央掘魔罗。<a id="a-GV"></a>汝今当受不淫净戒。</p>
  <p id="aGW">央掘魔罗以偈答言。</p>
  <p id="aGX">我今亦不能　　受持不淫戒</p>
  <p id="aGY">我当常受持　　贪着他所爱</p>
  <p id="aGZ">恒游淫女舍　　与彼相娱乐</p>
  <p id="aGa">三昧乐为妻　　真谛法为子</p>
  <p id="aGb">慈悲心为女　　以空为舍宅</p>
  <p id="aGc">无量波罗蜜　　以为高广床</p>
  <p id="aGd">侍卫诸烦恼　　隐覆说为食</p>
  <p id="aGe">总持为园苑　　七觉华庄严</p>
  <p id="aGf">法语为林树　　解脱智为果</p>
  <p id="aGg">是等名世间　　第一胜娱乐</p>
  <p id="aGh">慧者自性法　　非是愚境界</p>
  <p id="aGi">尔时世尊告央掘魔罗。<a id="a-Gj"></a>汝今当受离不与取戒。</p>
  <p id="aGk">央掘魔罗以偈答言。</p>
  <p id="aGl">我今亦不能　　受持不盗戒</p>
  <p id="aGm">常受不与取　　劫盗他财物</p>
  <p id="aGn">不与者菩提　　无有授与者</p>
  <p id="aGo">不与而自取　　故我不与取</p>
  <p id="aGp">佛坐菩提树　　不得亦不失</p>
  <p id="aGq">此是自性法　　最胜无有上</p>
  <p id="aGr">尔时佛告央掘魔罗。<a id="a-Gs"></a>汝今当受不歌舞戒。</p>
  <p id="aGt">央掘魔罗以偈答言。</p>
  <p id="aGu">我常习舞乐　　歌乾闼婆偈</p>
  <p id="aGv">宣示如来藏　　嗟叹称善哉</p>
  <p id="aGw">于彼诸佛所　　闻如来常住</p>
  <p id="aGx">恒以妙音诵　　大乘修多罗</p>
  <p id="aGy">犹如紧那罗　　乾闼婆伎乐</p>
  <p id="aGz">无量众妙音　　供养诸经卷</p>
  <p id="aH0">若彼诸众生　　常兴是供养</p>
  <p id="aH1">诸佛悉受记　　未来同一号</p>
 </body>
</html>