<!doctype html>
<html id="z3IBU1eUx" data-ver="783">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">无所有菩萨经卷第二</h1>
  <p id="a2">世尊。<a id="a-3"></a>我于彼时。<a id="a-4"></a>复见彼诸听法大众。<a id="a-5"></a>以天人花及众宝物。<a id="a-6"></a>而散佛上及诸菩萨而听法已。<a id="a-7"></a>复更出生种种音乐杂色衣服。<a id="a-8"></a>供养世尊。<a id="a-9"></a>以诸衣服覆世尊上。<a id="a-A"></a>还坐本处而共听法。<a id="a-B"></a>世尊。<a id="a-C"></a>我于彼时复作是念。<a id="a-D"></a>呜呼诸佛神通无碍。<a id="a-E"></a>思惟信入随顺而行。<a id="a-F"></a>世尊。<a id="a-G"></a>我闻此说无碍法声。<a id="a-H"></a>即入觉知。<a id="a-I"></a>而说偈言。</p>
  <p id="aJ">我觉寂静时　　无有障碍处</p>
  <p id="aK">即脱一切苦　　而得不动乐</p>
  <p id="aL">世尊。<a id="a-M"></a>我于彼时复于空中。<a id="a-N"></a>见如来身闻说是言。<a id="a-O"></a>汝善男子。<a id="a-P"></a>汝莫舍意。<a id="a-Q"></a>汝应更信诸佛神通勤求信入。<a id="a-R"></a>汝善男子。<a id="a-S"></a>汝于长夜无智愚痴。<a id="a-T"></a>恒为欺诳受苦恼故。<a id="a-U"></a>世尊。<a id="a-V"></a>我于彼时闻是语已。<a id="a-W"></a>复生恐怖身毛皆竖。<a id="a-X"></a>一心思惟求佛神通。<a id="a-Y"></a>我思惟时。<a id="a-Z"></a>即见三千大千世界。<a id="a-a"></a>所有草木树林花果皆悉开敷。<a id="a-b"></a>好色香洁甚可爱乐。<a id="a-c"></a>世间天人阿修罗等以花散佛。<a id="a-d"></a>而供养已还没不现。<a id="a-e"></a>复有诸果香洁无比。<a id="a-f"></a>复见世尊左手执钵。<a id="a-g"></a>以取诸果满于钵中。<a id="a-h"></a>又见世尊于脐中出诸化菩萨。<a id="a-i"></a>从于钵中而取果已。<a id="a-j"></a>遍至十方阿僧祇等诸世界中。<a id="a-k"></a>授与无量诸佛世尊。<a id="a-l"></a>彼世尊钵皆悉盈满。<a id="a-m"></a>我见彼佛世尊食时。<a id="a-n"></a>脐中复出诸化菩萨。<a id="a-o"></a>身皆金色众相庄严。<a id="a-p"></a>从身出已我复见彼诸世界中。<a id="a-q"></a>有诸菩萨及诸众生。<a id="a-r"></a>以彼诸果奉献供养。<a id="a-s"></a>既奉献已见彼食时。<a id="a-t"></a>彼等食已皆悉得成如来形相。<a id="a-u"></a>至余世界无佛之处。<a id="a-v"></a>于彼演说般若波罗蜜法要。<a id="a-w"></a>教化成熟无量众生住于菩提。<a id="a-x"></a>诸佛法中勤修不断。<a id="a-y"></a>为说法故彼等还没。<a id="a-z"></a>如来钵中果还盈满。<a id="a-10"></a>复见此果从钵出已。<a id="a-11"></a>供养一切世间众生。<a id="a-12"></a>充润自身皆至佛所。<a id="a-13"></a>顶礼佛足右绕三匝。<a id="a-14"></a>合掌恭敬却住一面。<a id="a-15"></a>从世尊所闻无所有解释法相。<a id="a-16"></a>一心听受更无所见。<a id="a-17"></a>更无有智。<a id="a-18"></a>世尊。<a id="a-19"></a>我亦如是听入随顺如所说行。<a id="a-1A"></a>我如是知我身与佛。<a id="a-1B"></a>及此大众空无可说。<a id="a-1C"></a>如是念时有一佛像。<a id="a-1D"></a>起语我言。<a id="a-1E"></a>汝善男子。<a id="a-1F"></a>此是诸佛大德神通。<a id="a-1G"></a>我于彼时所得诸想我想不行。<a id="a-1H"></a>亦无欢喜亦不怯弱。<a id="a-1I"></a>我唯信入诸佛神通。<a id="a-1J"></a>如是思惟。<a id="a-1K"></a>愿诸众生未入者入。<a id="a-1L"></a>未度者度。<a id="a-1M"></a>我发是心。<a id="a-1N"></a>愿诸众生于佛神通圆满无缺。<a id="a-1O"></a>我时亦复无众生想。<a id="a-1P"></a>然我于佛大神通不可破坏。<a id="a-1Q"></a>为诸众生及此大众令成熟故。<a id="a-1R"></a>作如是言。<a id="a-1S"></a>呜呼诸佛大德神通。<a id="a-1T"></a>如是希有我今乃见。<a id="a-1U"></a>然佛神通亦无增减。<a id="a-1V"></a>彼时复见空中有佛。<a id="a-1W"></a>作如是言。<a id="a-1X"></a>汝善男子。<a id="a-1Y"></a>更求信入诸佛神通。<a id="a-1Z"></a>世尊。<a id="a-1a"></a>我于彼时一心信入诸佛神通。<a id="a-1b"></a>一心念时即见诸佛神通力故。<a id="a-1c"></a>一切众生即一众生一众生即一切众生。<a id="a-1d"></a>然彼一切我亦不见。<a id="a-1e"></a>世尊。<a id="a-1f"></a>我于彼时作如是念。<a id="a-1g"></a>诸佛神通不可思议。<a id="a-1h"></a>如我见佛大神通等。<a id="a-1i"></a>我于彼时更求诸佛。<a id="a-1j"></a>大德神通亦无厌足。<a id="a-1k"></a>我求彼时更转信入更复专念。<a id="a-1l"></a>思惟触证令增广故。<a id="a-1m"></a>世尊。<a id="a-1n"></a>我于彼时见此三千大千世界四方所有毗富罗山。<a id="a-1o"></a>佛及四众天人修罗。<a id="a-1p"></a>诸世界等皆成大海。<a id="a-1q"></a>清净无浊更无余相。<a id="a-1r"></a>世尊。<a id="a-1s"></a>我于彼时复作是念。<a id="a-1t"></a>呜呼诸佛神通如是。<a id="a-1u"></a>世尊。<a id="a-1v"></a>我念佛神通时即见世尊。<a id="a-1w"></a>坐彼水中而水不着。<a id="a-1x"></a>我复见有庵摩罗果。<a id="a-1y"></a>及菩提果无所缺坏。<a id="a-1z"></a>绕佛三匝住在佛前。<a id="a-20"></a>佛为说法。<a id="a-21"></a>复说诸佛大神通等。<a id="a-22"></a>为说法时成菩萨形。<a id="a-23"></a>顶礼佛已即没不现。<a id="a-24"></a>复见世尊在毗富罗山为众说法。<a id="a-25"></a>如是略说乃至成火。<a id="a-26"></a>又成萤火。<a id="a-27"></a>又复成风大毗罗果。<a id="a-28"></a>是则成地如大母指。<a id="a-29"></a>一切世间即一世间。<a id="a-2A"></a>一世间即一切世间。<a id="a-2B"></a>彼诸世间复成无智彼则真体。<a id="a-2C"></a>我于彼时于佛神通如是触证。<a id="a-2D"></a>思惟是已不生疑惑。<a id="a-2E"></a>亦不恐怖心虑不行。<a id="a-2F"></a>尔时有一如来形像在我前住。<a id="a-2G"></a>而谓我言。<a id="a-2H"></a>汝善男子。<a id="a-2I"></a>于几时行六波罗蜜。<a id="a-2J"></a>而能信此佛大神通广思惟证。<a id="a-2K"></a>世尊。<a id="a-2L"></a>我于彼时白彼佛言。<a id="a-2M"></a>如所言六波罗蜜者。<a id="a-2N"></a>为是何谓。<a id="a-2O"></a>彼告我言。<a id="a-2P"></a>所谓檀波罗蜜。<a id="a-2Q"></a>尸波罗蜜。<a id="a-2R"></a>羼提波罗蜜。<a id="a-2S"></a>毗梨耶波罗蜜。<a id="a-2T"></a>禅波罗蜜。<a id="a-2U"></a>般若波罗蜜。<a id="a-2V"></a>汝善男子。<a id="a-2W"></a>如是名为六波罗蜜。<a id="a-2X"></a>行已当得证入诸佛大神通中。<a id="a-2Y"></a>汝已成佛大神通已。<a id="a-2Z"></a>我时白言。<a id="a-2a"></a>是故世间诸天及人阿修罗等听我今说。<a id="a-2b"></a>现今世尊为我证明。<a id="a-2c"></a>于诸法中得无碍智。<a id="a-2d"></a>世尊现知如我今说。<a id="a-2e"></a>我未曾行六波罗蜜。<a id="a-2f"></a>而得证于佛大神通。<a id="a-2g"></a>我今始闻六波罗蜜。<a id="a-2h"></a>我本前际堕黑闇中不可得知。<a id="a-2i"></a>今见世尊及无所有菩萨所问。<a id="a-2j"></a>世尊解释。<a id="a-2k"></a>我既闻已于诸法中无复黑闇。<a id="a-2l"></a>于诸阴聚分别法中得无所著。<a id="a-2m"></a>而说偈言。</p>
  <p id="a2n">我得寂静智　　无复有所著</p>
  <p id="a2o">今已脱诸苦　　现得不动乐</p>
  <p id="a2p">寂静无比智　　寂无有所寂</p>
  <p id="a2q">为何事布施　　多百尔所劫</p>
  <p id="a2r">我无布施行　　已证无比寂</p>
  <p id="a2s">布施中何作　　彼施不为寂</p>
  <p id="a2t">寂静无比智　　寂无有寂处</p>
  <p id="a2u">为何事持戒　　多百尔所劫</p>
  <p id="a2v">我今不持戒　　已证无比寂</p>
  <p id="a2w">寂中无持戒　　戒亦不为寂</p>
  <p id="a2x">已知无比寂　　所寂无寂处</p>
  <p id="a2y">为何事修忍　　多百尔所劫</p>
  <p id="a2z">我今不修忍　　已证无比寂</p>
  <p id="a30">寂中何所忍　　忍亦不为寂</p>
  <p id="a31">已知无比寂　　所寂无寂处</p>
  <p id="a32">为何而精进　　多百尔所劫</p>
  <p id="a33">我不行精进　　已证无比寂</p>
  <p id="a34">寂中用进为　　寂灭无精进</p>
  <p id="a35">已知无比寂　　所寂无寂处</p>
  <p id="a36">为何而修禅　　多百尔所劫</p>
  <p id="a37">我今不修禅　　已证无比寂</p>
  <p id="a38">于中用禅为　　寂中无禅定</p>
  <p id="a39">已知无比寂　　所寂无寂处</p>
  <p id="a3A">为何修智慧　　多百尔所劫</p>
  <p id="a3B">我未修智慧　　已知无比寂</p>
  <p id="a3C">于中用智为　　寂中无智慧</p>
  <p id="a3D">何用施戒忍　　精进及禅定</p>
  <p id="a3E">智慧等诸度　　何用多所行</p>
  <p id="a3F">我以无智故　　已知寂无比</p>
  <p id="a3G">于中智何作　　寂中无用智</p>
  <p id="a3H">愿为我解释　　所有诸法中</p>
  <p id="a3I">一切智自在　　尊无不知者</p>
  <p id="a3J">彼问此义已　　两足尊为释</p>
  <p id="a3K">如实真如等　　不散亦不合</p>
  <p id="a3L">不取亦不舍　　汝今应当知</p>
  <p id="a3M">于中及自他　　当更无有疑</p>
  <p id="a3N">知佛神通已　　则离于我想</p>
  <p id="a3O">亦复无言说　　自身舍无上</p>
  <p id="a3P">觉佛神通已　　一切罪皆灭</p>
  <p id="a3Q">灭已无热恼　　故名持戒者</p>
  <p id="a3R">闻佛神通已　　彼言大神通</p>
  <p id="a3S">如实无思虑　　彼名忍辱者</p>
  <p id="a3T">觉佛神通已　　彼心无怯弱</p>
  <p id="a3U">更复生精进　　故名精进者</p>
  <p id="a3V">觉佛神通已　　彼心不散乱</p>
  <p id="a3W">舍一切诸相　　故名禅定者</p>
  <p id="a3X">觉佛神通已　　彼不着三界</p>
  <p id="a3Y">越超诸障碍　　故名智度者</p>
  <p id="a3Z">是行一切处　　诸度调伏者</p>
  <p id="a3a">觉知一切佛　　是名佛神通</p>
  <p id="a3b">尔时恶心难调害人者。<a id="a-3c"></a>白佛言。<a id="a-3d"></a>世尊。<a id="a-3e"></a>一一诸佛法教难觉。<a id="a-3f"></a>微少智者更深思惟。<a id="a-3g"></a>而说偈言。</p>
  <p id="a3h">若有闻触证　　云何觉神通</p>
  <p id="a3i">彼当能满足　　是等诸六度</p>
  <p id="a3j">及助菩提法　　何谓佛神通</p>
  <p id="a3k">有何实体相　　彼有何色住</p>
  <p id="a3l">云何而得证</p>
  <p id="a3m">尔时世尊。<a id="a-3n"></a>以偈报彼恶心难调害人者言。</p>
  <p id="a3o">若有自觉知　　自已无众生</p>
  <p id="a3p">一切法中智　　彼是佛神通</p>
  <p id="a3q">众生有着心　　教于空法中</p>
  <p id="a3r">如是教众生　　当得佛神通</p>
  <p id="a3s">众生有着心　　当一心普觉</p>
  <p id="a3t">亦不当发心　　此是佛神通</p>
  <p id="a3u">所有诸佛刹　　即知一佛刹</p>
  <p id="a3v">彼此不相入　　此是佛神通</p>
  <p id="a3w">知诸法不生　　能发菩提心</p>
  <p id="a3x">诸众生一生　　故言佛神通</p>
  <p id="a3y">忍言为神通　　忍法体亦尽</p>
  <p id="a3z">入于一切法　　亦无有所住</p>
  <p id="a40">彼住佛神通　　一切法无疑</p>
  <p id="a41">无疑无生法　　故彼得授记</p>
  <p id="a42">成熟众生故　　当清净佛刹</p>
  <p id="a43">于多劫修行　　当得佛智故</p>
  <p id="a44">觉知诸佛空　　一切最为上</p>
  <p id="a45">度佛法彼岸　　成熟众生故</p>
  <p id="a46">佛声及神通　　文义皆能证</p>
  <p id="a47">于秘密教中　　即得度彼岸</p>
  <p id="a48">无边不可取　　亦无遍知者</p>
  <p id="a49">如是佛神通　　无复有边际</p>
  <p id="a4A">若自此证已　　即是胜布施</p>
  <p id="a4B">一切施中上　　更不生恶处</p>
  <p id="a4C">能行一切施　　彼常行施时</p>
  <p id="a4D">无有分别知　　亦无有所住</p>
  <p id="a4E">觉知是教已　　彼无物不舍</p>
  <p id="a4F">于一切生中　　是故舍一切</p>
  <p id="a4G">若闻此法已　　能舍于我想</p>
  <p id="a4H">取已无所著　　是为最上檀</p>
  <p id="a4I">闻已无热恼　　身心得寂静</p>
  <p id="a4J">是为最上戒　　更无有胜者</p>
  <p id="a4K">于一空法中　　无忍无诤竞</p>
  <p id="a4L">是为最胜忍　　于中无上者</p>
  <p id="a4M">知诸法空已　　无有怯弱心</p>
  <p id="a4N">是为胜精进　　于中无过者</p>
  <p id="a4O">于空常不乱　　一切心发觉</p>
  <p id="a4P">此是快禅定　　唯声中示现</p>
  <p id="a4Q">若于空不怖　　一切智无想</p>
  <p id="a4R">离睡眠无知　　是智为最上</p>
  <p id="a4S">是等诸度行　　入于是教中</p>
  <p id="a4T">若知无言说　　彼即度诸度</p>
  <p id="a4U">不坏于诸法　　亦无有逼恼</p>
  <p id="a4V">彼即知正法　　无功用智定</p>
  <p id="a4W">不坏于诸法　　亦无有逼迫</p>
  <p id="a4X">无知寂静故　　度于施彼岸</p>
  <p id="a4Y">若不坏诸法　　亦不逼诸法</p>
  <p id="a4Z">此是最胜戒　　一切戒中上</p>
  <p id="a4a">若不破坏物　　于非法亦然</p>
  <p id="a4b">如是无疑已　　更不堕恶道</p>
  <p id="a4c">若忍无尽故　　觉一切有为</p>
  <p id="a4d">此是最胜忍　　断一切斗诤</p>
  <p id="a4e">常习近是忍　　昼夜不休息</p>
  <p id="a4f">如是身触证　　当得可喜色</p>
  <p id="a4g">若修习空时　　不生劳倦意</p>
  <p id="a4h">是即上精进　　舍一切懈怠</p>
  <p id="a4i">如是彼精进　　若能身触已</p>
  <p id="a4j">即名上精进　　一切无过者</p>
  <p id="a4k">不着于空法　　及与禅寂灭</p>
  <p id="a4l">此是最胜空　　远离诸觉观</p>
  <p id="a4m">是中禅喜者　　彼舍诸烦恼</p>
  <p id="a4n">如是身触已　　即无有轻躁</p>
  <p id="a4o">若于内外法　　无所有依着</p>
  <p id="a4p">此是最胜智　　无有智能散</p>
  <p id="a4q">当观一切法　　若无有智处</p>
  <p id="a4r">如是触知已　　不染着诸世</p>
  <p id="a4s">如是如实知　　常能一切施</p>
  <p id="a4t">亦无一切施　　彼无有所取</p>
  <p id="a4u">诸法无所有　　即是诸法体</p>
  <p id="a4v">彼无所触已　　名为财富者</p>
  <p id="a4w">若思能清凉　　善修于平等</p>
  <p id="a4x">无有诸怯弱　　断疑遍普照</p>
  <p id="a4y">清净住戒中　　彼无有热恼</p>
  <p id="a4z">若无有所证　　彼戒无所转</p>
  <p id="a50">解脱如虚空　　更无有所见</p>
  <p id="a51">如虚空清净　　故彼无恶作</p>
  <p id="a52">无所见诸法　　而求无上道</p>
  <p id="a53">为诸众生故　　所起烦恼处</p>
  <p id="a54">不见彼彼身　　不见彼身时</p>
  <p id="a55">烦恼无缚处　　解脱皆如梦</p>
  <p id="a56">更无所复见　　彼无亦不见</p>
  <p id="a57">是故名如梦　　如是诸言说</p>
  <p id="a58">有无等差别　　声觉观分别</p>
  <p id="a59">如空不可取　　持戒与破戒</p>
  <p id="a5A">善趣及恶趣　　痴虚妄分别</p>
  <p id="a5B">是处无真实　　犹如镜中像</p>
  <p id="a5C">分别故见彼　　于彼无所有</p>
  <p id="a5D">色体实如是　　如是内计我</p>
  <p id="a5E">士夫不可得　　内既无所有</p>
  <p id="a5F">外亦不可得　　此是如如教</p>
  <p id="a5G">是故言为空　　若能知空者</p>
  <p id="a5H">彼当证寂灭　　色从因缘生</p>
  <p id="a5I">彼色无实体　　若缘彼无有</p>
  <p id="a5J">彼无无有因　　无因故不生</p>
  <p id="a5K">本性空寂静　　无取亦无舍</p>
  <p id="a5L">无弃亦无似　　若证是无二</p>
  <p id="a5M">一切根能忍　　若得如是忍</p>
  <p id="a5N">彼当速成佛　　我如是知已</p>
  <p id="a5O">得见燃灯佛　　于后授我记</p>
  <p id="a5P">汝往当成佛　　若有善男子</p>
  <p id="a5Q">及以善女人　　彼觉如是等</p>
  <p id="a5R">则亦当不难　　若有善女人</p>
  <p id="a5S">欲转于女身　　应如是知身</p>
  <p id="a5T">即得具足愿　　好色甚端正</p>
  <p id="a5U">见者生欢喜　　丈夫富伽罗</p>
  <p id="a5V">觉知如是教　　正行正念者</p>
  <p id="a5W">闻持已能思　　名智慧丈夫</p>
  <p id="a5X">为众决疑网　　若有多众生</p>
  <p id="a5Y">疑惑无定意　　欲求于智慧</p>
  <p id="a5Z">彼能为断疑　　若住不正道</p>
  <p id="a5a">令彼住正路　　幽冥诸众生</p>
  <p id="a5b">能为彼照明　　所有受生处</p>
  <p id="a5c">一切处得明　　为众生爱乐</p>
  <p id="a5d">觉知此教故　　寿命得长远</p>
  <p id="a5e">诸根悉具足　　常生胜族姓</p>
  <p id="a5f">眷属皆随顺　　随何等生处</p>
  <p id="a5g">为一切利益　　并余众生等</p>
  <p id="a5h">悉令住菩提　　若闻是等法</p>
  <p id="a5i">能速自证见　　诸众生应当</p>
  <p id="a5j">常恭敬奉事　　应当作福田</p>
  <p id="a5k">堪受一切施　　常为善丈夫</p>
  <p id="a5l">为世间支提　　住于诸佛前</p>
  <p id="a5m">于一切胜施　　无上世尊边</p>
  <p id="a5n">彼等堪施主　　降伏诸世间</p>
  <p id="a5o">当为作福田　　若闻如是法</p>
  <p id="a5p">能勤修速证　　一切诸佛教</p>
  <p id="a5q">此修多罗说　　如是觉菩提</p>
  <p id="a5r">如如无分别　　为此益法教</p>
  <p id="a5s">当行菩提行　　阿僧祇劫数</p>
  <p id="a5t">闻是教法故　　若于人天中</p>
  <p id="a5u">欲受诸果报　　而能闻是法</p>
  <p id="a5v">应勤修速证　　彼无能降伏</p>
  <p id="a5w">调御诸众生　　能于诸余众</p>
  <p id="a5x">彼恒有威德　　彼智善得利</p>
  <p id="a5y">善得于寿命　　得值佛出世</p>
  <p id="a5z">能闻此教故　　所有诸佛法</p>
  <p id="a60">彼知不思议　　彼为作声闻</p>
  <p id="a61">复得僧功德　　舍于一切法</p>
  <p id="a62">复舍内自身　　应听修多罗</p>
  <p id="a63">闻已应觉知　　此法无不说</p>
  <p id="a64">是处无所说　　如是等诸法</p>
  <p id="a65">此中如是说　　不取亦不舍</p>
  <p id="a66">亦无有得失　　无处可持来</p>
  <p id="a67">是法无住处　　所有过去佛</p>
  <p id="a68">彼如是说法　　若有当来佛</p>
  <p id="a69">彼当如是说　　于十方世界</p>
  <p id="a6A">现在两足尊　　彼所说法教</p>
  <p id="a6B">亦如是无二　　若有众生欲</p>
  <p id="a6C">能说是法者　　当如我所说</p>
  <p id="a6D">如是当觉知　　若不觉此法</p>
  <p id="a6E">而当得涅槃　　终不能触证</p>
  <p id="a6F">及当住菩提　　此彼皆具足</p>
  <p id="a6G">此是诸佛见　　所有如是法</p>
  <p id="a6H">及如是见处　　众生界求时</p>
  <p id="a6I">难得于出现　　若觉此诸法</p>
  <p id="a6J">真实体空寂　　诸法无有实</p>
  <p id="a6K">诸法亦无有　　若无有法想</p>
  <p id="a6L">一切有寂静　　此彼如实知</p>
  <p id="a6M">诸法无得处　　无所有所问</p>
  <p id="a6N">无所有所说　　时彼摩诃萨</p>
  <p id="a6O">名曰无所有　　以念于如来</p>
  <p id="a6P">复问人中上　　所说如是法</p>
  <p id="a6Q">不可见而说　　谁能觉如是</p>
  <p id="a6R">不可觉知者　　是等多亿天</p>
  <p id="a6S">及诸四部众　　合十指爪掌</p>
  <p id="a6T">寂意而听闻　　彼闻已欣庆</p>
  <p id="a6U">而无有所得　　无智及得处</p>
  <p id="a6V">多众住是意　　若有未知者</p>
  <p id="a6W">彼等起欲乐　　发勤精进意</p>
  <p id="a6X">当得闻已知　　如是闻真义</p>
  <p id="a6Y">真智无分别　　如己无不如</p>
  <p id="a6Z">真复如是说　　闻诸佛妙法</p>
  <p id="a6a">所见大神通　　皆发欢喜意</p>
  <p id="a6b">当得上菩提　　多有俱致天</p>
  <p id="a6c">及百那由他　　已觉自证知</p>
  <p id="a6d">如我之所说　　今我此众生</p>
  <p id="a6e">所有闻法者　　倍有百千数</p>
  <p id="a6f">已触证真法　　皆已共和合</p>
  <p id="a6g">昔恒沙佛所　　已闻觉是法</p>
  <p id="a6h">彼闻今触证　　彼此当作佛</p>
  <p id="a6i">如我今所在　　当如是说法</p>
  <p id="a6j">无有于增减　　是杀害人者</p>
  <p id="a6k">于往昔生处　　曾闻如是法</p>
  <p id="a6l">昔所未曾有　　彼于今得闻</p>
  <p id="a6m">无所有解释　　已入佛神通</p>
  <p id="a6n">今知于闻义　　见是等大众</p>
  <p id="a6o">即厌于自身　　自见最下类</p>
  <p id="a6p">知佛神通故　　复更信深入</p>
  <p id="a6q">不可思议等　　彼入已即得</p>
  <p id="a6r">非法非非法　　此是佛神通</p>
  <p id="a6s">诸世间无上　　觉无分别已</p>
  <p id="a6t">无所无不得　　此害人利根</p>
  <p id="a6u">如所闻闻已　　利根向我说</p>
  <p id="a6v">诸佛之法体　　众生心顽钝</p>
  <p id="a6w">为痴网所覆　　虽复多时闻</p>
  <p id="a6x">不知佛神通　　我昔曾见佛</p>
  <p id="a6y">证作人中上　　觉是大神通</p>
  <p id="a6z">于后得授记　　过去八十四</p>
  <p id="a70">阿僧祇劫中　　我值燃灯佛</p>
  <p id="a71">以知有为法　　以有所得故</p>
  <p id="a72">为得之所覆　　而着于我想</p>
  <p id="a73">为诸烦恼惑　　不觉佛神通</p>
  <p id="a74">以有于执着　　流转生死中</p>
  <p id="a75">数不得边际　　自余若不觉</p>
  <p id="a76">如是佛神通　　菩萨摩诃萨</p>
  <p id="a77">彼着亦多时　　是诸菩萨等</p>
  <p id="a78">欲速证菩提　　寂静佛神通</p>
  <p id="a79">应速愿觉入　　如是难调伏</p>
  <p id="a7A">名为害人者　　还得利智根</p>
  <p id="a7B">故彼得不难</p>
  <p id="a7C">尔时众中。<a id="a-7D"></a>无烦天子。<a id="a-7E"></a>即以诸天曼陀罗花而散佛上。<a id="a-7F"></a>合掌恭敬而白佛言。<a id="a-7G"></a>世尊。<a id="a-7H"></a>以何因缘。<a id="a-7I"></a>是恶心难调杀害人者。<a id="a-7J"></a>如是利根智慧微妙。<a id="a-7K"></a>乃能如是速疾决了。<a id="a-7L"></a>说是语已。<a id="a-7M"></a>尔时佛告无烦天子言。<a id="a-7N"></a>天子谛听是恶心难调杀害人者。<a id="a-7O"></a>于过去世曾五百生。<a id="a-7P"></a>受毒蛇身见即害物。<a id="a-7Q"></a>受彼身已于日夜中。<a id="a-7R"></a>多有众生为彼所害。<a id="a-7S"></a>以饥恼故皆食彼尽犹不能足。<a id="a-7T"></a>食已消灭皆成灰烬。<a id="a-7U"></a>彼以求食不得眠睡。<a id="a-7V"></a>身不安隐恶心更增。<a id="a-7W"></a>或经日夜半月一月。<a id="a-7X"></a>或经年岁。<a id="a-7Y"></a>因恶心故而取命终。<a id="a-7Z"></a>即便堕于阿鼻地狱。<a id="a-7a"></a>生彼处已受大苦恼。<a id="a-7b"></a>百千俱致那由他岁。<a id="a-7c"></a>若舍彼身还复生于见毒蛇中。<a id="a-7d"></a>如是次第经五百世。<a id="a-7e"></a>常当受于见毒蛇身。<a id="a-7f"></a>若舍彼身还复生于阿鼻地狱。<a id="a-7g"></a>以彼恶集如是起故。<a id="a-7h"></a>于最后生彼毒蛇母爱所缚故。<a id="a-7i"></a>杀若干虫与彼令食。<a id="a-7j"></a>食已饱满身得安乐。<a id="a-7k"></a>便得睡眠昼夜不觉。<a id="a-7l"></a>彼睡眠时。<a id="a-7m"></a>其母即为多杀诸虫或至千数。<a id="a-7n"></a>断其命已置其左右周匝围绕。<a id="a-7o"></a>复置口边皆成大聚。<a id="a-7p"></a>彼睡觉已食彼诸虫润身饱满。<a id="a-7q"></a>还得安隐寻复睡眠经七日夜。<a id="a-7r"></a>彼母复于七日夜中杀百千虫。<a id="a-7s"></a>置其口边而为大聚。<a id="a-7t"></a>彼睡觉已。<a id="a-7u"></a>食彼虫聚而犹未尽。<a id="a-7v"></a>即见其母更杀诸虫。<a id="a-7w"></a>持来聚集更为一聚。<a id="a-7x"></a>彼即生念。<a id="a-7y"></a>奇哉我母能为难事。<a id="a-7z"></a>为爱我故求尔许虫与我令食。<a id="a-80"></a>然我于今不知厌足。<a id="a-81"></a>然不食尽不知边际。<a id="a-82"></a>我今不应如是求食。<a id="a-83"></a>而令我母为爱我故为我求食。<a id="a-84"></a>我今于母能作何报。<a id="a-85"></a>彼于母所起慈爱心。<a id="a-86"></a>知有益处知有恩义。<a id="a-87"></a>即生爱心生饶益心。<a id="a-88"></a>彼资润身。<a id="a-89"></a>复以于母生慈念心稍有柔润。<a id="a-8A"></a>于即睡眠身心安乐。<a id="a-8B"></a>彼时遇有取薪草人皆共见之。<a id="a-8C"></a>即以利斧断其命根。<a id="a-8D"></a>彼命终已。<a id="a-8E"></a>有旃陀罗名曰气嘘。<a id="a-8F"></a>生彼子家还有恶心。<a id="a-8G"></a>彼时祖父气嘘死后。<a id="a-8H"></a>气嘘之子复当刑杀。<a id="a-8I"></a>复于后时彼气嘘子身复命终。<a id="a-8J"></a>既命终已遂绝此业。<a id="a-8K"></a>有合死者无人刑杀。<a id="a-8L"></a>尔时大臣启白王言。<a id="a-8M"></a>大王当知。<a id="a-8N"></a>其主刑者名曰气嘘。<a id="a-8O"></a>其命已终。<a id="a-8P"></a>其彼有子身亦命终。<a id="a-8Q"></a>大王当知。<a id="a-8R"></a>今无有人杀合死者。</p>
  <p id="a8S">尔时彼王告大臣言。<a id="a-8T"></a>彼气嘘门颇有种族。<a id="a-8U"></a>受彼世业资生已不。<a id="a-8V"></a>臣白王言。<a id="a-8W"></a>彼气嘘门现有孤子受其世业。<a id="a-8X"></a>王敕臣言。<a id="a-8Y"></a>汝等可往将彼孤子而来见我。<a id="a-8Z"></a>大臣受敕将来见王。<a id="a-8a"></a>王敕之言。<a id="a-8b"></a>童子。<a id="a-8c"></a>汝今既受气嘘世业资生。<a id="a-8d"></a>云何而不习于刑杀合死之人。<a id="a-8e"></a>彼答王言。<a id="a-8f"></a>敬如王教。<a id="a-8g"></a>我有亲属不听我杀。<a id="a-8h"></a>王今若遣伏从来命。<a id="a-8i"></a>我蹔还家须臾复来。<a id="a-8j"></a>王言。<a id="a-8k"></a>童子。<a id="a-8l"></a>汝可知时宜应速来。<a id="a-8m"></a>彼至家已。<a id="a-8n"></a>所有妻子及诸眷属。<a id="a-8o"></a>皆断命已还至王所。<a id="a-8p"></a>而白王言。<a id="a-8q"></a>大王当知。<a id="a-8r"></a>我之亲属皆已杀尽。<a id="a-8s"></a>更无有人遮我杀者。<a id="a-8t"></a>唯愿大王敕我所作。<a id="a-8u"></a>于是即付刀杖杀具。<a id="a-8v"></a>彼仍不受。<a id="a-8w"></a>王复敕言。<a id="a-8x"></a>汝今何故不受刀杖。<a id="a-8y"></a>彼报王言。<a id="a-8z"></a>大王。<a id="a-90"></a>我今既名知刑杀害之人。<a id="a-91"></a>自有牙齿不假刀杖。<a id="a-92"></a>大王当知。<a id="a-93"></a>若无齿力彼须刀杖。<a id="a-94"></a>我有牙齿有合死者。<a id="a-95"></a>我用齿啮而断彼命。<a id="a-96"></a>饮彼血已资润我身增益气力。<a id="a-97"></a>于是即取合死之人。<a id="a-98"></a>以齿啮项而断其命即饮其血。<a id="a-99"></a>饮其血已倍增气力。<a id="a-9A"></a>严炽威势倍更增恶。<a id="a-9B"></a>善男子。<a id="a-9C"></a>彼难调伏杀害人者。<a id="a-9D"></a>于彼时间多杀众生皆饮其血。<a id="a-9E"></a>恶心严炽心智猛利。<a id="a-9F"></a>如是利智得闻菩萨名无所有。<a id="a-9G"></a>请问世尊空义断漏。<a id="a-9H"></a>不起烦恼颠倒分别。<a id="a-9I"></a>断嗔恚意悭贪妒嫉。<a id="a-9J"></a>无恩义处悉能破除。<a id="a-9K"></a>得无言说。<a id="a-9L"></a>从佛所闻解说之时。<a id="a-9M"></a>闻已更复增益利智。<a id="a-9N"></a>复入诸佛大神通事。<a id="a-9O"></a>故得如是胜利功德。</p>
  <p id="a9P">尔时复有教示菩萨摩诃萨。<a id="a-9Q"></a>从坐而起整理衣服。<a id="a-9R"></a>偏袒右边右膝着地。<a id="a-9S"></a>合掌向佛欲有所问。<a id="a-9T"></a>彼合掌时佛神力故。<a id="a-9U"></a>水陆所生种种妙花有开敷者。<a id="a-9V"></a>色香微妙满其手中。<a id="a-9W"></a>即生欢喜踊跃无量。<a id="a-9X"></a>以欢喜意用彼诸花而散佛上。<a id="a-9Y"></a>再三散已而白佛言。<a id="a-9Z"></a>世尊。<a id="a-9a"></a>今此难调杀害人者。<a id="a-9b"></a>已曾发于菩提心耶。<a id="a-9c"></a>时佛告言。<a id="a-9d"></a>汝善男子。<a id="a-9e"></a>宜应还问此难调伏杀害人者。<a id="a-9f"></a>是善男子。<a id="a-9g"></a>当为汝说。</p>
  <p id="a9h">尔时教示菩萨。<a id="a-9i"></a>还复合掌而问之言。<a id="a-9j"></a>汝善男子。<a id="a-9k"></a>已曾发于菩提心耶。<a id="a-9l"></a>彼即答言。<a id="a-9m"></a>善男子。<a id="a-9n"></a>知我今即是发菩提心清净无浊。<a id="a-9o"></a>如我闻佛大神通已即断诸恶。<a id="a-9p"></a>而复得闻此无所有菩萨所问世尊解释。<a id="a-9q"></a>闻已信受念持观察无有疑网。<a id="a-9r"></a>于世尊说一切诸法空无有我。<a id="a-9s"></a>无生无灭无有境界。<a id="a-9t"></a>无境界处无虚空处。<a id="a-9u"></a>汝善男子。<a id="a-9v"></a>于如此处欲起何心而有所闻。<a id="a-9w"></a>教示菩萨复问彼言。<a id="a-9x"></a>汝善男子。<a id="a-9y"></a>汝于众生几所成熟于菩提耶。<a id="a-9z"></a>彼即答言。<a id="a-A0"></a>善男子。<a id="a-A1"></a>我于无量不思议等不可嗔恚诸众生者。<a id="a-A2"></a>成熟安置菩提种子。<a id="a-A3"></a>于无边劫当更成熟所有众生。<a id="a-A4"></a>善男子。<a id="a-A5"></a>譬如虚空多所容受。<a id="a-A6"></a>佛法亦尔容受无量。<a id="a-A7"></a>若有信受彼能成熟。<a id="a-A8"></a>亦可成熟一切众生。<a id="a-A9"></a>不着邪径当作恶业。<a id="a-AA"></a>善男子。<a id="a-AB"></a>我已为一切众生利益安乐而为攀缘。<a id="a-AC"></a>今向汝说无有虚妄。<a id="a-AD"></a>佛自证知。<a id="a-AE"></a>若佛世尊不授记者。<a id="a-AF"></a>我于菩提我即自记。<a id="a-AG"></a>所以者何。<a id="a-AH"></a>我已信入菩萨种子。<a id="a-AI"></a>已住信忍无疑无惑。<a id="a-AJ"></a>于此诸佛大神通中。<a id="a-AK"></a>此是一切诸菩萨等无有所著。<a id="a-AL"></a>发菩提心而为根本。<a id="a-AM"></a>若增长已次第能证菩提之果。<a id="a-AN"></a>及一切智一切佛法当觉当知。<a id="a-AO"></a>次第成熟无量众生。<a id="a-AP"></a>于菩提道亦当成就。<a id="a-AQ"></a>住于菩萨不动法中。<a id="a-AR"></a>善男子。<a id="a-AS"></a>如是如是无异无别。<a id="a-AT"></a>能如是者愿生诸相。<a id="a-AU"></a>然诸众生有厌离想得无疑惑。<a id="a-AV"></a>愿当入佛大神通处自见于我少分。<a id="a-AW"></a>所以者何。<a id="a-AX"></a>其佛神通有无量故。<a id="a-AY"></a>善男子。<a id="a-AZ"></a>诸佛世尊于大神通能决了见。<a id="a-Aa"></a>诸菩萨等若未得忍唯以信行。<a id="a-Ab"></a>若诸菩萨有得忍者。<a id="a-Ac"></a>于佛神通少分已入。<a id="a-Ad"></a>尔时以佛神通力故。<a id="a-Ae"></a>于此大地六种震动安乐润泽。<a id="a-Af"></a>无一众生有惊怖者。<a id="a-Ag"></a>一切音乐不鼓自鸣。<a id="a-Ah"></a>上虚空雨优波罗花。<a id="a-Ai"></a>钵头摩花。<a id="a-Aj"></a>拘勿头花。<a id="a-Ak"></a>分陀利花。<a id="a-Al"></a>于虚空中自然而有。<a id="a-Am"></a>种种天衣悬垂而现。<a id="a-An"></a>烧众天人所有诸香。<a id="a-Ao"></a>彼一切众所有三千大千世界。<a id="a-Ap"></a>彼菩萨等不知边际。<a id="a-Aq"></a>彼等皆悉掬于此花。<a id="a-Ar"></a>以散佛上。<a id="a-As"></a>如是再三及散此众。<a id="a-At"></a>于时复有十六俱致百千那由他等莲花。<a id="a-Au"></a>犹如车轮从地踊出。<a id="a-Av"></a>彼花台中有菩萨坐。<a id="a-Aw"></a>皆悉具足三十二相。<a id="a-Ax"></a>彼诸菩萨各从花下。<a id="a-Ay"></a>还以此花而散佛上。<a id="a-Az"></a>花供养已。<a id="a-B0"></a>合掌礼敬向佛而住。</p>
  <p id="aB1">尔时教示菩萨。<a id="a-B2"></a>承佛威神。<a id="a-B3"></a>而问彼等诸菩萨言。<a id="a-B4"></a>善男子等汝从何来。<a id="a-B5"></a>彼菩萨言。<a id="a-B6"></a>我从十方阿僧祇等诸世界中。<a id="a-B7"></a>奉侍礼敬阿僧祇佛。<a id="a-B8"></a>听闻法已而来至此。<a id="a-B9"></a>教示菩萨复问之言。<a id="a-BA"></a>善男子等汝闻何法。<a id="a-BB"></a>彼答之言。<a id="a-BC"></a>我等亦闻有菩萨名无所有问佛为解释。<a id="a-BD"></a>亦如此间释迦如来所解说法。<a id="a-BE"></a>亦复如是无有增减。<a id="a-BF"></a>彼菩萨亦名无所有。<a id="a-BG"></a>于问彼佛。<a id="a-BH"></a>彼佛世尊亦如是说。<a id="a-BI"></a>不起烦恼令断疑惑。<a id="a-BJ"></a>令作光明令近诸佛。<a id="a-BK"></a>及一切智无等等法。</p>
  <p id="aBL">尔时大众生希有心。<a id="a-BM"></a>皆作是念。<a id="a-BN"></a>彼诸人等善得人身善得寿命。<a id="a-BO"></a>值佛出世随顺诸佛。<a id="a-BP"></a>闻无所有菩萨所问。<a id="a-BQ"></a>如是等法信入奉行。<a id="a-BR"></a>无相无得不起烦恼。<a id="a-BS"></a>世尊。<a id="a-BT"></a>我今善得大利。<a id="a-BU"></a>善得人身善得寿命。<a id="a-BV"></a>我等今者。<a id="a-BW"></a>闻无所有菩萨所问佛解释时。<a id="a-BX"></a>闻于耳根如闻信解。<a id="a-BY"></a>无有疑惑有所触证。<a id="a-BZ"></a>我今得知一切智已。<a id="a-Ba"></a>亦当如是为诸众生。<a id="a-Bb"></a>而作利益得善普覆。<a id="a-Bc"></a>我等今者。<a id="a-Bd"></a>假使能以一切珍宝。<a id="a-Be"></a>满此三千大千世界持用布施。<a id="a-Bf"></a>以如是等犹不能报是无所有菩萨之德。<a id="a-Bg"></a>而不现身能问如来寂静之法。<a id="a-Bh"></a>能断无量众生疑惑颠倒之意。<a id="a-Bi"></a>我等于今当以何事而供养此不现身者。<a id="a-Bj"></a>尔时无所有菩萨作如是言。<a id="a-Bk"></a>诸善男子。<a id="a-Bl"></a>汝等若闻如是等法能信解者。<a id="a-Bm"></a>即为已作上妙供养。<a id="a-Bn"></a>一切诸佛及诸菩萨。<a id="a-Bo"></a>我今所问佛为解释。<a id="a-Bp"></a>汝等若得无疑惑处。<a id="a-Bq"></a>无热恼处。<a id="a-Br"></a>成菩提时。<a id="a-Bs"></a>为诸众生作利益故。<a id="a-Bt"></a>众生执著令解脱故。<a id="a-Bu"></a>亦为化彼恶心怨仇害人者故。<a id="a-Bv"></a>唯若干事以是故问劝请如来。<a id="a-Bw"></a>我今已显诸佛法教。<a id="a-Bx"></a>已照一切无明黑闇。</p>
  <p id="aBy">尔时恶心难调怨仇杀害人者。<a id="a-Bz"></a>见于如是大神通已。<a id="a-C0"></a>如彼所知不取上下。<a id="a-C1"></a>心得调顺无有喜怒。<a id="a-C2"></a>说此语时。<a id="a-C3"></a>难调怨仇即于彼处踊身虚空。<a id="a-C4"></a>而作是言。<a id="a-C5"></a>诸善男子。<a id="a-C6"></a>一切诸法犹如幻化。<a id="a-C7"></a>无有真实分别所作。<a id="a-C8"></a>诸法实体。<a id="a-C9"></a>如如不动无有颠倒。<a id="a-CA"></a>是故汝等所有诸想住持建立。<a id="a-CB"></a>如是等想无有实想。<a id="a-CC"></a>是颠倒想非有实想。<a id="a-CD"></a>是故汝今已得至于无疑惑处。<a id="a-CE"></a>亦当得于无碍辩才。<a id="a-CF"></a>汝等已脱诸疑惑故。<a id="a-CG"></a>求菩提时不由于他。<a id="a-CH"></a>常当自体一切开悟。<a id="a-CI"></a>时世尊言。<a id="a-CJ"></a>汝善男子。<a id="a-CK"></a>善哉善哉。<a id="a-CL"></a>如汝所说。<a id="a-CM"></a>尔时难调恶心怨仇而白佛言。<a id="a-CN"></a>世尊。<a id="a-CO"></a>我今即是授记以蒙世尊称叹善哉。<a id="a-CP"></a>虽然世尊但与我记。<a id="a-CQ"></a>为此大众令得踊跃。<a id="a-CR"></a>心意欢喜更发胜心不怯弱故。<a id="a-CS"></a>世尊。<a id="a-CT"></a>我今不见彼法欢喜踊跃。<a id="a-CU"></a>世尊。<a id="a-CV"></a>一切诸法无有思念。<a id="a-CW"></a>无有真实。<a id="a-CX"></a>分别所起。<a id="a-CY"></a>以分别故而有庄严。<a id="a-CZ"></a>犹如幻化如梦所见如旋火轮。<a id="a-Ca"></a>我于彼等如实觉知。<a id="a-Cb"></a>如佛世尊为无所有菩萨解释。<a id="a-Cc"></a>我亦随顺无随顺故。</p>
 </body>
</html>