<!doctype html>
<html id="z3IBU1hUz" data-ver="976">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">无所有菩萨经卷第四</h1>
  <p id="a2">尔时王舍城中。<a id="a-3"></a>频婆娑罗王。<a id="a-4"></a>而有一女欲出游时。<a id="a-5"></a>频婆娑罗王。<a id="a-6"></a>敕诸侍女其数一千。<a id="a-7"></a>汝等已为我女眷属。<a id="a-8"></a>共相围绕于彼之处。<a id="a-9"></a>王所饮食汝等常食。<a id="a-A"></a>汝等常饮。<a id="a-B"></a>彼王舍城。<a id="a-C"></a>多有妇女其数一千。<a id="a-D"></a>闻此语已种种璎珞庄严自身。<a id="a-E"></a>彼诸妇女。<a id="a-F"></a>见是希有可喜诸花。<a id="a-G"></a>身心喜悦不能自胜。<a id="a-H"></a>欲取彼华遂不能取不能远离。<a id="a-I"></a>申手欲取去华一尺而不能及。<a id="a-J"></a>见彼诸华皆悉向于毗福罗山去而不住。</p>
  <p id="aK">尔时众人及千妇女。<a id="a-L"></a>及与频婆罗王女。<a id="a-M"></a>从王舍城次第而出。<a id="a-N"></a>彼诸华等在众人前微行而进。<a id="a-O"></a>众亦不知行与不行。<a id="a-P"></a>彼诸人众作如是念。<a id="a-Q"></a>此华近手而不能取。<a id="a-R"></a>时彼诸华一切皆上毗福罗山。<a id="a-S"></a>彼诸男女亦上彼山。<a id="a-T"></a>既上山已。<a id="a-U"></a>见于如来阿罗诃三藐三佛陀无量百千大众围绕而为说法。</p>
  <p id="aV">尔时二十八女姊妹。<a id="a-W"></a>合掌佛前劝请世尊。<a id="a-X"></a>时频婆娑罗王女。<a id="a-Y"></a>及见彼等一切诸女。<a id="a-Z"></a>亦见彼等诸女姊妹劝请世尊。<a id="a-a"></a>作如是言。<a id="a-b"></a>此诸妇女。<a id="a-c"></a>何故合掌在世尊前。<a id="a-d"></a>何所求请欲求何愿。<a id="a-e"></a>即闻空声而语之曰。<a id="a-f"></a>此等欲见无所有菩萨身。<a id="a-g"></a>唯除佛身于三界中无能胜者。<a id="a-h"></a>彼等同声咸作是言。<a id="a-i"></a>我等愿见彼菩萨身。<a id="a-j"></a>说是语已彼诸华等。<a id="a-k"></a>即便在彼众人手中。<a id="a-l"></a>即以此华散如来上。<a id="a-m"></a>作如是言。<a id="a-n"></a>唯愿世尊。<a id="a-o"></a>示于我等无所有菩萨身。<a id="a-p"></a>尔时世尊。<a id="a-q"></a>告无所有菩萨言善男子。<a id="a-r"></a>汝可示现圆满自身。<a id="a-s"></a>令多众生见汝身已种菩提因。<a id="a-t"></a>亦当如汝于多百千诸如来所当种善根。</p>
  <p id="au">尔时无所有菩萨。<a id="a-v"></a>即现其身。<a id="a-w"></a>尔时大地皆悉震动。<a id="a-x"></a>安隐润泽无有众生恐怖毛竖。<a id="a-y"></a>一切音乐不鼓自鸣。<a id="a-z"></a>于虚空中雨众天华。<a id="a-10"></a>于一切处天香人香皆自然烧。<a id="a-11"></a>尔时无所有菩萨。<a id="a-12"></a>示现如是具足色身。<a id="a-13"></a>彼现身时。<a id="a-14"></a>诸女人众皆生爱乐。<a id="a-15"></a>一一妇人皆作是念。<a id="a-16"></a>是无所有菩萨。<a id="a-17"></a>唯与于我共相娱乐。<a id="a-18"></a>各现于前。<a id="a-19"></a>亦复不知彼神通化。<a id="a-1A"></a>各称其愿。<a id="a-1B"></a>于毗福罗山丛林树下。<a id="a-1C"></a>我于此处欢喜受乐。<a id="a-1D"></a>我等未曾得闻如是诸妙音声诸色香等。<a id="a-1E"></a>我等今者荷世尊恩。<a id="a-1F"></a>彼诸女等各一树下。<a id="a-1G"></a>七宝赞舆一切果报。<a id="a-1H"></a>皆悉具足欢喜受乐。<a id="a-1I"></a>一切所须悉皆备足。<a id="a-1J"></a>不复更念归还之想。<a id="a-1K"></a>彼等如是受欢喜乐七日七夜。</p>
  <p id="a1L">尔时世尊。<a id="a-1M"></a>为诸众生更说法要。<a id="a-1N"></a>若有不见彼菩萨身。<a id="a-1O"></a>皆由善根未得成熟。<a id="a-1P"></a>虽望欲见终不可得莫知何事。<a id="a-1Q"></a>彼等见者过七日已。<a id="a-1R"></a>见彼菩萨身渐毁坏无有精光。<a id="a-1S"></a>受用果报皆没不现唯见一树。<a id="a-1T"></a>彼等菩萨渐渐不现亦无住处。<a id="a-1U"></a>彼即闻于空中声言。<a id="a-1V"></a>诸善男子。<a id="a-1W"></a>此是诸行真实体性。<a id="a-1X"></a>汝等不应起常有想。<a id="a-1Y"></a>汝等可舍女人身想。<a id="a-1Z"></a>应当愿求丈夫之身。<a id="a-1a"></a>无等等身诸佛之身。<a id="a-1b"></a>汝等可发阿耨多罗三藐三菩提心受丈夫身。<a id="a-1c"></a>彼诸女人闻是声已。<a id="a-1d"></a>于刹那时心住寂静。<a id="a-1e"></a>见如来像具三十二大人之相。<a id="a-1f"></a>彼等见已皆作是言。<a id="a-1g"></a>愿我当得如是妙身。<a id="a-1h"></a>无有染着无染着处。<a id="a-1i"></a>如此佛身寂静无恼。<a id="a-1j"></a>彼诸女人说是语时。<a id="a-1k"></a>彼诸女人悉转女身得丈夫身。<a id="a-1l"></a>唯除往昔发愿供养是无所有菩萨等者。<a id="a-1m"></a>乃至道场。<a id="a-1n"></a>然后我当转于女身。<a id="a-1o"></a>以如是故不转女身。<a id="a-1p"></a>所有转身得男身者端正可喜。<a id="a-1q"></a>世间天人皆悉爱敬。</p>
  <p id="a1r">尔时佛像忽然不现。<a id="a-1s"></a>唯见世尊释迦牟尼。<a id="a-1t"></a>尔时诸女得男身者。<a id="a-1u"></a>而白佛言。<a id="a-1v"></a>希有世尊。<a id="a-1w"></a>甚奇甚特。<a id="a-1x"></a>乃有如是幻化戏者昔未曾闻。<a id="a-1y"></a>诸凡夫等心意迷惑。<a id="a-1z"></a>未曾安定如压油轮。<a id="a-20"></a>彼不能住近善知识。<a id="a-21"></a>世尊。<a id="a-22"></a>若有亲近于善知识供养承事。<a id="a-23"></a>以善知识威神力故。<a id="a-24"></a>我于今者转离女身得五神通。<a id="a-25"></a>世尊。<a id="a-26"></a>我今忆念往昔多千佛所。<a id="a-27"></a>与善知识同种善根自舍身命。<a id="a-28"></a>为令我等生诸善根。<a id="a-29"></a>复示彼等诸佛世尊。<a id="a-2A"></a>为说在家诸过患事。<a id="a-2B"></a>方便赞叹出家功德。<a id="a-2C"></a>诸胜妙事。<a id="a-2D"></a>我等已经尔许多时近善知识。<a id="a-2E"></a>从尔已来未曾复生诸恶趣中。<a id="a-2F"></a>我于过去未逢教师教示我故。<a id="a-2G"></a>恒常流转人天驰逐受诸苦恼。<a id="a-2H"></a>世尊。<a id="a-2I"></a>我今假使能以恒河沙等诸世界中用满七宝。<a id="a-2J"></a>或已自身具足满已施善知识。<a id="a-2K"></a>虽作是事犹不能报善知识恩。<a id="a-2L"></a>所以者何。<a id="a-2M"></a>由是神力而令我等。<a id="a-2N"></a>当于世间而得作佛。<a id="a-2O"></a>开现成就我等佛刹。<a id="a-2P"></a>皆因此等善知识故。<a id="a-2Q"></a>教示我等诣诸佛所种诸善根。<a id="a-2R"></a>教行种种疾利方便。<a id="a-2S"></a>教我等入深法行中。<a id="a-2T"></a>或出爱语。<a id="a-2U"></a>或示诃责。<a id="a-2V"></a>或言清凉。<a id="a-2W"></a>或说热恼。<a id="a-2X"></a>或有逼迫如是教示。<a id="a-2Y"></a>一切乐具一切利养皆悉舍已。<a id="a-2Z"></a>彼等众生难得值遇。<a id="a-2a"></a>彼等众生未有所辩。<a id="a-2b"></a>若不得是善知识者。<a id="a-2c"></a>唯除如来。<a id="a-2d"></a>我等无有别善知识。<a id="a-2e"></a>如无所有菩萨摩诃萨者。</p>
  <p id="a2f">尔时无所有菩萨摩诃萨。<a id="a-2g"></a>告诸女人转男身者。<a id="a-2h"></a>善男子等。<a id="a-2i"></a>我今非但独为汝等作善知识我亦为于一切众生作善知识。<a id="a-2j"></a>善男子等。<a id="a-2k"></a>若有众生能知无所有菩萨。<a id="a-2l"></a>为众生作利益成就。<a id="a-2m"></a>彼等众生更不承事诸余师友。<a id="a-2n"></a>彼等众生即忘饮食。<a id="a-2o"></a>不生疑退无有爱欲。<a id="a-2p"></a>而于我所昼夜亲近。<a id="a-2q"></a>所以者何。<a id="a-2r"></a>我今教于一切众生和合善根。<a id="a-2s"></a>令住一切世间出世具足事中。<a id="a-2t"></a>令入无量波罗蜜中。<a id="a-2u"></a>令入一切诸功德中。<a id="a-2v"></a>令住无浊无障净处无颠倒处。<a id="a-2w"></a>不现一切诸有相中住无行处。<a id="a-2x"></a>乐修一切身心薰习具足法中。<a id="a-2y"></a>我已曾令无量众生。<a id="a-2z"></a>住如是法善巧智中。<a id="a-30"></a>我今实语无有异言。<a id="a-31"></a>佛自证知。<a id="a-32"></a>诸天世人而作证明。<a id="a-33"></a>佛言。<a id="a-34"></a>善男子。<a id="a-35"></a>如是如是如汝所言。<a id="a-36"></a>尔时大众。<a id="a-37"></a>佛神力故即见东方。<a id="a-38"></a>南西北方有千诸佛。</p>
  <p id="a39">尔时世尊。<a id="a-3A"></a>告诸大众作如是言。<a id="a-3B"></a>诸善男子。<a id="a-3C"></a>汝今见此诸佛已不。<a id="a-3D"></a>彼言。<a id="a-3E"></a>世尊。<a id="a-3F"></a>我等皆见。<a id="a-3G"></a>佛复告言。<a id="a-3H"></a>此等已令此善男子。<a id="a-3I"></a>成熟如是阿耨多罗三藐三菩提。<a id="a-3J"></a>彼等更复欢喜踊跃。<a id="a-3K"></a>作如是言。<a id="a-3L"></a>世尊。<a id="a-3M"></a>我等今世现转女身已得男身。<a id="a-3N"></a>世尊。<a id="a-3O"></a>是故我今深信此事。<a id="a-3P"></a>解知此事念持此事无有疑惑。<a id="a-3Q"></a>世尊。<a id="a-3R"></a>我今已得入于佛大神通。<a id="a-3S"></a>渐次小分。<a id="a-3T"></a>皆由于是无所有菩萨神通力故。<a id="a-3U"></a>愿我当得诸佛神通皆悉开现。<a id="a-3V"></a>愿当共此于诸佛所种诸善根。<a id="a-3W"></a>当得一切功德具足。</p>
  <p id="a3X">尔时彼诸菩萨摩诃萨。<a id="a-3Y"></a>心作是念。<a id="a-3Z"></a>所有身者五阴聚合。<a id="a-3a"></a>不可得以名字所说而有可闻。<a id="a-3b"></a>我等云何而能共彼种于善根。</p>
  <p id="a3c">尔时世尊知彼菩萨心之所念。<a id="a-3d"></a>告无所有菩萨摩诃萨言。<a id="a-3e"></a>善男子。<a id="a-3f"></a>汝今应为此诸菩萨摩诃萨等说五阴聚和合身事。<a id="a-3g"></a>汝今应为此等菩萨显示五阴和合之身。<a id="a-3h"></a>此等闻已当坏我见。<a id="a-3i"></a>更复当近于佛菩提。</p>
  <p id="a3j">尔时众中有一菩萨名曰爱语。<a id="a-3k"></a>而白佛言。<a id="a-3l"></a>世尊。<a id="a-3m"></a>今者见何事故。<a id="a-3n"></a>如来阿罗诃三藐三佛陀。<a id="a-3o"></a>自不解释。<a id="a-3p"></a>而当劝彼无所有菩萨解释。<a id="a-3q"></a>佛言。<a id="a-3r"></a>善男子。<a id="a-3s"></a>此众如是于无所有。<a id="a-3t"></a>长夜随顺流注归向。<a id="a-3u"></a>是故我今劝此菩萨摩诃萨说。</p>
  <p id="a3v">尔时无所有菩萨白佛言。<a id="a-3w"></a>世尊。<a id="a-3x"></a>我今欲说如我所见。<a id="a-3y"></a>如佛色空我色亦尔。<a id="a-3z"></a>如佛色一切众生色亦尔。<a id="a-40"></a>如众生色一切树林药草色亦尔。<a id="a-41"></a>如一切树林药草色。<a id="a-42"></a>彼一切界和合聚色亦尔。<a id="a-43"></a>所有空色及我色。<a id="a-44"></a>如来色一切众生色。<a id="a-45"></a>一切树林药草等色。<a id="a-46"></a>一切界和合聚色。<a id="a-47"></a>无有二相。<a id="a-48"></a>无知无动无生。<a id="a-49"></a>无等无有等等。<a id="a-4A"></a>无行无说。<a id="a-4B"></a>非法非非法。<a id="a-4C"></a>非法界非不法界所摄。<a id="a-4D"></a>非空非非空。<a id="a-4E"></a>众生愚痴不知不觉。<a id="a-4F"></a>虚妄贪着悭吝嫉妒。<a id="a-4G"></a>不能拔出虚妄毒箭。<a id="a-4H"></a>于悭妒中忘失恩义。<a id="a-4I"></a>无明网覆远善知识多有疑惑。<a id="a-4J"></a>于如此法不能听受当作障碍。<a id="a-4K"></a>不能受持读诵修行而有触证。<a id="a-4L"></a>有诸菩萨智慧善巧。<a id="a-4M"></a>犹如虚空无所著者。<a id="a-4N"></a>于诸世间所有法中不得法想。<a id="a-4O"></a>况复余想。<a id="a-4P"></a>彼等能入于此法行。<a id="a-4Q"></a>诸少智者于无色中或作是想。<a id="a-4R"></a>悕望欲入此法行中。<a id="a-4S"></a>于无色中妄起行想。<a id="a-4T"></a>略说乃至受想行识中。<a id="a-4U"></a>如是作如色所作。<a id="a-4V"></a>如虚空识我识亦尔。<a id="a-4W"></a>如彼识如来识亦尔。<a id="a-4X"></a>如如来识。<a id="a-4Y"></a>彼识一切众生识亦尔。<a id="a-4Z"></a>如一切众生识。<a id="a-4a"></a>彼识一切树林药草识亦尔。<a id="a-4b"></a>如一切树林药草识。<a id="a-4c"></a>一切界和合识亦尔。<a id="a-4d"></a>其虚空识及以我识。<a id="a-4e"></a>如来识一切众生识。<a id="a-4f"></a>一切树林药草识。<a id="a-4g"></a>一切界和合识。<a id="a-4h"></a>无二相。<a id="a-4i"></a>不可知。<a id="a-4j"></a>不可分别。<a id="a-4k"></a>不生。<a id="a-4l"></a>无等等。<a id="a-4m"></a>无行。<a id="a-4n"></a>不可作名字。<a id="a-4o"></a>非法非非法。<a id="a-4p"></a>非法界非非法界所摄。<a id="a-4q"></a>非虚空非非虚空。<a id="a-4r"></a>众生愚痴不觉不知。<a id="a-4s"></a>无智少智少闻。<a id="a-4t"></a>嫉妒悭贪或着。<a id="a-4u"></a>妒嫉结缚无明网覆。<a id="a-4v"></a>为恶知识之所摄者各自迷惑。<a id="a-4w"></a>欲闻是法而作障碍。<a id="a-4x"></a>不能受持读诵修行而有解证。<a id="a-4y"></a>有诸菩萨善巧智慧无所住着。<a id="a-4z"></a>于一切法不得法想何况余想。<a id="a-50"></a>彼等能于此行中行诸小智等。<a id="a-51"></a>于此法行所不能知。<a id="a-52"></a>说此五种色等平等出离诸行无有坏散无别法。<a id="a-53"></a>时大地震动虚空雨华。</p>
  <p id="a54">尔时难调菩萨摩诃萨白佛言。<a id="a-55"></a>世尊。<a id="a-56"></a>何因何缘大地震动虚空雨华。<a id="a-57"></a>佛告难调菩萨摩诃萨言。<a id="a-58"></a>善男子。<a id="a-59"></a>此是由彼说五阴空。<a id="a-5A"></a>无二无别。<a id="a-5B"></a>无有所住。<a id="a-5C"></a>无可言说。<a id="a-5D"></a>无有藏积。<a id="a-5E"></a>无有散坏。<a id="a-5F"></a>无有边量。<a id="a-5G"></a>不乐颠倒。<a id="a-5H"></a>说是诸佛自在处时。<a id="a-5I"></a>有百千亿那由他数诸天。<a id="a-5J"></a>皆得无生法忍。<a id="a-5K"></a>于此众中。<a id="a-5L"></a>诸比丘比丘尼。<a id="a-5M"></a>优婆塞优婆夷五千人等。<a id="a-5N"></a>皆亦得于无生法忍。<a id="a-5O"></a>于未来世当得作佛。<a id="a-5P"></a>号曰不可说阴聚所生如来应供正遍知。<a id="a-5Q"></a>当出于世。<a id="a-5R"></a>劫名无住。<a id="a-5S"></a>以此因缘大地震动而雨众华。</p>
  <p id="a5T">尔时女人得男身者。<a id="a-5U"></a>皆共同声。<a id="a-5V"></a>而说偈言。</p>
  <p id="a5W">虚妄非虚妄　　虚妄虚妄爱</p>
  <p id="a5X">如实知此等　　是故皆授记</p>
  <p id="a5Y">我等知如是　　一切皆虚妄</p>
  <p id="a5Z">今得丈夫身　　我等皆具足</p>
  <p id="a5a">我闻虚妄已　　知解不生疑</p>
  <p id="a5b">如是还虚妄　　实无有知说</p>
  <p id="a5c">无实无实中　　诱诳诸众生</p>
  <p id="a5d">不知无实故　　无所有教说</p>
  <p id="a5e">于中无所减　　亦无有增益</p>
  <p id="a5f">于中无示现　　但以假名说</p>
  <p id="a5g">平等无危险　　说无有散处</p>
  <p id="a5h">既无有等等　　何况有胜者</p>
  <p id="a5i">其色似色形　　其色色色故</p>
  <p id="a5j">若知色虚妄　　无有可实者</p>
  <p id="a5k">受似于触形　　以受故为受</p>
  <p id="a5l">知受虚妄已　　彼无有可实</p>
  <p id="a5m">想为欲想者　　其识以想现</p>
  <p id="a5n">知想虚妄已　　彼无真实处</p>
  <p id="a5o">诸行无自在　　假名示现行</p>
  <p id="a5p">知诸行虚妄　　彼无有真实</p>
  <p id="a5q">识以了知义　　是故示现识</p>
  <p id="a5r">若知识虚妄　　恒常如虚空</p>
  <p id="a5s">如是皆虚妄　　所有世忧愁</p>
  <p id="a5t">彼愚辈不知　　以住我见故</p>
  <p id="a5u">彼等无所安　　彼等无所遣</p>
  <p id="a5v">彼无有住处　　愚辈而不知</p>
  <p id="a5w">此法不易知　　寂灭句难解</p>
  <p id="a5x">住懈怠我想　　为恶作所覆</p>
  <p id="a5y">不见无所有　　不闻彼所说</p>
  <p id="a5z">无所可说处　　于中无所置</p>
  <p id="a60">尔时诸女转男身者。<a id="a-61"></a>说此偈已。<a id="a-62"></a>供养佛故五体投地。<a id="a-63"></a>顶礼佛足。<a id="a-64"></a>而说偈言。</p>
  <p id="a65">南无最大力　　一切世无上</p>
  <p id="a66">世尊有大恩　　其等无所著</p>
  <p id="a67">说是偈已。<a id="a-68"></a>礼敬世尊合掌而住。<a id="a-69"></a>尔时世尊告长老阿难。<a id="a-6A"></a>汝受持此无所有所问。<a id="a-6B"></a>我今说法广为人说光显此法。<a id="a-6C"></a>阿难。<a id="a-6D"></a>汝为何等众生。<a id="a-6E"></a>当令闻此法本之者。<a id="a-6F"></a>彼等闻已能广解义文句庄严。<a id="a-6G"></a>彼等皆当决定阿耨多罗三藐三菩提。<a id="a-6H"></a>若虽得闻而不解义。<a id="a-6I"></a>于后渐次亦当如是。<a id="a-6J"></a>解其义趣修行触证。<a id="a-6K"></a>于多百千那由他数诸如来所种诸善根。<a id="a-6L"></a>所以者何。<a id="a-6M"></a>其无所有菩萨有如是愿。</p>
  <p id="a6N">尔时众中。<a id="a-6O"></a>有诸女等住于大乘。<a id="a-6P"></a>而白佛言。<a id="a-6Q"></a>世尊。<a id="a-6R"></a>何用劝请阿难受持此法。<a id="a-6S"></a>所以者何。<a id="a-6T"></a>我今已受如此法本。<a id="a-6U"></a>习诵通利。<a id="a-6V"></a>世尊。<a id="a-6W"></a>我今闻此法本。<a id="a-6X"></a>于未来世当为他说。<a id="a-6Y"></a>于阿僧祇百千那由他劫中光显此法。</p>
  <p id="a6Z">尔时众中。<a id="a-6a"></a>有百比丘。<a id="a-6b"></a>六百比丘尼。<a id="a-6c"></a>二百优婆塞优婆夷。<a id="a-6d"></a>复有那由他数诸天子等。<a id="a-6e"></a>以诸杂华散世尊已。<a id="a-6f"></a>作如是言。<a id="a-6g"></a>世尊。<a id="a-6h"></a>此修多罗而能照明。<a id="a-6i"></a>一切诸法如实显示。<a id="a-6j"></a>世尊。<a id="a-6k"></a>我今得闻此法本已。<a id="a-6l"></a>即能受持读诵通利。<a id="a-6m"></a>犹如明镜见其面像。<a id="a-6n"></a>如是如是。<a id="a-6o"></a>我等受持此法本已。<a id="a-6p"></a>是故世尊。<a id="a-6q"></a>我等于今及未来世。<a id="a-6r"></a>如此法本。<a id="a-6s"></a>于阿僧祇那由他劫。<a id="a-6t"></a>广为人说光显是行。<a id="a-6u"></a>当令证觉为诸众生。<a id="a-6v"></a>令知我等如是利益。<a id="a-6w"></a>我住菩提。<a id="a-6x"></a>云何当作为诸众生。<a id="a-6y"></a>一切利益具佛法故。<a id="a-6z"></a>世尊。<a id="a-70"></a>我等不贪利养及名闻等。<a id="a-71"></a>而受此法为众生说。<a id="a-72"></a>亦复不为己自身命。<a id="a-73"></a>但为一切诸众生等。<a id="a-74"></a>欲与众生诸乐具故。<a id="a-75"></a>欲令近于诸佛法故。<a id="a-76"></a>为于无量诸众生等。<a id="a-77"></a>除灭爱着诸烦恼故。<a id="a-78"></a>佛言。<a id="a-79"></a>善哉善哉。<a id="a-7A"></a>善男子等。<a id="a-7B"></a>汝今一切善说此法。<a id="a-7C"></a>尔时海姊妹白佛言。<a id="a-7D"></a>世尊。<a id="a-7E"></a>此无所有菩萨。<a id="a-7F"></a>不起亦不说如此等。<a id="a-7G"></a>善男子善女人等。<a id="a-7H"></a>说此法本当光显故。<a id="a-7I"></a>世尊。<a id="a-7J"></a>彼当受持正法。<a id="a-7K"></a>亦为一切过去未来现在诸佛所有法行。<a id="a-7L"></a>彼亦受持读诵通利亦教他人读诵通利。<a id="a-7M"></a>若教令知。</p>
  <p id="a7N">尔时无所有菩萨摩诃萨。<a id="a-7O"></a>告海姊妹言。<a id="a-7P"></a>过阿僧祇百千劫中。<a id="a-7Q"></a>彼时有劫名曰法宝开敷。<a id="a-7R"></a>于彼劫中满足五百诸佛出世。<a id="a-7S"></a>时有一佛最初出世。<a id="a-7T"></a>名难降幢如来应供正遍知明行足善逝世间解无上士调御丈夫天人师佛世尊。<a id="a-7U"></a>于彼时中亦复多有众生。<a id="a-7V"></a>住于烦恼浊中业障所覆。<a id="a-7W"></a>烦恼增上。<a id="a-7X"></a>贪欲恚痴诸恼增上。<a id="a-7Y"></a>含毒所恼。<a id="a-7Z"></a>善女人。</p>
  <p id="a7a">尔时彼难降幢佛如来应供正遍知。<a id="a-7b"></a>我于尔时亦如是问。<a id="a-7c"></a>彼佛如来亦如是解释。<a id="a-7d"></a>如今世尊释迦牟尼如来应正遍知之所解释。<a id="a-7e"></a>善女人。<a id="a-7f"></a>如是次第五千诸佛。<a id="a-7g"></a>亦如是问如此法本。<a id="a-7h"></a>彼诸世尊亦复为我如是解说。<a id="a-7i"></a>如今世尊释迦牟尼。<a id="a-7j"></a>诸释中王为我解说。<a id="a-7k"></a>善姊。<a id="a-7l"></a>汝今安意。<a id="a-7m"></a>善姊。<a id="a-7n"></a>我从今已于未来世。<a id="a-7o"></a>当于无量阿僧祇数诸佛世尊。<a id="a-7p"></a>亦当如是问此法本。<a id="a-7q"></a>所有如是诸佛刹中。<a id="a-7r"></a>亦有诸浊烦恼众生。<a id="a-7s"></a>或有少者。<a id="a-7t"></a>或复倍多有烦恼者。</p>
  <p id="a7u">尔时无所有菩萨摩诃萨说此语时。<a id="a-7v"></a>于刹那顷。<a id="a-7w"></a>彼摩伽陀主频婆娑罗王。<a id="a-7x"></a>有大势力四兵围绕次第渐行。<a id="a-7y"></a>寻彼诸女所行之处来诣佛所。<a id="a-7z"></a>到佛所已顶礼佛足却住一面。<a id="a-80"></a>佛慰劳已随所敷具而就其坐。<a id="a-81"></a>彼诸大众亦皆而坐。<a id="a-82"></a>时频婆娑罗王白佛言。<a id="a-83"></a>世尊。<a id="a-84"></a>我有少女与众侍女。<a id="a-85"></a>出游园林久乃不还。<a id="a-86"></a>后于园中求觅不得。<a id="a-87"></a>又闻有说向世尊所。<a id="a-88"></a>今于此众我复不见。<a id="a-89"></a>佛告大王。<a id="a-8A"></a>今会当见。<a id="a-8B"></a>王言。<a id="a-8C"></a>世尊。<a id="a-8D"></a>我今未见。<a id="a-8E"></a>佛言。<a id="a-8F"></a>大王。<a id="a-8G"></a>汝今可问无所有菩萨。<a id="a-8H"></a>当示王处。<a id="a-8I"></a>王言。<a id="a-8J"></a>世尊。<a id="a-8K"></a>其无所有菩萨。<a id="a-8L"></a>何者是也。<a id="a-8M"></a>于时世尊。<a id="a-8N"></a>告无所有菩萨言。<a id="a-8O"></a>汝无所有。<a id="a-8P"></a>汝今应报频婆娑罗王。<a id="a-8Q"></a>所问诸女行来之处令此众知。</p>
  <p id="a8R">尔时无所有菩萨。<a id="a-8S"></a>以不现身。<a id="a-8T"></a>告频婆娑罗王及大众言。<a id="a-8U"></a>大王当知。<a id="a-8V"></a>彼诸女等在此众中。<a id="a-8W"></a>王言大士。<a id="a-8X"></a>我但闻声不见汝形。<a id="a-8Y"></a>菩萨告言大王。<a id="a-8Z"></a>今者所有诸女闻我名已。<a id="a-8a"></a>一一妇女至于树下。<a id="a-8b"></a>皆取我身随意娱乐。<a id="a-8c"></a>我取身已皆舍女身受丈夫身。<a id="a-8d"></a>彼等诸女既取我身。<a id="a-8e"></a>成丈夫身。<a id="a-8f"></a>我则无身然无所有菩萨。<a id="a-8g"></a>告彼诸女丈夫身者言。<a id="a-8h"></a>汝善男子。<a id="a-8i"></a>各各示现自身之德。<a id="a-8j"></a>尔时诸女得男身者共集一处。<a id="a-8k"></a>具丈夫相端正可喜。<a id="a-8l"></a>作如是言。<a id="a-8m"></a>我等今者舍于女身已。<a id="a-8n"></a>成如是丈夫之身。<a id="a-8o"></a>尔时频婆娑罗王。<a id="a-8p"></a>及诸大众生疑不信。</p>
  <p id="a8q">尔时无所有菩萨。<a id="a-8r"></a>复作是言。<a id="a-8s"></a>大王何故及诸人众犹怀疑惑。<a id="a-8t"></a>王今于佛岂不可信。<a id="a-8u"></a>若可信者如来现前。<a id="a-8v"></a>王今宜问。<a id="a-8w"></a>此善男子。<a id="a-8x"></a>如是所说有异不耶。</p>
  <p id="a8y">尔时频婆娑罗王白佛言。<a id="a-8z"></a>世尊。<a id="a-90"></a>如是如是。<a id="a-91"></a>如虚空声所说以不。<a id="a-92"></a>而不见身。<a id="a-93"></a>尔时佛告频婆娑罗王言。<a id="a-94"></a>如是如是。<a id="a-95"></a>大王。<a id="a-96"></a>皆悉如此菩萨所说。<a id="a-97"></a>大王。<a id="a-98"></a>今者宜信此语莫生疑惑。<a id="a-99"></a>王闻是语即起合掌。<a id="a-9A"></a>三称善哉白言。<a id="a-9B"></a>世尊。<a id="a-9C"></a>是谁神力。<a id="a-9D"></a>为是菩萨无所有力。<a id="a-9E"></a>为当是佛威神之力。<a id="a-9F"></a>佛告王言。<a id="a-9G"></a>大王。<a id="a-9H"></a>当知此是诸女往昔愿力。<a id="a-9I"></a>彼于往昔于多千佛。<a id="a-9J"></a>教此诸女种诸善根发菩提心。<a id="a-9K"></a>诸佛法中而得成就。<a id="a-9L"></a>故今我所得满其愿。<a id="a-9M"></a>大王。<a id="a-9N"></a>有诸女人于未来世。<a id="a-9O"></a>亦更教化无量诸女得转女身。</p>
  <p id="a9P">尔时佛告无所有菩萨言。<a id="a-9Q"></a>善男子。<a id="a-9R"></a>汝今可为于此众人。<a id="a-9S"></a>令此诸女各复本身。<a id="a-9T"></a>尔时无所有菩萨作如是言。<a id="a-9U"></a>如我实说。<a id="a-9V"></a>我于无量无边妇女。<a id="a-9W"></a>令转女身得丈夫身。<a id="a-9X"></a>皆是实故。<a id="a-9Y"></a>此等众生还复女身。<a id="a-9Z"></a>说是语时多有妇女于彼丈夫前有如是形。<a id="a-9a"></a>有如是色如是行住。<a id="a-9b"></a>还复如先所向来者。<a id="a-9c"></a>彼等各各相共言说如前无异。<a id="a-9d"></a>彼时诸女及频婆娑罗王等生希有心。<a id="a-9e"></a>云何诸女已转女身。<a id="a-9f"></a>今已还复女人身耶。<a id="a-9g"></a>此诸女人为是实身为当化起。<a id="a-9h"></a>佛言。<a id="a-9i"></a>大王。<a id="a-9j"></a>此等妇女非实非化。<a id="a-9k"></a>所以者何。<a id="a-9l"></a>大王。<a id="a-9m"></a>此善男子。<a id="a-9n"></a>于往昔时有如是愿。<a id="a-9o"></a>若诸妇人见我身者。<a id="a-9p"></a>彼见我身即发是愿求转女身。<a id="a-9q"></a>彼诸妇人所有夫主。<a id="a-9r"></a>更取余妇还复如是。<a id="a-9s"></a>不增不减如前妇身。<a id="a-9t"></a>可爱端正不相离别。</p>
  <p id="a9u">尔时频婆娑罗王而白佛言。<a id="a-9v"></a>希有世尊。<a id="a-9w"></a>诸菩萨摩诃萨等。<a id="a-9x"></a>能有如是神通善根。<a id="a-9y"></a>世尊。<a id="a-9z"></a>一切诸法不可思议。<a id="a-A0"></a>众生果报不可思议。<a id="a-A1"></a>得禅定者定之境界不可思议。<a id="a-A2"></a>佛言。<a id="a-A3"></a>如是如是。<a id="a-A4"></a>大王。<a id="a-A5"></a>如是如是。<a id="a-A6"></a>大王。<a id="a-A7"></a>此有三种不可思议。<a id="a-A8"></a>何者为三。<a id="a-A9"></a>业幻量幻(梵本少一句)。<a id="a-AA"></a>此善男子。<a id="a-AB"></a>已觉诸幻已证已触。<a id="a-AC"></a>此善男子。<a id="a-AD"></a>即是幻师。<a id="a-AE"></a>是故此等不可取量。</p>
  <p id="aAF">尔时世尊令彼大众以无所有和合法义。<a id="a-AG"></a>教化言说令得欢喜。<a id="a-AH"></a>令得威神增长教化。<a id="a-AI"></a>令欢喜已劝言汝等。<a id="a-AJ"></a>各自知时还其所至。<a id="a-AK"></a>时诸人众各还本处。<a id="a-AL"></a>其去未久。<a id="a-AM"></a>有一菩萨名曰生疑。<a id="a-AN"></a>而白佛言。<a id="a-AO"></a>世尊。<a id="a-AP"></a>其无所有菩萨。<a id="a-AQ"></a>能为此等众生。<a id="a-AR"></a>以神通化还令如旧。<a id="a-AS"></a>而不令彼诸众生等有爱别离。<a id="a-AT"></a>世尊。<a id="a-AU"></a>此等当作何等利益。<a id="a-AV"></a>佛告生疑菩萨言。<a id="a-AW"></a>善男子。<a id="a-AX"></a>此诸人等所在之处。<a id="a-AY"></a>共此诸女曾转根者。<a id="a-AZ"></a>语言饮食共相娱乐游行戏乐。<a id="a-Aa"></a>种种诸事种种方便。<a id="a-Ab"></a>于彼时处令此众人。<a id="a-Ac"></a>于菩提中令得发心近佛法中。<a id="a-Ad"></a>何以故。<a id="a-Ae"></a>善男子。<a id="a-Af"></a>此无所有菩萨。<a id="a-Ag"></a>已于往昔诸如来所。<a id="a-Ah"></a>以一切乐具供养尊重。<a id="a-Ai"></a>种诸善根皆已具足。<a id="a-Aj"></a>发如是愿。<a id="a-Ak"></a>是故满愿满分别意。<a id="a-Al"></a>此善男子。<a id="a-Am"></a>如是教化成熟众生。<a id="a-An"></a>教令入于义文字中。<a id="a-Ao"></a>所有法体无生之处。<a id="a-Ap"></a>无成就处令入令觉。<a id="a-Aq"></a>如是教中不令有失。<a id="a-Ar"></a>令得成就于佛法故。<a id="a-As"></a>善男子。<a id="a-At"></a>此无所有菩萨。<a id="a-Au"></a>教化众生于彼中者。<a id="a-Av"></a>无一众生当向恶趣。<a id="a-Aw"></a>无一众生于所教师。<a id="a-Ax"></a>过去佛土而不中生。<a id="a-Ay"></a>善男子。<a id="a-Az"></a>彼诸众生还当如是成就菩提。<a id="a-B0"></a>亦如今者无所有菩萨所成就者。</p>
  <p id="aB1">尔时生疑菩萨从佛世尊闻善说已除诸疑惑。<a id="a-B2"></a>而说偈言。</p>
  <p id="aB3">众生闻以得　　于中方便学</p>
  <p id="aB4">如是健修习　　名无所有者</p>
  <p id="aB5">纯直心柔和　　软意无嫉妒</p>
  <p id="aB6">亦无有怯弱　　名无所有者</p>
  <p id="aB7">多文字和合　　复说如是义</p>
  <p id="aB8">所有无可见　　亦当无所触</p>
  <p id="aB9">无二不可取　　无余不可见</p>
  <p id="aBA">不可说而说　　法教无有比</p>
  <p id="aBB">尔时阇那那修多女告生疑菩萨言。<a id="a-BC"></a>善男子。<a id="a-BD"></a>汝承谁力能说此偈。<a id="a-BE"></a>彼即答言。<a id="a-BF"></a>我身如是知无所有菩萨身中从出是声。<a id="a-BG"></a>善姊当知。<a id="a-BH"></a>今此偈声非我身出。<a id="a-BI"></a>尔时阇那那修多女而白佛言。<a id="a-BJ"></a>希有世尊。<a id="a-BK"></a>是无所有菩萨。<a id="a-BL"></a>乃至能得不思议法。<a id="a-BM"></a>皆已具足。<a id="a-BN"></a>能以种种方便开示。<a id="a-BO"></a>彼无所有之处说法。<a id="a-BP"></a>佛告彼言。<a id="a-BQ"></a>如是如是。<a id="a-BR"></a>善女人。<a id="a-BS"></a>如汝所说。</p>
  <p id="aBT">尔时两时无有出生菩萨而白佛言。<a id="a-BU"></a>世尊。<a id="a-BV"></a>我能辩说无所有所问修多罗。<a id="a-BW"></a>佛言。<a id="a-BX"></a>两时无有出生菩萨。<a id="a-BY"></a>汝今为辩说诸菩萨摩诃萨境界广境界。<a id="a-BZ"></a>无碍无可得。<a id="a-Ba"></a>无边无畔际。<a id="a-Bb"></a>发起多闻与利益故。<a id="a-Bc"></a>以善巧智。<a id="a-Bd"></a>如诸菩萨摩诃萨。<a id="a-Be"></a>为自境界增长。<a id="a-Bf"></a>无著无可得处。<a id="a-Bg"></a>无边无畔际处。<a id="a-Bh"></a>诸多闻利益。<a id="a-Bi"></a>欲于善巧方便法中。<a id="a-Bj"></a>教令建立开现处故。<a id="a-Bk"></a>当速成就菩提道故。</p>
  <p id="aBl">尔时两时无有出生菩萨摩诃萨。<a id="a-Bm"></a>而说偈言。</p>
  <p id="aBn">善说此经已　　正念入禅定</p>
  <p id="aBo">当觉一切法　　显示此经典</p>
  <p id="aBp">令觉一切义　　及如文字等</p>
  <p id="aBq">所有修多罗　　诸佛之所说</p>
  <p id="aBr">显现一切义　　彼此皆相见</p>
  <p id="aBs">无量不思议　　皆经善说处</p>
  <p id="aBt">此经法知已　　庄严义文字</p>
  <p id="aBu">诸法无缺少　　一切不思议</p>
  <p id="aBv">阴界诸入等　　当得方便智</p>
  <p id="aBw">随顺十二缘　　一切声一声</p>
  <p id="aBx">一声一切声　　诸声等和合</p>
  <p id="aBy">于此经觉悟　　所有诸心者</p>
  <p id="aBz">众生所思觉　　计我所思者</p>
  <p id="aC0">一切心所因　　一切皆能知</p>
  <p id="aC1">是等诸思觉　　彼无有思处</p>
  <p id="aC2">于此经觉悟　　亦无有思者</p>
  <p id="aC3">于自及与他　　一切悉能知</p>
  <p id="aC4">如心所转行　　照诸法如镜</p>
  <p id="aC5">说此修多罗　　于彼此等见</p>
  <p id="aC6">彼等还觉此　　一切非为一</p>
  <p id="aC7">不见别多说　　一切文句离</p>
  <p id="aC8">若见于此经　　彼为众生说</p>
  <p id="aC9">众生非此彼　　令彼众生脱</p>
  <p id="aCA">住着不动处　　知一切虚妄</p>
  <p id="aCB">以虚妄为说　　既知虚妄已</p>
  <p id="aCC">不着虚妄中　　无有所生道</p>
  <p id="aCD">诸佛见一切　　于此无不觉</p>
  <p id="aCE">能觉此经者　　一切功业处</p>
  <p id="aCF">咒术医方智　　及时智所生</p>
  <p id="aCG">皆此经觉悟　　一切一切智</p>
  <p id="aCH">所有不可数　　彼一切次第</p>
  <p id="aCI">于此经悉知　　一切见舍已</p>
  <p id="aCJ">众生所迷惑　　若知于此经</p>
  <p id="aCK">不着彼名字　　众生著令脱</p>
  <p id="aCL">彼相所覆者　　此经威力故</p>
  <p id="aCM">于中得实证　　若学此经者</p>
  <p id="aCN">彼得一切报　　天上及人中</p>
  <p id="aCO">一切功德具　　此是教师法</p>
  <p id="aCP">此即是父母　　和上阿阇梨</p>
  <p id="aCQ">亦是善知识　　此知足少欲</p>
  <p id="aCR">具足诸头陀　　此所修资财</p>
  <p id="aCS">皆为彼当作　　若有大众生</p>
  <p id="aCT">欲说多种法　　应当学此经</p>
  <p id="aCU">学一切法处　　若有大众生</p>
  <p id="aCV">欲说多种法　　彼应学此经</p>
  <p id="aCW">一切法持处　　生处皆当得</p>
  <p id="aCX">少病长寿命　　常得诸禅定</p>
  <p id="aCY">随顺此经已　　身常受安乐</p>
  <p id="aCZ">心亦得常乐　　若能证此经</p>
  <p id="aCa">口业悉具足　　如是差别法</p>
  <p id="aCb">彼当得随顺　　若能证此经</p>
  <p id="aCc">即总持诸经　　若能如是证</p>
  <p id="aCd">如此经中说　　彼等皆知经</p>
  <p id="aCe">诸佛有所说　　所有诸文字</p>
  <p id="aCf">所说诸法者　　若闻于此经</p>
  <p id="aCg">则离于文字　　诸法离文字</p>
  <p id="aCh">以文字说法　　文字非是法</p>
  <p id="aCi">文字非非法　　彼等于此经</p>
  <p id="aCj">住于菩提中　　彼等于此求</p>
  <p id="aCk">世间最名闻</p>
  <p id="aCl">尔时两时无有出生菩萨说此偈已。<a id="a-Cm"></a>顶礼世尊右绕三匝。<a id="a-Cn"></a>即于佛前没而不现。</p>
  <p id="aCo">尔时众中有一菩萨名无所续。<a id="a-Cp"></a>而白佛言。<a id="a-Cq"></a>世尊。<a id="a-Cr"></a>此两时无有出生菩萨。<a id="a-Cs"></a>从何而来。<a id="a-Ct"></a>佛言。<a id="a-Cu"></a>从如所来还如是去。<a id="a-Cv"></a>彼菩萨言。<a id="a-Cw"></a>世尊。<a id="a-Cx"></a>彼云何来。<a id="a-Cy"></a>复云何去。<a id="a-Cz"></a>佛言。<a id="a-D0"></a>如影幻梦焰响虚空。<a id="a-D1"></a>及与空无相无愿无作。<a id="a-D2"></a>离欲寂灭无实无像。<a id="a-D3"></a>如是等聚分别遣来。<a id="a-D4"></a>汝今语我生于一切。<a id="a-D5"></a>一切众生。<a id="a-D6"></a>一切菩萨。<a id="a-D7"></a>一切诸佛。<a id="a-D8"></a>亦如影幻梦阳焰响虚空。<a id="a-D9"></a>及空无相无愿无作。<a id="a-DA"></a>离欲寂灭涅槃无实。<a id="a-DB"></a>彼等所有一切果报。<a id="a-DC"></a>及彼名字。<a id="a-DD"></a>彼等皆是我等所为。<a id="a-DE"></a>彼等及我一切。<a id="a-DF"></a>非一非二。<a id="a-DG"></a>非多非少。<a id="a-DH"></a>亦非有物不可闻。<a id="a-DI"></a>不共具足。<a id="a-DJ"></a>无有能见者。<a id="a-DK"></a>无能知者。<a id="a-DL"></a>无能闻者。<a id="a-DM"></a>是故汝等从我等听。<a id="a-DN"></a>信解思惟欢喜称善。<a id="a-DO"></a>彼等无量阿僧祇数。<a id="a-DP"></a>行无实已皆不可得。<a id="a-DQ"></a>汝等亦不可得。<a id="a-DR"></a>汝等莫以虚妄诽谤我等。<a id="a-DS"></a>莫毁呰我。<a id="a-DT"></a>我等既无。<a id="a-DU"></a>有物无相。<a id="a-DV"></a>无有处所。<a id="a-DW"></a>为他何假须说宁不说胜。<a id="a-DX"></a>若有说者。<a id="a-DY"></a>彼还是如彼。<a id="a-DZ"></a>此还是如此。<a id="a-Da"></a>如是遣如遣。<a id="a-Db"></a>如是说已如是来。<a id="a-Dc"></a>尔时大众得闻如是句义已。<a id="a-Dd"></a>无色心。<a id="a-De"></a>无出入息。<a id="a-Df"></a>无物染着。<a id="a-Dg"></a>彼等于世尊所。<a id="a-Dh"></a>一切乐具皆悉遍满。<a id="a-Di"></a>彼等得本念已。<a id="a-Dj"></a>作如是言。<a id="a-Dk"></a>此是本性体真实。<a id="a-Dl"></a>无所有。<a id="a-Dm"></a>无可证。<a id="a-Dn"></a>无所识。<a id="a-Do"></a>如是知已。<a id="a-Dp"></a>无知故。<a id="a-Dq"></a>如是如是。<a id="a-Dr"></a>彼从何处有。<a id="a-Ds"></a>不可作名字。</p>
  <p id="aDt">尔时于上虚空。<a id="a-Du"></a>有无价宝遍满其间。<a id="a-Dv"></a>有菩萨名灭及无出生菩萨。<a id="a-Dw"></a>白佛言。<a id="a-Dx"></a>世尊。<a id="a-Dy"></a>是何瑞相。<a id="a-Dz"></a>此无价宝遍满虚空。<a id="a-E0"></a>佛言。<a id="a-E1"></a>善男子等。<a id="a-E2"></a>有若干菩萨等。<a id="a-E3"></a>闻此无所可证法门得出离已。<a id="a-E4"></a>皆悉已得无生法忍。<a id="a-E5"></a>故现此相。</p>
  <p id="aE6">尔时彼诸一切大众。<a id="a-E7"></a>皆白佛言。<a id="a-E8"></a>希有世尊。<a id="a-E9"></a>善巧能学巧方便智。<a id="a-EA"></a>为欲解脱诸众生故。<a id="a-EB"></a>世尊。<a id="a-EC"></a>乃能知此一切无动空无所有。<a id="a-ED"></a>无有众生本性寂静。<a id="a-EE"></a>然今如来为诸众生。<a id="a-EF"></a>辩说诸法一切如影。<a id="a-EG"></a>而能勤劳教化众生。<a id="a-EH"></a>佛言。<a id="a-EI"></a>如是如是。<a id="a-EJ"></a>诸善男子。<a id="a-EK"></a>如汝所说。<a id="a-EL"></a>诸善男子。<a id="a-EM"></a>若无辩说。<a id="a-EN"></a>云何能知影像幻梦阳焰响声及与虚空无相无愿无作离欲涅槃之法。<a id="a-EO"></a>而为虚妄影像等法。</p>
  <p id="aEP">尔时以佛威神力故。<a id="a-EQ"></a>于上虚空闻如是声。<a id="a-ER"></a>世尊。<a id="a-ES"></a>何者是彼影形为影。<a id="a-ET"></a>世尊。<a id="a-EU"></a>何者是彼乃至虚妄而为影形。<a id="a-EV"></a>世尊。<a id="a-EW"></a>此一切庄严已具足。<a id="a-EX"></a>法本不假庄严。<a id="a-EY"></a>世尊。<a id="a-EZ"></a>譬如画师若画弟子。<a id="a-Ea"></a>善学伎能画如来像。<a id="a-Eb"></a>具足众相无所缺少。<a id="a-Ec"></a>更有金巧师。<a id="a-Ed"></a>取最胜金作其金鬘而着顶上。<a id="a-Ee"></a>然彼形像倍更端正。<a id="a-Ef"></a>为一切众瞻之无厌。<a id="a-Eg"></a>世尊。<a id="a-Eh"></a>如是如是。<a id="a-Ei"></a>如此法本。<a id="a-Ej"></a>具足诸相瞻之无厌。<a id="a-Ek"></a>世尊今者更倍庄严。<a id="a-El"></a>说是语已。<a id="a-Em"></a>时佛告彼虚空声言。<a id="a-En"></a>譬如巧学幻化之师。<a id="a-Eo"></a>若幻弟子善于幻化。<a id="a-Ep"></a>幻作男女端正可喜。<a id="a-Eq"></a>诸根具足皆共和合。<a id="a-Er"></a>而生子息为作名字。<a id="a-Es"></a>影像幻梦阳焰响声。<a id="a-Et"></a>太虚空等不自在也。<a id="a-Eu"></a>无相无愿无作离欲寂灭涅槃。<a id="a-Ev"></a>彼虚妄等增长成就。<a id="a-Ew"></a>所有作事入深山谷。<a id="a-Ex"></a>多有人众各发大声。<a id="a-Ey"></a>呼诸影像乃至虚空。<a id="a-Ez"></a>彼出声已没而不现。<a id="a-F0"></a>于彼空谷无所染着。<a id="a-F1"></a>彼时众人求是声处了不可得。<a id="a-F2"></a>如是一切诸烦恼等。<a id="a-F3"></a>如实求之亦不可得。<a id="a-F4"></a>如彼阳焰动摇似水而不可饮。<a id="a-F5"></a>如是响声阳焰无形像。</p>
  <p id="aF6">尔时众中未证法者。<a id="a-F7"></a>闻此说已皆得证法。<a id="a-F8"></a>有二十亿那由他等诸天及人。<a id="a-F9"></a>皆悉得于一切法中无所染着。</p>
  <p id="aFA">尔时虚空还复出声。<a id="a-FB"></a>诸天人众皆悉见闻。<a id="a-FC"></a>此唯名字所谓影等。<a id="a-FD"></a>乃至虚妄影像等也。<a id="a-FE"></a>影像幻化其有所问。<a id="a-FF"></a>如来解释于先作证。<a id="a-FG"></a>有二十亿诸天人等。<a id="a-FH"></a>闻此法已。<a id="a-FI"></a>皆得决定住于阿耨多罗三藐三菩提中。<a id="a-FJ"></a>当为成熟诸众生故而为之友。</p>
  <p id="aFK">尔时闻持菩萨白佛言。<a id="a-FL"></a>世尊。<a id="a-FM"></a>当何名此法本。<a id="a-FN"></a>我等云何受持。<a id="a-FO"></a>佛言。<a id="a-FP"></a>此法本名诸罪无相无舍。<a id="a-FQ"></a>如是受持。<a id="a-FR"></a>如来自在。<a id="a-FS"></a>如是名持。<a id="a-FT"></a>无所有菩萨所问。<a id="a-FU"></a>如是名持。<a id="a-FV"></a>说佛大神通。<a id="a-FW"></a>如是名持。<a id="a-FX"></a>恶心难调怨仇悔过。<a id="a-FY"></a>如是名持。<a id="a-FZ"></a>无所有法可示现者。<a id="a-Fa"></a>如是名持。<a id="a-Fb"></a>非不见一切诸法。<a id="a-Fc"></a>如是名持。<a id="a-Fd"></a>佛说此经时。<a id="a-Fe"></a>其无所有菩萨。<a id="a-Ff"></a>及难调怨仇。<a id="a-Fg"></a>闻持菩萨。<a id="a-Fh"></a>及彼大众。<a id="a-Fi"></a>天人阿修罗乾闼婆等。<a id="a-Fj"></a>闻佛所说欢喜奉行。</p>
 </body>
</html>