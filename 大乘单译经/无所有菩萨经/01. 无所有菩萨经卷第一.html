<!doctype html>
<html id="z3IBU1bUw" data-ver="805">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">无所有菩萨经卷第一</h1>
  <p id="a2">如是我闻。<a id="a-3"></a>一时婆伽婆。<a id="a-4"></a>住王舍城毗富罗山中。<a id="a-5"></a>与大比丘众满足百千人俱。<a id="a-6"></a>复有百千诸菩萨众。<a id="a-7"></a>及比丘尼诸优婆塞及优婆夷。<a id="a-8"></a>天龙夜叉乾闼婆紧那罗摩睺罗伽迦楼罗等。<a id="a-9"></a>复有欲界诸天子色界净居诸天子等。<a id="a-A"></a>围绕在前而为说法。</p>
  <p id="aB">尔时众中有一菩萨。<a id="a-C"></a>名无所有。<a id="a-D"></a>在彼会坐。<a id="a-E"></a>然彼众中有诸菩萨。<a id="a-F"></a>心怀疑惑。<a id="a-G"></a>悔作恶者。<a id="a-H"></a>住颠倒者。<a id="a-I"></a>有业障者。<a id="a-J"></a>有法障者。<a id="a-K"></a>及诸众生为障所障不能问佛。<a id="a-L"></a>然彼欲为彼等众生净业障故。<a id="a-M"></a>欲问世尊。<a id="a-N"></a>观此诸众。<a id="a-O"></a>多有菩萨欲悔先恶。<a id="a-P"></a>而心焦恼不能听法。<a id="a-Q"></a>复见菩萨。<a id="a-R"></a>心不悔恼能一心听。<a id="a-S"></a>观彼心行多有苦恼。<a id="a-T"></a>多有忧患多有秽杂。<a id="a-U"></a>多生老死忧悲苦恼。<a id="a-V"></a>多怨憎会多爱别离。<a id="a-W"></a>当欲成就阿耨多罗三藐三菩提。<a id="a-X"></a>而为如是等无量缠缚。<a id="a-Y"></a>云何当于阿僧祇劫行菩萨行。<a id="a-Z"></a>既自有缚。<a id="a-a"></a>云何当能解众生缚。<a id="a-b"></a>尔时无所有菩萨。<a id="a-c"></a>如是念已即自思惟。<a id="a-d"></a>若世尊教听我请问。<a id="a-e"></a>为于此众一切众生。<a id="a-f"></a>作恶疑悔令远离故。</p>
  <p id="ag">尔时世尊。<a id="a-h"></a>知无所有菩萨摩诃萨并及彼等诸菩萨众心所念已。<a id="a-i"></a>告无所有菩萨摩诃萨言。<a id="a-j"></a>汝无所有。<a id="a-k"></a>我亦不为诸菩萨说有染有著有缚有系有犯犯处。<a id="a-l"></a>所以者何。<a id="a-m"></a>一切着处。<a id="a-n"></a>一切染处。<a id="a-o"></a>一切缚处。<a id="a-p"></a>一切障处。<a id="a-q"></a>一切犯处。<a id="a-r"></a>欲令超越远离诸相。<a id="a-s"></a>行不和合。<a id="a-t"></a>诸法不杂。<a id="a-u"></a>不可得故。<a id="a-v"></a>证阿耨多罗三藐三菩提。<a id="a-w"></a>如是一切诸法不缚。<a id="a-x"></a>诸法不染。<a id="a-y"></a>诸法不着。<a id="a-z"></a>不系不障。<a id="a-10"></a>不犯不得。<a id="a-11"></a>是故当成一切种智。<a id="a-12"></a>善男子。<a id="a-13"></a>有一切智发心之处不得众生。<a id="a-14"></a>于彼处中无法可缚可染可着可系可障可犯可得可知处所。<a id="a-15"></a>汝无所有。<a id="a-16"></a>汝应当为诸菩萨问。<a id="a-17"></a>如诸菩萨摩诃萨等不倦不污无著无缚无障虚空。<a id="a-18"></a>离虚空想无有障碍。<a id="a-19"></a>于阿耨多罗三藐三菩提速成就故。<a id="a-1A"></a>于一切处当为开显。</p>
  <p id="a1B">尔时无所有菩萨。<a id="a-1C"></a>既为如来教请加持及己智力。<a id="a-1D"></a>于多佛所种善根故。<a id="a-1E"></a>能于般若波罗蜜中。<a id="a-1F"></a>无有疑惑。<a id="a-1G"></a>隐身不现而无所著。<a id="a-1H"></a>欲为摄化诸菩萨故。<a id="a-1I"></a>而复欲显诸福德故。<a id="a-1J"></a>复为着心诸众生等。<a id="a-1K"></a>为取着覆行在于相。<a id="a-1L"></a>远善知识为恶知识之所摄取。<a id="a-1M"></a>诸菩萨辈。<a id="a-1N"></a>知一切法皆不可得。<a id="a-1O"></a>欲令无著欲令觉故。<a id="a-1P"></a>即以无量种种名花或水陆生或金银花普散佛上。<a id="a-1Q"></a>以精诚意欢喜胜妙无有缺减。<a id="a-1R"></a>令诸众生生欢喜故。<a id="a-1S"></a>赞叹世尊。<a id="a-1T"></a>以偈问曰。</p>
  <p id="a1U">菩萨游何处　　何者是父母</p>
  <p id="a1V">住止于何处　　何等为眷属</p>
  <p id="a1W">尔时世尊。<a id="a-1X"></a>即以偈颂。<a id="a-1Y"></a>报彼无所有菩萨言。</p>
  <p id="a1Z">勇猛空游处　　般若母佛父</p>
  <p id="a1a">佛塔为住处　　诸菩萨眷属</p>
  <p id="a1b">游六波罗蜜　　菩提心父母</p>
  <p id="a1c">三昧为住处　　诸福为眷属</p>
  <p id="a1d">尔时无所有菩萨。<a id="a-1e"></a>从佛世尊闻此偈已欢喜随顺。<a id="a-1f"></a>复以偈颂问世尊曰。</p>
  <p id="a1g">善能说此言　　一切智无碍</p>
  <p id="a1h">随喜于此言　　复问人中上</p>
  <p id="a1i">以何为因缘　　用何方便智</p>
  <p id="a1j">触证于何法　　当觉知云何</p>
  <p id="a1k">尔时世尊以偈报彼无所有菩萨言。</p>
  <p id="a1l">勇猛菩提缘　　方便摄众生</p>
  <p id="a1m">证诸法空已　　智者觉菩提</p>
  <p id="a1n">尔时无所有菩萨闻此偈已欢喜随顺。<a id="a-1o"></a>以偈称赞。<a id="a-1p"></a>而复问曰。</p>
  <p id="a1q">善能说此言　　一切智无碍</p>
  <p id="a1r">随喜于此言　　复问人中上</p>
  <p id="a1s">何故不堕恶　　大炽可畏处</p>
  <p id="a1t">舍一切恶处　　速至于善处</p>
  <p id="a1u">尔时世尊。<a id="a-1v"></a>以偈报言。</p>
  <p id="a1w">不造一切罪　　是故舍恶处</p>
  <p id="a1x">恒常为法行　　是故至善处</p>
  <p id="a1y">尔时无所有菩萨闻此偈已随喜称赞。<a id="a-1z"></a>而复问曰。</p>
  <p id="a20">善说此语言　　一切智无碍</p>
  <p id="a21">随喜于此言　　复问人中上</p>
  <p id="a22">云何彼多罪　　无智处造作</p>
  <p id="a23">一切能速灭　　尽灭无遗余</p>
  <p id="a24">尔时世尊。<a id="a-25"></a>复以偈颂。<a id="a-26"></a>报彼无所有菩萨言。</p>
  <p id="a27">众生求解脱　　此等愿菩提</p>
  <p id="a28">菩提不得故　　诸罪皆灭尽</p>
  <p id="a29">尔时无所有菩萨。<a id="a-2A"></a>闻此偈已。<a id="a-2B"></a>随顺欢喜。<a id="a-2C"></a>复以偈颂。<a id="a-2D"></a>而复问曰。</p>
  <p id="a2E">善能说此言　　一切智无碍</p>
  <p id="a2F">随喜于此言　　复问人中上</p>
  <p id="a2G">云何诸爱着　　流转烦恼苦</p>
  <p id="a2H">成就菩提时　　皆尽无有余</p>
  <p id="a2I">尔时世尊。<a id="a-2J"></a>以偈报言。</p>
  <p id="a2K">常乐我净处　　颠倒取虚空</p>
  <p id="a2L">如实真觉已　　渴爱皆当尽</p>
  <p id="a2M">无我慢渴爱　　取等如虚空</p>
  <p id="a2N">不住于内外　　彼等无得处</p>
  <p id="a2O">尔时无所有菩萨随喜此偈。<a id="a-2P"></a>而复称赞。<a id="a-2Q"></a>以偈问曰。</p>
  <p id="a2R">善能说此言　　一切智无碍</p>
  <p id="a2S">随喜于此言　　复问人中上</p>
  <p id="a2T">当作何业已　　彼种子云何</p>
  <p id="a2U">彼等多有财　　恒常无有尽</p>
  <p id="a2V">复能施一切　　舍施无悭吝</p>
  <p id="a2W">身肉财头等　　彼皆悉能舍</p>
  <p id="a2X">尔时世尊闻此问已。<a id="a-2Y"></a>为无所有而为解释。<a id="a-2Z"></a>复说偈言。</p>
  <p id="a2a">恒常于三宝　　供养不疲倦</p>
  <p id="a2b">若复断世间　　彼智者供养</p>
  <p id="a2c">所发菩提心　　为乐众生故</p>
  <p id="a2d">彼荷担菩提　　为他说受用</p>
  <p id="a2e">一切一切智　　为与众生说</p>
  <p id="a2f">是故彼有财　　一切时无尽</p>
  <p id="a2g">作如是业已　　种如是子已</p>
  <p id="a2h">一切所生处　　福饶多有财</p>
  <p id="a2i">若粗若细食　　饮已净如法</p>
  <p id="a2j">若得新衣服　　先他后自着</p>
  <p id="a2k">是故生生中　　一切具足胜</p>
  <p id="a2l">不加用功力　　而得无尽财</p>
  <p id="a2m">是故一切施　　舍施无悭吝</p>
  <p id="a2n">身肉及与头　　彼等无不施</p>
  <p id="a2o">尔时无所有菩萨闻此偈已随喜称叹。<a id="a-2p"></a>复以偈问。</p>
  <p id="a2q">善说此语言　　诸智具足体</p>
  <p id="a2r">随喜于此言　　复问人中上</p>
  <p id="a2s">云何离热恼　　身口及与意</p>
  <p id="a2t">云何有上色　　无垢最清净</p>
  <p id="a2u">尔时世尊复为敷演。<a id="a-2v"></a>而说偈言。</p>
  <p id="a2w">受斋戒无阙　　常说空无缺</p>
  <p id="a2x">知一切皆空　　忍诸打骂辱</p>
  <p id="a2y">身口及与意　　是故无热恼</p>
  <p id="a2z">当得最上色　　一切众生爱</p>
  <p id="a30">略说一切善语中　　一切诸问解释中</p>
  <p id="a31">彼等云何坚精进　　于一切处不违背</p>
  <p id="a32">彼云何得有诸乘　　若在世间及出世</p>
  <p id="a33">尔时世尊。<a id="a-34"></a>以偈报言。</p>
  <p id="a35">作事不怯弱　　分别心行中</p>
  <p id="a36">故精进及智　　所生中常有</p>
  <p id="a37">尔时无所有菩萨。<a id="a-38"></a>复以偈颂。<a id="a-39"></a>问世尊曰。</p>
  <p id="a3A">善说此语言　　诸智具足体</p>
  <p id="a3B">随喜于此言　　复问人中上</p>
  <p id="a3C">彼云何有智　　世间中决定</p>
  <p id="a3D">彼云何有力　　众生无能伏</p>
  <p id="a3E">尔时世尊。<a id="a-3F"></a>以偈报言。</p>
  <p id="a3G">常问诸佛法　　不诽谤诸法</p>
  <p id="a3H">求诸巧方便　　故彼有上智</p>
  <p id="a3I">五种味常施　　施众生无畏</p>
  <p id="a3J">是故彼有力　　众生无能伏</p>
  <p id="a3K">尔时无所有菩萨。<a id="a-3L"></a>以偈问曰。</p>
  <p id="a3M">善说此语言　　诸智具足体</p>
  <p id="a3N">随喜于此言　　复问人中上</p>
  <p id="a3O">彼云何胜色　　于世间最上</p>
  <p id="a3P">云何得长寿　　多百亿数岁</p>
  <p id="a3Q">尔时世尊。<a id="a-3R"></a>以偈报言。</p>
  <p id="a3S">若闻虚实过　　不传向他说</p>
  <p id="a3T">常赞叹三宝　　名闻至十方</p>
  <p id="a3U">不恼诸众生　　不随喜杀者</p>
  <p id="a3V">是故得长寿　　多百亿数岁</p>
  <p id="a3W">尔时无所有菩萨。<a id="a-3X"></a>复以偈问于世尊曰。</p>
  <p id="a3Y">善说此语言　　诸智具足体</p>
  <p id="a3Z">随喜于此言　　复问人中上</p>
  <p id="a3a">云何得梵音　　迦陵频伽声</p>
  <p id="a3b">若有得闻者　　闻已得欢喜</p>
  <p id="a3c">尔时世尊。<a id="a-3d"></a>以偈报言。</p>
  <p id="a3e">说法时赞叹　　无复毁訾言</p>
  <p id="a3f">不破坏和合　　是故得上音</p>
  <p id="a3g">护四种口过　　常说利益言</p>
  <p id="a3h">自过能发露　　是故得上音</p>
  <p id="a3i">螺鼓等音声　　和合众伎乐</p>
  <p id="a3j">供养诸佛已　　是故得上音</p>
  <p id="a3k">尔时无所有菩萨。<a id="a-3l"></a>以偈问曰。</p>
  <p id="a3m">善说此语言　　诸智具足体</p>
  <p id="a3n">随喜于此言　　复问人中上</p>
  <p id="a3o">云何彼身腹　　而得于平正</p>
  <p id="a3p">所有诸眷属　　而得相随顺</p>
  <p id="a3q">尔时世尊。<a id="a-3r"></a>以偈报言。</p>
  <p id="a3s">毒药及非药　　不与不教他</p>
  <p id="a3t">应病施汤药　　是故腹平正</p>
  <p id="a3u">善友及怨仇　　平等于光明</p>
  <p id="a3v">于彼等心已　　是故腹平正</p>
  <p id="a3w">所有众生界　　无有数量者</p>
  <p id="a3x">爱念如自身　　是故腹平正</p>
  <p id="a3y">父母于一子　　常起怜愍意</p>
  <p id="a3z">于众生如是　　故得腹平正</p>
  <p id="a40">菩萨及父母　　供养不疲倦</p>
  <p id="a41">是故彼眷属　　常顺如自身</p>
  <p id="a42">世尊诸长宿　　及有尊上者</p>
  <p id="a43">若承事彼等　　调柔心谦下</p>
  <p id="a44">是故彼眷属　　随顺如自身</p>
  <p id="a45">彼无有分别　　一切平等心</p>
  <p id="a46">以四摄摄他　　能摄多众生</p>
  <p id="a47">是故彼眷属　　当得如自身</p>
  <p id="a48">教行诸善利　　于不思众生</p>
  <p id="a49">是故彼眷属　　随顺如自身</p>
  <p id="a4A">和合菩提心　　于不思众生</p>
  <p id="a4B">是故彼眷属　　随顺如自身</p>
  <p id="a4C">彼等无不舍　　于诸众生所</p>
  <p id="a4D">故彼眷属等　　随顺如自身</p>
  <p id="a4E">于诸众生等　　当共同一事</p>
  <p id="a4F">是故诸众生　　常共为眷属</p>
  <p id="a4G">己所有爱物　　能以施于他</p>
  <p id="a4H">不念失分别　　是故多眷属</p>
  <p id="a4I">尔时无所有。<a id="a-4J"></a>复以偈颂。<a id="a-4K"></a>问世尊曰。</p>
  <p id="a4L">善说此语言　　诸智具足体</p>
  <p id="a4M">随喜于此言　　复问人中上</p>
  <p id="a4N">云何彼念净　　当有趣无边</p>
  <p id="a4O">云何彼乐法　　亦不离正法</p>
  <p id="a4P">尔时世尊。<a id="a-4Q"></a>以偈报曰。</p>
  <p id="a4R">乐法者为说　　失法者令念</p>
  <p id="a4S">不恼于众生　　故彼正念行</p>
  <p id="a4T">尔时无所有菩萨。<a id="a-4U"></a>复以偈问于世尊曰。</p>
  <p id="a4V">善说此语言　　诸智具足体</p>
  <p id="a4W">随喜于此言　　复问人中上</p>
  <p id="a4X">云何闻法已　　常无有疑惑</p>
  <p id="a4Y">若得五通已　　云何当不失</p>
  <p id="a4Z">尔时世尊。<a id="a-4a"></a>以偈报言。</p>
  <p id="a4b">令众生无惑　　最上佛法中</p>
  <p id="a4c">彼等闻无疑　　当得不失通</p>
  <p id="a4d">尔时无所有菩萨。<a id="a-4e"></a>复以偈颂。<a id="a-4f"></a>问世尊曰。</p>
  <p id="a4g">善说此语言　　诸智具足体</p>
  <p id="a4h">随喜于此言　　复问人中上</p>
  <p id="a4i">云何诸菩萨　　常在诸佛前</p>
  <p id="a4j">贪嗔一切种　　亦不能降伏</p>
  <p id="a4k">云何生烦恼　　依何而对治</p>
  <p id="a4l">复能有惭愧　　生已能寂静</p>
  <p id="a4m">尔时世尊。<a id="a-4n"></a>以偈报言。</p>
  <p id="a4o">恒常念诸佛　　亦无有所念</p>
  <p id="a4p">不得于众生　　彼等言菩提</p>
  <p id="a4q">是故名菩萨　　恒常在佛前</p>
  <p id="a4r">亦不坏烦恼　　亦不离诸佛</p>
  <p id="a4s">犹如智慧人　　仰观上虚空</p>
  <p id="a4t">于中无身心　　彼无有别处</p>
  <p id="a4u">何时彼智人　　观看上虚空</p>
  <p id="a4v">彼时无余念　　若身若心中</p>
  <p id="a4w">如是护菩提　　彼于诸佛所</p>
  <p id="a4x">不动身心等　　亦不远诸佛</p>
  <p id="a4y">无物妄分别　　发起欲等患</p>
  <p id="a4z">无物不分别　　是故不可破</p>
  <p id="a50">有念现前生　　无念故无障</p>
  <p id="a51">舍已无实故　　觉已此等舍</p>
  <p id="a52">尔时无所有菩萨复以偈颂。<a id="a-53"></a>问世尊曰。</p>
  <p id="a54">善说此语言　　诸智具足体</p>
  <p id="a55">随喜于此言　　复问人中上</p>
  <p id="a56">何缘当化生　　菩萨常有乐</p>
  <p id="a57">诸佛说法时　　生诸莲花中</p>
  <p id="a58">尔时世尊。<a id="a-59"></a>以偈报言。</p>
  <p id="a5A">所有诸功德　　生死中有乐</p>
  <p id="a5B">众生于中生　　教诸佛法中</p>
  <p id="a5C">所有波罗蜜　　于中一切教</p>
  <p id="a5D">世间及出世　　令觉一切法</p>
  <p id="a5E">一切诸法相　　无相无持者</p>
  <p id="a5F">诸法如是住　　于中教众生</p>
  <p id="a5G">于空及无相　　无生中亦然</p>
  <p id="a5H">世间无行处　　于中教众生</p>
  <p id="a5I">是故彼化生　　菩萨常有乐</p>
  <p id="a5J">诸佛说法时　　生诸莲花中</p>
  <p id="a5K">如是修功德　　菩萨不毁者</p>
  <p id="a5L">彼等不为难　　诸乐不思议</p>
  <p id="a5M">修是功德已　　无能毁菩萨</p>
  <p id="a5N">诸法中巧智　　彼无所不知</p>
  <p id="a5O">于诸法自在　　决定见无疑</p>
  <p id="a5P">为于众生说　　摄取众生故</p>
  <p id="a5Q">尔时无所有菩萨闻此偈已。<a id="a-5R"></a>随喜此言称叹世尊。<a id="a-5S"></a>以偈问曰。</p>
  <p id="a5T">善说此语言　　诸智具足体</p>
  <p id="a5U">随喜于此言　　复问人中上</p>
  <p id="a5V">何缘妇人见　　变身为丈夫</p>
  <p id="a5W">端正人喜见　　众生皆爱乐</p>
  <p id="a5X">尔时世尊。<a id="a-5Y"></a>以偈报言。</p>
  <p id="a5Z">所有妇人念　　妇人攀缘处</p>
  <p id="a5a">妇人歌咏声　　于彼不共住</p>
  <p id="a5b">皆不喜见闻　　不触如毒器</p>
  <p id="a5c">远离如毒蛇　　常恐怖妇人</p>
  <p id="a5d">不触于诸女　　不劝受女身</p>
  <p id="a5e">教转女身故　　彼见成男身</p>
  <p id="a5f">如是行行已　　正住于此行</p>
  <p id="a5g">是故妇人见　　即变身为男</p>
  <p id="a5h">尔时无所有菩萨闻说此已。<a id="a-5i"></a>随喜此言复以偈问。</p>
  <p id="a5j">善说此语言　　诸智具足体</p>
  <p id="a5k">随喜于此言　　复问人中上</p>
  <p id="a5l">何缘众生见　　能发菩提心</p>
  <p id="a5m">而得不退转　　乃至菩提座</p>
  <p id="a5n">尔时世尊。<a id="a-5o"></a>以偈报言。</p>
  <p id="a5p">不说于小处　　唯说胜菩提</p>
  <p id="a5q">是故众生见　　即发菩提心</p>
  <p id="a5r">若少分所有　　想行中众苦</p>
  <p id="a5s">如实无有处　　为诸众生说</p>
  <p id="a5t">尔时无所有。<a id="a-5u"></a>复以偈颂。<a id="a-5v"></a>问世尊曰。</p>
  <p id="a5w">善说此语言　　诸智具足体</p>
  <p id="a5x">随喜于此言　　复问人中上</p>
  <p id="a5y">何缘见病者　　于此发慈心</p>
  <p id="a5z">尔时世尊。<a id="a-60"></a>复以偈报。</p>
  <p id="a61">观身是虚妄　　于中无所著</p>
  <p id="a62">此是世间药　　是故脱众患</p>
  <p id="a63">由此病者见　　须臾得除差</p>
  <p id="a64">于彼起慈心　　是故除诸患</p>
  <p id="a65">尔时无所有菩萨。<a id="a-66"></a>复问世尊。<a id="a-67"></a>而说偈言。</p>
  <p id="a68">善说此语言　　诸智具足体</p>
  <p id="a69">随喜于此言　　复问人中上</p>
  <p id="a6A">何缘众生见　　所有诸饥渴</p>
  <p id="a6B">皆悉能除愈　　饱满身充悦</p>
  <p id="a6C">尔时世尊。<a id="a-6D"></a>以偈报曰。</p>
  <p id="a6E">常施多饮食　　复为说上法</p>
  <p id="a6F">是故众生见　　饥虚自然灭</p>
  <p id="a6G">尔时无所有菩萨。<a id="a-6H"></a>复问世尊。<a id="a-6I"></a>以偈颂曰。</p>
  <p id="a6J">善说此语言　　诸智具足体</p>
  <p id="a6K">随喜于此言　　复问人中上</p>
  <p id="a6L">何缘能离着　　断灭及常等</p>
  <p id="a6M">彼于中边中　　亦复无依住</p>
  <p id="a6N">尔时世尊。<a id="a-6O"></a>以偈报言。</p>
  <p id="a6P">不攀缘分别　　超越世语言</p>
  <p id="a6Q">知诸法平等　　彼得无染着</p>
  <p id="a6R">尔时无所有菩萨。<a id="a-6S"></a>复以偈颂。<a id="a-6T"></a>问世尊曰。</p>
  <p id="a6U">善说此语言　　诸智具足体</p>
  <p id="a6V">随喜于此言　　复问人中上</p>
  <p id="a6W">何缘见恶行　　能缚此世间</p>
  <p id="a6X">舍一切诸趣　　能净业思报</p>
  <p id="a6Y">尔时世尊。<a id="a-6Z"></a>以偈报曰。</p>
  <p id="a6a">当近善知识　　若发菩提心</p>
  <p id="a6b">是故离恶行　　当净于佛智</p>
  <p id="a6c">尔时无所有菩萨。<a id="a-6d"></a>复以偈赞。<a id="a-6e"></a>问世尊曰。</p>
  <p id="a6f">善说此语言　　诸智具足体</p>
  <p id="a6g">随喜于此言　　复问人中上</p>
  <p id="a6h">何缘想行智　　一切皆无有</p>
  <p id="a6i">真实空法中　　彼当得无疑</p>
  <p id="a6j">何缘得辩才　　能分别诸句</p>
  <p id="a6k">知于众生行　　如是为说法</p>
  <p id="a6l">云何四轮中　　常得于彼住</p>
  <p id="a6m">彼不堕八难　　当得此闲处</p>
  <p id="a6n">当取何头陀　　当行何苦行</p>
  <p id="a6o">彼无有恶悔　　又复无烦恼</p>
  <p id="a6p">尔时世尊。<a id="a-6q"></a>以偈报曰。</p>
  <p id="a6r">众生着想行　　说如阳焰义</p>
  <p id="a6s">觉空无我已　　当解诸辩才</p>
  <p id="a6t">觉实最胜义　　彼当离八难</p>
  <p id="a6u">当满四种轮　　菩萨善巧智</p>
  <p id="a6v">抖擞诸有得　　不得上苦行</p>
  <p id="a6w">知自我空已　　无复有疑悔</p>
  <p id="a6x">诸法如虚空　　知已不着世</p>
  <p id="a6y">觉颠倒义已　　当成佛菩提</p>
  <p id="a6z">尔时无所有菩萨。<a id="a-70"></a>随喜此言。<a id="a-71"></a>复问世尊。<a id="a-72"></a>以偈颂曰。</p>
  <p id="a73">善说此语言　　诸智具足体</p>
  <p id="a74">随喜于此言　　复问人中上</p>
  <p id="a75">闻已到闲处　　当无所可住</p>
  <p id="a76">云何发菩提　　而名为最上</p>
  <p id="a77">尔时世尊。<a id="a-78"></a>复为解释。<a id="a-79"></a>而说偈言。</p>
  <p id="a7A">如是闻已发　　发已而不住</p>
  <p id="a7B">彼上胜众生　　当行胜菩提</p>
  <p id="a7C">若行如是行　　彼无处可住</p>
  <p id="a7D">当速觉菩提　　如人上射箭</p>
  <p id="a7E">此是三行说　　若当觉如实</p>
  <p id="a7F">如本性寂静　　彼不行菩提</p>
  <p id="a7G">若有为声中　　所说于世间</p>
  <p id="a7H">一切声无故　　当知不为实</p>
  <p id="a7I">无实中无发　　行亦不可得</p>
  <p id="a7J">若能如是知　　彼行菩提行</p>
  <p id="a7K">无行以行取　　亦不浅开敷</p>
  <p id="a7L">无所觉知已　　彼行不可得</p>
  <p id="a7M">尔时无所有菩萨。<a id="a-7N"></a>以偈问曰。</p>
  <p id="a7O">善说此语言　　诸智具足体</p>
  <p id="a7P">随喜于此言　　复问人中上</p>
  <p id="a7Q">何缘舍诸身　　当无一切苦</p>
  <p id="a7R">平等到诸界　　当舍寿命行</p>
  <p id="a7S">若复右胁卧　　若结加趺坐</p>
  <p id="a7T">或复起立住　　或复当合掌</p>
  <p id="a7U">说甚深法时　　般若波罗蜜</p>
  <p id="a7V">一切诸佛法　　不住寂诸法</p>
  <p id="a7W">或见成佛时　　或赞叹诸法</p>
  <p id="a7X">所有说诸法　　定意于彼听</p>
  <p id="a7Y">当舍故身体　　后生新身体</p>
  <p id="a7Z">从家至于家　　生发菩提心</p>
  <p id="a7a">不迷调伏念　　一念正住定</p>
  <p id="a7b">云何当舍命　　当复现神通</p>
  <p id="a7c">为我解此问　　无边智聚者</p>
  <p id="a7d">于中略当知　　如调伏所说</p>
  <p id="a7e">所有诸功德　　无量不思议</p>
  <p id="a7f">一切胜具足　　彼等当成就</p>
  <p id="a7g">教师为我说　　如有实如相</p>
  <p id="a7h">若闻是功德　　一切当供养</p>
  <p id="a7i">当护十善已　　无疑于空法</p>
  <p id="a7j">具四种梵行　　一切皆成就</p>
  <p id="a7k">不得于六根　　及一切三界</p>
  <p id="a7l">一切得自在　　所闻不生疑</p>
  <p id="a7m">所有有为法　　当知皆如影</p>
  <p id="a7n">应当如是知　　其影无有为</p>
  <p id="a7o">无有为无影　　无说无分别</p>
  <p id="a7p">无思无言说　　无悭无有施</p>
  <p id="a7q">无为无影中　　无说无分别</p>
  <p id="a7r">无思无言中　　无持戒破戒</p>
  <p id="a7s">无为无影中　　无说无分别</p>
  <p id="a7t">无思无言中　　无诤无忍者</p>
  <p id="a7u">无为无影中　　无说无分别</p>
  <p id="a7v">无思无言中　　无懈无精进</p>
  <p id="a7w">无为无影中　　无说无分别</p>
  <p id="a7x">无思无言中　　无乱无禅定</p>
  <p id="a7y">无为无影中　　无说无分别</p>
  <p id="a7z">无思无言中　　无愚无智慧</p>
  <p id="a80">于时无影已　　更无有所见</p>
  <p id="a81">彼无所见已　　故言为无影</p>
  <p id="a82">亦非无有眼　　其眼净无垢</p>
  <p id="a83">彼中无有物　　无物盲不见</p>
  <p id="a84">清净当无物　　无名无清净</p>
  <p id="a85">如是净眼者　　清净无所见</p>
  <p id="a86">所有影无有　　无有亦无有</p>
  <p id="a87">其空于空中　　于诸烦恼等</p>
  <p id="a88">现无当亦无　　若男若女二</p>
  <p id="a89">今无当亦无　　此等如虚空</p>
  <p id="a8A">无思无分别　　若知如此者</p>
  <p id="a8B">彼无有所著　　离诸身有住</p>
  <p id="a8C">当求诸佛法　　如虚空无边</p>
  <p id="a8D">彼无所可住　　无住无攀缘</p>
  <p id="a8E">随意去而去　　如是摩诃萨</p>
  <p id="a8F">当觉此方便　　不着于三界</p>
  <p id="a8G">当行菩提行　　心及与身口</p>
  <p id="a8H">常行为众生　　不知体空虚</p>
  <p id="a8I">犹如压油轮　　彼等见行时</p>
  <p id="a8J">不得于边际　　令住不动法</p>
  <p id="a8K">无所有住处　　数数见众生</p>
  <p id="a8L">受诸苦恼时　　于彼起悲心</p>
  <p id="a8M">当行菩提行　　为诸众生说</p>
  <p id="a8N">如实真如相　　汝等离有为</p>
  <p id="a8O">应觉于真实　　颠倒无智故</p>
  <p id="a8P">无牢起牢思　　无牢身体中</p>
  <p id="a8Q">愚痴等味着　　此身常日别</p>
  <p id="a8R">以饮食买赎　　彼不为自他</p>
  <p id="a8S">虚妄受疲倦　　常与受乐时</p>
  <p id="a8T">亦无念恩德　　无恩念羸弱</p>
  <p id="a8U">宜应速舍去　　生死中受苦</p>
  <p id="a8V">处所无有边　　今亦不可得</p>
  <p id="a8W">当亦不可得　　生死中多饮</p>
  <p id="a8X">处所无有边　　今亦不可得</p>
  <p id="a8Y">当亦不可得　　生死受戏乐</p>
  <p id="a8Z">处所无有边　　今亦不可得</p>
  <p id="a8a">当亦不可得　　生死多受喜</p>
  <p id="a8b">处所无有边　　今亦不可得</p>
  <p id="a8c">当亦不可得　　承事此身已</p>
  <p id="a8d">处所无有边　　今亦不可得</p>
  <p id="a8e">当亦不可得　　生死流转中</p>
  <p id="a8f">处所无有边　　今亦不可得</p>
  <p id="a8g">当亦不可得　　生死中多睡</p>
  <p id="a8h">处所无有边　　今亦不可得</p>
  <p id="a8i">当亦不可得　　令此身受乐</p>
  <p id="a8j">处所无有边　　今亦不可得</p>
  <p id="a8k">当亦不可得　　令此身受苦</p>
  <p id="a8l">处所无有边　　今亦不可得</p>
  <p id="a8m">当亦不可得　　养育于此身</p>
  <p id="a8n">处所无有边　　今亦不可得</p>
  <p id="a8o">当亦不可得　　此身起我所</p>
  <p id="a8p">处所无有边　　今亦不可得</p>
  <p id="a8q">当亦不可得　　爱欲等流转</p>
  <p id="a8r">处所无有边　　今亦不可得</p>
  <p id="a8s">当亦不可得　　如无实无物</p>
  <p id="a8t">颠倒常欺诳　　痴惑诸有为</p>
  <p id="a8u">如是诳痴世　　犹如痴小儿</p>
  <p id="a8v">为他所欺诳　　如是愚无智</p>
  <p id="a8w">以虚事所诳　　无实诳愚蒙</p>
  <p id="a8x">不知无实故　　当受虚妄苦</p>
  <p id="a8y">痴意起毒想　　自然于自身</p>
  <p id="a8z">自然自合苦　　犹如恶行故</p>
  <p id="a90">后自受形首　　心思已出言</p>
  <p id="a91">身作非善事　　其思无所有</p>
  <p id="a92">言说亦无事　　其声无过去</p>
  <p id="a93">过去亦复无　　过去我何说</p>
  <p id="a94">亦无有实相　　若有如是知</p>
  <p id="a95">身心如是触　　彼即戒行具</p>
  <p id="a96">不生诸恶道　　此等四种偈</p>
  <p id="a97">旧作十亿数　　往昔别生中</p>
  <p id="a98">求胜菩提故　　我闻此等偈</p>
  <p id="a99">未曾堕恶道　　当逢事诸佛</p>
  <p id="a9A">无量人中雄　　我过去次第</p>
  <p id="a9B">值遇燃灯佛　　彼时触如是</p>
  <p id="a9C">于后我得记　　我为众生说</p>
  <p id="a9D">于后住佛智　　我无所可取</p>
  <p id="a9E">愚痴不受教　　呜呼众生钝</p>
  <p id="a9F">盲冥痴无智　　能尽苦因缘</p>
  <p id="a9G">授之不肯欲　　无智不肯取</p>
  <p id="a9H">乐小法众生　　不取于大法</p>
  <p id="a9I">若得世间乐　　及解脱世间</p>
  <p id="a9J">常生世间眼　　授彼而不取</p>
  <p id="a9K">得闻于此偈　　若如是住已</p>
  <p id="a9L">于世无分别　　我于世间中</p>
  <p id="a9M">寂静无所著　　当脱一切苦</p>
  <p id="a9N">而得不动乐</p>
  <p id="a9O">尔时众中。<a id="a-9P"></a>有不调伏怨仇害人者。<a id="a-9Q"></a>在彼众中从坐而起。<a id="a-9R"></a>偏袒右边整衣服已。<a id="a-9S"></a>作如是念。<a id="a-9T"></a>当以何事供养世尊。<a id="a-9U"></a>其世尊者。<a id="a-9V"></a>具足法身。<a id="a-9W"></a>不可少物而用供养。<a id="a-9X"></a>如是大德具足法身。<a id="a-9Y"></a>然我今者。<a id="a-9Z"></a>于世间中先有暗障。<a id="a-9a"></a>今见世尊。<a id="a-9b"></a>及无所有菩萨所问。<a id="a-9c"></a>世尊解释得闻法要。<a id="a-9d"></a>我已得于一切法中无有障碍。<a id="a-9e"></a>已灭黑暗照曜世间。<a id="a-9f"></a>我今自见已生天眼已得五通。<a id="a-9g"></a>我今已得脱诸苦恼。<a id="a-9h"></a>我见自身所著衣服皆有血污。<a id="a-9i"></a>我于今者。<a id="a-9j"></a>若以此衣覆世尊上。<a id="a-9k"></a>唯恐不任如来所受。<a id="a-9l"></a>愿佛威神令我更得胜物奉施。<a id="a-9m"></a>供养世尊当用奉事。<a id="a-9n"></a>如是最胜大德法身。<a id="a-9o"></a>如此众生具足难有。<a id="a-9p"></a>是恶心难调怨仇害人者。<a id="a-9q"></a>起如是愿。<a id="a-9r"></a>欲信入佛如来大德神通。<a id="a-9s"></a>念时彼左手中。<a id="a-9t"></a>自然而有一箧天花。<a id="a-9u"></a>柔软润泽过于诸天。<a id="a-9v"></a>众香自烧于右手中。<a id="a-9w"></a>上衣下衣自然而生。<a id="a-9x"></a>欢喜踊跃遍满其身。<a id="a-9y"></a>更于诸佛大德神通更求信入。<a id="a-9z"></a>彼时即见十方无量世界诸佛皆放光明。<a id="a-A0"></a>尔时彼复作如是念。<a id="a-A1"></a>呜呼诸佛不可思议。<a id="a-A2"></a>大德神通不可称量无有等等。<a id="a-A3"></a>愿诸众生信佛大德。<a id="a-A4"></a>自身触已皆得行愿。<a id="a-A5"></a>即以上衣及以下衣而覆佛上。<a id="a-A6"></a>以彼天花如是再三散于佛上。<a id="a-A7"></a>于虚空中茎上叶下而成花盖。<a id="a-A8"></a>然彼复生第二花箧。<a id="a-A9"></a>亦生第二上衣下衣。<a id="a-AA"></a>彼复欢喜踊跃无量遍满其身。<a id="a-AB"></a>即作是念。<a id="a-AC"></a>若佛听我以此花散此无量佛。<a id="a-AD"></a>及以此等上衣下衣覆诸佛上。<a id="a-AE"></a>愿我生信。<a id="a-AF"></a>诸佛世尊愿勿令我当有悔意而不成施。<a id="a-AG"></a>则闻空中如是声言。<a id="a-AH"></a>汝善男子。<a id="a-AI"></a>汝应普散此诸如来。<a id="a-AJ"></a>善男子。<a id="a-AK"></a>一切诸佛同一法身。<a id="a-AL"></a>诸佛世尊于诸法中。<a id="a-AM"></a>于诸物中无嫉妒意。<a id="a-AN"></a>善男子。<a id="a-AO"></a>诸佛世尊受用果报。<a id="a-AP"></a>于诸物中无染着故。<a id="a-AQ"></a>彼作是念。<a id="a-AR"></a>今者世尊已听许我。<a id="a-AS"></a>即以诸花及上下衣。<a id="a-AT"></a>遥散无量诸佛世尊。<a id="a-AU"></a>见彼花衣于诸佛上。<a id="a-AV"></a>在虚空中作盖而住。<a id="a-AW"></a>及见彼衣在诸佛前。<a id="a-AX"></a>即生爱乐欢喜踊跃。<a id="a-AY"></a>四支投地礼世尊足。<a id="a-AZ"></a>舐世尊足而为顶礼。<a id="a-Aa"></a>彼复见身顶礼诸佛。<a id="a-Ab"></a>及释迦牟尼佛。<a id="a-Ac"></a>时彼诸世尊。<a id="a-Ad"></a>及释迦牟尼佛。<a id="a-Ae"></a>皆以右手摩其头言。<a id="a-Af"></a>起善男子。<a id="a-Ag"></a>汝今已生无量福聚。<a id="a-Ah"></a>彼则起已。<a id="a-Ai"></a>唯见释迦牟尼如来。<a id="a-Aj"></a>彼则问言。<a id="a-Ak"></a>世尊。<a id="a-Al"></a>彼等无量诸佛世尊。<a id="a-Am"></a>今何所在我不复见。<a id="a-An"></a>佛言。<a id="a-Ao"></a>善男子。<a id="a-Ap"></a>此是诸佛大德法身。<a id="a-Aq"></a>具足无所得故。<a id="a-Ar"></a>汝今应信。<a id="a-As"></a>彼作是念。<a id="a-At"></a>呜呼诸佛不可思议。<a id="a-Au"></a>有如是色见大法体。<a id="a-Av"></a>顶礼佛足右绕三匝。<a id="a-Aw"></a>在一面住合掌向佛。<a id="a-Ax"></a>白言世尊。<a id="a-Ay"></a>我是恶心难调怨仇杀人害者。<a id="a-Az"></a>唯然世尊。<a id="a-B0"></a>如我先作令此众知。<a id="a-B1"></a>世尊。<a id="a-B2"></a>我为此众生等故如是说。<a id="a-B3"></a>此等闻已。<a id="a-B4"></a>当起厌离如是等恶。<a id="a-B5"></a>如先所有毒害严炽。<a id="a-B6"></a>若诸众生。<a id="a-B7"></a>有见我时恐怖驰走。<a id="a-B8"></a>世尊。<a id="a-B9"></a>我于今朝。<a id="a-BA"></a>取合死者十丈夫杀。<a id="a-BB"></a>啮坏彼项即饮彼血。<a id="a-BC"></a>世尊。<a id="a-BD"></a>我时以人血醉。<a id="a-BE"></a>恶心更增更求害人。<a id="a-BF"></a>然我求时在王舍城。<a id="a-BG"></a>渐渐游行至东北分。<a id="a-BH"></a>于时我见王舍城中。<a id="a-BI"></a>有多人众游行在路。<a id="a-BJ"></a>我则背面在远而住。<a id="a-BK"></a>恐彼见我生怖回还。<a id="a-BL"></a>世尊。<a id="a-BM"></a>时彼人众出王舍城。<a id="a-BN"></a>皆共往诣毗富罗山。<a id="a-BO"></a>到已上山。<a id="a-BP"></a>我时复见多有俱致那由他百千诸天遍满不得边际。<a id="a-BQ"></a>世尊。<a id="a-BR"></a>我于彼时不见有一能于世尊功德光明。<a id="a-BS"></a>众相诸色形貌长短。<a id="a-BT"></a>若宽广等能有胜者。<a id="a-BU"></a>世尊。<a id="a-BV"></a>我自见身最为卑贱。<a id="a-BW"></a>我于尔时即于自身生秽恶想。<a id="a-BX"></a>生轻弱想不如物想。<a id="a-BY"></a>我于尔时毁辱自身。<a id="a-BZ"></a>我今无利我今恶活。<a id="a-Ba"></a>我于如是多人众中。<a id="a-Bb"></a>最为下贱最为秽恶。<a id="a-Bc"></a>最为不如最为严炽。<a id="a-Bd"></a>世尊。<a id="a-Be"></a>我于尔时厌恶自身如是羞愧。<a id="a-Bf"></a>若此大地容受我者即便入中。<a id="a-Bg"></a>唯然世尊。<a id="a-Bh"></a>我于尔时则闻空中如是声言。<a id="a-Bi"></a>汝善男子。<a id="a-Bj"></a>但信诸佛大德法身。<a id="a-Bk"></a>汝当得离此下类身。<a id="a-Bl"></a>我于尔时如是思惟。<a id="a-Bm"></a>正念根中念于诸佛大德法身。<a id="a-Bn"></a>如是念时复闻虚空如是声言。<a id="a-Bo"></a>善男子。<a id="a-Bp"></a>汝当莫瞬谛观世尊。<a id="a-Bq"></a>汝观察时即当得入诸佛体中。<a id="a-Br"></a>当信当得。<a id="a-Bs"></a>世尊。<a id="a-Bt"></a>我于彼时合掌不瞬瞻仰世尊。<a id="a-Bu"></a>即见世尊诸毛孔中出大莲花。<a id="a-Bv"></a>众宝所成有无量色。<a id="a-Bw"></a>金色无边色。<a id="a-Bx"></a>诸莲花等大如车轮从身中出。<a id="a-By"></a>彼花台中皆有诸佛。<a id="a-Bz"></a>如释迦如来诸相具足。<a id="a-C0"></a>皆于中坐遍满虚空。<a id="a-C1"></a>无有众生能障碍者。<a id="a-C2"></a>于日光明亦无能障。<a id="a-C3"></a>世尊。<a id="a-C4"></a>我于彼时即生最胜欢喜踊跃。<a id="a-C5"></a>此是诸佛神通之力。<a id="a-C6"></a>我于彼时生清净已见佛世尊。<a id="a-C7"></a>如是观时即见所有诸世界中无佛出处。<a id="a-C8"></a>即住彼间而为说法摄诸菩萨。<a id="a-C9"></a>无著无作。<a id="a-CA"></a>无有热恼。<a id="a-CB"></a>空无所有。<a id="a-CC"></a>无言无说。<a id="a-CD"></a>无有所住。<a id="a-CE"></a>于彼时中多有俱致那由他等百千众生发菩提心。<a id="a-CF"></a>离颠倒法信无言空。<a id="a-CG"></a>于多亿劫住菩提中。<a id="a-CH"></a>我如是知。<a id="a-CI"></a>亦不知昼亦不知夜。<a id="a-CJ"></a>不知半月一月年节。<a id="a-CK"></a>我如是知。<a id="a-CL"></a>于彼时中。<a id="a-CM"></a>我闻般若波罗蜜法。<a id="a-CN"></a>无染着处。<a id="a-CO"></a>无言无说。<a id="a-CP"></a>我于彼时闻如是法。<a id="a-CQ"></a>所有法相无有染着。<a id="a-CR"></a>无有言说。<a id="a-CS"></a>闻是法已不见自身。<a id="a-CT"></a>无知无得。<a id="a-CU"></a>亦无处所。<a id="a-CV"></a>当于彼时有如来像出现我前。<a id="a-CW"></a>于彼时间即自见身及见诸佛。<a id="a-CX"></a>还复来入于世尊身。<a id="a-CY"></a>不见世尊身。<a id="a-CZ"></a>不见世尊身有增减。<a id="a-Ca"></a>不见世尊住处有暗。<a id="a-Cb"></a>佛告彼言。<a id="a-Cc"></a>汝善男子。<a id="a-Cd"></a>此是彼等诸佛如来大神通力。<a id="a-Ce"></a>彼难调者而白佛言。<a id="a-Cf"></a>唯然世尊。<a id="a-Cg"></a>我今于佛大神通力更无有疑。<a id="a-Ch"></a>我无疑故见于无量诸菩萨等。<a id="a-Ci"></a>身皆金色有三十二大人之相。<a id="a-Cj"></a>持诸音乐种种香花甚可悦乐。<a id="a-Ck"></a>礼拜世尊奉献供养。<a id="a-Cl"></a>以彼香花散佛上已闻无所有所问法已。<a id="a-Cm"></a>欢喜踊跃遍满其身。<a id="a-Cn"></a>即自称叹欣庆而去。<a id="a-Co"></a>世尊。<a id="a-Cp"></a>我于彼时作如是念。<a id="a-Cq"></a>此是诸佛神通之力。<a id="a-Cr"></a>无有众生得边际者。<a id="a-Cs"></a>我于彼时还入思惟诸佛神通。<a id="a-Ct"></a>思求此时见此听众比丘比丘尼。<a id="a-Cu"></a>优婆塞优婆夷。<a id="a-Cv"></a>天龙夜叉乾闼婆阿修罗紧那罗摩睺罗伽等一切大众。<a id="a-Cw"></a>而说偈言。</p>
  <p id="aCx">无比知寂已　　处所无染着</p>
  <p id="aCy">当脱一切苦　　而得不动乐</p>
 </body>
</html>