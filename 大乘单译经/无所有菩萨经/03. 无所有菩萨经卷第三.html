<!doctype html>
<html id="z3IBU1gUy" data-ver="869">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">无所有菩萨经卷第三</h1>
  <p id="a2">尔时世尊即便微笑。<a id="a-3"></a>有金色光从佛口出。<a id="a-4"></a>上至梵世遍照三千大千世界。<a id="a-5"></a>绕佛三匝还从顶入。<a id="a-6"></a>尔时众中有一菩萨名曰不染。<a id="a-7"></a>从坐而起整理衣服。<a id="a-8"></a>偏袒右边右膝着地。<a id="a-9"></a>合掌向佛白言。<a id="a-A"></a>世尊。<a id="a-B"></a>以何因缘今现微笑。<a id="a-C"></a>诸佛如来若微笑者非无因缘唯愿解说令众欢喜。<a id="a-D"></a>尔时佛告不染菩萨。<a id="a-E"></a>善男子。<a id="a-F"></a>是难调怨仇杀害人者。<a id="a-G"></a>于未来世过八十九百千阿僧祇劫已后。<a id="a-H"></a>当得作佛。<a id="a-I"></a>号曰利上功德如来阿罗诃三藐三佛陀当出于世明行足善逝世间解无上士调御丈夫天人师佛世尊。<a id="a-J"></a>善男子。<a id="a-K"></a>而此难调恶心怨仇前害人者。<a id="a-L"></a>于此命终已后。<a id="a-M"></a>当生兜率天上弥勒菩萨所。<a id="a-N"></a>随彼住寿。<a id="a-O"></a>弥勒菩萨当下生时。<a id="a-P"></a>彼于尔时作大长者财福无量。<a id="a-Q"></a>一切果报悉皆开现。<a id="a-R"></a>即于二十昼夜。<a id="a-S"></a>供养弥勒世尊及声闻众。<a id="a-T"></a>彼见弥勒世尊佛刹庄严之事即生愿求。<a id="a-U"></a>为欲成就庄严佛刹故。<a id="a-V"></a>与诸眷属请彼弥勒如来世尊。<a id="a-W"></a>及声闻众前后围绕。<a id="a-X"></a>以诸供养一切乐具。<a id="a-Y"></a>三月奉献恭敬尊重承事供养即以素衣长八十肘。<a id="a-Z"></a>用画弥勒如来形像。<a id="a-a"></a>及彼佛刹庄严之相。<a id="a-b"></a>既图画已奉彼弥勒如来世尊。<a id="a-c"></a>即发愿言。<a id="a-d"></a>藉此功德愿我当得如是佛刹庄严之事。<a id="a-e"></a>亦如今者弥勒世尊阿罗诃三藐三佛陀所有具足庄严之相。<a id="a-f"></a>愿我佛刹诸声闻众智慧具足。<a id="a-g"></a>愿我佛刹诸菩萨等。<a id="a-h"></a>无量智慧皆悉具足。<a id="a-i"></a>作是愿已。<a id="a-j"></a>以金银华散于弥勒如来世尊。<a id="a-k"></a>复作是言。<a id="a-l"></a>我等当作如是精进。<a id="a-m"></a>亦当成就如是佛刹庄严之事。<a id="a-n"></a>如昔释迦牟尼世尊释种胜王。<a id="a-o"></a>为我示现光明显照。<a id="a-p"></a>而于彼时成熟无量多数众生于菩提中。<a id="a-q"></a>亦如弥勒如来世尊多菩萨众。<a id="a-r"></a>彼利上功德如来。<a id="a-s"></a>于初会时菩萨无量。<a id="a-t"></a>于授记中皆悉得忍。<a id="a-u"></a>于第二会。<a id="a-v"></a>诸菩萨众复倍无量。<a id="a-w"></a>于第三会复倍无量。<a id="a-x"></a>如是方便。<a id="a-y"></a>彼利上功德如来阿罗诃三藐三佛陀。<a id="a-z"></a>当有如是诸菩萨众。<a id="a-10"></a>而彼利上功德如来。<a id="a-11"></a>示教利喜诸菩萨众令行誓愿。<a id="a-12"></a>得初心已。<a id="a-13"></a>皆令成就于一切智乃至菩提。<a id="a-14"></a>善男子。<a id="a-15"></a>此难调怨仇先害人者。<a id="a-16"></a>值弥勒佛出世已后。<a id="a-17"></a>一切生处寿命无量。<a id="a-18"></a>唯除一生补处时中寿二十岁。<a id="a-19"></a>而于彼处于一日中。<a id="a-1A"></a>自身具受一切恶业无量苦恼。<a id="a-1B"></a>从是已后乃至菩提当更修习。<a id="a-1C"></a>觉菩提已寿命无量。<a id="a-1D"></a>佛灭度后正法住世。<a id="a-1E"></a>于无量时无有恶世。<a id="a-1F"></a>如我今日谄恶众生。<a id="a-1G"></a>有恶口者无智慧者。<a id="a-1H"></a>难入道者魔所持者。<a id="a-1I"></a>我今于中说法教化。<a id="a-1J"></a>此等众生难解难入。<a id="a-1K"></a>此善男子。<a id="a-1L"></a>无有如是诸患难事。<a id="a-1M"></a>善男子。<a id="a-1N"></a>彼佛刹中无有诸魔及魔事者。<a id="a-1O"></a>所有利根通敏众生皆集于彼。<a id="a-1P"></a>是故彼佛利上功德如来说法少用功力而得开解。</p>
  <p id="a1Q">尔时众中有菩萨名无障净月。<a id="a-1R"></a>即从坐起整理衣服。<a id="a-1S"></a>右膝着地合掌向佛欲自决疑。<a id="a-1T"></a>及为此众令断疑故。<a id="a-1U"></a>即以偈颂问世尊曰。</p>
  <p id="a1V">我问世间灯　　智聚无碍者</p>
  <p id="a1W">为欲自断疑　　及于此众故</p>
  <p id="a1X">何缘此众见　　然今利根者</p>
  <p id="a1Y">于先杀害人　　复得记菩提</p>
  <p id="a1Z">大龙愿为说　　彼往昔行业</p>
  <p id="a1a">既为亿数劫　　常作恶趣地</p>
  <p id="a1b">多劫数积聚　　为痴盲覆故</p>
  <p id="a1c">于多百亿劫　　常受多种苦</p>
  <p id="a1d">流转生死中　　地狱火炽然</p>
  <p id="a1e">大呼阿毗支　　观彼业如是</p>
  <p id="a1f">复倍生死中　　受恶毒蛇身</p>
  <p id="a1g">见即能杀害　　多百亿生死</p>
  <p id="a1h">受多种苦已　　多百亿数劫</p>
  <p id="a1i">得生人道中　　复作杀害人</p>
  <p id="a1j">今得见世尊　　即生于利根</p>
  <p id="a1k">速断诸烦恼　　发意向菩提</p>
  <p id="a1l">蒙佛为授记　　于阿僧祇劫</p>
  <p id="a1m">当成世间灯　　名利上功德</p>
  <p id="a1n">彼往昔之事　　人上为解说</p>
  <p id="a1o">如是作业事　　苦恶之果报</p>
  <p id="a1p">以是亿数劫　　已受多种苦</p>
  <p id="a1q">若所有善业　　教师亦为说</p>
  <p id="a1r">昔所行诸行　　恶业与不善</p>
  <p id="a1s">世灯悉照知　　唯愿为我说</p>
  <p id="a1t">断疑大丈夫　　为我及众生</p>
  <p id="a1u">及与未来等　　能闻此教者</p>
  <p id="a1v">若有怀疑惑　　于此法有疑</p>
  <p id="a1w">教师今为断　　现在两足尊</p>
  <p id="a1x">摄受众生故　　于是善男子</p>
  <p id="a1y">如此往昔行　　大名称愿说</p>
  <p id="a1z">尔时佛告无障净月菩萨言。<a id="a-20"></a>善哉善哉。<a id="a-21"></a>善男子。<a id="a-22"></a>汝今欲为一切大众断除疑故。<a id="a-23"></a>能问如来如是之义。<a id="a-24"></a>汝善男子。<a id="a-25"></a>谛听谛听善思念之。<a id="a-26"></a>当为汝说。<a id="a-27"></a>彼善男子。<a id="a-28"></a>如彼往昔所作诸业。<a id="a-29"></a>如此多数经于百千那由他劫受诸苦恼。<a id="a-2A"></a>汝等闻已当信如来勿生恐怖。<a id="a-2B"></a>一向奉持如教而说。</p>
  <p id="a2C">尔时无障净月菩萨而白佛言。<a id="a-2D"></a>唯愿世尊。<a id="a-2E"></a>为我解说。<a id="a-2F"></a>佛言。<a id="a-2G"></a>善男子。<a id="a-2H"></a>我念往昔。<a id="a-2I"></a>然灯如来阿罗诃三藐三佛陀灭度之后。<a id="a-2J"></a>过九十亿那由他劫。<a id="a-2K"></a>有佛出世。<a id="a-2L"></a>名曰法意喜王如来应供正遍知明行足乃至佛世尊。<a id="a-2M"></a>彼佛寿命六十八千岁。<a id="a-2N"></a>初会声闻众有六十二俱致百千。<a id="a-2O"></a>菩萨摩诃萨其数复倍。<a id="a-2P"></a>彼佛世界名曰梵主。<a id="a-2Q"></a>劫名净意。<a id="a-2R"></a>彼法意喜王如来生于彼劫。<a id="a-2S"></a>何故彼劫名清净意。<a id="a-2T"></a>彼劫常有如来出世及诸菩萨。<a id="a-2U"></a>是故彼劫名清净意。<a id="a-2V"></a>善男子。<a id="a-2W"></a>于彼法意喜王如来住世劫中。<a id="a-2X"></a>此难调怨仇善男子。<a id="a-2Y"></a>尔时为王名曰降怨。<a id="a-2Z"></a>请彼如来及比丘僧诸菩萨众。<a id="a-2a"></a>以一切乐具。<a id="a-2b"></a>三月供养于彼如来。<a id="a-2c"></a>从其闻法。<a id="a-2d"></a>发阿耨多罗三藐三菩提心。<a id="a-2e"></a>彼殖善根复得值遇十千诸佛。<a id="a-2f"></a>于一切处常修梵行。<a id="a-2g"></a>常得多闻。<a id="a-2h"></a>发勤精进得四禅定。<a id="a-2i"></a>由此善根复值如来。<a id="a-2j"></a>名金刚焰光。<a id="a-2k"></a>于彼佛所。<a id="a-2l"></a>出家修道。<a id="a-2m"></a>行于梵行。<a id="a-2n"></a>发勤精进行头陀法。<a id="a-2o"></a>常在兰若空闲之处。<a id="a-2p"></a>诵修多罗满十千部。<a id="a-2q"></a>皆是大乘。<a id="a-2r"></a>亦得四禅及五神通四无色定。<a id="a-2s"></a>善男子。<a id="a-2t"></a>彼金刚焰如来阿罗诃三藐三佛陀。<a id="a-2u"></a>有十俱致诸比丘众。<a id="a-2v"></a>皆阿罗汉。<a id="a-2w"></a>复有八十四俱致那由他百千诸菩萨众。<a id="a-2x"></a>常随世尊皆得等忍及陀罗尼。<a id="a-2y"></a>转不退轮善解深法。<a id="a-2z"></a>已入无边陀罗尼门。<a id="a-30"></a>已能巧入无边法界海印三昧。<a id="a-31"></a>游戏神通心得决定。<a id="a-32"></a>显现诸佛住持身体。<a id="a-33"></a>于诸众生常行慈悲。<a id="a-34"></a>善男子。<a id="a-35"></a>尔时彼佛菩萨众中。<a id="a-36"></a>有一菩萨比丘上首法师。<a id="a-37"></a>名利益上。<a id="a-38"></a>善说法义示教利喜。<a id="a-39"></a>令诸菩萨得不思议具足功德。<a id="a-3A"></a>为彼世尊而作侍者恒随游止。<a id="a-3B"></a>犹如今日阿难比丘。<a id="a-3C"></a>皆能受持诸修多罗。<a id="a-3D"></a>善男子。<a id="a-3E"></a>如是彼利益上菩萨。<a id="a-3F"></a>于自在王如来所说那由他百千修多罗悉能受持能为彼诸那由他等百千菩萨解说其义。<a id="a-3G"></a>善男子。<a id="a-3H"></a>尔时自在王如来阿罗诃三藐三佛陀。<a id="a-3I"></a>于二万岁为诸菩萨诸声闻众及诸众生。<a id="a-3J"></a>说法教化满二万岁。<a id="a-3K"></a>然后乃于一切菩萨。<a id="a-3L"></a>及比丘众诸天魔梵。<a id="a-3M"></a>沙门婆罗门等大众之中。<a id="a-3N"></a>告彼利益上菩萨言。<a id="a-3O"></a>善男子。<a id="a-3P"></a>汝当受持此不思议那由他等百千俱致所修阿耨多罗三藐三菩提法。<a id="a-3Q"></a>于后末世为诸天人。<a id="a-3R"></a>增长善根护持此法。<a id="a-3S"></a>光显如来菩提教法。<a id="a-3T"></a>令久住故受持解说。<a id="a-3U"></a>善男子。<a id="a-3V"></a>是夜过半诸佛如来当般涅槃。</p>
  <p id="a3W">尔时彼利益上菩萨。<a id="a-3X"></a>闻佛涅槃悲泣雨泪。<a id="a-3Y"></a>从坐而起整理衣服。<a id="a-3Z"></a>偏袒右边右膝着地。<a id="a-3a"></a>合掌向佛。<a id="a-3b"></a>而说偈言。</p>
  <p id="a3c">愿两足尊住一劫　　利益世间天人等</p>
  <p id="a3d">我今劝请世间眼　　愿说妙法以教示</p>
  <p id="a3e">深智无恼之导师　　胜行住于诸功德</p>
  <p id="a3f">普眼调伏天人者　　大神通尊愿久住</p>
  <p id="a3g">若闻导师入涅槃　　诸天人等心忧恼</p>
  <p id="a3h">导师愿愍彼等故　　唯愿住世见教示</p>
  <p id="a3i">我及百千诸众生　　众苦逼切生忧恼</p>
  <p id="a3j">皆由导师唱灭度　　世亲今欲入涅槃</p>
  <p id="a3k">能调于人调御者　　唯愿普眼尊久住</p>
  <p id="a3l">利益世间天人故　　我今劝请佛世尊</p>
  <p id="a3m">尔时世尊为欲利益诸天世人。<a id="a-3n"></a>以偈报彼利益上菩萨言。</p>
  <p id="a3o">我已为世作利益　　说如是等诸法教</p>
  <p id="a3p">我已充满诸菩萨　　令住诸佛无漏中</p>
  <p id="a3q">即于此夜后分时　　我当入般于涅槃</p>
  <p id="a3r">我今付汝此法教　　世尊灭后令久住</p>
  <p id="a3s">彼众闻作是语已　　彼诸菩萨皆合掌</p>
  <p id="a3t">咸共瞻仰彼如来　　悲泣雨泪作是言</p>
  <p id="a3u">唯愿两足尊慰喻　　我及百千众生等</p>
  <p id="a3v">尊灭度后谁作佛　　世尊于诸世间上</p>
  <p id="a3w">哀愍软语而告言　　慰喻世间天人等</p>
  <p id="a3x">我灭比丘莫怀怖　　我后复当佛出世</p>
  <p id="a3y">有菩萨名功德分　　修行得至无漏智</p>
  <p id="a3z">于未来世当作佛　　名曰智焰两足尊</p>
  <p id="a40">我今劝请汝当知　　为欲摄持此法故</p>
  <p id="a41">如此法教广开显　　为于世间天人等</p>
  <p id="a42">闻于世尊如是说　　即时安慰复发言</p>
  <p id="a43">大神通力此甚难　　无摄受法摄受故</p>
  <p id="a44">我为导师尊重故　　我今摄受于正法</p>
  <p id="a45">我当广宣此法教　　我当舍身及寿命</p>
  <p id="a46">不护己身寿命等　　乃可守护如来法</p>
  <p id="a47">若不尝爱己身者　　彼即能护教师法</p>
  <p id="a48">善男子。<a id="a-49"></a>尔时彼佛慰喻彼诸一切大众令欢喜已。<a id="a-4A"></a>说法教诲与威力已。<a id="a-4B"></a>于夜后分入于涅槃。<a id="a-4C"></a>善男子。<a id="a-4D"></a>彼时世尊入涅槃后。<a id="a-4E"></a>彼菩萨说满足八十千数法门。<a id="a-4F"></a>如是随顺成就众生。<a id="a-4G"></a>多那由他百千众生。<a id="a-4H"></a>当得成熟于阿耨多罗三藐三菩提中。<a id="a-4I"></a>况复住于声闻乘者。<a id="a-4J"></a>辟支佛乘者。<a id="a-4K"></a>况复流转于生死中种善根者。<a id="a-4L"></a>善男子。<a id="a-4M"></a>彼佛如来般涅槃后。<a id="a-4N"></a>正法灭已于像法中多有比丘。<a id="a-4O"></a>说有可得说有可灭。<a id="a-4P"></a>彼等于是诸修多罗不乐受持复生诽谤。<a id="a-4Q"></a>善男子。<a id="a-4R"></a>于彼时中此阎浮提。<a id="a-4S"></a>有一人王名勇健力。<a id="a-4T"></a>果报广大。<a id="a-4U"></a>尔时彼利益上菩萨比丘。<a id="a-4V"></a>至彼王所为说佛法。<a id="a-4W"></a>说于如来秘密之教。<a id="a-4X"></a>彼王闻已。<a id="a-4Y"></a>即于上利益比丘生敬重心。<a id="a-4Z"></a>即发阿耨多罗三藐三菩提心供养比丘。<a id="a-4a"></a>而彼比丘。<a id="a-4b"></a>欲教化彼诸众生故。<a id="a-4c"></a>于一切处受诸供养。<a id="a-4d"></a>不生厌悔不生倦心。<a id="a-4e"></a>彼王供养彼比丘已。<a id="a-4f"></a>满足三月。<a id="a-4g"></a>及于八万四千采女。<a id="a-4h"></a>各自庄严持诸香华及诸音乐众宝璎珞涂香衣服。<a id="a-4i"></a>如是等事供养比丘。<a id="a-4j"></a>及彼比丘所有门徒。<a id="a-4k"></a>八千五百常相随顺。<a id="a-4l"></a>一切皆得不退转于阿耨多罗三藐三菩提。<a id="a-4m"></a>善男子。<a id="a-4n"></a>于彼之时难调怨仇杀害人者。<a id="a-4o"></a>而为比丘。<a id="a-4p"></a>名曰寂定威仪。<a id="a-4q"></a>善说法要多闻总持。<a id="a-4r"></a>满足十千修多罗等。<a id="a-4s"></a>诵持通利。<a id="a-4t"></a>能广分别诸修多罗。<a id="a-4u"></a>常说少欲知足法义。<a id="a-4v"></a>而彼比丘已得四禅。<a id="a-4w"></a>复得五通四无色定。<a id="a-4x"></a>而彼寂定威仪比丘多有徒众。<a id="a-4y"></a>其数五百共相随逐。<a id="a-4z"></a>亦有如是威仪胜行。</p>
  <p id="a50">尔时寂定威仪比丘。<a id="a-51"></a>见彼利益上菩萨比丘。<a id="a-52"></a>不喜不悦生于恶心。<a id="a-53"></a>发嗔恚意现于恶色。<a id="a-54"></a>在众人前说如是言。<a id="a-55"></a>如此比丘。<a id="a-56"></a>何处有于菩提之行。<a id="a-57"></a>何处有于诸佛之法。<a id="a-58"></a>如是杂行。<a id="a-59"></a>于世间行威仪尚无。<a id="a-5A"></a>况复当有证于胜智。<a id="a-5B"></a>而彼众人一向唯信。<a id="a-5C"></a>利益上菩萨比丘无能坏者。<a id="a-5D"></a>尔时寂定威仪比丘。<a id="a-5E"></a>复增嗔恨转更增上。<a id="a-5F"></a>从彼地方背面而去。<a id="a-5G"></a>我不复喜见是恶事。<a id="a-5H"></a>若此比丘行于邪见。<a id="a-5I"></a>令诸人众皆行颠倒。<a id="a-5J"></a>至兰若处欲入三昧。<a id="a-5K"></a>以有嗔恨彼彼三昧不能顺入。<a id="a-5L"></a>况复能定。<a id="a-5M"></a>彼有如是强力行故。<a id="a-5N"></a>所有禅定三摩拔提。<a id="a-5O"></a>及五神通一切皆失。<a id="a-5P"></a>彼以如是恚恶心故得大重病。<a id="a-5Q"></a>尔时彼利益上菩萨比丘。<a id="a-5R"></a>作如是念。<a id="a-5S"></a>希有乃至如此比丘。<a id="a-5T"></a>生大不善嗔恚浊意。<a id="a-5U"></a>我于今者应生怜愍。<a id="a-5V"></a>为作利益闻深法故。</p>
  <p id="a5W">尔时利益上菩萨比丘。<a id="a-5X"></a>及五千菩萨诸眷属众。<a id="a-5Y"></a>飞腾虚空于彼住已。<a id="a-5Z"></a>而说偈言。</p>
  <p id="a5a">居家自性说菩提　　欲无分别无破坏</p>
  <p id="a5b">若觉此行演说者　　彼觉菩提无上安</p>
  <p id="a5c">嗔行自性如菩提　　世师智者已为说</p>
  <p id="a5d">若觉如是法行者　　彼觉菩提二足上</p>
  <p id="a5e">愚痴示现菩提等　　菩提愚痴无异性</p>
  <p id="a5f">此示现痴以一行　　当觉菩提无上道</p>
  <p id="a5g">若有已说诸见行　　及彼菩提胜上觉</p>
  <p id="a5h">于此二行中说者　　见行不得于菩提</p>
  <p id="a5i">诸佛之法甚深妙　　不以有得能知见</p>
  <p id="a5j">离于分别有所依　　善巧智者觉菩提</p>
  <p id="a5k">若能舍离诸分别　　及以持戒我慢见</p>
  <p id="a5l">依恃多闻而自矜　　舍是等已觉菩提</p>
  <p id="a5m">宁处居家乐贪欲　　若闻此法不惊疑</p>
  <p id="a5n">信解导师所说法　　能于一行广演说</p>
  <p id="a5o">不用此教中出家　　有所得见在闲处</p>
  <p id="a5p">于我想中常系着　　起念我当证菩提</p>
  <p id="a5q">所有动念所演说　　彼等皆是魔罗网</p>
  <p id="a5r">若知诸法如虚空　　彼则无有于动念</p>
  <p id="a5s">诸如来有如是法　　诸普眼等说一行</p>
  <p id="a5t">烦恼菩提二无二　　不得烦恼及菩提</p>
  <p id="a5u">若不分别欲及嗔　　亦不分别于痴等</p>
  <p id="a5v">舍离彼此于二者　　彼觉菩提诸导师</p>
  <p id="a5w">若不住于有所得　　亦不有念及不动</p>
  <p id="a5x">不起我想无依处　　彼觉菩提无上安</p>
  <p id="a5y">若舍分别于分别　　谄曲幻伪与嫉妒</p>
  <p id="a5z">乐行头陀戒福德　　彼觉菩提无量眼</p>
  <p id="a60">若闻此法无所舍　　于广说时亦不疑</p>
  <p id="a61">彼当速成两足尊　　世间无上智自在</p>
  <p id="a62">甚深诸法最妙胜　　不可思量寂无流</p>
  <p id="a63">若不开发我见者　　难觉于多俱致劫</p>
  <p id="a64">善男子。<a id="a-65"></a>尔时彼利益上菩萨比丘。<a id="a-66"></a>说此偈时。<a id="a-67"></a>于上空中。<a id="a-68"></a>六十六那由他诸天得无生法忍。<a id="a-69"></a>复有六十二千众生。<a id="a-6A"></a>发阿耨多罗三藐三菩提心。<a id="a-6B"></a>尔时寂定威仪比丘。<a id="a-6C"></a>闻是偈已无喜乐意。<a id="a-6D"></a>心生热恼遍身皆肿。<a id="a-6E"></a>于是人所反生慈心。<a id="a-6F"></a>思惟于此一慈心故余皆嗔恨。<a id="a-6G"></a>于彼时间大地开裂。<a id="a-6H"></a>彼现身堕阿鼻地狱。<a id="a-6I"></a>住于彼中亿那由他百千岁数受大极苦。<a id="a-6J"></a>于彼命终即受生于见毒蛇中。<a id="a-6K"></a>如是次第经于多亿那由他等百千生中。<a id="a-6L"></a>二恶处行。<a id="a-6M"></a>大阿鼻狱大叫唤狱。<a id="a-6N"></a>还复生彼见毒蛇中。<a id="a-6O"></a>以彼如是不善根故。<a id="a-6P"></a>满足经于六十二亿那由他等百千劫数。<a id="a-6Q"></a>以彼往昔于上利益菩萨。<a id="a-6R"></a>生一慈心以眼观视。<a id="a-6S"></a>以彼善根从彼处终得受人身。<a id="a-6T"></a>由彼慈心有熏习故。<a id="a-6U"></a>又复以彼见毒蛇母。<a id="a-6V"></a>而于彼所起慈心故。<a id="a-6W"></a>复闻如是深妙法故。<a id="a-6X"></a>今得如是利智神通。<a id="a-6Y"></a>善男子。<a id="a-6Z"></a>于意云何。<a id="a-6a"></a>彼时寂定威仪比丘。<a id="a-6b"></a>岂异人乎。<a id="a-6c"></a>今此难调怨仇是也。<a id="a-6d"></a>此于往昔有是业障。<a id="a-6e"></a>善男子。<a id="a-6f"></a>于意云何。<a id="a-6g"></a>彼时利益上菩萨比丘者。<a id="a-6h"></a>莫作异见。<a id="a-6i"></a>我身是也。<a id="a-6j"></a>诸善男子。<a id="a-6k"></a>彼时有王勇健力者。<a id="a-6l"></a>今无所有菩萨是也。<a id="a-6m"></a>诸善男子。<a id="a-6n"></a>此由往昔于菩萨边生如是等嗔恨心故。<a id="a-6o"></a>受如是等难知可畏业障恼患。<a id="a-6p"></a>诸善男子。<a id="a-6q"></a>以如是故。<a id="a-6r"></a>若有菩萨当欲净于诸业障者。<a id="a-6s"></a>于诸菩萨恭敬尊重如教师想。<a id="a-6t"></a>诸善男子。<a id="a-6u"></a>若当欲得不害自身住菩萨者。<a id="a-6v"></a>应如是学。<a id="a-6w"></a>说此往昔出法品时。<a id="a-6x"></a>有九十二那由他等百千众生。<a id="a-6y"></a>得无生忍。<a id="a-6z"></a>三十六亿那由他等诸菩萨。<a id="a-70"></a>得净业障。<a id="a-71"></a>尔时难调怨仇先害人者。<a id="a-72"></a>闻佛授记欢喜踊跃。<a id="a-73"></a>飞住虚空高七多罗树。<a id="a-74"></a>而说偈言。</p>
  <p id="a75">若欲住净土　　应如导师说</p>
  <p id="a76">应信于诸佛　　最上大神通</p>
  <p id="a77">觉佛神通已　　知无分别处</p>
  <p id="a78">于世间无有　　而难可得者</p>
  <p id="a79">若闻无所有　　所问经法者</p>
  <p id="a7A">能信能触证　　则供养诸佛</p>
  <p id="a7B">若学此经已　　能除诸有想</p>
  <p id="a7C">得舍已作恶　　当见诸导师</p>
  <p id="a7D">若学于此经　　是则见诸佛</p>
  <p id="a7E">亲侍诸如来　　如此经广说</p>
  <p id="a7F">此则是施度　　净戒所依住</p>
  <p id="a7G">忍辱及精进　　智慧等本处</p>
  <p id="a7H">若无有所得　　是处不说着</p>
  <p id="a7I">如世尊所说　　学如是调伏</p>
  <p id="a7J">若闻于此经　　令诸义示现</p>
  <p id="a7K">种种诸供养　　力尽无能报</p>
  <p id="a7L">不可数多劫　　闇面无所见</p>
  <p id="a7M">若闻此经者　　得到诸佛地</p>
  <p id="a7N">彼寤于愚痴　　以破无明闇</p>
  <p id="a7O">以得一切空　　由闻此经故</p>
  <p id="a7P">多种烦恼尽　　少有未尽者</p>
  <p id="a7Q">犹如于大海　　取于一滴水</p>
  <p id="a7R">成熟众生故　　烦恼滴不尽</p>
  <p id="a7S">悲愍众生故　　不尽彼烦恼</p>
  <p id="a7T">为清净佛刹　　不满于一切</p>
  <p id="a7U">彼成熟众生　　彼彼处不灭</p>
  <p id="a7V">亦可彼满时　　如授记菩提</p>
  <p id="a7W">是故诸水滴　　于瓶中不尽</p>
  <p id="a7X">若一切开现　　彼当有佛刹</p>
  <p id="a7Y">彼即当满足　　无有余熏习</p>
  <p id="a7Z">如是如是处　　闻有如是经</p>
  <p id="a7a">能善解说者　　诸功德具足</p>
  <p id="a7b">尔时彼难调怨仇说此偈已。<a id="a-7c"></a>从空而下住于佛前。<a id="a-7d"></a>顶礼佛足合掌而住。<a id="a-7e"></a>尔时世尊而叹彼言。<a id="a-7f"></a>善哉善哉。<a id="a-7g"></a>汝善男子。<a id="a-7h"></a>快说此偈合于义理。<a id="a-7i"></a>无有虚妄无有别异。<a id="a-7j"></a>如是如来神通威力。<a id="a-7k"></a>一切菩萨于中当学。<a id="a-7l"></a>如是学已得众生空。<a id="a-7m"></a>尔时难调怨仇善男子。<a id="a-7n"></a>如是思念。<a id="a-7o"></a>今者世尊称我善哉。<a id="a-7p"></a>我今称庆。<a id="a-7q"></a>当以何事供养世尊。<a id="a-7r"></a>彼即闻于空中声曰。<a id="a-7s"></a>汝可以身供养世尊。<a id="a-7t"></a>即问空言。<a id="a-7u"></a>云何供养。<a id="a-7v"></a>复闻空声。<a id="a-7w"></a>汝善男子。<a id="a-7x"></a>汝今宜可飞腾虚空。<a id="a-7y"></a>令此大众皆悉知见。<a id="a-7z"></a>住于虚空说如是偈。</p>
  <p id="a80">所有诸悭着　　皆由住自身</p>
  <p id="a81">我已舍一切　　今供养导师</p>
  <p id="a82">尔时彼善男子。<a id="a-83"></a>闻此偈已生欢喜心。<a id="a-84"></a>以佛神力飞腾虚空一多罗树。<a id="a-85"></a>而说此偈即自舍身供养如来。<a id="a-86"></a>于虚空中自舍身已。<a id="a-87"></a>有千数华柔软香洁未曾见闻。<a id="a-88"></a>光明香气满一由旬犹如日光。<a id="a-89"></a>或经一时或经半时。<a id="a-8A"></a>彼诸华等绕佛三匝而供养已。<a id="a-8B"></a>佛神力故于虚空中而成华盖。<a id="a-8C"></a>而于彼中说如是偈。</p>
  <p id="a8D">我已舍自身　　供养诸教师</p>
  <p id="a8E">我不知自身　　亦不知世尊</p>
  <p id="a8F">彼于彼时于一切处。<a id="a-8G"></a>不知身心不知如来。<a id="a-8H"></a>不知众生不知住处。<a id="a-8I"></a>彼于彼时涅槃平等。<a id="a-8J"></a>亦无是念我已得证。<a id="a-8K"></a>于彼时中有一化佛。<a id="a-8L"></a>自然现身而作是言。<a id="a-8M"></a>汝善男子。<a id="a-8N"></a>汝已成就佛刹种子一切开现。<a id="a-8O"></a>于彼佛前合掌而住。<a id="a-8P"></a>心生欢喜踊跃无量。<a id="a-8Q"></a>礼敬彼佛而作是言。<a id="a-8R"></a>我今礼佛大神通已。<a id="a-8S"></a>令各种相生善根已。<a id="a-8T"></a>遍住涅槃平等法中。<a id="a-8U"></a>离罪福德如是不住近于善根。<a id="a-8V"></a>诸佛法中彼能亲近无所乏短。<a id="a-8W"></a>劝请令住于菩提中。<a id="a-8X"></a>复说偈言。</p>
  <p id="a8Y">众生觉如是　　当脱于大苦</p>
  <p id="a8Z">生死大险道　　所有苦众生</p>
  <p id="a8a">彼亦不成就　　所有言苦者</p>
  <p id="a8b">彼亦受彼苦　　不觉此教故</p>
  <p id="a8c">说此偈已默然而住。</p>
  <p id="a8d">尔时无名菩萨告彼善男子言。<a id="a-8e"></a>善男子。<a id="a-8f"></a>汝今已能行一切施。<a id="a-8g"></a>若持自身供养于佛。<a id="a-8h"></a>善男子。<a id="a-8i"></a>汝更不得言我自在。<a id="a-8j"></a>汝以此身已用施佛。<a id="a-8k"></a>善男子。<a id="a-8l"></a>譬如有人施他财已后不得言还是我物。<a id="a-8m"></a>彼于彼财不得自在。<a id="a-8n"></a>如是善男子。<a id="a-8o"></a>汝今以身已施于佛。<a id="a-8p"></a>汝今既作如是之言。<a id="a-8q"></a>我当来世当得作佛得忍授记。<a id="a-8r"></a>善男子。<a id="a-8s"></a>汝于今者更欲何作。<a id="a-8t"></a>彼闻此已即生疑念。<a id="a-8u"></a>我今云何我今云何。<a id="a-8v"></a>如是思念。<a id="a-8w"></a>彼时即复闻无所有菩萨声言。<a id="a-8x"></a>善男子。<a id="a-8y"></a>汝今莫作。<a id="a-8z"></a>善男子。<a id="a-90"></a>汝应还念诸佛神通。<a id="a-91"></a>如汝信解。<a id="a-92"></a>应如是报彼向无名菩萨所问。<a id="a-93"></a>闻此言声即生辩才。<a id="a-94"></a>明见前来无有身心。<a id="a-95"></a>无言无说。<a id="a-96"></a>无施无戒。<a id="a-97"></a>无忍无进。<a id="a-98"></a>无禅无智。<a id="a-99"></a>无断无常。<a id="a-9A"></a>无声闻无菩萨。<a id="a-9B"></a>无发菩提心。<a id="a-9C"></a>无如来无如来法。<a id="a-9D"></a>无涅槃无涅槃声。<a id="a-9E"></a>无有信者。<a id="a-9F"></a>无有所住。<a id="a-9G"></a>无有所取。<a id="a-9H"></a>无有所言。<a id="a-9I"></a>无有缚者。<a id="a-9J"></a>无有所闻。<a id="a-9K"></a>无所闻者。<a id="a-9L"></a>无有所有。<a id="a-9M"></a>无所有者。<a id="a-9N"></a>无所承揽。<a id="a-9O"></a>无所承望。<a id="a-9P"></a>一切胜相皆悉具足。<a id="a-9Q"></a>教化众生开现具足。<a id="a-9R"></a>成就佛刹与涅槃等。<a id="a-9S"></a>平等无二无有名说。<a id="a-9T"></a>如无可说亦不欲生。<a id="a-9U"></a>如无言中如如是住。<a id="a-9V"></a>如是如如亦无所行。<a id="a-9W"></a>彼于诸佛大神通中无复疑惑。</p>
  <p id="a9X">尔时无名菩萨。<a id="a-9Y"></a>赞彼善男子言。<a id="a-9Z"></a>善哉善哉。<a id="a-9a"></a>善男子。<a id="a-9b"></a>汝今善住佛大神通。<a id="a-9c"></a>汝今如是辩才成就。<a id="a-9d"></a>辩说如是。<a id="a-9e"></a>彼即答言。<a id="a-9f"></a>善男子。<a id="a-9g"></a>我亦不住佛神通中。<a id="a-9h"></a>其佛神通无能作者。<a id="a-9i"></a>一切诸法真体无名。<a id="a-9j"></a>不可得故。<a id="a-9k"></a>彼无可入。<a id="a-9l"></a>无可出处。<a id="a-9m"></a>无可知处。<a id="a-9n"></a>如是信已无有住处。<a id="a-9o"></a>其佛神通无住处故。<a id="a-9p"></a>彼无有人能说名字。<a id="a-9q"></a>但无名中我今问汝莫生疲倦。<a id="a-9r"></a>其有智者难可承事。<a id="a-9s"></a>彼即答言。<a id="a-9t"></a>善男子。<a id="a-9u"></a>汝今但问我所知者当为解释。<a id="a-9v"></a>彼难调言摩诃萨埵。<a id="a-9w"></a>汝今何故名为无名。<a id="a-9x"></a>彼即答言。<a id="a-9y"></a>我于是处不得言说。<a id="a-9z"></a>亦如汝所名字示现。<a id="a-A0"></a>彼即答言。<a id="a-A1"></a>善哉善哉。<a id="a-A2"></a>汝善男子。<a id="a-A3"></a>汝今以度佛大神通。<a id="a-A4"></a>离于名字。<a id="a-A5"></a>彼无名言。<a id="a-A6"></a>善男子。<a id="a-A7"></a>于平等中无法可离。<a id="a-A8"></a>无有可断无可建立。<a id="a-A9"></a>无去无来无平等相。<a id="a-AA"></a>善男子。<a id="a-AB"></a>若一切法彼平等者无有别离。<a id="a-AC"></a>其平等处亦无处所。<a id="a-AD"></a>云何断离。<a id="a-AE"></a>若平等法而别有者乃可断离。</p>
  <p id="aAF">尔时众中有一菩萨名不自在。<a id="a-AG"></a>而白佛言。<a id="a-AH"></a>世尊。<a id="a-AI"></a>何因何缘。<a id="a-AJ"></a>是无所有菩萨名为无所有。<a id="a-AK"></a>佛告彼言。<a id="a-AL"></a>善男子。<a id="a-AM"></a>汝应还问是无所有菩萨因缘。<a id="a-AN"></a>彼当报汝。<a id="a-AO"></a>尔时不自在菩萨摩诃萨。<a id="a-AP"></a>问无所有菩萨摩诃萨言。<a id="a-AQ"></a>善男子。<a id="a-AR"></a>汝今云何名无所有。<a id="a-AS"></a>彼即答言。<a id="a-AT"></a>善男子。<a id="a-AU"></a>我今不见自身能为一切众生作利安故。<a id="a-AV"></a>能问如来如是等处彼不自在菩萨问言。<a id="a-AW"></a>彼所问处与身合耶为不合耶。<a id="a-AX"></a>无所有言。<a id="a-AY"></a>我所问处不与身合。<a id="a-AZ"></a>彼复问言。<a id="a-Aa"></a>善男子。<a id="a-Ab"></a>汝今云何不与身合。<a id="a-Ac"></a>成就所问无所有言。<a id="a-Ad"></a>善男子。<a id="a-Ae"></a>我以三处发问如来。<a id="a-Af"></a>何等为三。<a id="a-Ag"></a>谓身口意。<a id="a-Ah"></a>此等三处我问如来。<a id="a-Ai"></a>善男子。<a id="a-Aj"></a>是身口意无和合义。<a id="a-Ak"></a>彼复问言。<a id="a-Al"></a>善男子。<a id="a-Am"></a>汝见何意而不现身。<a id="a-An"></a>彼则答言。<a id="a-Ao"></a>我今亦汝当信我言。<a id="a-Ap"></a>我为安乐诸众生故而不现身。<a id="a-Aq"></a>彼菩萨言。<a id="a-Ar"></a>我以肉眼故不能见。<a id="a-As"></a>无所有言。<a id="a-At"></a>以天眼看。<a id="a-Au"></a>彼言。<a id="a-Av"></a>天眼亦复不见。<a id="a-Aw"></a>无所有言。<a id="a-Ax"></a>以法眼看。<a id="a-Ay"></a>彼菩萨言。<a id="a-Az"></a>善男子。<a id="a-B0"></a>所有法行彼亦不离于一切眼。<a id="a-B1"></a>于彼处中无法可见。<a id="a-B2"></a>无所有言。<a id="a-B3"></a>汝云何闻。<a id="a-B4"></a>彼复答言。<a id="a-B5"></a>彼处无有和合可闻。<a id="a-B6"></a>善男子。<a id="a-B7"></a>我见如如。<a id="a-B8"></a>无所有言。<a id="a-B9"></a>善男子。<a id="a-BA"></a>于如如中无有三眼。<a id="a-BB"></a>不自在言。<a id="a-BC"></a>汝云何见。<a id="a-BD"></a>时无所有默然而住。<a id="a-BE"></a>不自在言。<a id="a-BF"></a>善男子。<a id="a-BG"></a>于无能见一切法中何故默住。<a id="a-BH"></a>其于虚空岂无容受。<a id="a-BI"></a>虚空悉能容受诸法。<a id="a-BJ"></a>无所染着所入无碍。<a id="a-BK"></a>于一切法无有假借。<a id="a-BL"></a>彼处不着应有解说。<a id="a-BM"></a>善男子。<a id="a-BN"></a>汝以何缘默无有说。<a id="a-BO"></a>彼即答言。<a id="a-BP"></a>我今求彼所有语言。<a id="a-BQ"></a>能解释处皆不可得。<a id="a-BR"></a>我以是故默而不答。<a id="a-BS"></a>然善男子。<a id="a-BT"></a>汝听我说。<a id="a-BU"></a>以何因缘名不自在。<a id="a-BV"></a>善男子。<a id="a-BW"></a>我念亿劫。<a id="a-BX"></a>已曾知为诸众生等离无益语。<a id="a-BY"></a>为诸众生所作利益。<a id="a-BZ"></a>柔软生乐皆悉美妙。<a id="a-Ba"></a>欢喜踊跃无有粗涩。<a id="a-Bb"></a>依时利益不生嗔恨。<a id="a-Bc"></a>说如是言。<a id="a-Bd"></a>无有众生怨恨于我。<a id="a-Be"></a>善男子。<a id="a-Bf"></a>以是因缘我得无畏。<a id="a-Bg"></a>善男子。<a id="a-Bh"></a>一切众生无有所畏。<a id="a-Bi"></a>所以者何。<a id="a-Bj"></a>诸有语言无有自在善男子。<a id="a-Bk"></a>汝今观是诸语言法无有自在。<a id="a-Bl"></a>我今所说此语言中有成就者。<a id="a-Bm"></a>彼于三界所不容受。<a id="a-Bn"></a>所有一切众生言说。<a id="a-Bo"></a>若合若散。<a id="a-Bp"></a>有益无益。<a id="a-Bq"></a>若杂不杂。<a id="a-Br"></a>若念若起。<a id="a-Bs"></a>若为众生令净烦恼令舍烦恼。<a id="a-Bt"></a>我见彼等皆悉平等。<a id="a-Bu"></a>若智若愚皆得一名。<a id="a-Bv"></a>彼言。<a id="a-Bw"></a>善哉善哉。<a id="a-Bx"></a>善男子。<a id="a-By"></a>如汝往昔曾供诸佛。<a id="a-Bz"></a>得是合实语言解释。<a id="a-C0"></a>善男子。<a id="a-C1"></a>汝见何利而不现身。<a id="a-C2"></a>彼即答言。<a id="a-C3"></a>汝今应当问于世尊。</p>
  <p id="aC4">尔时无畏菩萨。<a id="a-C5"></a>而白佛言。<a id="a-C6"></a>世尊。<a id="a-C7"></a>是无所有菩萨。<a id="a-C8"></a>见何等利而不现身。<a id="a-C9"></a>佛告彼言。<a id="a-CA"></a>善男子。<a id="a-CB"></a>唯除我身。<a id="a-CC"></a>于此三界无有众生。<a id="a-CD"></a>如是身相与其等者。<a id="a-CE"></a>唯除神通所化胜身。<a id="a-CF"></a>成就如是业果报故。<a id="a-CG"></a>勿令一切诸妇人见。<a id="a-CH"></a>必于此处染着乱意。<a id="a-CI"></a>不能听法不作诸事。<a id="a-CJ"></a>弃舍本夫饮食无欢。<a id="a-CK"></a>染爱迷着多受苦恼。<a id="a-CL"></a>是无所有。<a id="a-CM"></a>见如是等诸过患故。<a id="a-CN"></a>而不现身。</p>
  <p id="aCO">尔时无畏菩萨及彼大众。<a id="a-CP"></a>皆生疑惑咸作是念。<a id="a-CQ"></a>是无所有菩萨身相何如。<a id="a-CR"></a>而今世尊作如是说。</p>
  <p id="aCS">尔时众中有诸女人。<a id="a-CT"></a>一名解染。<a id="a-CU"></a>二名宝璎。<a id="a-CV"></a>三名解华。<a id="a-CW"></a>四名宝华。<a id="a-CX"></a>五名普香。<a id="a-CY"></a>六名香自在。<a id="a-CZ"></a>七名金华。<a id="a-Ca"></a>八名作爱。<a id="a-Cb"></a>九名不染。<a id="a-Cc"></a>十名善住意。<a id="a-Cd"></a>十一名作光明。<a id="a-Ce"></a>十二名甜味。<a id="a-Cf"></a>十三名阿那罗梨耶。<a id="a-Cg"></a>十四名住持。<a id="a-Ch"></a>十五名无垢。<a id="a-Ci"></a>十六名海。<a id="a-Cj"></a>十七功德上。<a id="a-Ck"></a>十八名无过夫。<a id="a-Cl"></a>十九名调顺。<a id="a-Cm"></a>二十名诸天供养。<a id="a-Cn"></a>二十一名坏上。<a id="a-Co"></a>二十二名普照明。<a id="a-Cp"></a>二十三名不背。<a id="a-Cq"></a>二十四名善住持精进。<a id="a-Cr"></a>二十五名善住。<a id="a-Cs"></a>二十六名安乐。<a id="a-Ct"></a>二十七名王。<a id="a-Cu"></a>二十八名悲。</p>
  <p id="aCv">如是等类二十八女。<a id="a-Cw"></a>与姊妹俱从坐而起。<a id="a-Cx"></a>脱身璎珞供养世尊。<a id="a-Cy"></a>右膝着地皆共合掌。<a id="a-Cz"></a>而白佛言。<a id="a-D0"></a>世尊。<a id="a-D1"></a>所说无所有菩萨功德如是。<a id="a-D2"></a>愿于我等承佛威神得见其身。<a id="a-D3"></a>成就如是实业果报。<a id="a-D4"></a>莫以别身而示我等。<a id="a-D5"></a>我今欲见菩萨实身。<a id="a-D6"></a>尔时佛告善女人等。<a id="a-D7"></a>汝今欲见无所有菩萨成就色身。<a id="a-D8"></a>今欲见耶。<a id="a-D9"></a>彼等答言。<a id="a-DA"></a>唯然世尊。<a id="a-DB"></a>我等有疑。<a id="a-DC"></a>愿为开解。<a id="a-DD"></a>佛言。<a id="a-DE"></a>诸女汝等今者。<a id="a-DF"></a>见彼身已有何利益。<a id="a-DG"></a>汝今勿有还家之意当舍眷属。<a id="a-DH"></a>若见彼身安住具足一切功德。<a id="a-DI"></a>彼诸女言。<a id="a-DJ"></a>我等今者一切能舍。<a id="a-DK"></a>决定当见彼菩萨身。<a id="a-DL"></a>尔时世尊。<a id="a-DM"></a>告彼菩萨无所有言。<a id="a-DN"></a>汝无所有。<a id="a-DO"></a>此等诸女欲见汝身。<a id="a-DP"></a>彼言。<a id="a-DQ"></a>世尊。<a id="a-DR"></a>已言许可。<a id="a-DS"></a>彼姊妹等示现我身。<a id="a-DT"></a>佛言。<a id="a-DU"></a>善男子。<a id="a-DV"></a>我已许之。<a id="a-DW"></a>多人意喜欲见汝身。<a id="a-DX"></a>当有利益。<a id="a-DY"></a>得胜身心。<a id="a-DZ"></a>得妙身心。<a id="a-Da"></a>得净身心。<a id="a-Db"></a>若见汝身。<a id="a-Dc"></a>即当决定于阿耨多罗三藐三菩提。<a id="a-Dd"></a>得转女身成丈夫身。<a id="a-De"></a>汝今已有如是净愿。<a id="a-Df"></a>于多诸佛以百千身种诸善根。<a id="a-Dg"></a>住是愿中于三界中。<a id="a-Dh"></a>愿我当得最胜佛身。<a id="a-Di"></a>所有众生见我身者。<a id="a-Dj"></a>彼等决定住于菩提。<a id="a-Dk"></a>所有女人悉转女身。<a id="a-Dl"></a>若于我所种善根已。<a id="a-Dm"></a>思惟如是甚深法已得忍本性。<a id="a-Dn"></a>愿当入于真如法中。<a id="a-Do"></a>愿当具足诸菩萨法。<a id="a-Dp"></a>开现亲近于诸佛法。<a id="a-Dq"></a>彼无所有菩萨。<a id="a-Dr"></a>闻佛此说作如是言。<a id="a-Ds"></a>如是世尊。<a id="a-Dt"></a>如世尊教。<a id="a-Du"></a>即于手中一一指端皆放光明。<a id="a-Dv"></a>一一光明至王舍城。<a id="a-Dw"></a>于彼人家皆悉出现。<a id="a-Dx"></a>彼诸光明有诸众生。<a id="a-Dy"></a>见于彼等从地踊出。<a id="a-Dz"></a>化成诸华纵广一尺。<a id="a-E0"></a>昔所未见色香具足。</p>
 </body>
</html>