<!doctype html>
<html id="z3IBTvgSa" data-ver="1264">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">佛说首楞严三昧经卷下</h1>
  <p id="a2"></p>
  <p id="a3">坚意菩萨白佛言：<a id="a-4"></a>“世尊，<a id="a-5"></a>如来住是首楞严三昧，<a id="a-6"></a>能现几所自在神力？<a id="a-7"></a>善哉！<a id="a-8"></a>世尊，<a id="a-9"></a>愿少演说。<a id="a-A"></a>”</p>
  <p id="aB">佛言：<a id="a-C"></a>“坚意，<a id="a-D"></a>我今住此首楞严三昧，<a id="a-E"></a>于此三千大千世界，<a id="a-F"></a>百亿四天下、<a id="a-G"></a>百亿日月、<a id="a-H"></a>百亿四天王处、<a id="a-I"></a>百亿忉利天、<a id="a-J"></a>百亿夜摩天、<a id="a-K"></a>百亿兜率陀天、<a id="a-L"></a>百亿化乐天、<a id="a-M"></a>百亿他化自在天，<a id="a-N"></a>乃至百亿阿迦腻吒天、<a id="a-O"></a>百亿须弥山王、<a id="a-P"></a>百亿大海，<a id="a-Q"></a>是名三千大千世界。<a id="a-R"></a>坚意，<a id="a-S"></a>我住首楞严三昧，<a id="a-T"></a>于此三千大千世界，<a id="a-U"></a>或于阎浮提现行檀波罗蜜，<a id="a-V"></a>或于阎浮提现行尸波罗蜜，<a id="a-W"></a>或于阎浮提现行羼提波罗蜜，<a id="a-X"></a>或于阎浮提现行毗梨耶波罗蜜，<a id="a-Y"></a>或于阎浮提现行禅波罗蜜，<a id="a-Z"></a>或于阎浮提现行般若波罗蜜，<a id="a-a"></a>或于阎浮提现为五通神仙，<a id="a-b"></a>或于阎浮提现在居家，<a id="a-c"></a>或于阎浮提现行出家，<a id="a-d"></a>或于四天下，<a id="a-e"></a>或现在兜率天一生补处，<a id="a-f"></a>或于四天下现为转轮圣王，<a id="a-g"></a>或为释提桓因，<a id="a-h"></a>或为梵王，<a id="a-i"></a>或为四天王，<a id="a-j"></a>或为夜摩天王，<a id="a-k"></a>或为兜率陀天王，<a id="a-l"></a>或为化乐天王，<a id="a-m"></a>或为他化自在天王，<a id="a-n"></a>或现长者，<a id="a-o"></a>或现居士，<a id="a-p"></a>或复现为小王大王，<a id="a-q"></a>或为刹利，<a id="a-r"></a>或为婆罗门，<a id="a-s"></a>或为萨薄，<a id="a-t"></a>或于四天下欲从兜率下生世间，<a id="a-u"></a>或现入胎，<a id="a-v"></a>或现处胎，<a id="a-w"></a>或现欲生，<a id="a-x"></a>或现生已行七步举手自称‘天上天下唯我为尊’，<a id="a-y"></a>或现处宫与采女俱，<a id="a-z"></a>或现出家，<a id="a-10"></a>或现苦行，<a id="a-11"></a>或现取草，<a id="a-12"></a>或现坐道场，<a id="a-13"></a>或现降魔，<a id="a-14"></a>或现成佛，<a id="a-15"></a>或现观树王，<a id="a-16"></a>或现释梵请转法轮，<a id="a-17"></a>或现转法轮，<a id="a-18"></a>或现舍寿，<a id="a-19"></a>或现入涅槃，<a id="a-1A"></a>或现烧身，<a id="a-1B"></a>或现全身舍利，<a id="a-1C"></a>或现散身舍利，<a id="a-1D"></a>或现法欲灭，<a id="a-1E"></a>或现法已灭，<a id="a-1F"></a>或现寿命无量，<a id="a-1G"></a>或现寿命短促，<a id="a-1H"></a>或现国土无恶道名，<a id="a-1I"></a>或现有诸恶道，<a id="a-1J"></a>或现阎浮提清净严饰如天宫殿，<a id="a-1K"></a>或现弊恶，<a id="a-1L"></a>或现上中下。<a id="a-1M"></a>坚意，<a id="a-1N"></a>是皆首楞严三昧自在神力。<a id="a-1O"></a>菩萨示现入于涅槃不毕竟灭，<a id="a-1P"></a>而于三千大千世界，<a id="a-1Q"></a>能现如是自在神力，<a id="a-1R"></a>示现如是诸庄严事。<a id="a-1S"></a>坚意，<a id="a-1T"></a>汝观如来，<a id="a-1U"></a>于此四天下转法轮，<a id="a-1V"></a>余阎浮提未成佛道，<a id="a-1W"></a>或有阎浮提现入灭度，<a id="a-1X"></a>是名首楞严三昧所入法门。<a id="a-1Y"></a>”</p>
  <p id="a1Z">尔时，<a id="a-1a"></a>会中诸天、<a id="a-1b"></a>龙、<a id="a-1c"></a>夜叉、<a id="a-1d"></a>乾闼婆等，<a id="a-1e"></a>诸菩萨大弟子，<a id="a-1f"></a>咸作是念：<a id="a-1g"></a>“释迦牟尼佛，<a id="a-1h"></a>但能于此三千大千世界有是神力，<a id="a-1i"></a>于余世界亦有是力？<a id="a-1j"></a>”</p>
  <p id="a1k">时，<a id="a-1l"></a>文殊师利法王子知众会意，<a id="a-1m"></a>欲断所疑，<a id="a-1n"></a>白佛言：<a id="a-1o"></a>“世尊，<a id="a-1p"></a>我所游行诸佛国土，<a id="a-1q"></a>于是世界上过六十恒河沙土，<a id="a-1r"></a>有佛世界名一灯明，<a id="a-1s"></a>佛于其中为人说法。<a id="a-1t"></a>我至其所，<a id="a-1u"></a>头面礼足，<a id="a-1v"></a>问言：<a id="a-1w"></a>‘世尊号字何等？<a id="a-1x"></a>我等云何奉持佛名？<a id="a-1y"></a>’彼佛答我：<a id="a-1z"></a>‘汝诣释迦牟尼佛，<a id="a-20"></a>自当答汝。<a id="a-21"></a>’世尊，<a id="a-22"></a>彼佛国土功德庄严，<a id="a-23"></a>说之一劫犹不可尽，<a id="a-24"></a>复过于是。<a id="a-25"></a>彼国无有声闻、<a id="a-26"></a>辟支佛名，<a id="a-27"></a>但有诸菩萨僧，<a id="a-28"></a>常说不退转法轮。<a id="a-29"></a>唯愿世尊，<a id="a-2A"></a>说此佛名一灯明土讲说法者。<a id="a-2B"></a>”</p>
  <p id="a2C">尔时，<a id="a-2D"></a>佛告文殊师利法王子：<a id="a-2E"></a>“汝等善听，<a id="a-2F"></a>勿怀恐怖而生疑悔。<a id="a-2G"></a>所以者何？<a id="a-2H"></a>诸佛神力不可思议，<a id="a-2I"></a>首楞严三昧势力亦不可思议。<a id="a-2J"></a>文殊师利，<a id="a-2K"></a>彼一灯明土讲说法者，<a id="a-2L"></a>佛号示一切功德自在光明王。<a id="a-2M"></a>文殊师利，<a id="a-2N"></a>一灯明土，<a id="a-2O"></a>示一切功德自在光明王佛，<a id="a-2P"></a>则是我身，<a id="a-2Q"></a>于彼国土现佛神力。<a id="a-2R"></a>我于彼土说不退转法轮，<a id="a-2S"></a>是我宿世所修净土。<a id="a-2T"></a>文殊师利，<a id="a-2U"></a>汝今当知，<a id="a-2V"></a>我于无量无边百千万亿那由他土尽有神力，<a id="a-2W"></a>一切声闻、<a id="a-2X"></a>辟支佛所不能知。<a id="a-2Y"></a>文殊师利，<a id="a-2Z"></a>此则皆是首楞严三昧势力，<a id="a-2a"></a>菩萨常于无量世界示现神变，<a id="a-2b"></a>于此三昧而不动转。<a id="a-2c"></a>文殊师利，<a id="a-2d"></a>譬如日月，<a id="a-2e"></a>自于宫殿初不移动，<a id="a-2f"></a>而现一切城邑聚落；<a id="a-2g"></a>菩萨如是住首楞严三昧初不移动，<a id="a-2h"></a>而能遍于无量世界示现其身，<a id="a-2i"></a>随众所乐而为说法。<a id="a-2j"></a>”</p>
  <p id="a2k">尔时众会得未曾有，<a id="a-2l"></a>皆大欢喜，<a id="a-2m"></a>踊跃无量，<a id="a-2n"></a>合掌恭敬，<a id="a-2o"></a>及诸天、<a id="a-2p"></a>龙、<a id="a-2q"></a>夜叉、<a id="a-2r"></a>乾闼婆、<a id="a-2s"></a>阿修罗、<a id="a-2t"></a>迦楼罗、<a id="a-2u"></a>紧那罗、<a id="a-2v"></a>摩睺罗伽等，<a id="a-2w"></a>以真珠华、<a id="a-2x"></a>杂色妙华、<a id="a-2y"></a>末香、<a id="a-2z"></a>塗香散于佛上，<a id="a-30"></a>皆作诸天所有妓乐，<a id="a-31"></a>供养如来及诸弟子，<a id="a-32"></a>亦各脱上衣奉上于佛诸菩萨等，<a id="a-33"></a>以妙色华大如须弥，<a id="a-34"></a>并众杂香、<a id="a-35"></a>末香、<a id="a-36"></a>塗香、<a id="a-37"></a>珍宝、<a id="a-38"></a>璎珞散于佛上，<a id="a-39"></a>皆作是言：<a id="a-3A"></a>“唯然世尊！<a id="a-3B"></a>若有说首楞严三昧处，<a id="a-3C"></a>其地则为金刚。<a id="a-3D"></a>若人得闻说是三昧，<a id="a-3E"></a>信受读诵，<a id="a-3F"></a>为人演说，<a id="a-3G"></a>不惊不畏，<a id="a-3H"></a>当知此人亦是金刚，<a id="a-3I"></a>成不坏忍，<a id="a-3J"></a>深住于信，<a id="a-3K"></a>诸佛所护，<a id="a-3L"></a>厚种善根得大善利，<a id="a-3M"></a>降魔怨敌断诸恶趣，<a id="a-3N"></a>为善知识之所守护。<a id="a-3O"></a>世尊，<a id="a-3P"></a>如我解佛所说义，<a id="a-3Q"></a>若有众生闻是首楞严三昧，<a id="a-3R"></a>即能信受、<a id="a-3S"></a>读诵解义、<a id="a-3T"></a>为人演说、<a id="a-3U"></a>如说修行，<a id="a-3V"></a>当知是人得住佛法毕定不退。<a id="a-3W"></a>”</p>
  <p id="a3X">佛言：<a id="a-3Y"></a>“如是，<a id="a-3Z"></a>如是，<a id="a-3a"></a>如汝等说。<a id="a-3b"></a>若人不厚种诸善根，<a id="a-3c"></a>闻首楞严三昧不能信受。<a id="a-3d"></a>少有众生闻首楞严三昧能信受者，<a id="a-3e"></a>多有众生不能信受。<a id="a-3f"></a>善男子，<a id="a-3g"></a>人有四法，<a id="a-3h"></a>闻是三昧能得信受。<a id="a-3i"></a>何等为四？<a id="a-3j"></a>一者、<a id="a-3k"></a>曾于过去诸佛闻是三昧；<a id="a-3l"></a>二者、<a id="a-3m"></a>为善知识所护，<a id="a-3n"></a>深乐佛道；<a id="a-3o"></a>三者、<a id="a-3p"></a>善根深厚，<a id="a-3q"></a>好乐大法；<a id="a-3r"></a>四者、<a id="a-3s"></a>身自得证大乘深法。<a id="a-3t"></a>有是四法，<a id="a-3u"></a>则能信受如是三昧。<a id="a-3v"></a>善男子，<a id="a-3w"></a>复有满愿阿罗汉及具足正见者、<a id="a-3x"></a>信行见行者，<a id="a-3y"></a>是人信顺如来语故，<a id="a-3z"></a>信是三昧而身不证。<a id="a-40"></a>所以者何？<a id="a-41"></a>是三昧者，<a id="a-42"></a>一切声闻、<a id="a-43"></a>辟支佛所不能通达，<a id="a-44"></a>况余众生？<a id="a-45"></a>”</p>
  <p id="a46">尔时，<a id="a-47"></a>长老摩诃迦葉白佛言：<a id="a-48"></a>“世尊，<a id="a-49"></a>譬如从生盲人，<a id="a-4A"></a>梦中得眼，<a id="a-4B"></a>见种种色心大欢喜，<a id="a-4C"></a>即于梦中与有眼者共住共语，<a id="a-4D"></a>是人觉已不复见色；<a id="a-4E"></a>我等亦尔，<a id="a-4F"></a>未闻是首楞严三昧时，<a id="a-4G"></a>心怀欢喜谓得天眼，<a id="a-4H"></a>与诸菩萨共住共语论说义理。<a id="a-4I"></a>世尊，<a id="a-4J"></a>我今从佛闻是三昧，<a id="a-4K"></a>不知其事如生盲人，<a id="a-4L"></a>不能得知诸佛菩萨所行之法。<a id="a-4M"></a>我等从今已往，<a id="a-4N"></a>自视其身如生盲人，<a id="a-4O"></a>于佛深法无有智慧，<a id="a-4P"></a>不知不见世尊所行。<a id="a-4Q"></a>我等从今已往，<a id="a-4R"></a>知诸菩萨真得天眼，<a id="a-4S"></a>能得如是诸深智慧。<a id="a-4T"></a>世尊，<a id="a-4U"></a>若人无有萨婆若心，<a id="a-4V"></a>谁当自谓我是智者、<a id="a-4W"></a>我是福田？<a id="a-4X"></a>”</p>
  <p id="a4Y">佛言：<a id="a-4Z"></a>“如是，<a id="a-4a"></a>如是，<a id="a-4b"></a>迦葉，<a id="a-4c"></a>如汝所说。<a id="a-4d"></a>菩萨所得诸深智慧，<a id="a-4e"></a>声闻、<a id="a-4f"></a>辟支佛所不能及。<a id="a-4g"></a>”</p>
  <p id="a4h">摩诃迦葉说是语时，<a id="a-4i"></a>八千众生皆发阿耨多罗三藐三菩提心。</p>
  <p id="a4j">尔时，<a id="a-4k"></a>坚意菩萨问文殊师利法王子言：<a id="a-4l"></a>“文殊师利，<a id="a-4m"></a>所言福田，<a id="a-4n"></a>云何名为福田？<a id="a-4o"></a>”</p>
  <p id="a4p">文殊师利言：<a id="a-4q"></a>“有十法行，<a id="a-4r"></a>名为福田。<a id="a-4s"></a>何等为十？<a id="a-4t"></a>住空、<a id="a-4u"></a>无相、<a id="a-4v"></a>无愿解脱门而不入法位，<a id="a-4w"></a>见知四谛而不证道果，<a id="a-4x"></a>行八解脱而不舍菩萨行，<a id="a-4y"></a>能起三明而行于三界，<a id="a-4z"></a>能现声闻形色威仪而不随音教从他求法，<a id="a-50"></a>现辟支佛形色威仪而以无礙辩才说法，<a id="a-51"></a>常在禅定而能现行一切诸行，<a id="a-52"></a>不离正道而现入邪道，<a id="a-53"></a>深贪染爱而离诸欲一切烦恼，<a id="a-54"></a>入于涅槃而于生死不坏不舍。<a id="a-55"></a>有是十法，<a id="a-56"></a>当知是人真实福田。<a id="a-57"></a>”</p>
  <p id="a58">尔时，<a id="a-59"></a>坚意菩萨问须菩提言：<a id="a-5A"></a>“长老须菩提，<a id="a-5B"></a>世尊说汝第一福田，<a id="a-5C"></a>汝为得在是十法不？<a id="a-5D"></a>”</p>
  <p id="a5E">须菩提言：<a id="a-5F"></a>“我于是法尚无其一，<a id="a-5G"></a>何况有十？<a id="a-5H"></a>”</p>
  <p id="a5I">坚意言：<a id="a-5J"></a>“汝以何名第一福田？<a id="a-5K"></a>”</p>
  <p id="a5L">须菩提言：<a id="a-5M"></a>“我不于佛诸菩萨中第一福田，<a id="a-5N"></a>佛说我于声闻、<a id="a-5O"></a>辟支佛中第一福田。<a id="a-5P"></a>坚意，<a id="a-5Q"></a>譬如边地小王亦名为王。<a id="a-5R"></a>若转轮圣王至于边地，<a id="a-5S"></a>诸小王等不名为王，<a id="a-5T"></a>尔时唯有转轮圣王，<a id="a-5U"></a>圣王威德殊妙胜故。<a id="a-5V"></a>坚意，<a id="a-5W"></a>随有国土城邑聚落无菩萨处，<a id="a-5X"></a>我于其中得为福田。<a id="a-5Y"></a>若有佛处、<a id="a-5Z"></a>有大菩萨，<a id="a-5a"></a>我于其中不名福田。<a id="a-5b"></a>诸菩萨等有萨婆若心，<a id="a-5c"></a>是故胜我。<a id="a-5d"></a>”</p>
  <p id="a5e">尔时，<a id="a-5f"></a>佛赞须菩提言：<a id="a-5g"></a>“善哉！<a id="a-5h"></a>善哉！<a id="a-5i"></a>如汝所说，<a id="a-5j"></a>是无增上慢大弟子之所言也。<a id="a-5k"></a>”</p>
  <p id="a5l">坚意菩萨复问文殊师利法王子言：<a id="a-5m"></a>“文殊师利，<a id="a-5n"></a>所说多闻，<a id="a-5o"></a>云何名为多闻？<a id="a-5p"></a>”</p>
  <p id="a5q">文殊师利言：<a id="a-5r"></a>“若人得闻一句之法，<a id="a-5s"></a>即解其中千万亿义，<a id="a-5t"></a>百千万劫敷演解说，<a id="a-5u"></a>智慧辩才不可穷尽，<a id="a-5v"></a>是名多闻。<a id="a-5w"></a>复次，<a id="a-5x"></a>坚意菩萨，<a id="a-5y"></a>著闻十方无量诸佛所说尽能受持，<a id="a-5z"></a>无有一句先所不闻，<a id="a-60"></a>凡所闻者皆是先闻，<a id="a-61"></a>随所闻法能持不忘，<a id="a-62"></a>为众生说而无众生，<a id="a-63"></a>身与众生及所说法无有差别，<a id="a-64"></a>是名多闻。<a id="a-65"></a>”</p>
  <p id="a66">尔时，<a id="a-67"></a>会中有菩萨天子名净月藏，<a id="a-68"></a>作是念：<a id="a-69"></a>“佛说阿难于多闻中为最第一。<a id="a-6A"></a>如文殊师利所说多闻，<a id="a-6B"></a>阿难今者，<a id="a-6C"></a>宁有是不？<a id="a-6D"></a>”作是念已，<a id="a-6E"></a>问阿难言：<a id="a-6F"></a>“如来说汝于多闻中为最第一。<a id="a-6G"></a>汝之多闻，<a id="a-6H"></a>宁如文殊师利所说者不？<a id="a-6I"></a>”</p>
  <p id="a6J">阿难答言：<a id="a-6K"></a>“如文殊师利所说多闻，<a id="a-6L"></a>我无是事。<a id="a-6M"></a>”</p>
  <p id="a6N">净月藏言：<a id="a-6O"></a>“如来云何常称说汝于多闻中为最第一？<a id="a-6P"></a>”</p>
  <p id="a6Q">阿难答言：<a id="a-6R"></a>“佛诸弟子随逐音声而得解脱，<a id="a-6S"></a>于是人中说我第一，<a id="a-6T"></a>非谓我于无量智海、<a id="a-6U"></a>无等大慧、<a id="a-6V"></a>无礙辩才诸菩萨中多闻第一。<a id="a-6W"></a>天子，<a id="a-6X"></a>譬如以有日月光明，<a id="a-6Y"></a>阎浮提人见诸形色得有所作；<a id="a-6Z"></a>我亦如是，<a id="a-6a"></a>但以如来智慧光明得受持法。<a id="a-6b"></a>我于其中自无有力，<a id="a-6c"></a>当知皆是如来神力。<a id="a-6d"></a>”</p>
  <p id="a6e">尔时，<a id="a-6f"></a>世尊赞阿难言：<a id="a-6g"></a>“善哉！<a id="a-6h"></a>善哉！<a id="a-6i"></a>如汝所说，<a id="a-6j"></a>汝所受持诵念诸法，<a id="a-6k"></a>当知则是如来神力。<a id="a-6l"></a>”</p>
  <p id="a6m">尔时，<a id="a-6n"></a>佛告净月藏言：<a id="a-6o"></a>“阿难所持诸法甚少，<a id="a-6p"></a>所不诵者无量无边。<a id="a-6q"></a>天子，<a id="a-6r"></a>我于道场所得诸法，<a id="a-6s"></a>百千亿分不说其一；<a id="a-6t"></a>我所说者，<a id="a-6u"></a>阿难于中百千亿分不持其一。<a id="a-6v"></a>天子，<a id="a-6w"></a>如来但于一日一夜，<a id="a-6x"></a>十方世界诸释、<a id="a-6y"></a>梵王、<a id="a-6z"></a>护世天王，<a id="a-70"></a>天、<a id="a-71"></a>龙、<a id="a-72"></a>夜叉、<a id="a-73"></a>乾闼婆等天子菩萨与之说法，<a id="a-74"></a>以智慧力而作偈颂，<a id="a-75"></a>说修多罗、<a id="a-76"></a>因缘譬喻、<a id="a-77"></a>众生所行、<a id="a-78"></a>诸波罗蜜，<a id="a-79"></a>及说声闻、<a id="a-7A"></a>辟支佛乘，<a id="a-7B"></a>佛无上乘摄大乘法，<a id="a-7C"></a>毁訾生死称赞涅槃。<a id="a-7D"></a>假使阎浮提内所有众生，<a id="a-7E"></a>成就多闻皆如阿难，<a id="a-7F"></a>于百千劫不能受持。<a id="a-7G"></a>天子，<a id="a-7H"></a>以是因缘，<a id="a-7I"></a>当知如来所说诸法无量无边，<a id="a-7J"></a>阿难所持甚为小耳！<a id="a-7K"></a>”</p>
  <p id="a7L">尔时，<a id="a-7M"></a>净月藏天子，<a id="a-7N"></a>即以十万七宝华盖奉上如来。<a id="a-7O"></a>其盖即时遍住虚空，<a id="a-7P"></a>所覆众生皆作金色。<a id="a-7Q"></a>奉上盖已，<a id="a-7R"></a>作如是言：<a id="a-7S"></a>“唯然世尊，<a id="a-7T"></a>愿以是福，<a id="a-7U"></a>普使众生辩才说法当如世尊，<a id="a-7V"></a>能受持法如文殊师利法王子。<a id="a-7W"></a>”</p>
  <p id="a7X">时，<a id="a-7Y"></a>佛知是菩萨天子深乐佛道，<a id="a-7Z"></a>与授阿耨多罗三藐三菩提记，<a id="a-7a"></a>而作是言：<a id="a-7b"></a>“今是天子过四百四十万劫，<a id="a-7c"></a>当得作佛，<a id="a-7d"></a>号一宝盖，<a id="a-7e"></a>国名一切众宝庄严。<a id="a-7f"></a>”</p>
  <p id="a7g">说是法时，<a id="a-7h"></a>二百菩萨生懈怠心：<a id="a-7i"></a>“诸佛世尊其法甚深！<a id="a-7j"></a>阿耨多罗三藐三菩提如是难得！<a id="a-7k"></a>我等不能具足是事，<a id="a-7l"></a>不如但以辟支佛乘入于涅槃。<a id="a-7m"></a>所以者何？<a id="a-7n"></a>佛说菩萨若有退转，<a id="a-7o"></a>或作辟支佛、<a id="a-7p"></a>或作声闻。<a id="a-7q"></a>”</p>
  <p id="a7r">尔时，<a id="a-7s"></a>文殊师利法王子，<a id="a-7t"></a>知此二百菩萨有懈退心，<a id="a-7u"></a>欲还发起令得阿耨多罗三藐三菩提，<a id="a-7v"></a>亦欲教化会中天、<a id="a-7w"></a>龙、<a id="a-7x"></a>夜叉、<a id="a-7y"></a>乾闼婆、<a id="a-7z"></a>阿修罗、<a id="a-80"></a>迦楼罗、<a id="a-81"></a>紧那罗、<a id="a-82"></a>摩睺罗伽等故，<a id="a-83"></a>白佛言：<a id="a-84"></a>“世尊，<a id="a-85"></a>我念过去劫名照明，<a id="a-86"></a>我于其中三百六十亿世，<a id="a-87"></a>以辟支佛乘入于涅槃。<a id="a-88"></a>”</p>
  <p id="a89">尔时，<a id="a-8A"></a>一切众会心皆生疑：<a id="a-8B"></a>“若入涅槃，<a id="a-8C"></a>不应复还生死相续。<a id="a-8D"></a>今文殊师利何故作如是言：<a id="a-8E"></a>‘世尊，<a id="a-8F"></a>我念过世劫名照明，<a id="a-8G"></a>我于其中三百六十亿世，<a id="a-8H"></a>以辟支佛乘入于涅槃’？<a id="a-8I"></a>是事云何？<a id="a-8J"></a>”</p>
  <p id="a8K">尔时，<a id="a-8L"></a>舍利弗承佛神旨，<a id="a-8M"></a>白佛言：<a id="a-8N"></a>“世尊，<a id="a-8O"></a>若人已得入于涅槃，<a id="a-8P"></a>不应复有生死相续。<a id="a-8Q"></a>云何文殊师利入涅槃已，<a id="a-8R"></a>还复出生？<a id="a-8S"></a>”</p>
  <p id="a8T">佛言：<a id="a-8U"></a>“汝可问之文殊师利，<a id="a-8V"></a>自当答汝。<a id="a-8W"></a>”</p>
  <p id="a8X">时舍利弗，<a id="a-8Y"></a>问文殊师利言：<a id="a-8Z"></a>“若人已得入于涅槃，<a id="a-8a"></a>于诸有中不复相续，<a id="a-8b"></a>汝今云何而作是说：<a id="a-8c"></a>‘世尊，<a id="a-8d"></a>我念过去照明劫中，<a id="a-8e"></a>三百六十亿世，<a id="a-8f"></a>以辟支佛乘入于涅槃’？<a id="a-8g"></a>此义云何？<a id="a-8h"></a>”</p>
  <p id="a8i">文殊师利言：<a id="a-8j"></a>“如来现在，<a id="a-8k"></a>是一切知者、<a id="a-8l"></a>一切见者、<a id="a-8m"></a>真实语者、<a id="a-8n"></a>不欺诳者、<a id="a-8o"></a>世间天人无能诳者。<a id="a-8p"></a>我所说者，<a id="a-8q"></a>佛自证知，<a id="a-8r"></a>我若异说则为诳佛。<a id="a-8s"></a>舍利弗，<a id="a-8t"></a>彼时照明劫中，<a id="a-8u"></a>有佛出世号曰弗沙，<a id="a-8v"></a>利益世间诸天人已入于涅槃。<a id="a-8w"></a>是佛灭后，<a id="a-8x"></a>法住十万岁。<a id="a-8y"></a>法灭之后，<a id="a-8z"></a>其中众生于辟支佛有度因缘，<a id="a-90"></a>假使百千亿佛为之说法不信不受，<a id="a-91"></a>唯皆可以辟支佛身威仪法则而得度脱。<a id="a-92"></a>是诸众生皆共志求辟支佛道。<a id="a-93"></a>是时无有辟支佛出，<a id="a-94"></a>是诸众生无处得种善根因缘。<a id="a-95"></a>我于尔时，<a id="a-96"></a>为教化故自称我身是辟支佛，<a id="a-97"></a>随诸国土城邑聚落皆知我身是辟支佛。<a id="a-98"></a>我时皆为现辟支佛形色威仪，<a id="a-99"></a>是诸众生深心恭敬，<a id="a-9A"></a>皆以饮食供养于我。<a id="a-9B"></a>我受食已，<a id="a-9C"></a>观其本缘所应闻法为解说已，<a id="a-9D"></a>身飞虚空犹如雁王。<a id="a-9E"></a>是时众生皆大欢喜，<a id="a-9F"></a>以恭敬心头面礼我，<a id="a-9G"></a>而作是言：<a id="a-9H"></a>‘愿使我等于未来世，<a id="a-9I"></a>皆得法利如今是人。<a id="a-9J"></a>’</p>
  <p id="a9K">“舍利弗，<a id="a-9L"></a>以是因缘成就无量无数众生令种善根。<a id="a-9M"></a>我时观察，<a id="a-9N"></a>知诸人众供养我食生懈厌心，<a id="a-9O"></a>即时告言：<a id="a-9P"></a>‘我涅槃时至！<a id="a-9Q"></a>’百千众生闻是语已，<a id="a-9R"></a>各持华香、<a id="a-9S"></a>杂香、<a id="a-9T"></a>酥油来至我所。<a id="a-9U"></a>我于尔时入灭尽定，<a id="a-9V"></a>以本愿故不毕竟灭。<a id="a-9W"></a>是诸众生谓我命终，<a id="a-9X"></a>供养我故，<a id="a-9Y"></a>以香薪[卄/積]而烧我身，<a id="a-9Z"></a>谓我实灭。<a id="a-9a"></a>我时复至异国大城，<a id="a-9b"></a>自称我是辟支佛身，<a id="a-9c"></a>其中众生亦以饮食来供养我。<a id="a-9d"></a>我于其中示入涅槃，<a id="a-9e"></a>亦谓我灭，<a id="a-9f"></a>皆来供养共烧我身。<a id="a-9g"></a>如是，<a id="a-9h"></a>舍利弗，<a id="a-9i"></a>我于尔时满一小劫，<a id="a-9j"></a>三百六十亿世，<a id="a-9k"></a>作辟支佛身示入涅槃。<a id="a-9l"></a>于诸大城，<a id="a-9m"></a>一一皆以辟支佛乘，<a id="a-9n"></a>度脱三十六亿众生。<a id="a-9o"></a>舍利弗，<a id="a-9p"></a>菩萨如是，<a id="a-9q"></a>以辟支佛乘入于涅槃而不永灭。<a id="a-9r"></a>”</p>
  <p id="a9s">文殊师利说是语时，<a id="a-9t"></a>三千大千世界六种震动，<a id="a-9u"></a>光明遍照。<a id="a-9v"></a>千亿众生诸天供养文殊师利法王子，<a id="a-9w"></a>雨诸天华，<a id="a-9x"></a>皆作是言：<a id="a-9y"></a>“是实希有！<a id="a-9z"></a>我等今日得大善利，<a id="a-A0"></a>见佛世尊，<a id="a-A1"></a>及见文殊师利法王子，<a id="a-A2"></a>又闻说是首楞严三昧！<a id="a-A3"></a>世尊，<a id="a-A4"></a>文殊师利法王子，<a id="a-A5"></a>成就如是未曾有法，<a id="a-A6"></a>住何三昧能现如是未曾有法？<a id="a-A7"></a>”</p>
  <p id="aA8">佛告诸天子：<a id="a-A9"></a>“文殊师利法王子住首楞严三昧，<a id="a-AA"></a>能作如是希有难事。<a id="a-AB"></a>菩萨住此三昧，<a id="a-AC"></a>为作信行，<a id="a-AD"></a>而不随他信；<a id="a-AE"></a>亦作法行，<a id="a-AF"></a>而于法相转于法轮不退不失；<a id="a-AG"></a>亦作八人，<a id="a-AH"></a>于诸无量阿僧祇劫，<a id="a-AI"></a>为八邪者而行于道；<a id="a-AJ"></a>作须陀洹，<a id="a-AK"></a>为生死水漂流众生不入法位；<a id="a-AL"></a>作斯陀含，<a id="a-AM"></a>遍现其身于诸世间；<a id="a-AN"></a>作阿那含，<a id="a-AO"></a>亦复来还教化众生；<a id="a-AP"></a>作阿罗汉，<a id="a-AQ"></a>亦常精进求学佛法；<a id="a-AR"></a>亦作声闻，<a id="a-AS"></a>以无礙辩为人说法；<a id="a-AT"></a>作辟支佛，<a id="a-AU"></a>为欲教化因缘众生示入涅槃，<a id="a-AV"></a>三昧力故还复出生。<a id="a-AW"></a>诸天子，<a id="a-AX"></a>菩萨住是首楞严三昧，<a id="a-AY"></a>皆能遍行诸贤圣行，<a id="a-AZ"></a>亦随其地有所说法而不住中。<a id="a-Aa"></a>”</p>
  <p id="aAb">诸天闻佛说如是义，<a id="a-Ac"></a>悉皆涕泪而作是言：<a id="a-Ad"></a>“世尊，<a id="a-Ae"></a>若人已入声闻、<a id="a-Af"></a>辟支佛位，<a id="a-Ag"></a>永失是首楞严三昧。<a id="a-Ah"></a>世尊，<a id="a-Ai"></a>人宁作五逆重罪，<a id="a-Aj"></a>得闻说是首楞严三昧，<a id="a-Ak"></a>不入法位作漏尽阿罗汉。<a id="a-Al"></a>所以者何？<a id="a-Am"></a>五逆罪人闻是首楞严三昧，<a id="a-An"></a>发阿耨多罗三藐三菩提心已，<a id="a-Ao"></a>虽本罪缘堕在地狱，<a id="a-Ap"></a>闻是三昧善根因缘还得作佛。<a id="a-Aq"></a>世尊，<a id="a-Ar"></a>漏尽阿罗汉犹如破器，<a id="a-As"></a>永不堪任受是三昧。<a id="a-At"></a>世尊，<a id="a-Au"></a>譬如有人施酥油蜜，<a id="a-Av"></a>多有人众持种种器。<a id="a-Aw"></a>中有一人，<a id="a-Ax"></a>用心不固，<a id="a-Ay"></a>破所持器，<a id="a-Az"></a>虽诣所施酥油蜜所无所能益，<a id="a-B0"></a>但得自饱，<a id="a-B1"></a>不能持还施与余人。<a id="a-B2"></a>是中有人持器完坚，<a id="a-B3"></a>既得自饱，<a id="a-B4"></a>亦持满器施与他人。<a id="a-B5"></a>酥油蜜者，<a id="a-B6"></a>是佛正法。<a id="a-B7"></a>所持器破但得自足，<a id="a-B8"></a>不能持还施他人者，<a id="a-B9"></a>即是声闻及辟支佛。<a id="a-BA"></a>持完器者即是菩萨，<a id="a-BB"></a>身自得足，<a id="a-BC"></a>亦能持与一切众生。<a id="a-BD"></a>”</p>
  <p id="aBE">是时，<a id="a-BF"></a>二百天子心欲退转于阿耨多罗三藐三菩提者，<a id="a-BG"></a>从诸天子闻是语已，<a id="a-BH"></a>及闻文殊师利法王子不可思议功德势力，<a id="a-BI"></a>更以深心发阿耨多罗三藐三菩提，<a id="a-BJ"></a>不复随先退转之心，<a id="a-BK"></a>皆白佛言：<a id="a-BL"></a>“我等乃至危害失命不舍是心，<a id="a-BM"></a>亦终不舍一切众生。<a id="a-BN"></a>世尊，<a id="a-BO"></a>唯愿我等闻是首楞严三昧善根因缘，<a id="a-BP"></a>当得菩萨十力。<a id="a-BQ"></a>何等十？<a id="a-BR"></a>于菩提心得坚固力，<a id="a-BS"></a>于不可思议佛法得深信力，<a id="a-BT"></a>于多闻中得不忘力，<a id="a-BU"></a>往来生死得无疲力，<a id="a-BV"></a>于诸众生得坚固大悲力，<a id="a-BW"></a>于布施中得坚舍力，<a id="a-BX"></a>于持戒中得不坏力，<a id="a-BY"></a>于忍辱中得坚受力，<a id="a-BZ"></a>魔不能坏得智慧力，<a id="a-Ba"></a>于诸深法得信乐力。<a id="a-Bb"></a>”</p>
  <p id="aBc">尔时，<a id="a-Bd"></a>佛告坚意菩萨：<a id="a-Be"></a>“若有众生于今现在、<a id="a-Bf"></a>若我灭后，<a id="a-Bg"></a>闻是首楞严三昧能信乐者，<a id="a-Bh"></a>当知是人悉皆得是菩萨十力。<a id="a-Bi"></a>”</p>
  <p id="aBj">尔时，<a id="a-Bk"></a>会中有菩萨，<a id="a-Bl"></a>名曰名意，<a id="a-Bm"></a>白佛言：<a id="a-Bn"></a>“世尊，<a id="a-Bo"></a>若欲得福者应供养佛，<a id="a-Bp"></a>欲得慧者应勤多闻，<a id="a-Bq"></a>欲生好处应勤持戒，<a id="a-Br"></a>欲大富者应加布施，<a id="a-Bs"></a>欲得妙色者应修忍辱，<a id="a-Bt"></a>欲得辩才者应敬师长，<a id="a-Bu"></a>欲得陀罗尼者应离增上慢，<a id="a-Bv"></a>欲得智者应修正忆念，<a id="a-Bw"></a>欲得乐者应舍一切恶，<a id="a-Bx"></a>欲利益众生者应发菩提心，<a id="a-By"></a>欲得妙音声者应修实语，<a id="a-Bz"></a>欲得功德者应乐远离，<a id="a-C0"></a>欲求法者应近善知识，<a id="a-C1"></a>欲坐禅者应离愦闹，<a id="a-C2"></a>欲思慧者应修思惟，<a id="a-C3"></a>欲生梵世者应修无量心，<a id="a-C4"></a>欲生天人应修十善。<a id="a-C5"></a>世尊，<a id="a-C6"></a>若人欲得福德者，<a id="a-C7"></a>欲得慧者，<a id="a-C8"></a>欲生好处者，<a id="a-C9"></a>欲大富者，<a id="a-CA"></a>欲妙色者，<a id="a-CB"></a>欲辩才者，<a id="a-CC"></a>欲陀罗尼者，<a id="a-CD"></a>欲得智者，<a id="a-CE"></a>欲得乐者，<a id="a-CF"></a>欲利益众生者，<a id="a-CG"></a>欲妙音声者，<a id="a-CH"></a>欲功德者，<a id="a-CI"></a>欲求法者，<a id="a-CJ"></a>欲坐禅者，<a id="a-CK"></a>欲思慧者，<a id="a-CL"></a>欲生梵世者，<a id="a-CM"></a>欲生天人者，<a id="a-CN"></a>欲得涅槃者，<a id="a-CO"></a>欲得一切功德者，<a id="a-CP"></a>当闻首楞严三昧，<a id="a-CQ"></a>受持读诵，<a id="a-CR"></a>为他人说，<a id="a-CS"></a>如说修行。<a id="a-CT"></a>世尊，<a id="a-CU"></a>菩萨云何修是三昧？<a id="a-CV"></a>”</p>
  <p id="aCW">佛言：<a id="a-CX"></a>“名意，<a id="a-CY"></a>菩萨若能观诸法空无所障礙，<a id="a-CZ"></a>念念灭尽离于憎爱，<a id="a-Ca"></a>是名修是三昧。<a id="a-Cb"></a>复次，<a id="a-Cc"></a>名意，<a id="a-Cd"></a>学是三昧不以一事。<a id="a-Ce"></a>所以者何？<a id="a-Cf"></a>随诸众生心心所行，<a id="a-Cg"></a>是三昧者有是诸行；<a id="a-Ch"></a>随诸众生心心所入，<a id="a-Ci"></a>是三昧者有是诸入；<a id="a-Cj"></a>随诸众生诸根入门，<a id="a-Ck"></a>是三昧者有是入门；<a id="a-Cl"></a>随诸众生所有名色，<a id="a-Cm"></a>得是三昧菩萨亦示若干名色，<a id="a-Cn"></a>能如是知是名修是三昧。<a id="a-Co"></a>随一切佛名色相貌，<a id="a-Cp"></a>得是三昧菩萨亦示若干名色相貌，<a id="a-Cq"></a>能如是知是名修是三昧。<a id="a-Cr"></a>随见一切诸佛国土，<a id="a-Cs"></a>菩萨亦自成是国土，<a id="a-Ct"></a>是名修是首楞严三昧。<a id="a-Cu"></a>”</p>
  <p id="aCv">名意菩萨白佛言：<a id="a-Cw"></a>“世尊，<a id="a-Cx"></a>是三昧者修行甚难。<a id="a-Cy"></a>”</p>
  <p id="aCz">佛告名意：<a id="a-D0"></a>“以是事故，<a id="a-D1"></a>少有菩萨住是三昧，<a id="a-D2"></a>多有菩萨行余三昧。<a id="a-D3"></a>”</p>
  <p id="aD4">尔时，<a id="a-D5"></a>名意菩萨白佛言：<a id="a-D6"></a>“世尊，<a id="a-D7"></a>此弥勒菩萨一生补处，<a id="a-D8"></a>次于世尊当得阿耨多罗三藐三菩提。<a id="a-D9"></a>弥勒得是首楞严三昧耶？<a id="a-DA"></a>”</p>
  <p id="aDB">佛言：<a id="a-DC"></a>“名意，<a id="a-DD"></a>其诸菩萨得住十地，<a id="a-DE"></a>一生补处受佛正位，<a id="a-DF"></a>悉皆得是首楞严三昧。<a id="a-DG"></a>”</p>
  <p id="aDH">弥勒菩萨即时示现如是神力。<a id="a-DI"></a>名意菩萨及诸众会，<a id="a-DJ"></a>见此三千大千世界诸阎浮提，<a id="a-DK"></a>其中皆是弥勒菩萨，<a id="a-DL"></a>或见在天上，<a id="a-DM"></a>或见在人间，<a id="a-DN"></a>或见出家，<a id="a-DO"></a>或见在家，<a id="a-DP"></a>或见侍佛皆如阿难，<a id="a-DQ"></a>或见智慧第一如舍利弗，<a id="a-DR"></a>或见神通第一如目揵连，<a id="a-DS"></a>或见头陀第一如大迦葉，<a id="a-DT"></a>或见说法第一如富楼那，<a id="a-DU"></a>或见乐戒第一如罗睺罗，<a id="a-DV"></a>或见持律第一如优波离，<a id="a-DW"></a>或见天眼第一如阿那律，<a id="a-DX"></a>或见坐禅第一如离婆多。<a id="a-DY"></a>如是一切诸第一中皆见弥勒，<a id="a-DZ"></a>或见入诸城邑聚落乞食，<a id="a-Da"></a>或见说法，<a id="a-Db"></a>或见坐禅。</p>
  <p id="aDc">名意菩萨及诸大众，<a id="a-Dd"></a>一切皆见弥勒菩萨现首楞严三昧神通势力，<a id="a-De"></a>见已即大欢喜，<a id="a-Df"></a>白佛言：<a id="a-Dg"></a>“世尊，<a id="a-Dh"></a>譬如真金，<a id="a-Di"></a>虽复锻磨不失其性；<a id="a-Dj"></a>是诸大士亦复如是，<a id="a-Dk"></a>随所试处，<a id="a-Dl"></a>皆能示现不思议法性。<a id="a-Dm"></a>”</p>
  <p id="aDn">尔时，<a id="a-Do"></a>名意菩萨白佛言：<a id="a-Dp"></a>“世尊，<a id="a-Dq"></a>我谓菩萨若能通达首楞严三昧，<a id="a-Dr"></a>当知通达一切道行，<a id="a-Ds"></a>于声闻乘、<a id="a-Dt"></a>辟支佛乘及佛大乘皆悉通达。<a id="a-Du"></a>”</p>
  <p id="aDv">佛言：<a id="a-Dw"></a>“如是，<a id="a-Dx"></a>如是，<a id="a-Dy"></a>如汝所说。<a id="a-Dz"></a>菩萨若能通达首楞严三昧，<a id="a-E0"></a>则能通达一切道行。<a id="a-E1"></a>”</p>
  <p id="aE2">尔时，<a id="a-E3"></a>长老摩诃迦葉白佛言：<a id="a-E4"></a>“世尊，<a id="a-E5"></a>我谓文殊师利法王子，<a id="a-E6"></a>曾于先世已作佛事，<a id="a-E7"></a>现坐道场转于法轮，<a id="a-E8"></a>示诸众生入大灭度。<a id="a-E9"></a>”</p>
  <p id="aEA">佛言：<a id="a-EB"></a>“如是，<a id="a-EC"></a>如是，<a id="a-ED"></a>如汝所说。<a id="a-EE"></a>迦葉，<a id="a-EF"></a>过去久远无量无边不可思议阿僧祇劫，<a id="a-EG"></a>尔时有佛，<a id="a-EH"></a>号龙种上如来、<a id="a-EI"></a>应供、<a id="a-EJ"></a>正遍知、<a id="a-EK"></a>明行足、<a id="a-EL"></a>善逝、<a id="a-EM"></a>世间解、<a id="a-EN"></a>无上士、<a id="a-EO"></a>调御丈夫、<a id="a-EP"></a>天人师、<a id="a-EQ"></a>佛世尊。<a id="a-ER"></a>于此世界南方过于千佛国土，<a id="a-ES"></a>国名平等，<a id="a-ET"></a>无有山河、<a id="a-EU"></a>沙砾瓦石、<a id="a-EV"></a>丘陵堆阜，<a id="a-EW"></a>地平如掌，<a id="a-EX"></a>生柔软草如迦陵伽。<a id="a-EY"></a>龙种上佛于彼世界，<a id="a-EZ"></a>得阿耨多罗三藐三菩提，<a id="a-Ea"></a>初转法轮，<a id="a-Eb"></a>教化成就七十亿数诸菩萨众，<a id="a-Ec"></a>八十亿人成阿罗汉，<a id="a-Ed"></a>九万六千人住辟支佛因缘法中，<a id="a-Ee"></a>其后续有无量声闻僧。</p>
  <p id="aEf">“迦葉，<a id="a-Eg"></a>龙种上佛寿命四百四十万岁，<a id="a-Eh"></a>度天人已入于涅槃，<a id="a-Ei"></a>散身舍利流布天下，<a id="a-Ej"></a>起三十六亿塔众生供养。<a id="a-Ek"></a>其佛灭后，<a id="a-El"></a>法住十万岁。<a id="a-Em"></a>龙种上佛临欲涅槃，<a id="a-En"></a>与智明菩萨授记莂言：<a id="a-Eo"></a>‘此智明菩萨，<a id="a-Ep"></a>次于我后，<a id="a-Eq"></a>当得阿耨多罗三藐三菩提，<a id="a-Er"></a>亦号智明。<a id="a-Es"></a>’迦葉，<a id="a-Et"></a>汝谓尔时平等世界龙种上佛，<a id="a-Eu"></a>岂异人乎？<a id="a-Ev"></a>勿生此疑！<a id="a-Ew"></a>所以者何？<a id="a-Ex"></a>即文殊师利法王子是。<a id="a-Ey"></a>迦葉，<a id="a-Ez"></a>汝今且观首楞严三昧势力，<a id="a-F0"></a>诸大菩萨以是力故，<a id="a-F1"></a>示现入胎、<a id="a-F2"></a>初生、<a id="a-F3"></a>出家、<a id="a-F4"></a>诣菩提树、<a id="a-F5"></a>坐于道场、<a id="a-F6"></a>转妙法轮、<a id="a-F7"></a>入般涅槃、<a id="a-F8"></a>分布舍利，<a id="a-F9"></a>而亦不舍菩萨之法，<a id="a-FA"></a>于般涅槃不毕竟灭。<a id="a-FB"></a>”</p>
  <p id="aFC">尔时，<a id="a-FD"></a>长老摩诃迦葉，<a id="a-FE"></a>语文殊师利言：<a id="a-FF"></a>“仁者乃能施作如此希有难事示现众生！<a id="a-FG"></a>”</p>
  <p id="aFH">文殊师利言：<a id="a-FI"></a>“迦葉，<a id="a-FJ"></a>于意云何？<a id="a-FK"></a>是耆阇崛山，<a id="a-FL"></a>谁之所造？<a id="a-FM"></a>是世界者，<a id="a-FN"></a>亦从何出？<a id="a-FO"></a>”</p>
  <p id="aFP">迦葉答言：<a id="a-FQ"></a>“文殊师利，<a id="a-FR"></a>一切世界，<a id="a-FS"></a>水沫所成，<a id="a-FT"></a>亦从众生不可思议业因缘出。<a id="a-FU"></a>”</p>
  <p id="aFV">文殊师利言：<a id="a-FW"></a>“一切诸法，<a id="a-FX"></a>亦从不可思议业因缘有，<a id="a-FY"></a>我于是事无有功力。<a id="a-FZ"></a>所以者何？<a id="a-Fa"></a>一切诸法皆属因缘，<a id="a-Fb"></a>无有主故随意所成，<a id="a-Fc"></a>若能解此所为不难。<a id="a-Fd"></a>迦葉，<a id="a-Fe"></a>若人未见四谛，<a id="a-Ff"></a>闻如是事能信解者，<a id="a-Fg"></a>此则为难。<a id="a-Fh"></a>见四谛已得诸神通，<a id="a-Fi"></a>闻此能信，<a id="a-Fj"></a>不足为难。<a id="a-Fk"></a>”</p>
  <p id="aFl">尔时，<a id="a-Fm"></a>世尊身升虚空高七多罗树，<a id="a-Fn"></a>结加趺坐，<a id="a-Fo"></a>身出光明，<a id="a-Fp"></a>遍照十方无量世界。<a id="a-Fq"></a>一切众会皆见十方无量诸佛，<a id="a-Fr"></a>悉皆说是首楞严三昧不增不减，<a id="a-Fs"></a>悉遥得闻。<a id="a-Ft"></a>十方诸佛亦升虚空高七多罗树，<a id="a-Fu"></a>结加趺坐，<a id="a-Fv"></a>身放光明，<a id="a-Fw"></a>遍照十方无量世界。<a id="a-Fx"></a>彼诸众生，<a id="a-Fy"></a>亦见释迦牟尼佛，<a id="a-Fz"></a>身升虚空，<a id="a-G0"></a>结加趺坐。<a id="a-G1"></a>彼诸众会悉皆以华，<a id="a-G2"></a>遥散释迦牟尼佛，<a id="a-G3"></a>皆见众华于上空中合成华盖。<a id="a-G4"></a>此土菩萨及诸天、<a id="a-G5"></a>龙、<a id="a-G6"></a>夜叉、<a id="a-G7"></a>乾闼婆等，<a id="a-G8"></a>悉亦以华散彼诸佛，<a id="a-G9"></a>皆于佛上化成华盖。</p>
  <p id="aGA">尔时，<a id="a-GB"></a>释迦牟尼佛还摄神足，<a id="a-GC"></a>坐于本座，<a id="a-GD"></a>告坚意言：<a id="a-GE"></a>“是为如来神通之力！<a id="a-GF"></a>为令众生功德增益，<a id="a-GG"></a>是故如来示现是事。<a id="a-GH"></a>”</p>
  <p id="aGI">佛现神通力时，<a id="a-GJ"></a>八千天人发阿耨多罗三藐三菩提心。<a id="a-GK"></a>又说是首楞严三昧垂欲竟时，<a id="a-GL"></a>坚意菩萨及五百菩萨，<a id="a-GM"></a>得首楞严三昧，<a id="a-GN"></a>悉皆得见十方诸佛所有神力，<a id="a-GO"></a>于佛深法得智光明，<a id="a-GP"></a>住第十地受佛职位。<a id="a-GQ"></a>三千大千世界六种震动，<a id="a-GR"></a>放大光明遍照世界，<a id="a-GS"></a>千万妓乐同时俱作，<a id="a-GT"></a>诸天空中雨种种华。</p>
  <p id="aGU">尔时，<a id="a-GV"></a>佛告阿难：<a id="a-GW"></a>“汝当受是首楞严三昧，<a id="a-GX"></a>持讽诵读广为人说。<a id="a-GY"></a>”</p>
  <p id="aGZ">时，<a id="a-Ga"></a>持须弥山顶释，<a id="a-Gb"></a>白佛言：<a id="a-Gc"></a>“世尊，<a id="a-Gd"></a>阿难智慧忆念有量，<a id="a-Ge"></a>声闻人者随他音声，<a id="a-Gf"></a>何故以是三昧法宝嘱累阿难？<a id="a-Gg"></a>”持须弥山顶释，<a id="a-Gh"></a>发至诚言：<a id="a-Gi"></a>“若我能于今世来世，<a id="a-Gj"></a>广宣流布是宝三昧无有虚者，<a id="a-Gk"></a>于此耆阇崛山中树，<a id="a-Gl"></a>悉皆当如佛菩提树，<a id="a-Gm"></a>其诸树下皆有菩萨。<a id="a-Gn"></a>”持须弥山顶释作是语已，<a id="a-Go"></a>即见诸树如菩提树，<a id="a-Gp"></a>一一树下皆见菩萨。<a id="a-Gq"></a>诸菩提树皆出是言：<a id="a-Gr"></a>“如持须弥山顶释所言为实，<a id="a-Gs"></a>是人必能令此三昧广宣流布。<a id="a-Gt"></a>”</p>
  <p id="aGu">尔时，<a id="a-Gv"></a>诸天、<a id="a-Gw"></a>龙、<a id="a-Gx"></a>神、<a id="a-Gy"></a>夜叉、<a id="a-Gz"></a>乾闼婆等，<a id="a-H0"></a>同声白佛言：<a id="a-H1"></a>“世尊，<a id="a-H2"></a>假使如来住寿一劫不为余事，<a id="a-H3"></a>以声闻乘为人说法，<a id="a-H4"></a>一一说法皆悉如初转法轮时所度众生；<a id="a-H5"></a>说是首楞严三昧所度众生，<a id="a-H6"></a>此则为胜。<a id="a-H7"></a>所以者何？<a id="a-H8"></a>是诸众生皆以声闻乘度，<a id="a-H9"></a>于菩萨乘，<a id="a-HA"></a>百分不及一，<a id="a-HB"></a>百千万亿分乃至算数譬喻所不能及。<a id="a-HC"></a>如是首楞严三昧，<a id="a-HD"></a>有是无量势力，<a id="a-HE"></a>能成就诸菩萨，<a id="a-HF"></a>使得具足佛法。<a id="a-HG"></a>”</p>
  <p id="aHH">尔时，<a id="a-HI"></a>坚意菩萨白佛言：<a id="a-HJ"></a>“世尊实寿几何？<a id="a-HK"></a>几时当入毕竟涅槃？<a id="a-HL"></a>”</p>
  <p id="aHM">佛言：<a id="a-HN"></a>“坚意，<a id="a-HO"></a>东方去此世界三万二千佛土，<a id="a-HP"></a>国名庄严，<a id="a-HQ"></a>是中有佛，<a id="a-HR"></a>号照明庄严自在王如来、<a id="a-HS"></a>应供、<a id="a-HT"></a>正遍知、<a id="a-HU"></a>明行足、<a id="a-HV"></a>善逝、<a id="a-HW"></a>世间解、<a id="a-HX"></a>无上士、<a id="a-HY"></a>调御丈夫、<a id="a-HZ"></a>天人师、<a id="a-Ha"></a>佛世尊，<a id="a-Hb"></a>今现在说法。<a id="a-Hc"></a>坚意，<a id="a-Hd"></a>如照明庄严自在王佛寿命，<a id="a-He"></a>我所寿命亦复如是。<a id="a-Hf"></a>”</p>
  <p id="aHg">“世尊，<a id="a-Hh"></a>是照明庄严自在王佛寿命几所？<a id="a-Hi"></a>”</p>
  <p id="aHj">佛告坚意：<a id="a-Hk"></a>“汝自往问，<a id="a-Hl"></a>自当答汝。<a id="a-Hm"></a>”</p>
  <p id="aHn">即时坚意承佛神力，<a id="a-Ho"></a>又以首楞严三昧力故，<a id="a-Hp"></a>及自善根神通力故，<a id="a-Hq"></a>如一念顷到彼庄严世界，<a id="a-Hr"></a>头面礼彼佛足，<a id="a-Hs"></a>右绕三匝，<a id="a-Ht"></a>却住一面，<a id="a-Hu"></a>白佛言：<a id="a-Hv"></a>“世尊寿命几时当入涅槃？<a id="a-Hw"></a>”</p>
  <p id="aHx">彼佛答言：<a id="a-Hy"></a>“如彼释迦牟尼佛寿命，<a id="a-Hz"></a>我所寿命亦复如是。<a id="a-I0"></a>坚意，<a id="a-I1"></a>汝欲知者，<a id="a-I2"></a>我寿七百阿僧祇劫，<a id="a-I3"></a>释迦牟尼佛寿命亦尔。<a id="a-I4"></a>”</p>
  <p id="aI5">尔时，<a id="a-I6"></a>坚意菩萨心大欢喜，<a id="a-I7"></a>即还娑婆世界，<a id="a-I8"></a>白佛言：<a id="a-I9"></a>“世尊，<a id="a-IA"></a>彼照明庄严自在王佛，<a id="a-IB"></a>寿七百阿僧祇劫，<a id="a-IC"></a>而告我言：<a id="a-ID"></a>如我寿命，<a id="a-IE"></a>释迦牟尼佛寿命亦复如是。<a id="a-IF"></a>”</p>
  <p id="aIG">尔时，<a id="a-IH"></a>阿难从座而起，<a id="a-II"></a>偏袒右肩，<a id="a-IJ"></a>合掌向佛，<a id="a-IK"></a>白佛言：<a id="a-IL"></a>“世尊，<a id="a-IM"></a>如我解佛所说义，<a id="a-IN"></a>我谓世尊于彼庄严世界以异名字利益众生。<a id="a-IO"></a>”</p>
  <p id="aIP">尔时，<a id="a-IQ"></a>世尊赞阿难言：<a id="a-IR"></a>“善哉！<a id="a-IS"></a>善哉！<a id="a-IT"></a>汝以佛神力能知是事。<a id="a-IU"></a>彼佛身者即是我身，<a id="a-IV"></a>以异名字于彼说法度脱众生。<a id="a-IW"></a>阿难，<a id="a-IX"></a>如是神通自在力者，<a id="a-IY"></a>皆是首楞严三昧势力。<a id="a-IZ"></a>”</p>
  <p id="aIa">尔时，<a id="a-Ib"></a>佛告坚意菩萨：<a id="a-Ic"></a>“坚意，<a id="a-Id"></a>以是事故，<a id="a-Ie"></a>当知我寿七百阿僧祇劫，<a id="a-If"></a>乃当毕竟入于涅槃。<a id="a-Ig"></a>”</p>
  <p id="aIh">时会大众，<a id="a-Ii"></a>闻佛所说寿命如是不可思议，<a id="a-Ij"></a>皆大欢喜，<a id="a-Ik"></a>得未曾有，<a id="a-Il"></a>白佛言：<a id="a-Im"></a>“世尊，<a id="a-In"></a>诸佛神力至未曾有，<a id="a-Io"></a>一切所行不可思议，<a id="a-Ip"></a>于此现寿如是短命，<a id="a-Iq"></a>而实于彼七百阿僧祇劫。<a id="a-Ir"></a>世尊，<a id="a-Is"></a>愿使一切众生具足如是不可思议寿命。<a id="a-It"></a>”</p>
  <p id="aIu">尔时，<a id="a-Iv"></a>世尊复告坚意：<a id="a-Iw"></a>“是首楞严三昧，<a id="a-Ix"></a>随在郡国、<a id="a-Iy"></a>城邑、<a id="a-Iz"></a>聚落、<a id="a-J0"></a>精舍、<a id="a-J1"></a>空林，<a id="a-J2"></a>其中诸魔魔民不得其便。<a id="a-J3"></a>”又告坚意：<a id="a-J4"></a>“若有法师，<a id="a-J5"></a>书写、<a id="a-J6"></a>读诵、<a id="a-J7"></a>解说是首楞严三昧，<a id="a-J8"></a>于人非人无有恐怖，<a id="a-J9"></a>复得二十不可思议功德之分。<a id="a-JA"></a>何等二十？<a id="a-JB"></a>福德不可思议，<a id="a-JC"></a>其智不可思议，<a id="a-JD"></a>其慧不可思议，<a id="a-JE"></a>方便不可思议，<a id="a-JF"></a>辩才不可思议，<a id="a-JG"></a>法明不可思议，<a id="a-JH"></a>总持不可思议，<a id="a-JI"></a>法门不可思议，<a id="a-JJ"></a>忆念随义不可思议，<a id="a-JK"></a>诸神通力不可思议，<a id="a-JL"></a>分别众生诸所语言不可思议，<a id="a-JM"></a>深解众生心之所乐不可思议，<a id="a-JN"></a>得见诸佛不可思议，<a id="a-JO"></a>所闻诸法不可思议，<a id="a-JP"></a>教化众生不可思议，<a id="a-JQ"></a>自在三昧不可思议，<a id="a-JR"></a>成就净土不可思议，<a id="a-JS"></a>形色最妙不可思议，<a id="a-JT"></a>功德自在不可思议，<a id="a-JU"></a>修治诸波罗蜜不可思议，<a id="a-JV"></a>得不退转佛法不可思议，<a id="a-JW"></a>是为二十。<a id="a-JX"></a>坚意，<a id="a-JY"></a>若人书写读诵是首楞严三昧，<a id="a-JZ"></a>得是二十不可思议功德之分。<a id="a-Ja"></a>是故，<a id="a-Jb"></a>坚意，<a id="a-Jc"></a>若人欲得今世来世诸利，<a id="a-Jd"></a>当书写、<a id="a-Je"></a>读诵、<a id="a-Jf"></a>解说修行是首楞严三昧。</p>
  <p id="aJg">“坚意，<a id="a-Jh"></a>若求佛道善男子、<a id="a-Ji"></a>善女人，<a id="a-Jj"></a>于千万劫勤心修行六波罗蜜；<a id="a-Jk"></a>若有闻是首楞严三昧即能信受，<a id="a-Jl"></a>心不退没、<a id="a-Jm"></a>不惊不畏，<a id="a-Jn"></a>福胜于彼，<a id="a-Jo"></a>疾至阿耨多罗三藐三菩提，<a id="a-Jp"></a>何况闻已受持、<a id="a-Jq"></a>读诵、<a id="a-Jr"></a>如说修行、<a id="a-Js"></a>为人解说！<a id="a-Jt"></a>若有菩萨，<a id="a-Ju"></a>欲闻诸佛不思议法不惊不畏，<a id="a-Jv"></a>欲于一切诸佛法中现了自知不从他教，<a id="a-Jw"></a>应当修集行是三昧。<a id="a-Jx"></a>若欲得闻所未闻法信受不逆，<a id="a-Jy"></a>应当闻是首楞严三昧。<a id="a-Jz"></a>”</p>
  <p id="aK0">说是《首楞严三昧经》时，<a id="a-K1"></a>无量众生发阿耨多罗三藐三菩提心，<a id="a-K2"></a>复倍是数住阿惟越致地，<a id="a-K3"></a>复倍是数得无生法忍，<a id="a-K4"></a>万八千菩萨得是首楞严三昧，<a id="a-K5"></a>万八千比丘、<a id="a-K6"></a>比丘尼不受诸法故，<a id="a-K7"></a>漏尽解脱得阿罗汉，<a id="a-K8"></a>二万六千优婆塞、<a id="a-K9"></a>优婆夷于诸法中得法眼净，<a id="a-KA"></a>三十那由他诸天得入圣位。</p>
  <p id="aKB">佛说经已，<a id="a-KC"></a>文殊师利法王子、<a id="a-KD"></a>坚意菩萨等，<a id="a-KE"></a>一切诸菩萨摩诃萨，<a id="a-KF"></a>及诸声闻大弟子，<a id="a-KG"></a>一切诸天、<a id="a-KH"></a>龙、<a id="a-KI"></a>神、<a id="a-KJ"></a>乾闼婆、<a id="a-KK"></a>阿修罗等世间人民，<a id="a-KL"></a>闻佛所说，<a id="a-KM"></a>欢喜信受。</p>
  <p id="aKN"></p>
 </body>
</html>