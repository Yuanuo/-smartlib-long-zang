<!doctype html>
<html id="z3IBTvdSY" data-ver="1196">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">佛说首楞严三昧经卷上</h1>
  <p id="a2"></p>
  <p id="a3">如是我闻：<a id="a-4"></a>一时，<a id="a-5"></a>佛在王舍城耆阇崛山中，<a id="a-6"></a>与大比丘僧三万二千人俱。<a id="a-7"></a>菩萨摩诃萨七万二千，<a id="a-8"></a>众所知识，<a id="a-9"></a>得陀罗尼，<a id="a-A"></a>成就辩才乐说无尽，<a id="a-B"></a>安住三昧而不动转，<a id="a-C"></a>善能了知无尽之慧，<a id="a-D"></a>得深法忍入深法门，<a id="a-E"></a>于诸无量阿僧祇劫所修善法皆悉成就，<a id="a-F"></a>摧伏众魔降诸怨敌，<a id="a-G"></a>摄取最尊严净佛土，<a id="a-H"></a>有大慈悲诸相严身，<a id="a-I"></a>于大精进得到彼岸，<a id="a-J"></a>善知一切言辞方便，<a id="a-K"></a>所行威仪具足清净，<a id="a-L"></a>悉以得住三解脱门，<a id="a-M"></a>以无礙智通达三世，<a id="a-N"></a>发决定心不舍一切，<a id="a-O"></a>忆念义趣堪忍智慧，<a id="a-P"></a>其诸菩萨德皆如是。<a id="a-Q"></a>其名曰：<a id="a-R"></a>转不退转法轮菩萨、<a id="a-S"></a>发心即转法轮菩萨、<a id="a-T"></a>无礙转法轮菩萨、<a id="a-U"></a>离垢净菩萨、<a id="a-V"></a>除诸盖菩萨、<a id="a-W"></a>示净威仪见皆爱喜菩萨、<a id="a-X"></a>妙相严净王意菩萨、<a id="a-Y"></a>不诳一切众生菩萨、<a id="a-Z"></a>无量功德海意菩萨、<a id="a-a"></a>诸根常定不乱菩萨、<a id="a-b"></a>实音声菩萨、<a id="a-c"></a>一切天赞菩萨、<a id="a-d"></a>陀罗尼自在王菩萨、<a id="a-e"></a>辩才庄严菩萨、<a id="a-f"></a>文殊师利法王子菩萨、<a id="a-g"></a>弥勒菩萨、<a id="a-h"></a>须弥顶王菩萨、<a id="a-i"></a>海德宝严净意菩萨、<a id="a-j"></a>大严菩萨、<a id="a-k"></a>大相菩萨、<a id="a-l"></a>光相菩萨、<a id="a-m"></a>光德菩萨、<a id="a-n"></a>净意菩萨、<a id="a-o"></a>喜王菩萨、<a id="a-p"></a>坚势菩萨、<a id="a-q"></a>坚意菩萨，<a id="a-r"></a>如是等菩萨摩诃萨七万二千人。<a id="a-s"></a>及三千大千世界所有释、<a id="a-t"></a>梵、<a id="a-u"></a>护世天王，<a id="a-v"></a>并诸天、<a id="a-w"></a>龙、<a id="a-x"></a>夜叉、<a id="a-y"></a>乾闼婆、<a id="a-z"></a>阿修罗、<a id="a-10"></a>迦楼罗、<a id="a-11"></a>紧那罗、<a id="a-12"></a>摩睺罗伽、<a id="a-13"></a>人与非人，<a id="a-14"></a>众所知识，<a id="a-15"></a>多种善根，<a id="a-16"></a>乐大法者，<a id="a-17"></a>皆来集会。</p>
  <p id="a18">尔时，<a id="a-19"></a>坚意菩萨在大会中，<a id="a-1A"></a>作是念言：<a id="a-1B"></a>“我于今者当问如来，<a id="a-1C"></a>以是所问，<a id="a-1D"></a>欲守护佛种、<a id="a-1E"></a>法种、<a id="a-1F"></a>僧种，<a id="a-1G"></a>令诸魔宫隐蔽不现，<a id="a-1H"></a>摧伏自大增上慢者，<a id="a-1I"></a>未种善根者今当令种，<a id="a-1J"></a>已种善根者当令增长；<a id="a-1K"></a>若有未发阿耨多罗三藐三菩提心者当令发心，<a id="a-1L"></a>已发心者令不退转，<a id="a-1M"></a>已不退者当令疾得阿耨多罗三藐三菩提；<a id="a-1N"></a>计有所得住诸见者，<a id="a-1O"></a>皆悉令发舍离之心；<a id="a-1P"></a>乐小法者令不疑大法，<a id="a-1Q"></a>乐大法者令生欢喜。<a id="a-1R"></a>”作是念已即从座起，<a id="a-1S"></a>偏袒右肩，<a id="a-1T"></a>右膝著地，<a id="a-1U"></a>合掌向佛白佛言：<a id="a-1V"></a>“世尊，<a id="a-1W"></a>我今欲于如来法中少有所问，<a id="a-1X"></a>唯愿听许。<a id="a-1Y"></a>”</p>
  <p id="a1Z">佛告坚意：<a id="a-1a"></a>“随汝所问，<a id="a-1b"></a>吾当解说，<a id="a-1c"></a>令汝欢喜。<a id="a-1d"></a>”</p>
  <p id="a1e">坚意菩萨白佛言：<a id="a-1f"></a>“世尊，<a id="a-1g"></a>颇有三昧，<a id="a-1h"></a>能令菩萨疾得阿耨多罗三藐三菩提，<a id="a-1i"></a>常得不离值见诸佛，<a id="a-1j"></a>能以光明普照十方，<a id="a-1k"></a>得自在慧以破诸魔，<a id="a-1l"></a>得自在智，<a id="a-1m"></a>获自然智，<a id="a-1n"></a>得无生智，<a id="a-1o"></a>能不随他得，<a id="a-1p"></a>不断辩才，<a id="a-1q"></a>尽未来际得如意足受无量命，<a id="a-1r"></a>乐声闻者示声闻乘，<a id="a-1s"></a>乐辟支佛者示辟支佛乘，<a id="a-1t"></a>乐大乘者为示大乘，<a id="a-1u"></a>通达声闻法而不入声闻道，<a id="a-1v"></a>通达辟支佛法而不入辟支佛道，<a id="a-1w"></a>通达佛法而不毕竟灭尽，<a id="a-1x"></a>示现声闻形色威仪而内不离佛菩提心，<a id="a-1y"></a>示现辟支佛形色威仪而内不离佛大悲心，<a id="a-1z"></a>以幻三昧力示现如来形色威仪，<a id="a-20"></a>以善根力示现在于兜率天上，<a id="a-21"></a>现受后身入于胞胎，<a id="a-22"></a>初生出家坐佛道场，<a id="a-23"></a>以深慧力现转法轮，<a id="a-24"></a>以方便力现入涅槃，<a id="a-25"></a>以三昧力现分舍利，<a id="a-26"></a>以本愿力现法灭尽？<a id="a-27"></a>唯然世尊，<a id="a-28"></a>行何三昧，<a id="a-29"></a>能令菩萨示现如是诸功德事而不毕竟入于涅槃？<a id="a-2A"></a>”</p>
  <p id="a2B">佛告坚意菩萨言：<a id="a-2C"></a>“善哉！<a id="a-2D"></a>善哉！<a id="a-2E"></a>坚意，<a id="a-2F"></a>能问如来如是之义。<a id="a-2G"></a>当知汝能多所饶益安乐众生，<a id="a-2H"></a>怜愍世间利安天人，<a id="a-2I"></a>今世后世菩萨蒙益。<a id="a-2J"></a>当知汝已深种善根，<a id="a-2K"></a>供养亲近过去无量百千亿佛，<a id="a-2L"></a>遍行诸道降魔怨敌，<a id="a-2M"></a>于佛法中得自在智，<a id="a-2N"></a>教化守护诸菩萨众，<a id="a-2O"></a>已知一切诸佛法藏，<a id="a-2P"></a>曾于恒河沙等佛所成就问答。<a id="a-2Q"></a>坚意，<a id="a-2R"></a>如来于此众会之中，<a id="a-2S"></a>不见天、<a id="a-2T"></a>龙、<a id="a-2U"></a>夜叉、<a id="a-2V"></a>乾闼婆及诸声闻、<a id="a-2W"></a>求辟支佛者能作是问。<a id="a-2X"></a>唯有汝等大庄严者，<a id="a-2Y"></a>乃能启发如是之问。<a id="a-2Z"></a>汝今谛听，<a id="a-2a"></a>善思念之，<a id="a-2b"></a>吾当为汝说诸菩萨成就三昧，<a id="a-2c"></a>得是功德复过于此。<a id="a-2d"></a>”</p>
  <p id="a2e">坚意白佛言：<a id="a-2f"></a>“愿乐欲闻。<a id="a-2g"></a>”</p>
  <p id="a2h">佛告坚意：<a id="a-2i"></a>“有三昧名首楞严，<a id="a-2j"></a>若有菩萨得是三昧，<a id="a-2k"></a>如汝所问，<a id="a-2l"></a>皆能示现于般涅槃而不永灭，<a id="a-2m"></a>示诸形色而不坏色相，<a id="a-2n"></a>遍游一切诸佛国土而于国土无所分别，<a id="a-2o"></a>悉能得值一切诸佛而不分别平等法性，<a id="a-2p"></a>示现遍行一切诸行而能善知诸行清净，<a id="a-2q"></a>于诸天人最尊最上而不自高憍慢放逸，<a id="a-2r"></a>现行一切魔自在力而不依倚魔所行事，<a id="a-2s"></a>遍行一切三界之中而于法相无所动转，<a id="a-2t"></a>示现遍生诸趣道中而不分别有诸道相，<a id="a-2u"></a>善能解说一切法句以诸言辞开示其义，<a id="a-2v"></a>而知文字入平等相于诸言辞无所分别，<a id="a-2w"></a>常在禅定而现化众生，<a id="a-2x"></a>行于尽忍、<a id="a-2y"></a>无生法忍，<a id="a-2z"></a>而说诸法有生灭相，<a id="a-30"></a>独步无畏犹如师子。<a id="a-31"></a>”</p>
  <p id="a32">尔时，<a id="a-33"></a>会中诸释、<a id="a-34"></a>梵、<a id="a-35"></a>护世天王，<a id="a-36"></a>一切大众皆作是念：<a id="a-37"></a>“我等犹尚未曾闻是三昧名字，<a id="a-38"></a>何况得闻解说其义？<a id="a-39"></a>今来见佛快得善利，<a id="a-3A"></a>皆共得闻说首楞严三昧名字。<a id="a-3B"></a>若善男子、<a id="a-3C"></a>善女人求佛道者，<a id="a-3D"></a>闻首楞严三昧义趣信解不疑，<a id="a-3E"></a>当知是人必于佛道不复退转，<a id="a-3F"></a>何况信已受持读诵、<a id="a-3G"></a>为他人说、<a id="a-3H"></a>如说修行！<a id="a-3I"></a>”时诸释、<a id="a-3J"></a>梵、<a id="a-3K"></a>护世天王，<a id="a-3L"></a>皆作是念：<a id="a-3M"></a>“我等今当为佛如来敷师子座、<a id="a-3N"></a>正法座、<a id="a-3O"></a>大人座、<a id="a-3P"></a>大庄严座、<a id="a-3Q"></a>大转法轮座，<a id="a-3R"></a>当令如来于我此座说首楞严三昧。<a id="a-3S"></a>”是中人人各各自谓：<a id="a-3T"></a>“唯我为佛敷师子座，<a id="a-3U"></a>余人不能。<a id="a-3V"></a>”</p>
  <p id="a3W">尔时，<a id="a-3X"></a>释、<a id="a-3Y"></a>梵、<a id="a-3Z"></a>护世天王各为如来敷师子座，<a id="a-3a"></a>庄校清净端严高显，<a id="a-3b"></a>无量宝衣以敷其上，<a id="a-3c"></a>悉皆张施众妙宝盖。<a id="a-3d"></a>又以众宝而为栏楯，<a id="a-3e"></a>于座左右无量宝树枝叶间错行列相当，<a id="a-3f"></a>垂诸幢幡张大宝张，<a id="a-3g"></a>众宝交络悬诸宝铃，<a id="a-3h"></a>众妙杂华以散其上，<a id="a-3i"></a>诸天杂香烧以熏之，<a id="a-3j"></a>金银众宝光明间错，<a id="a-3k"></a>种种严净靡不具有。<a id="a-3l"></a>须臾之间于如来前，<a id="a-3m"></a>有八万四千亿那由他宝师子座，<a id="a-3n"></a>悉于众会无所妨礙。<a id="a-3o"></a>一一天子不见余座，<a id="a-3p"></a>各作是念：<a id="a-3q"></a>“我独为佛敷师子座，<a id="a-3r"></a>佛当于我所敷座上说首楞严三昧。<a id="a-3s"></a>”时诸释、<a id="a-3t"></a>梵、<a id="a-3u"></a>护世天王，<a id="a-3v"></a>敷座已竟，<a id="a-3w"></a>各白佛言：<a id="a-3x"></a>“唯愿如来坐我座上说首楞严三昧。<a id="a-3y"></a>”即时世尊现大神力，<a id="a-3z"></a>遍坐八万四千亿那由他师子座上。<a id="a-40"></a>诸天各各见佛坐其所敷座上，<a id="a-41"></a>不见余座。<a id="a-42"></a>有一帝释语余释言：<a id="a-43"></a>“汝观如来坐我座上。<a id="a-44"></a>”如是释、<a id="a-45"></a>梵、<a id="a-46"></a>护世天王，<a id="a-47"></a>各相谓言：<a id="a-48"></a>“汝观如来坐我座上。<a id="a-49"></a>”有一释言：<a id="a-4A"></a>“如来今者，<a id="a-4B"></a>但坐我座，<a id="a-4C"></a>不在汝座。<a id="a-4D"></a>”</p>
  <p id="a4E">尔时，<a id="a-4F"></a>如来以诸释、<a id="a-4G"></a>梵、<a id="a-4H"></a>护世天王宿缘应度，<a id="a-4I"></a>又欲少现首楞严三昧势力，<a id="a-4J"></a>亦为成就大乘行故，<a id="a-4K"></a>令诸众会皆见如来遍在八万四千亿那由他宝师子座。<a id="a-4L"></a>一切大众皆大欢喜得未曾有，<a id="a-4M"></a>各从座起，<a id="a-4N"></a>合掌礼佛，<a id="a-4O"></a>咸作是言：<a id="a-4P"></a>“善哉！<a id="a-4Q"></a>世尊，<a id="a-4R"></a>威神无量，<a id="a-4S"></a>令诸天子各满所愿。<a id="a-4T"></a>”</p>
  <p id="a4U">其诸天子所为如来施设座者，<a id="a-4V"></a>见佛神力皆发阿耨多罗三藐三菩提心，<a id="a-4W"></a>俱白佛言：<a id="a-4X"></a>“世尊，<a id="a-4Y"></a>我等为欲供养如来，<a id="a-4Z"></a>灭除一切众生苦恼，<a id="a-4a"></a>守护正法不断佛种，<a id="a-4b"></a>是故皆发阿耨多罗三藐三菩提心。<a id="a-4c"></a>愿令我等于未来世作佛如是威神之力，<a id="a-4d"></a>如今如来所作变现。<a id="a-4e"></a>”</p>
  <p id="a4f">尔时，<a id="a-4g"></a>佛赞诸天子言：<a id="a-4h"></a>“善哉！<a id="a-4i"></a>善哉！<a id="a-4j"></a>如汝所说，<a id="a-4k"></a>为欲利益一切众生，<a id="a-4l"></a>发阿耨多罗三藐三菩提心，<a id="a-4m"></a>是为第一供养如来。<a id="a-4n"></a>”</p>
  <p id="a4o">时梵众中有一梵王，<a id="a-4p"></a>名曰等行，<a id="a-4q"></a>白佛言：<a id="a-4r"></a>“世尊，<a id="a-4s"></a>何等如来为是真实？<a id="a-4t"></a>坐我座上是？<a id="a-4u"></a>余座上是？<a id="a-4v"></a>”</p>
  <p id="a4w">佛告等行：<a id="a-4x"></a>“一切诸法皆空如幻，<a id="a-4y"></a>从和合有无有作者，<a id="a-4z"></a>皆从忆想分别而起，<a id="a-50"></a>无有主故随意而出，<a id="a-51"></a>是诸如来皆是真实。<a id="a-52"></a>云何为实？<a id="a-53"></a>是诸如来本自不生，<a id="a-54"></a>是故为实；<a id="a-55"></a>是诸如来今后亦无，<a id="a-56"></a>是故为实；<a id="a-57"></a>是诸如来非四大摄，<a id="a-58"></a>是故为实；<a id="a-59"></a>诸阴入界皆所不摄，<a id="a-5A"></a>是故为实；<a id="a-5B"></a>是诸如来如先中后等无差别，<a id="a-5C"></a>是故为实。</p>
  <p id="a5D">“梵王，<a id="a-5E"></a>是诸如来等无差别。<a id="a-5F"></a>所以者何？<a id="a-5G"></a>是诸如来以色如故等，<a id="a-5H"></a>以受想行识如故等。<a id="a-5I"></a>以是故等，<a id="a-5J"></a>是诸如来以过去世如故等，<a id="a-5K"></a>以未来世如故等，<a id="a-5L"></a>以现在世如故等，<a id="a-5M"></a>以如幻法故等，<a id="a-5N"></a>以如影法故等，<a id="a-5O"></a>以无所有法故等，<a id="a-5P"></a>以无所从来、<a id="a-5Q"></a>无所从去故等，<a id="a-5R"></a>是故如来名为平等。<a id="a-5S"></a>如一切法等，<a id="a-5T"></a>是诸如来亦复如是；<a id="a-5U"></a>如一切众生等，<a id="a-5V"></a>是诸如来亦复如是；<a id="a-5W"></a>如诸一切世间佛等，<a id="a-5X"></a>是诸如来亦复如是；<a id="a-5Y"></a>如一切世界等，<a id="a-5Z"></a>是诸如来亦复如是，<a id="a-5a"></a>是故诸佛名为平等。<a id="a-5b"></a>梵王，<a id="a-5c"></a>是诸如来不过一切诸法如故，<a id="a-5d"></a>名为平等。<a id="a-5e"></a>梵王当知，<a id="a-5f"></a>如来悉知一切诸法如是平等，<a id="a-5g"></a>是故如来于一切法名为平等。<a id="a-5h"></a>”</p>
  <p id="a5i">等行梵王白佛言：<a id="a-5j"></a>“未曾有也！<a id="a-5k"></a>世尊，<a id="a-5l"></a>如来得是诸法等已，<a id="a-5m"></a>以妙色身示现众生。<a id="a-5n"></a>”</p>
  <p id="a5o">佛言：<a id="a-5p"></a>“梵王，<a id="a-5q"></a>是皆首楞严三昧，<a id="a-5r"></a>本行势力之所致也。<a id="a-5s"></a>以是事故，<a id="a-5t"></a>如来得此诸法等已，<a id="a-5u"></a>以妙色身示现众生。<a id="a-5v"></a>”</p>
  <p id="a5w">说是法时，<a id="a-5x"></a>等行梵王及万梵天，<a id="a-5y"></a>于诸法中得柔顺忍。</p>
  <p id="a5z">尔时，<a id="a-60"></a>如来还摄神力，<a id="a-61"></a>诸佛及座皆不复现，<a id="a-62"></a>一切众会唯见一佛。</p>
  <p id="a63">尔时，<a id="a-64"></a>佛告坚意菩萨：<a id="a-65"></a>“首楞严三昧，<a id="a-66"></a>非初地、<a id="a-67"></a>二地、<a id="a-68"></a>三地、<a id="a-69"></a>四地、<a id="a-6A"></a>五地、<a id="a-6B"></a>六地、<a id="a-6C"></a>七地、<a id="a-6D"></a>八地、<a id="a-6E"></a>九地菩萨之所能得，<a id="a-6F"></a>唯有住在十地菩萨，<a id="a-6G"></a>乃能得是首楞严三昧。<a id="a-6H"></a>何等是首楞严三昧？<a id="a-6I"></a>谓修治心犹如虚空(一)；<a id="a-6J"></a>观察现在众生诸心(二)；<a id="a-6K"></a>分别众生诸根利钝(三)；<a id="a-6L"></a>决定了知众生因果(四)；<a id="a-6M"></a>于诸业中知无业报(五)；<a id="a-6N"></a>入种种乐欲，<a id="a-6O"></a>入已不忘(六)；<a id="a-6P"></a>现知无量种种诸性(七)；<a id="a-6Q"></a>常能游戏华音三昧，<a id="a-6R"></a>能示众生金刚心三昧，<a id="a-6S"></a>一切禅定自在随意(八)；<a id="a-6T"></a>普观一切所至诸道(九)；<a id="a-6U"></a>于宿命智得无所礙(十)；<a id="a-6V"></a>天眼无障(十一)；<a id="a-6W"></a>得漏尽智，<a id="a-6X"></a>非时不证(十二)；<a id="a-6Y"></a>于色无色得等入智(十三)；<a id="a-6Z"></a>于一切色示现游戏(十四)；<a id="a-6a"></a>知诸音声犹如响相(十五)；<a id="a-6b"></a>随顺入念慧(十六)；<a id="a-6c"></a>能以善言悦可众生(十七)；<a id="a-6d"></a>随应说法(十八)；<a id="a-6e"></a>知时非时(十九)；<a id="a-6f"></a>能转诸根(二十)；<a id="a-6g"></a>说法不虚(二十一)；<a id="a-6h"></a>顺入真际(二十二)；<a id="a-6i"></a>善能摄伏众生之类(二十三)；<a id="a-6j"></a>悉能具足诸波罗蜜(二十四)；<a id="a-6k"></a>威仪进止未曾有异(二十五)；<a id="a-6l"></a>破诸忆想虚妄分别(二十六)；<a id="a-6m"></a>不坏法性尽其边际(二十七)；<a id="a-6n"></a>一时现身住一切佛所(二十八)；<a id="a-6o"></a>能持一切佛所说法(二十九)；<a id="a-6p"></a>普于一切诸世间中自在变身犹如影现(三十)；<a id="a-6q"></a>善说诸乘度脱众生，<a id="a-6r"></a>常能护持三宝不绝(三十一)；<a id="a-6s"></a>能于现世发大庄严尽未来际，<a id="a-6t"></a>而心未曾有疲惓想(三十二)；<a id="a-6u"></a>普于一切诸所生处，<a id="a-6v"></a>常能现身随时不绝(三十三)；<a id="a-6w"></a>于诸生处示有所作(三十四)；<a id="a-6x"></a>善能成就一切众生(三十五)；<a id="a-6y"></a>善能识知一切众生(三十六)；<a id="a-6z"></a>一切二乘不能测量(三十七)；<a id="a-70"></a>善能具知诸音声分(三十八)；<a id="a-71"></a>能使一切诸法炽盛(三十九)；<a id="a-72"></a>能使一劫作阿僧祇劫(四十)；<a id="a-73"></a>阿僧祇劫使作一劫(四十一)；<a id="a-74"></a>能使一国入阿僧祇国(四十二)；<a id="a-75"></a>阿僧祇国使入一国(四十三)；<a id="a-76"></a>无量佛国入一毛孔(四十四)；<a id="a-77"></a>一切众生示入一身(四十五)；<a id="a-78"></a>了诸佛土同如虚空(四十六)；<a id="a-79"></a>身能遍至无余佛土(四十七)；<a id="a-7A"></a>使一切身入于法性皆使无身(四十八)；<a id="a-7B"></a>一切法性通达无相(四十九)；<a id="a-7C"></a>善能了知一切方便(五十)；<a id="a-7D"></a>一音所说悉能通达一切法性(五十一)；<a id="a-7E"></a>演说一句能至无量阿僧祇劫(五十二)；<a id="a-7F"></a>善观一切法门差别(五十三)；<a id="a-7G"></a>知善同异略广说法(五十四)；<a id="a-7H"></a>善知出过一切魔道(五十五)；<a id="a-7I"></a>放大方便智慧光明(五十六)；<a id="a-7J"></a>身口意业，<a id="a-7K"></a>智慧为首(五十七)；<a id="a-7L"></a>无行神通常现在前(五十八)；<a id="a-7M"></a>以四无礙智能令一切众生欢喜(五十九)；<a id="a-7N"></a>现神通力遍示一切法性(六十)；<a id="a-7O"></a>能以摄法普摄众生(六十一)；<a id="a-7P"></a>解诸世间众生语言(六十二)；<a id="a-7Q"></a>于如幻法无有所疑(六十三)；<a id="a-7R"></a>一切生处遍能自在(六十四)；<a id="a-7S"></a>所须之物随意无乏(六十五)；<a id="a-7T"></a>自在示现一切众生(六十六)；<a id="a-7U"></a>于善恶者皆同福田(六十七)；<a id="a-7V"></a>得入一切菩萨密法(六十八)；<a id="a-7W"></a>常放光照无余世界(六十九)；<a id="a-7X"></a>其智深远无能测者(七十)；<a id="a-7Y"></a>其心犹如地水火风(七十一)；<a id="a-7Z"></a>善于诸法章句言辞而转法轮(七十二)；<a id="a-7a"></a>于如来地无所障礙(七十三)；<a id="a-7b"></a>自然而得无生法忍(七十四)；<a id="a-7c"></a>得如实心，<a id="a-7d"></a>诸烦恼垢所不能污(七十五)；<a id="a-7e"></a>使一切水入一毛孔不娆水性(七十六)；<a id="a-7f"></a>修集无量福德善根(七十七)；<a id="a-7g"></a>善知一切方便回向(七十八)；<a id="a-7h"></a>善能变化遍行一切诸菩萨行(七十九)；<a id="a-7i"></a>佛一切法心得安隐(八十)；<a id="a-7j"></a>已得舍离宿业本身(八十一)；<a id="a-7k"></a>能入诸佛秘密法藏(八十二)；<a id="a-7l"></a>示现自恣游戏诸欲(八十三)；<a id="a-7m"></a>闻无量法具足能持(八十四)；<a id="a-7n"></a>求一切法心无厌足(八十五)；<a id="a-7o"></a>顺诸世法而不染污(八十六)；<a id="a-7p"></a>于无量劫为人说法，<a id="a-7q"></a>皆令谓如从旦至食(八十七)；<a id="a-7r"></a>示现种种癃残跛蹇、<a id="a-7s"></a>聋盲喑哑以化众生(八十八)；<a id="a-7t"></a>百千密迹金刚力士常随护侍(八十九)；<a id="a-7u"></a>自然能观知诸佛道(九十)；<a id="a-7v"></a>能于一念示受无量无数劫寿(九十一)；<a id="a-7w"></a>现行一切二乘仪法，<a id="a-7x"></a>而内不舍诸菩萨行(九十二)；<a id="a-7y"></a>其心善寂，<a id="a-7z"></a>空无有相(九十三)；<a id="a-80"></a>于众妓乐现自娱乐，<a id="a-81"></a>而内不舍念佛三昧(九十四)；<a id="a-82"></a>若见若闻及触共住，<a id="a-83"></a>皆能成就无量众生(九十五)；<a id="a-84"></a>能于念念示成佛道，<a id="a-85"></a>随本所化令得解脱(九十六)；<a id="a-86"></a>示现入胎初生(九十七)；<a id="a-87"></a>出家成就佛道(九十八)；<a id="a-88"></a>转于法轮(九十九)；<a id="a-89"></a>入大灭度而不永灭(一百)。</p>
  <p id="a8A">“坚意，<a id="a-8B"></a>首楞严三昧如是无量，<a id="a-8C"></a>悉能示佛一切神力，<a id="a-8D"></a>无量众生皆得饶益。<a id="a-8E"></a>坚意，<a id="a-8F"></a>首楞严三昧，<a id="a-8G"></a>不以一事一缘一义可知。<a id="a-8H"></a>一切禅定解脱三昧，<a id="a-8I"></a>神通如意无礙智慧，<a id="a-8J"></a>皆摄在首楞严中。<a id="a-8K"></a>譬如陂泉江河诸流皆入大海，<a id="a-8L"></a>如是菩萨所有禅定，<a id="a-8M"></a>皆在首楞严三昧。<a id="a-8N"></a>譬如转轮圣王有大勇将，<a id="a-8O"></a>诸四种兵皆悉随从。<a id="a-8P"></a>坚意，<a id="a-8Q"></a>如是所有三昧门、<a id="a-8R"></a>禅定门、<a id="a-8S"></a>辩才门、<a id="a-8T"></a>解脱门、<a id="a-8U"></a>陀罗尼门、<a id="a-8V"></a>神通门、<a id="a-8W"></a>明解脱门，<a id="a-8X"></a>是诸法门悉皆摄在首楞严三昧。<a id="a-8Y"></a>随有菩萨行首楞严三昧，<a id="a-8Z"></a>一切三昧皆悉随从。<a id="a-8a"></a>坚意，<a id="a-8b"></a>譬如转轮圣王行时，<a id="a-8c"></a>七宝皆从。<a id="a-8d"></a>如是，<a id="a-8e"></a>坚意，<a id="a-8f"></a>首楞严三昧，<a id="a-8g"></a>一切助菩提法皆悉随从，<a id="a-8h"></a>是故此三昧名为首楞严三昧。<a id="a-8i"></a>”</p>
  <p id="a8j">佛告坚意：<a id="a-8k"></a>“菩萨住首楞严三昧，<a id="a-8l"></a>不行求财而以布施，<a id="a-8m"></a>大千世界及诸大海、<a id="a-8n"></a>天宫、<a id="a-8o"></a>人间，<a id="a-8p"></a>所有宝物、<a id="a-8q"></a>饮食、<a id="a-8r"></a>衣服、<a id="a-8s"></a>象马车乘，<a id="a-8t"></a>如是等物自在施与。<a id="a-8u"></a>此皆是本功德所致，<a id="a-8v"></a>况以神力随意所作！<a id="a-8w"></a>是名菩萨住首楞严三昧檀波罗蜜本事果报。<a id="a-8x"></a>”</p>
  <p id="a8y">佛告坚意：<a id="a-8z"></a>“菩萨住首楞严三昧，<a id="a-90"></a>不复受戒于戒不动，<a id="a-91"></a>为欲化导诸众生故，<a id="a-92"></a>现受持戒行诸威仪，<a id="a-93"></a>示有所犯灭除过罪，<a id="a-94"></a>而内清净常无阙失。<a id="a-95"></a>为欲教化诸众生故，<a id="a-96"></a>生于欲界作转轮王，<a id="a-97"></a>诸婇女众恭敬围绕，<a id="a-98"></a>现有妻子五欲自恣，<a id="a-99"></a>而内常在禅定净戒，<a id="a-9A"></a>善能了见三有过患。<a id="a-9B"></a>坚意，<a id="a-9C"></a>是名菩萨住首楞严三昧尸波罗蜜本事果报。<a id="a-9D"></a>”</p>
  <p id="a9E">佛告坚意：<a id="a-9F"></a>“菩萨住首楞严三昧，<a id="a-9G"></a>修行忍辱毕竟尽故，<a id="a-9H"></a>众生不生而修于忍，<a id="a-9I"></a>诸法不起而修于忍，<a id="a-9J"></a>心无形色而修于忍，<a id="a-9K"></a>不得彼我而修于忍，<a id="a-9L"></a>不念生死而修于忍，<a id="a-9M"></a>以涅槃性而修于忍，<a id="a-9N"></a>不坏法性而修于忍。<a id="a-9O"></a>菩萨如是修行忍辱，<a id="a-9P"></a>而无所修亦无不修，<a id="a-9Q"></a>为化众生生于欲界，<a id="a-9R"></a>现有瞋恨而内清净，<a id="a-9S"></a>现行远离而无远近，<a id="a-9T"></a>为净众生坏世威仪而未曾坏诸法之性，<a id="a-9U"></a>现有所忍而无有法，<a id="a-9V"></a>常定不坏可以忍者。<a id="a-9W"></a>菩萨成就如是忍辱，<a id="a-9X"></a>为断众生多瞋恶心，<a id="a-9Y"></a>而常称叹忍辱之福，<a id="a-9Z"></a>亦复不得瞋恚、<a id="a-9a"></a>忍辱。<a id="a-9b"></a>坚意，<a id="a-9c"></a>是名菩萨住首楞严三昧羼提波罗蜜本事果报。<a id="a-9d"></a>”</p>
  <p id="a9e">佛告坚意：<a id="a-9f"></a>“菩萨住首楞严三昧，<a id="a-9g"></a>发大精进得诸善法，<a id="a-9h"></a>而不发动身口意业。<a id="a-9i"></a>为懈怠者现行精进，<a id="a-9j"></a>欲令众生随效我学，<a id="a-9k"></a>而于诸法无发无受。<a id="a-9l"></a>所以者何？<a id="a-9m"></a>菩萨悉知一切诸法，<a id="a-9n"></a>常住法性不来不去；<a id="a-9o"></a>如是远离身口意行，<a id="a-9p"></a>而能示现发行精进，<a id="a-9q"></a>亦不见法有成就者；<a id="a-9r"></a>现于世间发行精进，<a id="a-9s"></a>而于内外无所作为；<a id="a-9t"></a>常能往来无量佛国，<a id="a-9u"></a>而于身相平等不动；<a id="a-9v"></a>示现发行一切善法，<a id="a-9w"></a>而于诸法不得善恶；<a id="a-9x"></a>现行求法有所咨受，<a id="a-9y"></a>而于佛道不随他教；<a id="a-9z"></a>现行亲近和尚诸师，<a id="a-A0"></a>而为一切诸天人尊；<a id="a-A1"></a>现勤请问，<a id="a-A2"></a>而内自得无障礙辩；<a id="a-A3"></a>现行恭敬，<a id="a-A4"></a>而为一切天人戴仰；<a id="a-A5"></a>现入胞胎，<a id="a-A6"></a>而于诸法无所染污；<a id="a-A7"></a>现有出生，<a id="a-A8"></a>而于诸法不见生灭；<a id="a-A9"></a>现为小儿，<a id="a-AA"></a>而身诸根悉皆具足；<a id="a-AB"></a>现行技艺、<a id="a-AC"></a>医方、<a id="a-AD"></a>咒术、<a id="a-AE"></a>文章、<a id="a-AF"></a>算数、<a id="a-AG"></a>工巧事能，<a id="a-AH"></a>而内先来皆悉通达；<a id="a-AI"></a>现有病苦，<a id="a-AJ"></a>而已永离诸烦恼患；<a id="a-AK"></a>示现衰老，<a id="a-AL"></a>而于先来诸根不坏；<a id="a-AM"></a>示现有死，<a id="a-AN"></a>而未曾有生灭退失。<a id="a-AO"></a>坚意，<a id="a-AP"></a>是名菩萨住首楞严三昧精进波罗蜜本事果报。<a id="a-AQ"></a>”</p>
  <p id="aAR">佛告坚意：<a id="a-AS"></a>“菩萨住首楞严三昧，<a id="a-AT"></a>虽知诸法常是定相，<a id="a-AU"></a>而示众生诸禅差别；<a id="a-AV"></a>现身住禅化乱心者，<a id="a-AW"></a>而于诸法不见有乱；<a id="a-AX"></a>一切诸法如法性相，<a id="a-AY"></a>以调伏心于禅不动，<a id="a-AZ"></a>现诸威仪来去坐卧，<a id="a-Aa"></a>而常寂然在于禅定；<a id="a-Ab"></a>示同众人有所言说，<a id="a-Ac"></a>而常不舍诸禅定相；<a id="a-Ad"></a>慈愍众生，<a id="a-Ae"></a>入于城邑聚落郡国，<a id="a-Af"></a>而常在定；<a id="a-Ag"></a>为欲饶益诸众生故，<a id="a-Ah"></a>现有所食，<a id="a-Ai"></a>而常在定。<a id="a-Aj"></a>其身坚牢犹若金刚，<a id="a-Ak"></a>内实不虚不可破坏，<a id="a-Al"></a>其内无有生藏熟藏、<a id="a-Am"></a>大小便利、<a id="a-An"></a>臭秽不净，<a id="a-Ao"></a>现有所食而无所入，<a id="a-Ap"></a>但为慈愍饶益众生，<a id="a-Aq"></a>于一切处无有过患，<a id="a-Ar"></a>现行一切凡夫所行，<a id="a-As"></a>而实无行已过诸行。</p>
  <p id="aAt">“坚意，<a id="a-Au"></a>菩萨住首楞严三昧，<a id="a-Av"></a>现在空闲、<a id="a-Aw"></a>聚落无异，<a id="a-Ax"></a>现在居家、<a id="a-Ay"></a>出家无异，<a id="a-Az"></a>现为白衣而不放逸，<a id="a-B0"></a>现为沙门而不自高。<a id="a-B1"></a>于诸外道出家法中，<a id="a-B2"></a>为化众生而无所出家，<a id="a-B3"></a>不为一切邪见所染，<a id="a-B4"></a>亦不于中谓得清净；<a id="a-B5"></a>现行一切外道仪法，<a id="a-B6"></a>而不随顺其所行道。<a id="a-B7"></a>坚意，<a id="a-B8"></a>譬如导师，<a id="a-B9"></a>将诸人众过险道已，<a id="a-BA"></a>还度余人。<a id="a-BB"></a>如是，<a id="a-BC"></a>坚意，<a id="a-BD"></a>菩萨住首楞严三昧，<a id="a-BE"></a>随诸众生所发道意，<a id="a-BF"></a>若声闻道、<a id="a-BG"></a>若辟支佛道、<a id="a-BH"></a>若发佛道，<a id="a-BI"></a>随宜示导令得度已，<a id="a-BJ"></a>即复来还度余众生，<a id="a-BK"></a>是故大士名为导师。<a id="a-BL"></a>譬如牢船从于此岸，<a id="a-BM"></a>度无量人令至彼岸，<a id="a-BN"></a>至彼岸已还度余人。<a id="a-BO"></a>如是，<a id="a-BP"></a>坚意，<a id="a-BQ"></a>菩萨住首楞严三昧，<a id="a-BR"></a>见诸众生堕生死水，<a id="a-BS"></a>四流所漂，<a id="a-BT"></a>为欲度脱令得出故，<a id="a-BU"></a>随其所种善根成就，<a id="a-BV"></a>若见可以缘觉度者即为现身示涅槃道，<a id="a-BW"></a>若见可以声闻度者为说寂灭共入涅槃，<a id="a-BX"></a>首楞严三昧力故，<a id="a-BY"></a>还复现生度脱余人，<a id="a-BZ"></a>是故大士名为船师。</p>
  <p id="aBa">“坚意，<a id="a-Bb"></a>譬如幻师于多众前，<a id="a-Bc"></a>自现身死膖胀烂臭，<a id="a-Bd"></a>若火所烧、<a id="a-Be"></a>鸟兽所食，<a id="a-Bf"></a>于众人前如是现身，<a id="a-Bg"></a>得财物已而便还起，<a id="a-Bh"></a>以其善能学幻术故。<a id="a-Bi"></a>菩萨如是住首楞严三昧，<a id="a-Bj"></a>为化众生示现老死，<a id="a-Bk"></a>而实无有生老病死。<a id="a-Bl"></a>坚意，<a id="a-Bm"></a>是名首楞严三昧禅波罗蜜本事果报。<a id="a-Bn"></a>”</p>
  <p id="aBo">佛告坚意：<a id="a-Bp"></a>“菩萨住首楞严三昧，<a id="a-Bq"></a>修行智慧，<a id="a-Br"></a>诸根猛利，<a id="a-Bs"></a>未曾见有众生之性，<a id="a-Bt"></a>为欲化故说有众生；<a id="a-Bu"></a>不见寿者、<a id="a-Bv"></a>命者，<a id="a-Bw"></a>说有寿者、<a id="a-Bx"></a>命者；<a id="a-By"></a>不得业性及业报性，<a id="a-Bz"></a>而示众生有业、<a id="a-C0"></a>业报；<a id="a-C1"></a>不得生死诸烦恼性，<a id="a-C2"></a>而说当知见生死烦恼；<a id="a-C3"></a>不见涅槃，<a id="a-C4"></a>而说至涅槃；<a id="a-C5"></a>不见诸法有差别相，<a id="a-C6"></a>而说诸法有善不善；<a id="a-C7"></a>已能度至无礙智岸，<a id="a-C8"></a>现生欲界而不著欲界，<a id="a-C9"></a>现行色界禅而不著色界，<a id="a-CA"></a>现入无色定而生于色界，<a id="a-CB"></a>现行色界禅而生于欲界，<a id="a-CC"></a>现于欲界而不行欲界行，<a id="a-CD"></a>悉知诸禅及知禅分，<a id="a-CE"></a>自在皆能入禅出禅，<a id="a-CF"></a>为化众生随意所生，<a id="a-CG"></a>一切生处悉能受身；<a id="a-CH"></a>常能成就深妙智慧，<a id="a-CI"></a>除断一切众生诸行，<a id="a-CJ"></a>为化众生现有所行，<a id="a-CK"></a>而于诸法实无所行，<a id="a-CL"></a>皆已出过一切诸行；<a id="a-CM"></a>久已灭除我我所心，<a id="a-CN"></a>而示现受诸所须物。<a id="a-CO"></a>菩萨成就如是智慧，<a id="a-CP"></a>有所施作皆随智慧，<a id="a-CQ"></a>而未曾为业果所污。<a id="a-CR"></a>为化众生示现喑哑，<a id="a-CS"></a>而内实有微妙梵音。<a id="a-CT"></a>通达语言经书彼岸，<a id="a-CU"></a>不先思量当说何法，<a id="a-CV"></a>随所至众所说皆妙，<a id="a-CW"></a>悉能令喜心得坚固，<a id="a-CX"></a>随其所应而为说法，<a id="a-CY"></a>而是菩萨智慧不减。</p>
  <p id="aCZ">“坚意，<a id="a-Ca"></a>譬如男女若大若小，<a id="a-Cb"></a>随所持器行诣水所，<a id="a-Cc"></a>若泉、<a id="a-Cd"></a>若池、<a id="a-Ce"></a>渠河、<a id="a-Cf"></a>大海，<a id="a-Cg"></a>随器大小各满而归，<a id="a-Ch"></a>而此诸水无所减少。<a id="a-Ci"></a>如是，<a id="a-Cj"></a>坚意，<a id="a-Ck"></a>菩萨住首楞严三昧，<a id="a-Cl"></a>随所至众，<a id="a-Cm"></a>若刹利众、<a id="a-Cn"></a>婆罗门众、<a id="a-Co"></a>若居士众、<a id="a-Cp"></a>释众、<a id="a-Cq"></a>梵众，<a id="a-Cr"></a>至是诸众不加心力，<a id="a-Cs"></a>能以善言皆令喜悦，<a id="a-Ct"></a>随宜所应而为演法，<a id="a-Cu"></a>然其智辩无所减少。<a id="a-Cv"></a>坚意，<a id="a-Cw"></a>是名首楞严三昧般若波罗蜜本事果报。<a id="a-Cx"></a>”</p>
  <p id="aCy">佛告坚意：<a id="a-Cz"></a>“菩萨住首楞严三昧，<a id="a-D0"></a>众生见者皆得度脱，<a id="a-D1"></a>有闻名字、<a id="a-D2"></a>有见威仪、<a id="a-D3"></a>有闻说法、<a id="a-D4"></a>有见默然，<a id="a-D5"></a>而皆得度。<a id="a-D6"></a>坚意，<a id="a-D7"></a>譬如大药树王名为喜见，<a id="a-D8"></a>有人见者，<a id="a-D9"></a>病皆得愈。<a id="a-DA"></a>如是，<a id="a-DB"></a>坚意，<a id="a-DC"></a>菩萨住首楞严三昧，<a id="a-DD"></a>众生见者，<a id="a-DE"></a>贪恚痴病皆得除愈。<a id="a-DF"></a>如大药王名曰灭除，<a id="a-DG"></a>若斗战时用以塗鼓，<a id="a-DH"></a>诸被箭射、<a id="a-DI"></a>刀矛所伤，<a id="a-DJ"></a>得闻鼓声，<a id="a-DK"></a>箭出毒除。<a id="a-DL"></a>如是，<a id="a-DM"></a>坚意，<a id="a-DN"></a>菩萨住首楞严三昧，<a id="a-DO"></a>有闻名者，<a id="a-DP"></a>贪恚痴箭自然拔出，<a id="a-DQ"></a>诸邪见毒皆悉除灭，<a id="a-DR"></a>一切烦恼不复动发。</p>
  <p id="aDS">“坚意，<a id="a-DT"></a>譬如药树名为具足，<a id="a-DU"></a>有人用根，<a id="a-DV"></a>病得除愈，<a id="a-DW"></a>茎节心皮、<a id="a-DX"></a>枝叶华果皆能除愈，<a id="a-DY"></a>若生、<a id="a-DZ"></a>若干、<a id="a-Da"></a>若段段截，<a id="a-Db"></a>悉能除愈众生诸病。<a id="a-Dc"></a>菩萨住首楞严三昧亦复如是，<a id="a-Dd"></a>于诸众生无时不益，<a id="a-De"></a>常能灭除一切众患，<a id="a-Df"></a>谓以说法兼行四摄诸波罗蜜，<a id="a-Dg"></a>令得度脱。<a id="a-Dh"></a>若人供养若不供养、<a id="a-Di"></a>有益无益，<a id="a-Dj"></a>而是菩萨皆以法利令得安隐；<a id="a-Dk"></a>乃至身死有食肉者，<a id="a-Dl"></a>若诸畜生、<a id="a-Dm"></a>二足四足及诸鸟兽、<a id="a-Dn"></a>人与非人，<a id="a-Do"></a>是诸众生皆以菩萨戒愿力故，<a id="a-Dp"></a>死得生天，<a id="a-Dq"></a>常无病痛衰恼诸患。<a id="a-Dr"></a>坚意，<a id="a-Ds"></a>住首楞严三昧菩萨，<a id="a-Dt"></a>犹如药树。<a id="a-Du"></a>”</p>
  <p id="aDv">佛告坚意：<a id="a-Dw"></a>“菩萨住首楞严三昧，<a id="a-Dx"></a>六波罗蜜世世自知不从他学，<a id="a-Dy"></a>举足下足、<a id="a-Dz"></a>入息出息，<a id="a-E0"></a>念念常有六波罗蜜。<a id="a-E1"></a>何以故？<a id="a-E2"></a>坚意，<a id="a-E3"></a>如是菩萨，<a id="a-E4"></a>身皆是法，<a id="a-E5"></a>行皆是法。<a id="a-E6"></a>坚意，<a id="a-E7"></a>譬如有王若诸大臣，<a id="a-E8"></a>百千种香捣以为末；<a id="a-E9"></a>若有人来索中一种，<a id="a-EA"></a>不欲余香共相熏杂。<a id="a-EB"></a>坚意，<a id="a-EC"></a>如是百千众香末中，<a id="a-ED"></a>可得一种不杂余不？<a id="a-EE"></a>”</p>
  <p id="aEF">“不也，<a id="a-EG"></a>世尊。<a id="a-EH"></a>”</p>
  <p id="aEI">“坚意，<a id="a-EJ"></a>是菩萨以一切波罗蜜熏身心故，<a id="a-EK"></a>于念念中常生六波罗蜜。<a id="a-EL"></a>坚意，<a id="a-EM"></a>菩萨云何于念念中生六波罗蜜？<a id="a-EN"></a>坚意，<a id="a-EO"></a>是菩萨一切悉舍，<a id="a-EP"></a>心无贪著，<a id="a-EQ"></a>是檀波罗蜜；<a id="a-ER"></a>心善寂灭，<a id="a-ES"></a>毕竟无恶，<a id="a-ET"></a>是尸波罗蜜；<a id="a-EU"></a>知心尽相，<a id="a-EV"></a>于诸尘中而无所伤，<a id="a-EW"></a>是羼提波罗蜜；<a id="a-EX"></a>勤观择心，<a id="a-EY"></a>知心离相，<a id="a-EZ"></a>是毗梨耶波罗蜜；<a id="a-Ea"></a>毕竟善寂，<a id="a-Eb"></a>调伏其心，<a id="a-Ec"></a>是禅波罗蜜；<a id="a-Ed"></a>观心、<a id="a-Ee"></a>知心、<a id="a-Ef"></a>通达心相，<a id="a-Eg"></a>是般若波罗蜜。<a id="a-Eh"></a>坚意，<a id="a-Ei"></a>菩萨住首楞严三昧，<a id="a-Ej"></a>如是法门念念皆有六波罗蜜。<a id="a-Ek"></a>”</p>
  <p id="aEl">尔时，<a id="a-Em"></a>坚意菩萨白佛言：<a id="a-En"></a>“未曾有也！<a id="a-Eo"></a>世尊，<a id="a-Ep"></a>菩萨成就首楞严三昧，<a id="a-Eq"></a>其所施行不可思议。<a id="a-Er"></a>世尊，<a id="a-Es"></a>若诸菩萨欲行佛行，<a id="a-Et"></a>当学是首楞严三昧。<a id="a-Eu"></a>何以故？<a id="a-Ev"></a>世尊，<a id="a-Ew"></a>是菩萨现行一切诸凡夫行，<a id="a-Ex"></a>而于其心无贪恚痴。<a id="a-Ey"></a>”</p>
  <p id="aEz">于时，<a id="a-F0"></a>众中有大梵王名曰成慈，<a id="a-F1"></a>白佛言：<a id="a-F2"></a>“世尊，<a id="a-F3"></a>若菩萨欲行一切诸凡夫行，<a id="a-F4"></a>当学首楞严三昧。<a id="a-F5"></a>何以故？<a id="a-F6"></a>是菩萨现行一切诸凡夫行，<a id="a-F7"></a>而心无有贪恚痴行。<a id="a-F8"></a>”</p>
  <p id="aF9">佛言：<a id="a-FA"></a>“善哉！<a id="a-FB"></a>善哉！<a id="a-FC"></a>成慈，<a id="a-FD"></a>诚如汝所说。<a id="a-FE"></a>若菩萨欲行一切诸凡夫行，<a id="a-FF"></a>当学首楞严三昧，<a id="a-FG"></a>不念一切诸所学故。<a id="a-FH"></a>”</p>
  <p id="aFI">坚意菩萨白佛言：<a id="a-FJ"></a>“世尊，<a id="a-FK"></a>菩萨欲学首楞严三昧，<a id="a-FL"></a>当云何学？<a id="a-FM"></a>”</p>
  <p id="aFN">佛告坚意：<a id="a-FO"></a>“譬如学射先射大准，<a id="a-FP"></a>射大准已学射小准，<a id="a-FQ"></a>射小准已次学射的，<a id="a-FR"></a>学射的已次学射杖，<a id="a-FS"></a>学射杖已学射百毛，<a id="a-FT"></a>射百毛已学射十毛，<a id="a-FU"></a>射十毛已学射一毛，<a id="a-FV"></a>射一毛已学射百分毛之一分，<a id="a-FW"></a>能射是已名为善射，<a id="a-FX"></a>随意不空。<a id="a-FY"></a>是人若欲于夜闇中，<a id="a-FZ"></a>所闻音声若人非人，<a id="a-Fa"></a>不用心力射之皆著。<a id="a-Fb"></a>如是，<a id="a-Fc"></a>坚意，<a id="a-Fd"></a>菩萨欲学首楞严三昧，<a id="a-Fe"></a>先当学爱乐心，<a id="a-Ff"></a>学爱乐心已当学深心，<a id="a-Fg"></a>学深心已当学大慈，<a id="a-Fh"></a>学大慈已当学大悲，<a id="a-Fi"></a>学大悲已当学四圣梵行所谓慈悲喜舍，<a id="a-Fj"></a>学四圣梵行已当学报得最上五通常自随身，<a id="a-Fk"></a>学是通已尔时便能成就六波罗蜜，<a id="a-Fl"></a>成就六波罗蜜已便能通达方便，<a id="a-Fm"></a>通达方便已得住第三柔顺忍，<a id="a-Fn"></a>住第三柔顺忍已得无生法忍，<a id="a-Fo"></a>得无生法忍已诸佛授记，<a id="a-Fp"></a>诸佛授记已能入第八菩萨地，<a id="a-Fq"></a>入第八菩萨地已得诸佛现前三昧，<a id="a-Fr"></a>得诸佛现前三昧已常不离见诸佛，<a id="a-Fs"></a>常不离见诸佛已能具足一切佛法因缘，<a id="a-Ft"></a>具足一切佛法因缘已能起庄严佛土功德，<a id="a-Fu"></a>能起庄严佛土功德已能具生王家种姓，<a id="a-Fv"></a>入胎出生能具生王家种姓，<a id="a-Fw"></a>入胎出生已能具十地，<a id="a-Fx"></a>具十地已尔时便得受佛职号，<a id="a-Fy"></a>受佛职号已便得一切菩萨三昧，<a id="a-Fz"></a>得一切菩萨三昧已然后乃得首楞严三昧，<a id="a-G0"></a>得首楞严三昧已能为众生施作佛事，<a id="a-G1"></a>而亦不舍菩萨行法。<a id="a-G2"></a>坚意，<a id="a-G3"></a>菩萨若学如是诸法，<a id="a-G4"></a>则得首楞严三昧。<a id="a-G5"></a>菩萨已得首楞严三昧，<a id="a-G6"></a>则于诸法无所复学。<a id="a-G7"></a>何以故？<a id="a-G8"></a>先已善学一切法故。<a id="a-G9"></a>譬如学射，<a id="a-GA"></a>能射一毛分已，<a id="a-GB"></a>不复学余。<a id="a-GC"></a>所以者何？<a id="a-GD"></a>先已学故。<a id="a-GE"></a>如是，<a id="a-GF"></a>坚意，<a id="a-GG"></a>菩萨住首楞严三昧，<a id="a-GH"></a>于一切法无所复学，<a id="a-GI"></a>一切三昧一切功德皆已学故。<a id="a-GJ"></a>”</p>
  <p id="aGK">尔时，<a id="a-GL"></a>坚意菩萨白佛言：<a id="a-GM"></a>“世尊，<a id="a-GN"></a>我今欲说譬喻，<a id="a-GO"></a>唯愿听许。<a id="a-GP"></a>”</p>
  <p id="aGQ">佛言：<a id="a-GR"></a>“便说。<a id="a-GS"></a>”</p>
  <p id="aGT">“世尊，<a id="a-GU"></a>譬如三千大千世界大梵天王，<a id="a-GV"></a>自然普能遍观三千大千世界不加功力；<a id="a-GW"></a>如是菩萨住首楞严三昧，<a id="a-GX"></a>于一切法自然能观不用功力，<a id="a-GY"></a>又亦能知一切众生心心所行。<a id="a-GZ"></a>”</p>
  <p id="aGa">佛告坚意：<a id="a-Gb"></a>“如汝所说，<a id="a-Gc"></a>若菩萨住首楞严三昧者，<a id="a-Gd"></a>悉知一切诸菩萨法、<a id="a-Ge"></a>一切佛法。<a id="a-Gf"></a>”</p>
  <p id="aGg">尔时，<a id="a-Gh"></a>会中有天帝释名持须弥顶，<a id="a-Gi"></a>于此三千大千世界最在边外，<a id="a-Gj"></a>白佛言：<a id="a-Gk"></a>“世尊，<a id="a-Gl"></a>譬如住于须弥山顶，<a id="a-Gm"></a>悉能睹见一切天下；<a id="a-Gn"></a>菩萨如是住首楞严三昧，<a id="a-Go"></a>于诸声闻、<a id="a-Gp"></a>辟支佛行，<a id="a-Gq"></a>及诸一切众生之行，<a id="a-Gr"></a>自然能观。<a id="a-Gs"></a>”</p>
  <p id="aGt">尔时，<a id="a-Gu"></a>坚意菩萨问是持须弥顶释言：<a id="a-Gv"></a>“汝从何许四天下来，<a id="a-Gw"></a>住何须弥山顶？<a id="a-Gx"></a>”</p>
  <p id="aGy">是释报言：<a id="a-Gz"></a>“善男子，<a id="a-H0"></a>若有菩萨得首楞严三昧，<a id="a-H1"></a>不应问其所住处也。<a id="a-H2"></a>所以者何？<a id="a-H3"></a>如此菩萨，<a id="a-H4"></a>一切佛国皆是住处，<a id="a-H5"></a>而不著住处、<a id="a-H6"></a>不得住处、<a id="a-H7"></a>不见住处。<a id="a-H8"></a>”</p>
  <p id="aH9">坚意问言：<a id="a-HA"></a>“仁者，<a id="a-HB"></a>得是首楞严三昧耶？<a id="a-HC"></a>”</p>
  <p id="aHD">释言：<a id="a-HE"></a>“是三昧中，<a id="a-HF"></a>宁复有得不得相耶？<a id="a-HG"></a>”</p>
  <p id="aHH">坚意言：<a id="a-HI"></a>“不也。<a id="a-HJ"></a>”</p>
  <p id="aHK">释言：<a id="a-HL"></a>“善男子，<a id="a-HM"></a>当知菩萨行是三昧，<a id="a-HN"></a>于诸法中都无所得。<a id="a-HO"></a>”</p>
  <p id="aHP">坚意言：<a id="a-HQ"></a>“如汝辩者，<a id="a-HR"></a>必已得是首楞严三昧。<a id="a-HS"></a>”</p>
  <p id="aHT">释言：<a id="a-HU"></a>“善男子，<a id="a-HV"></a>我不见法有所住处。<a id="a-HW"></a>于一切法无所住者，<a id="a-HX"></a>乃得首楞严三昧。<a id="a-HY"></a>善男子，<a id="a-HZ"></a>住是三昧则于诸法都无所住，<a id="a-Ha"></a>若无所住即无所取，<a id="a-Hb"></a>若无所取即无所说。<a id="a-Hc"></a>”</p>
  <p id="aHd">尔时，<a id="a-He"></a>佛告坚意菩萨：<a id="a-Hf"></a>“汝见是持须弥山释不？<a id="a-Hg"></a>”</p>
  <p id="aHh">“已见，<a id="a-Hi"></a>世尊。<a id="a-Hj"></a>”</p>
  <p id="aHk">“坚意，<a id="a-Hl"></a>是释自然随意，<a id="a-Hm"></a>能得首楞严三昧。<a id="a-Hn"></a>住是三昧，<a id="a-Ho"></a>于此三千大千世界诸帝释宫皆能现身。<a id="a-Hp"></a>”</p>
  <p id="aHq">尔时，<a id="a-Hr"></a>此间释提桓因白佛言：<a id="a-Hs"></a>“世尊，<a id="a-Ht"></a>若持须弥山释于诸释宫能现身者，<a id="a-Hu"></a>我于一切帝释处所，<a id="a-Hv"></a>何故不见？<a id="a-Hw"></a>”</p>
  <p id="aHx">尔时，<a id="a-Hy"></a>持须弥山释语此释言：<a id="a-Hz"></a>“憍尸迦，<a id="a-I0"></a>若我今以实身示汝，<a id="a-I1"></a>汝于宫殿不复喜乐。<a id="a-I2"></a>我常至汝所住宫殿，<a id="a-I3"></a>汝不见我。<a id="a-I4"></a>”</p>
  <p id="aI5">尔时，<a id="a-I6"></a>释提桓因白佛言：<a id="a-I7"></a>“世尊，<a id="a-I8"></a>我欲见此大士成就妙身。<a id="a-I9"></a>”</p>
  <p id="aIA">佛言：<a id="a-IB"></a>“憍尸迦，<a id="a-IC"></a>汝欲见耶？<a id="a-ID"></a>”</p>
  <p id="aIE">“世尊，<a id="a-IF"></a>愿乐欲见。<a id="a-IG"></a>”</p>
  <p id="aIH">佛语持须弥山释言：<a id="a-II"></a>“善男子，<a id="a-IJ"></a>汝示此释真实妙身。<a id="a-IK"></a>”</p>
  <p id="aIL">彼释即现真实妙身。<a id="a-IM"></a>尔时，<a id="a-IN"></a>会中其诸释、<a id="a-IO"></a>梵、<a id="a-IP"></a>护世天王、<a id="a-IQ"></a>声闻、<a id="a-IR"></a>菩萨，<a id="a-IS"></a>不得首楞严三昧者，<a id="a-IT"></a>身皆不现犹若聚墨。<a id="a-IU"></a>持须弥山释身如须弥山王，<a id="a-IV"></a>高大巍巍，<a id="a-IW"></a>光明远照。<a id="a-IX"></a>尔时，<a id="a-IY"></a>佛身倍更明显。</p>
  <p id="aIZ">释提桓因白佛言：<a id="a-Ia"></a>“未曾有也！<a id="a-Ib"></a>世尊，<a id="a-Ic"></a>今此大士身色清净，<a id="a-Id"></a>殊妙难及！<a id="a-Ie"></a>是诸释、<a id="a-If"></a>梵、<a id="a-Ig"></a>护世天王，<a id="a-Ih"></a>身皆不现犹如聚墨。<a id="a-Ii"></a>世尊，<a id="a-Ij"></a>我于须弥山善妙堂上，<a id="a-Ik"></a>著释迦毗楞伽摩尼璎珞，<a id="a-Il"></a>以是光明，<a id="a-Im"></a>一切天众身皆不现。<a id="a-In"></a>我今以此大士光明，<a id="a-Io"></a>身不复现，<a id="a-Ip"></a>所著宝璎珞亦无光色。<a id="a-Iq"></a>”</p>
  <p id="aIr">佛告释提桓因：<a id="a-Is"></a>“憍尸迦，<a id="a-It"></a>若此三千大千世界满中释迦毗楞伽摩尼珠，<a id="a-Iu"></a>更有照明诸天摩尼珠，<a id="a-Iv"></a>能令此珠皆不复现。<a id="a-Iw"></a>憍尸迦，<a id="a-Ix"></a>若此三千大千世界满中照明诸天摩尼珠，<a id="a-Iy"></a>更有金刚明摩尼珠，<a id="a-Iz"></a>能令此珠皆不复现。<a id="a-J0"></a>憍尸迦，<a id="a-J1"></a>若此三千大千世界满中金刚明摩尼珠，<a id="a-J2"></a>更有诸明集摩尼珠，<a id="a-J3"></a>能令此珠皆不复现。<a id="a-J4"></a>憍尸迦，<a id="a-J5"></a>汝见是释所著诸明集摩尼珠不？<a id="a-J6"></a>”</p>
  <p id="aJ7">“已见，<a id="a-J8"></a>世尊。<a id="a-J9"></a>但为此珠，<a id="a-JA"></a>其光猛盛，<a id="a-JB"></a>我眼不堪。<a id="a-JC"></a>”</p>
  <p id="aJD">佛告憍尸迦：<a id="a-JE"></a>“若有菩萨得首楞严三昧，<a id="a-JF"></a>或作帝释，<a id="a-JG"></a>皆著如是摩尼璎珞。<a id="a-JH"></a>”</p>
 </body>
</html>