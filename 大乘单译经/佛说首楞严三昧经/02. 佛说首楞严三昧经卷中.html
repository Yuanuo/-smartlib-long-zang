<!doctype html>
<html id="z3IBTvfSZ" data-ver="1343">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">佛说首楞严三昧经卷中</h1>
  <p id="a2"></p>
  <p id="a3">尔时，<a id="a-4"></a>释提桓因白佛言：<a id="a-5"></a>“世尊，<a id="a-6"></a>诸有不发阿耨多罗三藐三菩提心者，<a id="a-7"></a>不得是清净妙身，<a id="a-8"></a>亦复失是首楞严三昧。<a id="a-9"></a>”</p>
  <p id="aA">于时，<a id="a-B"></a>瞿域天子语释提桓因言：<a id="a-C"></a>“诸声闻人已入法位，<a id="a-D"></a>虽复称叹爱乐佛道，<a id="a-E"></a>无能为也，<a id="a-F"></a>已于生死作障隔故。<a id="a-G"></a>若人已发阿耨多罗三藐三菩提心者，<a id="a-H"></a>今发当发，<a id="a-I"></a>是人则应爱乐佛道，<a id="a-J"></a>能得如是上妙色身。<a id="a-K"></a>譬如有人从生而盲，<a id="a-L"></a>虽复称叹爱乐日月，<a id="a-M"></a>然其不蒙日月光明；<a id="a-N"></a>如是声闻入法位者，<a id="a-O"></a>虽复称叹爱乐佛法，<a id="a-P"></a>而佛功德于身无益。<a id="a-Q"></a>是故若欲得此妙身大智慧者，<a id="a-R"></a>当发无上佛菩提心，<a id="a-S"></a>便得如是上妙色身。<a id="a-T"></a>”</p>
  <p id="aU">瞿域天子说是语时，<a id="a-V"></a>万二千天子发阿耨多罗三藐三菩提心。</p>
  <p id="aW">尔时，<a id="a-X"></a>坚意菩萨问瞿域天子言：<a id="a-Y"></a>“行何功德转女人身？<a id="a-Z"></a>”</p>
  <p id="aa">答言：<a id="a-b"></a>“善男子，<a id="a-c"></a>发大乘者，<a id="a-d"></a>不见男女而有别异。<a id="a-e"></a>所以者何？<a id="a-f"></a>萨婆若心不在三界，<a id="a-g"></a>有分别故有男有女。<a id="a-h"></a>仁者所问，<a id="a-i"></a>行何功德转女人身？<a id="a-j"></a>昔事菩萨，<a id="a-k"></a>心无谄曲。<a id="a-l"></a>”</p>
  <p id="am">“云何而事？<a id="a-n"></a>”</p>
  <p id="ao">答言：<a id="a-p"></a>“如事世尊。<a id="a-q"></a>”</p>
  <p id="ar">“云何其心而不谄曲？<a id="a-s"></a>”</p>
  <p id="at">答言：<a id="a-u"></a>“身业随口，<a id="a-v"></a>口业随意，<a id="a-w"></a>是名女人心无谄曲。<a id="a-x"></a>”</p>
  <p id="ay">问言：<a id="a-z"></a>“云何转女人身？<a id="a-10"></a>”</p>
  <p id="a11">答言：<a id="a-12"></a>“如成。<a id="a-13"></a>”</p>
  <p id="a14">问言：<a id="a-15"></a>“云何如成？<a id="a-16"></a>”</p>
  <p id="a17">答言：<a id="a-18"></a>“如转。<a id="a-19"></a>”</p>
  <p id="a1A">问言：<a id="a-1B"></a>“天子，<a id="a-1C"></a>此语何义？<a id="a-1D"></a>”</p>
  <p id="a1E">答言：<a id="a-1F"></a>“善男子，<a id="a-1G"></a>一切诸法不成不转，<a id="a-1H"></a>诸法一味，<a id="a-1I"></a>谓法性味。<a id="a-1J"></a>善男子，<a id="a-1K"></a>我随所愿有女人身，<a id="a-1L"></a>若使我身得成男子，<a id="a-1M"></a>于女身相不坏不舍。<a id="a-1N"></a>善男子，<a id="a-1O"></a>是故当知，<a id="a-1P"></a>是男是女俱为颠倒。<a id="a-1Q"></a>一切诸法及与颠倒，<a id="a-1R"></a>悉皆毕竟离于二相。<a id="a-1S"></a>”</p>
  <p id="a1T">坚意菩萨问瞿域言：<a id="a-1U"></a>“汝于首楞严三昧，<a id="a-1V"></a>知少分耶？<a id="a-1W"></a>”</p>
  <p id="a1X">答言：<a id="a-1Y"></a>“善男子，<a id="a-1Z"></a>我知他得，<a id="a-1a"></a>身自不证。<a id="a-1b"></a>我念过世释迦牟尼佛，<a id="a-1c"></a>在净饭王家为菩萨时，<a id="a-1d"></a>于宫殿内众采女中，<a id="a-1e"></a>夜半清净，<a id="a-1f"></a>尔时东方恒河沙等诸梵王来，<a id="a-1g"></a>有问菩萨乘者，<a id="a-1h"></a>有问声闻道者，<a id="a-1i"></a>菩萨各随所问而答。<a id="a-1j"></a>于梵众中有一梵王，<a id="a-1k"></a>不解菩萨所行方便，<a id="a-1l"></a>而作是言：<a id="a-1m"></a>‘仁者乃有如是智慧善答所问，<a id="a-1n"></a>云何贪爱王位色欲？<a id="a-1o"></a>’余诸梵王了知菩萨智慧方便，<a id="a-1p"></a>语此梵言：<a id="a-1q"></a>‘菩萨不贪王位色欲，<a id="a-1r"></a>将为教化成就众生，<a id="a-1s"></a>处在居家现为菩萨，<a id="a-1t"></a>而今他方成就佛道转妙法轮。<a id="a-1u"></a>’是梵闻已而作是言：<a id="a-1v"></a>‘得何三昧能作如是自在神变？<a id="a-1w"></a>’余梵谓言：<a id="a-1x"></a>‘是首楞严三昧势力。<a id="a-1y"></a>’</p>
  <p id="a1z">“善男子，<a id="a-20"></a>我于尔时而作是念：<a id="a-21"></a>‘菩萨三昧神力感应，<a id="a-22"></a>至未曾有！<a id="a-23"></a>处在爱欲领理国事，<a id="a-24"></a>而能不离如是三昧。<a id="a-25"></a>’我闻此已倍加恭敬，<a id="a-26"></a>于菩萨所生世尊想，<a id="a-27"></a>深发阿耨多罗三藐三菩提心，<a id="a-28"></a>愿于来世亦当成就如是功德。<a id="a-29"></a>善男子，<a id="a-2A"></a>我所见者如是少分。<a id="a-2B"></a>我唯知此首楞严三昧，<a id="a-2C"></a>当有无量不可思议功德势力。<a id="a-2D"></a>”</p>
  <p id="a2E">坚意白佛言：<a id="a-2F"></a>“希有世尊！<a id="a-2G"></a>是瞿域天子，<a id="a-2H"></a>深心说此，<a id="a-2I"></a>皆是如来为作，<a id="a-2J"></a>善知识常所护故。<a id="a-2K"></a>世尊，<a id="a-2L"></a>瞿域天子不久亦当住首楞严三昧，<a id="a-2M"></a>得是自在神变势力，<a id="a-2N"></a>如今世尊所为无异。<a id="a-2O"></a>”</p>
  <p id="a2P">坚意菩萨白佛言：<a id="a-2Q"></a>“世尊，<a id="a-2R"></a>今此会中，<a id="a-2S"></a>宁有得是首楞严三昧者不？<a id="a-2T"></a>”</p>
  <p id="a2U">尔时，<a id="a-2V"></a>会中有天子名现意，<a id="a-2W"></a>语坚意菩萨言：<a id="a-2X"></a>“譬如贾客入于大海，<a id="a-2Y"></a>而作是言：<a id="a-2Z"></a>‘此大海中有摩尼珠可持去不？<a id="a-2a"></a>’汝语似是。<a id="a-2b"></a>所以者何？<a id="a-2c"></a>于今如来大智海会，<a id="a-2d"></a>其中菩萨成就法宝发大庄严，<a id="a-2e"></a>汝在中坐而作是问：<a id="a-2f"></a>‘于此会中，<a id="a-2g"></a>宁有菩萨得是首楞严三昧者不？<a id="a-2h"></a>’坚意，<a id="a-2i"></a>今此会中，<a id="a-2j"></a>自有菩萨得首楞严三昧现帝释身，<a id="a-2k"></a>有现梵王身，<a id="a-2l"></a>有现诸天、<a id="a-2m"></a>龙、<a id="a-2n"></a>夜叉、<a id="a-2o"></a>乾闼婆、<a id="a-2p"></a>阿修罗、<a id="a-2q"></a>迦楼罗、<a id="a-2r"></a>紧那罗、<a id="a-2s"></a>摩睺罗伽身。<a id="a-2t"></a>有得首楞严三昧，<a id="a-2u"></a>现比丘、<a id="a-2v"></a>比丘尼、<a id="a-2w"></a>优婆塞、<a id="a-2x"></a>优婆夷身。<a id="a-2y"></a>有得首楞严三昧以诸相好而自严身，<a id="a-2z"></a>自有菩萨为化众生现作女身形色相貌，<a id="a-30"></a>有现声闻形色相貌，<a id="a-31"></a>有现辟支佛形色相貌。<a id="a-32"></a>坚意，<a id="a-33"></a>如来自在随所至众，<a id="a-34"></a>若刹利众、<a id="a-35"></a>婆罗门众、<a id="a-36"></a>若居士众、<a id="a-37"></a>释众、<a id="a-38"></a>梵众、<a id="a-39"></a>诸护世众，<a id="a-3A"></a>随是诸众普能示现形色相貌，<a id="a-3B"></a>当知皆是首楞严三昧本事果报。<a id="a-3C"></a>坚意，<a id="a-3D"></a>若见如来所说法处，<a id="a-3E"></a>当知此中则有无量诸大菩萨，<a id="a-3F"></a>大智自在发大庄严，<a id="a-3G"></a>于一切法自在行者，<a id="a-3H"></a>能随如来转法轮者。<a id="a-3I"></a>”</p>
  <p id="a3J">坚意菩萨白佛言：<a id="a-3K"></a>“世尊，<a id="a-3L"></a>我今谓是现意天子得此首楞严三昧，<a id="a-3M"></a>如其智慧、<a id="a-3N"></a>辩才、<a id="a-3O"></a>无礙神通如是。<a id="a-3P"></a>”</p>
  <p id="a3Q">佛言：<a id="a-3R"></a>“坚意，<a id="a-3S"></a>如汝所说。<a id="a-3T"></a>是现意天子，<a id="a-3U"></a>已住首楞严三昧，<a id="a-3V"></a>通达是三昧故能作是说。<a id="a-3W"></a>”</p>
  <p id="a3X">尔时，<a id="a-3Y"></a>佛告现意天子：<a id="a-3Z"></a>“汝可示现首楞严三昧本事少分。<a id="a-3a"></a>”</p>
  <p id="a3b">现意天子语坚意言：<a id="a-3c"></a>“仁者，<a id="a-3d"></a>欲见首楞严三昧少势力不？<a id="a-3e"></a>”</p>
  <p id="a3f">答言：<a id="a-3g"></a>“天子，<a id="a-3h"></a>愿乐欲见。<a id="a-3i"></a>”</p>
  <p id="a3j">现意天子善得首楞严三昧力故，<a id="a-3k"></a>即现变应，<a id="a-3l"></a>令众会者皆作转轮圣王三十二相而自庄严，<a id="a-3m"></a>及诸眷属，<a id="a-3n"></a>七宝侍从。<a id="a-3o"></a>天子问言：<a id="a-3p"></a>“汝见何等？<a id="a-3q"></a>”坚意答言：<a id="a-3r"></a>“我见众会皆作转轮圣王，<a id="a-3s"></a>色相眷属，<a id="a-3t"></a>七宝侍从。<a id="a-3u"></a>”</p>
  <p id="a3v">尔时，<a id="a-3w"></a>天子复现众会皆作释提桓因处忉利宫，<a id="a-3x"></a>百千天女作众妓乐围绕娱乐。<a id="a-3y"></a>复以神力，<a id="a-3z"></a>普令众会皆作梵王色相威仪，<a id="a-40"></a>在于梵宫行四无量。<a id="a-41"></a>又问坚意：<a id="a-42"></a>“汝见何等？<a id="a-43"></a>”答言：<a id="a-44"></a>“天子，<a id="a-45"></a>我见众会皆是梵王。<a id="a-46"></a>”</p>
  <p id="a47">复现神力，<a id="a-48"></a>普令众会皆作长老摩诃迦葉形色相貌，<a id="a-49"></a>执持衣钵入诸禅定，<a id="a-4A"></a>行八解脱皆无有异。<a id="a-4B"></a>复现神力，<a id="a-4C"></a>普令众会皆如释迦牟尼佛身相好威仪，<a id="a-4D"></a>各有比丘眷属围绕。<a id="a-4E"></a>又问：<a id="a-4F"></a>“坚意，<a id="a-4G"></a>汝见何等？<a id="a-4H"></a>”答言：<a id="a-4I"></a>“天子，<a id="a-4J"></a>我见大众皆是释迦牟尼佛身相好威仪，<a id="a-4K"></a>各有比丘眷属围绕。<a id="a-4L"></a>”</p>
  <p id="a4M">现意天子谓坚意言：<a id="a-4N"></a>“是为首楞严三昧自在势力如是。<a id="a-4O"></a>坚意，<a id="a-4P"></a>菩萨得首楞严三昧，<a id="a-4Q"></a>能以三千大千世界入芥子中，<a id="a-4R"></a>令诸山河日月星宿现皆如故，<a id="a-4S"></a>而不迫迮示诸众生。<a id="a-4T"></a>坚意，<a id="a-4U"></a>首楞严三昧不可思议势力如是。<a id="a-4V"></a>”</p>
  <p id="a4W">尔时，<a id="a-4X"></a>诸大弟子，<a id="a-4Y"></a>及诸天、<a id="a-4Z"></a>龙、<a id="a-4a"></a>夜叉、<a id="a-4b"></a>乾闼婆、<a id="a-4c"></a>释、<a id="a-4d"></a>梵、<a id="a-4e"></a>护世天王，<a id="a-4f"></a>同声白佛言：<a id="a-4g"></a>“世尊，<a id="a-4h"></a>若人得是首楞严三昧，<a id="a-4i"></a>是人功德不可思议。<a id="a-4j"></a>所以者何？<a id="a-4k"></a>是人则为究竟佛道，<a id="a-4l"></a>成就智慧神通诸明。<a id="a-4m"></a>我等今日于一座上，<a id="a-4n"></a>普见众会种种色相若干变现。<a id="a-4o"></a>我等惟念，<a id="a-4p"></a>若人不闻首楞严三昧，<a id="a-4q"></a>当知是为魔所得便。<a id="a-4r"></a>若得闻者，<a id="a-4s"></a>当知是人诸佛所护，<a id="a-4t"></a>何况闻已随说行者！<a id="a-4u"></a>世尊，<a id="a-4v"></a>菩萨若欲通达佛法至于彼岸，<a id="a-4w"></a>当一心听首楞严三昧，<a id="a-4x"></a>受持读诵，<a id="a-4y"></a>为他人说。<a id="a-4z"></a>世尊，<a id="a-50"></a>菩萨若欲普现一切形色威仪，<a id="a-51"></a>欲悉普知一切众生心心所行，<a id="a-52"></a>又欲普知一切众生随病与药，<a id="a-53"></a>当善听是三昧法宝受持读诵。<a id="a-54"></a>世尊，<a id="a-55"></a>若人得是首楞严三昧，<a id="a-56"></a>当知是人入佛境界智慧自在。<a id="a-57"></a>”</p>
  <p id="a58">佛言：<a id="a-59"></a>“如是，<a id="a-5A"></a>如是，<a id="a-5B"></a>如汝等说。<a id="a-5C"></a>若人不得首楞严三昧，<a id="a-5D"></a>不得名为深行菩萨，<a id="a-5E"></a>如来不谓此人具足布施、<a id="a-5F"></a>持戒、<a id="a-5G"></a>忍辱、<a id="a-5H"></a>精进、<a id="a-5I"></a>禅定、<a id="a-5J"></a>智慧。<a id="a-5K"></a>是故汝等若欲遍行一切道者，<a id="a-5L"></a>当学得是首楞严三昧，<a id="a-5M"></a>不念一切诸所学故。<a id="a-5N"></a>”</p>
  <p id="a5O">尔时，<a id="a-5P"></a>坚意菩萨问现意天子言：<a id="a-5Q"></a>“菩萨若欲得是三昧，<a id="a-5R"></a>当修行何法？<a id="a-5S"></a>”</p>
  <p id="a5T">天子答言：<a id="a-5U"></a>“菩萨若欲得是三昧，<a id="a-5V"></a>当修行凡夫法。<a id="a-5W"></a>若见凡夫法、<a id="a-5X"></a>佛法不合不散，<a id="a-5Y"></a>是名修集首楞严三昧。<a id="a-5Z"></a>”</p>
  <p id="a5a">坚意问言：<a id="a-5b"></a>“于佛法中有合散耶？<a id="a-5c"></a>”</p>
  <p id="a5d">天子答言：<a id="a-5e"></a>“凡夫法中尚无合散，<a id="a-5f"></a>何况佛法？<a id="a-5g"></a>云何名修行？<a id="a-5h"></a>若能通达诸凡夫法、<a id="a-5i"></a>佛法无二，<a id="a-5j"></a>是名修集，<a id="a-5k"></a>而实此法无合无散。<a id="a-5l"></a>善男子，<a id="a-5m"></a>一切法集无生相故，<a id="a-5n"></a>一切法集无坏相故，<a id="a-5o"></a>一切法集虚空相故，<a id="a-5p"></a>一切法集无受相故。<a id="a-5q"></a>”</p>
  <p id="a5r">坚意复问：<a id="a-5s"></a>“首楞严三昧去至何所？<a id="a-5t"></a>”</p>
  <p id="a5u">天子答言：<a id="a-5v"></a>“首楞严三昧去至一切众生心行，<a id="a-5w"></a>而亦不缘心行取相；<a id="a-5x"></a>去至一切诸所生处，<a id="a-5y"></a>而亦不为生处所污；<a id="a-5z"></a>去至一切世界佛所，<a id="a-60"></a>而不分别佛身相好；<a id="a-61"></a>去至一切音声语言，<a id="a-62"></a>而不分别诸文字相；<a id="a-63"></a>普能开示一切佛法，<a id="a-64"></a>而不至于毕竟尽处。<a id="a-65"></a>善男子，<a id="a-66"></a>问是三昧至何处者？<a id="a-67"></a>随佛所至，<a id="a-68"></a>是三昧者亦如是至。<a id="a-69"></a>”</p>
  <p id="a6A">坚意问言：<a id="a-6B"></a>“佛至何处？<a id="a-6C"></a>”</p>
  <p id="a6D">天子答言：<a id="a-6E"></a>“佛如如故至无所至。<a id="a-6F"></a>”</p>
  <p id="a6G">又问：<a id="a-6H"></a>“佛不至涅槃耶？<a id="a-6I"></a>”</p>
  <p id="a6J">答言：<a id="a-6K"></a>“一切诸法究竟涅槃，<a id="a-6L"></a>是故如来不至涅槃。<a id="a-6M"></a>所以者何？<a id="a-6N"></a>涅槃性故不至涅槃。<a id="a-6O"></a>”</p>
  <p id="a6P">又问：<a id="a-6Q"></a>“过去恒河沙等诸佛不至涅槃耶？<a id="a-6R"></a>”</p>
  <p id="a6S">答言：<a id="a-6T"></a>“恒沙诸佛为是生耶？<a id="a-6U"></a>”</p>
  <p id="a6V">坚意言：<a id="a-6W"></a>“如来所说恒沙诸佛生已灭度。<a id="a-6X"></a>”</p>
  <p id="a6Y">天子言：<a id="a-6Z"></a>“善男子，<a id="a-6a"></a>如来不云，<a id="a-6b"></a>一人出世，<a id="a-6c"></a>多所饶益安乐众生？<a id="a-6d"></a>于意云何？<a id="a-6e"></a>如来为定得诸众生有生灭耶？<a id="a-6f"></a>”</p>
  <p id="a6g">“天子，<a id="a-6h"></a>如来于法不得生灭。<a id="a-6i"></a>善男子，<a id="a-6j"></a>当知如来虽说诸佛出于世间，<a id="a-6k"></a>于如来相而实无生；<a id="a-6l"></a>虽说诸佛至于涅槃，<a id="a-6m"></a>于如来相而实无灭。<a id="a-6n"></a>”</p>
  <p id="a6o">又问：<a id="a-6p"></a>“今现无量如来得成道不？<a id="a-6q"></a>”</p>
  <p id="a6r">答言：<a id="a-6s"></a>“如来无生无灭相如是成道。<a id="a-6t"></a>善男子，<a id="a-6u"></a>若诸佛出、<a id="a-6v"></a>若入涅槃无有差别。<a id="a-6w"></a>所以者何？<a id="a-6x"></a>如来通达一切诸法是寂灭相，<a id="a-6y"></a>是名为佛。<a id="a-6z"></a>”</p>
  <p id="a70">又问：<a id="a-71"></a>“若一切法毕竟寂灭，<a id="a-72"></a>涅槃相者可通达耶？<a id="a-73"></a>”</p>
  <p id="a74">答言：<a id="a-75"></a>“如一切法毕竟寂灭同涅槃相，<a id="a-76"></a>通达相者亦复如是。<a id="a-77"></a>善男子，<a id="a-78"></a>如来不以生住灭出，<a id="a-79"></a>无生住灭是名佛出。<a id="a-7A"></a>”</p>
  <p id="a7B">坚意问言：<a id="a-7C"></a>“汝住首楞严三昧，<a id="a-7D"></a>能作如是说耶？<a id="a-7E"></a>”</p>
  <p id="a7F">答言：<a id="a-7G"></a>“善男子，<a id="a-7H"></a>于意云何？<a id="a-7I"></a>如来化人，<a id="a-7J"></a>住何法中而有所说？<a id="a-7K"></a>”</p>
  <p id="a7L">坚意答言：<a id="a-7M"></a>“乘佛神力能有所说。<a id="a-7N"></a>”</p>
  <p id="a7O">又问：<a id="a-7P"></a>“佛住何处而作化人？<a id="a-7Q"></a>”</p>
  <p id="a7R">答言：<a id="a-7S"></a>“佛住不二神通而作化人。<a id="a-7T"></a>”</p>
  <p id="a7U">天子言：<a id="a-7V"></a>“如如来住不住法而作化人，<a id="a-7W"></a>诸化人亦住不住法而有所说。<a id="a-7X"></a>”</p>
  <p id="a7Y">坚意言：<a id="a-7Z"></a>“若无所住，<a id="a-7a"></a>云何有说？<a id="a-7b"></a>”</p>
  <p id="a7c">天子言：<a id="a-7d"></a>“如无所住，<a id="a-7e"></a>说亦如是。<a id="a-7f"></a>”</p>
  <p id="a7g">又问：<a id="a-7h"></a>“菩萨云何具足乐说辩才？<a id="a-7i"></a>”</p>
  <p id="a7j">答言：<a id="a-7k"></a>“菩萨不以我相、<a id="a-7l"></a>不以彼相、<a id="a-7m"></a>不以法相而有所说，<a id="a-7n"></a>是名具足乐说辩才。<a id="a-7o"></a>随所说法，<a id="a-7p"></a>文字相不尽，<a id="a-7q"></a>法相亦不尽，<a id="a-7r"></a>如是说者不以二说，<a id="a-7s"></a>是名具足乐说辩才。<a id="a-7t"></a>又善男子，<a id="a-7u"></a>若菩萨不舍诸法幻相，<a id="a-7v"></a>于诸音声不舍响相，<a id="a-7w"></a>是名具足乐说辩才。<a id="a-7x"></a>又如诸文字音声语言，<a id="a-7y"></a>无处无方、<a id="a-7z"></a>无内无外、<a id="a-80"></a>无有所住，<a id="a-81"></a>从众缘有；<a id="a-82"></a>一切诸法亦复如是，<a id="a-83"></a>无处无方、<a id="a-84"></a>无内无外亦无所住，<a id="a-85"></a>非是过去、<a id="a-86"></a>未来、<a id="a-87"></a>现在，<a id="a-88"></a>不为文字言辞所表，<a id="a-89"></a>内自通达而有所说，<a id="a-8A"></a>是名具足乐说辩才。<a id="a-8B"></a>譬喻如响，<a id="a-8C"></a>一切音声皆随响相而有所说。<a id="a-8D"></a>”</p>
  <p id="a8E">坚意问言：<a id="a-8F"></a>“随义云何？<a id="a-8G"></a>”</p>
  <p id="a8H">“善男子，<a id="a-8I"></a>随虚空是随义。<a id="a-8J"></a>如虚空无所随，<a id="a-8K"></a>一切说法亦无所随。<a id="a-8L"></a>诸法无比无有譬喻，<a id="a-8M"></a>为有得者言有所随。<a id="a-8N"></a>”</p>
  <p id="a8O">尔时，<a id="a-8P"></a>世尊赞天子言：<a id="a-8Q"></a>“善哉！<a id="a-8R"></a>善哉！<a id="a-8S"></a>如汝所说，<a id="a-8T"></a>菩萨于此不应惊怖。<a id="a-8U"></a>所以者何？<a id="a-8V"></a>若有所随，<a id="a-8W"></a>不得阿耨多罗三藐三菩提。<a id="a-8X"></a>”</p>
  <p id="a8Y">坚意菩萨白佛言：<a id="a-8Z"></a>“世尊，<a id="a-8a"></a>是现意天子，<a id="a-8b"></a>从何佛土来至此间？<a id="a-8c"></a>”</p>
  <p id="a8d">天子谓言：<a id="a-8e"></a>“问作何等？<a id="a-8f"></a>”</p>
  <p id="a8g">坚意答言：<a id="a-8h"></a>“我今欲何彼方作礼，<a id="a-8i"></a>以是大士游行住处。<a id="a-8j"></a>”</p>
  <p id="a8k">天子谓言：<a id="a-8l"></a>“若人手得是首楞严三昧者，<a id="a-8m"></a>一切世间诸天人民皆应礼敬。<a id="a-8n"></a>”</p>
  <p id="a8o">尔时，<a id="a-8p"></a>佛告坚意菩萨：<a id="a-8q"></a>“是现意天子，<a id="a-8r"></a>从阿閦佛妙喜世界来至于此，<a id="a-8s"></a>是人于彼常说首楞严三昧。<a id="a-8t"></a>坚意，<a id="a-8u"></a>一切诸佛无有不说首楞严三昧者。<a id="a-8v"></a>坚意，<a id="a-8w"></a>是现意天子，<a id="a-8x"></a>于此娑婆世界当得成佛。<a id="a-8y"></a>是人欲断此五浊恶，<a id="a-8z"></a>取净佛土教化众生，<a id="a-90"></a>修习增长首楞严故来至于此。<a id="a-91"></a>”</p>
  <p id="a92">坚意白佛言：<a id="a-93"></a>“今此天子，<a id="a-94"></a>几时当于此间世界得成佛道？<a id="a-95"></a>其号云何？<a id="a-96"></a>世界何名？<a id="a-97"></a>”</p>
  <p id="a98">佛言：<a id="a-99"></a>“是天子者，<a id="a-9A"></a>过是贤劫千佛灭已，<a id="a-9B"></a>六十二劫无复有佛，<a id="a-9C"></a>中间但有百千万亿辟支佛出，<a id="a-9D"></a>其中众生得种种善根。<a id="a-9E"></a>过是劫已，<a id="a-9F"></a>当得成佛，<a id="a-9G"></a>号净光称王如来。<a id="a-9H"></a>世界尔时名为净见。<a id="a-9I"></a>于时净光称王如来，<a id="a-9J"></a>能令众生心得清净，<a id="a-9K"></a>世界众生不为贪欲、<a id="a-9L"></a>瞋恚、<a id="a-9M"></a>愚痴所覆，<a id="a-9N"></a>得法净信皆行善法。<a id="a-9O"></a>坚意，<a id="a-9P"></a>是净光称王佛寿十小劫，<a id="a-9Q"></a>以三乘法度脱众生。<a id="a-9R"></a>其中无量无边菩萨得首楞严三昧，<a id="a-9S"></a>于诸法中得自在力。<a id="a-9T"></a>尔时，<a id="a-9U"></a>魔若魔民皆修大乘，<a id="a-9V"></a>慈愍众生。<a id="a-9W"></a>其佛国土，<a id="a-9X"></a>无三恶道及诸难处，<a id="a-9Y"></a>庄严清净如郁单越，<a id="a-9Z"></a>无众魔事，<a id="a-9a"></a>离诸邪见。<a id="a-9b"></a>佛灭度后，<a id="a-9c"></a>法住千万亿岁。<a id="a-9d"></a>坚意，<a id="a-9e"></a>是天子者，<a id="a-9f"></a>当于如是清净国土而成佛道。<a id="a-9g"></a>”</p>
  <p id="a9h">尔时，<a id="a-9i"></a>坚意菩萨谓天子言：<a id="a-9j"></a>“汝得大利，<a id="a-9k"></a>如来授汝阿耨多罗三藐三菩提记。<a id="a-9l"></a>”</p>
  <p id="a9m">天子答言：<a id="a-9n"></a>“善男子，<a id="a-9o"></a>于一切法若无所得，<a id="a-9p"></a>是名大利；<a id="a-9q"></a>于法有得，<a id="a-9r"></a>是则无利。<a id="a-9s"></a>善男子，<a id="a-9t"></a>是故当知，<a id="a-9u"></a>若不得法，<a id="a-9v"></a>是名大利。<a id="a-9w"></a>”</p>
  <p id="a9x">说是法时，<a id="a-9y"></a>二万五千天子，<a id="a-9z"></a>曾于先世植众德本，<a id="a-A0"></a>皆发阿耨多罗三藐三菩提心。<a id="a-A1"></a>有万菩萨得无生忍。</p>
  <p id="aA2">尔时，<a id="a-A3"></a>舍利弗白佛言：<a id="a-A4"></a>“世尊，<a id="a-A5"></a>未曾有也！<a id="a-A6"></a>今说首楞严三昧，<a id="a-A7"></a>而是恶魔不来娆乱。<a id="a-A8"></a>”</p>
  <p id="aA9">佛告舍利弗：<a id="a-AA"></a>“汝欲见魔衰恼事不？<a id="a-AB"></a>”</p>
  <p id="aAC">“唯然欲见。<a id="a-AD"></a>”</p>
  <p id="aAE">尔时，<a id="a-AF"></a>佛放眉间白毫大人相光，<a id="a-AG"></a>一切众会皆见恶魔被五系缚不能自解。<a id="a-AH"></a>佛告舍利弗：<a id="a-AI"></a>“汝见恶魔被五缚不？<a id="a-AJ"></a>”</p>
  <p id="aAK">“唯然已见！<a id="a-AL"></a>此恶魔者为谁所缚？<a id="a-AM"></a>”</p>
  <p id="aAN">佛言：<a id="a-AO"></a>“是首楞严三昧威神之力！<a id="a-AP"></a>在所佛土说首楞严三昧，<a id="a-AQ"></a>其中诸魔欲以恶心作障礙者，<a id="a-AR"></a>首楞严三昧及与诸佛威神力故，<a id="a-AS"></a>其诸恶魔皆自见身被五系缚。<a id="a-AT"></a>舍利弗，<a id="a-AU"></a>在所说首楞严三昧处，<a id="a-AV"></a>若我现在、<a id="a-AW"></a>若我灭后，<a id="a-AX"></a>其中所有诸魔、<a id="a-AY"></a>魔民，<a id="a-AZ"></a>及余人众怀恶心者，<a id="a-Aa"></a>以首楞严三昧威神力故皆被五缚。<a id="a-Ab"></a>”</p>
  <p id="aAc">尔时，<a id="a-Ad"></a>会中天、<a id="a-Ae"></a>龙、<a id="a-Af"></a>夜叉、<a id="a-Ag"></a>乾闼婆等白佛言：<a id="a-Ah"></a>“世尊，<a id="a-Ai"></a>我等于此三昧心无有疑，<a id="a-Aj"></a>不为障礙，<a id="a-Ak"></a>我等不欲身被五缚。<a id="a-Al"></a>世尊，<a id="a-Am"></a>我等恭敬此三昧故，<a id="a-An"></a>皆当往护说是法者，<a id="a-Ao"></a>于是三昧生世尊想。<a id="a-Ap"></a>”</p>
  <p id="aAq">佛告诸天龙神：<a id="a-Ar"></a>“汝以是故，<a id="a-As"></a>当于十二见缚而得解脱。<a id="a-At"></a>何等十二？<a id="a-Au"></a>我见缚、<a id="a-Av"></a>众生见缚、<a id="a-Aw"></a>寿命见缚、<a id="a-Ax"></a>人见缚、<a id="a-Ay"></a>断见缚、<a id="a-Az"></a>常见缚、<a id="a-B0"></a>我作见缚、<a id="a-B1"></a>我所见缚、<a id="a-B2"></a>有见缚、<a id="a-B3"></a>无见缚、<a id="a-B4"></a>此彼见缚、<a id="a-B5"></a>诸法见缚，<a id="a-B6"></a>是为十二。<a id="a-B7"></a>汝等当知，<a id="a-B8"></a>若有众生于佛法中，<a id="a-B9"></a>起瞋恨心欲毁坏者，<a id="a-BA"></a>皆以住是十二见缚。<a id="a-BB"></a>若人信解随顺不逆，<a id="a-BC"></a>于此十二见缚当得解脱。<a id="a-BD"></a>”</p>
  <p id="aBE">尔时，<a id="a-BF"></a>舍利弗白佛言：<a id="a-BG"></a>“世尊，<a id="a-BH"></a>恶魔于今得闻说此首楞严三昧名不？<a id="a-BI"></a>”</p>
  <p id="aBJ">佛言：<a id="a-BK"></a>“亦闻！<a id="a-BL"></a>以被缚故不能得来。<a id="a-BM"></a>”</p>
  <p id="aBN">舍利弗言：<a id="a-BO"></a>“如来何不以威神力，<a id="a-BP"></a>令魔不闻说首楞严三昧名字？<a id="a-BQ"></a>”</p>
  <p id="aBR">佛言：<a id="a-BS"></a>“且止！<a id="a-BT"></a>勿作此语。<a id="a-BU"></a>假使恒河沙等世界满中大火，<a id="a-BV"></a>为闻说此首楞严三昧，<a id="a-BW"></a>当从中过。<a id="a-BX"></a>何以故？<a id="a-BY"></a>若人但闻说首楞严三昧，<a id="a-BZ"></a>我说此人大得善利，<a id="a-Ba"></a>胜得四禅生四梵处。<a id="a-Bb"></a>舍利弗，<a id="a-Bc"></a>若使恶魔今得闻说首楞严三昧名字，<a id="a-Bd"></a>以此因缘，<a id="a-Be"></a>当得出过一切魔事。<a id="a-Bf"></a>若以被缚而得闻者，<a id="a-Bg"></a>亦当于此十二见缚而得解脱。<a id="a-Bh"></a>是故，<a id="a-Bi"></a>舍利弗，<a id="a-Bj"></a>邪见恶人入魔网者，<a id="a-Bk"></a>尚应闻此首楞严三昧，<a id="a-Bl"></a>何况净心欢喜欲闻！<a id="a-Bm"></a>”</p>
  <p id="aBn">尔时，<a id="a-Bo"></a>会中有一菩萨，<a id="a-Bp"></a>名魔界行不污，<a id="a-Bq"></a>白佛言：<a id="a-Br"></a>“唯然，<a id="a-Bs"></a>世尊，<a id="a-Bt"></a>我今当现于魔界中，<a id="a-Bu"></a>自在神力令魔得住首楞严三昧。<a id="a-Bv"></a>”</p>
  <p id="aBw">佛言：<a id="a-Bx"></a>“随意。<a id="a-By"></a>”</p>
  <p id="aBz">时魔界行不污菩萨，<a id="a-C0"></a>即于会中忽然不现，<a id="a-C1"></a>现于魔宫语恶魔言：<a id="a-C2"></a>“汝宁不闻佛说首楞严三昧，<a id="a-C3"></a>无量众生皆发阿耨多罗三藐三菩提心出汝境界，<a id="a-C4"></a>亦皆当复度脱余人出汝境界？<a id="a-C5"></a>”</p>
  <p id="aC6">魔即报言：<a id="a-C7"></a>“我闻佛说首楞严三昧名字，<a id="a-C8"></a>以被五缚不能得往，<a id="a-C9"></a>所谓两手、<a id="a-CA"></a>两足及头。<a id="a-CB"></a>”</p>
  <p id="aCC">又问恶魔：<a id="a-CD"></a>“谁系汝者？<a id="a-CE"></a>”</p>
  <p id="aCF">魔即答言：<a id="a-CG"></a>“我适发心欲往坏乱听受首楞严三昧者，<a id="a-CH"></a>即被五缚。<a id="a-CI"></a>我适复念：<a id="a-CJ"></a>‘诸佛菩萨有大威德，<a id="a-CK"></a>难可坏乱。<a id="a-CL"></a>我若往者，<a id="a-CM"></a>或当自坏，<a id="a-CN"></a>不如自住于此宫殿。<a id="a-CO"></a>’作是念已，<a id="a-CP"></a>即于五缚而得解脱。<a id="a-CQ"></a>”</p>
  <p id="aCR">菩萨答言：<a id="a-CS"></a>“如是一切凡夫忆想分别，<a id="a-CT"></a>颠倒取相是故有缚，<a id="a-CU"></a>动念戏论是故有缚，<a id="a-CV"></a>见闻觉知是故有缚，<a id="a-CW"></a>此中实无缚者、<a id="a-CX"></a>解者。<a id="a-CY"></a>所以者何？<a id="a-CZ"></a>诸法无缚本解脱故，<a id="a-Ca"></a>诸法无解本无缚故，<a id="a-Cb"></a>常解脱相无有愚痴。<a id="a-Cc"></a>如来以此法门说法，<a id="a-Cd"></a>若有众生得知此义，<a id="a-Ce"></a>欲求解脱勤心精进，<a id="a-Cf"></a>则于诸缚而得解脱。<a id="a-Cg"></a>”</p>
  <p id="aCh">时魔众中七百天女，<a id="a-Ci"></a>以天香、<a id="a-Cj"></a>华末香、<a id="a-Ck"></a>塗香及诸璎珞，<a id="a-Cl"></a>散魔界行不污菩萨，<a id="a-Cm"></a>而作是言：<a id="a-Cn"></a>“我当何时于魔境界而得解脱？<a id="a-Co"></a>”</p>
  <p id="aCp">菩萨报言：<a id="a-Cq"></a>“汝等若能不坏魔缚，<a id="a-Cr"></a>则得解脱。<a id="a-Cs"></a>云何名为魔缚？<a id="a-Ct"></a>谓六十二见。<a id="a-Cu"></a>若人不坏此诸见者，<a id="a-Cv"></a>即于魔缚而得解脱。<a id="a-Cw"></a>”</p>
  <p id="aCx">天女复言：<a id="a-Cy"></a>“云何名为不坏诸见而得解脱？<a id="a-Cz"></a>”</p>
  <p id="aD0">答言：<a id="a-D1"></a>“诸见本无所从来、<a id="a-D2"></a>去无所至，<a id="a-D3"></a>若知诸见无去来相者，<a id="a-D4"></a>即于魔缚而得解脱。<a id="a-D5"></a>诸见非有非无，<a id="a-D6"></a>若不分别有无，<a id="a-D7"></a>即于魔缚而得解脱。<a id="a-D8"></a>若无所见是为正见，<a id="a-D9"></a>如是正见无正无邪；<a id="a-DA"></a>若法无正无邪、<a id="a-DB"></a>无作无受，<a id="a-DC"></a>即于魔缚而得解脱。<a id="a-DD"></a>是诸见者，<a id="a-DE"></a>非内非外亦非中间，<a id="a-DF"></a>如是诸见亦复不念，<a id="a-DG"></a>则于魔缚而得解脱。<a id="a-DH"></a>”</p>
  <p id="aDI">七百天女闻说此法即得顺忍，<a id="a-DJ"></a>而作是言：<a id="a-DK"></a>“我等亦当于魔界中行无所污，<a id="a-DL"></a>度脱一切魔所缚者。<a id="a-DM"></a>”</p>
  <p id="aDN">尔时，<a id="a-DO"></a>魔界行不污菩萨，<a id="a-DP"></a>语恶魔言：<a id="a-DQ"></a>“汝诸眷属已发阿耨多罗三藐三菩提心，<a id="a-DR"></a>汝作何等？<a id="a-DS"></a>”</p>
  <p id="aDT">恶魔答言：<a id="a-DU"></a>“我被五缚，<a id="a-DV"></a>不知所作。<a id="a-DW"></a>”</p>
  <p id="aDX">菩萨答言：<a id="a-DY"></a>“汝发阿耨多罗三藐三菩提心，<a id="a-DZ"></a>当从此缚而得解脱。<a id="a-Da"></a>”</p>
  <p id="aDb">时诸天女慈愍魔故，<a id="a-Dc"></a>皆作是言：<a id="a-Dd"></a>“可发阿耨多罗三藐三菩提心！<a id="a-De"></a>勿于安隐生怖畏想！<a id="a-Df"></a>勿于乐中而生苦想！<a id="a-Dg"></a>勿于解脱而生缚想！<a id="a-Dh"></a>”</p>
  <p id="aDi">尔时，<a id="a-Dj"></a>恶魔生谄曲心，<a id="a-Dk"></a>而作是言：<a id="a-Dl"></a>“若汝舍离菩提心者，<a id="a-Dm"></a>我当发心。<a id="a-Dn"></a>”</p>
  <p id="aDo">时诸天女以方便力，<a id="a-Dp"></a>而谓魔言：<a id="a-Dq"></a>“我等皆已舍离此心，<a id="a-Dr"></a>汝便可发阿耨多罗三藐三菩提心！<a id="a-Ds"></a>若一菩萨发菩提心，<a id="a-Dt"></a>一切菩萨亦同是心。<a id="a-Du"></a>所以者何？<a id="a-Dv"></a>心无差别，<a id="a-Dw"></a>于诸众生心皆平等。<a id="a-Dx"></a>”</p>
  <p id="aDy">尔时，<a id="a-Dz"></a>恶魔谓魔界行不污菩萨言：<a id="a-E0"></a>“我今当发阿耨多罗三藐三菩提心，<a id="a-E1"></a>以是善根令我缚解。<a id="a-E2"></a>”说此言已，<a id="a-E3"></a>即自见身从缚得解。</p>
  <p id="aE4">时魔界行不污菩萨，<a id="a-E5"></a>以神通力放大光明，<a id="a-E6"></a>现净妙身照于魔宫，<a id="a-E7"></a>魔自见身无有威光犹如墨聚。</p>
  <p id="aE8">时魔众中二百天女深著淫欲，<a id="a-E9"></a>见此菩萨身色端正起染爱心，<a id="a-EA"></a>各作是言：<a id="a-EB"></a>“是人若能与我从事，<a id="a-EC"></a>我等皆当随顺其教。<a id="a-ED"></a>”</p>
  <p id="aEE">时此菩萨知诸天女宿缘应度，<a id="a-EF"></a>即时化作二百天子，<a id="a-EG"></a>色貌端严如身无异。<a id="a-EH"></a>又作二百宝交露台胜魔宫观，<a id="a-EI"></a>是诸天女皆自见身在此宝台，<a id="a-EJ"></a>各各自谓：<a id="a-EK"></a>“与此菩萨共相娱乐！<a id="a-EL"></a>”所愿得满，<a id="a-EM"></a>淫欲意息，<a id="a-EN"></a>皆生深心爱敬菩萨。<a id="a-EO"></a>菩萨即时随其所应而为说法，<a id="a-EP"></a>皆发阿耨多罗三藐三菩提心。</p>
  <p id="aEQ">时魔界行不污菩萨，<a id="a-ER"></a>谓恶魔言：<a id="a-ES"></a>“汝可诣佛！<a id="a-ET"></a>”</p>
  <p id="aEU">魔作是念：<a id="a-EV"></a>“我缚已解，<a id="a-EW"></a>当诣佛所坏乱说法。<a id="a-EX"></a>”</p>
  <p id="aEY">尔时，<a id="a-EZ"></a>恶魔眷属围绕行诣佛所白言：<a id="a-Ea"></a>“世尊，<a id="a-Eb"></a>勿复说是首楞严三昧。<a id="a-Ec"></a>所以者何？<a id="a-Ed"></a>说是三昧，<a id="a-Ee"></a>我身即时被五系缚。<a id="a-Ef"></a>唯愿如来更说余事！<a id="a-Eg"></a>”</p>
  <p id="aEh">时，<a id="a-Ei"></a>坚意菩萨谓恶魔言：<a id="a-Ej"></a>“谁解汝缚？<a id="a-Ek"></a>”</p>
  <p id="aEl">答言：<a id="a-Em"></a>“魔界行不污菩萨，<a id="a-En"></a>解我系缚。<a id="a-Eo"></a>”</p>
  <p id="aEp">“汝许何事而得解缚？<a id="a-Eq"></a>”</p>
  <p id="aEr">魔言：<a id="a-Es"></a>“我许发阿耨多罗三藐三菩提心。<a id="a-Et"></a>”</p>
  <p id="aEu">尔时，<a id="a-Ev"></a>佛告坚意菩萨：<a id="a-Ew"></a>“今是恶魔，<a id="a-Ex"></a>为解缚故发菩提心，<a id="a-Ey"></a>非清净意。<a id="a-Ez"></a>如是，<a id="a-F0"></a>坚意，<a id="a-F1"></a>我灭度后后五百岁，<a id="a-F2"></a>多有比丘为利养故发菩提心，<a id="a-F3"></a>非清净意。<a id="a-F4"></a>坚意，<a id="a-F5"></a>汝观首楞严三昧势力佛法威神，<a id="a-F6"></a>是诸比丘、<a id="a-F7"></a>比丘尼、<a id="a-F8"></a>优婆塞、<a id="a-F9"></a>优婆夷，<a id="a-FA"></a>以轻戏心、<a id="a-FB"></a>贪利养心、<a id="a-FC"></a>随逐他心，<a id="a-FD"></a>闻是三昧而发菩提心，<a id="a-FE"></a>我皆知此心与阿耨多罗三藐三菩提得作因缘，<a id="a-FF"></a>何况闻是首楞严三昧，<a id="a-FG"></a>能以净心发阿耨多罗三藐三菩提！<a id="a-FH"></a>当知此人于佛法中已得毕定。<a id="a-FI"></a>”</p>
  <p id="aFJ">坚意菩萨白佛言：<a id="a-FK"></a>“世尊，<a id="a-FL"></a>今此恶魔闻说首楞严三昧，<a id="a-FM"></a>为解缚故发菩提心，<a id="a-FN"></a>亦得具足佛法因缘耶？<a id="a-FO"></a>”</p>
  <p id="aFP">佛言：<a id="a-FQ"></a>“如汝所说，<a id="a-FR"></a>恶魔以闻是三昧福德因缘，<a id="a-FS"></a>及发菩提心因缘故，<a id="a-FT"></a>于未来世，<a id="a-FU"></a>得舍一切魔事、<a id="a-FV"></a>魔行、<a id="a-FW"></a>魔谄曲心、<a id="a-FX"></a>魔衰恼事，<a id="a-FY"></a>从今已后渐渐当得首楞严三昧力，<a id="a-FZ"></a>成就佛道。<a id="a-Fa"></a>”</p>
  <p id="aFb">坚意菩萨谓恶魔言：<a id="a-Fc"></a>“如来今已与汝授记。<a id="a-Fd"></a>”</p>
  <p id="aFe">魔言：<a id="a-Ff"></a>“善男子，<a id="a-Fg"></a>我今不以清净心发阿耨多罗三藐三菩提，<a id="a-Fh"></a>如来何故与我授记？<a id="a-Fi"></a>如佛言曰：<a id="a-Fj"></a>从心有业，<a id="a-Fk"></a>从业有报。<a id="a-Fl"></a>我自无心求菩提道，<a id="a-Fm"></a>如来何故与我授记？<a id="a-Fn"></a>”</p>
  <p id="aFo">时佛欲断众会疑故，<a id="a-Fp"></a>告坚意言：<a id="a-Fq"></a>“菩萨授记凡有四种。<a id="a-Fr"></a>何谓为四？<a id="a-Fs"></a>有未发心而与授记，<a id="a-Ft"></a>有适发心而与授记，<a id="a-Fu"></a>有密授记，<a id="a-Fv"></a>有得无生法忍现前授记，<a id="a-Fw"></a>是谓为四。<a id="a-Fx"></a>唯有如来能知此事，<a id="a-Fy"></a>一切声闻、<a id="a-Fz"></a>辟支佛所不能知。</p>
  <p id="aG0">“坚意，<a id="a-G1"></a>云何名为有未发心而与授记？<a id="a-G2"></a>或有众生往来五道，<a id="a-G3"></a>若在地狱、<a id="a-G4"></a>若在畜生、<a id="a-G5"></a>若在饿鬼、<a id="a-G6"></a>若在天上、<a id="a-G7"></a>若在人间，<a id="a-G8"></a>诸根猛利好乐大法。<a id="a-G9"></a>佛知是人过此若干百千万亿阿僧祇劫，<a id="a-GA"></a>当发阿耨多罗三藐三菩提心。<a id="a-GB"></a>又于若干百千万亿阿僧祇劫，<a id="a-GC"></a>行菩萨道，<a id="a-GD"></a>供养若干百千万亿那由他佛，<a id="a-GE"></a>教化若干百千万亿无量众生令住菩提。<a id="a-GF"></a>又过若干百千万亿阿僧祇劫，<a id="a-GG"></a>当得阿耨多罗三藐三菩提，<a id="a-GH"></a>号字如是，<a id="a-GI"></a>国土如是，<a id="a-GJ"></a>声闻众数寿命如是，<a id="a-GK"></a>灭后法住岁数如是。<a id="a-GL"></a>”</p>
  <p id="aGM">佛告坚意：<a id="a-GN"></a>“如来悉能了知此事复过于是，<a id="a-GO"></a>是名未发心而与授记。<a id="a-GP"></a>”</p>
  <p id="aGQ">尔时，<a id="a-GR"></a>长老摩诃迦葉，<a id="a-GS"></a>前白佛言：<a id="a-GT"></a>“从今以后，<a id="a-GU"></a>我等当于一切众生生世尊想。<a id="a-GV"></a>所以者何？<a id="a-GW"></a>我等无有如是智慧，<a id="a-GX"></a>何等众生有菩萨根，<a id="a-GY"></a>何等众生无菩萨根。<a id="a-GZ"></a>世尊，<a id="a-Ga"></a>我等不知如是事故，<a id="a-Gb"></a>或于众生生轻慢心，<a id="a-Gc"></a>则为自伤。<a id="a-Gd"></a>”</p>
  <p id="aGe">佛言：<a id="a-Gf"></a>“善哉！<a id="a-Gg"></a>善哉！<a id="a-Gh"></a>迦葉，<a id="a-Gi"></a>快说此言。<a id="a-Gj"></a>以是事故，<a id="a-Gk"></a>我经中说，<a id="a-Gl"></a>人则不应妄称量众生。<a id="a-Gm"></a>所以者何？<a id="a-Gn"></a>若妄称量于他众生，<a id="a-Go"></a>则为自伤。<a id="a-Gp"></a>唯有如来，<a id="a-Gq"></a>应量众生及与等者。<a id="a-Gr"></a>以是因缘，<a id="a-Gs"></a>若诸声闻及余菩萨，<a id="a-Gt"></a>于诸众生应生佛想。</p>
  <p id="aGu">“适发心已得授记者，<a id="a-Gv"></a>或自有人久植德本，<a id="a-Gw"></a>修习善行勤心精进，<a id="a-Gx"></a>诸根猛利好乐大法，<a id="a-Gy"></a>有大悲心普为众生求解脱道。<a id="a-Gz"></a>是人发心，<a id="a-H0"></a>即住阿惟越致，<a id="a-H1"></a>入菩萨位，<a id="a-H2"></a>堕毕定数，<a id="a-H3"></a>出过八难。<a id="a-H4"></a>如是等人适发心时，<a id="a-H5"></a>诸佛即与授阿耨多罗三藐三菩提记，<a id="a-H6"></a>名号如是，<a id="a-H7"></a>国土如是，<a id="a-H8"></a>寿命如是。<a id="a-H9"></a>如是等人，<a id="a-HA"></a>如来知心而与授记，<a id="a-HB"></a>是名发心即与授记。</p>
  <p id="aHC">“密授记者，<a id="a-HD"></a>自有菩萨未得授记，<a id="a-HE"></a>而常精勤求阿耨多罗三藐三菩提，<a id="a-HF"></a>乐种种施，<a id="a-HG"></a>乐一切施，<a id="a-HH"></a>受法坚固持戒不舍，<a id="a-HI"></a>深发庄严有大忍力，<a id="a-HJ"></a>等心众生勤行精进求诸善法，<a id="a-HK"></a>身心不懈如救头然，<a id="a-HL"></a>行念安隐能得四禅，<a id="a-HM"></a>乐求智慧行佛菩提，<a id="a-HN"></a>久行六度有成佛相。<a id="a-HO"></a>时余菩萨，<a id="a-HP"></a>天、<a id="a-HQ"></a>龙、<a id="a-HR"></a>夜叉、<a id="a-HS"></a>乾闼婆等，<a id="a-HT"></a>皆作是念：<a id="a-HU"></a>‘如此菩萨勤心精进实为希有，<a id="a-HV"></a>几时当得阿耨多罗三藐三菩提？<a id="a-HW"></a>其号云何？<a id="a-HX"></a>国土何名？<a id="a-HY"></a>声闻众数多少云何？<a id="a-HZ"></a>’佛为断此众生疑故而与授记，<a id="a-Ha"></a>普令众会皆得闻知，<a id="a-Hb"></a>唯是菩萨独不得闻。<a id="a-Hc"></a>佛神力故，<a id="a-Hd"></a>令一切众知是菩萨成佛号字、<a id="a-He"></a>国土如是、<a id="a-Hf"></a>声闻众数多少如是，<a id="a-Hg"></a>众所疑者时悉决了，<a id="a-Hh"></a>于此菩萨生世尊想。<a id="a-Hi"></a>而是菩萨，<a id="a-Hj"></a>不能自知我为得记、<a id="a-Hk"></a>为未得记。<a id="a-Hl"></a>是为菩萨密得授记。</p>
  <p id="aHm">“现前授记者，<a id="a-Hn"></a>有菩萨久集善根无不见得，<a id="a-Ho"></a>常修梵行观无我空，<a id="a-Hp"></a>于一切法得无生忍。<a id="a-Hq"></a>佛知此人功德智慧悉已具足，<a id="a-Hr"></a>则于一切天、<a id="a-Hs"></a>人、<a id="a-Ht"></a>魔、<a id="a-Hu"></a>梵、<a id="a-Hv"></a>沙门、<a id="a-Hw"></a>婆罗门大众之中，<a id="a-Hx"></a>现前授记，<a id="a-Hy"></a>作是言：<a id="a-Hz"></a>‘善男子，<a id="a-I0"></a>汝过若干百千万亿劫，<a id="a-I1"></a>当得成佛，<a id="a-I2"></a>号字如是，<a id="a-I3"></a>国土如是，<a id="a-I4"></a>声闻、<a id="a-I5"></a>众数寿命如是。<a id="a-I6"></a>’时无数人随效是人，<a id="a-I7"></a>皆发阿耨多罗三藐三菩提心。<a id="a-I8"></a>是人佛前得授记已，<a id="a-I9"></a>身升虚空高七多罗树。<a id="a-IA"></a>坚意，<a id="a-IB"></a>是名第四现前授记。<a id="a-IC"></a>”</p>
  <p id="aID">尔时，<a id="a-IE"></a>坚意菩萨白佛言：<a id="a-IF"></a>“今此会中，<a id="a-IG"></a>宁有菩萨以此四事得授记不？<a id="a-IH"></a>”</p>
  <p id="aII">佛答言：<a id="a-IJ"></a>“有。<a id="a-IK"></a>”</p>
  <p id="aIL">“世尊，<a id="a-IM"></a>谁是？<a id="a-IN"></a>”</p>
  <p id="aIO">佛言：<a id="a-IP"></a>“此师子吼王菩萨，<a id="a-IQ"></a>乐欲居士子，<a id="a-IR"></a>是未发心而得授记。<a id="a-IS"></a>如是等他方世界无数菩萨，<a id="a-IT"></a>亦未发心而得授记。<a id="a-IU"></a>复有寂灭菩萨、<a id="a-IV"></a>大德法王子菩萨、<a id="a-IW"></a>文殊师利法王子菩萨，<a id="a-IX"></a>如是无量诸菩萨等，<a id="a-IY"></a>适发心时即与授记，<a id="a-IZ"></a>皆住阿惟越致地中。<a id="a-Ia"></a>是中复有智勇菩萨、<a id="a-Ib"></a>益意菩萨，<a id="a-Ic"></a>如是无量诸菩萨等，<a id="a-Id"></a>密与授记。<a id="a-Ie"></a>坚意，<a id="a-If"></a>我及弥勒贤劫千菩萨，<a id="a-Ig"></a>皆得无生法忍，<a id="a-Ih"></a>现前授记。<a id="a-Ii"></a>”</p>
  <p id="aIj">坚意菩萨白佛言：<a id="a-Ik"></a>“希有世尊！<a id="a-Il"></a>菩萨所行不可思议，<a id="a-Im"></a>授记亦不可思议，<a id="a-In"></a>一切声闻、<a id="a-Io"></a>诸辟支佛尚不能知，<a id="a-Ip"></a>况余众生？<a id="a-Iq"></a>”</p>
  <p id="aIr">佛言：<a id="a-Is"></a>“坚意，<a id="a-It"></a>菩萨所行所发，<a id="a-Iu"></a>精进威神势力不可思议。<a id="a-Iv"></a>”</p>
  <p id="aIw">尔时，<a id="a-Ix"></a>魔界行不污菩萨所化天女，<a id="a-Iy"></a>令发阿耨多罗三藐三菩提心者，<a id="a-Iz"></a>各以天华散于佛上，<a id="a-J0"></a>白佛言：<a id="a-J1"></a>“世尊，<a id="a-J2"></a>我等不乐密得授记，<a id="a-J3"></a>我等愿得无生法忍，<a id="a-J4"></a>现前授记。<a id="a-J5"></a>唯愿世尊，<a id="a-J6"></a>于今与我授阿耨多罗三藐三菩提记。<a id="a-J7"></a>”</p>
  <p id="aJ8">佛时微笑，<a id="a-J9"></a>口出种种妙色光明，<a id="a-JA"></a>照诸世界，<a id="a-JB"></a>还从顶入。</p>
  <p id="aJC">阿难白佛言：<a id="a-JD"></a>“世尊，<a id="a-JE"></a>何因故笑？<a id="a-JF"></a>”</p>
  <p id="aJG">佛告阿难：<a id="a-JH"></a>“汝今见是二百天女合掌敬礼如来者不？<a id="a-JI"></a>”</p>
  <p id="aJJ">“已见，<a id="a-JK"></a>世尊。<a id="a-JL"></a>”</p>
  <p id="aJM">“阿难，<a id="a-JN"></a>是诸天女，<a id="a-JO"></a>已曾于昔五百佛所深种善根，<a id="a-JP"></a>从是已去当复供养无数诸佛，<a id="a-JQ"></a>过七百阿僧祇劫已，<a id="a-JR"></a>皆得成佛，<a id="a-JS"></a>号曰净王。<a id="a-JT"></a>阿难，<a id="a-JU"></a>是诸天女命终之后得转女身，<a id="a-JV"></a>皆当生于兜率天上供养奉事弥勒菩萨。<a id="a-JW"></a>”</p>
  <p id="aJX">尔时，<a id="a-JY"></a>恶魔闻诸天女得授记已，<a id="a-JZ"></a>白佛言：<a id="a-Ja"></a>“世尊，<a id="a-Jb"></a>我今自于所有眷属不得自在，<a id="a-Jc"></a>以闻说是首楞严三昧故，<a id="a-Jd"></a>况余闻者！<a id="a-Je"></a>若人得闻首楞严三昧，<a id="a-Jf"></a>即得毕定住佛法中。<a id="a-Jg"></a>”</p>
  <p id="aJh">尔时，<a id="a-Ji"></a>天女以无怯心语恶魔言：<a id="a-Jj"></a>“汝勿大愁！<a id="a-Jk"></a>我等今者不出汝界。<a id="a-Jl"></a>所以者何？<a id="a-Jm"></a>魔界如即是佛界如，<a id="a-Jn"></a>魔界如、<a id="a-Jo"></a>佛界如不二不别，<a id="a-Jp"></a>我等不离是如。<a id="a-Jq"></a>魔界相即是佛界相，<a id="a-Jr"></a>魔界法、<a id="a-Js"></a>佛界法不二不别，<a id="a-Jt"></a>我等于此法相不出不过。<a id="a-Ju"></a>魔界无有定法可示，<a id="a-Jv"></a>佛界亦无定法可示，<a id="a-Jw"></a>魔界、<a id="a-Jx"></a>佛界不二不别，<a id="a-Jy"></a>我等于此法相不出不过。<a id="a-Jz"></a>是故当知，<a id="a-K0"></a>一切诸法无有决定，<a id="a-K1"></a>无决定故，<a id="a-K2"></a>无有眷属，<a id="a-K3"></a>无非眷属。<a id="a-K4"></a>”</p>
  <p id="aK5">尔时，<a id="a-K6"></a>恶魔忧愁苦恼欲还天上。<a id="a-K7"></a>魔界行不污菩萨谓恶魔言：<a id="a-K8"></a>“汝欲何去？<a id="a-K9"></a>”</p>
  <p id="aKA">魔言：<a id="a-KB"></a>“我今欲还所住宫殿。<a id="a-KC"></a>”</p>
  <p id="aKD">菩萨谓言：<a id="a-KE"></a>“不离是众即是汝宫殿。<a id="a-KF"></a>”</p>
  <p id="aKG">尔时，<a id="a-KH"></a>恶魔即自见身处本宫殿。<a id="a-KI"></a>菩萨语言：<a id="a-KJ"></a>“汝见何等？<a id="a-KK"></a>”</p>
  <p id="aKL">恶魔答言：<a id="a-KM"></a>“我自见身处本宫殿，<a id="a-KN"></a>好林园池是我所有。<a id="a-KO"></a>”</p>
  <p id="aKP">菩萨语言：<a id="a-KQ"></a>“汝今可以奉上如来。<a id="a-KR"></a>”</p>
  <p id="aKS">魔言：<a id="a-KT"></a>“可尔。<a id="a-KU"></a>”适作是语，<a id="a-KV"></a>即见如来、<a id="a-KW"></a>声闻、<a id="a-KX"></a>菩萨，<a id="a-KY"></a>一切大众皆在其中说首楞严三昧。</p>
  <p id="aKZ">尔时，<a id="a-Ka"></a>阿难白佛言：<a id="a-Kb"></a>“世尊，<a id="a-Kc"></a>佛所住处说首楞严三昧；<a id="a-Kd"></a>有施食已，<a id="a-Ke"></a>佛得成道。<a id="a-Kf"></a>此二施主，<a id="a-Kg"></a>何者福多？<a id="a-Kh"></a>”</p>
  <p id="aKi">佛言：<a id="a-Kj"></a>“阿难，<a id="a-Kk"></a>施佛食已，<a id="a-Kl"></a>佛成阿耨多罗三藐三菩提，<a id="a-Km"></a>食已转法轮，<a id="a-Kn"></a>食已说首楞严三昧，<a id="a-Ko"></a>此三食福无有差别。<a id="a-Kp"></a>阿难，<a id="a-Kq"></a>我于何处得阿耨多罗三藐三菩提，<a id="a-Kr"></a>当知其处即是金刚，<a id="a-Ks"></a>过去、<a id="a-Kt"></a>未来、<a id="a-Ku"></a>现在诸佛，<a id="a-Kv"></a>皆于其中得成佛道；<a id="a-Kw"></a>随所住处说首楞严三昧等无差别，<a id="a-Kx"></a>及有读诵书写之处亦复如是。<a id="a-Ky"></a>阿难，<a id="a-Kz"></a>施佛食已，<a id="a-L0"></a>初转法轮；<a id="a-L1"></a>若有法师得施食已，<a id="a-L2"></a>读诵说是首楞严三昧。<a id="a-L3"></a>此二施福，<a id="a-L4"></a>等无有异。<a id="a-L5"></a>又复阿难，<a id="a-L6"></a>佛住精舍，<a id="a-L7"></a>以十八种神通变化度脱众生；<a id="a-L8"></a>复有精舍，<a id="a-L9"></a>于中读诵说是首楞严三昧。<a id="a-LA"></a>此二施处，<a id="a-LB"></a>其福不异。<a id="a-LC"></a>”</p>
  <p id="aLD">尔时，<a id="a-LE"></a>阿难语恶魔言：<a id="a-LF"></a>“汝得大利，<a id="a-LG"></a>能以宫殿施佛令住。<a id="a-LH"></a>”</p>
  <p id="aLI">魔言：<a id="a-LJ"></a>“是魔界行不污菩萨恩力所致。<a id="a-LK"></a>”</p>
  <p id="aLL">坚意菩萨白佛言：<a id="a-LM"></a>“世尊，<a id="a-LN"></a>是魔界行不污菩萨，<a id="a-LO"></a>住首楞严三昧，<a id="a-LP"></a>神力自在乃如是乎？<a id="a-LQ"></a>”</p>
  <p id="aLR">佛言：<a id="a-LS"></a>“坚意，<a id="a-LT"></a>如汝所说。<a id="a-LU"></a>今此菩萨住是三昧，<a id="a-LV"></a>能以神力随意自在，<a id="a-LW"></a>示现一切行魔界行，<a id="a-LX"></a>而能不为魔行所污；<a id="a-LY"></a>与诸天女现相娱乐，<a id="a-LZ"></a>而实不受淫欲恶法。<a id="a-La"></a>是善男子，<a id="a-Lb"></a>住首楞严三昧，<a id="a-Lc"></a>现入魔宫而身不离于佛会，<a id="a-Ld"></a>现行魔界游戏娱乐而以佛法教化众生。<a id="a-Le"></a>”</p>
 </body>
</html>