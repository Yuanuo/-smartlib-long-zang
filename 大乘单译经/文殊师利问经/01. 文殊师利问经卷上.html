<!doctype html>
<html id="z3IBU1qV4" data-ver="1649">
 <head>
  <meta charset="utf-8">
  <meta author="僧伽婆罗">
  <meta library="龙藏">
  <meta catalog="大乘单译经">
  <meta period="梁">
 </head>
 <body>
  <h1 id="a1">文殊师利问经卷上</h1>
  <h2 id="a2">序品第一</h2>
  <p id="a3">如是我闻。<a id="a-4"></a>一时佛住王舍城耆阇崛山中。<a id="a-5"></a>与大比丘众一千三百五十人俱。<a id="a-6"></a>皆是阿罗汉诸漏已尽无复烦恼。<a id="a-7"></a>身心自在心善解脱慧善解脱。<a id="a-8"></a>调伏诸根摩诃那伽。<a id="a-9"></a>所作已办可作已办。<a id="a-A"></a>舍于重担已到自事义。<a id="a-B"></a>有使已尽。<a id="a-C"></a>正智善解脱到一切心自在。</p>
  <p id="aD">其名曰长老阿若憍陈如(此言已知陈如姓也)舍利弗大目揵连(此言罗茯根其父好啖此物因以为名)摩诃迦葉离婆多(此言常作声)须婆吼(此言善脾)阿难陀(此言大欢喜)如是等一千三百五十阿罗汉。<a id="a-E"></a>复有一千三百凡夫比丘众。</p>
  <p id="aF">复有金刚菩萨。<a id="a-G"></a>大势至菩萨。<a id="a-H"></a>观世音菩萨。<a id="a-I"></a>大德勇猛菩萨。<a id="a-J"></a>无尽意菩萨。<a id="a-K"></a>大意菩萨。<a id="a-L"></a>文殊师利童子菩萨。<a id="a-M"></a>如是等无数菩萨摩诃萨。</p>
  <p data-pb></p>
  <h2 id="aN">菩萨戒品第二</h2>
  <p id="aO">文殊师利白佛言。<a id="a-P"></a>世尊。<a id="a-Q"></a>我今欲问世尊。<a id="a-R"></a>胜语世间菩萨戒。<a id="a-S"></a>愿为我说我当谛听。<a id="a-T"></a>佛告文殊师利。<a id="a-U"></a>我今当说汝善谛听。<a id="a-V"></a>不杀众生。<a id="a-W"></a>不盗他财物。<a id="a-X"></a>不非梵行。<a id="a-Y"></a>不起妄语。<a id="a-Z"></a>不饮酒。<a id="a-a"></a>如是当忆。<a id="a-b"></a>不歌舞倡伎。<a id="a-c"></a>不着花香持天冠等。<a id="a-d"></a>不坐卧高广大床。<a id="a-e"></a>不过中食。<a id="a-f"></a>若行此事不成就三乘。<a id="a-g"></a>何以故。<a id="a-h"></a>以有犯故。<a id="a-i"></a>发长二指当剃。<a id="a-j"></a>或二月日若短而剃。<a id="a-k"></a>是无学菩萨。<a id="a-l"></a>若过二指亦是无学菩萨。<a id="a-m"></a>爪不得长。<a id="a-n"></a>得如一[麩-夫+黃]麦。<a id="a-o"></a>何以故。<a id="a-p"></a>为搔痒故。<a id="a-q"></a>若如此者是分别菩萨。<a id="a-r"></a>为供养佛法僧并般若波罗蜜。<a id="a-s"></a>及父母兄弟。<a id="a-t"></a>得畜财物为起寺舍为造像为布施。<a id="a-u"></a>若有此因缘。<a id="a-v"></a>得受金银财物无有罪过。<a id="a-w"></a>若食抟当如鸡卵大。<a id="a-x"></a>正食时无因缘不得看他是分别菩萨。<a id="a-y"></a>不得卖买。<a id="a-z"></a>受他施物。<a id="a-10"></a>不得货卖。<a id="a-11"></a>若施至亿万亦皆应受。<a id="a-12"></a>何以故。<a id="a-13"></a>有因缘故。<a id="a-14"></a>不以自身作恶。<a id="a-15"></a>亦不教他。<a id="a-16"></a>不得为利养故赞叹他人。<a id="a-17"></a>若为己杀不得啖。<a id="a-18"></a>若肉如材木已自腐烂欲食得食。<a id="a-19"></a>文殊师利若欲啖肉者。<a id="a-1A"></a>当说此咒。</p>
  <p id="a1B">多侄咃(此言如是)阿捺摩阿捺摩(此言无我无我)阿视婆多阿视婆多(此言无寿命无寿命)那舍那舍(此言失失)陀呵陀呵(此言烧烧)婆弗婆弗(此言破破)僧柯栗多弭(此言有为)莎呵(此言除杀去)</p>
  <p id="a1C">此咒三说乃得啖肉饭亦不应食。<a id="a-1D"></a>何以故。<a id="a-1E"></a>若无思惟饭不应食故何咒当啖肉。</p>
  <p id="a1F">尔时文殊师利复白佛言。<a id="a-1G"></a>世尊。<a id="a-1H"></a>若得食肉者。<a id="a-1I"></a>象龟经大云经指鬘经楞伽经等诸经。<a id="a-1J"></a>何故悉断。<a id="a-1K"></a>佛告文殊师利。<a id="a-1L"></a>如深广江不见彼岸。<a id="a-1M"></a>若无因缘则不得渡。<a id="a-1N"></a>若有因缘汝当渡不。<a id="a-1O"></a>文殊师利白佛言。<a id="a-1P"></a>世尊。<a id="a-1Q"></a>我当渡我当渡。<a id="a-1R"></a>或以船或以筏或以余物。<a id="a-1S"></a>佛复告文殊师利。<a id="a-1T"></a>以众生无慈悲力怀杀害意。<a id="a-1U"></a>为此因缘故断食肉。<a id="a-1V"></a>文殊师利。<a id="a-1W"></a>有众生乐粪扫衣。<a id="a-1X"></a>我说粪扫衣。<a id="a-1Y"></a>如是乞食。<a id="a-1Z"></a>树下坐露地坐阿兰若冢间。<a id="a-1a"></a>一食过时不食。<a id="a-1b"></a>遇得住处三衣等。<a id="a-1c"></a>为教化彼我说头陀。<a id="a-1d"></a>如是文殊师利。<a id="a-1e"></a>若众生有杀害心。<a id="a-1f"></a>为彼心故当生无数罪过。<a id="a-1g"></a>是故我断肉。<a id="a-1h"></a>若能不怀害心。<a id="a-1i"></a>大慈悲心为教化一切众生故无有过罪。<a id="a-1j"></a>不得啖蒜。<a id="a-1k"></a>若有因缘得啖。<a id="a-1l"></a>若合药治病则得用。<a id="a-1m"></a>不得饮酒。<a id="a-1n"></a>若合药医师所说多药相和。<a id="a-1o"></a>少酒多药得用。<a id="a-1p"></a>不得服油及涂身等。<a id="a-1q"></a>若有因缘得用。<a id="a-1r"></a>得用乳酪生酥熟酥醍醐。<a id="a-1s"></a>我先啖乳糜。<a id="a-1t"></a>为风痰冷故。<a id="a-1u"></a>佛说此祇夜。</p>
  <p id="a1v">若身覆是善　　心口覆亦然</p>
  <p id="a1w">一切处所覆　　菩萨所应行</p>
  <p id="a1x">佛告文殊师利。<a id="a-1y"></a>有三十五大供养。<a id="a-1z"></a>是菩萨摩诃萨应知。<a id="a-20"></a>然灯烧香涂身涂地香末香。<a id="a-21"></a>袈裟及伞。<a id="a-22"></a>若龙子幡并诸余幡。<a id="a-23"></a>螺鼓大鼓铃盘舞歌以卧具。<a id="a-24"></a>或三节鼓腰鼓节鼓并及截鼓。<a id="a-25"></a>曼陀罗花持地洒地贯花悬缯。<a id="a-26"></a>饭水浆饮可食可啖。<a id="a-27"></a>及以可味香和槟榔杨枝浴香。<a id="a-28"></a>并及澡豆。<a id="a-29"></a>此谓大供养。</p>
  <p id="a2A">佛告文殊师利。<a id="a-2B"></a>有二十六邪见。<a id="a-2C"></a>是菩萨摩诃萨应离。<a id="a-2D"></a>杀马祠火。<a id="a-2E"></a>杀人祀火。<a id="a-2F"></a>一时射四方。<a id="a-2G"></a>杀马四千头。<a id="a-2H"></a>去除五藏。<a id="a-2I"></a>内以七宝施婆罗门。<a id="a-2J"></a>杀人内宝亦如是。<a id="a-2K"></a>箭射四方齐箭至处。<a id="a-2L"></a>布满七宝施婆罗门。<a id="a-2M"></a>走马四方穷其所至。<a id="a-2N"></a>布以七宝施婆罗门。<a id="a-2O"></a>随此箭马所极之处。<a id="a-2P"></a>满中众生皆悉杀害。<a id="a-2Q"></a>聚积杂物一切烧尽。<a id="a-2R"></a>一切天神悉皆当礼。<a id="a-2S"></a>一切林树悉皆当礼。<a id="a-2T"></a>一切山神悉皆当礼。<a id="a-2U"></a>古昔居处悉皆当礼。<a id="a-2V"></a>诸有大树悉皆当礼。<a id="a-2W"></a>诸杂神像悉皆当礼。<a id="a-2X"></a>摩醯首罗毗纽拘摩勒。<a id="a-2Y"></a>梵天阎罗王。<a id="a-2Z"></a>能毗沙门因陀罗酒天女割多耶尼独伽舌陀遮文持优摩罗。<a id="a-2a"></a>与邪见相似。<a id="a-2b"></a>是等可舍不应礼拜。<a id="a-2c"></a>文殊师利。<a id="a-2d"></a>我不说此以为功德。<a id="a-2e"></a>佛说此祇夜。</p>
  <p id="a2f">如上二十六　　悉是邪归依</p>
  <p id="a2g">非胜非安隐　　不得脱众苦</p>
  <p id="a2h">若依佛法僧　　及以四圣谛</p>
  <p id="a2i">胜安隐归依　　一切苦解脱</p>
  <p id="a2j">彼先邪见相传说此功德。<a id="a-2k"></a>杀马功德。<a id="a-2l"></a>杀人功德。<a id="a-2m"></a>射方功德。<a id="a-2n"></a>走马功德。<a id="a-2o"></a>杀一切众生功德。<a id="a-2p"></a>实非功德。<a id="a-2q"></a>若生一念慈悲心。<a id="a-2r"></a>功德广大不可思议。<a id="a-2s"></a>文殊师利。<a id="a-2t"></a>此是菩萨所行。</p>
  <p id="a2u">尔时文殊师利白佛言。<a id="a-2v"></a>世尊。<a id="a-2w"></a>我欲问如来应供正遍知。<a id="a-2x"></a>未来诸菩萨诸行。<a id="a-2y"></a>如来若许我今当问。<a id="a-2z"></a>佛告文殊师利。<a id="a-30"></a>随意所问。<a id="a-31"></a>文殊师利白佛言。<a id="a-32"></a>四众于何时中不得作声。<a id="a-33"></a>或身口木石及诸余声。<a id="a-34"></a>佛告文殊师利。<a id="a-35"></a>于六时不得。<a id="a-36"></a>礼佛时。<a id="a-37"></a>听法时。<a id="a-38"></a>众和合时。<a id="a-39"></a>乞食时。<a id="a-3A"></a>正食时。<a id="a-3B"></a>大小便时。<a id="a-3C"></a>文殊师利白佛。<a id="a-3D"></a>何故于是时不得作声。<a id="a-3E"></a>佛告文殊师利。<a id="a-3F"></a>于是时有诸天来。<a id="a-3G"></a>彼诸天。<a id="a-3H"></a>常清净心无染心空心。<a id="a-3I"></a>随波罗蜜心观佛法心。<a id="a-3J"></a>以彼声故令心不定。<a id="a-3K"></a>以不定故悉皆还去。<a id="a-3L"></a>以诸天去故诸恶鬼来。<a id="a-3M"></a>作不饶益不安隐事。<a id="a-3N"></a>彼人于此生诸灾患。<a id="a-3O"></a>人民饥饿更相侵犯。<a id="a-3P"></a>是故殊师利。<a id="a-3Q"></a>文应寂静礼佛应供正遍知佛说此祇夜。</p>
  <p id="a3R">不作身口声　　木石余音声</p>
  <p id="a3S">寂静礼佛者　　如来所赞叹</p>
  <p data-pb></p>
  <h2 id="a3T">不可思议品第三</h2>
  <p id="a3U">尔时文殊师利白佛言。<a id="a-3V"></a>世尊。<a id="a-3W"></a>我当更问愿佛解说。<a id="a-3X"></a>佛告文殊。<a id="a-3Y"></a>随意所问。<a id="a-3Z"></a>文殊师利白佛言。<a id="a-3a"></a>世尊。<a id="a-3b"></a>如来何故入于涅槃。<a id="a-3c"></a>佛告文殊师利。<a id="a-3d"></a>我不入涅槃。<a id="a-3e"></a>何以故。<a id="a-3f"></a>由众生故。<a id="a-3g"></a>文殊师利。<a id="a-3h"></a>如琉璃珠清净无垢。<a id="a-3i"></a>若值白物青黄赤物。<a id="a-3j"></a>此琉璃珠则随物色。<a id="a-3k"></a>琉璃无心令见异色。<a id="a-3l"></a>文殊师利。<a id="a-3m"></a>如来亦尔。<a id="a-3n"></a>或有众生见佛涅槃转法轮。<a id="a-3o"></a>见降众魔。<a id="a-3p"></a>见并现神通大小便利。<a id="a-3q"></a>或食或眠或行或笑。<a id="a-3r"></a>如众生意悉见。<a id="a-3s"></a>如来如是。<a id="a-3t"></a>文殊师利。<a id="a-3u"></a>如虚空无色而色于中现。<a id="a-3v"></a>虚空无取亦取诸色。<a id="a-3w"></a>虚空无意而生忆想。<a id="a-3x"></a>虚空无处为众生处。<a id="a-3y"></a>虚空无堕而堕依虚空。<a id="a-3z"></a>如来法身非是秽身非血肉身。<a id="a-40"></a>是金刚身是不破身。<a id="a-41"></a>不可破身无譬喻身。<a id="a-42"></a>而能示现一切诸色。<a id="a-43"></a>以智慧金刚身现为碎身。<a id="a-44"></a>文殊师利。<a id="a-45"></a>若佛不涅槃。<a id="a-46"></a>世间不知佛是法身。<a id="a-47"></a>非金刚是碎是金刚不碎。<a id="a-48"></a>何以故。<a id="a-49"></a>如来慧身示现涅槃非真涅槃。<a id="a-4A"></a>以方便故说入涅槃。<a id="a-4B"></a>文殊师利。<a id="a-4C"></a>涅槃者多义。<a id="a-4D"></a>大者非涅槃。<a id="a-4E"></a>名涅槃者无识。<a id="a-4F"></a>大乘涅槃。<a id="a-4G"></a>是说大般涅槃。<a id="a-4H"></a>小涅槃者。<a id="a-4I"></a>如缘觉声闻涅槃。<a id="a-4J"></a>大者非涅槃。<a id="a-4K"></a>涅槃如虚空故。<a id="a-4L"></a>小者是自业非他业。<a id="a-4M"></a>是故说小涅槃。<a id="a-4N"></a>涅槃者下义。<a id="a-4O"></a>我说死名涅槃。<a id="a-4P"></a>如来不死。<a id="a-4Q"></a>何以故。<a id="a-4R"></a>声闻尚不生老死。<a id="a-4S"></a>不忧悲苦恼。<a id="a-4T"></a>何况如来法身不可思议身。<a id="a-4U"></a>不生身不灭身不烧身。<a id="a-4V"></a>彼长寿诸天见如来入涅槃悲伤恋慕。<a id="a-4W"></a>堪种般若波罗蜜。<a id="a-4X"></a>亦堪种声闻缘觉菩萨因缘。<a id="a-4Y"></a>佛说此祇夜。</p>
  <p id="a4Z">如来金刚身　　今日已破坏</p>
  <p id="a4a">此身尚破碎　　何况羸力者</p>
  <p id="a4b">以此生悲恋　　疾当得法身</p>
  <p id="a4c">以是故如来　　示现涅槃相</p>
  <p id="a4d">如来妙法身　　非可见闻法</p>
  <p id="a4e">不生亦不灭　　不可得思议</p>
  <p id="a4f">于此众中大意菩萨。<a id="a-4g"></a>说此祇夜。</p>
  <p id="a4h">如来不涅槃　　涅槃非如来</p>
  <p id="a4i">亦非心意识　　离有无相故</p>
  <p id="a4j">若人见牟尼　　永离于生死</p>
  <p id="a4k">得成无所执　　不着彼此故</p>
  <p id="a4l">文殊师利白佛言。<a id="a-4m"></a>世尊。<a id="a-4n"></a>若如来无心意识。<a id="a-4o"></a>云何当作众生事。<a id="a-4p"></a>未来众生当有此疑。<a id="a-4q"></a>佛告文殊师利。<a id="a-4r"></a>如虚空无心意识。<a id="a-4s"></a>亦为一切众生处。<a id="a-4t"></a>四大无心意识。<a id="a-4u"></a>为一切众生所依。<a id="a-4v"></a>日月无心意识。<a id="a-4w"></a>光照一切众生。<a id="a-4x"></a>树木无心意识。<a id="a-4y"></a>能与众生花果。<a id="a-4z"></a>如是文殊师利。<a id="a-50"></a>有摩尼珠名随一切众生意。<a id="a-51"></a>生于海中安置幢上随人所乐。<a id="a-52"></a>金银琉璃真珠等物。<a id="a-53"></a>从摩尼珠出能长养寿命。<a id="a-54"></a>摩尼珠者无心意识。<a id="a-55"></a>随众生意而无损减。<a id="a-56"></a>若此世间一切消尽当往余方。<a id="a-57"></a>珠若未堕大海不干。<a id="a-58"></a>文殊师利。<a id="a-59"></a>如来如是。<a id="a-5A"></a>作一切众生事如来不灭。<a id="a-5B"></a>何以故。<a id="a-5C"></a>如来无心意识故。<a id="a-5D"></a>佛说此祇夜。</p>
  <p id="a5E">佛无心意识　　作一切众事</p>
  <p id="a5F">如来不思议　　能信者亦然</p>
  <p id="a5G">尔时文殊师利赞叹如来。<a id="a-5H"></a>说此祇夜。</p>
  <p id="a5I">我礼一切佛　　调御无等双</p>
  <p id="a5J">丈六身法身　　亦礼于佛塔</p>
  <p id="a5K">生处得道处　　法轮涅槃处</p>
  <p id="a5L">行住坐卧处　　一切皆悉礼</p>
  <p id="a5M">诸佛不思议　　妙法亦如是</p>
  <p id="a5N">能信及果报　　亦不可思议</p>
  <p id="a5O">能以此祇夜　　赞叹如来者</p>
  <p id="a5P">于千万亿劫　　不堕诸恶趣</p>
  <p id="a5Q">佛言。<a id="a-5R"></a>文殊师利。<a id="a-5S"></a>善哉善哉。<a id="a-5T"></a>如来不可量不可思议。<a id="a-5U"></a>即说祇夜言。</p>
  <p id="a5V">佛生甘蔗姓　　灭已不更生</p>
  <p id="a5W">若人归依佛　　不畏地狱苦</p>
  <p id="a5X">佛生甘蔗姓　　灭已不更生</p>
  <p id="a5Y">若人归依佛　　不畏饿鬼苦</p>
  <p id="a5Z">佛生甘蔗姓　　灭已不更生</p>
  <p id="a5a">若人归依佛　　不畏畜生苦</p>
  <p data-pb></p>
  <h2 id="a5b">无我品第四</h2>
  <p id="a5c">文殊师利白佛言。<a id="a-5d"></a>世尊。<a id="a-5e"></a>未来众生当说有我遍一切处。<a id="a-5f"></a>何以故。<a id="a-5g"></a>一切行故。<a id="a-5h"></a>出过三世。<a id="a-5i"></a>苦乐嗔爱悉是我相。<a id="a-5j"></a>世尊。<a id="a-5k"></a>外道计我其意如是。<a id="a-5l"></a>佛告文殊师利。<a id="a-5m"></a>譬如磁石吸一切铁屑。<a id="a-5n"></a>为铁屑。<a id="a-5o"></a>是我磁石是我。<a id="a-5p"></a>若汝当说铁屑非我磁石非我。<a id="a-5q"></a>是则非遍。<a id="a-5r"></a>若磁石铁屑悉是我者。<a id="a-5s"></a>云何以我而自吸我。<a id="a-5t"></a>又亦不遍。<a id="a-5u"></a>何以故。<a id="a-5v"></a>自吸其身故。<a id="a-5w"></a>所有色一切是四大一切无常。<a id="a-5x"></a>若无常不真实。<a id="a-5y"></a>若不真实不谛。<a id="a-5z"></a>若不谛无处。<a id="a-60"></a>无处故无我。<a id="a-61"></a>文殊师利。<a id="a-62"></a>犹如老人于夜中坐。<a id="a-63"></a>自捉两膝说如是言。<a id="a-64"></a>那得有此两小儿耶。<a id="a-65"></a>若此老人身中有我。<a id="a-66"></a>云何不识自膝谓是小儿。<a id="a-67"></a>以是事故实无有我。<a id="a-68"></a>是邪见人于无处横执。<a id="a-69"></a>譬如见焰而生水想。<a id="a-6A"></a>实无有水。<a id="a-6B"></a>以眼乱故。<a id="a-6C"></a>如是非我横生我想。<a id="a-6D"></a>是闇惑邪见非正见也。</p>
  <p id="a6E">若我遍一切处则遍行五道。<a id="a-6F"></a>人天是乐。<a id="a-6G"></a>地狱饿鬼畜生是苦。<a id="a-6H"></a>若我遍一切处。<a id="a-6I"></a>我受地狱苦则人天亦应苦。<a id="a-6J"></a>乐者由善业得。<a id="a-6K"></a>苦者由恶业得。<a id="a-6L"></a>乐者生染。<a id="a-6M"></a>苦者生嗔。<a id="a-6N"></a>或有勇健或有怖畏。<a id="a-6O"></a>如是异相故知不遍。<a id="a-6P"></a>我不说此是真实思惟。<a id="a-6Q"></a>若我过三世者。<a id="a-6R"></a>过去已没如灯已灭。<a id="a-6S"></a>未来未到如未来灯。<a id="a-6T"></a>现在不停犹如流水。<a id="a-6U"></a>我非过去非未来非现在无时节。<a id="a-6V"></a>何以故。<a id="a-6W"></a>过时节故。<a id="a-6X"></a>若无时则无数。<a id="a-6Y"></a>以无数故亦无有我。<a id="a-6Z"></a>何以故。<a id="a-6a"></a>以可分故。<a id="a-6b"></a>阿者离我声。<a id="a-6c"></a>多者不破。<a id="a-6d"></a>么者灭憍慢。<a id="a-6e"></a>又阿者真实离我。<a id="a-6f"></a>真实离我故两过说阿。<a id="a-6g"></a>是故文殊师利。<a id="a-6h"></a>分别字故定无有我。<a id="a-6i"></a>佛说此祇夜。</p>
  <p id="a6j">磁石吸铁屑　　二种谁是我</p>
  <p id="a6k">不遍及自吸　　决定无我故</p>
  <p id="a6l">如渴人见焰　　非水生水想</p>
  <p id="a6m">邪见横执我　　其事亦复然</p>
  <p id="a6n">分别于阿字　　定知无有我</p>
  <p data-pb></p>
  <h2 id="a6o">涅槃品第五</h2>
  <p id="a6p">尔时文殊师利白佛言。<a id="a-6q"></a>世尊。<a id="a-6r"></a>涅槃者。<a id="a-6s"></a>声闻缘觉凡夫不能分别。<a id="a-6t"></a>唯如来正遍知之所能说。<a id="a-6u"></a>佛言。<a id="a-6v"></a>文殊师利。<a id="a-6w"></a>涅槃不灭。<a id="a-6x"></a>何以故。<a id="a-6y"></a>无断烦恼故无所到处。<a id="a-6z"></a>何以故。<a id="a-70"></a>以无处故。<a id="a-71"></a>到者得义。<a id="a-72"></a>无到故无得。<a id="a-73"></a>何以故。<a id="a-74"></a>无苦乐故。<a id="a-75"></a>无断不断无常不常。<a id="a-76"></a>佛说此祇夜。</p>
  <p id="a77">不断不灭　　不生不起　　不堕不落</p>
  <p id="a78">不行不住</p>
  <p id="a79">常住涅槃不断不常相。<a id="a-7A"></a>何以故。<a id="a-7B"></a>无生死故。<a id="a-7C"></a>文殊师利我尚不见生死。<a id="a-7D"></a>何况当见生死过患。<a id="a-7E"></a>文殊师利。<a id="a-7F"></a>我尚不见涅槃。<a id="a-7G"></a>何况见涅槃功德。<a id="a-7H"></a>佛说此祇夜。</p>
  <p id="a7I">若见有一法　　余法悉应见</p>
  <p id="a7J">以一法空故　　一切法亦空</p>
  <p id="a7K">文殊师利。<a id="a-7L"></a>当知诸法空。<a id="a-7M"></a>若不灭则不生。<a id="a-7N"></a>若不断则不灭。<a id="a-7O"></a>若不常则不生。<a id="a-7P"></a>无烦恼可断故是故不灭。<a id="a-7Q"></a>无烦恼处故是故不生。</p>
  <p id="a7R">佛复告文殊师利。<a id="a-7S"></a>无障碍故不灭。<a id="a-7T"></a>不灭故无障碍。<a id="a-7U"></a>生善不善无记故不障碍。<a id="a-7V"></a>文殊师利。<a id="a-7W"></a>是说涅槃。<a id="a-7X"></a>佛说此祇夜。</p>
  <p id="a7Y">不灭不到　　不断不常　　不障不碍</p>
  <p id="a7Z">是说涅槃</p>
  <p id="a7a">佛告文殊师利常住涅槃。<a id="a-7b"></a>无日月星宿地水火风。<a id="a-7c"></a>无昼夜数量。<a id="a-7d"></a>无色无形无老病死。<a id="a-7e"></a>无年岁无所作。<a id="a-7f"></a>是常是恒离众苦业。<a id="a-7g"></a>如是涅槃善人所说。<a id="a-7h"></a>佛说此祇夜。</p>
  <p id="a7i">彼无有日月　　星宿及四大</p>
  <p id="a7j">昼夜与量数　　形色及虚空</p>
  <p id="a7k">亦无老病死　　年岁诸所作</p>
  <p id="a7l">已断生死本　　是常亦是恒</p>
  <p id="a7m">如是涅槃相　　善人之所说</p>
  <p id="a7n">文殊师利白佛言。<a id="a-7o"></a>世尊。<a id="a-7p"></a>有诸外道。<a id="a-7q"></a>说世间空又说不空。<a id="a-7r"></a>此是外道邪意分别。<a id="a-7s"></a>佛告文殊师利。<a id="a-7t"></a>此外道意不真实思惟。<a id="a-7u"></a>若世间空则无生死。<a id="a-7v"></a>何以故。<a id="a-7w"></a>以空故。<a id="a-7x"></a>生死若空。<a id="a-7y"></a>涅槃亦空。<a id="a-7z"></a>若涅槃无则无神通。<a id="a-80"></a>若世间不空生死亦无。<a id="a-81"></a>何以故。<a id="a-82"></a>以不空故。<a id="a-83"></a>以生死不空涅槃亦无。<a id="a-84"></a>若无涅槃亦无神通。<a id="a-85"></a>文殊师利若世间不生不坏何用涅槃。<a id="a-86"></a>若生死无失坏不名生死。<a id="a-87"></a>何以故。<a id="a-88"></a>以无失故。<a id="a-89"></a>若生死无失。<a id="a-8A"></a>即生死为涅槃。<a id="a-8B"></a>是故文殊师利。<a id="a-8C"></a>不应说世间空与不空亦不应说世间应断及以不断。<a id="a-8D"></a>何以故。<a id="a-8E"></a>以无有故。<a id="a-8F"></a>断者是断烦恼。<a id="a-8G"></a>不断者非断烦恼。<a id="a-8H"></a>亦无烦恼及非烦恼。<a id="a-8I"></a>亦无解脱。<a id="a-8J"></a>若无解脱则无涅槃。<a id="a-8K"></a>文殊师利。<a id="a-8L"></a>灭亦无。<a id="a-8M"></a>何以故。<a id="a-8N"></a>生死空不空故。<a id="a-8O"></a>是故无灭。<a id="a-8P"></a>若生死如此谁乐得涅槃。<a id="a-8Q"></a>佛说此祇夜。</p>
  <p id="a8R">若诸世间空　　则无有生死</p>
  <p id="a8S">以生死无故　　涅槃亦不有</p>
  <p id="a8T">世间若不空　　亦无有生死</p>
  <p id="a8U">生死若无者　　涅槃亦非有</p>
  <p id="a8V">生死若如是　　谁当乐涅槃</p>
  <p data-pb></p>
  <h2 id="a8W">般若波罗蜜品第六</h2>
  <p id="a8X">尔时文殊师利白佛言。<a id="a-8Y"></a>世尊般若波罗蜜。<a id="a-8Z"></a>一切声闻缘觉。<a id="a-8a"></a>从般若波罗蜜出不。<a id="a-8b"></a>一切佛一切法。<a id="a-8c"></a>从般若波罗蜜出不。<a id="a-8d"></a>佛告文殊师利如是如是。<a id="a-8e"></a>一切声闻缘觉一切佛一切法。<a id="a-8f"></a>从般若波罗蜜出。<a id="a-8g"></a>菩萨于色行行于相。<a id="a-8h"></a>于色坏行行于相。<a id="a-8i"></a>若于色灭行行于相若行色空行于相如是菩萨无方便修行般若波罗蜜。<a id="a-8j"></a>文殊师利。<a id="a-8k"></a>般若波罗蜜。<a id="a-8l"></a>不以心意识修行。<a id="a-8m"></a>世尊。<a id="a-8n"></a>若般若波罗蜜不可取。<a id="a-8o"></a>云何修行般若波罗蜜。<a id="a-8p"></a>佛告文殊师利。<a id="a-8q"></a>是修行非修行。<a id="a-8r"></a>不以心意识故。<a id="a-8s"></a>文殊师利。<a id="a-8t"></a>心者聚义。<a id="a-8u"></a>意者忆义。<a id="a-8v"></a>识者现知义不以此心意识修行般若波罗蜜。<a id="a-8w"></a>不以此修行是修行。<a id="a-8x"></a>以无处是修行。<a id="a-8y"></a>修行者。<a id="a-8z"></a>不依欲界色界无色界。<a id="a-90"></a>非过去非未来非现在。<a id="a-91"></a>非内外非中间如此修行是修行般若波罗蜜。<a id="a-92"></a>不修形色是修行般若。<a id="a-93"></a>非地水火风是修行般若。<a id="a-94"></a>非有非无非声闻缘觉。<a id="a-95"></a>非善不善无记。<a id="a-96"></a>非十二因缘非男非女。<a id="a-97"></a>非非男非非女非常非智非灭非生。<a id="a-98"></a>非可数不可思议。<a id="a-99"></a>不可言说。<a id="a-9A"></a>无可依无名字无相无异相。<a id="a-9B"></a>无增无减自性清净真实不可觉普遍等虚空。<a id="a-9C"></a>无色无作出过三世。<a id="a-9D"></a>不苦不乐无日月星宿。<a id="a-9E"></a>如此修行是修行般若波罗蜜。<a id="a-9F"></a>真实非般若波罗蜜。<a id="a-9G"></a>般若波罗蜜非真实文殊师利。<a id="a-9H"></a>如此修行名修行般若波罗蜜。<a id="a-9I"></a>佛说此祇夜。</p>
  <p id="a9J">此法不思议　　离于心意识</p>
  <p id="a9K">一切言语断　　是修行般若</p>
  <p data-pb></p>
  <h2 id="a9L">有余气品第七</h2>
  <p id="a9M">尔时文殊师利白佛言。<a id="a-9N"></a>世尊。<a id="a-9O"></a>一切声闻缘觉有起烦恼不。<a id="a-9P"></a>起几种烦恼。<a id="a-9Q"></a>佛告文殊师利。<a id="a-9R"></a>有余故名起者。<a id="a-9S"></a>譬如香气。<a id="a-9T"></a>所言气者。<a id="a-9U"></a>有二十四种业气。<a id="a-9V"></a>见处气、<a id="a-9W"></a>染气、<a id="a-9X"></a>色染气、<a id="a-9Y"></a>有染气、<a id="a-9Z"></a>无明染气、<a id="a-9a"></a>行气、<a id="a-9b"></a>识处气、<a id="a-9c"></a>名色气、<a id="a-9d"></a>六入气、<a id="a-9e"></a>触气、<a id="a-9f"></a>受气、<a id="a-9g"></a>爱气、<a id="a-9h"></a>取气、<a id="a-9i"></a>有气、<a id="a-9j"></a>生气、<a id="a-9k"></a>老气、<a id="a-9l"></a>病气、<a id="a-9m"></a>死气、<a id="a-9n"></a>忧气、<a id="a-9o"></a>悲气、<a id="a-9p"></a>苦气、<a id="a-9q"></a>恼气、<a id="a-9r"></a>疲极气、<a id="a-9s"></a>依气。<a id="a-9t"></a>此谓二十四气。<a id="a-9u"></a>身口意余此谓业气。<a id="a-9v"></a>断见常见此谓见处气。<a id="a-9w"></a>着衣钵等此谓染气。<a id="a-9x"></a>十种色意。<a id="a-9y"></a>此谓色染气。<a id="a-9z"></a>无色界此谓有染气。<a id="a-A0"></a>不清净智有障碍智不遍知智。<a id="a-A1"></a>此谓无明气。<a id="a-A2"></a>若身口意种种觉。<a id="a-A3"></a>此谓行气。<a id="a-A4"></a>忆一切色有苦乐不苦不乐想如是分别。<a id="a-A5"></a>此谓识处气。<a id="a-A6"></a>坚湿热轻动一切悉有。<a id="a-A7"></a>此谓名色气眼色耳声鼻香舌味身触意法。<a id="a-A8"></a>此谓六入气。<a id="a-A9"></a>冷热坚湿饥渴暖滑。<a id="a-AA"></a>此谓触气。<a id="a-AB"></a>苦乐不苦不乐受。<a id="a-AC"></a>此谓受气。<a id="a-AD"></a>姓名国土欲界色界无色界。<a id="a-AE"></a>苦恼饥渴等于彼不知足此谓爱气。<a id="a-AF"></a>欲取见取戒取。<a id="a-AG"></a>此谓取气。<a id="a-AH"></a>欲有色有无色有。<a id="a-AI"></a>此谓有气。<a id="a-AJ"></a>于后苦地必当生。<a id="a-AK"></a>此谓生气。<a id="a-AL"></a>诸根衰坏。<a id="a-AM"></a>此谓老气。<a id="a-AN"></a>种种疾患此谓病气涅槃想死想。<a id="a-AO"></a>此谓死气。<a id="a-AP"></a>身体枯燥。<a id="a-AQ"></a>此谓忧气。<a id="a-AR"></a>号叫啼泣。<a id="a-AS"></a>此谓悲气。<a id="a-AT"></a>体烦热故。<a id="a-AU"></a>此谓苦气。<a id="a-AV"></a>过苦故此谓恼气。<a id="a-AW"></a>身心困弊。<a id="a-AX"></a>此谓疲极气。<a id="a-AY"></a>有怖畏无所归。<a id="a-AZ"></a>此谓依气。<a id="a-Aa"></a>文殊师利。<a id="a-Ab"></a>此谓二十四气。<a id="a-Ac"></a>文殊师利。<a id="a-Ad"></a>诸佛世尊无归依气是归依处。<a id="a-Ae"></a>何以故。<a id="a-Af"></a>唯有如来为众生所依。<a id="a-Ag"></a>一切众生非归依处。<a id="a-Ah"></a>世尊非有相。<a id="a-Ai"></a>无思量无积因声闻闻法佛不闻法。<a id="a-Aj"></a>何以故。<a id="a-Ak"></a>无所不知故。<a id="a-Al"></a>佛说此祇夜。</p>
  <p id="aAm">阿罗汉有气　　以有过患故</p>
  <p id="aAn">唯佛独能度　　为众生归依</p>
  <p data-pb></p>
  <h2 id="aAo">来去品第八</h2>
  <p id="aAp">尔时文殊师利白佛言。<a id="a-Aq"></a>世尊。<a id="a-Ar"></a>来者何义。<a id="a-As"></a>去者何义。<a id="a-At"></a>佛告文殊师利。<a id="a-Au"></a>来者向义。<a id="a-Av"></a>去者背义。<a id="a-Aw"></a>若无向背不来不去。<a id="a-Ax"></a>是圣行处。<a id="a-Ay"></a>来者痴义。<a id="a-Az"></a>去者不痴义。<a id="a-B0"></a>非痴非不痴。<a id="a-B1"></a>是圣行处。<a id="a-B2"></a>来者有为。<a id="a-B3"></a>去者无为。<a id="a-B4"></a>无有为无无为。<a id="a-B5"></a>是圣行处。<a id="a-B6"></a>来者识义。<a id="a-B7"></a>去者非识义。<a id="a-B8"></a>非识非非识。<a id="a-B9"></a>是圣行处。<a id="a-BA"></a>来者名色义。<a id="a-BB"></a>去者非名色义。<a id="a-BC"></a>非名色非不名色。<a id="a-BD"></a>是圣行处。<a id="a-BE"></a>来者六入义。<a id="a-BF"></a>去者非六入义。<a id="a-BG"></a>非入非非入。<a id="a-BH"></a>是圣行处。<a id="a-BI"></a>乃至忧悲疲极亦如是。</p>
  <p id="aBJ">文殊师利。<a id="a-BK"></a>来者我义。<a id="a-BL"></a>去者无我义。<a id="a-BM"></a>非我非无我。<a id="a-BN"></a>无来无去。<a id="a-BO"></a>是圣行处。<a id="a-BP"></a>来者常义。<a id="a-BQ"></a>去者非常义。<a id="a-BR"></a>非常非不常。<a id="a-BS"></a>是圣行处。<a id="a-BT"></a>来者断义。<a id="a-BU"></a>去者非断义。<a id="a-BV"></a>非断非不断。<a id="a-BW"></a>是圣行处。<a id="a-BX"></a>来者有义。<a id="a-BY"></a>去者无义。<a id="a-BZ"></a>非有非无。<a id="a-Ba"></a>是圣行处。<a id="a-Bb"></a>文殊师利。<a id="a-Bc"></a>来去义如是。<a id="a-Bd"></a>佛说此祇夜。</p>
  <p id="aBe">来去义无相　　诸法亦如是</p>
  <p id="aBf">非知非可说　　是名来去义</p>
  <p data-pb></p>
  <h2 id="aBg">中道品第九</h2>
  <p id="aBh">尔时文殊师利白佛言。<a id="a-Bi"></a>世尊。<a id="a-Bj"></a>佛说无二法故。<a id="a-Bk"></a>一切声闻缘觉菩萨。<a id="a-Bl"></a>并无疑惑悉知中道。<a id="a-Bm"></a>乃至凡夫亦能生信。<a id="a-Bn"></a>佛告文殊师利。<a id="a-Bo"></a>明无明无二。<a id="a-Bp"></a>以无二故成无三智。<a id="a-Bq"></a>文殊师利。<a id="a-Br"></a>此谓中道具足。<a id="a-Bs"></a>真实观诸法。<a id="a-Bt"></a>行无行无二。<a id="a-Bu"></a>以无二故成无三智。<a id="a-Bv"></a>文殊师利。<a id="a-Bw"></a>此谓中道具足。<a id="a-Bx"></a>真实观诸法。<a id="a-By"></a>识非识乃至老死非老死无二亦如是。<a id="a-Bz"></a>文殊师利。<a id="a-C0"></a>若无明有者是一边。<a id="a-C1"></a>若无明无者是一边。<a id="a-C2"></a>此二边中间无有色不可见。<a id="a-C3"></a>无有处无相无相待无标相。<a id="a-C4"></a>文殊师利。<a id="a-C5"></a>此谓中道行识。<a id="a-C6"></a>乃至老死亦如是。<a id="a-C7"></a>文殊师利。<a id="a-C8"></a>此中道具足。<a id="a-C9"></a>真实观诸法。<a id="a-CA"></a>诸法无二。<a id="a-CB"></a>无二有何义。<a id="a-CC"></a>谓末陀摩(末者莫义陀摩者中义莫着中此谓末陀摩)。<a id="a-CD"></a>何以故。<a id="a-CE"></a>不取常见有见故。<a id="a-CF"></a>是故名末陀摩。<a id="a-CG"></a>佛说此祇夜。</p>
  <p id="aCH">诸法无有二　　亦复无有三</p>
  <p id="aCI">此中道具足　　名为真实道</p>
  <p data-pb></p>
  <h2 id="aCJ">世间戒品第十</h2>
  <p id="aCK">尔时文殊师利白佛言。<a id="a-CL"></a>世尊。<a id="a-CM"></a>菩萨有几种色衣。<a id="a-CN"></a>云何归依。<a id="a-CO"></a>愿为广说。<a id="a-CP"></a>为饶益诸菩萨故。<a id="a-CQ"></a>佛告文殊师利。<a id="a-CR"></a>不大赤色。<a id="a-CS"></a>不大黄。<a id="a-CT"></a>不大黑。<a id="a-CU"></a>不大白。<a id="a-CV"></a>清净如法色。<a id="a-CW"></a>三法服及以余衣。<a id="a-CX"></a>皆如是色。<a id="a-CY"></a>若自染若令他染。<a id="a-CZ"></a>如法捣成。<a id="a-Ca"></a>随时浣濯常使净洁。<a id="a-Cb"></a>如是卧具。<a id="a-Cc"></a>得用青黄杂色。<a id="a-Cd"></a>文殊师利菩萨衣色如是。<a id="a-Ce"></a>菩萨内心寂静如法被着。<a id="a-Cf"></a>与大乘相应。<a id="a-Cg"></a>着涅槃僧离踝二指。<a id="a-Ch"></a>若诸菩萨欲与国王大臣共语。<a id="a-Ci"></a>随彼一问此亦一答。<a id="a-Cj"></a>勿令差异。<a id="a-Ck"></a>当如实说。<a id="a-Cl"></a>若彼多问此亦多答。<a id="a-Cm"></a>如是余婆罗门刹利毗舍首陀。<a id="a-Cn"></a>沙门阇梨和上。<a id="a-Co"></a>及父母妻子仆使。<a id="a-Cp"></a>及余卑族贫穷乞人。<a id="a-Cq"></a>随其尊卑各随问答。<a id="a-Cr"></a>或余天、<a id="a-Cs"></a>龙、<a id="a-Ct"></a>夜叉．罗刹．毗舍阇．阿修罗．迦楼罗．紧那罗．摩睺罗伽．若人若鬼。<a id="a-Cu"></a>佛及缘觉声闻菩萨凡夫。<a id="a-Cv"></a>随有所问当如法答。<a id="a-Cw"></a>不为利养不为自身。<a id="a-Cx"></a>不邪命不戏笑。<a id="a-Cy"></a>如是应念。<a id="a-Cz"></a>尔时文殊师利白佛言。<a id="a-D0"></a>世尊。<a id="a-D1"></a>云何归依。<a id="a-D2"></a>佛告文殊师利。<a id="a-D3"></a>归依者应如是言。<a id="a-D4"></a>大德。<a id="a-D5"></a>我某甲。<a id="a-D6"></a>乃至菩提归依佛。<a id="a-D7"></a>乃至菩提归依法。<a id="a-D8"></a>乃至菩提归依僧。<a id="a-D9"></a>第二第三亦如是说。<a id="a-DA"></a>复言我某甲。<a id="a-DB"></a>已归依佛已归依法已归依僧竟。<a id="a-DC"></a>如是三说。<a id="a-DD"></a>次言大德。<a id="a-DE"></a>我持菩萨戒。<a id="a-DF"></a>我某甲乃至菩提。<a id="a-DG"></a>不杀众生离杀生想。<a id="a-DH"></a>乃至菩提。<a id="a-DI"></a>不盗亦离盗想。<a id="a-DJ"></a>乃至菩提。<a id="a-DK"></a>不非梵行离非梵行想。<a id="a-DL"></a>乃至菩提。<a id="a-DM"></a>不妄语离妄语想。<a id="a-DN"></a>乃至菩提。<a id="a-DO"></a>不饮诸酒离饮酒想。<a id="a-DP"></a>乃至菩提。<a id="a-DQ"></a>不着香花亦不生想。<a id="a-DR"></a>乃至菩提。<a id="a-DS"></a>不歌舞作乐离歌舞想。<a id="a-DT"></a>乃至菩提。<a id="a-DU"></a>不坐卧高广大床离大床想。<a id="a-DV"></a>乃至菩提。<a id="a-DW"></a>不过中食离过中食想。<a id="a-DX"></a>乃至菩提。<a id="a-DY"></a>不捉金银生像离捉金银想。<a id="a-DZ"></a>乃至当具六波罗蜜大慈大悲。<a id="a-Da"></a>佛说此祇夜。</p>
  <p id="aDb">发誓至菩提　　归依于三宝</p>
  <p id="aDc">受持十种戒　　亦誓至菩提</p>
  <p id="aDd">六度及四等　　皆当令具足</p>
  <p id="aDe">如是修行者　　与大乘相应</p>
  <p data-pb></p>
  <h2 id="aDf">出世间戒品第十一</h2>
  <p id="aDg">尔时文殊师利白佛言。<a id="a-Dh"></a>世尊。<a id="a-Di"></a>菩萨出世间戒有几种。<a id="a-Dj"></a>佛告文殊师利。<a id="a-Dk"></a>若以心分别男女非男非女等。<a id="a-Dl"></a>是菩萨犯波罗夷。<a id="a-Dm"></a>若以心分别畜生饿鬼男女非男非女。<a id="a-Dn"></a>诸天神男女非男非女。<a id="a-Do"></a>是菩萨犯波罗夷。<a id="a-Dp"></a>若以身口行不堪得三乘。<a id="a-Dq"></a>若受出世间菩萨戒。<a id="a-Dr"></a>而不起慈悲心。<a id="a-Ds"></a>是菩萨犯波罗夷。<a id="a-Dt"></a>若以身口行不堪得三乘。<a id="a-Du"></a>若他物若小若大。<a id="a-Dv"></a>若长若短。<a id="a-Dw"></a>若有色若有形。<a id="a-Dx"></a>若住若动若覆藏若移处。<a id="a-Dy"></a>若有封印若盛贮。<a id="a-Dz"></a>若以心起盗想。<a id="a-E0"></a>犯波罗夷。<a id="a-E1"></a>若以身口行不堪得三乘。<a id="a-E2"></a>若起妄语心犯波罗夷。<a id="a-E3"></a>若以身口行不堪得三乘。<a id="a-E4"></a>若树叶若皮若汁。<a id="a-E5"></a>若以心欲取。<a id="a-E6"></a>犯菩萨僧伽婆尸沙。<a id="a-E7"></a>若以身口取不堪得三乘。<a id="a-E8"></a>若起歌舞作乐华香璎珞想。<a id="a-E9"></a>是犯菩萨僧伽婆尸沙。<a id="a-EA"></a>若以身口行不堪得三乘。<a id="a-EB"></a>若起广大床想。<a id="a-EC"></a>是犯菩萨僧伽婆尸沙。<a id="a-ED"></a>若以身口行不堪得三乘。<a id="a-EE"></a>若起过中食想。<a id="a-EF"></a>是犯菩萨僧伽婆尸沙。<a id="a-EG"></a>若以身口行不堪得三乘。<a id="a-EH"></a>若起捉金银珍宝想。<a id="a-EI"></a>是菩萨僧伽婆尸沙。<a id="a-EJ"></a>若以身口行不堪得三乘。<a id="a-EK"></a>若剃身毛若剪爪。<a id="a-EL"></a>如初月形若起此想。<a id="a-EM"></a>是菩萨偷兰遮。<a id="a-EN"></a>若以身口行不堪得三乘。<a id="a-EO"></a>若起斩斫草木想犯偷兰遮。<a id="a-EP"></a>若以身口行不堪得三乘。<a id="a-EQ"></a>若起毁他名誉若色若姓若财物若技术。<a id="a-ER"></a>若车乘若身力等想。<a id="a-ES"></a>是犯偷兰遮。<a id="a-ET"></a>若以身口行不堪得三乘。</p>
  <p id="aEU">佛法僧物若花香涂香。<a id="a-EV"></a>若衣服若珍宝。<a id="a-EW"></a>若菩萨以脚践蹋。<a id="a-EX"></a>犯波夜提。<a id="a-EY"></a>若佛塔若佛所行处。<a id="a-EZ"></a>及菩提树转法轮处。<a id="a-Ea"></a>若以脚践蹋。<a id="a-Eb"></a>犯波夜提。<a id="a-Ec"></a>若不信者不堪得三乘。</p>
  <p id="aEd">若吐舌动眼毁诸威仪。<a id="a-Ee"></a>起此想者犯突吉罗。<a id="a-Ef"></a>若以身口行不堪得三乘。</p>
  <p id="aEg">若见他物他乐种种服玩。<a id="a-Eh"></a>诈现求利及说人罪过。<a id="a-Ei"></a>若起此想犯波罗提舍。<a id="a-Ej"></a>若以身口行不堪得三乘。</p>
  <p id="aEk">若未犯前罪逆守护令不生。<a id="a-El"></a>是菩萨僧炎伽陀尼(僧炎是逆守义加陀尼是令不生义)。<a id="a-Em"></a>眼耳鼻舌身意令无异。<a id="a-En"></a>是菩萨应当学。<a id="a-Eo"></a>此谓具出世间菩萨戒。</p>
  <p data-pb></p>
  <h2 id="aEp">上出世间戒品第十二</h2>
  <p id="aEq">尔时文殊师利白佛言。<a id="a-Er"></a>世尊。<a id="a-Es"></a>云何上出世间戒。<a id="a-Et"></a>无漏不可思议。<a id="a-Eu"></a>无处无所著。<a id="a-Ev"></a>文殊师利。<a id="a-Ew"></a>戒者于彼众生。<a id="a-Ex"></a>无我非无我无事无因无教化人。<a id="a-Ey"></a>无行无不行无行处。<a id="a-Ez"></a>无名无色。<a id="a-F0"></a>无色相无无色相。<a id="a-F1"></a>无寂无不寂。<a id="a-F2"></a>无可取无不可取。<a id="a-F3"></a>无真实无不真实。<a id="a-F4"></a>无身无言无说。<a id="a-F5"></a>无心无世间无非世间。<a id="a-F6"></a>非世法非不世法。<a id="a-F7"></a>不自叹戒不毁他戒。<a id="a-F8"></a>不求他过。<a id="a-F9"></a>不以持戒轻慢他人。<a id="a-FA"></a>不觉戒不思惟戒。<a id="a-FB"></a>无所思惟无所觉故。<a id="a-FC"></a>文殊师利。<a id="a-FD"></a>此谓上出世间圣戒。<a id="a-FE"></a>无漏无生无所著。<a id="a-FF"></a>出三界离一切依。<a id="a-FG"></a>佛说此祇夜。</p>
  <p id="aFH">有出世戒人　　无垢无所有</p>
  <p id="aFI">憍慢及所依　　无明与系缚</p>
  <p id="aFJ">如是诸过患　　一切皆无有</p>
  <p id="aFK">无内寂外寂　　亦无内外寂</p>
  <p id="aFL">内外觉亦无　　知者得解脱</p>
  <p id="aFM">文殊师利。<a id="a-FN"></a>是有戒人于佛法。<a id="a-FO"></a>不自观身不着寿命。<a id="a-FP"></a>不着一切生得正行是正住。<a id="a-FQ"></a>文殊师利。<a id="a-FR"></a>是谓有戒于佛法。<a id="a-FS"></a>不着世间不依世间。<a id="a-FT"></a>得光明无明闇无所有。<a id="a-FU"></a>无自想无他想不着想。<a id="a-FV"></a>清净戒不此岸不彼岸不中流。<a id="a-FW"></a>无所著无所缚。<a id="a-FX"></a>无罪过无漏。<a id="a-FY"></a>文殊师利。<a id="a-FZ"></a>此有戒人于佛法及名色心不执着。<a id="a-Fa"></a>常平等饶益。<a id="a-Fb"></a>常寂静心无我无我所。<a id="a-Fc"></a>是人如所说戒。<a id="a-Fd"></a>住无所学无解脱无所作。<a id="a-Fe"></a>是得上道是清净戒相。<a id="a-Ff"></a>无胜戒无定戒无智慧戒。<a id="a-Fg"></a>是圣人性不可得。<a id="a-Fh"></a>是佛所叹戒。<a id="a-Fi"></a>是空无与我等戒能安圣定。<a id="a-Fj"></a>若清净定成修行慧。<a id="a-Fk"></a>以慧得智以智得解脱。</p>
  <p data-pb></p>
  <h2 id="aFl">菩萨受戒品第十三</h2>
  <p id="aFm">时文殊师利白佛言。<a id="a-Fn"></a>世尊。<a id="a-Fo"></a>若善男子善女人受菩萨所受戒法。<a id="a-Fp"></a>当云何。<a id="a-Fq"></a>佛告文殊师利。<a id="a-Fr"></a>应于佛前至诚礼拜。<a id="a-Fs"></a>作如是言。<a id="a-Ft"></a>我某甲。<a id="a-Fu"></a>愿诸佛忆念我。<a id="a-Fv"></a>如诸佛世尊。<a id="a-Fw"></a>正知以佛智慧无所著。<a id="a-Fx"></a>我当发菩萨心。<a id="a-Fy"></a>为利益一切众生令得安乐。<a id="a-Fz"></a>发无上道心。<a id="a-G0"></a>如过去未来现在诸菩萨。<a id="a-G1"></a>发无上菩提心。<a id="a-G2"></a>于一切众生如父母兄弟姊妹男女亲友等。<a id="a-G3"></a>为彼解脱得出生死。<a id="a-G4"></a>乃至令发三菩提心。<a id="a-G5"></a>勤起精进。<a id="a-G6"></a>随诸众生所须财法一切施与。<a id="a-G7"></a>以此财法摄受一切众生。<a id="a-G8"></a>渐渐随宜为解脱众生出生死故。<a id="a-G9"></a>乃至令安住无上菩提。<a id="a-GA"></a>我当起精进。<a id="a-GB"></a>我当不放逸如是再三。<a id="a-GC"></a>是名菩萨摩诃萨初发菩提心。<a id="a-GD"></a>文殊师利。<a id="a-GE"></a>此诸菩萨所受所行为化菩萨。<a id="a-GF"></a>不为声闻缘觉。<a id="a-GG"></a>不为凡夫诸不善者。</p>
  <h2 id="aGH">字母品第十四</h2>
  <p id="aGI">尔时文殊师利白佛言。<a id="a-GJ"></a>世尊。<a id="a-GK"></a>一切诸字母云何说。<a id="a-GL"></a>一切诸法入于此及陀罗尼字。<a id="a-GM"></a>佛告文殊师利。<a id="a-GN"></a>一切诸法入于字母及陀罗尼字。<a id="a-GO"></a>文殊师利。<a id="a-GP"></a>如说阿字是出无常声。<a id="a-GQ"></a>说长阿字是出离我声。<a id="a-GR"></a>说伊字出诸根声。<a id="a-GS"></a>说长伊字出疾疫声。<a id="a-GT"></a>说忧字出荒乱声。<a id="a-GU"></a>说长忧字出下众生声。<a id="a-GV"></a>说厘字出直软相续声。<a id="a-GW"></a>说长厘字出断染游戏声。<a id="a-GX"></a>说梨字出相生法声。<a id="a-GY"></a>说长梨字出三有染相声。<a id="a-GZ"></a>说[醫-酉+土]字出所起过患声。<a id="a-Ga"></a>说翳字出圣道胜声。<a id="a-Gb"></a>说乌字出取声。<a id="a-Gc"></a>说燠字出化生等声说庵字出无我所声。<a id="a-Gd"></a>说阿字出没灭尽声。<a id="a-Ge"></a>说迦字出度业果报声。<a id="a-Gf"></a>说佉字出虚空等一切诸法声。<a id="a-Gg"></a>说伽字出深法声。<a id="a-Gh"></a>说恒字出除坚重无明痴闇冥声。<a id="a-Gi"></a>说誐字出预知行声。<a id="a-Gj"></a>说遮字出四圣谛声。<a id="a-Gk"></a>说车字出断欲染声。<a id="a-Gl"></a>说阇字出度老死声。<a id="a-Gm"></a>说禅字出摄伏恶语言声。<a id="a-Gn"></a>说若字出说安住声。<a id="a-Go"></a>说多字出断结声。<a id="a-Gp"></a>说他字出置答声。<a id="a-Gq"></a>说陀字出摄伏魔贼声。<a id="a-Gr"></a>说檀字出灭诸境界声。<a id="a-Gs"></a>说那字出除诸烦恼声。<a id="a-Gt"></a>说轻多字出如是无异不破声。<a id="a-Gu"></a>说轻他字出勇猛力速无畏声。<a id="a-Gv"></a>说轻陀字出施寂静守护安隐声。<a id="a-Gw"></a>说轻檀字出圣七财声。<a id="a-Gx"></a>说轻那字出分别名色声。<a id="a-Gy"></a>说波字出第一义声。<a id="a-Gz"></a>说颇字出作证得果声。<a id="a-H0"></a>说婆字出解脱缚声。<a id="a-H1"></a>说梵字出生三有声。<a id="a-H2"></a>说磨字出断憍慢声。<a id="a-H3"></a>说耶字出如法分别声。<a id="a-H4"></a>说啰字出乐不乐第一义声。<a id="a-H5"></a>说逻字出断爱声。<a id="a-H6"></a>说婆字出胜乘声。<a id="a-H7"></a>说舍字出信精进念定意慧声。<a id="a-H8"></a>说屣字出摄伏六入不得不知六通声。<a id="a-H9"></a>说娑字出觉一切智声。<a id="a-HA"></a>说诃字出正杀烦恼声。<a id="a-HB"></a>说攞字出最后字过此诸法不可说声。<a id="a-HC"></a>文殊师利。<a id="a-HD"></a>此谓字母义。<a id="a-HE"></a>一切诸字入于此中。</p>
  <p id="aHF">佛告文殊师利。<a id="a-HG"></a>我当说八字。<a id="a-HH"></a>云何八字。<a id="a-HI"></a>跛字第一义。<a id="a-HJ"></a>一切诸法无我悉入此中。<a id="a-HK"></a>罗字以此相好无相好入如来法身义。<a id="a-HL"></a>婆字愚人法慧人法如法度。<a id="a-HM"></a>无愚无慧义。<a id="a-HN"></a>阇字度生老病死。<a id="a-HO"></a>令入不生不老不病不死义。<a id="a-HP"></a>伽字度业果报。<a id="a-HQ"></a>令人无业果报义。<a id="a-HR"></a>他字总持诸法众语言空无相无作。<a id="a-HS"></a>令入法界义。<a id="a-HT"></a>舍字奢摩他毗婆舍那。<a id="a-HU"></a>令如实观诸法义。<a id="a-HV"></a>沙字一切诸法念念生灭。<a id="a-HW"></a>亦无灭不灭本来寂静。<a id="a-HX"></a>一切诸法悉入涅槃。<a id="a-HY"></a>文殊师利。<a id="a-HZ"></a>此谓八字。<a id="a-Ha"></a>是可受。<a id="a-Hb"></a>持入一切诸法。</p>
  <p id="aHc">尔时文殊师利白佛言世尊。<a id="a-Hd"></a>云何说无常声。<a id="a-He"></a>佛告文殊师利。<a id="a-Hf"></a>无常声者。<a id="a-Hg"></a>一切有为法无常。<a id="a-Hh"></a>如眼入无常。<a id="a-Hi"></a>耳鼻舌身意入亦无常色入无常。<a id="a-Hj"></a>声香味触法入亦无常。<a id="a-Hk"></a>如眼界色界眼识界。<a id="a-Hl"></a>乃至意界法界意识界亦无常。<a id="a-Hm"></a>色阴无常。<a id="a-Hn"></a>乃至识阴亦如是。<a id="a-Ho"></a>此谓无常声。</p>
  <p id="aHp">无我声者。<a id="a-Hq"></a>一切诸法无我。<a id="a-Hr"></a>有说我人作者使作者等或断或常。<a id="a-Hs"></a>此谓我想。<a id="a-Ht"></a>我觉是外道语言。<a id="a-Hu"></a>若过去已灭。<a id="a-Hv"></a>若未来未至若现在不停。<a id="a-Hw"></a>十二入十八界五阴。<a id="a-Hx"></a>悉无有我。<a id="a-Hy"></a>是长阿义。</p>
  <p id="aHz">诸根声者。<a id="a-I0"></a>谓大声。<a id="a-I1"></a>如眼根名大声。<a id="a-I2"></a>耳根乃至意根名大声。<a id="a-I3"></a>此谓伊字。<a id="a-I4"></a>是名大声。</p>
  <p id="aI5">多疾疫声者。<a id="a-I6"></a>眼多疾疫。<a id="a-I7"></a>乃至意亦如是。<a id="a-I8"></a>众生身心种种病苦。<a id="a-I9"></a>此谓多疾疫声。</p>
  <p id="aIA">荒乱声者。<a id="a-IB"></a>国土不安人民相逼。<a id="a-IC"></a>贼抄竞起米谷不登。<a id="a-ID"></a>此谓荒乱声。</p>
  <p id="aIE">下众生声者。<a id="a-IF"></a>下劣众生贫穷困苦无善根。<a id="a-IG"></a>诸禽兽虫蚋等。<a id="a-IH"></a>此谓下众生声。</p>
  <p id="aII">直软相续声者。<a id="a-IJ"></a>直者不谄。<a id="a-IK"></a>不谄者不曲。<a id="a-IL"></a>不曲者真实。<a id="a-IM"></a>真实者如说行。<a id="a-IN"></a>如说行者如佛语行。<a id="a-IO"></a>此谓为直。<a id="a-IP"></a>软者有六种。<a id="a-IQ"></a>眼软乃至意软。<a id="a-IR"></a>此谓为软。<a id="a-IS"></a>相续者不离一切诸善法。<a id="a-IT"></a>是谓直软相续声。<a id="a-IU"></a>断染游戏声者。<a id="a-IV"></a>断欲界染三十六使。<a id="a-IW"></a>思惟所断四使。<a id="a-IX"></a>断者除灭义。<a id="a-IY"></a>游戏者五欲众具。<a id="a-IZ"></a>众生于此游戏如是应断。<a id="a-Ia"></a>此谓断染游戏声。</p>
  <p id="aIb">出相生法声者。<a id="a-Ic"></a>一切诸法无我为相。<a id="a-Id"></a>念念生灭寂静相。<a id="a-Ie"></a>无我为相者。<a id="a-If"></a>色阴无常乃至识亦如是。<a id="a-Ig"></a>此谓无我为相。<a id="a-Ih"></a>念念生灭者。<a id="a-Ii"></a>一切诸行念念生。<a id="a-Ij"></a>生者必灭。<a id="a-Ik"></a>此谓一切诸法念念生灭。<a id="a-Il"></a>寂静者。<a id="a-Im"></a>空无处所无色无体与虚空等。<a id="a-In"></a>此谓寂静相者。<a id="a-Io"></a>过去未来现在无常。<a id="a-Ip"></a>此谓相生法声。</p>
  <p id="aIq">出三有染相声者。<a id="a-Ir"></a>相者五欲众具欲界相。<a id="a-Is"></a>色染色界相。<a id="a-It"></a>无色染无色界相。<a id="a-Iu"></a>此谓相。<a id="a-Iv"></a>三有者。<a id="a-Iw"></a>欲有色有无色有。<a id="a-Ix"></a>云何欲有。<a id="a-Iy"></a>地狱乃至他化自在天。<a id="a-Iz"></a>云何色有。<a id="a-J0"></a>梵身乃至色究竟。<a id="a-J1"></a>云何无色有。<a id="a-J2"></a>空处乃至非想非非想处。<a id="a-J3"></a>染着。<a id="a-J4"></a>三界九十八使。<a id="a-J5"></a>此谓出三有染相声。</p>
  <p id="aJ6">所起过患声者。<a id="a-J7"></a>三求。<a id="a-J8"></a>欲求有求梵行求。<a id="a-J9"></a>欲求者。<a id="a-JA"></a>求色声香味触。<a id="a-JB"></a>云何色求。<a id="a-JC"></a>色有二种。<a id="a-JD"></a>一谓色。<a id="a-JE"></a>二谓形色。<a id="a-JF"></a>色有十二种。<a id="a-JG"></a>谓青黄赤白烟云尘雾光影明闇。<a id="a-JH"></a>形色有八种。<a id="a-JI"></a>谓长短方圆高下平不平。<a id="a-JJ"></a>此谓欲色。<a id="a-JK"></a>云何欲声。<a id="a-JL"></a>声有七种。<a id="a-JM"></a>谓螺声鼓声小鼓声大鼓声歌声男声女声。<a id="a-JN"></a>此谓欲声。<a id="a-JO"></a>云何欲香。<a id="a-JP"></a>香有七种。<a id="a-JQ"></a>根香心香皮香糖香叶香花香果香。<a id="a-JR"></a>或男香女香。<a id="a-JS"></a>此谓欲香。<a id="a-JT"></a>云何欲味。<a id="a-JU"></a>味有七种。<a id="a-JV"></a>甜味酢味碱味苦味涩味淡味辛味。<a id="a-JW"></a>或男味或女味。<a id="a-JX"></a>此谓欲味。<a id="a-JY"></a>云何欲触。<a id="a-JZ"></a>触有八种。<a id="a-Ja"></a>冷热轻重涩滑饥渴。<a id="a-Jb"></a>或男触或女触。<a id="a-Jc"></a>此谓欲触。<a id="a-Jd"></a>此谓欲求。<a id="a-Je"></a>云何有求。<a id="a-Jf"></a>欲有色有无色有。<a id="a-Jg"></a>此谓有求。<a id="a-Jh"></a>云何梵行求出家苦行欲求天堂欲求涅槃。<a id="a-Ji"></a>此谓梵行求。<a id="a-Jj"></a>求者何义。<a id="a-Jk"></a>谓乐着义。</p>
  <p id="aJl">云何所起过患声。<a id="a-Jm"></a>众生诸有悉名过患。<a id="a-Jn"></a>除天堂及涅槃。<a id="a-Jo"></a>余处求一切有过患。<a id="a-Jp"></a>此谓所起过患声。</p>
  <p id="aJq">圣道胜声者。<a id="a-Jr"></a>谓八正道。<a id="a-Js"></a>正见乃至正定。<a id="a-Jt"></a>无过患无所著故谓圣道。<a id="a-Ju"></a>此谓圣道胜声。</p>
  <p id="aJv">取声者。<a id="a-Jw"></a>执捉诸法。<a id="a-Jx"></a>此谓取声。</p>
  <p id="aJy">化生声者。<a id="a-Jz"></a>四阴受想行识。<a id="a-K0"></a>此谓化生。<a id="a-K1"></a>复说胎生卵生湿生化生。<a id="a-K2"></a>胎生四种。<a id="a-K3"></a>东弗于逮。<a id="a-K4"></a>南阎浮提西拘耶尼。<a id="a-K5"></a>北郁单越。<a id="a-K6"></a>卵生一切众鸟。<a id="a-K7"></a>湿生蚊虻虱等。<a id="a-K8"></a>化生诸天也。<a id="a-K9"></a>此谓化生声。</p>
  <p id="aKA">无我所声者。<a id="a-KB"></a>一切诸法非是我所。<a id="a-KC"></a>无我起故。<a id="a-KD"></a>无我所者。<a id="a-KE"></a>无我所慢。<a id="a-KF"></a>此谓无我所声。</p>
  <p id="aKG">没灭尽声者。<a id="a-KH"></a>无明灭故行灭。<a id="a-KI"></a>乃至生灭故忧悲苦恼灭。<a id="a-KJ"></a>没尽者。<a id="a-KK"></a>泥洹寂静不复更生。<a id="a-KL"></a>此谓没灭尽声。</p>
  <p id="aKM">度业果报声者。<a id="a-KN"></a>业者三业。<a id="a-KO"></a>谓身三口四及意三业果报者三业清净。<a id="a-KP"></a>此谓度业果报声。<a id="a-KQ"></a>虚空等诸法声者。<a id="a-KR"></a>诸法与虚空等。<a id="a-KS"></a>云何与虚空等。<a id="a-KT"></a>一切法唯有名唯有想。<a id="a-KU"></a>无有相无分别。<a id="a-KV"></a>无体不动不摇。<a id="a-KW"></a>不可思议不起不灭。<a id="a-KX"></a>无所作随无相。<a id="a-KY"></a>无所造无相貌。<a id="a-KZ"></a>无形色无行处。<a id="a-Ka"></a>等虚空住平等。<a id="a-Kb"></a>不老不死无忧悲苦恼。<a id="a-Kc"></a>色者虚空等。<a id="a-Kd"></a>受想行识亦如是。<a id="a-Ke"></a>过去已没未来未至现在不停。<a id="a-Kf"></a>此谓虚空等诸法声。</p>
  <p id="aKg">深法声者。<a id="a-Kh"></a>无明缘行乃至生缘老死忧悲苦恼。<a id="a-Ki"></a>无明灭则行灭。<a id="a-Kj"></a>乃至生灭忧悲苦恼灭。<a id="a-Kk"></a>彼理真实是名为深。<a id="a-Kl"></a>深者。<a id="a-Km"></a>是十二因缘一切语言。<a id="a-Kn"></a>道断。<a id="a-Ko"></a>无边无处无时节。<a id="a-Kp"></a>断丈夫断世性。<a id="a-Kq"></a>入平等破自他执。<a id="a-Kr"></a>此谓深法声。</p>
  <p id="aKs">除坚重无明痴闇冥声者。<a id="a-Kt"></a>坚者。<a id="a-Ku"></a>身见等五见。<a id="a-Kv"></a>重者五阴。<a id="a-Kw"></a>无明者。<a id="a-Kx"></a>不知前后际及有罪无罪。<a id="a-Ky"></a>不识佛法僧。<a id="a-Kz"></a>不知施戒天。<a id="a-L0"></a>不知阴界入。<a id="a-L1"></a>此谓无明。<a id="a-L2"></a>痴者。<a id="a-L3"></a>忘失觉念。<a id="a-L4"></a>此谓痴。<a id="a-L5"></a>闇者入胎苦恼一切不净。<a id="a-L6"></a>而生乐受迷惑去来。<a id="a-L7"></a>此谓闇。<a id="a-L8"></a>冥者。<a id="a-L9"></a>于三世无知。<a id="a-LA"></a>无方便不明了。<a id="a-LB"></a>此谓冥。<a id="a-LC"></a>除者。<a id="a-LD"></a>真实谛开示光明。<a id="a-LE"></a>除自果除烦恼。<a id="a-LF"></a>除非烦恼除余习。<a id="a-LG"></a>入平等不可思议为主。<a id="a-LH"></a>此谓除义。<a id="a-LI"></a>此谓除坚重无明痴闇冥声。</p>
  <p id="aLJ">豫知行声者。<a id="a-LK"></a>八种豫知行。<a id="a-LL"></a>谓正见乃至正定。<a id="a-LM"></a>此谓菩萨豫知行。<a id="a-LN"></a>除断五见谓正见。<a id="a-LO"></a>不思惟贪嗔痴谓正思惟。<a id="a-LP"></a>身意业清净此谓正业。<a id="a-LQ"></a>口业清净此谓正语。<a id="a-LR"></a>欺诳谄谀诈现少欲以利求利。<a id="a-LS"></a>五种贩卖。<a id="a-LT"></a>酤酒卖肉卖毒药卖刀剑卖女色。<a id="a-LU"></a>除此恶业此谓正命。<a id="a-LV"></a>善身行善意行谓正精进。<a id="a-LW"></a>念四念处此谓正念。<a id="a-LX"></a>以定心无染着。<a id="a-LY"></a>寂静相灭相空相。<a id="a-LZ"></a>此谓正定。<a id="a-La"></a>此谓预知行声。<a id="a-Lb"></a>四圣谛声者。<a id="a-Lc"></a>谓苦集灭道谛。<a id="a-Ld"></a>云何苦谛。<a id="a-Le"></a>能断十使。<a id="a-Lf"></a>云何集谛。<a id="a-Lg"></a>能断七使。<a id="a-Lh"></a>云何灭谛。<a id="a-Li"></a>能断七使。<a id="a-Lj"></a>云何道谛。<a id="a-Lk"></a>能断八使四思惟断。<a id="a-Ll"></a>乃至断色无色结。<a id="a-Lm"></a>此谓四圣谛声。</p>
  <p id="aLn">断欲染声者。<a id="a-Lo"></a>欲者。<a id="a-Lp"></a>染乐不厌欲庄严着姿态。<a id="a-Lq"></a>思惟欲思惟触待习近。<a id="a-Lr"></a>染者系缚。<a id="a-Ls"></a>乐者乐彼六尘。<a id="a-Lt"></a>不厌者专心着缘无有异想。<a id="a-Lu"></a>欲者欢喜。<a id="a-Lv"></a>庄严者为染意。<a id="a-Lw"></a>著者游戏。<a id="a-Lx"></a>姿态者作种种容仪。<a id="a-Ly"></a>思惟欲者着五欲思惟触者欲相习近。<a id="a-Lz"></a>待者以香花相引。<a id="a-M0"></a>习近者欲染心遂。<a id="a-M1"></a>断者悉除前不善法。<a id="a-M2"></a>此谓断欲染声。</p>
  <p id="aM3">度老死声者。<a id="a-M4"></a>老者。<a id="a-M5"></a>身体消减柱杖羸步诸根衰耗。<a id="a-M6"></a>此谓老。<a id="a-M7"></a>死者。<a id="a-M8"></a>诸根败坏何故名死更觅受生处彼行业熟。<a id="a-M9"></a>此谓为死。<a id="a-MA"></a>云何老死差别。<a id="a-MB"></a>诸根熟名老。<a id="a-MC"></a>诸根坏名死。<a id="a-MD"></a>先老后死此谓老死。<a id="a-ME"></a>度此老死此谓为度。<a id="a-MF"></a>度有何义。<a id="a-MG"></a>过度义。<a id="a-MH"></a>到彼岸自在不更生义。<a id="a-MI"></a>此谓度老死声。<a id="a-MJ"></a>摄伏恶语言声者。<a id="a-MK"></a>摄伏者。<a id="a-ML"></a>摄伏语言摄伏身体。<a id="a-MM"></a>云何摄伏语言。<a id="a-MN"></a>以同类语破异类语。<a id="a-MO"></a>以异类语。<a id="a-MP"></a>破同类语。<a id="a-MQ"></a>以真实语伏不真实语。<a id="a-MR"></a>以不真实语伏真实语。<a id="a-MS"></a>以非语言伏语言。<a id="a-MT"></a>以语言伏非语言。<a id="a-MU"></a>以第一义伏非第一义。<a id="a-MV"></a>以非第一义伏第一义。<a id="a-MW"></a>以决定语伏不决定语。<a id="a-MX"></a>以不决定语伏决定语。<a id="a-MY"></a>以一伏多以多伏一。<a id="a-MZ"></a>以无犯伏有犯。<a id="a-Ma"></a>以有犯伏无犯。<a id="a-Mb"></a>以现证伏不现证。<a id="a-Mc"></a>以不现证伏现证。<a id="a-Md"></a>以失伏不失。<a id="a-Me"></a>以不失伏失。<a id="a-Mf"></a>以种类不得伏种类。<a id="a-Mg"></a>以非种类不得伏非种类。<a id="a-Mh"></a>恶者。<a id="a-Mi"></a>说不实不谛不分别。<a id="a-Mj"></a>伏者。<a id="a-Mk"></a>断义遮义阴义。<a id="a-Ml"></a>此谓摄伏恶语言声。</p>
  <p id="aMm">说安住声者。<a id="a-Mn"></a>说令分明开示分别说。<a id="a-Mo"></a>不覆障道随法说。<a id="a-Mp"></a>此谓说。<a id="a-Mq"></a>安住者。<a id="a-Mr"></a>置在一处。<a id="a-Ms"></a>说泥洹说出世间。<a id="a-Mt"></a>述成所说无相语言。<a id="a-Mu"></a>无貌语言。<a id="a-Mv"></a>无异语言。<a id="a-Mw"></a>无作语言。<a id="a-Mx"></a>觉语言空语言。<a id="a-My"></a>寂静语言。<a id="a-Mz"></a>此谓说安住声。</p>
  <p id="aN0">说断结声者。<a id="a-N1"></a>无明灭乃至老死灭。<a id="a-N2"></a>灭一切阴。<a id="a-N3"></a>灭者失没断无有生。<a id="a-N4"></a>此谓灭。<a id="a-N5"></a>断者断一切诸使。<a id="a-N6"></a>断烦恼根无有遗余。<a id="a-N7"></a>此谓断结声。</p>
  <p id="aN8">置答声者。<a id="a-N9"></a>随问答分别答反问答置答。<a id="a-NA"></a>云何随问答。<a id="a-NB"></a>如问即答。<a id="a-NC"></a>云何分别答。<a id="a-ND"></a>随彼所问广为分别。<a id="a-NE"></a>云何反问答。<a id="a-NF"></a>若人有问反问令答。<a id="a-NG"></a>云何置答。<a id="a-NH"></a>如问我断我常。<a id="a-NI"></a>置而不答。<a id="a-NJ"></a>以分别问问随问答。<a id="a-NK"></a>以反质问问分别答。<a id="a-NL"></a>以置答问问反质答。<a id="a-NM"></a>以随问答问问置答。<a id="a-NN"></a>此谓置答声。<a id="a-NO"></a>摄伏魔贼声者。<a id="a-NP"></a>魔者四魔。<a id="a-NQ"></a>色受想行识。<a id="a-NR"></a>此谓阴魔贼。<a id="a-NS"></a>从此有度彼有息一切事。<a id="a-NT"></a>此谓死魔贼。<a id="a-NU"></a>无明爱取。<a id="a-NV"></a>此谓烦恼魔贼。<a id="a-NW"></a>五欲众具为天魔体。<a id="a-NX"></a>此谓天魔贼。<a id="a-NY"></a>此谓摄伏魔贼声。<a id="a-NZ"></a>灭诸境界声者。<a id="a-Na"></a>灭色乃至灭触。<a id="a-Nb"></a>境界者色声香味触。<a id="a-Nc"></a>此谓灭诸境界声。</p>
  <p id="aNd">除诸烦恼声者。<a id="a-Ne"></a>断灭烦恼。<a id="a-Nf"></a>除烦恼者。<a id="a-Ng"></a>染欲大毒不净观为药。<a id="a-Nh"></a>嗔恚大毒慈悲为药。<a id="a-Ni"></a>无明大毒十二因缘观为其药。<a id="a-Nj"></a>此谓除诸烦恼声。<a id="a-Nk"></a>无异不破声者。<a id="a-Nl"></a>无异者。<a id="a-Nm"></a>无破无异。<a id="a-Nn"></a>第一义实谛。<a id="a-No"></a>空无相无形平等。<a id="a-Np"></a>不动不可思议。<a id="a-Nq"></a>此谓无异。<a id="a-Nr"></a>不破者。<a id="a-Ns"></a>无异形平等无相。<a id="a-Nt"></a>不动不破不断。<a id="a-Nu"></a>纯一无过患。<a id="a-Nv"></a>无心无前后。<a id="a-Nw"></a>此谓无异不破声。<a id="a-Nx"></a>勇猛力速无畏声者。<a id="a-Ny"></a>勇猛者精进。<a id="a-Nz"></a>力者十力。<a id="a-O0"></a>速者駃也。<a id="a-O1"></a>无畏者一切处不怖畏。<a id="a-O2"></a>此谓勇猛力速无畏声。</p>
  <p id="aO3">施寂静守护安隐声者。<a id="a-O4"></a>施者二种。<a id="a-O5"></a>内施外施。<a id="a-O6"></a>云何内施。<a id="a-O7"></a>说真四谛。<a id="a-O8"></a>云何外施。<a id="a-O9"></a>施肌肉皮血国城妻子男女财物谷米等。<a id="a-OA"></a>寂静三种。<a id="a-OB"></a>谓身口意。<a id="a-OC"></a>云何身寂静。<a id="a-OD"></a>不作三过。<a id="a-OE"></a>口寂静者。<a id="a-OF"></a>无口四过。<a id="a-OG"></a>意寂静者。<a id="a-OH"></a>不贪不嗔不痴。<a id="a-OI"></a>守护者。<a id="a-OJ"></a>守护六根。<a id="a-OK"></a>安隐者。<a id="a-OL"></a>同止和合不觅彼过。<a id="a-OM"></a>知足少欲。<a id="a-ON"></a>不求长短不觅他过者。<a id="a-OO"></a>不相觅过。<a id="a-OP"></a>不以此语彼。<a id="a-OQ"></a>此谓施寂静守护安隐声。</p>
  <p id="aOR">七圣财声者。<a id="a-OS"></a>一信二惭三愧四施五戒六闻七慧。<a id="a-OT"></a>此谓七圣财声。</p>
  <p id="aOU">分别名色声者。<a id="a-OV"></a>名者四阴。<a id="a-OW"></a>色者四大。<a id="a-OX"></a>分别者分别名色。<a id="a-OY"></a>此谓分别名色声。</p>
  <p id="aOZ">第一义声者。<a id="a-Oa"></a>分别五阴。<a id="a-Ob"></a>此谓第一义声。</p>
  <p id="aOc">作证得果声者。<a id="a-Od"></a>果者四果。<a id="a-Oe"></a>须陀洹乃至罗汉及缘觉果。<a id="a-Of"></a>得者入义也。<a id="a-Og"></a>证者现证也。<a id="a-Oh"></a>作者造作也。<a id="a-Oi"></a>此谓作证得果声。</p>
  <p id="aOj">解脱缚声者。<a id="a-Ok"></a>缚者三缚。<a id="a-Ol"></a>贪嗔痴缚。<a id="a-Om"></a>解脱者离此三缚。<a id="a-On"></a>此谓解脱缚声。</p>
  <p id="aOo">生三有声者。<a id="a-Op"></a>所谓生有现有后有。<a id="a-Oq"></a>此谓出生三有声。</p>
  <p id="aOr">断憍慢声者。<a id="a-Os"></a>憍者。<a id="a-Ot"></a>色憍盛壮憍富憍自在憍姓憍行善憍寿命憍聪明憍。<a id="a-Ou"></a>此谓八憍。<a id="a-Ov"></a>慢者。<a id="a-Ow"></a>慢慢大慢增上慢我慢不如慢胜慢邪慢。<a id="a-Ox"></a>此谓七慢。<a id="a-Oy"></a>断者。<a id="a-Oz"></a>断憍慢。<a id="a-P0"></a>此谓断憍慢声。</p>
  <p id="aP1">通达诸法声者。<a id="a-P2"></a>通达者如境而知。<a id="a-P3"></a>诸法者善不善法。<a id="a-P4"></a>五欲众具谓不善法。<a id="a-P5"></a>除断五欲此谓善法。<a id="a-P6"></a>此谓通达诸法声。</p>
  <p id="aP7">如法分别声者。<a id="a-P8"></a>如者等义。<a id="a-P9"></a>法者善法不善法。<a id="a-PA"></a>不善法者。<a id="a-PB"></a>不断五欲众具。<a id="a-PC"></a>善法者。<a id="a-PD"></a>断五欲众具。<a id="a-PE"></a>断者破灭义。<a id="a-PF"></a>此谓如法分别声。</p>
  <p id="aPG">乐不乐第一义声者。<a id="a-PH"></a>乐者五欲境界。<a id="a-PI"></a>不乐者不着五欲。<a id="a-PJ"></a>第一义者空无相。<a id="a-PK"></a>此谓乐不乐第一义声。</p>
  <p id="aPL">断爱声者。<a id="a-PM"></a>爱者色爱。<a id="a-PN"></a>乃至触爱。<a id="a-PO"></a>断者灭除。<a id="a-PP"></a>此谓断爱声。</p>
  <p id="aPQ">胜乘声者。<a id="a-PR"></a>所谓三乘。<a id="a-PS"></a>佛乘缘觉乘声闻乘。<a id="a-PT"></a>般若波罗蜜十地。<a id="a-PU"></a>此谓佛乘。<a id="a-PV"></a>调伏自身寂静自身。<a id="a-PW"></a>令自身入涅槃。<a id="a-PX"></a>此谓缘觉乘。<a id="a-PY"></a>软根众生怖畏众生欲出生死。<a id="a-PZ"></a>此谓声闻乘。<a id="a-Pa"></a>此谓胜乘声。<a id="a-Pb"></a>信精进念定意慧声者。<a id="a-Pc"></a>随逐不异思惟观。<a id="a-Pd"></a>此谓信。<a id="a-Pe"></a>勇猛勤策行事持事。<a id="a-Pf"></a>此谓精进。<a id="a-Pg"></a>专摄一心此谓念。<a id="a-Ph"></a>诸事不动此谓定意。<a id="a-Pi"></a>般若纯一平等此谓慧。<a id="a-Pj"></a>此谓信精进念定意慧声。<a id="a-Pk"></a>摄伏六入不得不知六通声者。<a id="a-Pl"></a>六入者。<a id="a-Pm"></a>眼入乃至意入。<a id="a-Pn"></a>摄伏者。<a id="a-Po"></a>摄伏色乃至摄伏法。<a id="a-Pp"></a>六通者。<a id="a-Pq"></a>天眼天耳他心智宿命智身通漏尽通。<a id="a-Pr"></a>不知者无明。<a id="a-Ps"></a>不得不知者除彼无明。<a id="a-Pt"></a>此谓摄伏六入不得不知六通声。</p>
  <p id="aPu">觉一切智声者。<a id="a-Pv"></a>一切智者。<a id="a-Pw"></a>一切世法皆悉知。<a id="a-Px"></a>世者念念生灭。<a id="a-Py"></a>复次世者。<a id="a-Pz"></a>诸阴界入。<a id="a-Q0"></a>复次世者二种。<a id="a-Q1"></a>一众生世。<a id="a-Q2"></a>二者行世。<a id="a-Q3"></a>众生世者。<a id="a-Q4"></a>一切诸众生。<a id="a-Q5"></a>行世者。<a id="a-Q6"></a>众生住处一切世界可知悉知。<a id="a-Q7"></a>智者二种。<a id="a-Q8"></a>声闻智一切智。<a id="a-Q9"></a>此谓智觉者。<a id="a-QA"></a>觉自身觉他身。<a id="a-QB"></a>此谓觉一切智声。</p>
  <p id="aQC">正杀烦恼声者。<a id="a-QD"></a>杀者除断义。<a id="a-QE"></a>烦恼者九十八使。<a id="a-QF"></a>欲界苦所断十使。<a id="a-QG"></a>习灭七使。<a id="a-QH"></a>道谛八使。<a id="a-QI"></a>思惟四使。<a id="a-QJ"></a>色界苦所断九使。<a id="a-QK"></a>习灭六使。<a id="a-QL"></a>道七使。<a id="a-QM"></a>思惟三使。<a id="a-QN"></a>无色亦如是。<a id="a-QO"></a>正者分明除断无余垢。<a id="a-QP"></a>此谓正杀烦恼声。</p>
  <p id="aQQ">是最后字过此法不可说声者。<a id="a-QR"></a>若无有字此谓涅槃。<a id="a-QS"></a>若有字者则是生死。<a id="a-QT"></a>最后者。<a id="a-QU"></a>更无有字唯除罗字。<a id="a-QV"></a>不可说者。<a id="a-QW"></a>不可得不可分别。<a id="a-QX"></a>无色故不可说。<a id="a-QY"></a>诸法者。<a id="a-QZ"></a>谓阴界入三十七品。<a id="a-Qa"></a>此谓最后字过此不可说声。</p>
 </body>
</html>