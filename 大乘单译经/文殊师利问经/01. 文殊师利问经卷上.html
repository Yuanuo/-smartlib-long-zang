<!DOCTYPE html>
<html>
<head>
  <meta charset="utf-8"/>
  <meta name="author" content="僧伽婆罗/梁"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>文殊师利问经卷上</title>
</head>
<body>
  <h1 class="head">文殊师利问经卷上</h1>
  <h2>序品第一</h2>
  <p>如是我闻。一时佛住王舍城耆阇崛山中。与大比丘众一千三百五十人俱。皆是阿罗汉诸漏已尽无复烦恼。身心自在心善解脱慧善解脱。调伏诸根摩诃那伽。所作已办可作已办。舍于重担已到自事义。有使已尽。正智善解脱到一切心自在。</p>
  <p>其名曰长老阿若憍陈如(此言已知陈如姓也)舍利弗大目揵连(此言罗茯根其父好啖此物因以为名)摩诃迦叶离婆多(此言常作声)须婆吼(此言善脾)阿难陀(此言大欢喜)如是等一千三百五十阿罗汉。复有一千三百凡夫比丘众。</p>
  <p>复有金刚菩萨。大势至菩萨。观世音菩萨。大德勇猛菩萨。无尽意菩萨。大意菩萨。文殊师利童子菩萨。如是等无数菩萨摩诃萨。</p>
  <h2>菩萨戒品第二</h2>
  <p>文殊师利白佛言。世尊。我今欲问世尊。胜语世间菩萨戒。愿为我说我当谛听。佛告文殊师利。我今当说汝善谛听。不杀众生。不盗他财物。不非梵行。不起妄语。不饮酒。如是当忆。不歌舞倡伎。不著花香持天冠等。不坐卧高广大床。不过中食。若行此事不成就三乘。何以故。以有犯故。发长二指当剃。或二月日若短而剃。是无学菩萨。若过二指亦是无学菩萨。爪不得长。得如一[麸-夫+黄]麦。何以故。为搔痒故。若如此者是分别菩萨。为供养佛法僧并般若波罗蜜。及父母兄弟。得畜财物为起寺舍为造像为布施。若有此因缘。得受金银财物无有罪过。若食抟当如鸡卵大。正食时无因缘不得看他是分别菩萨。不得卖买。受他施物。不得货卖。若施至亿万亦皆应受。何以故。有因缘故。不以自身作恶。亦不教他。不得为利养故赞叹他人。若为己杀不得啖。若肉如材木已自腐烂欲食得食。文殊师利若欲啖肉者。当说此咒。</p>
  <p>多侄咃(此言如是)阿捺摩阿捺摩(此言无我无我)阿视婆多阿视婆多(此言无寿命无寿命)那舍那舍(此言失失)陀呵陀呵(此言烧烧)婆弗婆弗(此言破破)僧柯栗多弭(此言有为)莎呵(此言除杀去)</p>
  <p>此咒三说乃得啖肉饭亦不应食。何以故。若无思惟饭不应食故何咒当啖肉。</p>
  <p>尔时文殊师利复白佛言。世尊。若得食肉者。象龟经大云经指鬘经楞伽经等诸经。何故悉断。佛告文殊师利。如深广江不见彼岸。若无因缘则不得渡。若有因缘汝当渡不。文殊师利白佛言。世尊。我当渡我当渡。或以船或以筏或以余物。佛复告文殊师利。以众生无慈悲力怀杀害意。为此因缘故断食肉。文殊师利。有众生乐粪扫衣。我说粪扫衣。如是乞食。树下坐露地坐阿兰若冢间。一食过时不食。遇得住处三衣等。为教化彼我说头陀。如是文殊师利。若众生有杀害心。为彼心故当生无数罪过。是故我断肉。若能不怀害心。大慈悲心为教化一切众生故无有过罪。不得啖蒜。若有因缘得啖。若合药治病则得用。不得饮酒。若合药医师所说多药相和。少酒多药得用。不得服油及涂身等。若有因缘得用。得用乳酪生酥熟酥醍醐。我先啖乳糜。为风痰冷故。佛说此只夜。</p>
  <p class="l-js-5c">若身覆是善　　心口覆亦然</p>
  <p class="l-js-5c">一切处所覆　　菩萨所应行</p>
  <p>佛告文殊师利。有三十五大供养。是菩萨摩诃萨应知。然灯烧香涂身涂地香末香。袈裟及伞。若龙子幡并诸余幡。螺鼓大鼓铃盘舞歌以卧具。或三节鼓腰鼓节鼓并及截鼓。曼陀罗花持地洒地贯花悬缯。饭水浆饮可食可啖。及以可味香和槟榔杨枝浴香。并及澡豆。此谓大供养。</p>
  <p>佛告文殊师利。有二十六邪见。是菩萨摩诃萨应离。杀马祠火。杀人祀火。一时射四方。杀马四千头。去除五藏。内以七宝施婆罗门。杀人内宝亦如是。箭射四方齐箭至处。布满七宝施婆罗门。走马四方穷其所至。布以七宝施婆罗门。随此箭马所极之处。满中众生皆悉杀害。聚积杂物一切烧尽。一切天神悉皆当礼。一切林树悉皆当礼。一切山神悉皆当礼。古昔居处悉皆当礼。诸有大树悉皆当礼。诸杂神像悉皆当礼。摩醯首罗毗纽拘摩勒。梵天阎罗王。能毗沙门因陀罗酒天女割多耶尼独伽舌陀遮文持优摩罗。与邪见相似。是等可舍不应礼拜。文殊师利。我不说此以为功德。佛说此只夜。</p>
  <p class="l-js-5c">如上二十六　　悉是邪归依</p>
  <p class="l-js-5c">非胜非安隐　　不得脱众苦</p>
  <p class="l-js-5c">若依佛法僧　　及以四圣谛</p>
  <p class="l-js-5c">胜安隐归依　　一切苦解脱</p>
  <p>彼先邪见相传说此功德。杀马功德。杀人功德。射方功德。走马功德。杀一切众生功德。实非功德。若生一念慈悲心。功德广大不可思议。文殊师利。此是菩萨所行。</p>
  <p>尔时文殊师利白佛言。世尊。我欲问如来应供正遍知。未来诸菩萨诸行。如来若许我今当问。佛告文殊师利。随意所问。文殊师利白佛言。四众于何时中不得作声。或身口木石及诸余声。佛告文殊师利。于六时不得。礼佛时。听法时。众和合时。乞食时。正食时。大小便时。文殊师利白佛。何故于是时不得作声。佛告文殊师利。于是时有诸天来。彼诸天。常清净心无染心空心。随波罗蜜心观佛法心。以彼声故令心不定。以不定故悉皆还去。以诸天去故诸恶鬼来。作不饶益不安隐事。彼人于此生诸灾患。人民饥饿更相侵犯。是故殊师利。文应寂静礼佛应供正遍知佛说此只夜。</p>
  <p class="l-js-5c">不作身口声　　木石余音声</p>
  <p class="l-js-5c">寂静礼佛者　　如来所赞叹</p>
  <h2>不可思议品第三</h2>
  <p>尔时文殊师利白佛言。世尊。我当更问愿佛解说。佛告文殊。随意所问。文殊师利白佛言。世尊。如来何故入于涅槃。佛告文殊师利。我不入涅槃。何以故。由众生故。文殊师利。如琉璃珠清净无垢。若值白物青黄赤物。此琉璃珠则随物色。琉璃无心令见异色。文殊师利。如来亦尔。或有众生见佛涅槃转法轮。见降众魔。见并现神通大小便利。或食或眠或行或笑。如众生意悉见。如来如是。文殊师利。如虚空无色而色于中现。虚空无取亦取诸色。虚空无意而生忆想。虚空无处为众生处。虚空无堕而堕依虚空。如来法身非是秽身非血肉身。是金刚身是不破身。不可破身无譬喻身。而能示现一切诸色。以智慧金刚身现为碎身。文殊师利。若佛不涅槃。世间不知佛是法身。非金刚是碎是金刚不碎。何以故。如来慧身示现涅槃非真涅槃。以方便故说入涅槃。文殊师利。涅槃者多义。大者非涅槃。名涅槃者无识。大乘涅槃。是说大般涅槃。小涅槃者。如缘觉声闻涅槃。大者非涅槃。涅槃如虚空故。小者是自业非他业。是故说小涅槃。涅槃者下义。我说死名涅槃。如来不死。何以故。声闻尚不生老死。不忧悲苦恼。何况如来法身不可思议身。不生身不灭身不烧身。彼长寿诸天见如来入涅槃悲伤恋慕。堪种般若波罗蜜。亦堪种声闻缘觉菩萨因缘。佛说此只夜。</p>
  <p class="l-js-5c">如来金刚身　　今日已破坏</p>
  <p class="l-js-5c">此身尚破碎　　何况羸力者</p>
  <p class="l-js-5c">以此生悲恋　　疾当得法身</p>
  <p class="l-js-5c">以是故如来　　示现涅槃相</p>
  <p class="l-js-5c">如来妙法身　　非可见闻法</p>
  <p class="l-js-5c">不生亦不灭　　不可得思议</p>
  <p>于此众中大意菩萨。说此只夜。</p>
  <p class="l-js-5c">如来不涅槃　　涅槃非如来</p>
  <p class="l-js-5c">亦非心意识　　离有无相故</p>
  <p class="l-js-5c">若人见牟尼　　永离于生死</p>
  <p class="l-js-5c">得成无所执　　不著彼此故</p>
  <p>文殊师利白佛言。世尊。若如来无心意识。云何当作众生事。未来众生当有此疑。佛告文殊师利。如虚空无心意识。亦为一切众生处。四大无心意识。为一切众生所依。日月无心意识。光照一切众生。树木无心意识。能与众生花果。如是文殊师利。有摩尼珠名随一切众生意。生于海中安置幢上随人所乐。金银琉璃真珠等物。从摩尼珠出能长养寿命。摩尼珠者无心意识。随众生意而无损减。若此世间一切消尽当往余方。珠若未堕大海不干。文殊师利。如来如是。作一切众生事如来不灭。何以故。如来无心意识故。佛说此只夜。</p>
  <p class="l-js-5c">佛无心意识　　作一切众事</p>
  <p class="l-js-5c">如来不思议　　能信者亦然</p>
  <p>尔时文殊师利赞叹如来。说此只夜。</p>
  <p class="l-js-5c">我礼一切佛　　调御无等双</p>
  <p class="l-js-5c">丈六身法身　　亦礼于佛塔</p>
  <p class="l-js-5c">生处得道处　　法轮涅槃处</p>
  <p class="l-js-5c">行住坐卧处　　一切皆悉礼</p>
  <p class="l-js-5c">诸佛不思议　　妙法亦如是</p>
  <p class="l-js-5c">能信及果报　　亦不可思议</p>
  <p class="l-js-5c">能以此只夜　　赞叹如来者</p>
  <p class="l-js-5c">于千万亿劫　　不堕诸恶趣</p>
  <p>佛言。文殊师利。善哉善哉。如来不可量不可思议。即说只夜言。</p>
  <p class="l-js-5c">佛生甘蔗姓　　灭已不更生</p>
  <p class="l-js-5c">若人归依佛　　不畏地狱苦</p>
  <p class="l-js-5c">佛生甘蔗姓　　灭已不更生</p>
  <p class="l-js-5c">若人归依佛　　不畏饿鬼苦</p>
  <p class="l-js-5c">佛生甘蔗姓　　灭已不更生</p>
  <p class="l-js-5c">若人归依佛　　不畏畜生苦</p>
  <h2>无我品第四</h2>
  <p>文殊师利白佛言。世尊。未来众生当说有我遍一切处。何以故。一切行故。出过三世。苦乐嗔爱悉是我相。世尊。外道计我其意如是。佛告文殊师利。譬如磁石吸一切铁屑。为铁屑。是我磁石是我。若汝当说铁屑非我磁石非我。是则非遍。若磁石铁屑悉是我者。云何以我而自吸我。又亦不遍。何以故。自吸其身故。所有色一切是四大一切无常。若无常不真实。若不真实不谛。若不谛无处。无处故无我。文殊师利。犹如老人于夜中坐。自捉两膝说如是言。那得有此两小儿耶。若此老人身中有我。云何不识自膝谓是小儿。以是事故实无有我。是邪见人于无处横执。譬如见焰而生水想。实无有水。以眼乱故。如是非我横生我想。是闇惑邪见非正见也。</p>
  <p>若我遍一切处则遍行五道。人天是乐。地狱饿鬼畜生是苦。若我遍一切处。我受地狱苦则人天亦应苦。乐者由善业得。苦者由恶业得。乐者生染。苦者生嗔。或有勇健或有怖畏。如是异相故知不遍。我不说此是真实思惟。若我过三世者。过去已没如灯已灭。未来未到如未来灯。现在不停犹如流水。我非过去非未来非现在无时节。何以故。过时节故。若无时则无数。以无数故亦无有我。何以故。以可分故。阿者离我声。多者不破。么者灭憍慢。又阿者真实离我。真实离我故两过说阿。是故文殊师利。分别字故定无有我。佛说此只夜。</p>
  <p class="l-js-5c">磁石吸铁屑　　二种谁是我</p>
  <p class="l-js-5c">不遍及自吸　　决定无我故</p>
  <p class="l-js-5c">如渴人见焰　　非水生水想</p>
  <p class="l-js-5c">邪见横执我　　其事亦复然</p>
  <p class="l-js-5c">分别于阿字　　定知无有我</p>
  <h2>涅槃品第五</h2>
  <p>尔时文殊师利白佛言。世尊。涅槃者。声闻缘觉凡夫不能分别。唯如来正遍知之所能说。佛言。文殊师利。涅槃不灭。何以故。无断烦恼故无所到处。何以故。以无处故。到者得义。无到故无得。何以故。无苦乐故。无断不断无常不常。佛说此只夜。</p>
  <p>不断不灭　　不生不起　　不堕不落</p>
  <p>不行不住</p>
  <p>常住涅槃不断不常相。何以故。无生死故。文殊师利我尚不见生死。何况当见生死过患。文殊师利。我尚不见涅槃。何况见涅槃功德。佛说此只夜。</p>
  <p class="l-js-5c">若见有一法　　余法悉应见</p>
  <p class="l-js-5c">以一法空故　　一切法亦空</p>
  <p>文殊师利。当知诸法空。若不灭则不生。若不断则不灭。若不常则不生。无烦恼可断故是故不灭。无烦恼处故是故不生。</p>
  <p>佛复告文殊师利。无障碍故不灭。不灭故无障碍。生善不善无记故不障碍。文殊师利。是说涅槃。佛说此只夜。</p>
  <p>不灭不到　　不断不常　　不障不碍</p>
  <p>是说涅槃</p>
  <p>佛告文殊师利常住涅槃。无日月星宿地水火风。无昼夜数量。无色无形无老病死。无年岁无所作。是常是恒离众苦业。如是涅槃善人所说。佛说此只夜。</p>
  <p class="l-js-5c">彼无有日月　　星宿及四大</p>
  <p class="l-js-5c">昼夜与量数　　形色及虚空</p>
  <p class="l-js-5c">亦无老病死　　年岁诸所作</p>
  <p class="l-js-5c">已断生死本　　是常亦是恒</p>
  <p class="l-js-5c">如是涅槃相　　善人之所说</p>
  <p>文殊师利白佛言。世尊。有诸外道。说世间空又说不空。此是外道邪意分别。佛告文殊师利。此外道意不真实思惟。若世间空则无生死。何以故。以空故。生死若空。涅槃亦空。若涅槃无则无神通。若世间不空生死亦无。何以故。以不空故。以生死不空涅槃亦无。若无涅槃亦无神通。文殊师利若世间不生不坏何用涅槃。若生死无失坏不名生死。何以故。以无失故。若生死无失。即生死为涅槃。是故文殊师利。不应说世间空与不空亦不应说世间应断及以不断。何以故。以无有故。断者是断烦恼。不断者非断烦恼。亦无烦恼及非烦恼。亦无解脱。若无解脱则无涅槃。文殊师利。灭亦无。何以故。生死空不空故。是故无灭。若生死如此谁乐得涅槃。佛说此只夜。</p>
  <p class="l-js-5c">若诸世间空　　则无有生死</p>
  <p class="l-js-5c">以生死无故　　涅槃亦不有</p>
  <p class="l-js-5c">世间若不空　　亦无有生死</p>
  <p class="l-js-5c">生死若无者　　涅槃亦非有</p>
  <p class="l-js-5c">生死若如是　　谁当乐涅槃</p>
  <h2>般若波罗蜜品第六</h2>
  <p>尔时文殊师利白佛言。世尊般若波罗蜜。一切声闻缘觉。从般若波罗蜜出不。一切佛一切法。从般若波罗蜜出不。佛告文殊师利如是如是。一切声闻缘觉一切佛一切法。从般若波罗蜜出。菩萨于色行行于相。于色坏行行于相。若于色灭行行于相若行色空行于相如是菩萨无方便修行般若波罗蜜。文殊师利。般若波罗蜜。不以心意识修行。世尊。若般若波罗蜜不可取。云何修行般若波罗蜜。佛告文殊师利。是修行非修行。不以心意识故。文殊师利。心者聚义。意者忆义。识者现知义不以此心意识修行般若波罗蜜。不以此修行是修行。以无处是修行。修行者。不依欲界色界无色界。非过去非未来非现在。非内外非中间如此修行是修行般若波罗蜜。不修形色是修行般若。非地水火风是修行般若。非有非无非声闻缘觉。非善不善无记。非十二因缘非男非女。非非男非非女非常非智非灭非生。非可数不可思议。不可言说。无可依无名字无相无异相。无增无减自性清净真实不可觉普遍等虚空。无色无作出过三世。不苦不乐无日月星宿。如此修行是修行般若波罗蜜。真实非般若波罗蜜。般若波罗蜜非真实文殊师利。如此修行名修行般若波罗蜜。佛说此只夜。</p>
  <p class="l-js-5c">此法不思议　　离于心意识</p>
  <p class="l-js-5c">一切言语断　　是修行般若</p>
  <h2>有余气品第七</h2>
  <p>尔时文殊师利白佛言。世尊。一切声闻缘觉有起烦恼不。起几种烦恼。佛告文殊师利。有余故名起者。譬如香气。所言气者。有二十四种业气。见处气、染气、色染气、有染气、无明染气、行气、识处气、名色气、六入气、触气、受气、爱气、取气、有气、生气、老气、病气、死气、忧气、悲气、苦气、恼气、疲极气、依气。此谓二十四气。身口意余此谓业气。断见常见此谓见处气。著衣钵等此谓染气。十种色意。此谓色染气。无色界此谓有染气。不清净智有障碍智不遍知智。此谓无明气。若身口意种种觉。此谓行气。忆一切色有苦乐不苦不乐想如是分别。此谓识处气。坚湿热轻动一切悉有。此谓名色气眼色耳声鼻香舌味身触意法。此谓六入气。冷热坚湿饥渴暖滑。此谓触气。苦乐不苦不乐受。此谓受气。姓名国土欲界色界无色界。苦恼饥渴等于彼不知足此谓爱气。欲取见取戒取。此谓取气。欲有色有无色有。此谓有气。于后苦地必当生。此谓生气。诸根衰坏。此谓老气。种种疾患此谓病气涅槃想死想。此谓死气。身体枯燥。此谓忧气。号叫啼泣。此谓悲气。体烦热故。此谓苦气。过苦故此谓恼气。身心困弊。此谓疲极气。有怖畏无所归。此谓依气。文殊师利。此谓二十四气。文殊师利。诸佛世尊无归依气是归依处。何以故。唯有如来为众生所依。一切众生非归依处。世尊非有相。无思量无积因声闻闻法佛不闻法。何以故。无所不知故。佛说此只夜。</p>
  <p class="l-js-5c">阿罗汉有气　　以有过患故</p>
  <p class="l-js-5c">唯佛独能度　　为众生归依</p>
  <h2>来去品第八</h2>
  <p>尔时文殊师利白佛言。世尊。来者何义。去者何义。佛告文殊师利。来者向义。去者背义。若无向背不来不去。是圣行处。来者痴义。去者不痴义。非痴非不痴。是圣行处。来者有为。去者无为。无有为无无为。是圣行处。来者识义。去者非识义。非识非非识。是圣行处。来者名色义。去者非名色义。非名色非不名色。是圣行处。来者六入义。去者非六入义。非入非非入。是圣行处。乃至忧悲疲极亦如是。</p>
  <p>文殊师利。来者我义。去者无我义。非我非无我。无来无去。是圣行处。来者常义。去者非常义。非常非不常。是圣行处。来者断义。去者非断义。非断非不断。是圣行处。来者有义。去者无义。非有非无。是圣行处。文殊师利。来去义如是。佛说此只夜。</p>
  <p class="l-js-5c">来去义无相　　诸法亦如是</p>
  <p class="l-js-5c">非知非可说　　是名来去义</p>
  <h2>中道品第九</h2>
  <p>尔时文殊师利白佛言。世尊。佛说无二法故。一切声闻缘觉菩萨。并无疑惑悉知中道。乃至凡夫亦能生信。佛告文殊师利。明无明无二。以无二故成无三智。文殊师利。此谓中道具足。真实观诸法。行无行无二。以无二故成无三智。文殊师利。此谓中道具足。真实观诸法。识非识乃至老死非老死无二亦如是。文殊师利。若无明有者是一边。若无明无者是一边。此二边中间无有色不可见。无有处无相无相待无标相。文殊师利。此谓中道行识。乃至老死亦如是。文殊师利。此中道具足。真实观诸法。诸法无二。无二有何义。谓末陀摩(末者莫义陀摩者中义莫著中此谓末陀摩)。何以故。不取常见有见故。是故名末陀摩。佛说此只夜。</p>
  <p class="l-js-5c">诸法无有二　　亦复无有三</p>
  <p class="l-js-5c">此中道具足　　名为真实道</p>
  <h2>世间戒品第十</h2>
  <p>尔时文殊师利白佛言。世尊。菩萨有几种色衣。云何归依。愿为广说。为饶益诸菩萨故。佛告文殊师利。不大赤色。不大黄。不大黑。不大白。清净如法色。三法服及以余衣。皆如是色。若自染若令他染。如法捣成。随时浣濯常使净洁。如是卧具。得用青黄杂色。文殊师利菩萨衣色如是。菩萨内心寂静如法被著。与大乘相应。著涅槃僧离踝二指。若诸菩萨欲与国王大臣共语。随彼一问此亦一答。勿令差异。当如实说。若彼多问此亦多答。如是余婆罗门刹利毗舍首陀。沙门阇梨和上。及父母妻子仆使。及余卑族贫穷乞人。随其尊卑各随问答。或余天、龙、夜叉．罗刹．毗舍阇．阿修罗．迦楼罗．紧那罗．摩睺罗伽．若人若鬼。佛及缘觉声闻菩萨凡夫。随有所问当如法答。不为利养不为自身。不邪命不戏笑。如是应念。尔时文殊师利白佛言。世尊。云何归依。佛告文殊师利。归依者应如是言。大德。我某甲。乃至菩提归依佛。乃至菩提归依法。乃至菩提归依僧。第二第三亦如是说。复言我某甲。已归依佛已归依法已归依僧竟。如是三说。次言大德。我持菩萨戒。我某甲乃至菩提。不杀众生离杀生想。乃至菩提。不盗亦离盗想。乃至菩提。不非梵行离非梵行想。乃至菩提。不妄语离妄语想。乃至菩提。不饮诸酒离饮酒想。乃至菩提。不著香花亦不生想。乃至菩提。不歌舞作乐离歌舞想。乃至菩提。不坐卧高广大床离大床想。乃至菩提。不过中食离过中食想。乃至菩提。不捉金银生像离捉金银想。乃至当具六波罗蜜大慈大悲。佛说此只夜。</p>
  <p class="l-js-5c">发誓至菩提　　归依于三宝</p>
  <p class="l-js-5c">受持十种戒　　亦誓至菩提</p>
  <p class="l-js-5c">六度及四等　　皆当令具足</p>
  <p class="l-js-5c">如是修行者　　与大乘相应</p>
  <h2>出世间戒品第十一</h2>
  <p>尔时文殊师利白佛言。世尊。菩萨出世间戒有几种。佛告文殊师利。若以心分别男女非男非女等。是菩萨犯波罗夷。若以心分别畜生饿鬼男女非男非女。诸天神男女非男非女。是菩萨犯波罗夷。若以身口行不堪得三乘。若受出世间菩萨戒。而不起慈悲心。是菩萨犯波罗夷。若以身口行不堪得三乘。若他物若小若大。若长若短。若有色若有形。若住若动若覆藏若移处。若有封印若盛贮。若以心起盗想。犯波罗夷。若以身口行不堪得三乘。若起妄语心犯波罗夷。若以身口行不堪得三乘。若树叶若皮若汁。若以心欲取。犯菩萨僧伽婆尸沙。若以身口取不堪得三乘。若起歌舞作乐华香璎珞想。是犯菩萨僧伽婆尸沙。若以身口行不堪得三乘。若起广大床想。是犯菩萨僧伽婆尸沙。若以身口行不堪得三乘。若起过中食想。是犯菩萨僧伽婆尸沙。若以身口行不堪得三乘。若起捉金银珍宝想。是菩萨僧伽婆尸沙。若以身口行不堪得三乘。若剃身毛若剪爪。如初月形若起此想。是菩萨偷兰遮。若以身口行不堪得三乘。若起斩斫草木想犯偷兰遮。若以身口行不堪得三乘。若起毁他名誉若色若姓若财物若技术。若车乘若身力等想。是犯偷兰遮。若以身口行不堪得三乘。</p>
  <p>佛法僧物若花香涂香。若衣服若珍宝。若菩萨以脚践蹋。犯波夜提。若佛塔若佛所行处。及菩提树转法轮处。若以脚践蹋。犯波夜提。若不信者不堪得三乘。</p>
  <p>若吐舌动眼毁诸威仪。起此想者犯突吉罗。若以身口行不堪得三乘。</p>
  <p>若见他物他乐种种服玩。诈现求利及说人罪过。若起此想犯波罗提舍。若以身口行不堪得三乘。</p>
  <p>若未犯前罪逆守护令不生。是菩萨僧炎伽陀尼(僧炎是逆守义加陀尼是令不生义)。眼耳鼻舌身意令无异。是菩萨应当学。此谓具出世间菩萨戒。</p>
  <h2>上出世间戒品第十二</h2>
  <p>尔时文殊师利白佛言。世尊。云何上出世间戒。无漏不可思议。无处无所著。文殊师利。戒者于彼众生。无我非无我无事无因无教化人。无行无不行无行处。无名无色。无色相无无色相。无寂无不寂。无可取无不可取。无真实无不真实。无身无言无说。无心无世间无非世间。非世法非不世法。不自叹戒不毁他戒。不求他过。不以持戒轻慢他人。不觉戒不思惟戒。无所思惟无所觉故。文殊师利。此谓上出世间圣戒。无漏无生无所著。出三界离一切依。佛说此只夜。</p>
  <p class="l-js-5c">有出世戒人　　无垢无所有</p>
  <p class="l-js-5c">憍慢及所依　　无明与系缚</p>
  <p class="l-js-5c">如是诸过患　　一切皆无有</p>
  <p class="l-js-5c">无内寂外寂　　亦无内外寂</p>
  <p class="l-js-5c">内外觉亦无　　知者得解脱</p>
  <p>文殊师利。是有戒人于佛法。不自观身不著寿命。不著一切生得正行是正住。文殊师利。是谓有戒于佛法。不著世间不依世间。得光明无明闇无所有。无自想无他想不著想。清净戒不此岸不彼岸不中流。无所著无所缚。无罪过无漏。文殊师利。此有戒人于佛法及名色心不执著。常平等饶益。常寂静心无我无我所。是人如所说戒。住无所学无解脱无所作。是得上道是清净戒相。无胜戒无定戒无智慧戒。是圣人性不可得。是佛所叹戒。是空无与我等戒能安圣定。若清净定成修行慧。以慧得智以智得解脱。</p>
  <h2>菩萨受戒品第十三</h2>
  <p>尔时文殊师利白佛言。世尊。若善男子善女人受菩萨所受戒法。当云何。佛告文殊师利。应于佛前至诚礼拜。作如是言。我某甲。愿诸佛忆念我。如诸佛世尊。正知以佛智慧无所著。我当发菩萨心。为利益一切众生令得安乐。发无上道心。如过去未来现在诸菩萨。发无上菩提心。于一切众生如父母兄弟姊妹男女亲友等。为彼解脱得出生死。乃至令发三菩提心。勤起精进。随诸众生所须财法一切施与。以此财法摄受一切众生。渐渐随宜为解脱众生出生死故。乃至令安住无上菩提。我当起精进。我当不放逸如是再三。是名菩萨摩诃萨初发菩提心。文殊师利。此诸菩萨所受所行为化菩萨。不为声闻缘觉。不为凡夫诸不善者。</p>
  <h2>字母品第十四</h2>
  <p>尔时文殊师利白佛言。世尊。一切诸字母云何说。一切诸法入于此及陀罗尼字。佛告文殊师利。一切诸法入于字母及陀罗尼字。文殊师利。如说阿字是出无常声。说长阿字是出离我声。说伊字出诸根声。说长伊字出疾疫声。说忧字出荒乱声。说长忧字出下众生声。说厘字出直软相续声。说长厘字出断染游戏声。说梨字出相生法声。说长梨字出三有染相声。说[医-酉+土]字出所起过患声。说翳字出圣道胜声。说乌字出取声。说燠字出化生等声说庵字出无我所声。说阿字出没灭尽声。说迦字出度业果报声。说佉字出虚空等一切诸法声。说伽字出深法声。说恒字出除坚重无明痴闇冥声。说誐字出预知行声。说遮字出四圣谛声。说车字出断欲染声。说阇字出度老死声。说禅字出摄伏恶语言声。说若字出说安住声。说多字出断结声。说他字出置答声。说陀字出摄伏魔贼声。说檀字出灭诸境界声。说那字出除诸烦恼声。说轻多字出如是无异不破声。说轻他字出勇猛力速无畏声。说轻陀字出施寂静守护安隐声。说轻檀字出圣七财声。说轻那字出分别名色声。说波字出第一义声。说颇字出作证得果声。说婆字出解脱缚声。说梵字出生三有声。说磨字出断憍慢声。说耶字出如法分别声。说啰字出乐不乐第一义声。说逻字出断爱声。说婆字出胜乘声。说舍字出信精进念定意慧声。说屣字出摄伏六入不得不知六通声。说娑字出觉一切智声。说诃字出正杀烦恼声。说攞字出最后字过此诸法不可说声。文殊师利。此谓字母义。一切诸字入于此中。</p>
  <p>佛告文殊师利。我当说八字。云何八字。跛字第一义。一切诸法无我悉入此中。罗字以此相好无相好入如来法身义。婆字愚人法慧人法如法度。无愚无慧义。阇字度生老病死。令入不生不老不病不死义。伽字度业果报。令人无业果报义。他字总持诸法众语言空无相无作。令入法界义。舍字奢摩他毗婆舍那。令如实观诸法义。沙字一切诸法念念生灭。亦无灭不灭本来寂静。一切诸法悉入涅槃。文殊师利。此谓八字。是可受。持入一切诸法。</p>
  <p>尔时文殊师利白佛言世尊。云何说无常声。佛告文殊师利。无常声者。一切有为法无常。如眼入无常。耳鼻舌身意入亦无常色入无常。声香味触法入亦无常。如眼界色界眼识界。乃至意界法界意识界亦无常。色阴无常。乃至识阴亦如是。此谓无常声。</p>
  <p>无我声者。一切诸法无我。有说我人作者使作者等或断或常。此谓我想。我觉是外道语言。若过去已灭。若未来未至若现在不停。十二入十八界五阴。悉无有我。是长阿义。</p>
  <p>诸根声者。谓大声。如眼根名大声。耳根乃至意根名大声。此谓伊字。是名大声。</p>
  <p>多疾疫声者。眼多疾疫。乃至意亦如是。众生身心种种病苦。此谓多疾疫声。</p>
  <p>荒乱声者。国土不安人民相逼。贼抄竞起米谷不登。此谓荒乱声。</p>
  <p>下众生声者。下劣众生贫穷困苦无善根。诸禽兽虫蚋等。此谓下众生声。</p>
  <p>直软相续声者。直者不谄。不谄者不曲。不曲者真实。真实者如说行。如说行者如佛语行。此谓为直。软者有六种。眼软乃至意软。此谓为软。相续者不离一切诸善法。是谓直软相续声。断染游戏声者。断欲界染三十六使。思惟所断四使。断者除灭义。游戏者五欲众具。众生于此游戏如是应断。此谓断染游戏声。</p>
  <p>出相生法声者。一切诸法无我为相。念念生灭寂静相。无我为相者。色阴无常乃至识亦如是。此谓无我为相。念念生灭者。一切诸行念念生。生者必灭。此谓一切诸法念念生灭。寂静者。空无处所无色无体与虚空等。此谓寂静相者。过去未来现在无常。此谓相生法声。</p>
  <p>出三有染相声者。相者五欲众具欲界相。色染色界相。无色染无色界相。此谓相。三有者。欲有色有无色有。云何欲有。地狱乃至他化自在天。云何色有。梵身乃至色究竟。云何无色有。空处乃至非想非非想处。染著。三界九十八使。此谓出三有染相声。</p>
  <p>所起过患声者。三求。欲求有求梵行求。欲求者。求色声香味触。云何色求。色有二种。一谓色。二谓形色。色有十二种。谓青黄赤白烟云尘雾光影明闇。形色有八种。谓长短方圆高下平不平。此谓欲色。云何欲声。声有七种。谓螺声鼓声小鼓声大鼓声歌声男声女声。此谓欲声。云何欲香。香有七种。根香心香皮香糖香叶香花香果香。或男香女香。此谓欲香。云何欲味。味有七种。甜味酢味碱味苦味涩味淡味辛味。或男味或女味。此谓欲味。云何欲触。触有八种。冷热轻重涩滑饥渴。或男触或女触。此谓欲触。此谓欲求。云何有求。欲有色有无色有。此谓有求。云何梵行求出家苦行欲求天堂欲求涅槃。此谓梵行求。求者何义。谓乐著义。</p>
  <p>云何所起过患声。众生诸有悉名过患。除天堂及涅槃。余处求一切有过患。此谓所起过患声。</p>
  <p>圣道胜声者。谓八正道。正见乃至正定。无过患无所著故谓圣道。此谓圣道胜声。</p>
  <p>取声者。执捉诸法。此谓取声。</p>
  <p>化生声者。四阴受想行识。此谓化生。复说胎生卵生湿生化生。胎生四种。东弗于逮。南阎浮提西拘耶尼。北郁单越。卵生一切众鸟。湿生蚊虻虱等。化生诸天也。此谓化生声。</p>
  <p>无我所声者。一切诸法非是我所。无我起故。无我所者。无我所慢。此谓无我所声。</p>
  <p>没灭尽声者。无明灭故行灭。乃至生灭故忧悲苦恼灭。没尽者。泥洹寂静不复更生。此谓没灭尽声。</p>
  <p>度业果报声者。业者三业。谓身三口四及意三业果报者三业清净。此谓度业果报声。虚空等诸法声者。诸法与虚空等。云何与虚空等。一切法唯有名唯有想。无有相无分别。无体不动不摇。不可思议不起不灭。无所作随无相。无所造无相貌。无形色无行处。等虚空住平等。不老不死无忧悲苦恼。色者虚空等。受想行识亦如是。过去已没未来未至现在不停。此谓虚空等诸法声。</p>
  <p>深法声者。无明缘行乃至生缘老死忧悲苦恼。无明灭则行灭。乃至生灭忧悲苦恼灭。彼理真实是名为深。深者。是十二因缘一切语言。道断。无边无处无时节。断丈夫断世性。入平等破自他执。此谓深法声。</p>
  <p>除坚重无明痴闇冥声者。坚者。身见等五见。重者五阴。无明者。不知前后际及有罪无罪。不识佛法僧。不知施戒天。不知阴界入。此谓无明。痴者。忘失觉念。此谓痴。闇者入胎苦恼一切不净。而生乐受迷惑去来。此谓闇。冥者。于三世无知。无方便不明了。此谓冥。除者。真实谛开示光明。除自果除烦恼。除非烦恼除余习。入平等不可思议为主。此谓除义。此谓除坚重无明痴闇冥声。</p>
  <p>豫知行声者。八种豫知行。谓正见乃至正定。此谓菩萨豫知行。除断五见谓正见。不思惟贪嗔痴谓正思惟。身意业清净此谓正业。口业清净此谓正语。欺诳谄谀诈现少欲以利求利。五种贩卖。酤酒卖肉卖毒药卖刀剑卖女色。除此恶业此谓正命。善身行善意行谓正精进。念四念处此谓正念。以定心无染著。寂静相灭相空相。此谓正定。此谓预知行声。四圣谛声者。谓苦集灭道谛。云何苦谛。能断十使。云何集谛。能断七使。云何灭谛。能断七使。云何道谛。能断八使四思惟断。乃至断色无色结。此谓四圣谛声。</p>
  <p>断欲染声者。欲者。染乐不厌欲庄严著姿态。思惟欲思惟触待习近。染者系缚。乐者乐彼六尘。不厌者专心著缘无有异想。欲者欢喜。庄严者为染意。著者游戏。姿态者作种种容仪。思惟欲者著五欲思惟触者欲相习近。待者以香花相引。习近者欲染心遂。断者悉除前不善法。此谓断欲染声。</p>
  <p>度老死声者。老者。身体消减柱杖羸步诸根衰耗。此谓老。死者。诸根败坏何故名死更觅受生处彼行业熟。此谓为死。云何老死差别。诸根熟名老。诸根坏名死。先老后死此谓老死。度此老死此谓为度。度有何义。过度义。到彼岸自在不更生义。此谓度老死声。摄伏恶语言声者。摄伏者。摄伏语言摄伏身体。云何摄伏语言。以同类语破异类语。以异类语。破同类语。以真实语伏不真实语。以不真实语伏真实语。以非语言伏语言。以语言伏非语言。以第一义伏非第一义。以非第一义伏第一义。以决定语伏不决定语。以不决定语伏决定语。以一伏多以多伏一。以无犯伏有犯。以有犯伏无犯。以现证伏不现证。以不现证伏现证。以失伏不失。以不失伏失。以种类不得伏种类。以非种类不得伏非种类。恶者。说不实不谛不分别。伏者。断义遮义阴义。此谓摄伏恶语言声。</p>
  <p>说安住声者。说令分明开示分别说。不覆障道随法说。此谓说。安住者。置在一处。说泥洹说出世间。述成所说无相语言。无貌语言。无异语言。无作语言。觉语言空语言。寂静语言。此谓说安住声。</p>
  <p>说断结声者。无明灭乃至老死灭。灭一切阴。灭者失没断无有生。此谓灭。断者断一切诸使。断烦恼根无有遗余。此谓断结声。</p>
  <p>置答声者。随问答分别答反问答置答。云何随问答。如问即答。云何分别答。随彼所问广为分别。云何反问答。若人有问反问令答。云何置答。如问我断我常。置而不答。以分别问问随问答。以反质问问分别答。以置答问问反质答。以随问答问问置答。此谓置答声。摄伏魔贼声者。魔者四魔。色受想行识。此谓阴魔贼。从此有度彼有息一切事。此谓死魔贼。无明爱取。此谓烦恼魔贼。五欲众具为天魔体。此谓天魔贼。此谓摄伏魔贼声。灭诸境界声者。灭色乃至灭触。境界者色声香味触。此谓灭诸境界声。</p>
  <p>除诸烦恼声者。断灭烦恼。除烦恼者。染欲大毒不净观为药。嗔恚大毒慈悲为药。无明大毒十二因缘观为其药。此谓除诸烦恼声。无异不破声者。无异者。无破无异。第一义实谛。空无相无形平等。不动不可思议。此谓无异。不破者。无异形平等无相。不动不破不断。纯一无过患。无心无前后。此谓无异不破声。勇猛力速无畏声者。勇猛者精进。力者十力。速者駃也。无畏者一切处不怖畏。此谓勇猛力速无畏声。</p>
  <p>施寂静守护安隐声者。施者二种。内施外施。云何内施。说真四谛。云何外施。施肌肉皮血国城妻子男女财物谷米等。寂静三种。谓身口意。云何身寂静。不作三过。口寂静者。无口四过。意寂静者。不贪不嗔不痴。守护者。守护六根。安隐者。同止和合不觅彼过。知足少欲。不求长短不觅他过者。不相觅过。不以此语彼。此谓施寂静守护安隐声。</p>
  <p>七圣财声者。一信二惭三愧四施五戒六闻七慧。此谓七圣财声。</p>
  <p>分别名色声者。名者四阴。色者四大。分别者分别名色。此谓分别名色声。</p>
  <p>第一义声者。分别五阴。此谓第一义声。</p>
  <p>作证得果声者。果者四果。须陀洹乃至罗汉及缘觉果。得者入义也。证者现证也。作者造作也。此谓作证得果声。</p>
  <p>解脱缚声者。缚者三缚。贪嗔痴缚。解脱者离此三缚。此谓解脱缚声。</p>
  <p>生三有声者。所谓生有现有后有。此谓出生三有声。</p>
  <p>断憍慢声者。憍者。色憍盛壮憍富憍自在憍姓憍行善憍寿命憍聪明憍。此谓八憍。慢者。慢慢大慢增上慢我慢不如慢胜慢邪慢。此谓七慢。断者。断憍慢。此谓断憍慢声。</p>
  <p>通达诸法声者。通达者如境而知。诸法者善不善法。五欲众具谓不善法。除断五欲此谓善法。此谓通达诸法声。</p>
  <p>如法分别声者。如者等义。法者善法不善法。不善法者。不断五欲众具。善法者。断五欲众具。断者破灭义。此谓如法分别声。</p>
  <p>乐不乐第一义声者。乐者五欲境界。不乐者不著五欲。第一义者空无相。此谓乐不乐第一义声。</p>
  <p>断爱声者。爱者色爱。乃至触爱。断者灭除。此谓断爱声。</p>
  <p>胜乘声者。所谓三乘。佛乘缘觉乘声闻乘。般若波罗蜜十地。此谓佛乘。调伏自身寂静自身。令自身入涅槃。此谓缘觉乘。软根众生怖畏众生欲出生死。此谓声闻乘。此谓胜乘声。信精进念定意慧声者。随逐不异思惟观。此谓信。勇猛勤策行事持事。此谓精进。专摄一心此谓念。诸事不动此谓定意。般若纯一平等此谓慧。此谓信精进念定意慧声。摄伏六入不得不知六通声者。六入者。眼入乃至意入。摄伏者。摄伏色乃至摄伏法。六通者。天眼天耳他心智宿命智身通漏尽通。不知者无明。不得不知者除彼无明。此谓摄伏六入不得不知六通声。</p>
  <p>觉一切智声者。一切智者。一切世法皆悉知。世者念念生灭。复次世者。诸阴界入。复次世者二种。一众生世。二者行世。众生世者。一切诸众生。行世者。众生住处一切世界可知悉知。智者二种。声闻智一切智。此谓智觉者。觉自身觉他身。此谓觉一切智声。</p>
  <p>正杀烦恼声者。杀者除断义。烦恼者九十八使。欲界苦所断十使。习灭七使。道谛八使。思惟四使。色界苦所断九使。习灭六使。道七使。思惟三使。无色亦如是。正者分明除断无余垢。此谓正杀烦恼声。</p>
  <p>是最后字过此法不可说声者。若无有字此谓涅槃。若有字者则是生死。最后者。更无有字唯除罗字。不可说者。不可得不可分别。无色故不可说。诸法者。谓阴界入三十七品。此谓最后字过此不可说声。</p>
</body></html>