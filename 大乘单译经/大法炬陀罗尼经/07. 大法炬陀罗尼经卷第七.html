<!doctype html>
<html id="z3IBTxVTT" data-ver="816">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">大法炬陀罗尼经卷第七</h1>
  <h2 id="a2">智成就品第十六</h2>
  <p id="a3">佛告阿难。<a id="a-4"></a>时彼众中有一菩萨摩诃萨。<a id="a-5"></a>名栴檀那。<a id="a-6"></a>白放光如来应供正遍觉言。<a id="a-7"></a>世尊。<a id="a-8"></a>如佛所说三法藏门。<a id="a-9"></a>摄诸言教。<a id="a-A"></a>我等已闻。<a id="a-B"></a>世尊。<a id="a-C"></a>我虽闻是三种言教未达义理。<a id="a-D"></a>今更咨问唯愿为我具释其义。<a id="a-E"></a>世尊。<a id="a-F"></a>我于如来三藏义门。<a id="a-G"></a>重请问者不为戏论亦无是非。<a id="a-H"></a>不起执着又无疑惑。<a id="a-I"></a>我但为彼非佛法人外道诸师。<a id="a-J"></a>或时复说三藏义门。<a id="a-K"></a>我等云何当能听受。<a id="a-L"></a>阿难时彼放光如来应供正遍觉告栴檀那菩萨摩诃萨言。<a id="a-M"></a>善哉善哉。<a id="a-N"></a>栴檀那。<a id="a-O"></a>如是如是。<a id="a-P"></a>栴檀那。<a id="a-Q"></a>非但汝于此法不生疑惑。<a id="a-R"></a>然此法中亦无可疑。<a id="a-S"></a>汝栴檀那。<a id="a-T"></a>汝应当知。<a id="a-U"></a>于此法中无彼外法。<a id="a-V"></a>彼外法中亦无此法。<a id="a-W"></a>我今解说。<a id="a-X"></a>汝至心听。<a id="a-Y"></a>若诸法师得此三种业藏义者。<a id="a-Z"></a>则能解知一切众生诸心差别。<a id="a-a"></a>亦能解知众生业行善恶不同。<a id="a-b"></a>然彼法师欲说法时。<a id="a-c"></a>要先观察众生心根及以业行。<a id="a-d"></a>然后为说。<a id="a-e"></a>栴檀那。<a id="a-f"></a>当知有诸菩萨摩诃萨。<a id="a-g"></a>具神通力无智慧力。<a id="a-h"></a>有智慧力无神通力。<a id="a-i"></a>有得神通亦智慧力。<a id="a-j"></a>彼得神通无智慧力。<a id="a-k"></a>及有智慧无神通力者。<a id="a-l"></a>皆于生死不速出离。<a id="a-m"></a>若得神通及智力者。<a id="a-n"></a>彼于后时能荷重担。<a id="a-o"></a>摩那婆。<a id="a-p"></a>其能荷负大重担者。<a id="a-q"></a>唯有智力则无退失。<a id="a-r"></a>所以者何。<a id="a-s"></a>摩那婆。<a id="a-t"></a>有诸外道及以仙人五通具足。<a id="a-u"></a>能作种种自在变化。<a id="a-v"></a>能分一身以为多身。<a id="a-w"></a>而是神通有时退失。<a id="a-x"></a>以退失故还自害身。<a id="a-y"></a>何以故。<a id="a-z"></a>皆由无彼智慧力故。<a id="a-10"></a>是故若有智慧力者。<a id="a-11"></a>终不害身亦无染污。<a id="a-12"></a>常生天上不入恶道。<a id="a-13"></a>复次栴檀那。<a id="a-14"></a>今此会中现有无量百千万亿人众来集。<a id="a-15"></a>皆为听法。<a id="a-16"></a>如是乃至十方各有无量百千万亿人众。<a id="a-17"></a>亦悉来集。<a id="a-18"></a>复有无量诸天大众。<a id="a-19"></a>所谓四天王天乃至他化自在天。<a id="a-1A"></a>是一一天。<a id="a-1B"></a>各有百千万亿众。<a id="a-1C"></a>亦皆来集。<a id="a-1D"></a>复有无量色界诸天众。<a id="a-1E"></a>谓大梵天众乃至净居天众。<a id="a-1F"></a>亦来听法。<a id="a-1G"></a>旃檀那。<a id="a-1H"></a>若有如是大众集时。<a id="a-1I"></a>彼菩萨摩诃萨。<a id="a-1J"></a>于此三种业藏门中。<a id="a-1K"></a>应当了知种种因缘种种众生种种心行种种作业种种身口意。<a id="a-1L"></a>若彼法师解此三种方便藏门。<a id="a-1M"></a>即知众生心行所趣。<a id="a-1N"></a>知彼众生有种种疑。<a id="a-1O"></a>有种种问能种种答。<a id="a-1P"></a>若不问者。<a id="a-1Q"></a>法师即应知。<a id="a-1R"></a>彼心意有信不信。<a id="a-1S"></a>从其初心乃至多心。<a id="a-1T"></a>法师悉应次第了知。<a id="a-1U"></a>知已为决勿令诤论。<a id="a-1V"></a>法师如是应为众生若略若具随宜宣说。<a id="a-1W"></a>法师先须自成智力及精进力。<a id="a-1X"></a>于自学时。<a id="a-1Y"></a>应当念离睡眠懈怠。<a id="a-1Z"></a>如是学已。<a id="a-1a"></a>令彼无量亿百千数诸天人众。<a id="a-1b"></a>伏其聪明及与威德。<a id="a-1c"></a>然后为说。</p>
  <p id="a1d">复次摩那婆。<a id="a-1e"></a>汝等若能成就智力精进力已。<a id="a-1f"></a>应复更学大精进心。<a id="a-1g"></a>何以故。<a id="a-1h"></a>若不能令人心伏者。<a id="a-1i"></a>云何能化欲色诸天。<a id="a-1j"></a>摩那婆。<a id="a-1k"></a>汝等但自思惟。<a id="a-1l"></a>莫谓如来于诸法中而生悭吝。<a id="a-1m"></a>亦勿谓我于众生处起轻蔑心。<a id="a-1n"></a>诸佛世尊于畜生所尚不欺慢。<a id="a-1o"></a>何况菩萨摩诃萨也。<a id="a-1p"></a>为众生故如来出世。<a id="a-1q"></a>若住一劫若减一劫。<a id="a-1r"></a>若无量劫。<a id="a-1s"></a>为化菩萨故在中生。<a id="a-1t"></a>摩那婆。<a id="a-1u"></a>若使现有菩萨摩诃萨乐听正法如来秘吝不为说者。<a id="a-1v"></a>无有是处。<a id="a-1w"></a>汝善谛听。<a id="a-1x"></a>我当说喻。<a id="a-1y"></a>摩那婆。<a id="a-1z"></a>譬如长者唯有一子。<a id="a-20"></a>家饶财宝及诸仆使。<a id="a-21"></a>而彼父母严敕家人。<a id="a-22"></a>侍卫守护不令伤损。<a id="a-23"></a>无诸疾苦寒暑饥渴。<a id="a-24"></a>水火众难不适之事。<a id="a-25"></a>皆令远离。<a id="a-26"></a>亦令具足种种医药饮食衣服房舍床敷。<a id="a-27"></a>凡是资须无所乏少。<a id="a-28"></a>为是儿故供养乳母。<a id="a-29"></a>上馔美味亦常丰足。<a id="a-2A"></a>如是摩那婆。<a id="a-2B"></a>如来应供正遍觉为菩萨父。<a id="a-2C"></a>常教菩萨行六波罗蜜。<a id="a-2D"></a>将养卫护菩提之心。<a id="a-2E"></a>不令退没。<a id="a-2F"></a>何以故。<a id="a-2G"></a>为欲增长菩提心故。<a id="a-2H"></a>令心不悭不嗔不懈怠。<a id="a-2I"></a>乃至令心不复退坏。<a id="a-2J"></a>所以者何。<a id="a-2K"></a>以不退故。<a id="a-2L"></a>速得成就阿耨多罗三藐三菩提。<a id="a-2M"></a>是故如来常教菩萨。<a id="a-2N"></a>为菩萨父。<a id="a-2O"></a>亦名导师。<a id="a-2P"></a>以能不退菩提道故。<a id="a-2Q"></a>名为导师。<a id="a-2R"></a>又不断绝菩提道故。<a id="a-2S"></a>复名导师。</p>
  <p id="a2T">佛告阿难。<a id="a-2U"></a>尔时栴檀那菩萨摩诃萨。<a id="a-2V"></a>闻佛说已即复问彼放光佛言。<a id="a-2W"></a>世尊。<a id="a-2X"></a>今此无量亿数众中。<a id="a-2Y"></a>颇有菩萨得此法不。<a id="a-2Z"></a>佛言。<a id="a-2a"></a>栴檀那。<a id="a-2b"></a>汝今何缘过深忧虑。<a id="a-2c"></a>以菩萨众重问如来。<a id="a-2d"></a>斯诸菩萨皆于如来深密法中。<a id="a-2e"></a>信心牢固犹若金刚。<a id="a-2f"></a>何事方言此菩萨众有得如是深法不耶。<a id="a-2g"></a>栴檀那复言。<a id="a-2h"></a>世尊。<a id="a-2i"></a>此亿数菩萨众中有如是法如佛说不。<a id="a-2j"></a>佛言。<a id="a-2k"></a>摩那婆。<a id="a-2l"></a>岂汝自心有斯疑虑如是问我此菩萨众有是法不。<a id="a-2m"></a>摩那婆。<a id="a-2n"></a>汝于如来有诚实心。<a id="a-2o"></a>何故复发如是咨问。<a id="a-2p"></a>此大众中有是法不。<a id="a-2q"></a>以汝疑故今更引喻。<a id="a-2r"></a>譬如祭火光王有一大臣。<a id="a-2s"></a>在大众中发如是言。<a id="a-2t"></a>我今信知此火光王。<a id="a-2u"></a>能行布施乃至能舍所重身命。<a id="a-2v"></a>是人于后在大众中。<a id="a-2w"></a>复发是言。<a id="a-2x"></a>是火光王贪惜积聚乃至少分亦不能施。<a id="a-2y"></a>摩那婆。<a id="a-2z"></a>汝亦如是初作是言。<a id="a-30"></a>我信如来应供正遍觉。<a id="a-31"></a>今不能信我所说法随喜奉行。<a id="a-32"></a>便与先言自不相副。<a id="a-33"></a>唯数问我三种教藏。<a id="a-34"></a>然不知我智力精进一切诸事。<a id="a-35"></a>摩那婆。<a id="a-36"></a>有人闻说如来十力四无所畏无碍辩才。<a id="a-37"></a>即能信解。<a id="a-38"></a>诸余众生寡闻少智不能咨问。<a id="a-39"></a>如是众生难思难入。<a id="a-3A"></a>此等若能信解思量分别如来诸力无畏辩才等者。<a id="a-3B"></a>无有是处。<a id="a-3C"></a>何以故。<a id="a-3D"></a>摩那婆。<a id="a-3E"></a>此业难入。<a id="a-3F"></a>要于无量百千亿劫修行诸波罗蜜等。<a id="a-3G"></a>然后乃能信解如是力无畏等。<a id="a-3H"></a>摩那婆。<a id="a-3I"></a>或有众生闻上所说诸功德事不生信者。<a id="a-3J"></a>我于是人亦常教摄终不放舍。<a id="a-3K"></a>是故汝等常应修学。</p>
  <p data-pb></p>
  <h2 id="a3L">忍成就品第十七</h2>
  <p id="a3M">尔时栴檀那菩萨复白放光佛言。<a id="a-3N"></a>世尊。<a id="a-3O"></a>云何菩萨摩诃萨成就忍力。<a id="a-3P"></a>学佛如来为诸众生作利益事。<a id="a-3Q"></a>住自忍中而能于彼外道邪师一切大众百千问难无有倾动。<a id="a-3R"></a>佛言。<a id="a-3S"></a>摩那婆。<a id="a-3T"></a>汝问忍力。<a id="a-3U"></a>忍力多种。<a id="a-3V"></a>汝问我何等忍力。<a id="a-3W"></a>所谓有诸如来忍。<a id="a-3X"></a>有诸菩萨忍。<a id="a-3Y"></a>有诸阿罗汉忍。<a id="a-3Z"></a>有阿那含忍。<a id="a-3a"></a>有斯陀含忍。<a id="a-3b"></a>有须陀洹忍。<a id="a-3c"></a>有八人地忍。<a id="a-3d"></a>有信行人忍。<a id="a-3e"></a>亦有诸外道五通神仙忍。<a id="a-3f"></a>摩那婆。<a id="a-3g"></a>今有如是种种忍门。<a id="a-3h"></a>汝于是中问何等忍。<a id="a-3i"></a>时栴檀那菩萨摩诃萨言。<a id="a-3j"></a>世尊。<a id="a-3k"></a>我于是中问菩萨忍。<a id="a-3l"></a>世尊。<a id="a-3m"></a>菩萨摩诃萨得何等忍。<a id="a-3n"></a>便能具足一切佛法。<a id="a-3o"></a>岂非菩萨忍力。<a id="a-3p"></a>依止如来大忍力已。<a id="a-3q"></a>乃得具足一切佛法耶。<a id="a-3r"></a>佛言。<a id="a-3s"></a>摩那婆。<a id="a-3t"></a>实亦依止如来忍力成就佛法。<a id="a-3u"></a>然非成就一切佛法。<a id="a-3v"></a>摩那婆。<a id="a-3w"></a>彼忍所作汝宜谛听。<a id="a-3x"></a>我今当说。<a id="a-3y"></a>摩那婆。<a id="a-3z"></a>当知一切菩萨摩诃萨具足忍力。<a id="a-40"></a>凡有四种平等之心。<a id="a-41"></a>何等为四。<a id="a-42"></a>所谓菩萨摩诃萨。<a id="a-43"></a>若起嗔心随起即觉。<a id="a-44"></a>觉已即能对治除断。<a id="a-45"></a>摩那婆。<a id="a-46"></a>当知是为菩萨摩诃萨具足成就第一忍力。</p>
  <p id="a47">复次摩那婆。<a id="a-48"></a>菩萨摩诃萨若被他人恶口骂詈诽谤毁辱。<a id="a-49"></a>或以身手若打若击。<a id="a-4A"></a>种种苦恼不可耐事。<a id="a-4B"></a>悉皆能受无报答意。<a id="a-4C"></a>亦无恨心。<a id="a-4D"></a>摩那婆。<a id="a-4E"></a>当知是为菩萨摩诃萨具足成就第二忍力。<a id="a-4F"></a>复次摩那婆。<a id="a-4G"></a>菩萨摩诃萨若见无量诸恶众生。<a id="a-4H"></a>常行恶业不知恩德。<a id="a-4I"></a>不孝父母不爱亲戚。<a id="a-4J"></a>不顺师长不敬沙门婆罗门。<a id="a-4K"></a>远离善友无有信心。<a id="a-4L"></a>菩萨虽见如是等类诸恶众生。<a id="a-4M"></a>心无嫌恨不求其短。<a id="a-4N"></a>而常诲诱安住善法。<a id="a-4O"></a>摩那婆。<a id="a-4P"></a>当知是为菩萨摩诃萨具足成就第三忍力。</p>
  <p id="a4Q">复次摩那婆。<a id="a-4R"></a>菩萨摩诃萨若见众生不信因果贪染现乐。<a id="a-4S"></a>性多嗔恚忿恨斗诤。<a id="a-4T"></a>好求他过。<a id="a-4U"></a>邪见愚痴乖背正法。<a id="a-4V"></a>当起慈悲导令欢喜。<a id="a-4W"></a>然后安置于正法中。<a id="a-4X"></a>摩那婆。<a id="a-4Y"></a>当知是为菩萨摩诃萨具足成就第四忍力。<a id="a-4Z"></a>汝等应知。<a id="a-4a"></a>若诸菩萨住此忍中如法行者。<a id="a-4b"></a>更复能起增上忍力。<a id="a-4c"></a>又忍与法恒自相应。<a id="a-4d"></a>若不学法则不能忍。<a id="a-4e"></a>欲住忍者应当勤学。</p>
  <p id="a4f">复次摩那婆。<a id="a-4g"></a>若诸菩萨摩诃萨成就忍者。<a id="a-4h"></a>必得具足多种功能。<a id="a-4i"></a>或时复有种种苦事逼迫其身。<a id="a-4j"></a>所谓恶骂毁辱系缚挝打。<a id="a-4k"></a>楚毒酸切不可堪忍。<a id="a-4l"></a>菩萨于中不生怨心终无恐怖。<a id="a-4m"></a>亦不逃避甘心忍受。<a id="a-4n"></a>具足忍时。<a id="a-4o"></a>自然即得八种增上胜功德事。<a id="a-4p"></a>何等为八。<a id="a-4q"></a>所谓菩萨摩诃萨成就忍已。<a id="a-4r"></a>凡所生处身所经历。<a id="a-4s"></a>有大名闻众人爱敬。<a id="a-4t"></a>赞美流布遇善知识。<a id="a-4u"></a>朋友亲属皆是世间尊豪胜上。<a id="a-4v"></a>乃至一切天龙神鬼。<a id="a-4w"></a>见此菩萨生希有心欢喜爱乐。<a id="a-4x"></a>摩那婆。<a id="a-4y"></a>是为住忍菩萨摩诃萨第一增上胜功德事。</p>
  <p id="a4z">复次摩那婆。<a id="a-50"></a>菩萨摩诃萨于诸众生常行恩德。<a id="a-51"></a>或时有人被菩萨德。<a id="a-52"></a>不识恩故反为怨仇。<a id="a-53"></a>不喜闻见菩萨所作。<a id="a-54"></a>威力胜恩诸功德事。<a id="a-55"></a>起嫉恶心陷害菩萨。<a id="a-56"></a>所谓一切咒术蛊魅毒药刀杖。<a id="a-57"></a>种种恶事图欲中伤。<a id="a-58"></a>菩萨以有此忍力故终无损坏。<a id="a-59"></a>摩那婆。<a id="a-5A"></a>是为具忍菩萨摩诃萨第二增上胜功德事。</p>
  <p id="a5B">复次摩那婆。<a id="a-5C"></a>菩萨摩诃萨具此忍已。<a id="a-5D"></a>便得无量智慧辩才。<a id="a-5E"></a>善能宣说种种法门。<a id="a-5F"></a>何以故。<a id="a-5G"></a>如是菩萨得住忍已。<a id="a-5H"></a>世间所有善行众生。<a id="a-5I"></a>学佛世尊。<a id="a-5J"></a>若学罗汉及余声闻。<a id="a-5K"></a>若学菩萨摩诃萨者。<a id="a-5L"></a>如是菩萨为欲摄取大菩提故皆诣彼所。<a id="a-5M"></a>求问如是修多罗义。<a id="a-5N"></a>更复于此陀罗尼中第十八分天宫殿事次第不断。<a id="a-5O"></a>于彼修多罗中次第能入。<a id="a-5P"></a>此第六种分别修行。<a id="a-5Q"></a>如上所说具足决了。<a id="a-5R"></a>如是菩萨复能为他。<a id="a-5S"></a>分明说此陀罗尼门三种业藏。<a id="a-5T"></a>复能作彼七十二种句门差别说也。<a id="a-5U"></a>摩那婆。<a id="a-5V"></a>是为具忍菩萨摩诃萨第三增上胜功德事。</p>
  <p id="a5W">复次摩那婆。<a id="a-5X"></a>菩萨摩诃萨具是忍已。<a id="a-5Y"></a>处大众会诵说经时。<a id="a-5Z"></a>若心散乱。<a id="a-5a"></a>或念他事。<a id="a-5b"></a>于所诵持无量言教文句方便。<a id="a-5c"></a>有时忘失。<a id="a-5d"></a>当尔之时净居诸天为菩萨下授所忘失。<a id="a-5e"></a>令是菩萨于彼大众。<a id="a-5f"></a>无有恐怖增益辩才。<a id="a-5g"></a>先所忘谬明了无遗。<a id="a-5h"></a>摩那婆。<a id="a-5i"></a>是为具忍菩萨摩诃萨第四增上功德胜事。</p>
  <p id="a5j">复次摩那婆。<a id="a-5k"></a>菩萨摩诃萨安住忍已。<a id="a-5l"></a>而心悲愍诸众生故。<a id="a-5m"></a>其身常受无量诸苦。<a id="a-5n"></a>所谓受彼地狱畜生饿鬼三恶重苦。<a id="a-5o"></a>乃至更受人间种种诸苦及忧悲等。<a id="a-5p"></a>而彼菩萨以忍力故。<a id="a-5q"></a>于生死中无有恐怖变退休息。<a id="a-5r"></a>凡所愿求随意而得。<a id="a-5s"></a>摩那婆。<a id="a-5t"></a>是为具忍菩萨摩诃萨第五增上胜功德事。</p>
  <p id="a5u">复次摩那婆。<a id="a-5v"></a>菩萨摩诃萨具是忍已。<a id="a-5w"></a>以忍力故虽处地狱畜生饿鬼三恶道苦。<a id="a-5x"></a>不生惊怖。<a id="a-5y"></a>于八难中亦不惊怖。<a id="a-5z"></a>生死长苦亦无忧怖。<a id="a-60"></a>而彼菩萨以忍力故。<a id="a-61"></a>虽大火聚充满虚空身处其中亦无惊怖。<a id="a-62"></a>而亦终无退没之事。<a id="a-63"></a>何以故。<a id="a-64"></a>以是菩萨安住忍时不见己身亦无住处。<a id="a-65"></a>是故无有可恐怖事。<a id="a-66"></a>摩那婆。<a id="a-67"></a>是为具忍菩萨摩诃萨第六增上胜功德事。</p>
  <p id="a68">复次摩那婆。<a id="a-69"></a>菩萨摩诃萨成就忍已。<a id="a-6A"></a>好乐功德而常行施。<a id="a-6B"></a>于布施时先舍床座。<a id="a-6C"></a>是以未来凡所生处。<a id="a-6D"></a>常生最上大姓大家尊高之所。<a id="a-6E"></a>生已即得四种功德。<a id="a-6F"></a>何等为四。<a id="a-6G"></a>一者饮食财物。<a id="a-6H"></a>所谓谷米食具乃至衣服珍宝。<a id="a-6I"></a>无所乏少故。<a id="a-6J"></a>二者亲友眷属。<a id="a-6K"></a>所谓父母乃至奴婢仆使。<a id="a-6L"></a>无所乏少故。<a id="a-6M"></a>三者安无碍辩。<a id="a-6N"></a>所谓凡是生处身心快乐。<a id="a-6O"></a>终无违迫不适之事。<a id="a-6P"></a>于所生中常得辩才相续不断。<a id="a-6Q"></a>诸所至处多以辩才妙语导利众生。<a id="a-6R"></a>四者所生为他爱敬。<a id="a-6S"></a>所谓凡所生处形体端严。<a id="a-6T"></a>人天见闻莫不欢喜。<a id="a-6U"></a>虽未出家必与众生大利益事故。<a id="a-6V"></a>常为众生之所尊重。<a id="a-6W"></a>摩那婆。<a id="a-6X"></a>是为具忍菩萨摩诃萨第七增上胜功德事。</p>
  <p id="a6Y">菩萨具是七功德已。<a id="a-6Z"></a>所修行处无有障碍。<a id="a-6a"></a>所谓若人若天若梵若魔。<a id="a-6b"></a>乃至神鬼不能留难。</p>
  <p id="a6c">复次摩那婆。<a id="a-6d"></a>菩萨摩诃萨具足忍已。<a id="a-6e"></a>若出家时。<a id="a-6f"></a>悉能弃舍一切所有。<a id="a-6g"></a>妻子家属资财珍宝。<a id="a-6h"></a>以忍力故无复染着。<a id="a-6i"></a>诸余烦恼不能障碍。<a id="a-6j"></a>如是菩萨于一切处无障碍已。<a id="a-6k"></a>若欲成就声闻乘者。<a id="a-6l"></a>即能证获阿罗汉果。<a id="a-6m"></a>禅定解脱无碍辩才。<a id="a-6n"></a>若欲成就缘觉乘者。<a id="a-6o"></a>或于佛世或无佛世正法灭后。<a id="a-6p"></a>观察因缘得辟支佛。<a id="a-6q"></a>若欲成就最胜上乘诸佛所行一切智智具足圆满者。<a id="a-6r"></a>便能成就无上菩提。<a id="a-6s"></a>摩那婆。<a id="a-6t"></a>是为具忍菩萨摩诃萨第八增上胜功德事。</p>
  <p data-pb></p>
  <h2 id="a6u">证涅槃品第十八之一</h2>
  <p id="a6v">佛告阿难。<a id="a-6w"></a>尔时栴檀那菩萨摩诃萨。<a id="a-6x"></a>复白放光如来言。<a id="a-6y"></a>世尊。<a id="a-6z"></a>如来于此陀罗尼经。<a id="a-70"></a>已说第七思量法义。<a id="a-71"></a>然尚未说此法门中一句别义故令我等不得了知。<a id="a-72"></a>世尊。<a id="a-73"></a>先说有一法门名亿数入。<a id="a-74"></a>以此法门我今欲问。<a id="a-75"></a>若佛如来默然许者。<a id="a-76"></a>何不说此三种言教方便业藏妙法门也。<a id="a-77"></a>世尊。<a id="a-78"></a>是故我等欲咨问此第七法句入亿数门。<a id="a-79"></a>若佛说者。<a id="a-7A"></a>令此亿数诸菩萨众则能分别入于甚深无畏之处。<a id="a-7B"></a>世尊。<a id="a-7C"></a>亦当方便为斯亿数诸菩萨众将来利益故。<a id="a-7D"></a>说此第七句门百千亿数。<a id="a-7E"></a>令次第入思惟义处也。<a id="a-7F"></a>世尊。<a id="a-7G"></a>若蒙演说。<a id="a-7H"></a>我等亦当随分受持此法门义。<a id="a-7I"></a>阿难。<a id="a-7J"></a>尔时放光如来赞彼栴檀那菩萨摩诃萨言。<a id="a-7K"></a>善哉善哉。<a id="a-7L"></a>摩那婆。<a id="a-7M"></a>汝今于此甚深法门。<a id="a-7N"></a>巧作名字。<a id="a-7O"></a>亦善受持言教业藏义亦如是。<a id="a-7P"></a>摩那婆。<a id="a-7Q"></a>汝今为此亿数菩萨众因缘故。<a id="a-7R"></a>问我此义。<a id="a-7S"></a>如是摩那婆。<a id="a-7T"></a>汝今欲闻入亿数法门耶。<a id="a-7U"></a>栴檀那菩萨言。<a id="a-7V"></a>如是世尊。<a id="a-7W"></a>佛言摩那婆。<a id="a-7X"></a>若佛如来说是第七思惟句义者。<a id="a-7Y"></a>便已摄此亿数法门。<a id="a-7Z"></a>摩那婆。<a id="a-7a"></a>如来世尊于此三种方便言教。<a id="a-7b"></a>开示宣说令众欢喜。<a id="a-7c"></a>然后知此亿数法门次第得入。</p>
  <p id="a7d">尔时栴檀那复问世尊。<a id="a-7e"></a>云何入此亿数法门。<a id="a-7f"></a>何故复名亿数法门。<a id="a-7g"></a>然我须知所入之处。<a id="a-7h"></a>世尊。<a id="a-7i"></a>我今问此亿数法门所入之处。<a id="a-7j"></a>亦欲证知。<a id="a-7k"></a>若觉知者必当受持。<a id="a-7l"></a>复欲增长此亿数门所入之处。<a id="a-7m"></a>世尊。<a id="a-7n"></a>如我所知是入法门。<a id="a-7o"></a>为成就忍眷属义故。<a id="a-7p"></a>世尊。<a id="a-7q"></a>我实不见是大集中有一菩萨而不成就此深忍门者。<a id="a-7r"></a>世尊。<a id="a-7s"></a>我见是事故问如来应供正遍觉如是义处。<a id="a-7t"></a>世尊。<a id="a-7u"></a>如是义处实亦非彼懈怠懒堕贪着利养无有正念乐多睡眠心常散乱耽味世事者能问如是深大法门。<a id="a-7v"></a>彼亦不能听闻读诵受持思惟。<a id="a-7w"></a>乃至不能如说修证。</p>
  <p id="a7x">阿难。<a id="a-7y"></a>时栴檀那如是请已。<a id="a-7z"></a>放光如来应供正遍觉告栴檀那言。<a id="a-80"></a>摩那婆。<a id="a-81"></a>是故汝等今当入此亿数法门。<a id="a-82"></a>念自受持相与一心莫缘余事。<a id="a-83"></a>心不散乱身无动摇。<a id="a-84"></a>汝等复当持此法律除灭诤根。<a id="a-85"></a>摩那婆。<a id="a-86"></a>如来应供正遍觉。<a id="a-87"></a>昔在长夜行菩萨时。<a id="a-88"></a>为众生故备经种种艰难勤苦。<a id="a-89"></a>受彼苦时。<a id="a-8A"></a>当知久已住于忍地。<a id="a-8B"></a>是故勇猛精进不怠。<a id="a-8C"></a>摩那婆。<a id="a-8D"></a>若人入此尽际法门。<a id="a-8E"></a>乃至于此语义未尽。<a id="a-8F"></a>当于是中常应勤学。<a id="a-8G"></a>成就忍力具足精进。<a id="a-8H"></a>终莫放舍此法门者。<a id="a-8I"></a>要须静心然后证知。<a id="a-8J"></a>栴檀那复言。<a id="a-8K"></a>世尊。<a id="a-8L"></a>是中何等名为如来一句法门。<a id="a-8M"></a>我等受持。<a id="a-8N"></a>持已欲于修多罗亿数法中分别其义。<a id="a-8O"></a>世尊。<a id="a-8P"></a>我等从佛欲闻是义。<a id="a-8Q"></a>云何方便教最胜法。<a id="a-8R"></a>我等当入。<a id="a-8S"></a>或能分别一切法也。<a id="a-8T"></a>佛言。<a id="a-8U"></a>摩那婆。<a id="a-8V"></a>此二种义汝当证知。<a id="a-8W"></a>又亦次第入亿数法。<a id="a-8X"></a>及尽际门句义住处。<a id="a-8Y"></a>若能如是具分别已。<a id="a-8Z"></a>其有成就如斯功德及净持戒者。<a id="a-8a"></a>方能得入彼一切门。<a id="a-8b"></a>须知入处。<a id="a-8c"></a>乃至亦如一一毛孔之处。<a id="a-8d"></a>皆无障碍。<a id="a-8e"></a>作如是心。<a id="a-8f"></a>当竭辩才如法宣说也。<a id="a-8g"></a>云何作心。<a id="a-8h"></a>谓自生尊重建威德心。<a id="a-8i"></a>胜出一切天人大众。<a id="a-8j"></a>如师子王具大自在。<a id="a-8k"></a>悉能降伏一切诸兽。<a id="a-8l"></a>所谓虎豹豺狼乃至野干狐狸之属。<a id="a-8m"></a>法师亦尔。<a id="a-8n"></a>当说法时应生是心。<a id="a-8o"></a>我于众生常为将导。<a id="a-8p"></a>乃至一切天魔外道诸异论师。<a id="a-8q"></a>我皆调摄。<a id="a-8r"></a>如彼师子威制野干。<a id="a-8s"></a>起是心已然后为说。</p>
  <p id="a8t">复次摩那婆。<a id="a-8u"></a>菩萨摩诃萨菩提树下坐道场时。<a id="a-8v"></a>愿智力故右掌按地。<a id="a-8w"></a>出无亿数大光明网。<a id="a-8x"></a>遍照下方诸佛世界。<a id="a-8y"></a>彼世界中所有众生堪受法者。<a id="a-8z"></a>遇斯光已自然即能觉法证法。<a id="a-90"></a>又是光明凡所及处一切世界。<a id="a-91"></a>其间多有无量异众。<a id="a-92"></a>所谓若沙门众。<a id="a-93"></a>若婆罗门众。<a id="a-94"></a>若外道众。<a id="a-95"></a>若天魔众。<a id="a-96"></a>若魔所化。<a id="a-97"></a>或问或答。<a id="a-98"></a>或劝或请。<a id="a-99"></a>皆以菩萨往昔本愿大誓庄严精进力故。<a id="a-9A"></a>手按地时。<a id="a-9B"></a>彼诸众等一切所作无不散灭。<a id="a-9C"></a>设有存者无复威光。<a id="a-9D"></a>不能复言犹如聋哑。<a id="a-9E"></a>摩那婆。<a id="a-9F"></a>如彼菩萨。<a id="a-9G"></a>所有地方手按之处出光明网。<a id="a-9H"></a>即现无量亿数法门。<a id="a-9I"></a>是为初入尽际法门具足无缺。<a id="a-9J"></a>我今说已。</p>
  <p id="a9K">复次摩那婆。<a id="a-9L"></a>汝等欲入此最清净尽际门者。<a id="a-9M"></a>亦名千万入亦名亿入。<a id="a-9N"></a>当须最先清净深心。<a id="a-9O"></a>思惟观察断诸疑网。<a id="a-9P"></a>出妙音声成就辩才。<a id="a-9Q"></a>然后得入。<a id="a-9R"></a>摩那婆。<a id="a-9S"></a>是名欲入尽际法门。<a id="a-9T"></a>汝宜谛听。<a id="a-9U"></a>尔时诸菩萨众咸言。<a id="a-9V"></a>如是世尊。<a id="a-9W"></a>佛言。<a id="a-9X"></a>摩那婆。<a id="a-9Y"></a>汝今当知尽际法门。<a id="a-9Z"></a>彼入亦尔。<a id="a-9a"></a>摩那婆。<a id="a-9b"></a>何等名为尽际法门。<a id="a-9c"></a>所谓名字从虚空生。<a id="a-9d"></a>汝等当知。<a id="a-9e"></a>此言教法犹如虚空无有边际。<a id="a-9f"></a>终不可说虚空边量。<a id="a-9g"></a>摩那婆。<a id="a-9h"></a>如是入义从虚空生还依虚空。<a id="a-9i"></a>如彼风界依止于空。<a id="a-9j"></a>如是二法。<a id="a-9k"></a>无有边量亦无住处。<a id="a-9l"></a>不可得见亦不可说。<a id="a-9m"></a>以二因缘故。<a id="a-9n"></a>有言说乃至一切动摇去来。<a id="a-9o"></a>摩那婆。<a id="a-9p"></a>如彼虚空毕竟无有可作之相。<a id="a-9q"></a>如是此入法门次第之处。<a id="a-9r"></a>唯彼心相精勤方便求诸法义。<a id="a-9s"></a>一心善思如法观察。<a id="a-9t"></a>既观察已。<a id="a-9u"></a>即为亿数入尽际门。<a id="a-9v"></a>得自在处。<a id="a-9w"></a>因起修行布施事业。<a id="a-9x"></a>然后宣说具足成就诸波罗蜜。<a id="a-9y"></a>断除他疑开显法义。<a id="a-9z"></a>摩那婆。<a id="a-A0"></a>是为第八尽际法门。<a id="a-A1"></a>诸佛十力四无所畏。<a id="a-A2"></a>以无量辩才说法论义。<a id="a-A3"></a>以久修故。<a id="a-A4"></a>于大众中都无怖畏。<a id="a-A5"></a>摩那婆。<a id="a-A6"></a>是中八种尽际法门。<a id="a-A7"></a>及以菩萨右手按地。<a id="a-A8"></a>此二种中说何义也。<a id="a-A9"></a>谓说此地直下过百亿世界。<a id="a-AA"></a>彼世界中唯以光明建立佛事。<a id="a-AB"></a>若诸众生堪受化时。<a id="a-AC"></a>见触彼光即获利益。<a id="a-AD"></a>诸菩萨等。<a id="a-AE"></a>乃至不说一句法门及以业行。<a id="a-AF"></a>然彼众生已解正法。<a id="a-AG"></a>摩那婆。<a id="a-AH"></a>彼诸菩萨犹亦未证阿耨多罗三藐三菩提。<a id="a-AI"></a>而彼众生已证佛慧。<a id="a-AJ"></a>诸法师等亦已受持如是正法。<a id="a-AK"></a>摩那婆。<a id="a-AL"></a>此事希有不可思议。<a id="a-AM"></a>彼诸菩萨乃至不说一句一字。<a id="a-AN"></a>唯手按地能令无量无边世界诸众生等。<a id="a-AO"></a>普得证法具足欢喜。<a id="a-AP"></a>摩那婆。<a id="a-AQ"></a>彼诸菩萨。<a id="a-AR"></a>复有一字不名为空。<a id="a-AS"></a>以彼往昔精进愿智力因缘故。<a id="a-AT"></a>手掌按地。<a id="a-AU"></a>能与众生大事利益。<a id="a-AV"></a>摩那婆。<a id="a-AW"></a>我于今日成阿耨多罗三藐三菩提。<a id="a-AX"></a>为诸众生种种方便譬喻解说。<a id="a-AY"></a>而此众生不乐听闻。<a id="a-AZ"></a>不解我法不能奉行。<a id="a-Aa"></a>亦莫证知。<a id="a-Ab"></a>乃至不发精进之心。<a id="a-Ac"></a>我今说此如虚空处。<a id="a-Ad"></a>所生法中犹不能知。<a id="a-Ae"></a>况我更说深密胜法。<a id="a-Af"></a>云何能生真实定慧也。<a id="a-Ag"></a>摩那婆。<a id="a-Ah"></a>所有法数次第名字。<a id="a-Ai"></a>彼四大和合。<a id="a-Aj"></a>亦此五阴依止及六入处。<a id="a-Ak"></a>此亦皆从虚空所生。<a id="a-Al"></a>但由妄想分别故。<a id="a-Am"></a>有名色四大等分和合。<a id="a-An"></a>宣说此义汝等当知。<a id="a-Ao"></a>摩那婆。<a id="a-Ap"></a>是中但为摄受愚痴诸众生故。<a id="a-Aq"></a>说阴入等。<a id="a-Ar"></a>譬如小儿初教学时。<a id="a-As"></a>而彼父母将付其师。<a id="a-At"></a>先通章本然后教余。<a id="a-Au"></a>摩那婆。<a id="a-Av"></a>如是如来应供正遍觉。<a id="a-Aw"></a>为彼愚痴诸众生等故。<a id="a-Ax"></a>先分别此四大义。<a id="a-Ay"></a>为最初处。<a id="a-Az"></a>次第说彼众生诸阴。<a id="a-B0"></a>先说名字后说阴事。<a id="a-B1"></a>摩那婆。<a id="a-B2"></a>当知是中我但宣说色等五法合聚为阴。<a id="a-B3"></a>不说实有色等聚也。<a id="a-B4"></a>众生不解妄分别故。<a id="a-B5"></a>取色等聚以为定实。<a id="a-B6"></a>摩那婆。<a id="a-B7"></a>如彼世间二种足迹。<a id="a-B8"></a>一陷尘成二践泥出。<a id="a-B9"></a>然是二迹于分别中皆得迹名。<a id="a-BA"></a>是谓世间分别说故。<a id="a-BB"></a>又如博士为教授彼童蒙小儿。<a id="a-BC"></a>书字于板以成章句。<a id="a-BD"></a>是亦世间分别说。<a id="a-BE"></a>为假名字句。<a id="a-BF"></a>其实于彼真法界中。<a id="a-BG"></a>本无其迹。<a id="a-BH"></a>云何为句。<a id="a-BI"></a>如是实中求其迹句终不可得。<a id="a-BJ"></a>以分别故见有迹句。<a id="a-BK"></a>毕竟无有迹句差别。<a id="a-BL"></a>如是摩那婆。<a id="a-BM"></a>如来说阴其义亦尔。<a id="a-BN"></a>所言色者。<a id="a-BO"></a>一切五阴于分别中初说此义。<a id="a-BP"></a>故立为阴。<a id="a-BQ"></a>虽言色阴但色自阴。<a id="a-BR"></a>不得心等。<a id="a-BS"></a>是故第二更立受阴。<a id="a-BT"></a>色受虽定犹不得想。<a id="a-BU"></a>故次第三更立想阴。<a id="a-BV"></a>色受想三虽次第说。<a id="a-BW"></a>犹须第四更说行阴。<a id="a-BX"></a>虽说行已。<a id="a-BY"></a>彼行一切不可得见。<a id="a-BZ"></a>如是行阴既不可见知。<a id="a-Ba"></a>云何得入五阴数也。<a id="a-Bb"></a>是以于中更立识阴为第五也。<a id="a-Bc"></a>摩那婆。<a id="a-Bd"></a>如来如是种种方便。<a id="a-Be"></a>譬喻言辞开示假名。<a id="a-Bf"></a>但为一切愚痴众生得证真法。<a id="a-Bg"></a>故为世间置立名字假言说耳。<a id="a-Bh"></a>为彼智人亦假名说故。<a id="a-Bi"></a>摩那婆。<a id="a-Bj"></a>汝谓彼色住何处耶。<a id="a-Bk"></a>当知彼色无有住所。<a id="a-Bl"></a>何以故。<a id="a-Bm"></a>彼色既无云何住处。<a id="a-Bn"></a>摩那婆。<a id="a-Bo"></a>多有如是方便譬喻。<a id="a-Bp"></a>次第说已不能证知。<a id="a-Bq"></a>彼法既无云何可证。<a id="a-Br"></a>摩那婆。<a id="a-Bs"></a>当知是中但灭尽义。<a id="a-Bt"></a>是灭尽义谁有证者。<a id="a-Bu"></a>此灭尽义亦是如来。<a id="a-Bv"></a>为诸圣智如是说也。<a id="a-Bw"></a>摩那婆。<a id="a-Bx"></a>于意云何。<a id="a-By"></a>如来岂于一众生所有吝惜耶。<a id="a-Bz"></a>摩那婆。<a id="a-C0"></a>汝应如是思惟。<a id="a-C1"></a>如来曾于何等诸众生所吝法不说。<a id="a-C2"></a>摩那婆。<a id="a-C3"></a>诸佛如来宣说法时。<a id="a-C4"></a>终无嫉妒秘藏之心。<a id="a-C5"></a>但观众生受以不受。<a id="a-C6"></a>若堪受者。<a id="a-C7"></a>即还为说如斯等法。<a id="a-C8"></a>摩那婆。<a id="a-C9"></a>于意云何。<a id="a-CA"></a>此陀罗尼法门名字。<a id="a-CB"></a>及三言教方便业藏。<a id="a-CC"></a>亦入亿数及尽际门。<a id="a-CD"></a>誓愿智力。<a id="a-CE"></a>岂可无因妄为他说耶。<a id="a-CF"></a>不也世尊。<a id="a-CG"></a>又摩那婆。<a id="a-CH"></a>于意云何。<a id="a-CI"></a>有人忽以轮王妙食。<a id="a-CJ"></a>置瓦器中是为理不。<a id="a-CK"></a>不也世尊。<a id="a-CL"></a>佛言。<a id="a-CM"></a>如是如是。<a id="a-CN"></a>摩那婆。<a id="a-CO"></a>我昔长夜行菩萨时。<a id="a-CP"></a>无量劫中受大苦恼。<a id="a-CQ"></a>其所愿求。<a id="a-CR"></a>云何令彼诸众生等解如斯法。<a id="a-CS"></a>云何复令诸众生等自证法已受安隐乐。<a id="a-CT"></a>我于今日既成菩提。<a id="a-CU"></a>为诸众生转大法轮。<a id="a-CV"></a>岂于汝等更有爱惜而不宣说。<a id="a-CW"></a>若使众生有欲乐者。<a id="a-CX"></a>我当随宜而为演说。<a id="a-CY"></a>复次摩那婆。<a id="a-CZ"></a>我念往昔于佛世尊。<a id="a-Ca"></a>名曰宝观如来应供正遍觉明行足善逝世间解无上士调御丈夫天人师佛世尊。<a id="a-Cb"></a>十号具足出现世间。<a id="a-Cc"></a>彼佛世尊。<a id="a-Cd"></a>初从兜率降母胎时。<a id="a-Ce"></a>放大光明遍照十方一切世界。<a id="a-Cf"></a>乃至涅槃恒不断绝。<a id="a-Cg"></a>菩萨生时。<a id="a-Ch"></a>三千大千世界大地诸山树林及众药草石沙瓦砾。<a id="a-Ci"></a>如是一切咸悉能言变成众宝。<a id="a-Cj"></a>摩那婆。<a id="a-Ck"></a>如是菩萨初为童儿。<a id="a-Cl"></a>便修梵行。<a id="a-Cm"></a>年满三十方始出家。<a id="a-Cn"></a>时有十八亿诸众生等。<a id="a-Co"></a>随从菩萨咸同出家。<a id="a-Cp"></a>诣于道场观菩提树。<a id="a-Cq"></a>亦观花草尽成众宝。<a id="a-Cr"></a>菩萨思惟要须草座。<a id="a-Cs"></a>今此无草我将何施。<a id="a-Ct"></a>时天帝释知菩萨心。<a id="a-Cu"></a>即持九亿天上妙衣。<a id="a-Cv"></a>诣菩提树为敷座已。<a id="a-Cw"></a>敬绕菩萨因启请言。<a id="a-Cx"></a>人师子王宜升此座。<a id="a-Cy"></a>菩萨报曰。<a id="a-Cz"></a>吾已领座。<a id="a-D0"></a>汝于今者且还天宫。<a id="a-D1"></a>听我证获无上菩提。<a id="a-D2"></a>然可来此奉见如来应供正遍觉也。<a id="a-D3"></a>帝释闻已礼拜还宫。<a id="a-D4"></a>如是摩那婆。<a id="a-D5"></a>时彼菩萨日晚方诣菩提树下结加趺坐。<a id="a-D6"></a>安固不动犹如金刚。<a id="a-D7"></a>是夜初分获宿命明。<a id="a-D8"></a>于夜中分获天眼明。<a id="a-D9"></a>于夜后分证漏尽明。</p>
 </body>
</html>