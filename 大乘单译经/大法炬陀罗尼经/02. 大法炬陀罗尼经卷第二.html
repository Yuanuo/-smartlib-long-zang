<!doctype html>
<html id="z3IBTxNTO" data-ver="907">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">大法炬陀罗尼经卷第二</h1>
  <h2 id="a2">授魔记品第三</h2>
  <p id="a3">阿难。<a id="a-4"></a>尔时放光如来告魔王言。<a id="a-5"></a>阇致。<a id="a-6"></a>汝今乃能发大勇猛具足精进。<a id="a-7"></a>当固汝心勿违本志。<a id="a-8"></a>如护戒者自誓庄严。<a id="a-9"></a>心所愿求莫不成就。<a id="a-A"></a>阿难。<a id="a-B"></a>时放光佛知诸魔众精进淳固一切不退菩提之心。<a id="a-C"></a>以是因缘即便微笑。<a id="a-D"></a>佛微笑已。<a id="a-E"></a>时彼众中有一菩萨摩诃萨。<a id="a-F"></a>名为月上。<a id="a-G"></a>此菩萨者。<a id="a-H"></a>亦是放光如来为菩萨时。<a id="a-I"></a>同行善友常相随逐。<a id="a-J"></a>时彼菩萨从座而起。<a id="a-K"></a>偏袒右髆右膝着地。<a id="a-L"></a>合十指掌白言。<a id="a-M"></a>世尊。<a id="a-N"></a>何因缘故而复微笑。<a id="a-O"></a>诸佛世尊凡为微笑必有因缘。<a id="a-P"></a>若无因缘终不笑也。<a id="a-Q"></a>惟愿世尊。<a id="a-R"></a>为我解释。<a id="a-S"></a>阿难。<a id="a-T"></a>时放光如来即告月上菩萨言。<a id="a-U"></a>汝今见是诸魔众不。<a id="a-V"></a>月上答言。<a id="a-W"></a>唯然已见。<a id="a-X"></a>佛言。<a id="a-Y"></a>摩那婆。<a id="a-Z"></a>此诸魔众见我眉间放大光明。<a id="a-a"></a>虽居欲界发宽大心。<a id="a-b"></a>以是因缘过恒沙劫当得成佛。<a id="a-c"></a>皆同一号名无思光。<a id="a-d"></a>其佛住世大作利益。<a id="a-e"></a>若有众生见彼佛者。<a id="a-f"></a>一切不退菩提之心。<a id="a-g"></a>作利益已入般涅槃。<a id="a-h"></a>佛涅槃后世界诸魔大兴供具。<a id="a-i"></a>供养彼诸如来及声闻大众。<a id="a-j"></a>是诸魔等在诸俗人所住之处。<a id="a-k"></a>于其梦时。<a id="a-l"></a>随所应见现种种形。<a id="a-m"></a>或现长者。<a id="a-n"></a>或现居士。<a id="a-o"></a>或现沙门。<a id="a-p"></a>或现婆罗门。<a id="a-q"></a>或现梵王。<a id="a-r"></a>或现菩萨。<a id="a-s"></a>现如是等种种形已。<a id="a-t"></a>若彼众生心怀迷惑。<a id="a-u"></a>为说法要除其疑网。<a id="a-v"></a>因而告曰。<a id="a-w"></a>汝等舍家。<a id="a-x"></a>汝等出家。<a id="a-y"></a>如是世尊出于世间。<a id="a-z"></a>应受供养。<a id="a-10"></a>天人所尊。<a id="a-11"></a>能拔诸苦等与快乐。<a id="a-12"></a>我蒙佛故今亦获安。<a id="a-13"></a>彼魔如是现大神通。<a id="a-14"></a>化诸居士优婆塞等。<a id="a-15"></a>增信欢喜。<a id="a-16"></a>然后说法教令发心。<a id="a-17"></a>尊重供养如来大众。<a id="a-18"></a>发大誓愿具修精进。<a id="a-19"></a>所作功德一切回向无上菩提。<a id="a-1A"></a>终不堕于二乘之地。<a id="a-1B"></a>凡所教化唯劝修行六波罗蜜。<a id="a-1C"></a>云何复有诸魔事也。<a id="a-1D"></a>当尔之时。<a id="a-1E"></a>一切众生受大安乐如忉利天众。<a id="a-1F"></a>诸众生中佛弟子者。<a id="a-1G"></a>身心安乐如帝释天王。<a id="a-1H"></a>尔时魔众皆成佛已。<a id="a-1I"></a>一切众生等受大乐。<a id="a-1J"></a>于彼刹土具诸香花。<a id="a-1K"></a>皆如天上波利耶多拘毗陀罗树花。<a id="a-1L"></a>一切庄严无有缺减。<a id="a-1M"></a>彼诸众生乃至无有魔事恐怖。<a id="a-1N"></a>何以故。<a id="a-1O"></a>是时众生无复乱心。<a id="a-1P"></a>烦恼微薄不为烦恼之所侵迫。<a id="a-1Q"></a>皆常一心念空无相无愿法门。<a id="a-1R"></a>于是法门发大精进修行无量。<a id="a-1S"></a>空三昧行。<a id="a-1T"></a>无愿三昧行。<a id="a-1U"></a>无相三昧行。<a id="a-1V"></a>灭觉观除睡眠。<a id="a-1W"></a>断掉悔离諠杂。<a id="a-1X"></a>常乐空闲阿兰拏处。<a id="a-1Y"></a>恒乞食但三衣。<a id="a-1Z"></a>无违诤绝伴侣。<a id="a-1a"></a>毕竟如是行菩萨行。<a id="a-1b"></a>于诸佛法能决定知。<a id="a-1c"></a>菩萨为友无复恐怖。<a id="a-1d"></a>师子虎狼诸恶猛兽毒虫之类。<a id="a-1e"></a>终不能害。<a id="a-1f"></a>尔时诸魔得菩提已。<a id="a-1g"></a>此诸世尊及声闻众具足功德。<a id="a-1h"></a>诸余众生不加谤毁。<a id="a-1i"></a>无能降伏。<a id="a-1j"></a>一切外道不能破坏。<a id="a-1k"></a>一切众魔不能违反。<a id="a-1l"></a>能令众生灭除恐怖。<a id="a-1m"></a>远离邪道心得自在。</p>
  <p id="a1n">尔时月上菩萨摩诃萨。<a id="a-1o"></a>复白放光佛言。<a id="a-1p"></a>希有世尊。<a id="a-1q"></a>不可思议。<a id="a-1r"></a>如来具足无量功德。<a id="a-1s"></a>有大慈悲。<a id="a-1t"></a>有大神力。<a id="a-1u"></a>一眉间光能多利益。<a id="a-1v"></a>佛告月上菩萨言。<a id="a-1w"></a>善哉善哉。<a id="a-1x"></a>汝能善知如来世尊智慧功德。<a id="a-1y"></a>摩那婆。<a id="a-1z"></a>如来如是具足大悲。<a id="a-20"></a>安乐利益诸众生故。<a id="a-21"></a>如来如是成就说法。<a id="a-22"></a>欲令众生如说行故。<a id="a-23"></a>于是事中谁能信解。<a id="a-24"></a>唯有诸佛及不退转诸大菩萨摩诃萨等。<a id="a-25"></a>自外一切声闻辟支佛及四种人。<a id="a-26"></a>尚非境界。<a id="a-27"></a>况余凡夫邪见外道。<a id="a-28"></a>生死恶魔。<a id="a-29"></a>行无智道。<a id="a-2A"></a>入深黑暗无明[穀-禾+卵]藏。<a id="a-2B"></a>行于非义住颠倒道。<a id="a-2C"></a>迷失正路常乐非法。<a id="a-2D"></a>不孝父母不敬沙门及婆罗门。<a id="a-2E"></a>好游邪经破诸禁戒。<a id="a-2F"></a>恒住如是诸不善法。<a id="a-2G"></a>迷惑覆心习恶邪智一切外道。<a id="a-2H"></a>常为愚痴之所覆蔽。<a id="a-2I"></a>不能信受诸佛正法。<a id="a-2J"></a>又以嗔毒猛火炽然烧故。<a id="a-2K"></a>于佛法众不能和敬。<a id="a-2L"></a>更相侵迫起诸诤事。<a id="a-2M"></a>以是因缘速堕地狱畜生饿鬼。<a id="a-2N"></a>具受无量百千大苦。<a id="a-2O"></a>经于无量百千万世。<a id="a-2P"></a>设生人间。<a id="a-2Q"></a>或生旃陀罗家。<a id="a-2R"></a>或生恶咒师家。<a id="a-2S"></a>或生屠宰家。<a id="a-2T"></a>或生竹作师家。<a id="a-2U"></a>或生网捕家。<a id="a-2V"></a>或生猎师家。<a id="a-2W"></a>若或得生有佛法世。<a id="a-2X"></a>好与声闻诸弟子众恒起斗诤。<a id="a-2Y"></a>既忿诤已增长恶业。<a id="a-2Z"></a>便能丧灭诸余善事。<a id="a-2a"></a>是故未来多受苦恼。</p>
  <p data-pb></p>
  <h2 id="a2b">三乘行品第四</h2>
  <p id="a2c">佛告阿难。<a id="a-2d"></a>尔时放光如来复语众菩萨言。<a id="a-2e"></a>摩那婆。<a id="a-2f"></a>汝等当念。<a id="a-2g"></a>如来十力无有缺减。<a id="a-2h"></a>具足威仪不断所作。<a id="a-2i"></a>善能分别彼四圣谛。<a id="a-2j"></a>方便教诲成就声闻行。<a id="a-2k"></a>亦当善说六波罗蜜。<a id="a-2l"></a>劝进菩萨发行一切波罗蜜心。<a id="a-2m"></a>受持心信修心。<a id="a-2n"></a>行施精进牢固勇猛无诸虚伪。<a id="a-2o"></a>如是方便入于智门。<a id="a-2p"></a>汝等亦知三十七种助菩提法。<a id="a-2q"></a>方便证得沙门果印。<a id="a-2r"></a>又于十二因缘法。<a id="a-2s"></a>勤修观行成辟支佛。<a id="a-2t"></a>或作声闻。<a id="a-2u"></a>如是一切诸法相应不相舍离。<a id="a-2v"></a>若行辟支佛者。<a id="a-2w"></a>此是如来方便教诲颠倒说法示现此义。<a id="a-2x"></a>是人出于无佛法世。<a id="a-2y"></a>独念思惟十二因缘得独觉涅槃。<a id="a-2z"></a>如是独觉。<a id="a-30"></a>不同如来及与声闻。<a id="a-31"></a>何以故。<a id="a-32"></a>是辟支佛思惟因缘得断疑惑。<a id="a-33"></a>不从他闻自然独悟。<a id="a-34"></a>又唯戒行清净故专求智力。<a id="a-35"></a>求智力故得不放逸到于智岸。<a id="a-36"></a>无诸佛法。<a id="a-37"></a>唯戒具足得入涅槃。<a id="a-38"></a>名辟支佛。</p>
  <p id="a39">尔时月上菩萨复白放光佛言。<a id="a-3A"></a>世尊。<a id="a-3B"></a>以何义故。<a id="a-3C"></a>彼辟支佛具足智慧。<a id="a-3D"></a>然复不能说法度人。<a id="a-3E"></a>既不能说。<a id="a-3F"></a>云何而得于福田中胜声闻也。<a id="a-3G"></a>阿难。<a id="a-3H"></a>时放光佛告月上菩萨言。<a id="a-3I"></a>摩那婆。<a id="a-3J"></a>此等过去初发心时。<a id="a-3K"></a>但取菩提之名而无勇猛。<a id="a-3L"></a>不能修行檀波罗蜜。<a id="a-3M"></a>尸波罗蜜。<a id="a-3N"></a>羼提波罗蜜。<a id="a-3O"></a>毗离耶波罗蜜。<a id="a-3P"></a>禅波罗蜜。<a id="a-3Q"></a>般若波罗蜜。<a id="a-3R"></a>闻思修等悉不能行。<a id="a-3S"></a>是故不能获得如是无上菩提。<a id="a-3T"></a>何以故。<a id="a-3U"></a>于此法中初闻菩萨行六波罗蜜而不能行。<a id="a-3V"></a>以不具行六波罗蜜故。<a id="a-3W"></a>于一切菩萨法中不能咨问。<a id="a-3X"></a>又复不得乐难持戒。<a id="a-3Y"></a>非持无上大菩提戒。<a id="a-3Z"></a>但持中戒亦非下戒。<a id="a-3a"></a>行中法故本愿成就。<a id="a-3b"></a>得中菩提名辟支佛。<a id="a-3c"></a>摩那婆。<a id="a-3d"></a>是故菩萨常应咨问诸佛如来所说法要。<a id="a-3e"></a>既听闻已勇猛修行。<a id="a-3f"></a>何以故。<a id="a-3g"></a>菩萨不舍勇猛精进。<a id="a-3h"></a>疾证无上大菩提故。<a id="a-3i"></a>常修多闻发勤方便。<a id="a-3j"></a>亦常不舍求诸佛法。<a id="a-3k"></a>远离外道勿受邪法。<a id="a-3l"></a>莫舍重担如善驭者。<a id="a-3m"></a>诸佛世尊所说法门。<a id="a-3n"></a>微妙密语应当奉行。<a id="a-3o"></a>复次摩那婆。<a id="a-3p"></a>云何菩萨能入诸佛深密秘藏方便说门系念安住。<a id="a-3q"></a>心既住已。<a id="a-3r"></a>然后得入陀罗尼门。<a id="a-3s"></a>月上菩萨复白佛言。<a id="a-3t"></a>世尊。<a id="a-3u"></a>云何当入陀罗尼门。<a id="a-3v"></a>佛言。<a id="a-3w"></a>摩那婆。<a id="a-3x"></a>我已为汝说是句义。<a id="a-3y"></a>如从虚空生诸事业未曾断绝。<a id="a-3z"></a>复应当知阿迦二字句义脚足。<a id="a-40"></a>是初方便。<a id="a-41"></a>随顺得入十二因缘。<a id="a-42"></a>次第知已。<a id="a-43"></a>彼人虽更识余法句。<a id="a-44"></a>皆因初二。<a id="a-45"></a>摩那婆。<a id="a-46"></a>是陀罗尼方便法门普遍一切。<a id="a-47"></a>汝等若欲入此法门。<a id="a-48"></a>应当发心于无量法中。<a id="a-49"></a>修习无边善巧方便。<a id="a-4A"></a>摩那婆。<a id="a-4B"></a>诸佛如来智无有碍。<a id="a-4C"></a>于此法中云何障碍。<a id="a-4D"></a>所谓执着一切诸法。<a id="a-4E"></a>摩那婆。<a id="a-4F"></a>若诸菩萨摩诃萨。<a id="a-4G"></a>若欲入彼诸如来智。<a id="a-4H"></a>先当自舍一切执着。<a id="a-4I"></a>亦须远离诸障碍处。<a id="a-4J"></a>善巧修行智慧方便。</p>
  <p id="a4K">阿难。<a id="a-4L"></a>尔时放光如来复告月上菩萨言。<a id="a-4M"></a>摩那婆。<a id="a-4N"></a>所言着处及以著者。<a id="a-4O"></a>谓于诸有不能舍离。<a id="a-4P"></a>于无为处未有智慧。<a id="a-4Q"></a>恒念受生及求生处。<a id="a-4R"></a>皆是无明作生有根本。<a id="a-4S"></a>是故我说虽阿那含于生犹着不能远离。<a id="a-4T"></a>摩那婆。<a id="a-4U"></a>是中何等是大著处。<a id="a-4V"></a>所谓不能顺教修行。<a id="a-4W"></a>于余事中颠倒赞述。<a id="a-4X"></a>斯由财事爱取因缘不得自在。<a id="a-4Y"></a>违佛正教作不应作。<a id="a-4Z"></a>于诸境界发起贪心。<a id="a-4a"></a>贪心生已诳惑他人。<a id="a-4b"></a>淫他妻妾。<a id="a-4c"></a>复起嗔恚。<a id="a-4d"></a>嗔恚发已。<a id="a-4e"></a>或时杀害断他命根。<a id="a-4f"></a>亦因愚痴邪心覆蔽。<a id="a-4g"></a>颠倒取法。<a id="a-4h"></a>若常乐与极重恶人而作伴侣。<a id="a-4i"></a>以是因缘。<a id="a-4j"></a>造作种种诸不善业。<a id="a-4k"></a>或杀父母及以师长。<a id="a-4l"></a>或害罗汉及诸圣人。<a id="a-4m"></a>或毁诸佛。<a id="a-4n"></a>或谤正法。<a id="a-4o"></a>或行破僧。<a id="a-4p"></a>造作如是诸恶业已。<a id="a-4q"></a>生于极恶非人之处。<a id="a-4r"></a>堕破戒中。<a id="a-4s"></a>何等名为堕非人处。<a id="a-4t"></a>摩那婆。<a id="a-4u"></a>我已为汝略说斯事。<a id="a-4v"></a>如彼愚人专乐恶业。<a id="a-4w"></a>以是因缘生于恶趣。<a id="a-4x"></a>是则名为非人处也。<a id="a-4y"></a>摩那婆。<a id="a-4z"></a>智慧之人。<a id="a-50"></a>应当善知诸佛如来微密妙语。</p>
  <p data-pb></p>
  <h2 id="a51">问法性品第五</h2>
  <p id="a52">佛告阿难。<a id="a-53"></a>时彼众中有一菩萨摩诃萨。<a id="a-54"></a>名曰无畏。<a id="a-55"></a>本是医方救世家子。<a id="a-56"></a>昔常与彼放光如来共相亲友。<a id="a-57"></a>时放光佛于大众中。<a id="a-58"></a>直视观察无畏菩萨。<a id="a-59"></a>无畏菩萨既蒙顾已。<a id="a-5A"></a>遂于佛前偏袒右髆。<a id="a-5B"></a>右膝着地一心合掌。<a id="a-5C"></a>以是世尊未成佛前同意亲善复蒙瞻察。<a id="a-5D"></a>是故竞竞于世尊所。<a id="a-5E"></a>唯增敬重心无疑虑。<a id="a-5F"></a>但欲请问放光如来修多罗藏法性虚空陀罗尼门甚深义处。<a id="a-5G"></a>阿难。<a id="a-5H"></a>时放光佛知无畏菩萨欲问如是甚深句义。<a id="a-5I"></a>即告之言。<a id="a-5J"></a>无畏。<a id="a-5K"></a>汝今何故住在我前。<a id="a-5L"></a>心生惶惧不速问也。<a id="a-5M"></a>阿难。<a id="a-5N"></a>无畏菩萨闻佛告已。<a id="a-5O"></a>即白佛言。<a id="a-5P"></a>世尊。<a id="a-5Q"></a>我诚欲问如来大义。<a id="a-5R"></a>是以我心豫生忧恐。<a id="a-5S"></a>何以故。<a id="a-5T"></a>于此大众。<a id="a-5U"></a>有诸众生闻是法已。<a id="a-5V"></a>于诸佛法不能悟解亦无敬信。<a id="a-5W"></a>或起诽谤退没善根。<a id="a-5X"></a>世尊。<a id="a-5Y"></a>我知众生有如是事故不敢问。</p>
  <p id="a5Z">阿难。<a id="a-5a"></a>时放光佛复告无畏菩萨言。<a id="a-5b"></a>无畏。<a id="a-5c"></a>汝但咨问。<a id="a-5d"></a>如来应供正遍觉出现世间。<a id="a-5e"></a>随汝心疑当为除断。<a id="a-5f"></a>是为一切诸如来业。<a id="a-5g"></a>何以故。<a id="a-5h"></a>如来正觉慈悲怜愍利益一切诸众生故。<a id="a-5i"></a>以是因缘。<a id="a-5j"></a>我于往昔行菩萨时。<a id="a-5k"></a>为此法句具受众苦。<a id="a-5l"></a>况于今者所作已办。<a id="a-5m"></a>一切诸法明了通达。<a id="a-5n"></a>得一切智证大菩提。<a id="a-5o"></a>唯为安乐诸众生故。</p>
  <p id="a5p">阿难。<a id="a-5q"></a>尔时无畏菩萨闻佛语已。<a id="a-5r"></a>白言。<a id="a-5s"></a>世尊。<a id="a-5t"></a>如来今说一切诸法同于虚空。<a id="a-5u"></a>应当证知。<a id="a-5v"></a>是故我今欲问斯义。<a id="a-5w"></a>世尊。<a id="a-5x"></a>言虚空者义何谓也。<a id="a-5y"></a>与修多罗一切法门异相云何。<a id="a-5z"></a>阿难。<a id="a-60"></a>时放光佛告无畏言。<a id="a-61"></a>善哉善哉。<a id="a-62"></a>汝于今日为求法故。<a id="a-63"></a>于佛法中问如是义。<a id="a-64"></a>无畏。<a id="a-65"></a>夫虚空者名为如来。<a id="a-66"></a>亦名应供正遍觉也。<a id="a-67"></a>无畏复问。<a id="a-68"></a>以何义故名曰虚空。<a id="a-69"></a>佛告无畏。<a id="a-6A"></a>虚空者即无所有。<a id="a-6B"></a>以无所有故名虚空。<a id="a-6C"></a>无畏复言。<a id="a-6D"></a>若言如来即虚空者。<a id="a-6E"></a>如来虚空云何二别。<a id="a-6F"></a>佛告无畏。<a id="a-6G"></a>是为大智所行境界。<a id="a-6H"></a>难知难证。<a id="a-6I"></a>若能解知则于法性三世平等无复疑惑。<a id="a-6J"></a>无畏。<a id="a-6K"></a>若欲穷尽陀罗尼门甚深源底者。<a id="a-6L"></a>如彼大池水性清净。<a id="a-6M"></a>底有金沙与土泥合。<a id="a-6N"></a>时有智人取池底沙。<a id="a-6O"></a>随其多少聚之一处。<a id="a-6P"></a>以水洗濯简取精者。<a id="a-6Q"></a>内于炉锅置之火中用功陶炼。<a id="a-6R"></a>是人不久必除沙石。<a id="a-6S"></a>得净妙金堪任为用。<a id="a-6T"></a>彼人尔时随意造作余庄严具靡不充足。<a id="a-6U"></a>如是无畏。<a id="a-6V"></a>如来世尊应供正遍觉。<a id="a-6W"></a>离贪嗔痴。<a id="a-6X"></a>灭除尘垢一切烦恼及诸习气。<a id="a-6Y"></a>成就清净无碍智慧。<a id="a-6Z"></a>出过一切四生众生。<a id="a-6a"></a>天人大众最为第一。<a id="a-6b"></a>世称上首。<a id="a-6c"></a>击大法鼓口自唱言。<a id="a-6d"></a>仁等可来。<a id="a-6e"></a>汝诸众生或起疑网。<a id="a-6f"></a>无有智慧暗于诸法。<a id="a-6g"></a>或于世间出世间事不能解了。<a id="a-6h"></a>或时一切天龙八部乃至无量亿劫已来。<a id="a-6i"></a>所有疑心迷倒失正。<a id="a-6j"></a>造作诸业堕坠诸有不能自出。<a id="a-6k"></a>此等速来问佛世尊。<a id="a-6l"></a>如来皆能为汝说法。<a id="a-6m"></a>明了显示断除疑惑。</p>
  <p id="a6n">复次无畏。<a id="a-6o"></a>譬如明镜见诸色像。<a id="a-6p"></a>如是无畏。<a id="a-6q"></a>如来世尊无有恶行谄曲烦恼秽浊嫉妒诤竞垢污淤泥染着。<a id="a-6r"></a>唯有无碍无边智慧辩才。<a id="a-6s"></a>所可示现言教方便。<a id="a-6t"></a>皆为开发世间众生。<a id="a-6u"></a>一切皆从虚空所出住于虚空。<a id="a-6v"></a>语言教诏讲说谈论。<a id="a-6w"></a>犹如虚空离诸染着。<a id="a-6x"></a>无有住处无有边际。<a id="a-6y"></a>亦无有对及以语言。<a id="a-6z"></a>复次无畏。<a id="a-70"></a>若有人来作如是问。<a id="a-71"></a>如是虚空。<a id="a-72"></a>云何可说何处有说。<a id="a-73"></a>谁能为说对何而说。<a id="a-74"></a>以虚空性本来清净无垢无染离诸障碍。<a id="a-75"></a>无畏。<a id="a-76"></a>如来亦尔。<a id="a-77"></a>无言无对无染无著离诸障碍。<a id="a-78"></a>如此言说。<a id="a-79"></a>即是入于虚空三昧。<a id="a-7A"></a>无畏。<a id="a-7B"></a>譬如涅槃本性寂静。<a id="a-7C"></a>假以无量言辞演说。<a id="a-7D"></a>求其体相了不可得。<a id="a-7E"></a>如是无畏。<a id="a-7F"></a>汝所问我虚空义者。<a id="a-7G"></a>先已宣说。<a id="a-7H"></a>如此说者。<a id="a-7I"></a>当知即是如来方便微密法要。<a id="a-7J"></a>若知如来微密教者。<a id="a-7K"></a>是则名为得大利益。<a id="a-7L"></a>汝等当思。<a id="a-7M"></a>如来何见说何等法是如来性。<a id="a-7N"></a>复说何等是如来智同于虚空。<a id="a-7O"></a>今于如是如来教中方便略说。<a id="a-7P"></a>无畏。<a id="a-7Q"></a>我今复以种种譬喻。<a id="a-7R"></a>喻如来智。<a id="a-7S"></a>或以涅槃。<a id="a-7T"></a>或以实际。<a id="a-7U"></a>然而彼智及与涅槃。<a id="a-7V"></a>俱无可说无有分别。<a id="a-7W"></a>无相无念无名无字。<a id="a-7X"></a>去来现在三世皆无。<a id="a-7Y"></a>乃至世间一切诸法。<a id="a-7Z"></a>亦同涅槃不可见说。<a id="a-7a"></a>当知是中实无凡夫能得知见。<a id="a-7b"></a>言凡夫知者。<a id="a-7c"></a>无有是处。<a id="a-7d"></a>但诸凡夫以愚痴故。<a id="a-7e"></a>自心所见言我证知。<a id="a-7f"></a>今我已说了义法句及无证处。<a id="a-7g"></a>如是所说不在彼此不在两间。<a id="a-7h"></a>是平等中无证知者。<a id="a-7i"></a>既于三世去来现在。<a id="a-7j"></a>斯皆平等不可证说。<a id="a-7k"></a>云何而言是谁所说对何而说。<a id="a-7l"></a>何处有说。<a id="a-7m"></a>云何可说。<a id="a-7n"></a>复次无畏。<a id="a-7o"></a>如来世尊于彼已说。<a id="a-7p"></a>汝当观察言教方便应善思惟。<a id="a-7q"></a>既思惟已。<a id="a-7r"></a>即得成就无量智聚。<a id="a-7s"></a>无畏。<a id="a-7t"></a>佛智无边不可思议。<a id="a-7u"></a>凡所摄受亦不可思议。<a id="a-7v"></a>开示言教应善分别。<a id="a-7w"></a>亦当思惟。<a id="a-7x"></a>前所问者即此义也。<a id="a-7y"></a>复次无畏。<a id="a-7z"></a>我今问汝。<a id="a-80"></a>随汝意答。<a id="a-81"></a>汝谓一切后身菩萨从何所来而处胎耶。<a id="a-82"></a>无畏白言。<a id="a-83"></a>世尊。<a id="a-84"></a>我知菩萨从兜率陀天降入母胎。<a id="a-85"></a>佛言。<a id="a-86"></a>无畏。<a id="a-87"></a>今重问汝。<a id="a-88"></a>汝善答我。<a id="a-89"></a>于意云何。<a id="a-8A"></a>是后身菩萨从天来者。<a id="a-8B"></a>有所取法而入胎乎。<a id="a-8C"></a>无畏答曰。<a id="a-8D"></a>不也世尊。<a id="a-8E"></a>非取法故入于母胎。<a id="a-8F"></a>佛告无畏。<a id="a-8G"></a>如是如是。<a id="a-8H"></a>一切诸法皆无所取。<a id="a-8I"></a>但从妄想分别故生。<a id="a-8J"></a>汝于如是分别法中。<a id="a-8K"></a>既以三事请问于我。<a id="a-8L"></a>何谓为三。<a id="a-8M"></a>一问虚空名义有无。<a id="a-8N"></a>二问虚空诸法同异。<a id="a-8O"></a>三问虚空平等无差。<a id="a-8P"></a>无畏。<a id="a-8Q"></a>如汝所问。<a id="a-8R"></a>何者虚空。<a id="a-8S"></a>如是虚空有依止耶。<a id="a-8T"></a>无依止乎。<a id="a-8U"></a>无畏复问。<a id="a-8V"></a>实有虚空可依止耶。<a id="a-8W"></a>佛言。<a id="a-8X"></a>无畏。<a id="a-8Y"></a>亦有虚空是依止法。<a id="a-8Z"></a>若凡夫人见有依止。<a id="a-8a"></a>若离依止则不能知。<a id="a-8b"></a>亦不可说有无名字。<a id="a-8c"></a>无畏。<a id="a-8d"></a>若有虚空不依事现者。<a id="a-8e"></a>则无名字。<a id="a-8f"></a>以依事故得有名字。<a id="a-8g"></a>与事和合入于数相。<a id="a-8h"></a>无畏复言。<a id="a-8i"></a>世尊。<a id="a-8j"></a>何等虚空与事和合。<a id="a-8k"></a>则有名字入于数中。<a id="a-8l"></a>佛告无畏。<a id="a-8m"></a>汝宁不闻。<a id="a-8n"></a>而今此身依止地界。<a id="a-8o"></a>地依水界。<a id="a-8p"></a>水依火界。<a id="a-8q"></a>火依风界。<a id="a-8r"></a>如是四种及与识界悉依空也。<a id="a-8s"></a>无畏白言。<a id="a-8t"></a>唯然世尊。<a id="a-8u"></a>我皆已闻。<a id="a-8v"></a>佛言。<a id="a-8w"></a>无畏。<a id="a-8x"></a>是谓虚空依止入于数中。<a id="a-8y"></a>此即如来为诸凡夫。<a id="a-8z"></a>譬喻方便开示教授。<a id="a-90"></a>因于名字令其得知。<a id="a-91"></a>是故名为虚空依止。<a id="a-92"></a>复次无畏。<a id="a-93"></a>若智慧人思惟观察而能知者。<a id="a-94"></a>此平等法世间普证但有名字。<a id="a-95"></a>如是知已。<a id="a-96"></a>彼诸智人复欲教他令得实义。<a id="a-97"></a>摩那婆。<a id="a-98"></a>有智之人应当思惟。<a id="a-99"></a>如来自证为众生故说此法门。<a id="a-9A"></a>摩那婆。<a id="a-9B"></a>我已为汝随顺分别。<a id="a-9C"></a>应如是知如来方便。<a id="a-9D"></a>于我所说受持念诵。<a id="a-9E"></a>思惟义理如法修行。<a id="a-9F"></a>如是修已。<a id="a-9G"></a>过去所有功德愿行。<a id="a-9H"></a>皆得增长成就具足。<a id="a-9I"></a>所以者何。<a id="a-9J"></a>如来先已为汝等说一切诸法无有去来。<a id="a-9K"></a>是故如来所言真实无有虚妄。<a id="a-9L"></a>为欲利益诸众生故。<a id="a-9M"></a>分别显示是最胜法。<a id="a-9N"></a>随其所应皆得具足。<a id="a-9O"></a>若言如来有所言说。<a id="a-9P"></a>不能显示是大乘法。<a id="a-9Q"></a>愿行不具者。<a id="a-9R"></a>无有是处。<a id="a-9S"></a>菩萨应思非我境界。</p>
  <p id="a9T">复次摩那婆。<a id="a-9U"></a>如虚空界。<a id="a-9V"></a>名曰可行。<a id="a-9W"></a>众生依止。<a id="a-9X"></a>如彼众鸟飞行虚空。<a id="a-9Y"></a>翱翔自在如履于地。<a id="a-9Z"></a>虽以翅力及风因缘往来游处。<a id="a-9a"></a>而迹不可得。<a id="a-9b"></a>摩那婆。<a id="a-9c"></a>复有众生依空界住。<a id="a-9d"></a>如须弥山顶三十三天已上诸天宫殿。<a id="a-9e"></a>皆依于空而得安住。<a id="a-9f"></a>乃至兜率他化自在欲界诸天。<a id="a-9g"></a>所有宫殿依空亦尔。<a id="a-9h"></a>摩那婆。<a id="a-9i"></a>如彼色界。<a id="a-9j"></a>从梵天住处。<a id="a-9k"></a>乃至色究竟天。<a id="a-9l"></a>依于空住亦复如是。<a id="a-9m"></a>摩那婆。<a id="a-9n"></a>如我略说。<a id="a-9o"></a>自此已上尽于有顶名无色界。<a id="a-9p"></a>从有顶外无有依止。<a id="a-9q"></a>虚空行者。<a id="a-9r"></a>唯有一种别风轮界。<a id="a-9s"></a>厚六十八千由旬。<a id="a-9t"></a>过是以往更有空界。<a id="a-9u"></a>即是二界中间亦无依处。<a id="a-9v"></a>摩那婆。<a id="a-9w"></a>从是已上复有风轮。<a id="a-9x"></a>名曰不动。<a id="a-9y"></a>厚六十四俱致百千由旬。<a id="a-9z"></a>住持水界。<a id="a-A0"></a>彼风轮界。<a id="a-A1"></a>无有众生往来依处。<a id="a-A2"></a>何以故。<a id="a-A3"></a>彼空及风各不动摇故。<a id="a-A4"></a>而彼空界不可见知。<a id="a-A5"></a>无有名字不可得说摩那婆。<a id="a-A6"></a>汝今当知我所说法。<a id="a-A7"></a>如彼虚空无有异也。</p>
  <p id="aA8">复次摩那婆。<a id="a-A9"></a>譬如有人夜中暗坐。<a id="a-AA"></a>执持弓箭漫射虚空。<a id="a-AB"></a>以暗发故不知方所。<a id="a-AC"></a>如是如是。<a id="a-AD"></a>摩那婆。<a id="a-AE"></a>一切凡夫愚无慧目。<a id="a-AF"></a>又不师受。<a id="a-AG"></a>虽修业行无诸方便。<a id="a-AH"></a>不得成就亦复如是。<a id="a-AI"></a>摩那婆。<a id="a-AJ"></a>又如生不学射。<a id="a-AK"></a>虽拟埻(音准)的尚不能中。<a id="a-AL"></a>况前无垛。<a id="a-AM"></a>云何言着。<a id="a-AN"></a>摩那婆。<a id="a-AO"></a>是诸凡夫于甚深法自心分别。<a id="a-AP"></a>舍离师咨不能解悟。<a id="a-AQ"></a>亦复如是。<a id="a-AR"></a>摩那婆。<a id="a-AS"></a>汝前问我三种义者。<a id="a-AT"></a>所谓虚空平等诸法。<a id="a-AU"></a>此三种法。<a id="a-AV"></a>虽难说闻我知是处。<a id="a-AW"></a>有所依止亦非依止。<a id="a-AX"></a>摩那婆。<a id="a-AY"></a>汝问诸法平等。<a id="a-AZ"></a>今当解释。<a id="a-Aa"></a>汝应善思。<a id="a-Ab"></a>前以譬喻显示虚空诸有智者。<a id="a-Ac"></a>知此譬喻言教方便示现平等。<a id="a-Ad"></a>远离依止。<a id="a-Ae"></a>言说分别故。<a id="a-Af"></a>又如空界无边。<a id="a-Ag"></a>佛法亦尔。<a id="a-Ah"></a>如是法界。<a id="a-Ai"></a>皆依平等无有别异。<a id="a-Aj"></a>如彼虚空无有依处。<a id="a-Ak"></a>法与非法亦无依处。<a id="a-Al"></a>当知是中悉皆平等。<a id="a-Am"></a>彼虚空譬方便示现。<a id="a-An"></a>此乃但为智者所知。<a id="a-Ao"></a>非是一切凡夫境界。<a id="a-Ap"></a>彼诸凡夫执取一相不善分别不能了达。<a id="a-Aq"></a>妄想取故。<a id="a-Ar"></a>智慧之人于此深法乃能了知。<a id="a-As"></a>作利益故。<a id="a-At"></a>而诸凡夫妄生执着。<a id="a-Au"></a>于深佛法不信不解不咨智人。<a id="a-Av"></a>于世间事妄起分别执着不舍。<a id="a-Aw"></a>所谓此即是地是水是火是风等。<a id="a-Ax"></a>如是乃至分别取着。<a id="a-Ay"></a>诸天宫殿住处往来。<a id="a-Az"></a>及取地天诸龙夜叉紧那罗摩睺罗伽地居之类。<a id="a-B0"></a>又亦分别。<a id="a-B1"></a>诸佛如来初成道时大声说法。<a id="a-B2"></a>彼等闻已。<a id="a-B3"></a>即于地中发大声言。<a id="a-B4"></a>佛生说法天人增道。<a id="a-B5"></a>其声上彻色究竟天。<a id="a-B6"></a>皆说如来转法轮事。<a id="a-B7"></a>摩那婆。<a id="a-B8"></a>世间之人以愚痴故执着此事。<a id="a-B9"></a>着是事已。<a id="a-BA"></a>如乘空轮作大车想。<a id="a-BB"></a>凡夫取着其事若此。</p>
  <p id="aBC">复次摩那婆。<a id="a-BD"></a>譬如有人悕求射术无师就学。<a id="a-BE"></a>虽苦身心终不成艺。<a id="a-BF"></a>如是摩那婆。<a id="a-BG"></a>三法亦尔。<a id="a-BH"></a>若不方便施功修集。<a id="a-BI"></a>难可证知。<a id="a-BJ"></a>摩那婆。<a id="a-BK"></a>如是三法如来若说终无有尽。<a id="a-BL"></a>若一劫若十劫。<a id="a-BM"></a>若百劫若千劫。<a id="a-BN"></a>若无量劫亦无有尽。<a id="a-BO"></a>如来于此劫数时节多少增减。<a id="a-BP"></a>随意欲说种种名字种种义味。<a id="a-BQ"></a>即能解说。<a id="a-BR"></a>然于如来口业言教。<a id="a-BS"></a>亦无有减。<a id="a-BT"></a>此三句义为是亿数。<a id="a-BU"></a>诸菩萨等得受持故。<a id="a-BV"></a>是句义处。<a id="a-BW"></a>如来或时于一句中能以无量种种名义差别解说。<a id="a-BX"></a>若此法句及所摄义。<a id="a-BY"></a>乃至字本所有出生。<a id="a-BZ"></a>语言音声是色法者。<a id="a-Ba"></a>假令于是三千大千世界。<a id="a-Bb"></a>尽除土地山石草木。<a id="a-Bc"></a>东西南北上至有顶悉为虚空。<a id="a-Bd"></a>不能容受。<a id="a-Be"></a>设此世界满中芥子。<a id="a-Bf"></a>有时取一尽诸芥子。<a id="a-Bg"></a>以如来辩演说一句。<a id="a-Bh"></a>亦不能尽乃至少分。<a id="a-Bi"></a>摩那婆。<a id="a-Bj"></a>汝等当知。<a id="a-Bk"></a>此一句义陀罗尼门。<a id="a-Bl"></a>其有必能善受持者。<a id="a-Bm"></a>于一弹指顷尽能分别。<a id="a-Bn"></a>摩那婆。<a id="a-Bo"></a>此句义门。<a id="a-Bp"></a>终亦不可以言说尽。<a id="a-Bq"></a>假使无量众生起种种问。<a id="a-Br"></a>然是菩萨尽分别答。<a id="a-Bs"></a>喻如流水。<a id="a-Bt"></a>以心不乱故。<a id="a-Bu"></a>此陀罗尼名为大事。<a id="a-Bv"></a>能为一切诸法根本。<a id="a-Bw"></a>故言陀罗尼。<a id="a-Bx"></a>此一法句出无量句。<a id="a-By"></a>是大总持通说诸义。<a id="a-Bz"></a>何以故。<a id="a-C0"></a>欲令一切众生易受解故。<a id="a-C1"></a>又以一句难解知故。<a id="a-C2"></a>引多譬喻方便言辞。<a id="a-C3"></a>令人得悟如是诸法。<a id="a-C4"></a>悉不可见自体本空。<a id="a-C5"></a>远离语言故。<a id="a-C6"></a>摩那婆。<a id="a-C7"></a>若诸菩萨初发大心欲行大事。<a id="a-C8"></a>大事者。<a id="a-C9"></a>谓大乘法。<a id="a-CA"></a>然此菩萨。<a id="a-CB"></a>空发其心不问不修。<a id="a-CC"></a>终无成办。<a id="a-CD"></a>摩那婆。<a id="a-CE"></a>如行声闻乘者。<a id="a-CF"></a>虽闻三十七助菩提法。<a id="a-CG"></a>无意念修。<a id="a-CH"></a>即自唱言。<a id="a-CI"></a>我得罗汉所作已办。<a id="a-CJ"></a>如是摩那婆。<a id="a-CK"></a>若有欲行佛法事者。<a id="a-CL"></a>应发是心。<a id="a-CM"></a>如须弥山安住不动。<a id="a-CN"></a>随顺修行。</p>
  <p data-pb></p>
  <h2 id="aCO">菩萨行品第六之一</h2>
  <p id="aCP">阿难尔时无畏菩萨。<a id="a-CQ"></a>复白放光如来应供正遍觉言。<a id="a-CR"></a>快哉世尊。<a id="a-CS"></a>大慈愍我及余未学诸众生等。<a id="a-CT"></a>如我无异。<a id="a-CU"></a>世尊。<a id="a-CV"></a>我等频重咨问是义。<a id="a-CW"></a>如来悲爱教诲我等。<a id="a-CX"></a>犹如父母。<a id="a-CY"></a>然我今者。<a id="a-CZ"></a>于佛所说更加尊重不敢毁谤。</p>
  <p id="aCa">尔时放光如来告无畏言。<a id="a-Cb"></a>如是如是。<a id="a-Cc"></a>摩那婆。<a id="a-Cd"></a>如汝所说。<a id="a-Ce"></a>若有菩萨于如来所起尊敬心不断绝者。<a id="a-Cf"></a>一切世间天人众等。<a id="a-Cg"></a>于是菩萨亦深敬重。<a id="a-Ch"></a>如是菩萨。<a id="a-Ci"></a>于我法中大弘利益。<a id="a-Cj"></a>何以故。<a id="a-Ck"></a>如是菩萨。<a id="a-Cl"></a>住诸佛法顺于佛教。<a id="a-Cm"></a>当来之世大作佛事。<a id="a-Cn"></a>是故如来知此菩萨为佛法器。<a id="a-Co"></a>堪受一切诸佛记证方便。<a id="a-Cp"></a>令彼速得成就。<a id="a-Cq"></a>无畏菩萨复白佛言。<a id="a-Cr"></a>世尊。<a id="a-Cs"></a>所言极爱义何谓也。<a id="a-Ct"></a>佛言。<a id="a-Cu"></a>摩那婆。<a id="a-Cv"></a>我言极爱即是显示。<a id="a-Cw"></a>哀愍世间无救众生。<a id="a-Cx"></a>教入佛法令不断绝。<a id="a-Cy"></a>以是义故。<a id="a-Cz"></a>如来说言是为大事。<a id="a-D0"></a>是大重担。<a id="a-D1"></a>无畏复问。<a id="a-D2"></a>菩萨久如当舍此担。<a id="a-D3"></a>佛言。<a id="a-D4"></a>无畏。<a id="a-D5"></a>此菩萨作是念。<a id="a-D6"></a>我要当令一切众生度生死海入无余涅槃。<a id="a-D7"></a>若众生尽者此担方息。<a id="a-D8"></a>无畏复问。<a id="a-D9"></a>所言重担。<a id="a-DA"></a>若同世间顶戴背负则可见知。<a id="a-DB"></a>今不如是云何可信。<a id="a-DC"></a>佛言。<a id="a-DD"></a>摩那婆。<a id="a-DE"></a>如汝所言。<a id="a-DF"></a>在顶髆者。<a id="a-DG"></a>是谓世间愚夫力负。<a id="a-DH"></a>非菩萨担。<a id="a-DI"></a>菩萨担者。<a id="a-DJ"></a>誓愿荷负一切众生。<a id="a-DK"></a>出离世间非顶背也。<a id="a-DL"></a>无畏复问悲愿荷负既非项髆。<a id="a-DM"></a>以何义故名之为担。<a id="a-DN"></a>佛言。<a id="a-DO"></a>摩那婆。<a id="a-DP"></a>如东方一切无边世界所有众生。<a id="a-DQ"></a>菩萨发心荷负。<a id="a-DR"></a>悉当令入无余涅槃。<a id="a-DS"></a>南西北方四维上下尽虚空界所有众生。<a id="a-DT"></a>菩萨安处亦复如是。<a id="a-DU"></a>摩那婆。<a id="a-DV"></a>十方所有诸众生界若现不现。<a id="a-DW"></a>菩萨皆令住涅槃中。<a id="a-DX"></a>以是因缘名之为担。<a id="a-DY"></a>无畏复问。<a id="a-DZ"></a>以何义故复名荷负。<a id="a-Da"></a>佛言。<a id="a-Db"></a>摩那婆。<a id="a-Dc"></a>譬如长者家内丰饶多诸珍宝。<a id="a-Dd"></a>种种资财仓库充溢具足童隶。<a id="a-De"></a>唯有一子。<a id="a-Df"></a>然彼长者于是子所。<a id="a-Dg"></a>心常爱念终不暂舍。<a id="a-Dh"></a>见其所为亦无违逆。<a id="a-Di"></a>以爱念故财宝乐具。<a id="a-Dj"></a>悉给与之无有疲倦。<a id="a-Dk"></a>如是摩那婆。<a id="a-Dl"></a>菩萨摩诃萨怜愍众生亦复如是。<a id="a-Dm"></a>一切乐具尽皆与之。<a id="a-Dn"></a>乃至令入无余涅槃。<a id="a-Do"></a>是故名为荷负重担。<a id="a-Dp"></a>如是菩萨愍诸众生行大精进。<a id="a-Dq"></a>亦令众生行菩萨事。<a id="a-Dr"></a>速疾成熟诸波罗蜜。<a id="a-Ds"></a>亦满自身精进庄严。<a id="a-Dt"></a>无畏复问。<a id="a-Du"></a>何谓成熟。<a id="a-Dv"></a>佛言。<a id="a-Dw"></a>摩那婆。<a id="a-Dx"></a>所言成熟者。<a id="a-Dy"></a>是谓菩萨于诸众生起大慈悲与究竟乐离自忧恼。<a id="a-Dz"></a>是名成熟。<a id="a-E0"></a>又于诸佛不生谤毁常加赞叹。<a id="a-E1"></a>亦名成熟。<a id="a-E2"></a>无畏复曰。<a id="a-E3"></a>若如是者。<a id="a-E4"></a>诸佛如来于众生中最为殊胜。<a id="a-E5"></a>皆由怜愍诸众生故。<a id="a-E6"></a>佛告摩那婆。<a id="a-E7"></a>我言成熟者。<a id="a-E8"></a>谓于一切善法具足圆满。<a id="a-E9"></a>乃名成熟。<a id="a-EA"></a>摩那婆。<a id="a-EB"></a>譬如陶师欲造诸器。<a id="a-EC"></a>先取好土杂以石沙。<a id="a-ED"></a>用水和治手柔足践。<a id="a-EE"></a>令泥精熟堪任为器。<a id="a-EF"></a>置诸轮上执杖转轮。<a id="a-EG"></a>极令迅急以手搏拍。<a id="a-EH"></a>随作何器坏皆成就。<a id="a-EI"></a>何以故。<a id="a-EJ"></a>以泥先调故。<a id="a-EK"></a>而彼陶师将诸器坏。<a id="a-EL"></a>或置日中。<a id="a-EM"></a>或在阴处。<a id="a-EN"></a>渐令干燥。<a id="a-EO"></a>然后更以杂色涂之。<a id="a-EP"></a>暴令牢实。<a id="a-EQ"></a>或积窑中。<a id="a-ER"></a>若聚平地。<a id="a-ES"></a>兼取薪粪昼夜焚烧。<a id="a-ET"></a>于是陶师与其眷属。<a id="a-EU"></a>周遍观察迭共防守。<a id="a-EV"></a>不令恶人挟持青豆及以胡麻掷置窑中毁坏诸器。<a id="a-EW"></a>比达天明火势亦尽器皆成熟。<a id="a-EX"></a>此时陶师方大欢喜。<a id="a-EY"></a>却坐思念众器得成我事已办。<a id="a-EZ"></a>如是摩那婆。<a id="a-Ea"></a>如来常教诸菩萨等。<a id="a-Eb"></a>次第修行六波罗蜜。<a id="a-Ec"></a>欲令成熟亦复如是。</p>
 </body>
</html>