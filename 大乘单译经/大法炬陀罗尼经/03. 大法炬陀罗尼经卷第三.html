<!doctype html>
<html id="z3IBTxPTP" data-ver="894">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">大法炬陀罗尼经卷第三</h1>
  <h2 id="a2">菩萨行品第六之二</h2>
  <p id="a3">复次摩那婆。<a id="a-4"></a>我先已说教诸菩萨方便修行诸波罗蜜摄众生法。<a id="a-5"></a>凡教授菩萨令不退转。<a id="a-6"></a>有二种波罗蜜。<a id="a-7"></a>何等为二。<a id="a-8"></a>所谓精进波罗蜜。<a id="a-9"></a>般若波罗蜜。<a id="a-A"></a>诸佛世尊。<a id="a-B"></a>复为世间说余四波罗蜜。<a id="a-C"></a>更为诸余众生说助菩提法。<a id="a-D"></a>方便成熟故。<a id="a-E"></a>摩那婆汝等当知。<a id="a-F"></a>彼四波罗蜜中。<a id="a-G"></a>檀波罗蜜。<a id="a-H"></a>尸波罗蜜。<a id="a-I"></a>此二波罗蜜。<a id="a-J"></a>与彼声闻辟支佛乃至外道五通神仙共同行故。<a id="a-K"></a>摩那婆。<a id="a-L"></a>若羼提波罗蜜者。<a id="a-M"></a>此唯阿罗汉成就舍事故。<a id="a-N"></a>其禅波罗蜜者。<a id="a-O"></a>此中总说。<a id="a-P"></a>能生六波罗蜜故。<a id="a-Q"></a>摩那婆。<a id="a-R"></a>此诸波罗蜜。<a id="a-S"></a>如来如是差别说之。<a id="a-T"></a>汝等当知。<a id="a-U"></a>一切诸法虚空所生相同虚空。<a id="a-V"></a>摩那婆若此前上二波罗蜜地。<a id="a-W"></a>彼声闻辟支佛二乘圣人尚不能成就。<a id="a-X"></a>何况外道神仙诸余凡夫也。<a id="a-Y"></a>摩那婆。<a id="a-Z"></a>若菩萨欲成就此二波罗蜜者。<a id="a-a"></a>应当一心念勤精进。<a id="a-b"></a>摩那婆。<a id="a-c"></a>若人欲思如来譬喻巧说辩才。<a id="a-d"></a>应先学观此陀罗尼门。<a id="a-e"></a>无畏复问。<a id="a-f"></a>我等云何当能成就此陀罗尼观耶。<a id="a-g"></a>佛言。<a id="a-h"></a>摩那婆。<a id="a-i"></a>我今为汝更以譬喻显示此义令易解知。<a id="a-j"></a>摩那婆。<a id="a-k"></a>譬如渔人生子。<a id="a-l"></a>以贪利故早教其子水底潜行。<a id="a-m"></a>于婴孩时即取器水。<a id="a-n"></a>日三沈之不令致困。<a id="a-o"></a>如是渐没从旦至暮。<a id="a-p"></a>能讫一日在于水下。<a id="a-q"></a>或经二日若三日。<a id="a-r"></a>若十二十。<a id="a-s"></a>若一月乃至一年。<a id="a-t"></a>住于水中而能不死。<a id="a-u"></a>然彼小儿渐渐长大即入大河。<a id="a-v"></a>观是河中所有水族众生品类。<a id="a-w"></a>了了分明。<a id="a-x"></a>是儿后时身雄气爽。<a id="a-y"></a>水观明利遂能入海。<a id="a-z"></a>大海之中多诸异类。<a id="a-10"></a>奇虫怪兽巨鱼妒龙。<a id="a-11"></a>毒物虽多终莫能害。<a id="a-12"></a>又见众宝清澈分明。<a id="a-13"></a>非余凡人所能瞻睹。<a id="a-14"></a>是人于是在大海中。<a id="a-15"></a>具取珍宝造作众事。<a id="a-16"></a>凡有所欲随意即成。<a id="a-17"></a>如是摩那婆。<a id="a-18"></a>菩萨摩诃萨。<a id="a-19"></a>若能入是陀罗尼甚深法门。<a id="a-1A"></a>则能成办一切佛法。<a id="a-1B"></a>亦复如是。<a id="a-1C"></a>摩那婆。<a id="a-1D"></a>言大海者即陀罗尼门。<a id="a-1E"></a>若初入此陀罗尼门。<a id="a-1F"></a>应当修学速令成就。<a id="a-1G"></a>如渔人子渐渐长大习业成就。<a id="a-1H"></a>摩那婆。<a id="a-1I"></a>若是菩萨能入陀罗尼佛法海中。<a id="a-1J"></a>自在成办一切佛事。<a id="a-1K"></a>如渔师子处大海中建种种事。<a id="a-1L"></a>摩那婆。<a id="a-1M"></a>汝应当知诸佛菩提。<a id="a-1N"></a>不可以少行少缘而能成就。<a id="a-1O"></a>要须入此陀罗尼法门。<a id="a-1P"></a>于此陀罗尼一句义中。<a id="a-1Q"></a>有种种音声种种语言种种辩才种种方便。<a id="a-1R"></a>无方便处悉皆能知。<a id="a-1S"></a>有诸众生心行差别。<a id="a-1T"></a>亦皆能知。<a id="a-1U"></a>又复众生或现不现。<a id="a-1V"></a>或可见或不可见。<a id="a-1W"></a>皆从陀罗尼句方便力中。<a id="a-1X"></a>明了证知。<a id="a-1Y"></a>或天龙夜叉乾闼婆阿修罗迦楼罗紧那罗摩睺罗伽人及非人。<a id="a-1Z"></a>乃至禽兽四生种类。<a id="a-1a"></a>或音声或语言。<a id="a-1b"></a>或心虑事。<a id="a-1c"></a>或作业事。<a id="a-1d"></a>或誓愿事。<a id="a-1e"></a>或无愿事。<a id="a-1f"></a>或多事或少事。<a id="a-1g"></a>或恶事非恶事。<a id="a-1h"></a>或怖畏事。<a id="a-1i"></a>或无怖畏。<a id="a-1j"></a>如是等事皆悉了知。<a id="a-1k"></a>于此作处一切悉知。<a id="a-1l"></a>乃至授记事。<a id="a-1m"></a>或身业或口业。<a id="a-1n"></a>或众生业。<a id="a-1o"></a>或为自身或欲教他。<a id="a-1p"></a>悉皆能知。<a id="a-1q"></a>若菩萨在阿兰拏学方便行。<a id="a-1r"></a>即得成就所作善根所为事业。<a id="a-1s"></a>乃至欲成不退转事。<a id="a-1t"></a>亦悉能知。<a id="a-1u"></a>云何得辟支佛果。<a id="a-1v"></a>亦悉了知。<a id="a-1w"></a>云何得声闻果地亦悉能知。<a id="a-1x"></a>或在家诸人种种事业语言。<a id="a-1y"></a>或盗他财恼他求财。<a id="a-1z"></a>若粗若细亦皆能知。<a id="a-20"></a>或地狱饿鬼畜生。<a id="a-21"></a>心意倒错。<a id="a-22"></a>行恶不信故生畜生等中。<a id="a-23"></a>亦悉能知。<a id="a-24"></a>或以业行堕饿鬼中。<a id="a-25"></a>亦以谄曲悭贪嫉妒我慢贡高因缘故。<a id="a-26"></a>生阿修罗中。<a id="a-27"></a>或因五戒十善业故。<a id="a-28"></a>得生欲界人天之中。<a id="a-29"></a>自过生悔不见他过。<a id="a-2A"></a>总说如是诸方便智。<a id="a-2B"></a>他作他受自作自受。<a id="a-2C"></a>一切四生众生及五道处。<a id="a-2D"></a>所有造业方便及业。<a id="a-2E"></a>名字业相成熟及受报处。<a id="a-2F"></a>种种心行。<a id="a-2G"></a>种种言说。<a id="a-2H"></a>种种忍乐。<a id="a-2I"></a>种种诸见。<a id="a-2J"></a>无善法处。<a id="a-2K"></a>如是等事。<a id="a-2L"></a>尽皆拔除。<a id="a-2M"></a>是故名曰陀罗尼门。<a id="a-2N"></a>摩那婆。<a id="a-2O"></a>若必有能如是行者。<a id="a-2P"></a>是则名为方便成就。<a id="a-2Q"></a>摩那婆。<a id="a-2R"></a>若以自智慧力。<a id="a-2S"></a>决定成就此事者。<a id="a-2T"></a>当独坐思惟远离诸欲。<a id="a-2U"></a>摩那婆。<a id="a-2V"></a>如是法中。<a id="a-2W"></a>有种种音声种种语言种种辩才种种行行种种生处种种作业。<a id="a-2X"></a>汝当谛听善思念之。<a id="a-2Y"></a>受持奉行莫令忘失。<a id="a-2Z"></a>天人作事方便和合。<a id="a-2a"></a>故有语言。<a id="a-2b"></a>畜生众生种种口业音声差别。<a id="a-2c"></a>乃至生处名字亦殊。<a id="a-2d"></a>彼等众生皆悉随其形类音声。<a id="a-2e"></a>而置名字以名其身如乌雀等。<a id="a-2f"></a>而彼饿鬼众生之中。<a id="a-2g"></a>无有决定差别名字。<a id="a-2h"></a>何以故。<a id="a-2i"></a>彼中不得闻名依止故。<a id="a-2j"></a>亦如地狱中。<a id="a-2k"></a>唯言地狱众生等。<a id="a-2l"></a>摩那婆。<a id="a-2m"></a>汝等勿谓天定天也。<a id="a-2n"></a>人定人也。<a id="a-2o"></a>饿鬼定饿鬼也。<a id="a-2p"></a>摩那婆。<a id="a-2q"></a>我已为汝总略说讫。<a id="a-2r"></a>今当为汝具分别说名字义处。<a id="a-2s"></a>摩那婆。<a id="a-2t"></a>如一事有种种名。<a id="a-2u"></a>如一人有种种名。<a id="a-2v"></a>如一天乃至饿鬼畜生有种种名。<a id="a-2w"></a>亦复如是。<a id="a-2x"></a>亦有多饿鬼全无名字。<a id="a-2y"></a>于一弹指顷转变身体作种种形。<a id="a-2z"></a>摩那婆。<a id="a-30"></a>如是众生于一时间。<a id="a-31"></a>现无量色身。<a id="a-32"></a>云何可得呼其名也。<a id="a-33"></a>若饿鬼等。<a id="a-34"></a>有生处名字受食名字及寿命名字。<a id="a-35"></a>若地狱众生无有名字生处者。<a id="a-36"></a>则其形亦无定。<a id="a-37"></a>彼中恶业因缘未尽故。<a id="a-38"></a>于一念中种种变身。</p>
  <p id="a39">尔时无畏菩萨复言。<a id="a-3A"></a>世尊。<a id="a-3B"></a>如是人中语言相承近习我等已知。<a id="a-3C"></a>而彼四道众生言音名字。<a id="a-3D"></a>云何可识。<a id="a-3E"></a>是故我今请问世尊。<a id="a-3F"></a>唯愿解说。<a id="a-3G"></a>阿难。<a id="a-3H"></a>彼无畏菩萨。<a id="a-3I"></a>如是问已。<a id="a-3J"></a>时放光佛告无畏言。<a id="a-3K"></a>此是诸佛菩萨神通智慧境界。<a id="a-3L"></a>非诸声闻辟支佛及余菩萨智慧所能分别也。<a id="a-3M"></a>摩那婆。<a id="a-3N"></a>若菩萨不知众生言音。<a id="a-3O"></a>则不愿生彼众生中。<a id="a-3P"></a>若菩萨解知一切众生言音及诸事业。<a id="a-3Q"></a>便愿生彼。<a id="a-3R"></a>欲觉悟彼说法教化随宜利益故。<a id="a-3S"></a>摩那婆。<a id="a-3T"></a>如是菩萨。<a id="a-3U"></a>以知众生言音心业故。<a id="a-3V"></a>于处处诸有受生。<a id="a-3W"></a>欲令众生发解修行断诸业故。<a id="a-3X"></a>摩那婆。<a id="a-3Y"></a>于彼三道有知故可化。<a id="a-3Z"></a>二道众生中无知解故。<a id="a-3a"></a>当知菩萨亦不愿生彼也。<a id="a-3b"></a>摩那婆。<a id="a-3c"></a>若菩萨摩诃萨必知地狱饿鬼众生中有知解可化者。<a id="a-3d"></a>如是菩萨为一一众生故。<a id="a-3e"></a>住大地狱中经恒沙等劫。<a id="a-3f"></a>要令众生得彼法利。<a id="a-3g"></a>摩那婆。<a id="a-3h"></a>诸菩萨摩诃萨。<a id="a-3i"></a>成就如是大慈大悲。<a id="a-3j"></a>成就具足如是精进故。<a id="a-3k"></a>必定当得三十二相。<a id="a-3l"></a>摩那婆。<a id="a-3m"></a>是为如来略说菩萨慈悲因缘也。</p>
  <p data-pb></p>
  <h2 id="a3n">相好品第七之一</h2>
  <p id="a3o">阿难尔时无畏菩萨摩诃萨复白放光如来言。<a id="a-3p"></a>世尊。<a id="a-3q"></a>唯愿为我具说菩萨成就诸相无有缺减。<a id="a-3r"></a>又复如来应供正遍觉。<a id="a-3s"></a>先为我等说波罗蜜方便教菩萨行。<a id="a-3t"></a>我等未解。<a id="a-3u"></a>是故更问此波罗蜜。<a id="a-3v"></a>世尊。<a id="a-3w"></a>波罗蜜者义何谓也。<a id="a-3x"></a>如是问已。<a id="a-3y"></a>彼放光佛告无畏菩萨言。<a id="a-3z"></a>摩那婆。<a id="a-40"></a>所言波罗蜜者。<a id="a-41"></a>不可度量。<a id="a-42"></a>不可数知。<a id="a-43"></a>无有边际。<a id="a-44"></a>故名波罗蜜。<a id="a-45"></a>又波罗蜜者最为尊胜。<a id="a-46"></a>一切凡夫一切声闻辟支佛等。<a id="a-47"></a>非其境界。<a id="a-48"></a>故名波罗蜜。<a id="a-49"></a>如汝所问波罗蜜句有如是义。<a id="a-4A"></a>所谓无有数量故言波罗蜜。<a id="a-4B"></a>无畏复言。<a id="a-4C"></a>如世尊说。<a id="a-4D"></a>无有量故名波罗蜜。<a id="a-4E"></a>我今现见行檀波罗蜜。<a id="a-4F"></a>但依资财及以己身。<a id="a-4G"></a>是既有限云何无量。</p>
  <p id="a4H">佛告无畏菩萨言。<a id="a-4I"></a>摩那婆。<a id="a-4J"></a>于意云何。<a id="a-4K"></a>汝今知彼凡夫人心取着何等而行布施耶。<a id="a-4L"></a>世尊。<a id="a-4M"></a>我知凡夫取着于事而行布施。<a id="a-4N"></a>佛复问言。<a id="a-4O"></a>何谓为事。<a id="a-4P"></a>无畏言。<a id="a-4Q"></a>世尊。<a id="a-4R"></a>我知现在诸阴。<a id="a-4S"></a>是名为事。<a id="a-4T"></a>佛言。<a id="a-4U"></a>无畏。<a id="a-4V"></a>汝谓诸阴是事耶。<a id="a-4W"></a>汝应谛思如来所说。<a id="a-4X"></a>然后答我。<a id="a-4Y"></a>莫如世间凡夫所见。<a id="a-4Z"></a>摩那婆。<a id="a-4a"></a>汝今若取阴为事者。<a id="a-4b"></a>于五阴中何者是事。<a id="a-4c"></a>为色是事耶。<a id="a-4d"></a>受是事耶。<a id="a-4e"></a>乃至想行识等是事耶。<a id="a-4f"></a>摩那婆。<a id="a-4g"></a>是等诸阴不名为事。<a id="a-4h"></a>何以故。<a id="a-4i"></a>本性空故。<a id="a-4j"></a>汝今云何取为事也。<a id="a-4k"></a>复应当知。<a id="a-4l"></a>如来方便总相说此五阴诸法事非事耳。<a id="a-4m"></a>摩那婆。<a id="a-4n"></a>诸凡夫人于五阴中取和合相故。<a id="a-4o"></a>复执着十二入等。<a id="a-4p"></a>凡夫如是缚着世间。<a id="a-4q"></a>所谓取着眼是为缚。<a id="a-4r"></a>如取着眼。<a id="a-4s"></a>如是取着耳。<a id="a-4t"></a>乃至取着鼻舌身意等。<a id="a-4u"></a>斯为大缚。<a id="a-4v"></a>以能分别取着诸事无边。<a id="a-4w"></a>执持密致牢固深入故。<a id="a-4x"></a>无畏复问。<a id="a-4y"></a>世尊所言缚者。<a id="a-4z"></a>是复云何。<a id="a-50"></a>佛言。<a id="a-51"></a>摩那婆。<a id="a-52"></a>复有六缚处能缚众生。<a id="a-53"></a>故名为缚。<a id="a-54"></a>何等为六。<a id="a-55"></a>谓如眼色为缚。<a id="a-56"></a>是诸凡夫着此处已难得解脱。<a id="a-57"></a>诸欲因缘堕于恶道。<a id="a-58"></a>生死相续。<a id="a-59"></a>故名为缚。<a id="a-5A"></a>如是乃至意法为缚。<a id="a-5B"></a>以意思念故即愿求称意之所。<a id="a-5C"></a>故名为缚。<a id="a-5D"></a>摩那婆。<a id="a-5E"></a>如是菩萨摩诃萨等。<a id="a-5F"></a>以诸善根清净故。<a id="a-5G"></a>则得成就三十二种大人之相。<a id="a-5H"></a>而我今者。<a id="a-5I"></a>更为汝等说清净善根成就相法。<a id="a-5J"></a>若诸菩萨摩诃萨唯修一善根。<a id="a-5K"></a>便能成就一大人相。<a id="a-5L"></a>若更具足清净一善根。<a id="a-5M"></a>然后成就三十二相。<a id="a-5N"></a>无畏复问。<a id="a-5O"></a>诸菩萨等修一善根。<a id="a-5P"></a>云何当能成就三十二大人相。</p>
  <p id="a5Q">时放光佛告无畏菩萨言。<a id="a-5R"></a>摩那婆。<a id="a-5S"></a>汝今不应取彼诸相为如来也。<a id="a-5T"></a>何以故。<a id="a-5U"></a>汝宁不闻转轮圣王成就众相乎。<a id="a-5V"></a>无畏答曰。<a id="a-5W"></a>我闻世尊。<a id="a-5X"></a>佛言。<a id="a-5Y"></a>摩那婆。<a id="a-5Z"></a>而彼轮王实具众相。<a id="a-5a"></a>而不能证无上菩提。<a id="a-5b"></a>亦不名佛是故汝等莫谓众相为如来也。<a id="a-5c"></a>摩那婆。<a id="a-5d"></a>若菩萨摩诃萨取彼众相着彼众相者。<a id="a-5e"></a>当知是人未离我相及众生相也。<a id="a-5f"></a>摩那婆。<a id="a-5g"></a>是故菩萨不以成就诸相成就色等为不着也。<a id="a-5h"></a>摩那婆。<a id="a-5i"></a>夫佛菩提者。<a id="a-5j"></a>无有着处。<a id="a-5k"></a>无有想处。<a id="a-5l"></a>无有说处。<a id="a-5m"></a>无有合处。<a id="a-5n"></a>非如世间诸凡夫人于相法中欢喜执着。<a id="a-5o"></a>摩那婆。<a id="a-5p"></a>以是义故。<a id="a-5q"></a>汝当谛听。<a id="a-5r"></a>吾为汝说修诸相法。<a id="a-5s"></a>摩那婆。<a id="a-5t"></a>若有成就一善根已更立誓愿。<a id="a-5u"></a>必当具足三十二相。<a id="a-5v"></a>无畏复问。<a id="a-5w"></a>何谓一善根也。<a id="a-5x"></a>佛言。<a id="a-5y"></a>摩那婆。<a id="a-5z"></a>若有菩萨摩诃萨。<a id="a-60"></a>舍家出家于修行处。<a id="a-61"></a>忽见世尊舍利塔庙将欲破坏。<a id="a-62"></a>即作是念。<a id="a-63"></a>今此尊塔。<a id="a-64"></a>我若不治便成毁坏。<a id="a-65"></a>如是念已遂行乞食。<a id="a-66"></a>既得食已。<a id="a-67"></a>然后求人以己供施请令治塔。<a id="a-68"></a>告彼人曰。<a id="a-69"></a>此是如来舍利宝塔。<a id="a-6A"></a>福田尊重今诚毁坏。<a id="a-6B"></a>汝为丈夫气力康健。<a id="a-6C"></a>我当与汝共营斯福。<a id="a-6D"></a>作是言已。<a id="a-6E"></a>随办所须即事治补。<a id="a-6F"></a>如是菩萨自忍饥饿以食惠人。<a id="a-6G"></a>尚轻己身。<a id="a-6H"></a>况重余食。<a id="a-6I"></a>更发胜愿口唱誓言。<a id="a-6J"></a>我今希有成就宝塔。<a id="a-6K"></a>此功深厚岂爱一食。<a id="a-6L"></a>以贪食故世间着我。<a id="a-6M"></a>既求遣我宁当念食。<a id="a-6N"></a>我今唯应如是精进。<a id="a-6O"></a>于诸饮食舍念着心。<a id="a-6P"></a>如是菩萨以食施故。<a id="a-6Q"></a>庄严塔故。<a id="a-6R"></a>发誓愿故。<a id="a-6S"></a>便得满足三十二相。<a id="a-6T"></a>摩那婆。<a id="a-6U"></a>若诸菩萨摩诃萨等。<a id="a-6V"></a>以斯次第具足当得三十二种大人之相。<a id="a-6W"></a>如彼菩萨修治如来舍利塔故。<a id="a-6X"></a>是菩萨身。<a id="a-6Y"></a>即得成就三十二种大人妙相。<a id="a-6Z"></a>庄严亦尔。<a id="a-6a"></a>摩那婆。<a id="a-6b"></a>若菩萨摩诃萨成就心业。<a id="a-6c"></a>则能具足满菩萨道。<a id="a-6d"></a>何以故。<a id="a-6e"></a>摩那婆。<a id="a-6f"></a>一切诸相皆是心业。<a id="a-6g"></a>如彼造业当发愿者亦得如是。<a id="a-6h"></a>诸佛菩提而不可见。<a id="a-6i"></a>摩那婆。<a id="a-6j"></a>复有无量微妙善根可分别说。<a id="a-6k"></a>具足种种无量方便无量心聚。<a id="a-6l"></a>而诸善根应速成就。<a id="a-6m"></a>但诸如来亦为怜愍诸菩萨故。<a id="a-6n"></a>不具说之。<a id="a-6o"></a>所以者何。<a id="a-6p"></a>是中有诸菩萨。<a id="a-6q"></a>闻是事已心生恐怖。<a id="a-6r"></a>以恐怖故便有退心。<a id="a-6s"></a>以退心故。<a id="a-6t"></a>不能速证不退转地。<a id="a-6u"></a>于不退转菩萨功德不成就故。<a id="a-6v"></a>即便违背。<a id="a-6w"></a>是诸菩萨舍本愿已随宜愿乐。<a id="a-6x"></a>住彼声闻辟支佛地。<a id="a-6y"></a>如是人等渐次违背。<a id="a-6z"></a>以违背故。<a id="a-70"></a>于此法门无有爱心。<a id="a-71"></a>唯得成彼世间之业。<a id="a-72"></a>而彼因复造作种种诸不善事。<a id="a-73"></a>堕于地狱饿鬼畜生。<a id="a-74"></a>轮转往来备受生死。<a id="a-75"></a>以是因缘。<a id="a-76"></a>如来见此诸菩萨等及未来世恐怖过故。<a id="a-77"></a>不具足说诸善根事。<a id="a-78"></a>但随顺说彼所堪能应受行者。<a id="a-79"></a>除彼见实及佛法中得决定者。<a id="a-7A"></a>若佛如来见诸菩萨于佛法中未得决定。<a id="a-7B"></a>终不为彼具说善根。</p>
  <p id="a7C">复次摩那婆。<a id="a-7D"></a>汝当听是三十二种大人相法。<a id="a-7E"></a>我当更说诸余善根。<a id="a-7F"></a>尔时无畏菩萨复白佛言。<a id="a-7G"></a>世尊。<a id="a-7H"></a>何等名为三十二种大人相法。<a id="a-7I"></a>如是众相有现不现。<a id="a-7J"></a>然此会众有钝根者。<a id="a-7K"></a>尚未得闻三十二种大人相名。<a id="a-7L"></a>何况能解。<a id="a-7M"></a>唯愿如来怜愍众生。<a id="a-7N"></a>具足演说三十二相。<a id="a-7O"></a>众生闻已得了是义。<a id="a-7P"></a>于如来所生尊重心。<a id="a-7Q"></a>因此速证大般涅槃。<a id="a-7R"></a>阿难。<a id="a-7S"></a>时无畏菩萨如是问已。<a id="a-7T"></a>放光如来应供正遍觉告无畏菩萨摩诃萨言。<a id="a-7U"></a>摩那婆。<a id="a-7V"></a>诸佛如来凡有三十二相。<a id="a-7W"></a>三十相现二相不现。<a id="a-7X"></a>摩那婆。<a id="a-7Y"></a>今宜谛听。<a id="a-7Z"></a>吾当为汝辩明诸相现不现义。<a id="a-7a"></a>摩那婆。<a id="a-7b"></a>如来有十相。<a id="a-7c"></a>摩那婆。<a id="a-7d"></a>如来复有六相在手。<a id="a-7e"></a>摩那婆。<a id="a-7f"></a>复有四相在体。<a id="a-7g"></a>复有二轮相。<a id="a-7h"></a>复有二相在头。<a id="a-7i"></a>摩那婆。<a id="a-7j"></a>复有四相遍诸身体。<a id="a-7k"></a>摩那婆。<a id="a-7l"></a>诸佛如来有如是等三十相现。<a id="a-7m"></a>余有二相不显现者。<a id="a-7n"></a>所谓马阴藏及舌阔长相。</p>
  <p id="a7o">复次摩那婆。<a id="a-7p"></a>如来今当更为汝等分别如是诸相功德。<a id="a-7q"></a>摩那婆。<a id="a-7r"></a>如来有七处满相。<a id="a-7s"></a>两手两足两髆及颈等。<a id="a-7t"></a>摩那婆。<a id="a-7u"></a>如来有网缦相在手足指。<a id="a-7v"></a>摩那婆。<a id="a-7w"></a>如来有白毫相在眉间。<a id="a-7x"></a>犹如月光。<a id="a-7y"></a>有四十齿相。<a id="a-7z"></a>宽长舌相。<a id="a-80"></a>及住大功德相。<a id="a-81"></a>如是舌根。<a id="a-82"></a>辨诸言音具足宣说。<a id="a-83"></a>复有目不眴相。<a id="a-84"></a>摩那婆。<a id="a-85"></a>如来顶相。<a id="a-86"></a>一切人天乃至有顶不能睹见。<a id="a-87"></a>摩那婆。<a id="a-88"></a>如来手足二十指爪。<a id="a-89"></a>如赤铜色薄如莲花。<a id="a-8A"></a>光泽分明胜于余色。<a id="a-8B"></a>摩那婆。<a id="a-8C"></a>如来佣足跟相赤如花叶。<a id="a-8D"></a>尘水泥垢不能沾污。<a id="a-8E"></a>摩那婆。<a id="a-8F"></a>如来髀腨端直牢固。<a id="a-8G"></a>犹如金刚。<a id="a-8H"></a>经途近远终无疲极。<a id="a-8I"></a>摩那婆。<a id="a-8J"></a>如来身金色相。<a id="a-8K"></a>胜于一切无能动摇。<a id="a-8L"></a>摩那婆。<a id="a-8M"></a>诸天宫殿紫金所成。<a id="a-8N"></a>取是紫金如芥子许。<a id="a-8O"></a>胜诸七宝满阎浮提。<a id="a-8P"></a>如是摩那婆。<a id="a-8Q"></a>若以天紫金聚满如来前。<a id="a-8R"></a>而佛常光。<a id="a-8S"></a>令天金色悉皆暗昧无有光泽。<a id="a-8T"></a>摩那婆。<a id="a-8U"></a>譬如日出诸萤火虫光明悉灭无能见者。<a id="a-8V"></a>如是彼天金光非日能蔽。<a id="a-8W"></a>唯佛常光乃能蔽耳。<a id="a-8X"></a>如是摩那婆。<a id="a-8Y"></a>汝等应知诸佛世尊。<a id="a-8Z"></a>如是分别显示诸相。<a id="a-8a"></a>复次摩那婆。<a id="a-8b"></a>如来今当分别诸相善根因缘。<a id="a-8c"></a>汝应一心正念无乱调伏诸根。<a id="a-8d"></a>摄耳静住勿念他事。<a id="a-8e"></a>欲得胜智莫随余缘。<a id="a-8f"></a>生殷重心发希有意。<a id="a-8g"></a>于如是处起至诚心。<a id="a-8h"></a>应善分别诸相功德。<a id="a-8i"></a>当于如来应供正遍觉前。<a id="a-8j"></a>谛听谛受。<a id="a-8k"></a>其两足下千辐轮相。<a id="a-8l"></a>一一相中放千光明。<a id="a-8m"></a>于彼两足所蹈之处。<a id="a-8n"></a>此光明网直至下方所有世界。<a id="a-8o"></a>彼中众生见是光已。<a id="a-8p"></a>生希有心起尊重意。<a id="a-8q"></a>于彼如来应供正遍觉前。<a id="a-8r"></a>辩论法相彼佛复告无畏菩萨言。<a id="a-8s"></a>摩那婆。<a id="a-8t"></a>是为如来足轮相光。<a id="a-8u"></a>功能力用远至他方。<a id="a-8v"></a>教化众生令发善根。<a id="a-8w"></a>汝当谛听。<a id="a-8x"></a>我今分别彼诸善根成就之事摩那婆。<a id="a-8y"></a>若诸菩萨为佛世尊。<a id="a-8z"></a>于山林中造经行处。<a id="a-90"></a>除诸瓦石扫洒治饰。<a id="a-91"></a>以柔软草敷置其上。<a id="a-92"></a>既成就已奉献如来。<a id="a-93"></a>如是菩萨。<a id="a-94"></a>若见如来在彼经行。<a id="a-95"></a>或见往来。<a id="a-96"></a>或见宴息随意威仪。<a id="a-97"></a>如是菩萨。<a id="a-98"></a>若见如来足千轮相。<a id="a-99"></a>澈过草下分炳地上。<a id="a-9A"></a>妙如莲华众光庄严。<a id="a-9B"></a>如是菩萨。<a id="a-9C"></a>见此相已。<a id="a-9D"></a>则于己身无悭吝想。<a id="a-9E"></a>所以者何。<a id="a-9F"></a>今此如来有如是等圆满相法希有之事。<a id="a-9G"></a>尚不吝惜。<a id="a-9H"></a>况我此身秽恶充满屎尿盈溢。<a id="a-9I"></a>皮裹血涂筋肉骨等更相缠缚。<a id="a-9J"></a>九孔常流痈脓臭处。<a id="a-9K"></a>是不净聚诸虫所居。<a id="a-9L"></a>云何我等不速厌离。<a id="a-9M"></a>如是菩萨发精进心。<a id="a-9N"></a>求菩提分成就轮相。<a id="a-9O"></a>心口称赞入无相法。<a id="a-9P"></a>如是菩萨。<a id="a-9Q"></a>昼夜思惟便生欢喜。<a id="a-9R"></a>以欢喜心即念如来。<a id="a-9S"></a>或在经行。<a id="a-9T"></a>或坐或立。<a id="a-9U"></a>或入禅定。<a id="a-9V"></a>如是菩萨。<a id="a-9W"></a>分别此已复作是念。<a id="a-9X"></a>我今不应取着诸相。<a id="a-9Y"></a>若有菩萨不取相者。<a id="a-9Z"></a>则离我想及众生想。<a id="a-9a"></a>菩萨如是思惟此已。<a id="a-9b"></a>则能具发无缘精进。</p>
  <p id="a9c">复次摩那婆。<a id="a-9d"></a>菩萨摩诃萨。<a id="a-9e"></a>云何得发无缘精进。<a id="a-9f"></a>摩那婆。<a id="a-9g"></a>如空中风无有方所。<a id="a-9h"></a>是风不住东方及于余方。<a id="a-9i"></a>如是不住即名无住。<a id="a-9j"></a>既无所住云何可名。<a id="a-9k"></a>无畏白言。<a id="a-9l"></a>如是世尊。<a id="a-9m"></a>实无可名。<a id="a-9n"></a>佛告无畏。<a id="a-9o"></a>若法无名云何可说。<a id="a-9p"></a>无畏复言。<a id="a-9q"></a>是无相中亦无可说。<a id="a-9r"></a>佛告无畏。<a id="a-9s"></a>若无相中无可说者。<a id="a-9t"></a>云何有念。<a id="a-9u"></a>若无念者。<a id="a-9v"></a>即无所有。<a id="a-9w"></a>若无所有云何有入。<a id="a-9x"></a>既无入处云何有阴及与诸大。<a id="a-9y"></a>若无阴大云何有有。<a id="a-9z"></a>若无有有云何有生。<a id="a-A0"></a>若无有生何有生处。<a id="a-A1"></a>若无生处云何而有名色诸相。<a id="a-A2"></a>摩那婆。<a id="a-A3"></a>若无诸相即是无相。<a id="a-A4"></a>无相为相者。<a id="a-A5"></a>是名无我。<a id="a-A6"></a>摩那婆。<a id="a-A7"></a>若人能作如是说者。<a id="a-A8"></a>当知即是不退菩萨。<a id="a-A9"></a>何以故。<a id="a-AA"></a>善说无相行于无相故。<a id="a-AB"></a>摩那婆。<a id="a-AC"></a>如来轮相成就如是次第分别诸善根义。<a id="a-AD"></a>复次摩那婆。<a id="a-AE"></a>于意云何。<a id="a-AF"></a>后身菩萨菩提树下坐于道场获三明时证何等法。<a id="a-AG"></a>复以何义名为证耶。<a id="a-AH"></a>无畏白言。<a id="a-AI"></a>世尊。<a id="a-AJ"></a>彼时证者。<a id="a-AK"></a>见己法身故名身证。<a id="a-AL"></a>具足明力断除无明。<a id="a-AM"></a>离无明故为众生说。<a id="a-AN"></a>是诸众生远离大智。<a id="a-AO"></a>为彼无明愚暗所蔽。<a id="a-AP"></a>是故如来。<a id="a-AQ"></a>以诸明慧及无畏力。<a id="a-AR"></a>知诸众生为彼无明黑暗所覆。<a id="a-AS"></a>我慢贡高所渴。<a id="a-AT"></a>嗔恚斗诤所烧。<a id="a-AU"></a>颠倒失心盲冥无目被他所使。<a id="a-AV"></a>违背正道破坏正念。<a id="a-AW"></a>或复妄行迷惑乱心深入邪径。<a id="a-AX"></a>是故如来为说八道告诸众生。<a id="a-AY"></a>汝等皆可乘此正路安意而行。<a id="a-AZ"></a>是道无畏安隐快乐。<a id="a-Aa"></a>能相应者摄取大利。<a id="a-Ab"></a>若有众生行此道者。<a id="a-Ac"></a>皆与无边大利相应。<a id="a-Ad"></a>及诸菩萨法行精进。<a id="a-Ae"></a>世尊。<a id="a-Af"></a>菩萨摩诃萨发如是心断除疑网。<a id="a-Ag"></a>然后乃证阿耨多罗三藐三菩提。<a id="a-Ah"></a>阿难。<a id="a-Ai"></a>彼放光如来告无畏菩萨言。<a id="a-Aj"></a>善哉善哉。<a id="a-Ak"></a>摩那婆。<a id="a-Al"></a>汝今乃能随顺如来方便说也。</p>
  <p id="aAm">复次摩那婆。<a id="a-An"></a>如来二手掌中有千辐轮相。<a id="a-Ao"></a>宽大分明成就二相善根因缘。<a id="a-Ap"></a>汝等谛听。<a id="a-Aq"></a>我今当说。<a id="a-Ar"></a>摩那婆。<a id="a-As"></a>若诸菩萨现处居家。<a id="a-At"></a>有教诲师实阿罗汉。<a id="a-Au"></a>诸漏已尽所作已办。<a id="a-Av"></a>如是罗汉真为法师。<a id="a-Aw"></a>能如实说诸佛正法。<a id="a-Ax"></a>虽常法施而不求报。<a id="a-Ay"></a>如诸漏尽无所著故。<a id="a-Az"></a>后时彼师遇二重病。<a id="a-B0"></a>一者上吐。<a id="a-B1"></a>二者下痢。<a id="a-B2"></a>笃疾既久身甚羸弊。<a id="a-B3"></a>如是菩萨于彼师所。<a id="a-B4"></a>常生希有尊重之心。<a id="a-B5"></a>睹师患苦专念求治。<a id="a-B6"></a>昼夜孜孜未曾远离。<a id="a-B7"></a>右手承吐左手除粪。<a id="a-B8"></a>虽多臭秽无厌恶心。<a id="a-B9"></a>菩萨如是爱师命故。<a id="a-BA"></a>手持众药内师口中。<a id="a-BB"></a>以羸瘦故药不能下。<a id="a-BC"></a>菩萨亲用两手摩扪扶抱将侍。<a id="a-BD"></a>终日虔虔乃至除愈。<a id="a-BE"></a>菩萨以是躬自摩洗师长功德善根因缘故。<a id="a-BF"></a>于手掌内轮相分明。<a id="a-BG"></a>若诸智人。<a id="a-BH"></a>见彼菩萨供养师长。<a id="a-BI"></a>生希有心。<a id="a-BJ"></a>令彼比丘重病得灭。<a id="a-BK"></a>或有诸人发心听法。<a id="a-BL"></a>于闻法时起尊重心。<a id="a-BM"></a>如法师说随顺奉行。<a id="a-BN"></a>复令多人皆得闻法具足欢喜。<a id="a-BO"></a>如彼菩萨尽命报恩。<a id="a-BP"></a>一心求治师病除愈。<a id="a-BQ"></a>以如是等善根因缘。<a id="a-BR"></a>轮相具足无有缺少。<a id="a-BS"></a>摩那婆。<a id="a-BT"></a>此手轮相善根因缘。<a id="a-BU"></a>我已说竟。<a id="a-BV"></a>复次摩那婆。<a id="a-BW"></a>如来髆有三轮满相善根因缘。<a id="a-BX"></a>汝等谛听。<a id="a-BY"></a>我今当说。<a id="a-BZ"></a>摩那婆。<a id="a-Ba"></a>若有菩萨。<a id="a-Bb"></a>于如来灭后。<a id="a-Bc"></a>睹佛正法垂欲灭坏。<a id="a-Bd"></a>时此菩萨起大悲心发勇猛志。<a id="a-Be"></a>断除世务舍家出家。<a id="a-Bf"></a>与诸外道而作怨敌。<a id="a-Bg"></a>何以故。<a id="a-Bh"></a>为欲建立住持正法。<a id="a-Bi"></a>守护正法摄受正法。<a id="a-Bj"></a>欲令正法得久住故。<a id="a-Bk"></a>正法增长故。<a id="a-Bl"></a>是故菩萨独以一身。<a id="a-Bm"></a>必欲摧伏一切在家出家诸人及外道等故。<a id="a-Bn"></a>于国王大臣无量众中。<a id="a-Bo"></a>种种方便称扬赞说诸如来名。<a id="a-Bp"></a>亦说功德胜妙之事。<a id="a-Bq"></a>又说空无相愿一切法门。<a id="a-Br"></a>复说正念诸余善根。<a id="a-Bs"></a>降伏一切诸外道等。<a id="a-Bt"></a>如是菩萨。<a id="a-Bu"></a>建立荷负诸佛正法。<a id="a-Bv"></a>善根因缘成就具足三轮满相。<a id="a-Bw"></a>是相微妙悉能照曜一切世间。<a id="a-Bx"></a>见者欢喜。<a id="a-By"></a>若有众生闻诸如来众相愿时。<a id="a-Bz"></a>当生敬信复应庆喜。<a id="a-C0"></a>摩那婆。<a id="a-C1"></a>是为如来以一善根摄诸功德成三满相。</p>
  <p id="aC2">复次摩那婆。<a id="a-C3"></a>如来诸指网缦相者。<a id="a-C4"></a>犹如鹅王间无缺漏。<a id="a-C5"></a>薄如莲华三画分明。<a id="a-C6"></a>能令众生见者欢喜。<a id="a-C7"></a>如是诸相善根因缘。<a id="a-C8"></a>我今当说。<a id="a-C9"></a>汝宜谛受。<a id="a-CA"></a>如我过去无量劫中修诸善根。<a id="a-CB"></a>为成就此一切智故。<a id="a-CC"></a>摩那婆。<a id="a-CD"></a>若有菩萨摩诃萨。<a id="a-CE"></a>处大王位国富民繁。<a id="a-CF"></a>凡诸库藏莫不盈满。<a id="a-CG"></a>事业宫殿尽皆充足。<a id="a-CH"></a>是菩萨王国化之内种类众多。<a id="a-CI"></a>农商工估及诸仕类或境内众。<a id="a-CJ"></a>或他国来。<a id="a-CK"></a>皆怀嗔毒共相论说。<a id="a-CL"></a>或时忿诤各有怨心。<a id="a-CM"></a>诣菩萨所辩讼求胜。<a id="a-CN"></a>菩萨尔时见彼众生嗔觉所恼。<a id="a-CO"></a>为救解故。<a id="a-CP"></a>以自在力而诲责曰。<a id="a-CQ"></a>汝等众生勿得斗诤。<a id="a-CR"></a>夫斗诤者岂为入法。<a id="a-CS"></a>是畜生事。<a id="a-CT"></a>而诸畜生痴恚乱心。<a id="a-CU"></a>故求斗诤共相抵触。<a id="a-CV"></a>或相啮蹋。<a id="a-CW"></a>更相伺便。<a id="a-CX"></a>互相杀害。<a id="a-CY"></a>即是地狱众生恶法。<a id="a-CZ"></a>汝诸众生勿学地狱。<a id="a-Ca"></a>勿习畜生造诸恶业。<a id="a-Cb"></a>汝等皆应归依如来归依法僧。<a id="a-Cc"></a>尽形不杀受持五戒。<a id="a-Cd"></a>我摄受汝。<a id="a-Ce"></a>以我摄故。<a id="a-Cf"></a>令汝今身常受安乐。<a id="a-Cg"></a>舍此身已则生天上。<a id="a-Ch"></a>如是菩萨。<a id="a-Ci"></a>知诸众生舍诸恶事。<a id="a-Cj"></a>各相慈爱无复恶心。<a id="a-Ck"></a>在佛塔前。<a id="a-Cl"></a>即便授与三归五戒。<a id="a-Cm"></a>教导皆令断恶生善。<a id="a-Cn"></a>如是菩萨。<a id="a-Co"></a>以能和合众生善根业因缘故。<a id="a-Cp"></a>成就如是网缦等相。<a id="a-Cq"></a>摩那婆。<a id="a-Cr"></a>是为如来手足网缦善根因缘。<a id="a-Cs"></a>我已说竟。</p>
  <p id="aCt">复次摩那婆。<a id="a-Cu"></a>如来指爪直长纤密无有疏减。<a id="a-Cv"></a>成就因缘我今当说。<a id="a-Cw"></a>汝等一心莫念他事。<a id="a-Cx"></a>摩那婆。<a id="a-Cy"></a>若有菩萨摩诃萨所在诸方。<a id="a-Cz"></a>或独坐思惟。<a id="a-D0"></a>或与众谈论以无余念心常欢喜。<a id="a-D1"></a>如是菩萨。<a id="a-D2"></a>凡处世间随何等类。<a id="a-D3"></a>即能同彼而行。<a id="a-D4"></a>教化于彼。<a id="a-D5"></a>彼众若复贼盗。<a id="a-D6"></a>若旃陀罗。<a id="a-D7"></a>若猎师。<a id="a-D8"></a>若屠脍复有造作诸不善业。<a id="a-D9"></a>菩萨悉能随类觉知。<a id="a-DA"></a>以悲愍故为说法要。<a id="a-DB"></a>先教众生。<a id="a-DC"></a>远离种种诸不善事及以恶心。<a id="a-DD"></a>然后教令合十指掌口唱是言。<a id="a-DE"></a>我今归命世间所有尊重福田应受供者。<a id="a-DF"></a>为物出现。<a id="a-DG"></a>智人所赞。<a id="a-DH"></a>所谓诸佛如来应供正遍觉。<a id="a-DI"></a>及有正法僧宝之处。<a id="a-DJ"></a>我皆等发无量敬心。<a id="a-DK"></a>如是菩萨化彼无量诸恶众生。<a id="a-DL"></a>皆令回心修诸善业。<a id="a-DM"></a>以是因缘成就妙甲。<a id="a-DN"></a>犹如赤铜。<a id="a-DO"></a>指直纤长软密光泽。<a id="a-DP"></a>摩那婆。<a id="a-DQ"></a>是为如来指爪诸相功德因缘。<a id="a-DR"></a>我今说竟。<a id="a-DS"></a>摩那婆。<a id="a-DT"></a>汝于是中当深敬信。<a id="a-DU"></a>摩那婆。<a id="a-DV"></a>若诸菩萨。<a id="a-DW"></a>或时为彼善行众生。<a id="a-DX"></a>经无量劫说法教化。<a id="a-DY"></a>或复有为不善众生一时说法。<a id="a-DZ"></a>乃至一弹指顷。<a id="a-Da"></a>所得功德非复前比。<a id="a-Db"></a>何以故。<a id="a-Dc"></a>摩耶婆。<a id="a-Dd"></a>如来常说。<a id="a-De"></a>有人少时供养如来敬事尊重。<a id="a-Df"></a>即便为彼智者所叹。</p>
  <p id="aDg">复次摩那婆。<a id="a-Dh"></a>如来应供正遍觉。<a id="a-Di"></a>成就身紫金色善业因缘。<a id="a-Dj"></a>汝等谛听。<a id="a-Dk"></a>我今当说。<a id="a-Dl"></a>摩那婆。<a id="a-Dm"></a>如来在世。<a id="a-Dn"></a>若诸菩萨为听法故诣如来所。<a id="a-Do"></a>咨问如来大乘经名菩萨行法。<a id="a-Dp"></a>时佛世尊默然不答。<a id="a-Dq"></a>起而游行适至一所。<a id="a-Dr"></a>辽廓艰崄唯多禽兽。<a id="a-Ds"></a>无有人民。<a id="a-Dt"></a>不见城隍聚落居室。<a id="a-Du"></a>乃至无有树林众草。<a id="a-Dv"></a>设欲停憩无可敷施。<a id="a-Dw"></a>时此菩萨常随佛后。<a id="a-Dx"></a>不惮危阻共入碛中。<a id="a-Dy"></a>值天布云震雷大雨。<a id="a-Dz"></a>时彼如来衣服尽湿。<a id="a-E0"></a>菩萨睹此增敬重心。<a id="a-E1"></a>遂自解衣奉覆佛上。<a id="a-E2"></a>乃至雨止取衣暴晒。<a id="a-E3"></a>还自服已从佛而行。<a id="a-E4"></a>世尊因此始为菩萨说大乘经。<a id="a-E5"></a>名曰身愿时彼众中。<a id="a-E6"></a>有谄曲菩萨及以初学出家沙门。<a id="a-E7"></a>或未具戒。<a id="a-E8"></a>如是人等衣钵资须随时趣足。<a id="a-E9"></a>无诸积聚清净身心。<a id="a-EA"></a>即得正念喜悦充满。<a id="a-EB"></a>菩萨尔时。<a id="a-EC"></a>得闻经已。<a id="a-ED"></a>于菩萨众及比丘前。<a id="a-EE"></a>具为解释大乘经典。<a id="a-EF"></a>教除谄曲及破戒心。<a id="a-EG"></a>缘此善根得是果报。<a id="a-EH"></a>获金色身。<a id="a-EI"></a>何以故。<a id="a-EJ"></a>以能灭除破戒谄曲垢。<a id="a-EK"></a>及不惜身解衣覆佛。<a id="a-EL"></a>是故后时身紫金色。<a id="a-EM"></a>映蔽世间而能久住。<a id="a-EN"></a>摩那婆。<a id="a-EO"></a>是为如来身真金色善根因缘。<a id="a-EP"></a>我今说竟。</p>
 </body>
</html>