<!doctype html>
<html id="z3IBTxZTV" data-ver="727">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">大法炬陀罗尼经卷第九</h1>
  <h2 id="a2">劝证品第十九之二</h2>
  <p id="a3">摩那婆。<a id="a-4"></a>若有人能入是门者。<a id="a-5"></a>则于一切法门皆得明了。<a id="a-6"></a>摩那婆。<a id="a-7"></a>汝等应证如是法相。<a id="a-8"></a>既自证已为人演说。<a id="a-9"></a>汝等当得无量无边乐说辩才。<a id="a-A"></a>诸佛世尊无有二言。<a id="a-B"></a>摩那婆。<a id="a-C"></a>诸佛世尊凡有所说。<a id="a-D"></a>于一切处无有障碍。<a id="a-E"></a>所以者何。<a id="a-F"></a>若他来问种种法门。<a id="a-G"></a>应时为说断除疑网。<a id="a-H"></a>无有滞碍故。<a id="a-I"></a>摩那婆。<a id="a-J"></a>汝等于此无碍法门。<a id="a-K"></a>若能证知若能听受。<a id="a-L"></a>我更为汝分别解说云何证知云何听受。<a id="a-M"></a>摩那婆。<a id="a-N"></a>于意云何。<a id="a-O"></a>一切诸法若有若无。<a id="a-P"></a>不可见知无有处所。<a id="a-Q"></a>从何而生自何所至。<a id="a-R"></a>谁于其中为立名字。<a id="a-S"></a>诸菩萨等本于何处而得斯法。<a id="a-T"></a>复于谁所持是法来。<a id="a-U"></a>谁复与此阿耨多罗三藐三菩提法也。<a id="a-V"></a>摩那婆。<a id="a-W"></a>如是等法是如来法普明之门。<a id="a-X"></a>于一切处于一切边。<a id="a-Y"></a>求其生处了不可得。<a id="a-Z"></a>不可得故乃至亦无住处可知。<a id="a-a"></a>所以者何。<a id="a-b"></a>汝于其中愚惑深故。<a id="a-c"></a>摩那婆。<a id="a-d"></a>如是佛法我今说已。<a id="a-e"></a>汝当次第入教藏中于一切法自然明了。<a id="a-f"></a>譬如有人得真金藏渐渐而取。<a id="a-g"></a>入诸法门求真实义。<a id="a-h"></a>次第证知亦复如是。<a id="a-i"></a>摩那婆。<a id="a-j"></a>汝于是中当如是知。<a id="a-k"></a>云何知也。<a id="a-l"></a>如一切处无所有。<a id="a-m"></a>应如是知。<a id="a-n"></a>摩那婆。<a id="a-o"></a>一切诸法犹如虚空。<a id="a-p"></a>于一切处无有障碍亦无边际。<a id="a-q"></a>及以境界法门亦尔。<a id="a-r"></a>普遍一切无有境界。<a id="a-s"></a>然不与彼诸外道共。<a id="a-t"></a>摩那婆。<a id="a-u"></a>汝等今日欲于一切诸法相中作境界耶。<a id="a-v"></a>摩那婆。<a id="a-w"></a>亦无有人能知虚空境界边际而为他说。<a id="a-x"></a>今此虚空如是名字。<a id="a-y"></a>如是姓族如是色相。<a id="a-z"></a>如是形状长短若干。<a id="a-10"></a>摩那婆。<a id="a-11"></a>譬如有人发如是言。<a id="a-12"></a>我今善能量度虚空。<a id="a-13"></a>如是多少如是宽狭。<a id="a-14"></a>乃至如是大小长短形质等类。<a id="a-15"></a>而彼虚空终亦不能语。<a id="a-16"></a>彼人言。<a id="a-17"></a>仁者。<a id="a-18"></a>汝于何处得如是智。<a id="a-19"></a>而欲量我长短大小纵阔若干也。<a id="a-1A"></a>仁者汝今不应忆想。<a id="a-1B"></a>分别我量虚空。<a id="a-1C"></a>然我空性本无边际。<a id="a-1D"></a>实不可量。<a id="a-1E"></a>当知皆是忆想而言。<a id="a-1F"></a>本无斯事。<a id="a-1G"></a>摩那婆。<a id="a-1H"></a>以是因缘。<a id="a-1I"></a>汝今欲于三法藏门量度浅深。<a id="a-1J"></a>亦复如是。<a id="a-1K"></a>摩那婆。<a id="a-1L"></a>以是义故我从初来数为汝说。<a id="a-1M"></a>一切诸法犹如虚空。<a id="a-1N"></a>汝于是中莫生疑惑。<a id="a-1O"></a>如世人言我疑虚空。<a id="a-1P"></a>而虚空性本无可疑。<a id="a-1Q"></a>谁能于中生疑惑者。<a id="a-1R"></a>摩那婆。<a id="a-1S"></a>是诸法门及虚空性。<a id="a-1T"></a>本无名字语言生处。<a id="a-1U"></a>及诸染浊亦不可得。<a id="a-1V"></a>天宫殿处亦不可得。<a id="a-1W"></a>阿迦那字亦不可得。<a id="a-1X"></a>乃至住处亦不可得。<a id="a-1Y"></a>唯除虚妄分别法中有是言说。<a id="a-1Z"></a>摩那婆。<a id="a-1a"></a>汝于是中不应惊怖及执着想离平等也。<a id="a-1b"></a>若说虚空平等法时。<a id="a-1c"></a>亦勿令他生执着心及恐怖想。<a id="a-1d"></a>若生怖心及执着想。<a id="a-1e"></a>因是平等起斯事者。<a id="a-1f"></a>当知是人甚大愚痴。<a id="a-1g"></a>自为障碍自取殃咎。<a id="a-1h"></a>如是愚人终不能入三教业藏。<a id="a-1i"></a>亦不能得无碍辩才。<a id="a-1j"></a>不能宣扬诸法要义。<a id="a-1k"></a>摩那婆。<a id="a-1l"></a>彼愚痴人于一切法真实法义。<a id="a-1m"></a>本非境界。<a id="a-1n"></a>是法相中既不能解。<a id="a-1o"></a>云何能说及能证知。<a id="a-1p"></a>如是痴人。<a id="a-1q"></a>因此愚痴增长邪慢。<a id="a-1r"></a>以痴慢故虽复读诵分别语言先从他闻或曾承事和上诸师。<a id="a-1s"></a>亦蒙教授甚深法句。<a id="a-1t"></a>不能受持。<a id="a-1u"></a>寻即忘失。<a id="a-1v"></a>乃至世间文字语言尚皆错谬不能记录。<a id="a-1w"></a>于佛深法宁能了知。<a id="a-1x"></a>摩那婆。<a id="a-1y"></a>假使一切众生同时尽得阿罗汉果及辟支佛。<a id="a-1z"></a>于甚深法亦非境界。<a id="a-20"></a>况凡愚也。<a id="a-21"></a>摩那婆。<a id="a-22"></a>以是义故如来应供正遍觉所得法门。<a id="a-23"></a>于众生中最胜最上。<a id="a-24"></a>非世间也。<a id="a-25"></a>何以故。<a id="a-26"></a>摩那婆。<a id="a-27"></a>诸佛如来应供正遍觉。<a id="a-28"></a>独得如是胜妙法身。<a id="a-29"></a>是故于彼一切众生最尊最上。<a id="a-2A"></a>非世间也。<a id="a-2B"></a>摩那婆。<a id="a-2C"></a>又诸如来所得法身。<a id="a-2D"></a>要因修行然后可得。<a id="a-2E"></a>是故诸如来法。<a id="a-2F"></a>非余众生所能觉悟。<a id="a-2G"></a>唯是如来之所得耳。<a id="a-2H"></a>摩那婆。<a id="a-2I"></a>是中所有诸佛法门。<a id="a-2J"></a>汝当善听闻已深思。<a id="a-2K"></a>依法修行终当自证。<a id="a-2L"></a>是智决定无有疑也。<a id="a-2M"></a>汝等应当具足深信。<a id="a-2N"></a>一心奉持到于彼岸。<a id="a-2O"></a>摩那婆。<a id="a-2P"></a>有诸菩萨未成佛时。<a id="a-2Q"></a>欲取佛道应当勤修如是诸法。<a id="a-2R"></a>菩提树下坐于道场尔乃证知。<a id="a-2S"></a>或有菩萨以利智故。<a id="a-2T"></a>不假他说自能明了。<a id="a-2U"></a>摩那婆。<a id="a-2V"></a>而彼菩萨菩提树下坐道场时。<a id="a-2W"></a>于一切法自然觉了心无挂碍。<a id="a-2X"></a>何以故。<a id="a-2Y"></a>以于往昔观诸法性寂无取着故。<a id="a-2Z"></a>供养无量无边诸佛故。<a id="a-2a"></a>清净梵行具足圆满故。<a id="a-2b"></a>积集无量波若智门故。<a id="a-2c"></a>修大慈悲怜愍众生故。<a id="a-2d"></a>以是因缘。<a id="a-2e"></a>后身菩萨坐道场时。<a id="a-2f"></a>昔所闻受诸法明门。<a id="a-2g"></a>自然现前不由他悟。<a id="a-2h"></a>摩那婆。<a id="a-2i"></a>汝应于此第五教中精勤修学住持依止。<a id="a-2j"></a>复次摩那婆。<a id="a-2k"></a>有一法门名曰发生。<a id="a-2l"></a>汝当善持是初法门。<a id="a-2m"></a>云何发生。<a id="a-2n"></a>譬如莲华从淤泥生泥所不染。<a id="a-2o"></a>若离淤泥终无生处。<a id="a-2p"></a>如是摩那婆。<a id="a-2q"></a>汝等于此言教法中。<a id="a-2r"></a>以不乱心及清净心。<a id="a-2s"></a>远离言说入无我门。<a id="a-2t"></a>既证知已应为他人普宣是义。<a id="a-2u"></a>能多利益无量众生。<a id="a-2v"></a>远离恶处舍不善念。<a id="a-2w"></a>若有疑惑当为除断。<a id="a-2x"></a>是则名为真实利物。<a id="a-2y"></a>恒不远离三种言教方便业藏章句法门。<a id="a-2z"></a>复当为人具说如是去来现在三世如实清净法句断诸疑惑令证菩提。<a id="a-30"></a>汝等应当如法受持。<a id="a-31"></a>摩那婆。<a id="a-32"></a>汝于第六法义门处。<a id="a-33"></a>初入宫殿法门。<a id="a-34"></a>阿字相应亦当观察。<a id="a-35"></a>云何观察。<a id="a-36"></a>依板方便次第而入尽际教门。<a id="a-37"></a>若离语言义不可得。<a id="a-38"></a>如彼入阵必须着甲然后破敌超过二边。<a id="a-39"></a>如是知已汝等当证心喜明门。<a id="a-3A"></a>即得入彼涅槃宫殿。<a id="a-3B"></a>汝云何知心喜光明法门。<a id="a-3C"></a>是处无相而亦不可以相观知。<a id="a-3D"></a>彼既无相云何可知。<a id="a-3E"></a>如如实法无前后际。<a id="a-3F"></a>如是而知。<a id="a-3G"></a>复云何知。<a id="a-3H"></a>证如实时不坏一切三世事业。<a id="a-3I"></a>彼前后际亦不可知。<a id="a-3J"></a>云何名为三世边际。<a id="a-3K"></a>应当证知。<a id="a-3L"></a>摩那婆。<a id="a-3M"></a>所谓去来现在无边如是证知。<a id="a-3N"></a>摩那婆。<a id="a-3O"></a>我前所说宫殿门者。<a id="a-3P"></a>汝当觉知。<a id="a-3Q"></a>彼非宫殿言宫殿故。<a id="a-3R"></a>涅槃亦尔。<a id="a-3S"></a>汝于是中莫生取着。<a id="a-3T"></a>无取著者乃名涅槃。<a id="a-3U"></a>摩那婆。<a id="a-3V"></a>复有第七义门。<a id="a-3W"></a>汝当应知我于往昔在生死中行菩萨时。<a id="a-3X"></a>凡所作业犹如幻师造作宫观诳惑他人我亦如是。<a id="a-3Y"></a>为诸众生方便说法令彼证知。<a id="a-3Z"></a>汝等思惟如来世尊为我等说真实法门。<a id="a-3a"></a>如彼幻师等无有异。<a id="a-3b"></a>摩那婆。<a id="a-3c"></a>是为第三善修功业方便证门。<a id="a-3d"></a>是中如来教说往昔所行之事。<a id="a-3e"></a>普为怜愍一切众生。<a id="a-3f"></a>非独为汝一身益也。<a id="a-3g"></a>汝等应当精勤奉行。<a id="a-3h"></a>摩那婆。<a id="a-3i"></a>汝应求证如是宫殿宝藏法门。<a id="a-3j"></a>摩那婆。<a id="a-3k"></a>世间藏中凡所有者。<a id="a-3l"></a>多是一切钱铜金银真珠琉璃虎珀车磲马瑙珂贝璧玉。<a id="a-3m"></a>乃至虽有种种妙宝摩尼诸珍。<a id="a-3n"></a>犹为世藏。<a id="a-3o"></a>如来宝藏则不如是。<a id="a-3p"></a>一切众生不能得见。<a id="a-3q"></a>以不见故多起疑惑。<a id="a-3r"></a>更相谓言。<a id="a-3s"></a>我等今者云何乃于不可见知法中而求名字。<a id="a-3t"></a>而如来藏无色可见。<a id="a-3u"></a>我今云何能得知解。<a id="a-3v"></a>何等众生发起此疑。<a id="a-3w"></a>唯彼愚痴无智慧者。<a id="a-3x"></a>摩那婆。<a id="a-3y"></a>有智之人于佛法中。<a id="a-3z"></a>不应分别若是若非。<a id="a-40"></a>摩那婆。<a id="a-41"></a>如来世尊智慧弟子。<a id="a-42"></a>闻说深法不生疑惑。<a id="a-43"></a>彼复不应如是分别此等诸法从何所来。<a id="a-44"></a>然是诸法遍一切处。<a id="a-45"></a>既无方所可以从来。<a id="a-46"></a>况有住处。<a id="a-47"></a>摩那婆。<a id="a-48"></a>如来弟子善知法相。<a id="a-49"></a>于甚深处不生疑惑。<a id="a-4A"></a>若有若无。<a id="a-4B"></a>亦无是念疑惑者谁。<a id="a-4C"></a>云何疑惑。<a id="a-4D"></a>何处疑惑。<a id="a-4E"></a>是故汝等于诸法相勿复生疑。<a id="a-4F"></a>摩那婆。<a id="a-4G"></a>譬如虚空本无疑惑。<a id="a-4H"></a>若彼虚空有疑惑者。<a id="a-4I"></a>是则不得名为无碍。<a id="a-4J"></a>汝等不可疑惑虚空。<a id="a-4K"></a>若言虚空生疑惑者。<a id="a-4L"></a>彼三业藏方便法门。<a id="a-4M"></a>一切无有譬喻可说。<a id="a-4N"></a>摩那婆。<a id="a-4O"></a>既以虚空喻此法门。<a id="a-4P"></a>是故疑惑无有住处。<a id="a-4Q"></a>汝等今当如实觉察。<a id="a-4R"></a>摩那婆。<a id="a-4S"></a>一切凡夫诸众生等。<a id="a-4T"></a>远离如是诸法实义。<a id="a-4U"></a>不能如教随顺修行。<a id="a-4V"></a>当知彼等依凭颠倒。<a id="a-4W"></a>如是众生于此三种言教业藏次第法门甚深义中。<a id="a-4X"></a>无有住所亦无入处。<a id="a-4Y"></a>何以故。<a id="a-4Z"></a>以彼多有垢浊乱心遍行秽恶无诸善法。<a id="a-4a"></a>是故彼等于此法中无有住处。<a id="a-4b"></a>摩那婆。<a id="a-4c"></a>彼诸众生从本已来。<a id="a-4d"></a>为贪恚痴不净垢秽。<a id="a-4e"></a>烦恼乱心信根羸劣。<a id="a-4f"></a>虽闻法音不能听受。<a id="a-4g"></a>因是增长种种烦恼随逐熏心。<a id="a-4h"></a>成就恶业苦报炽然。</p>
  <p data-pb></p>
  <h2 id="a4i">法师行相品第二十</h2>
  <p id="a4j">尔时彼诸菩萨摩诃萨众复白放光如来应供正遍觉言。<a id="a-4k"></a>希有世尊。<a id="a-4l"></a>希有世尊。<a id="a-4m"></a>善能护持诸佛法藏。<a id="a-4n"></a>世尊我等于此甚深法中无复疑惑。<a id="a-4o"></a>但为当来无量众生故。<a id="a-4p"></a>欲宣扬如来世尊甚深妙典破其疑惑咸令证知。<a id="a-4q"></a>世尊。<a id="a-4r"></a>复有何等众生。<a id="a-4s"></a>未来世中于此法门无诸疑网。<a id="a-4t"></a>复有何等众生。<a id="a-4u"></a>不背如是甚深法藏。<a id="a-4v"></a>能深信解能得受行能断疑惑。<a id="a-4w"></a>复有何等众生。<a id="a-4x"></a>于当来世乐为诤论互相是非。<a id="a-4y"></a>于是法门沉没疑悔不能自拔。<a id="a-4z"></a>阿难。<a id="a-50"></a>诸菩萨众如是请已。<a id="a-51"></a>时放光如来告诸菩萨言。<a id="a-52"></a>摩那婆。<a id="a-53"></a>如是法门。<a id="a-54"></a>未来世中无有众生能信受者。<a id="a-55"></a>何以故。<a id="a-56"></a>彼未来世诸众生等。<a id="a-57"></a>但为诤论听受斯法。<a id="a-58"></a>非实尊重信受奉行。<a id="a-59"></a>或时处众闻此法音。<a id="a-5A"></a>心不爱乐弃舍而去。<a id="a-5B"></a>种种方便。<a id="a-5C"></a>转教诸余敬信之人。<a id="a-5D"></a>令其毁谤如是经典。<a id="a-5E"></a>尔时多有无量百千诸众生等欲求菩提。<a id="a-5F"></a>为诸恶人破坏毁呰。<a id="a-5G"></a>遂不修习如是经典。<a id="a-5H"></a>彼诸恶人见多众生坠堕疑网。<a id="a-5I"></a>心大欢喜。<a id="a-5J"></a>复有无量纯善众生。<a id="a-5K"></a>蒙佛力故爱乐受持。<a id="a-5L"></a>时彼无福诸众生等应作是念。<a id="a-5M"></a>诸佛如来遗弃我等不见哀愍。<a id="a-5N"></a>我于往昔亦应闻彼诸佛世尊说是法相。<a id="a-5O"></a>摩那婆。<a id="a-5P"></a>诸佛世尊以大慈悲怜愍众生。<a id="a-5Q"></a>长夜宣说甚深法门。<a id="a-5R"></a>令诸众生随顺修行。<a id="a-5S"></a>摩那婆。<a id="a-5T"></a>若诸众生闻是深法。<a id="a-5U"></a>能生信解正念思惟。<a id="a-5V"></a>如是之人诸佛菩萨常来开导。<a id="a-5W"></a>若诸众生于甚深法诽谤毁呰放舍弃去者。<a id="a-5X"></a>当知是等永没疑趣大黑闇中。<a id="a-5Y"></a>终不能睹纯善境界。<a id="a-5Z"></a>如是众生于此法门无有入相。<a id="a-5a"></a>摩那婆。<a id="a-5b"></a>如来岂许不说是法耶。<a id="a-5c"></a>诸佛世尊乃至无有于一众生处起厌恶心远离之想。<a id="a-5d"></a>是故汝等应善思惟一心观察专精简选不可辄说。<a id="a-5e"></a>若知众生堪闻是法。<a id="a-5f"></a>汝等即应随闻而说。<a id="a-5g"></a>若能持者亦随持说。<a id="a-5h"></a>若堪修行亦随修说。<a id="a-5i"></a>若心欢喜应随喜说。<a id="a-5j"></a>若与彼等兴大利益。<a id="a-5k"></a>文句分明义味具足。<a id="a-5l"></a>当于如是说法分中应起正念。<a id="a-5m"></a>既正念已方可宣说。<a id="a-5n"></a>若是法师升高座时。<a id="a-5o"></a>不应自损及损于他。<a id="a-5p"></a>当作是念。<a id="a-5q"></a>诸佛世尊常为无量诸世界中所有一切众生界故。<a id="a-5r"></a>住大慈悲起怜愍心。<a id="a-5s"></a>忆念正法。<a id="a-5t"></a>为诸众生宣扬解说。<a id="a-5u"></a>此是苦相。<a id="a-5v"></a>亦是众生所住之处。<a id="a-5w"></a>应当舍离尽此苦源。<a id="a-5x"></a>若彼法师说法之时。<a id="a-5y"></a>勿生染着莫取法相。<a id="a-5z"></a>于众生处勿生彼此。<a id="a-60"></a>若闻善言不得过喜。<a id="a-61"></a>若闻粗语不得憎嫌。<a id="a-62"></a>若他来问莫起嗔恼怖恚之心。<a id="a-63"></a>若彼法师无嗔恨心。<a id="a-64"></a>于一切处亦无过患。<a id="a-65"></a>无过患故亦无疑惑。<a id="a-66"></a>无疑惑故所应说法悉皆现前。<a id="a-67"></a>法师尔时应当念此三种业藏甚深法门。<a id="a-68"></a>如是次第得诸法相。<a id="a-69"></a>亦当忆念如是法义。<a id="a-6A"></a>云何忆念。<a id="a-6B"></a>如我于先所说法门无量无边深法句中。<a id="a-6C"></a>不生恐怖无有障碍。<a id="a-6D"></a>应当依心莫取名字及以音声。<a id="a-6E"></a>亦当善知名字音声本性清净。<a id="a-6F"></a>言教义旨无有阙失。<a id="a-6G"></a>若彼法师说是法时。<a id="a-6H"></a>善于文义能令大众闻者欢喜。<a id="a-6I"></a>多人受行无有违逆。<a id="a-6J"></a>多人闻已心生尊重。<a id="a-6K"></a>多人供养善名流布。<a id="a-6L"></a>同声称美赞扬法师。<a id="a-6M"></a>若彼法师说法之时。<a id="a-6N"></a>诸众生等闻是法师音声语言。<a id="a-6O"></a>皆生欢喜遍满身心。<a id="a-6P"></a>摩那婆。<a id="a-6Q"></a>是故法师当欲为他说法之时。<a id="a-6R"></a>心不错乱意无秽浊不念余事。<a id="a-6S"></a>端正身仪威容具备。<a id="a-6T"></a>喉舌开通言辞微妙。<a id="a-6U"></a>音调和雅世无能及。<a id="a-6V"></a>声不破散亦无断绝。<a id="a-6W"></a>吐发语言舌不外露。<a id="a-6X"></a>不以鼻口一时出声。<a id="a-6Y"></a>齿白齐密言论分明。<a id="a-6Z"></a>名字章句无有缺减。<a id="a-6a"></a>时众听者莫不乐闻。<a id="a-6b"></a>闻已欢喜增长功德。<a id="a-6c"></a>如是法师自利利人。<a id="a-6d"></a>若彼法师无如上说。<a id="a-6e"></a>尔所功德唯有恶相诸过失事。<a id="a-6f"></a>所谓形貌不端举措轻躁。<a id="a-6g"></a>齿黄参差口唇粗鄙。<a id="a-6h"></a>咽喉嘶散舌根不清。<a id="a-6i"></a>风痰唾泪冷热寒苦。<a id="a-6j"></a>身体羸瘠药盛肥伤。<a id="a-6k"></a>以如是等种种因缘。<a id="a-6l"></a>令彼法师不得具足。<a id="a-6m"></a>声不清彻言不辩了。<a id="a-6n"></a>名字不正法义不明。<a id="a-6o"></a>诸听法人闻见是已咸起嫌心。<a id="a-6p"></a>既不敬人则不重法。<a id="a-6q"></a>以轻法故虽复耳闻心不信受。<a id="a-6r"></a>以不信故更生诽谤。<a id="a-6s"></a>便与无量无边众生。<a id="a-6t"></a>作如是等邪见因缘。<a id="a-6u"></a>彼愚痴人无智慧故。<a id="a-6v"></a>终不能作如是思惟。<a id="a-6w"></a>唯有智人乃能作耳。<a id="a-6x"></a>云何思惟。<a id="a-6y"></a>犹无价宝堕于粪中。<a id="a-6z"></a>智人见已便作是念。<a id="a-70"></a>是宝无价我应取之。<a id="a-71"></a>既取得已洗令光净。<a id="a-72"></a>增加守护尊重异常。<a id="a-73"></a>世人见者无不爱乐。<a id="a-74"></a>叹宝殊胜问直几何。<a id="a-75"></a>当尔之时唯见宝美。<a id="a-76"></a>终不念彼在粪秽时。<a id="a-77"></a>是谓智人所为。<a id="a-78"></a>非彼痴人见是真宝在粪秽中弃而不取。</p>
  <p id="a79">复次摩那婆。<a id="a-7A"></a>假使三千大千世界充满财宝。<a id="a-7B"></a>有人持用奉上法师未足称多。<a id="a-7C"></a>何以故。<a id="a-7D"></a>法师所说无量法门。<a id="a-7E"></a>功德深重难可值遇。<a id="a-7F"></a>满世界宝不如法师少分功德故。<a id="a-7G"></a>摩那婆。<a id="a-7H"></a>其有众生信乐是法尊重爱敬。<a id="a-7I"></a>彼常应作如是思惟。<a id="a-7J"></a>今是法师凡所宣吐。<a id="a-7K"></a>即是世尊金言教诲无有异也。<a id="a-7L"></a>所言异者。<a id="a-7M"></a>唯佛世尊三十二相及金色身。<a id="a-7N"></a>梵音宣发辩才具足为天人师。<a id="a-7O"></a>斯为异耳。<a id="a-7P"></a>虽曰诸相犹为共法。<a id="a-7Q"></a>何以故。<a id="a-7R"></a>转轮圣王亦有众相。<a id="a-7S"></a>而不能证阿耨多罗三藐三菩提。<a id="a-7T"></a>所以者何。<a id="a-7U"></a>以是有漏于生死中非出法故。<a id="a-7V"></a>摩那婆。<a id="a-7W"></a>是故汝等应离我慢。<a id="a-7X"></a>于诸众生起大悲心。<a id="a-7Y"></a>发调摄意复应思惟。<a id="a-7Z"></a>我当云何教彼众生远离贪欲嗔恚愚痴三毒烦恼断除我慢。<a id="a-7a"></a>来集我所听受正法。<a id="a-7b"></a>既听受已普为他说。<a id="a-7c"></a>令多人众通达法门。<a id="a-7d"></a>转复开示诸余众生。<a id="a-7e"></a>依教修行增长功德。<a id="a-7f"></a>摩那婆。<a id="a-7g"></a>若诸众生不知往诣法师所者。<a id="a-7h"></a>法师尔时为利益故。<a id="a-7i"></a>应当自往城邑聚落。<a id="a-7j"></a>而诸众生先有信心。<a id="a-7k"></a>又见法师躬自临教。<a id="a-7l"></a>更发尊重希有之心。<a id="a-7m"></a>即以一切金银珍宝资生所须种种乐具奉养法师。<a id="a-7n"></a>令多众生各殖善根。<a id="a-7o"></a>摩那婆。<a id="a-7p"></a>以是义故。<a id="a-7q"></a>如来应供正遍觉。<a id="a-7r"></a>于余经中作如是说。<a id="a-7s"></a>若人常说法。<a id="a-7t"></a>若人常来听。<a id="a-7u"></a>如是二种人咸得无量福。<a id="a-7v"></a>如来世尊复如是说。<a id="a-7w"></a>供养法师即为供养诸佛如来应供正遍觉。<a id="a-7x"></a>获无量福。<a id="a-7y"></a>何以故。<a id="a-7z"></a>若无法师则无人说。<a id="a-80"></a>若无师说谁能解知深法藏者。<a id="a-81"></a>是故摩那婆。<a id="a-82"></a>汝于法师应起佛想莫作余念。<a id="a-83"></a>摩那婆。<a id="a-84"></a>汝等复当于法师所生如是心。<a id="a-85"></a>今此法师则为已于过去无量无边亿数诸如来所修行供养种善根故能说斯法。<a id="a-86"></a>彼说法者。<a id="a-87"></a>若出家若在家。<a id="a-88"></a>于是二所修行供养。<a id="a-89"></a>其福德聚等无有异。<a id="a-8A"></a>汝等勿生分别之心。<a id="a-8B"></a>此是出家彼为在家。<a id="a-8C"></a>应于是人起希有心。<a id="a-8D"></a>随有说处能长善根。<a id="a-8E"></a>但应庆幸不得障碍。<a id="a-8F"></a>摩那婆。<a id="a-8G"></a>有诸众生若道若俗。<a id="a-8H"></a>为听法故诣法师所。<a id="a-8I"></a>汝等尔时于是人所。<a id="a-8J"></a>应生希有大慈悲心。<a id="a-8K"></a>不应轻毁不为说法。<a id="a-8L"></a>当随顺说令彼闻已发善思惟得如实智。<a id="a-8M"></a>摩那婆。<a id="a-8N"></a>以是因缘如来世尊为汝等说甚深法门微妙章句。<a id="a-8O"></a>欲令汝等忆念受持。<a id="a-8P"></a>亦当怜愍世间众生普为宣扬微密言教开示分别令其易解。<a id="a-8Q"></a>复次摩那婆。<a id="a-8R"></a>菩萨摩诃萨发大慈悲。<a id="a-8S"></a>为众生故护说法者。<a id="a-8T"></a>犹如如来。<a id="a-8U"></a>摩那婆。<a id="a-8V"></a>诸菩萨等为众生故。<a id="a-8W"></a>经于无量亿百千劫。<a id="a-8X"></a>常处生死烦恼海中。<a id="a-8Y"></a>受种种苦作利他事。<a id="a-8Z"></a>大悲无减智慧亦然。<a id="a-8a"></a>以是因缘速证菩提。<a id="a-8b"></a>乃至无余涅槃究竟无尽。<a id="a-8c"></a>如是摩那婆。<a id="a-8d"></a>是故汝等自心思惟。<a id="a-8e"></a>但观于义勿著文字及以音声。<a id="a-8f"></a>于我所说其或不知勿生诽谤。<a id="a-8g"></a>何以故。<a id="a-8h"></a>摩那婆。<a id="a-8i"></a>我先已为汝等引诸譬喻说此三种言教藏门摄一切法。<a id="a-8j"></a>我亦为汝已说入行方便随顺次第。<a id="a-8k"></a>是应行是不应行。<a id="a-8l"></a>及来去处等。<a id="a-8m"></a>我亦已说得诸方便及真实义等。<a id="a-8n"></a>我亦已说去来现在三世事中方便修行。<a id="a-8o"></a>我亦已说应观净不净。<a id="a-8p"></a>乃至歌罗逻大等入之次第。<a id="a-8q"></a>如彼滴水水沫水泡。<a id="a-8r"></a>我亦已说歌罗逻大等来去处事本无今有等。<a id="a-8s"></a>我亦已说诸是受胎身命名色方便不净等。<a id="a-8t"></a>我亦已说诸阴入界所作事业。<a id="a-8u"></a>摩那婆。<a id="a-8v"></a>如是等法我皆说已。<a id="a-8w"></a>汝于是中应勤思念。<a id="a-8x"></a>令三言教常现在前。<a id="a-8y"></a>汝等不久复当成就胜妙法门。<a id="a-8z"></a>名曰牢胜。<a id="a-90"></a>建立中道不舍二边。<a id="a-91"></a>及阿字等宫殿法门。<a id="a-92"></a>于听说时摄心勿乱。<a id="a-93"></a>摩那婆。<a id="a-94"></a>如来今日更无余意。<a id="a-95"></a>唯欲令汝住是法中。<a id="a-96"></a>摩那婆。<a id="a-97"></a>如来世尊若知但以一种名字一种言教一种法门教授汝等。<a id="a-98"></a>则能证者如来终不具说如斯教化重担。<a id="a-99"></a>摩那婆。<a id="a-9A"></a>如来真欲舍斯重担。<a id="a-9B"></a>如来不愿荷兹重担。<a id="a-9C"></a>摩那婆。<a id="a-9D"></a>汝等住此阿法门中。<a id="a-9E"></a>如是种种诸法门义。<a id="a-9F"></a>应当体知。<a id="a-9G"></a>凡所疑处皆可发问。<a id="a-9H"></a>摩那婆。<a id="a-9I"></a>汝于一切诸法门处。<a id="a-9J"></a>应当决断勿生疑心。<a id="a-9K"></a>复次摩那婆。<a id="a-9L"></a>如往昔时有一女人名旃檀那。<a id="a-9M"></a>力见佛如来生尊重心。<a id="a-9N"></a>生爱敬心生希有心。<a id="a-9O"></a>欢喜踊跃。<a id="a-9P"></a>时此三千大千世界。<a id="a-9Q"></a>其中一切诸众生等虽见如来。<a id="a-9R"></a>无有一人发是心者。<a id="a-9S"></a>时佛如来即为是女具宣妙法。<a id="a-9T"></a>又复授其不退转记。<a id="a-9U"></a>摩那婆。<a id="a-9V"></a>汝等今者应学彼女。<a id="a-9W"></a>发如是心恭敬欢喜。<a id="a-9X"></a>顺如来法不得违背。<a id="a-9Y"></a>若背法者当知是人去佛智远。<a id="a-9Z"></a>汝当次第证是佛智。<a id="a-9a"></a>要须用功莫生懈慢。<a id="a-9b"></a>应于一切波罗蜜中次第修习皆令成就满足无缺。<a id="a-9c"></a>于是法中当速证知。<a id="a-9d"></a>摩那婆。<a id="a-9e"></a>汝等今应如是思惟如来法藏。<a id="a-9f"></a>诸佛如来尚不穷尽。<a id="a-9g"></a>况复余人。</p>
  <p id="a9h">复次摩那婆。<a id="a-9i"></a>若人能尽虚空边际。<a id="a-9j"></a>法门亦尔可得知边。<a id="a-9k"></a>摩那婆。<a id="a-9l"></a>如彼虚空无初后际。<a id="a-9m"></a>一切诸法亦复如是。<a id="a-9n"></a>众生之数不可得知。<a id="a-9o"></a>亦不可量无有边际。<a id="a-9p"></a>不可得说亦不可见。<a id="a-9q"></a>非是有为。<a id="a-9r"></a>亦无有色无有光明不可证知。<a id="a-9s"></a>是如来藏诸佛世尊尚不能尽。<a id="a-9t"></a>况余众生。<a id="a-9u"></a>何以故。<a id="a-9v"></a>彼如来藏不可得故。<a id="a-9w"></a>摩那婆。<a id="a-9x"></a>诸佛如来方便业藏。<a id="a-9y"></a>清净非有。<a id="a-9z"></a>既非有故。<a id="a-A0"></a>其数量等皆不可得。<a id="a-A1"></a>但是凡夫众生愚痴因缘。<a id="a-A2"></a>于诸法中妄生迷惑。<a id="a-A3"></a>既言无法。<a id="a-A4"></a>云何如来为诸众生分别演说。<a id="a-A5"></a>摩那婆。<a id="a-A6"></a>即是如来为诸众生随顺世间方便说耳。<a id="a-A7"></a>摩那婆。<a id="a-A8"></a>诸佛如来随顺世间故。<a id="a-A9"></a>分别世谛悉不可得。<a id="a-AA"></a>摩那婆。<a id="a-AB"></a>以诸众生没在三界。<a id="a-AC"></a>为欲发动令出离故。<a id="a-AD"></a>随顺说法令其受行。<a id="a-AE"></a>彼虽凡夫。<a id="a-AF"></a>能于一切世谛有为厌离不乐。<a id="a-AG"></a>既知厌已。<a id="a-AH"></a>即自堪受智慧行处。<a id="a-AI"></a>云何堪受智慧法门。<a id="a-AJ"></a>知一切法犹如虚空。<a id="a-AK"></a>知如空已精勤思惟。<a id="a-AL"></a>彼虚空性本来清净。<a id="a-AM"></a>诸烦恼垢不能染污。<a id="a-AN"></a>亦无有人能执持者。<a id="a-AO"></a>彼既精勤如是思已。<a id="a-AP"></a>不久当证诸佛圣道。<a id="a-AQ"></a>摩那婆。<a id="a-AR"></a>若以世谛有为得圣道者。<a id="a-AS"></a>一切凡夫即应是佛。<a id="a-AT"></a>摩那婆。<a id="a-AU"></a>而彼凡夫不得为佛。<a id="a-AV"></a>何以故。<a id="a-AW"></a>以有为法体是变动。<a id="a-AX"></a>是可坏法非究竟法。<a id="a-AY"></a>其性羸劣无有住处。<a id="a-AZ"></a>以是义故世谛有为非归依处。<a id="a-Aa"></a>假使归依得少安乐尚不应受。<a id="a-Ab"></a>况彼有为无常破坏。<a id="a-Ac"></a>念念不住非究竟也。<a id="a-Ad"></a>是故汝等应当觉知莫生取着。<a id="a-Ae"></a>摩那婆。<a id="a-Af"></a>汝等若著有为行者。<a id="a-Ag"></a>则同在家诸俗人辈。<a id="a-Ah"></a>永不能得增上胜法。<a id="a-Ai"></a>谁复有人以彼衣服饮食卧具汤药众事供养奉给恭敬汝者。<a id="a-Aj"></a>摩那婆。<a id="a-Ak"></a>是故如来应供正遍觉。<a id="a-Al"></a>不说一切有为法也。<a id="a-Am"></a>不乐一切有为行也。<a id="a-An"></a>亦不赞叹亦不令住亦无染着。<a id="a-Ao"></a>以不着故。<a id="a-Ap"></a>则不着欲界亦不生欲界。<a id="a-Aq"></a>如欲界色无色界亦尔。<a id="a-Ar"></a>于彼一切有为行中。<a id="a-As"></a>本自不取终亦不生。<a id="a-At"></a>彼若能入不摄不生。<a id="a-Au"></a>如是即得超越三界灭彼憍慢。<a id="a-Av"></a>除断渴爱尽诸苦源。<a id="a-Aw"></a>离欲清净殄灭众相。<a id="a-Ax"></a>顿舍一切无复遗余。<a id="a-Ay"></a>速证无为寂静涅槃。<a id="a-Az"></a>既得证已能为他说。<a id="a-B0"></a>复次摩那婆。<a id="a-B1"></a>是中谁当入涅槃者。<a id="a-B2"></a>所谓唯彼诸佛如来。<a id="a-B3"></a>观察六界名字和合。<a id="a-B4"></a>既观察已为他具说。<a id="a-B5"></a>然后灭度。<a id="a-B6"></a>是故诸佛得彼涅槃。<a id="a-B7"></a>摩那婆。<a id="a-B8"></a>如我于先所说法中多引虚空以为譬喻。<a id="a-B9"></a>汝意云何。<a id="a-BA"></a>岂彼虚空名涅槃耶。<a id="a-BB"></a>摩那婆。<a id="a-BC"></a>汝于是中应善思惟。<a id="a-BD"></a>岂独慈悲怜愍世间取众生相名涅槃耶。<a id="a-BE"></a>摩那婆。<a id="a-BF"></a>我今教汝。<a id="a-BG"></a>如我所说是决定义。<a id="a-BH"></a>汝更思惟称量分别。<a id="a-BI"></a>既思量已真得法味。<a id="a-BJ"></a>亦能了达语义句门。<a id="a-BK"></a>了义明故不起诤论。<a id="a-BL"></a>不取着法得如实想。<a id="a-BM"></a>如实想故则不复求一切诸法。<a id="a-BN"></a>以不复求一切法故。<a id="a-BO"></a>则亦不得一切诸法。<a id="a-BP"></a>不得法故。<a id="a-BQ"></a>则不得涅槃。<a id="a-BR"></a>不得涅槃故。<a id="a-BS"></a>尔时即名得涅槃也。<a id="a-BT"></a>摩那婆。<a id="a-BU"></a>汝等当知。<a id="a-BV"></a>若人不舍分段相者。<a id="a-BW"></a>则取涅槃常现在前。<a id="a-BX"></a>如是次第则永没世间有为法中。<a id="a-BY"></a>终不舍离一切诸行。<a id="a-BZ"></a>彼若不能舍离诸行。<a id="a-Ba"></a>是则不名得涅槃也。<a id="a-Bb"></a>摩那婆。<a id="a-Bc"></a>是故汝当干枯诸行。<a id="a-Bd"></a>汝若能使诸行不生。<a id="a-Be"></a>尔时方名得涅槃也。<a id="a-Bf"></a>夫求涅槃者无有言说。<a id="a-Bg"></a>汝若求于有为行法。<a id="a-Bh"></a>当自观察先舍攀缘。<a id="a-Bi"></a>攀缘灭已则名实相当如是持亦如斯证。</p>
 </body>
</html>