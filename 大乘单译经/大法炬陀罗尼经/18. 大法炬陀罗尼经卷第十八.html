<!doctype html>
<html id="z3IBTy7Te" data-ver="796">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">大法炬陀罗尼经卷第十八</h1>
  <h2 id="a2">如化品第四十五</h2>
  <p id="a3">阿难。<a id="a-4"></a>尔时天帝释复白放光如来言。<a id="a-5"></a>世尊。<a id="a-6"></a>我于是中都无疑惑。<a id="a-7"></a>世尊。<a id="a-8"></a>亦当先体我心。<a id="a-9"></a>然我今日冀得如来久住于此忉利天宫哀受我等轻微供养。<a id="a-A"></a>以是义故。<a id="a-B"></a>我问如来。<a id="a-C"></a>世尊。<a id="a-D"></a>今者将诸大众不见遗弃临顾我宫。<a id="a-E"></a>我心欣踊不自胜任。<a id="a-F"></a>何以故。<a id="a-G"></a>我从生来初未见闻。<a id="a-H"></a>诸阿修罗及诸天众欢乐共住。<a id="a-I"></a>今蒙世尊加持威力。<a id="a-J"></a>令我诸天共阿修罗欢娱受乐。</p>
  <p id="aK">阿难。<a id="a-L"></a>尔时放光如来应供正遍觉告天帝释言。<a id="a-M"></a>憍尸迦。<a id="a-N"></a>汝岂不知。<a id="a-O"></a>我今为此十四菩萨摩诃萨等满宿愿故。<a id="a-P"></a>增长善根故。<a id="a-Q"></a>成其慈惠故。<a id="a-R"></a>我今要欲摄此菩萨教示之故。<a id="a-S"></a>又为此等得坐道场熏修因故。<a id="a-T"></a>阿难。<a id="a-U"></a>尔时十四菩萨随从其父善臂阿修罗王在善法殿。<a id="a-V"></a>于放光如来前。<a id="a-W"></a>整理衣服偏袒右髆。<a id="a-X"></a>右膝着地合十指掌。<a id="a-Y"></a>白言。<a id="a-Z"></a>世尊。<a id="a-a"></a>我等自从有所闻说。<a id="a-b"></a>尽力寻思未能开解。<a id="a-c"></a>但于如来生敬重心。<a id="a-d"></a>故敢咨问如是义处。<a id="a-e"></a>世尊。<a id="a-f"></a>已证三种言教方便业藏。<a id="a-g"></a>我等今日全未受持。<a id="a-h"></a>是故我今欲知此义。<a id="a-i"></a>惟愿演说三法藏门。<a id="a-j"></a>佛告诸菩萨言。<a id="a-k"></a>善哉善哉。<a id="a-l"></a>摩那婆。<a id="a-m"></a>汝等欲闻如来法藏耶。<a id="a-n"></a>诸菩萨言。<a id="a-o"></a>唯然世尊。<a id="a-p"></a>愿乐欲闻。<a id="a-q"></a>阿难。<a id="a-r"></a>尔时放光如来即自舒其金色右手置于空中。<a id="a-s"></a>告诸菩萨摩诃萨言。<a id="a-t"></a>摩那婆。<a id="a-u"></a>汝今当观如来世尊手在何处。<a id="a-v"></a>诸菩萨言。<a id="a-w"></a>世尊。<a id="a-x"></a>我等惟见如来世尊手指虚空。<a id="a-y"></a>佛复告言。<a id="a-z"></a>摩那婆。<a id="a-10"></a>于意云何。<a id="a-11"></a>此虚空者可得作耶。<a id="a-12"></a>不也世尊。<a id="a-13"></a>可得见耶。<a id="a-14"></a>不也世尊。<a id="a-15"></a>可得闻耶。<a id="a-16"></a>不也世尊。<a id="a-17"></a>佛言。<a id="a-18"></a>如是如是。<a id="a-19"></a>摩那婆。<a id="a-1A"></a>若是虚空可作可见可闻可触者。<a id="a-1B"></a>便可证知。<a id="a-1C"></a>如来藏义亦复如是。<a id="a-1D"></a>汝应善知。<a id="a-1E"></a>摩那婆。<a id="a-1F"></a>但是如来应供正遍觉。<a id="a-1G"></a>证阿耨多罗三藐三菩提已。<a id="a-1H"></a>见诸世间犹如幻化。<a id="a-1I"></a>假说诸法方便示现引导众生。<a id="a-1J"></a>何以故。<a id="a-1K"></a>是中众生有着法想。<a id="a-1L"></a>是故如来为其说法。<a id="a-1M"></a>其实如来亦无所说。<a id="a-1N"></a>摩那婆。<a id="a-1O"></a>若必有此三教藏者。<a id="a-1P"></a>彼不可动亦不可说。<a id="a-1Q"></a>说于无说不可成就。<a id="a-1R"></a>摩那婆。<a id="a-1S"></a>若是虚空有增减相。<a id="a-1T"></a>无有是处。<a id="a-1U"></a>惟彼如来有是境界。<a id="a-1V"></a>所谓建立诸法。<a id="a-1W"></a>是中如来见诸世间犹如幻化。<a id="a-1X"></a>住大慈悲说如斯法。<a id="a-1Y"></a>令诸菩萨摩诃萨等得如斯法无有损减。</p>
  <p id="a1Z">复次摩那婆。<a id="a-1a"></a>一切众生有四十二出入息等。<a id="a-1b"></a>为四十二出入息句。<a id="a-1c"></a>令彼学知说字根本。<a id="a-1d"></a>是中若有菩萨摩诃萨。<a id="a-1e"></a>具得如是四如意足。<a id="a-1f"></a>而彼菩萨亦不能为诸众生等说如是处。<a id="a-1g"></a>所谓初阿字门四十二句。<a id="a-1h"></a>如是次第数至八分。<a id="a-1i"></a>于八分中所有分段。<a id="a-1j"></a>即是为诸众生说八思惟处。<a id="a-1k"></a>于世间中说此八法不令断绝。<a id="a-1l"></a>是为第二教藏法门。<a id="a-1m"></a>汝应思惟修行此法。<a id="a-1n"></a>摩那婆。<a id="a-1o"></a>如阿字门不缚不解。<a id="a-1p"></a>当知一切诸法所有语言可说可见。<a id="a-1q"></a>彼等一切不缚不解。<a id="a-1r"></a>云何名为不缚不解。<a id="a-1s"></a>摩那婆。<a id="a-1t"></a>不缚不解者。<a id="a-1u"></a>谓一切法性本自空。<a id="a-1v"></a>谁能于中为缚为解。<a id="a-1w"></a>摩那婆。<a id="a-1x"></a>如彼板上文字章句。<a id="a-1y"></a>乃至言说亦无住所。<a id="a-1z"></a>若不方便有是言说。<a id="a-20"></a>无一众生知一句者。<a id="a-21"></a>摩那婆。<a id="a-22"></a>是为总解藏法门义。<a id="a-23"></a>时诸菩萨复白佛言。<a id="a-24"></a>云何总解。<a id="a-25"></a>佛言。<a id="a-26"></a>摩那婆。<a id="a-27"></a>汝应受持。<a id="a-28"></a>此入法义。<a id="a-29"></a>汝于是中莫生疑惑。<a id="a-2A"></a>此解说中无有疑网。<a id="a-2B"></a>云何无疑。<a id="a-2C"></a>一切诸法皆如幻化。<a id="a-2D"></a>摩那婆。<a id="a-2E"></a>世间所有诸语言法。<a id="a-2F"></a>如来世尊悉知悉见。<a id="a-2G"></a>是中众生有疑心者。<a id="a-2H"></a>如来所说如是等法。<a id="a-2I"></a>能令彼等断疑惑心。<a id="a-2J"></a>云何断疑。<a id="a-2K"></a>为作方便譬喻解释故如说于此中住。<a id="a-2L"></a>是则还令住阿字门得相生法。<a id="a-2M"></a>摩那婆。<a id="a-2N"></a>汝等惟应六日正念成如来业。<a id="a-2O"></a>当思惟时更莫他念。<a id="a-2P"></a>汝若思量法相义时。<a id="a-2Q"></a>但当如是正念现前。<a id="a-2R"></a>念如来故。<a id="a-2S"></a>尔时若有所说。<a id="a-2T"></a>若无所说。<a id="a-2U"></a>于是法中无有疑心。<a id="a-2V"></a>因是六日念如来已。<a id="a-2W"></a>即能觉悟阿字法门。<a id="a-2X"></a>于六月中不思饮食。<a id="a-2Y"></a>以是念故于如来前更得无量无边辩才。<a id="a-2Z"></a>如是念已若得迦字法门名者。<a id="a-2a"></a>即亦能得成就思惟。<a id="a-2b"></a>此第九分。<a id="a-2c"></a>于一心中云何得生。<a id="a-2d"></a>惟有如来住处故能知此。<a id="a-2e"></a>亦即不离如是说处。<a id="a-2f"></a>一切诸法犹如幻化。<a id="a-2g"></a>汝摩那婆。<a id="a-2h"></a>勿生二想亦莫致疑。<a id="a-2i"></a>亦不须作宫殿想也。<a id="a-2j"></a>但于六月念迦字门。<a id="a-2k"></a>因此即复思念如来。<a id="a-2l"></a>若能成就三昧定者。<a id="a-2m"></a>假使如来不现在前。<a id="a-2n"></a>亦即得见莫生疑惑。<a id="a-2o"></a>如来未为汝等作究竟断疑之语。<a id="a-2p"></a>是故汝疑未能断绝。<a id="a-2q"></a>又复如来虽为汝说终不得尽。<a id="a-2r"></a>何以故。<a id="a-2s"></a>摩那婆。<a id="a-2t"></a>譬如有树花时出花果时出果。<a id="a-2u"></a>摩那婆。<a id="a-2v"></a>于意云何。<a id="a-2w"></a>彼树若其花时未至求花得乎。<a id="a-2x"></a>不也世尊。<a id="a-2y"></a>果时未至求果得乎。<a id="a-2z"></a>不也世尊。<a id="a-30"></a>佛言。<a id="a-31"></a>如是如是。<a id="a-32"></a>摩那婆。<a id="a-33"></a>如来亦尔。<a id="a-34"></a>说时未至故不说耳。<a id="a-35"></a>摩那婆。<a id="a-36"></a>于意云何。<a id="a-37"></a>又如彼树可知来处。<a id="a-38"></a>乃至花果知来处乎。<a id="a-39"></a>不也世尊。<a id="a-3A"></a>佛言。<a id="a-3B"></a>如是如是。<a id="a-3C"></a>一切所有能说所说俱无来处。<a id="a-3D"></a>摩那婆。<a id="a-3E"></a>或时有人发掘彼树。<a id="a-3F"></a>拔其根茎枝叶出已。<a id="a-3G"></a>复以刀斧芟剉令碎。<a id="a-3H"></a>乃至无有如枣栗许。<a id="a-3I"></a>摩那婆。<a id="a-3J"></a>于意云何。<a id="a-3K"></a>彼树如是被分散已。<a id="a-3L"></a>求本花果有可得乎。<a id="a-3M"></a>不也世尊。<a id="a-3N"></a>何以故。<a id="a-3O"></a>既破散已乃至无有树相可见焉得花果。<a id="a-3P"></a>佛言。<a id="a-3Q"></a>如是如是。<a id="a-3R"></a>摩那婆。<a id="a-3S"></a>一切诸法无有相故。<a id="a-3T"></a>云何可说。</p>
  <p id="a3U">复次摩那婆。<a id="a-3V"></a>若诸法师升法座已。<a id="a-3W"></a>尔时先当念阿字门。<a id="a-3X"></a>亦念如来三言教藏不得放舍。<a id="a-3Y"></a>如是诸行于彼三门相续念处。<a id="a-3Z"></a>念已复念。<a id="a-3a"></a>作是事时。<a id="a-3b"></a>乃至不起诤论言说。<a id="a-3c"></a>摩那婆。<a id="a-3d"></a>若诸法师欲说法时。<a id="a-3e"></a>应当念彼六日事业不得舍离亦无休息。<a id="a-3f"></a>一切诸法可得证知。<a id="a-3g"></a>摩那婆。<a id="a-3h"></a>彼迦字门语言解说相续不断。<a id="a-3i"></a>当于彼中阿字为初与智相合。<a id="a-3j"></a>二十一句方得具足。<a id="a-3k"></a>摩那婆。<a id="a-3l"></a>夫言教者。<a id="a-3m"></a>即是其中二十一句次第不乱。<a id="a-3n"></a>摩那婆。<a id="a-3o"></a>以是事故。<a id="a-3p"></a>诸佛世尊希出现耳。<a id="a-3q"></a>何以故。<a id="a-3r"></a>彼时无有如是法行。<a id="a-3s"></a>虽有多人终亦无能如法行者。<a id="a-3t"></a>是时亦有无量众生。<a id="a-3u"></a>初亦起心爱慕是法。<a id="a-3v"></a>及其临事多生惊恐终无所获。<a id="a-3w"></a>摩那婆。<a id="a-3x"></a>若复有人作是思念。<a id="a-3y"></a>我如是行即得成就诸佛法者。<a id="a-3z"></a>彼为执着。<a id="a-40"></a>若此执着是佛法者。<a id="a-41"></a>何故往昔劫初时人。<a id="a-42"></a>于内外物无我我所。<a id="a-43"></a>不着诸法不假造作。<a id="a-44"></a>果报自然意须即至。<a id="a-45"></a>其后渐渐起诤竞心。<a id="a-46"></a>丧失自然众味果报。<a id="a-47"></a>摩那婆。<a id="a-48"></a>以是因缘汝等当知。<a id="a-49"></a>诸佛世尊终不执着佛菩提也。<a id="a-4A"></a>汝于是中不应生着。<a id="a-4B"></a>若执著者不得受乐。<a id="a-4C"></a>何以故。<a id="a-4D"></a>夫执著者众苦根本。</p>
  <p id="a4E">摩那婆。<a id="a-4F"></a>汝等当观郁单越人。<a id="a-4G"></a>虽与三方同受人身果报最上。<a id="a-4H"></a>彼于生中虽无施等。<a id="a-4I"></a>然寿终后皆得上生欲界天宫。<a id="a-4J"></a>摩那婆。<a id="a-4K"></a>汝应当知。<a id="a-4L"></a>无为之事乃至能得多时受乐。<a id="a-4M"></a>若彼有为着我我所。<a id="a-4N"></a>是人无有一不善法而不受者。<a id="a-4O"></a>摩那婆。<a id="a-4P"></a>不善法者。<a id="a-4Q"></a>所谓一切诸行生死。<a id="a-4R"></a>是故如来常诫勿著有为诸法。<a id="a-4S"></a>摩那婆。<a id="a-4T"></a>不作不著有为法者。<a id="a-4U"></a>即是如来究竟宣说修行施等五波罗蜜。<a id="a-4V"></a>是故于一切处说诸波罗蜜共相熏修。<a id="a-4W"></a>云何熏修。<a id="a-4X"></a>修行施已则能听法。<a id="a-4Y"></a>至听法所便能咨问。<a id="a-4Z"></a>于咨问时见有胜法即便求学。<a id="a-4a"></a>彼等若知诸法。<a id="a-4b"></a>无胜无我无执无生无出。<a id="a-4c"></a>即于一切有为法中能如实知。<a id="a-4d"></a>尔时则于诸如来所得真信根。<a id="a-4e"></a>彼等复能发勤精进。<a id="a-4f"></a>云何能起勤精进心。<a id="a-4g"></a>以有如是大方便故。<a id="a-4h"></a>则能速发阿耨多罗三藐三菩提心。<a id="a-4i"></a>愿令我等于此法中常得修行终自证知。<a id="a-4j"></a>闻说如是般若波罗蜜时不生惊怖。<a id="a-4k"></a>摩那婆。<a id="a-4l"></a>是中云何能无惊怖。<a id="a-4m"></a>彼于一切皆有舍想。<a id="a-4n"></a>云何舍想。<a id="a-4o"></a>所谓于诸法中无有悕望亦无诤心。<a id="a-4p"></a>何以故。<a id="a-4q"></a>如幻化想故。<a id="a-4r"></a>摩那婆。<a id="a-4s"></a>是为显示说义。<a id="a-4t"></a>于如是等诸波罗蜜即解脱。<a id="a-4u"></a>因如来说法因断诤故。<a id="a-4v"></a>不起诤竞故。<a id="a-4w"></a>虽断于生而不断故。</p>
  <p data-pb></p>
  <h2 id="a4x">缘生法品第四十六</h2>
  <p id="a4y">尔时诸菩萨复白放光佛言。<a id="a-4z"></a>世尊。<a id="a-50"></a>云何名为令生不断不全断故。<a id="a-51"></a>佛言。<a id="a-52"></a>若如是者一切诸法如实说中无有疑处。<a id="a-53"></a>无疑处故如是证知。<a id="a-54"></a>当于尔时令生不断亦非不断。<a id="a-55"></a>持是法行得度彼岸。<a id="a-56"></a>我今如是说不断时。<a id="a-57"></a>诸众生等犹不能知。<a id="a-58"></a>何况能有受持法者。<a id="a-59"></a>摩那婆。<a id="a-5A"></a>譬如大海常能容受一切大河。<a id="a-5B"></a>及以众流忆百千数。<a id="a-5C"></a>悉归大海。<a id="a-5D"></a>而彼大海无满足时。<a id="a-5E"></a>如是一切诸众生等。<a id="a-5F"></a>具足三种贪谄众恶。<a id="a-5G"></a>诸佛世尊恒为宣说佛菩提等一切法门。<a id="a-5H"></a>初无断绝尚不能受。<a id="a-5I"></a>何况有时断而不说。<a id="a-5J"></a>摩那婆。<a id="a-5K"></a>以是因缘。<a id="a-5L"></a>诸佛世尊降大法雨未曾断绝。<a id="a-5M"></a>何以故。<a id="a-5N"></a>不欲令彼当来愚惑盲冥无目诸众生等堕陷非道。<a id="a-5O"></a>摩那婆。<a id="a-5P"></a>譬如因于日月光轮一切世间知有昼夜。<a id="a-5Q"></a>一切法轮亦复如是。<a id="a-5R"></a>若诸法师为他说法。<a id="a-5S"></a>是人求法读诵通利。<a id="a-5T"></a>复能遍说作世灯明。<a id="a-5U"></a>为彼昏睡盲冥众生不能断绝生死网轮。<a id="a-5V"></a>说令断绝。<a id="a-5W"></a>又复为彼嫉妒不信常被三事覆缠羁系堕于恶趣障碍众生然大法炬。<a id="a-5X"></a>因是明故众生见法。<a id="a-5Y"></a>若诸众生堕在恶道即得速出。<a id="a-5Z"></a>既得舍离险恶道已。<a id="a-5a"></a>彼各共求平坦正路。<a id="a-5b"></a>摩那婆。<a id="a-5c"></a>平正路者。<a id="a-5d"></a>若能远离险恶道者。<a id="a-5e"></a>即平正路。<a id="a-5f"></a>摩那婆。<a id="a-5g"></a>汝等若于如是说中不信行者难得解脱。<a id="a-5h"></a>能信行者。<a id="a-5i"></a>是人当为一切世间开大利门。<a id="a-5j"></a>彼得法已转相教授。<a id="a-5k"></a>众生闻者尽作证明。<a id="a-5l"></a>而诸众生各相谓言。<a id="a-5m"></a>如来为我说真实法。<a id="a-5n"></a>复示我等不颠倒说。<a id="a-5o"></a>摩那婆。<a id="a-5p"></a>汝应如是精勤不懈或就正业。<a id="a-5q"></a>正业成故远离尘垢无有染着。<a id="a-5r"></a>无染着故得清净见。<a id="a-5s"></a>见清净故无复冷热。<a id="a-5t"></a>一切世间所有众事。<a id="a-5u"></a>皆得成就正善业故。<a id="a-5v"></a>诸余众生更作异说种种邪法不善业行。<a id="a-5w"></a>于彼人所当起舍心。<a id="a-5x"></a>应自思惟修对治法。<a id="a-5y"></a>若得修学如是法已。<a id="a-5z"></a>即能于彼六十二种恶邪见中。<a id="a-60"></a>得实知见成就真法。<a id="a-61"></a>灭除一切如实障碍。</p>
  <p id="a62">复次摩那婆。<a id="a-63"></a>若说法师常为如是亿百千数信根众生。<a id="a-64"></a>具说法要。<a id="a-65"></a>或复有人但为一二破戒邪见重恶众生。<a id="a-66"></a>一弹指顷少时说法。<a id="a-67"></a>随彼恶人受与不受。<a id="a-68"></a>其说法师所得功德。<a id="a-69"></a>胜前福聚无量无边。<a id="a-6A"></a>因此善根于当来世所生常得精勤勇猛供养诸佛。<a id="a-6B"></a>彼时虽有多种众生若人非人闻正法已心生恐怖。<a id="a-6C"></a>汝等但当为说正法。<a id="a-6D"></a>摩那婆。<a id="a-6E"></a>汝应观察诸众生等。<a id="a-6F"></a>常有如是无量恶欲谄诳我慢。<a id="a-6G"></a>无明黑闇覆蔽缠缚。<a id="a-6H"></a>以缠覆故于是法中生大恐怖。<a id="a-6I"></a>自恐怖故不能行法。<a id="a-6J"></a>假有所说。<a id="a-6K"></a>亦复不能令他受行。<a id="a-6L"></a>或时自知烦恼障碍。<a id="a-6M"></a>更相谓言。<a id="a-6N"></a>我等今有如是众恶。<a id="a-6O"></a>虽闻正法不断诸见。<a id="a-6P"></a>如是诸见我应除断。<a id="a-6Q"></a>云何应断。<a id="a-6R"></a>我今自知须断诸见。<a id="a-6S"></a>若受众见而不断者。<a id="a-6T"></a>即入黑闇邪见丛林。<a id="a-6U"></a>以邪见故常为生死系闭缠缚。<a id="a-6V"></a>我若能断。<a id="a-6W"></a>根本众见。<a id="a-6X"></a>自然解脱生死系缚。<a id="a-6Y"></a>摩那婆。<a id="a-6Z"></a>若佛世尊为他说时。<a id="a-6a"></a>若人听受终不生怖。<a id="a-6b"></a>何以故。<a id="a-6c"></a>如来世尊以自无怖。<a id="a-6d"></a>于诸佛法无有缺减。<a id="a-6e"></a>为他说时令彼闻者增长善业故。<a id="a-6f"></a>摩那婆。<a id="a-6g"></a>当闻法时。<a id="a-6h"></a>汝等莫着于是法中。<a id="a-6i"></a>但当一心勿生余念。<a id="a-6j"></a>如来应供正遍觉。<a id="a-6k"></a>为斯事故出世间耳。<a id="a-6l"></a>摩那婆。<a id="a-6m"></a>诸佛世尊惟有是事。<a id="a-6n"></a>所谓为利一切世间净世间眼。<a id="a-6o"></a>断除遮障诸非道故。<a id="a-6p"></a>摩那婆。<a id="a-6q"></a>诸佛世尊但一音说。<a id="a-6r"></a>令彼众生随类各解。<a id="a-6s"></a>斯是如来神力加持。<a id="a-6t"></a>故得尔耳。<a id="a-6u"></a>如来一音演诸法义。<a id="a-6v"></a>能以一义得无量智。<a id="a-6w"></a>若以一智即能破除六十二种邪见根本。<a id="a-6x"></a>令诸众生悉皆远离一切尘垢。<a id="a-6y"></a>若有最恶极怖畏处。<a id="a-6z"></a>众生受身所作诸业。<a id="a-70"></a>如来于中说法教化拔济众生。<a id="a-71"></a>无有休息教诫众生。<a id="a-72"></a>汝若不造如是恶业终不生此。<a id="a-73"></a>如来世尊更无余致。<a id="a-74"></a>惟教示彼断除行业阴入界等皆是诸行。<a id="a-75"></a>受生亦然。<a id="a-76"></a>一切世间所有诸行及以受身。<a id="a-77"></a>我皆教示不令行此。<a id="a-78"></a>为是众事我常宣说。<a id="a-79"></a>无天无人乃至无有寿命资财。<a id="a-7A"></a>世间事业一切皆无。<a id="a-7B"></a>若有作者即有受生。<a id="a-7C"></a>云何作者。<a id="a-7D"></a>所作诸行即是受生。<a id="a-7E"></a>若受后生当知是中无有众生不受生者。<a id="a-7F"></a>汝等当知造诸行者即是受生。<a id="a-7G"></a>复次摩那婆。<a id="a-7H"></a>如大龙王。<a id="a-7I"></a>普兴大云遍覆一切。<a id="a-7J"></a>降注大雨润洽大地。<a id="a-7K"></a>咸令一切树木丛林郁茂滋长。<a id="a-7L"></a>百谷果实皆得成就。<a id="a-7M"></a>是诸众生资此活命。<a id="a-7N"></a>乃至诸畜亦同增长。<a id="a-7O"></a>摩那婆。<a id="a-7P"></a>若诸牸牛食肥美草饮以清流。<a id="a-7Q"></a>常令丰饱然后得乳。<a id="a-7R"></a>从乳出酪酪出生酥。<a id="a-7S"></a>从生酥出熟酥。<a id="a-7T"></a>从熟酥出醍醐。<a id="a-7U"></a>如是摩那婆。<a id="a-7V"></a>汝于一切缘生法中不应生怖。<a id="a-7W"></a>亦不应言云何得说有诸众生无诸众生。<a id="a-7X"></a>惟当善观因缘诸行。<a id="a-7Y"></a>摩那婆。<a id="a-7Z"></a>如人睡时梦中所见或作不作。<a id="a-7a"></a>彼皆寤时曾所经事。<a id="a-7b"></a>又如种子无有定相。<a id="a-7c"></a>论其形质不可说坏亦非不坏。<a id="a-7d"></a>何以故。<a id="a-7e"></a>若言定坏牙则不生若定不坏牙亦不出。<a id="a-7f"></a>一切有为因缘生法亦复如是。<a id="a-7g"></a>妄念思惟分别故生。<a id="a-7h"></a>是中实无能成就者。<a id="a-7i"></a>亦无见者。<a id="a-7j"></a>如是摩那婆。<a id="a-7k"></a>如来不说定有众生。<a id="a-7l"></a>亦复不说定无众生。<a id="a-7m"></a>如来惟说一切诸法从因缘生从因缘灭。<a id="a-7n"></a>云何诸法因缘生灭。<a id="a-7o"></a>所谓因彼故有此。<a id="a-7p"></a>彼生已此生。<a id="a-7q"></a>彼无故此无。<a id="a-7r"></a>彼灭已此灭。<a id="a-7s"></a>若一切法从缘生者。<a id="a-7t"></a>云何定说有富伽罗。<a id="a-7u"></a>以是因缘。<a id="a-7v"></a>如来不说定有众生。<a id="a-7w"></a>诸天及人自外诸趣亦不说灭。<a id="a-7x"></a>惟说不能放舍执着颠倒分别谓有众生则堕无明极深闇处。<a id="a-7y"></a>惟令弃舍示以正路。<a id="a-7z"></a>勿复爱乐是富伽罗。<a id="a-80"></a>摩那婆。<a id="a-81"></a>彼真实法不可破坏。<a id="a-82"></a>诸佛如来乃至小草尚不欲坏。<a id="a-83"></a>况当令灭富伽罗也。<a id="a-84"></a>若灭坏者。<a id="a-85"></a>无有是处。<a id="a-86"></a>以是因缘。<a id="a-87"></a>诸佛世尊常如是说。<a id="a-88"></a>无有一法可成就者。<a id="a-89"></a>然复不无因缘生法。<a id="a-8A"></a>而亦不无执着颠倒。<a id="a-8B"></a>摩那婆。<a id="a-8C"></a>无有一法离因缘者。<a id="a-8D"></a>以有因缘。<a id="a-8E"></a>是故说有富伽罗相。<a id="a-8F"></a>及有事物显示世间。<a id="a-8G"></a>善法恶法劝令知也。</p>
  <p id="a8H">复次摩那婆。<a id="a-8I"></a>是中物想即是板想。<a id="a-8J"></a>以板想故知诸物想。<a id="a-8K"></a>何者是物。<a id="a-8L"></a>何者是板。<a id="a-8M"></a>所言物者。<a id="a-8N"></a>以妄分别住物想中。<a id="a-8O"></a>造作未来一切诸行。<a id="a-8P"></a>摩那婆。<a id="a-8Q"></a>以何义故复名物也。<a id="a-8R"></a>以如是想作多种事。<a id="a-8S"></a>故名为物。<a id="a-8T"></a>彼前后际不可知故。<a id="a-8U"></a>犹如风轮。<a id="a-8V"></a>若复有人乘风轮想。<a id="a-8W"></a>彼等则为住板想中。<a id="a-8X"></a>应如是知。<a id="a-8Y"></a>摩那婆。<a id="a-8Z"></a>如彼风轮乃至无有一念时住。<a id="a-8a"></a>诸众生等乘彼业风亦复如是。<a id="a-8b"></a>彼诸众生造业行已。<a id="a-8c"></a>还作诸行如是成就。<a id="a-8d"></a>彼成就已未曾生彼一念觉心。<a id="a-8e"></a>我等昔来所作非善。<a id="a-8f"></a>以想分别空事轮回。<a id="a-8g"></a>流转生死未曾暂住而我不觉不见其边。<a id="a-8h"></a>不知阔狭不识小大。<a id="a-8i"></a>不见不觉常处如是业行风轮。<a id="a-8j"></a>往来旋转莫能自出。<a id="a-8k"></a>犹如生盲未曾见色。<a id="a-8l"></a>若他来问当云何答。<a id="a-8m"></a>又如愚导不达前途。<a id="a-8n"></a>设有人来问道相貌。<a id="a-8o"></a>彼既不知复云何答。<a id="a-8p"></a>假彼有言定无理趣。<a id="a-8q"></a>摩那婆诸众生等乘诸行轮。<a id="a-8r"></a>旋转不住不觉不知亦复如是。<a id="a-8s"></a>而彼众生乘是风轮来往之时。<a id="a-8t"></a>乃至无有初中后际。<a id="a-8u"></a>不得其边全不觉知不见不念。</p>
  <p id="a8v">复次摩那婆。<a id="a-8w"></a>彼时盲人作如是念。<a id="a-8x"></a>今我宜在此风轮住。<a id="a-8y"></a>我有思想此风轮中可得停住。<a id="a-8z"></a>如是念已。<a id="a-90"></a>从始至终念念增长无有断绝。<a id="a-91"></a>彼盲后时或得暂住。<a id="a-92"></a>即欲从是风轮中下。<a id="a-93"></a>而复不下更作是念。<a id="a-94"></a>我今若得见此道者便有下处我即得住。<a id="a-95"></a>既得住已我应自得暂时自止。<a id="a-96"></a>彼盲后时复作是念。<a id="a-97"></a>我于今日若见不见但少时住。<a id="a-98"></a>如是念已便得暂住。<a id="a-99"></a>住已思惟今我得住。<a id="a-9A"></a>即生乐想劳弊亦除。<a id="a-9B"></a>然犹不见下时道路。<a id="a-9C"></a>云何从此风轮而下。<a id="a-9D"></a>我若见者即知风轮往来之处。<a id="a-9E"></a>摩那婆。<a id="a-9F"></a>彼盲当作如是念时。<a id="a-9G"></a>即于其所遇一良医善能治目。<a id="a-9H"></a>彼虽有遇而眼不见。<a id="a-9I"></a>是时良医愍彼盲人。<a id="a-9J"></a>为治目故即往其所。<a id="a-9K"></a>问盲者言。<a id="a-9L"></a>汝目如是能见色不。<a id="a-9M"></a>盲人答言。<a id="a-9N"></a>我眼若此云何见色。<a id="a-9O"></a>我若见者便知正路。<a id="a-9P"></a>良医语言。<a id="a-9Q"></a>且开汝眼吾试观之。<a id="a-9R"></a>如可治者当为汝疗。<a id="a-9S"></a>盲人闻已。<a id="a-9T"></a>即大开眼示彼良医。<a id="a-9U"></a>尔时良医具观是人眼中病已。<a id="a-9V"></a>即知是疾根本所因。<a id="a-9W"></a>应其所须为设治法。<a id="a-9X"></a>或[鏍-糸+廾]或针或刮或药。<a id="a-9Y"></a>作如是等疗眼方已。<a id="a-9Z"></a>告盲者言。<a id="a-9a"></a>我今为汝说善方治。<a id="a-9b"></a>除汝目病令睹众色。<a id="a-9c"></a>若得见者汝欢庆不。<a id="a-9d"></a>时彼盲人白良医言。<a id="a-9e"></a>我此生盲恐非所救脱如医教庆幸何言。<a id="a-9f"></a>良医复曰。<a id="a-9g"></a>此事诚难我力能办。<a id="a-9h"></a>汝于我所但生信心。<a id="a-9i"></a>是吾家业汝不须疑。<a id="a-9j"></a>汝欲见验当问众人。<a id="a-9k"></a>我治是患功效云何。<a id="a-9l"></a>盲者复言。<a id="a-9m"></a>大师是中欲作何事。<a id="a-9n"></a>医告之言。<a id="a-9o"></a>汝无多忧。<a id="a-9p"></a>我于是中无过造作。<a id="a-9q"></a>但假少时吾当合药。<a id="a-9r"></a>事须详审不可匆懅。<a id="a-9s"></a>若忽迫者事或难成。<a id="a-9t"></a>时彼良医如是教已。<a id="a-9u"></a>即与是盲和合眼药。<a id="a-9v"></a>药成就已置之眼中眼微清净。<a id="a-9w"></a>既清净已遂从医所速疾而还。<a id="a-9x"></a>时彼盲人药治未几。<a id="a-9y"></a>眼中胎膜皆悉消除。<a id="a-9z"></a>胎膜除故眼即晴明。<a id="a-A0"></a>顿睹生来所不见事。<a id="a-A1"></a>亦见众盲乘彼风轮。<a id="a-A2"></a>往来流转不能自止。<a id="a-A3"></a>方嗟叹曰。<a id="a-A4"></a>呜呼哀哉。<a id="a-A5"></a>此等众盲亦久居是风轮之内。<a id="a-A6"></a>循环往来未尝停息。<a id="a-A7"></a>初无有人为说斯事。<a id="a-A8"></a>亦无有教疗治盲者。<a id="a-A9"></a>即作是念。<a id="a-AA"></a>如此众盲与我何异。<a id="a-AB"></a>我既遭遇得大医王。<a id="a-AC"></a>除去生盲遂有今日。<a id="a-AD"></a>我今云何独受斯福。<a id="a-AE"></a>我当从此还请医王。<a id="a-AF"></a>令是众盲尽蒙救疗。<a id="a-AG"></a>彼人尔时复作是念。<a id="a-AH"></a>今我但且先告众盲。<a id="a-AI"></a>说斯大事先令体解。<a id="a-AJ"></a>然后导引往求大医。<a id="a-AK"></a>如是念已即告彼盲。<a id="a-AL"></a>汝等诸人宜少停住。<a id="a-AM"></a>我今于汝欲有所宣。<a id="a-AN"></a>时众盲等答彼人言。<a id="a-AO"></a>我不得住。<a id="a-AP"></a>彼人复问。<a id="a-AQ"></a>汝今所住为何处乎。<a id="a-AR"></a>众盲复言。<a id="a-AS"></a>而我今日不能得住。<a id="a-AT"></a>汝今岂能独有住也。<a id="a-AU"></a>彼人复谓众盲人曰。<a id="a-AV"></a>汝后见时自然应知。<a id="a-AW"></a>谁有住处谁无住所。<a id="a-AX"></a>众盲复言。<a id="a-AY"></a>汝今独知岂能出我众人意计。<a id="a-AZ"></a>彼人复言。<a id="a-Aa"></a>我于往昔亦曾如汝。<a id="a-Ab"></a>以无目故乘彼风轮。<a id="a-Ac"></a>往来流转无有穷极。<a id="a-Ad"></a>世间之人多以此患。<a id="a-Ae"></a>乘无住轮长夜劳苦。<a id="a-Af"></a>而我幸会遭遇医王。<a id="a-Ag"></a>大师哀怜除我目疾。<a id="a-Ah"></a>以是因缘我如是见。<a id="a-Ai"></a>我如是知我如是言。<a id="a-Aj"></a>汝等今日没此风轮。<a id="a-Ak"></a>不见不知不觉不信。<a id="a-Al"></a>汝等若有一人共相领解。<a id="a-Am"></a>乃至须臾暂时停住。<a id="a-An"></a>我当为汝求彼医王。<a id="a-Ao"></a>医王降意汝自知信。<a id="a-Ap"></a>奉行师言必蒙大利。<a id="a-Aq"></a>尔时诸盲众中有智人等。<a id="a-Ar"></a>闻是语已即作是念。<a id="a-As"></a>我等今应受是人教。<a id="a-At"></a>少时停住亦何所损。<a id="a-Au"></a>若必如教吾庆特深。<a id="a-Av"></a>假不如言我亦无患。<a id="a-Aw"></a>且我暂住所得亦多。<a id="a-Ax"></a>既得交游善人又亦自除疑惑。<a id="a-Ay"></a>以是因缘今我决住不复疑也。<a id="a-Az"></a>时有智盲如是念已。<a id="a-B0"></a>即与众盲共详进止。<a id="a-B1"></a>告彼众言。<a id="a-B2"></a>我久劳弊忽辱善言。<a id="a-B3"></a>自当暂停今不去也。<a id="a-B4"></a>如是言已。<a id="a-B5"></a>遂便答彼先盲智曰。<a id="a-B6"></a>仁若知时。<a id="a-B7"></a>随所应作为我等作。<a id="a-B8"></a>时先智盲本虽生盲。<a id="a-B9"></a>既蒙得眼已成光明。<a id="a-BA"></a>随意而往无复障碍。<a id="a-BB"></a>即作是念。<a id="a-BC"></a>今已许彼无量盲众出如是言。<a id="a-BD"></a>我当为汝开眼光明。<a id="a-BE"></a>今当先造大师足下。<a id="a-BF"></a>厚谢先德因白是事。<a id="a-BG"></a>先智始发。<a id="a-BH"></a>彼大医王已在前路。<a id="a-BI"></a>智既遥见深生欢喜踊跃无量。<a id="a-BJ"></a>即作是念。<a id="a-BK"></a>是大医王先惠我眼。<a id="a-BL"></a>导我光明除我患苦。<a id="a-BM"></a>与我无量无边快乐。<a id="a-BN"></a>令我欢喜解我疲乏。<a id="a-BO"></a>我今应当速至其所顶礼其足。<a id="a-BP"></a>苦身供养妙言称美。<a id="a-BQ"></a>起希有心尊重恭敬。<a id="a-BR"></a>随诸所须皆应奉上。<a id="a-BS"></a>如彼念已。<a id="a-BT"></a>即往其所如其先念。<a id="a-BU"></a>荷德谢恩尽虔供养。<a id="a-BV"></a>复欲为彼诸盲启请。<a id="a-BW"></a>更发希有清净敬心。<a id="a-BX"></a>复起殷勤怜愍深念。<a id="a-BY"></a>白大医王言。<a id="a-BZ"></a>我先蒙恩见惠明眼。<a id="a-Ba"></a>复令我得诸方便智。<a id="a-Bb"></a>今日乃有无量无数生盲众生。<a id="a-Bc"></a>乘不住轮受无穷苦。<a id="a-Bd"></a>惟愿大医。<a id="a-Be"></a>为除生盲施其眼药。<a id="a-Bf"></a>令彼欢喜与我无异。<a id="a-Bg"></a>尔时医王愍诸盲故。<a id="a-Bh"></a>即与是人躬至其所。<a id="a-Bi"></a>到其所已即告之曰。<a id="a-Bj"></a>汝等众盲生便无眼。<a id="a-Bk"></a>今者实愿见物以不。<a id="a-Bl"></a>时众盲人白医王言。<a id="a-Bm"></a>大师。<a id="a-Bn"></a>我等昔来未曾见物。<a id="a-Bo"></a>今日思睹何足复论。<a id="a-Bp"></a>医王复问。<a id="a-Bq"></a>汝从昔来未见何事。<a id="a-Br"></a>今欲见者复是何等。<a id="a-Bs"></a>彼复白言。<a id="a-Bt"></a>大师。<a id="a-Bu"></a>我从昔来于所行处。<a id="a-Bv"></a>惟谓是道然实不见此路短长及与近远。<a id="a-Bw"></a>乃至不见初中后相。<a id="a-Bx"></a>医王复语彼众盲曰。<a id="a-By"></a>然此路也非是正路。<a id="a-Bz"></a>汝等昔来所行非道。<a id="a-C0"></a>众盲复言。<a id="a-C1"></a>然我于中已生路想。<a id="a-C2"></a>医王复言。<a id="a-C3"></a>汝等不应生是想也。<a id="a-C4"></a>即便指彼盲智者曰。<a id="a-C5"></a>汝知是人昔亦同汝。<a id="a-C6"></a>后乃知非久已舍弃。<a id="a-C7"></a>复告众盲。<a id="a-C8"></a>汝等今日若信此人昔似汝者我即治汝。<a id="a-C9"></a>我便次第造作治事。<a id="a-CA"></a>于是众盲白医王言。<a id="a-CB"></a>唯然大师。<a id="a-CC"></a>师自知时敢不从命。<a id="a-CD"></a>时彼医王。<a id="a-CE"></a>还合如是先治眼药。<a id="a-CF"></a>疗诸盲人咸皆同得如是净眼。<a id="a-CG"></a>彼眼开故皆大唱言。<a id="a-CH"></a>呜呼我等今得大乐。<a id="a-CI"></a>而我昔来处大闇轮非路狂走。<a id="a-CJ"></a>摩那婆。<a id="a-CK"></a>汝等当知是中治眼大医王者。<a id="a-CL"></a>即是如来应供正遍觉也。<a id="a-CM"></a>如彼初盲医先为治即蒙净眼者。<a id="a-CN"></a>是彼诸善男子说法师也。<a id="a-CO"></a>自余众盲得净眼者。<a id="a-CP"></a>即是受持此经法门诸众生等。<a id="a-CQ"></a>摩那婆。<a id="a-CR"></a>以是因缘如来应供正遍觉。<a id="a-CS"></a>普为汝等譬喻开示如是义处。<a id="a-CT"></a>摩那婆。<a id="a-CU"></a>汝于是中应学如来应供正遍觉。<a id="a-CV"></a>若人欲学如来应供正遍觉者。<a id="a-CW"></a>当如是学。<a id="a-CX"></a>摩那婆。<a id="a-CY"></a>以是因缘。<a id="a-CZ"></a>如来应供正遍觉。<a id="a-Ca"></a>具为汝等引斯譬喻解释义耳。<a id="a-Cb"></a>摩那婆。<a id="a-Cc"></a>汝等若学如来世尊。<a id="a-Cd"></a>应当学是诸法相门。<a id="a-Ce"></a>复应先作如是思惟。<a id="a-Cf"></a>我今云何作诸方便。<a id="a-Cg"></a>为彼黑闇生盲众生。<a id="a-Ch"></a>作大光明开其眼目。<a id="a-Ci"></a>摩那婆。<a id="a-Cj"></a>是为解释第一大慈大悲行事。<a id="a-Ck"></a>汝若见彼幽盲众生。<a id="a-Cl"></a>复应须作若斯治法。<a id="a-Cm"></a>如是治已彼自见法。<a id="a-Cn"></a>不从他行不行何处谓风轮也。<a id="a-Co"></a>摩那婆。<a id="a-Cp"></a>是为凡夫诸众生等未得正法无住处者。</p>
 </body>
</html>