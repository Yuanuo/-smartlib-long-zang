<!doctype html>
<html id="z3IBTxbTW" data-ver="810">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">大法炬陀罗尼经卷第十</h1>
  <h2 id="a2">遮谤品第二十一</h2>
  <p id="a3">尔时彼诸菩萨摩诃萨复白放光佛言。<a id="a-4"></a>世尊。<a id="a-5"></a>若人闻是陀罗尼经。<a id="a-6"></a>生疑惑心起颠倒想。<a id="a-7"></a>生惑倒已更起增上重诽谤心。<a id="a-8"></a>世尊。<a id="a-9"></a>彼等何因能谤此法。<a id="a-A"></a>如是众生云何受持是法门也。<a id="a-B"></a>尔时佛告诸菩萨言。<a id="a-C"></a>摩那婆。<a id="a-D"></a>彼诸众生不能信受此法门故。<a id="a-E"></a>即便违背起诽谤心。<a id="a-F"></a>诸菩萨众复白佛言。<a id="a-G"></a>世尊。<a id="a-H"></a>如是远离功德众生。<a id="a-I"></a>当生何处受何等报。<a id="a-J"></a>佛言。<a id="a-K"></a>摩那婆。<a id="a-L"></a>汝今何缘问我是事。<a id="a-M"></a>菩萨众言。<a id="a-N"></a>世尊。<a id="a-O"></a>有因缘故我敢咨问如来应供正遍觉如是之事。<a id="a-P"></a>世尊。<a id="a-Q"></a>是中多有众生。<a id="a-R"></a>以自心力以信行心。<a id="a-S"></a>听受佛法而不依行。<a id="a-T"></a>更复于是说法师所起轻慢心。<a id="a-U"></a>于甚深法增诽谤事。<a id="a-V"></a>是故我今请问斯事。<a id="a-W"></a>为令众生断除愚痴。<a id="a-X"></a>未来世中不受殃累。</p>
  <p id="aY">尔时放光如来告诸菩萨言。<a id="a-Z"></a>摩那婆。<a id="a-a"></a>若有众生于佛世尊甚深密智最上胜智最微妙智乃至一句生毁谤者。<a id="a-b"></a>是人当受无量恶报。<a id="a-c"></a>若复有人发如是言。<a id="a-d"></a>此非佛语非如来教转增诽谤。<a id="a-e"></a>复于如是诸佛法中。<a id="a-f"></a>既无信心自诽谤已。<a id="a-g"></a>更令无量无边众生。<a id="a-h"></a>于佛如是大慧门中。<a id="a-i"></a>乃至一句诽谤不信多作障碍。<a id="a-j"></a>乃至不听他人读诵听受。<a id="a-k"></a>因口业故造种种恶。<a id="a-l"></a>必定当受无量恶报。<a id="a-m"></a>摩那婆。<a id="a-n"></a>宁令是人一切不闻。<a id="a-o"></a>不令彼闻起粗重谤。<a id="a-p"></a>摩那婆。<a id="a-q"></a>宁使是人以诸瓦石填塞其口满一百年。<a id="a-r"></a>不令得造如是谤业言此法门非如来说。<a id="a-s"></a>摩那婆。<a id="a-t"></a>如是痴人住邪慢心诽谤经典。<a id="a-u"></a>与余众生为大障碍。<a id="a-v"></a>摩那婆。<a id="a-w"></a>彼诸恶人非但愚痴作如是说。<a id="a-x"></a>复住悭嫉谤毁是经。<a id="a-y"></a>我今云何令诸众生于是法中莫能成就。<a id="a-z"></a>摩那婆。<a id="a-10"></a>宁使是人啖食牛粪。<a id="a-11"></a>过于无量百千亿岁。<a id="a-12"></a>不令是人为饮食故诽谤是法。<a id="a-13"></a>摩那婆。<a id="a-14"></a>宁使是人卧于菅针棘刺之上过千亿岁。<a id="a-15"></a>不令是人为床敷故谤毁是法。<a id="a-16"></a>摩那婆。<a id="a-17"></a>宁使是人裸露形体过千亿岁。<a id="a-18"></a>不令是人为衣服故谤毁是法。<a id="a-19"></a>摩那婆。<a id="a-1A"></a>彼诸恶人诽谤佛法。<a id="a-1B"></a>现在恶业我已说之。<a id="a-1C"></a>汝先问我诸谤法人未来世中得何果报者。<a id="a-1D"></a>摩那婆。<a id="a-1E"></a>是谤法人所受果报我不应说。<a id="a-1F"></a>所以者何。<a id="a-1G"></a>我若说是果报过者。<a id="a-1H"></a>或能更令无量无边诸众生等。<a id="a-1I"></a>闻是事已复增诽谤。</p>
  <p id="a1J">尔时彼诸菩萨摩诃萨等复白佛言。<a id="a-1K"></a>世尊。<a id="a-1L"></a>今此众中虽有众生不堪闻是谤法果报。<a id="a-1M"></a>唯愿世尊。<a id="a-1N"></a>具分别说令多众生咸得闻知。<a id="a-1O"></a>何以故。<a id="a-1P"></a>世尊。<a id="a-1Q"></a>有诸众生不闻是事。<a id="a-1R"></a>以不闻故不能知解。<a id="a-1S"></a>以不解故喜生毁谤。<a id="a-1T"></a>为救彼故今应演说。<a id="a-1U"></a>尔时放光佛告诸菩萨言。<a id="a-1V"></a>摩那婆。<a id="a-1W"></a>诚如汝说。<a id="a-1X"></a>诸佛如来深为爱念一切众生。<a id="a-1Y"></a>以是义故我为汝等说一句门显诸智义。<a id="a-1Z"></a>摩那婆。<a id="a-1a"></a>若有众生具足成就无量无边诸功德聚。<a id="a-1b"></a>乃能受持如是法门。<a id="a-1c"></a>摩那婆。<a id="a-1d"></a>汝当知彼谤法之人。<a id="a-1e"></a>具足一切诸不善聚。<a id="a-1f"></a>远离一切诸善根本。<a id="a-1g"></a>摩那婆。<a id="a-1h"></a>如是恶众生等谤斯法故。<a id="a-1i"></a>具受一切大苦恼聚。<a id="a-1j"></a>远离一切大安乐也。<a id="a-1k"></a>摩那婆。<a id="a-1l"></a>彼不善人谤佛深法。<a id="a-1m"></a>我已为汝略说其事。<a id="a-1n"></a>于未来世受极恶报。<a id="a-1o"></a>所谓地狱饿鬼畜生种种苦恼。<a id="a-1p"></a>如前略说无有异也。<a id="a-1q"></a>摩那婆。<a id="a-1r"></a>如是痴人谤佛法故。<a id="a-1s"></a>受苦果报。<a id="a-1t"></a>无有恶趣而不受者。<a id="a-1u"></a>经无量劫然后乃出。<a id="a-1v"></a>虽得为人常生难处邪见之家。<a id="a-1w"></a>或作天魔徒党眷属。<a id="a-1x"></a>其心残害犹如罗刹及阎摩王。<a id="a-1y"></a>以习恶心诽谤佛法故。<a id="a-1z"></a>导诸众生行邪业故。<a id="a-20"></a>不乐安隐受苦果故。<a id="a-21"></a>摩那婆。<a id="a-22"></a>而彼谤人造极重恶得善果者。<a id="a-23"></a>终无是处。<a id="a-24"></a>摩那婆。<a id="a-25"></a>是故汝等欲说法时。<a id="a-26"></a>若出家人若在家人。<a id="a-27"></a>躬至汝所。<a id="a-28"></a>或时汝身欲往他处。<a id="a-29"></a>是听法人及余施主。<a id="a-2A"></a>若供养汝若称叹汝。<a id="a-2B"></a>汝于是时应当一心端身静息如法为说。<a id="a-2C"></a>莫怀谄曲远离嗔心。<a id="a-2D"></a>舍诸过非灭除诤论。<a id="a-2E"></a>如是时间应说深法。<a id="a-2F"></a>令彼众生读诵受持。<a id="a-2G"></a>彼诸众生既闻深法。<a id="a-2H"></a>乃至一句或但一字得生信心。<a id="a-2I"></a>最为希有。<a id="a-2J"></a>即得无量无边福聚。<a id="a-2K"></a>慎勿令彼起不信心不信因缘。<a id="a-2L"></a>当受无量无边恶果。</p>
  <p data-pb></p>
  <h2 id="a2M">功德品第二十二</h2>
  <p id="a2N">尔时彼诸菩萨摩诃萨。<a id="a-2O"></a>复白佛言。<a id="a-2P"></a>世尊。<a id="a-2Q"></a>若诸众生自能读诵受持是法。<a id="a-2R"></a>起怜愍心为人演说。<a id="a-2S"></a>乃至一句令他受持。<a id="a-2T"></a>如是之人获几功德住何善根。<a id="a-2U"></a>能说是法不起疑心。<a id="a-2V"></a>是人往昔修何等行发何誓愿。<a id="a-2W"></a>亲近供养几许如来。<a id="a-2X"></a>于几佛所听甚深法。<a id="a-2Y"></a>世尊。<a id="a-2Z"></a>如是法师为谁宣说如是深法。<a id="a-2a"></a>而彼听法诸众生等。<a id="a-2b"></a>亦于往昔几如来所种何善根。<a id="a-2c"></a>于今后世闻说深法。<a id="a-2d"></a>爱乐听受心不退没。<a id="a-2e"></a>如是等义我皆乐闻。<a id="a-2f"></a>唯愿世尊。<a id="a-2g"></a>具分别说。</p>
  <p id="a2h">尔时放光如来告诸菩萨言。<a id="a-2i"></a>摩那婆。<a id="a-2j"></a>若出家人及在家人。<a id="a-2k"></a>闻是诸佛甚深法门乃至一句。<a id="a-2l"></a>于中即能读诵受持。<a id="a-2m"></a>起怜愍心摄受众生。<a id="a-2n"></a>为人宣说如是法门乃至一句。<a id="a-2o"></a>令诸众生读诵受持或为他说。<a id="a-2p"></a>我今欲说此人所得功德果报。<a id="a-2q"></a>无有众生能信受者。<a id="a-2r"></a>唯有持此陀罗尼经如是人等乃能信耳。<a id="a-2s"></a>或于过去诸如来所。<a id="a-2t"></a>闻是法门亦能生信。<a id="a-2u"></a>摩那婆。<a id="a-2v"></a>汝等谛听。<a id="a-2w"></a>我当为汝略说如是深经功德。<a id="a-2x"></a>摩那婆。<a id="a-2y"></a>若有人能读诵受持为他解说此陀罗尼门乃至一句。<a id="a-2z"></a>所得功德无有边际。<a id="a-30"></a>不可称量不可算数。<a id="a-31"></a>吾当以喻少分说耳。<a id="a-32"></a>摩那婆。<a id="a-33"></a>假使百亿转轮圣王。<a id="a-34"></a>于诸生中所作功德。<a id="a-35"></a>与前受持一句善根。<a id="a-36"></a>百千万分不及其一。<a id="a-37"></a>摩那婆。<a id="a-38"></a>假使复有千亿天帝释所修功德。<a id="a-39"></a>望前善根百千万分亦不及一。<a id="a-3A"></a>摩那婆。<a id="a-3B"></a>假令复过百千亿倍大梵天王所为功德。<a id="a-3C"></a>与前善根百千万分亦不及一。<a id="a-3D"></a>摩那婆。<a id="a-3E"></a>且置前事。<a id="a-3F"></a>假使更得须陀洹等三果功德。<a id="a-3G"></a>犹亦非比。<a id="a-3H"></a>如是乃至阿罗汉辟支佛所有功德。<a id="a-3I"></a>终亦非比。<a id="a-3J"></a>摩那婆。<a id="a-3K"></a>如我向说持经功德。<a id="a-3L"></a>比于世间一切善根。<a id="a-3M"></a>尽思称量无可比喻。<a id="a-3N"></a>唯有证得阿耨多罗三藐三菩提时一切功德。<a id="a-3O"></a>与前法师所获善根等无异也。<a id="a-3P"></a>何以故。<a id="a-3Q"></a>是二功德无不由此大陀罗尼法门生故。<a id="a-3R"></a>是故一切诸余法门皆不得比。<a id="a-3S"></a>摩那婆。<a id="a-3T"></a>汝等何须闻余法门。<a id="a-3U"></a>唯应持此大陀罗尼。<a id="a-3V"></a>何以故。<a id="a-3W"></a>无有一法此陀罗尼所不摄者。<a id="a-3X"></a>亦无一疑此陀罗尼所不决者。<a id="a-3Y"></a>唯为怜愍彼彼众生。<a id="a-3Z"></a>方便更说诸余经典。<a id="a-3a"></a>而皆不离此法门也。<a id="a-3b"></a>复有众生曾于往昔诸世尊前闻是法门。<a id="a-3c"></a>以此因缘复于今世闻是经典信心受持。<a id="a-3d"></a>或复往昔不闻是经。<a id="a-3e"></a>故于今说生别异想。<a id="a-3f"></a>摩那婆。<a id="a-3g"></a>如来所说诸余经典种种法相。<a id="a-3h"></a>终无离此陀罗尼门三教藏也。<a id="a-3i"></a>摩那婆。<a id="a-3j"></a>如先喻说地大之性。<a id="a-3k"></a>普遍无边不可度量。<a id="a-3l"></a>亦无有人知其际畔。<a id="a-3m"></a>唯可得言无量无边际。<a id="a-3n"></a>不有人能作无边无数想者得为数量。<a id="a-3o"></a>摩那婆。<a id="a-3p"></a>是陀罗尼法门。<a id="a-3q"></a>无有边际不可称量。<a id="a-3r"></a>亦复如是。<a id="a-3s"></a>唯善男子等大智慧者乃量之耳。<a id="a-3t"></a>摩那婆。<a id="a-3u"></a>彼善男子。<a id="a-3v"></a>或于往昔诸如来所。<a id="a-3w"></a>曾闻如是陀罗尼门。<a id="a-3x"></a>以本闻故今于我前复得闻是甚深佛法。</p>
  <p id="a3y">尔时诸菩萨众复白佛言。<a id="a-3z"></a>世尊。<a id="a-40"></a>如来所说陀罗尼法门三教业。<a id="a-41"></a>藏我等已知。<a id="a-42"></a>读诵受持如说奉行。<a id="a-43"></a>世尊。<a id="a-44"></a>我等得闻如是法已。<a id="a-45"></a>无量欢喜无量踊悦。<a id="a-46"></a>无量快乐无量利益。<a id="a-47"></a>唯佛世尊。<a id="a-48"></a>亦自证知一切众生智所不及。<a id="a-49"></a>世尊。<a id="a-4A"></a>颇亦有人能知如是三藏法门境界边际不。<a id="a-4B"></a>佛告诸菩萨言。<a id="a-4C"></a>不也摩那婆。<a id="a-4D"></a>是三言教业藏法门。<a id="a-4E"></a>无人能得知其边际。<a id="a-4F"></a>假使一切众生皆如上说大名称者利根聪慧。<a id="a-4G"></a>若经一劫若百劫。<a id="a-4H"></a>若百千劫乃至无量劫。<a id="a-4I"></a>终不能知不能称量。<a id="a-4J"></a>不能宣说三教藏门少分边际。<a id="a-4K"></a>摩那婆。<a id="a-4L"></a>唯除如来智慧辩才能譬喻证能入是处决断疑网。</p>
  <p data-pb></p>
  <h2 id="a4M">为他悔过品第二十三</h2>
  <p id="a4N">尔时栴檀那菩萨摩诃萨从座而起。<a id="a-4O"></a>整持威仪偏袒右髆右膝着地。<a id="a-4P"></a>合掌恭敬白放光如来言。<a id="a-4Q"></a>世尊。<a id="a-4R"></a>我于今者在世尊前。<a id="a-4S"></a>为如是等诸恶众生诚心悔过。<a id="a-4T"></a>以彼谤法诸恶众生。<a id="a-4U"></a>于此陀罗尼门乃至一句。<a id="a-4V"></a>生诽谤心。<a id="a-4W"></a>若已诽谤及欲诽谤破坏诃毁。<a id="a-4X"></a>乃至与一众生于一句中而作障碍故。<a id="a-4Y"></a>世尊。<a id="a-4Z"></a>我今为彼诸恶众生乃至无量无边诸世界中亦多如是诸恶众生。<a id="a-4a"></a>受行颠倒诽谤正法。<a id="a-4b"></a>我为彼故今于佛前诚心忏悔。<a id="a-4c"></a>世尊。<a id="a-4d"></a>为彼众生。<a id="a-4e"></a>无救护故无眼目故。<a id="a-4f"></a>无智慧故具恶口故。<a id="a-4g"></a>我今为彼至诚悔过。<a id="a-4h"></a>世尊。<a id="a-4i"></a>若复有人在世尊前如是悔者。<a id="a-4j"></a>彼于是中得何善根获何功德。<a id="a-4k"></a>尔时放光如来告栴檀那菩萨言。<a id="a-4l"></a>善哉善哉。<a id="a-4m"></a>摩那婆。<a id="a-4n"></a>汝能如是方便薰心请问如来。<a id="a-4o"></a>若善男子为彼破法诸恶众生诚心悔过。<a id="a-4p"></a>当得无量大功德聚。<a id="a-4q"></a>摩那婆。<a id="a-4r"></a>是功德聚难可称量。<a id="a-4s"></a>今以譬喻少分开演。<a id="a-4t"></a>令是众生发欢喜心。<a id="a-4u"></a>摩那婆。<a id="a-4v"></a>如此东方所有世界。<a id="a-4w"></a>其中众生一切尽为摩诃施主。<a id="a-4x"></a>如是南西北方四维上下。<a id="a-4y"></a>周遍十方所有众生。<a id="a-4z"></a>一切悉为摩诃施主。<a id="a-50"></a>经于无量无边不可说不可称诸大劫数常行布施。<a id="a-51"></a>所谓金银众宝衣服饮食汤药房舍种种众具。<a id="a-52"></a>还以无量无边众生皆集一处为受施者。<a id="a-53"></a>摩那婆。<a id="a-54"></a>于意云何。<a id="a-55"></a>是福德聚可谓大不。<a id="a-56"></a>栴檀那言。<a id="a-57"></a>世尊。<a id="a-58"></a>是福德聚真实宽大。<a id="a-59"></a>何以故。<a id="a-5A"></a>世尊。<a id="a-5B"></a>若有一人于无量劫行施功德尚不得边。<a id="a-5C"></a>何况无量众生经无数劫行檀福聚。<a id="a-5D"></a>而可测量其分限也。<a id="a-5E"></a>佛言。<a id="a-5F"></a>如是如是。<a id="a-5G"></a>摩那婆。<a id="a-5H"></a>彼等无量众生。<a id="a-5I"></a>无量劫数无量行施。<a id="a-5J"></a>无量福聚虽不可知。<a id="a-5K"></a>然犹不如善男子善女人于前一切谤法众中。<a id="a-5L"></a>但为一人诚心忏悔所生善根所获功德。<a id="a-5M"></a>无量无边不可称比。<a id="a-5N"></a>况为无量众生诚心忏悔也。<a id="a-5O"></a>复次摩那婆。<a id="a-5P"></a>置此世界所有谤法恶众生等。<a id="a-5Q"></a>假使十方无量无边诸世界中所有诽谤正法众生。<a id="a-5R"></a>摩那婆。<a id="a-5S"></a>如是十方世界谤法众中。<a id="a-5T"></a>但为一人至心悔过。<a id="a-5U"></a>所得福聚及所生善根尚不可限。<a id="a-5V"></a>何况普为十方众生诚心悔也。<a id="a-5W"></a>如是福聚善根住持摄受增长诸功德聚。<a id="a-5X"></a>不可计算不可称量不可思议。<a id="a-5Y"></a>如是功德谁能信者。<a id="a-5Z"></a>唯有不退菩萨摩诃萨少能信耳。<a id="a-5a"></a>时栴檀那复白佛言。<a id="a-5b"></a>彼善男子等如是行时欲求何等。<a id="a-5c"></a>佛言。<a id="a-5d"></a>栴檀那。<a id="a-5e"></a>彼善男子为菩提故荷是重担。<a id="a-5f"></a>愍彼众生至心忏悔。<a id="a-5g"></a>缘此善根。<a id="a-5h"></a>复能庄严诸佛国土。<a id="a-5i"></a>终得如是自在受用。</p>
  <p id="a5j">佛告阿难。<a id="a-5k"></a>尔时众中有优婆塞。<a id="a-5l"></a>名为月上。<a id="a-5m"></a>彼优婆塞家丰财宝。<a id="a-5n"></a>以真珠璎珞价直百千亿金庄严身颈。<a id="a-5o"></a>有一妙宝亦直百千亿金。<a id="a-5p"></a>时优婆塞从座而起。<a id="a-5q"></a>即解真珠璎珞。<a id="a-5r"></a>奉上放光如来。<a id="a-5s"></a>复以妙宝用施栴檀那菩萨。<a id="a-5t"></a>时彼月上既奉献已。<a id="a-5u"></a>更增深敬大欢喜心。<a id="a-5v"></a>发如是念。<a id="a-5w"></a>我家所有仓库宝藏。<a id="a-5x"></a>及余资生皆悉具足。<a id="a-5y"></a>可以此时净施如来及栴檀那。<a id="a-5z"></a>复作是念。<a id="a-60"></a>今圣者栴檀那。<a id="a-61"></a>若知我发如是心已。<a id="a-62"></a>向世尊说。<a id="a-63"></a>世尊闻已。<a id="a-64"></a>即遣栴檀那菩萨亲教示我。<a id="a-65"></a>我时承禀乃至尽寿。<a id="a-66"></a>自当学彼诸菩萨行。<a id="a-67"></a>长者月上发是心时。<a id="a-68"></a>栴檀那菩萨以他心智观察知已。<a id="a-69"></a>即白放光如来言。<a id="a-6A"></a>世尊。<a id="a-6B"></a>我今明见此会众中。<a id="a-6C"></a>月上优婆塞。<a id="a-6D"></a>复发深心作如是念。<a id="a-6E"></a>我今及时尽家所有。<a id="a-6F"></a>悉以净心奉上世尊。<a id="a-6G"></a>世尊此优婆塞。<a id="a-6H"></a>能发大心及有如是智慧辩才布施辩才舍弃辩才。<a id="a-6I"></a>欲请如来说发心事。<a id="a-6J"></a>然以如来道德巍巍威神高远。<a id="a-6K"></a>心怀惭惧不敢干请。<a id="a-6L"></a>善哉世尊。<a id="a-6M"></a>我今实为此优婆塞请白世尊如斯之事。<a id="a-6N"></a>尔时放光如来即告栴檀那言。<a id="a-6O"></a>善哉善哉。<a id="a-6P"></a>栴檀那。<a id="a-6Q"></a>汝今成就是他心智。<a id="a-6R"></a>以于无量无数劫中久修习彼诸善根故。<a id="a-6S"></a>摩那婆。<a id="a-6T"></a>我亦知此优婆塞心。<a id="a-6U"></a>但为此会诸菩萨等舍置是心。<a id="a-6V"></a>且默然住。<a id="a-6W"></a>亦令一切诸菩萨众于是法中学汝栴檀那之所行耳。<a id="a-6X"></a>时栴檀那菩萨摩诃萨告彼长者言。<a id="a-6Y"></a>长者汝今实有如是念不。<a id="a-6Z"></a>长者报言。<a id="a-6a"></a>尊者。<a id="a-6b"></a>我今实有如是心念。<a id="a-6c"></a>然我唯以恭敬心故尊重心故希有心故。<a id="a-6d"></a>不敢咨白如来世尊。<a id="a-6e"></a>今见圣者栴檀那菩萨。<a id="a-6f"></a>以怜愍心乃能如是。<a id="a-6g"></a>为于世间一切众生无救护者无正念者无将导者。<a id="a-6h"></a>在世尊前至诚忏悔为依为导。<a id="a-6i"></a>我见是已即于圣者栴檀那菩萨生大希有心深敬重心。<a id="a-6j"></a>以圣者栴檀那初未曾见谤法众生。<a id="a-6k"></a>而能为其诚心忏悔。<a id="a-6l"></a>可谓善哉。<a id="a-6m"></a>而复于我有怜愍心。<a id="a-6n"></a>如我所念咨请如来。<a id="a-6o"></a>若不取我如是诚心。<a id="a-6p"></a>则我愿不满。<a id="a-6q"></a>若持我心问如来者。<a id="a-6r"></a>我即依愿随教修行。<a id="a-6s"></a>然而圣者栴檀那菩萨为无量无边世界中众生荷是重担诚心忏悔。<a id="a-6t"></a>复能如是为我问此重担大事。</p>
  <p id="a6u">尔时栴檀那菩萨复白放光如来应供正遍觉言。<a id="a-6v"></a>世尊。<a id="a-6w"></a>如来亦应闻是月上优婆塞之所请问。<a id="a-6x"></a>佛言。<a id="a-6y"></a>摩那婆。<a id="a-6z"></a>我今已闻月上所请。<a id="a-70"></a>摩那婆。<a id="a-71"></a>于意云何。<a id="a-72"></a>诸佛如来有所利欲耶。<a id="a-73"></a>栴檀那言。<a id="a-74"></a>不也世尊。<a id="a-75"></a>如来无所乏少亦无所欲。<a id="a-76"></a>何以故。<a id="a-77"></a>我昔曾闻诸佛世尊用一衣一食住。<a id="a-78"></a>过恒河沙劫一加趺坐。<a id="a-79"></a>亦过恒河沙劫。<a id="a-7A"></a>而身无羸损力无疲倦。<a id="a-7B"></a>唯为怜愍诸众生故。<a id="a-7C"></a>所以者何。<a id="a-7D"></a>欲令众生咸皆安住如实法中。<a id="a-7E"></a>复令众生悉得真法。<a id="a-7F"></a>是故如来方便示现譬喻言说耳。<a id="a-7G"></a>世尊。<a id="a-7H"></a>如来如是种种方便。<a id="a-7I"></a>众生亲见尚不信受。<a id="a-7J"></a>何况后时不见如来。<a id="a-7K"></a>时放光如来告栴檀那菩萨言。<a id="a-7L"></a>若复有人施众宝物。<a id="a-7M"></a>置于如来加趺膝上。<a id="a-7N"></a>而诸如来终无所受。<a id="a-7O"></a>声闻弟子亦不得受此真宝物。<a id="a-7P"></a>摩那婆。<a id="a-7Q"></a>汝于是中应当善教此优婆塞长夜利益身心安乐。<a id="a-7R"></a>其所献上真珠璎珞及妙宝等。<a id="a-7S"></a>宜还付之。<a id="a-7T"></a>但当教示令其行法。<a id="a-7U"></a>如是生宝。<a id="a-7V"></a>虽佛如来及声闻弟子。<a id="a-7W"></a>既不得取亦不得用。<a id="a-7X"></a>唯有布施增长功德。<a id="a-7Y"></a>何以故。<a id="a-7Z"></a>令诸众生得利益故。<a id="a-7a"></a>亦应如是教诸众生。<a id="a-7b"></a>尔时月上优婆塞于如来前闻圣教已。<a id="a-7c"></a>即以右手执栴檀那菩萨臂。<a id="a-7d"></a>顶礼佛足。<a id="a-7e"></a>与栴檀那菩萨从彼众出共归其家。<a id="a-7f"></a>敷座坐已。<a id="a-7g"></a>此优婆塞即命家人令开库藏。<a id="a-7h"></a>亲诫之曰。<a id="a-7i"></a>我库藏中诸是珍宝今宜尽出置吾目前。<a id="a-7j"></a>欲视精粗并知大数。<a id="a-7k"></a>如是知已我当奉献供养如来应供正遍觉。<a id="a-7l"></a>及诸声闻弟子大众。<a id="a-7m"></a>时长者妻白长者曰。<a id="a-7n"></a>能发是心真成大善。<a id="a-7o"></a>我虽无知素念斯事。<a id="a-7p"></a>未有方便不暇先白。<a id="a-7q"></a>忽闻嘉命深慰本心。<a id="a-7r"></a>然此宝聚非可长保。<a id="a-7s"></a>长者。<a id="a-7t"></a>如我愚见。<a id="a-7u"></a>今此宝藏难用依恃。<a id="a-7v"></a>唯当寄托诸佛福田。<a id="a-7w"></a>此功希有终不亏失。<a id="a-7x"></a>长者。<a id="a-7y"></a>我等应作如是思惟。<a id="a-7z"></a>自我先人七世珍贤。<a id="a-80"></a>藏埋地下终是虚弃。<a id="a-81"></a>自余财物寻还灰壤。<a id="a-82"></a>设有少存谁当用之。<a id="a-83"></a>长者。<a id="a-84"></a>斯为大事宜速及时。<a id="a-85"></a>今日虽获奉献如来应供正遍觉。<a id="a-86"></a>破彼积聚秘吝之心。<a id="a-87"></a>而我窃思实谓稍晚。<a id="a-88"></a>长者。<a id="a-89"></a>彼如是人难可值遇。<a id="a-8A"></a>我等应须至心供养。<a id="a-8B"></a>若于彼所得闻法者。<a id="a-8C"></a>法心生时非余世利也。<a id="a-8D"></a>于是长者报其妻曰。<a id="a-8E"></a>我见圣者栴檀那菩萨。<a id="a-8F"></a>又闻其言。<a id="a-8G"></a>故生恭敬大希有心。<a id="a-8H"></a>亦以此菩萨独能为彼无量无边诸世界中谤法众生诚心忏悔。<a id="a-8I"></a>我见此故复于其所益生恭敬希有之心。<a id="a-8J"></a>又诸菩萨摩诃萨等。<a id="a-8K"></a>为诸众生发大誓愿荷负重担。<a id="a-8L"></a>常行种种艰难苦行故。<a id="a-8M"></a>其妻复诫长者言。<a id="a-8N"></a>仁者。<a id="a-8O"></a>莫兴异念。<a id="a-8P"></a>宜应速随此大菩萨诣如来所。<a id="a-8Q"></a>当发如是大殷重心供养如来。<a id="a-8R"></a>自从先来未曾有人能起如是大供养者。<a id="a-8S"></a>尔时长者躬自观察家内所有一切库藏及七世来地中诸藏。<a id="a-8T"></a>尽出现前校计称量不可周遍。<a id="a-8U"></a>即寻白彼栴檀那菩萨言。<a id="a-8V"></a>圣者栴檀那。<a id="a-8W"></a>我今不能为此财物。<a id="a-8X"></a>堕于地狱受诸苦恼。<a id="a-8Y"></a>如彼众蜂能造甜蜜。<a id="a-8Z"></a>蜜始成就。<a id="a-8a"></a>若食未食即自害身。<a id="a-8b"></a>于是栴檀那菩萨告长者言。<a id="a-8c"></a>长者。<a id="a-8d"></a>如是如是。<a id="a-8e"></a>如汝所说。<a id="a-8f"></a>长者。<a id="a-8g"></a>汝之先人聚此财宝。<a id="a-8h"></a>经历年世非无勤苦。<a id="a-8i"></a>然竟不能发慈爱心念一众生而行惠施。<a id="a-8j"></a>唐为悭心守护是物。<a id="a-8k"></a>及其命终生于恶道。<a id="a-8l"></a>既生彼已无有善念。<a id="a-8m"></a>假令彼时欲发善念。<a id="a-8n"></a>大苦侵迫宁能遂心。<a id="a-8o"></a>长者。<a id="a-8p"></a>汝之戚属不能救免。<a id="a-8q"></a>诸余众生何所复论。</p>
  <p id="a8r">阿难。<a id="a-8s"></a>时彼长者于栴檀那菩萨摩诃萨所闻是教已。<a id="a-8t"></a>即于放光如来及诸大众。<a id="a-8u"></a>多设供养。<a id="a-8v"></a>既供养已于如来所剃除出家。<a id="a-8w"></a>尽形修行供养世尊。<a id="a-8x"></a>彼诸财宝无有穷尽。<a id="a-8y"></a>于是月上复白栴檀那菩萨言。<a id="a-8z"></a>圣者。<a id="a-90"></a>从今更有何方供养如来。<a id="a-91"></a>我若知者皆当修作。<a id="a-92"></a>栴檀那言。<a id="a-93"></a>长者。<a id="a-94"></a>是财宝聚我实不知昔从何生今从何灭。<a id="a-95"></a>何以故。<a id="a-96"></a>以无来处及去处故。<a id="a-97"></a>长者。<a id="a-98"></a>譬如蜜蜂同共出生。<a id="a-99"></a>无量亿数。<a id="a-9A"></a>瓶瓨等蜜。<a id="a-9B"></a>次第食用。<a id="a-9C"></a>是蜂不知是蜜所出从何所来去至何处。<a id="a-9D"></a>如是之事谁能信者。<a id="a-9E"></a>如是长者此财宝藏。<a id="a-9F"></a>无常不住埋藏地下。<a id="a-9G"></a>渐到水聚终归大海。<a id="a-9H"></a>长者。<a id="a-9I"></a>汝于是中当更善思。<a id="a-9J"></a>我之先世乃祖乃考。<a id="a-9K"></a>但为悭毒诳惑己心。<a id="a-9L"></a>聚积货财增长恶业。<a id="a-9M"></a>哀哉祖考今生何处。<a id="a-9N"></a>辛勤营理竟何所成。<a id="a-9O"></a>徒事虚名求胜他耳。<a id="a-9P"></a>妒嫉连绵贪婪味着。<a id="a-9Q"></a>是业因缘永沦恶道。</p>
  <p data-pb></p>
  <h2 id="a9R">六度品第二十四之一</h2>
  <p id="a9S">佛告阿难。<a id="a-9T"></a>尔时放光如来告彼善觉菩萨摩诃萨言。<a id="a-9U"></a>摩那婆。<a id="a-9V"></a>汝宜谛听善思念之。<a id="a-9W"></a>今当为汝说菩萨法。<a id="a-9X"></a>若诸菩萨持戒清净无有缺减。<a id="a-9Y"></a>决定成就义利庄严。<a id="a-9Z"></a>如诸菩萨住正戒中最上持戒。<a id="a-9a"></a>毕竟清净入如实门。<a id="a-9b"></a>随顺法智非彼非此。<a id="a-9c"></a>戒功德聚宽大无边。<a id="a-9d"></a>无有人能知其齐限。<a id="a-9e"></a>假使世间一切凡夫乃至声闻及辟支佛。<a id="a-9f"></a>皆不能知。</p>
  <p id="a9g">尔时善觉菩萨白放光佛言。<a id="a-9h"></a>世尊。<a id="a-9i"></a>今正是时。<a id="a-9j"></a>唯愿世尊。<a id="a-9k"></a>为此亿数诸菩萨等。<a id="a-9l"></a>具足说是如来戒行成就真相。<a id="a-9m"></a>佛告善觉菩萨言。<a id="a-9n"></a>摩那婆。<a id="a-9o"></a>所言戒者名不思议处。<a id="a-9p"></a>戒行功德成就如是。<a id="a-9q"></a>不可动摇。<a id="a-9r"></a>无有垢浊清净圆满。<a id="a-9s"></a>永尽众恶无有住处。<a id="a-9t"></a>宽如虚空不可执持。</p>
  <p id="a9u">复次摩那婆。<a id="a-9v"></a>如是诸波罗蜜。<a id="a-9w"></a>所谓檀那波罗蜜。<a id="a-9x"></a>尸罗波罗蜜。<a id="a-9y"></a>羼提波罗蜜。<a id="a-9z"></a>毗梨耶波罗蜜。<a id="a-A0"></a>禅那波罗蜜。<a id="a-A1"></a>般若波罗蜜。<a id="a-A2"></a>是中檀波罗蜜。<a id="a-A3"></a>最为初上而无减少。<a id="a-A4"></a>或于诸有及后生中。<a id="a-A5"></a>至天王处者。<a id="a-A6"></a>或有减少。<a id="a-A7"></a>于后生处贫穷下贱。<a id="a-A8"></a>衣食乏少以乞自资。<a id="a-A9"></a>常在生死流转往来。<a id="a-AA"></a>以贫穷故不能清净檀波罗蜜。<a id="a-AB"></a>是于檀波罗蜜自然损减。<a id="a-AC"></a>摩那婆。<a id="a-AD"></a>无有菩萨一向在禅。<a id="a-AE"></a>唯有如来一入不出。<a id="a-AF"></a>非诸菩萨常在定也。<a id="a-AG"></a>若常在定则避护生死。<a id="a-AH"></a>然诸菩萨若欲缘彼有生处故留少染惑。<a id="a-AI"></a>当知尔时暂舍智根。<a id="a-AJ"></a>彼精进根全无所舍。<a id="a-AK"></a>是故不名舍菩萨道。<a id="a-AL"></a>处彼无量生死中时。<a id="a-AM"></a>此贪染心亦舍不舍。<a id="a-AN"></a>彼时虽有精进而不得菩提。<a id="a-AO"></a>何以故。<a id="a-AP"></a>以般若波罗蜜未满足故。<a id="a-AQ"></a>是故若缘有生处时不舍精进。<a id="a-AR"></a>如是摩那婆。<a id="a-AS"></a>彼亦无二心和合并作也。</p>
  <p id="aAT">摩那婆。<a id="a-AU"></a>我忆往昔过于无量阿僧祇劫。<a id="a-AV"></a>尔时有佛。<a id="a-AW"></a>号曰宝火如来应供正遍觉明行足善逝世间解无上士调御丈夫天人师佛世尊。<a id="a-AX"></a>出现于世。<a id="a-AY"></a>摩那婆。<a id="a-AZ"></a>彼佛眷属。<a id="a-Aa"></a>唯有声闻二十四人。<a id="a-Ab"></a>复有六大菩萨摩诃萨。<a id="a-Ac"></a>摩那婆。<a id="a-Ad"></a>彼诸菩萨摩诃萨等所读诵经。<a id="a-Ae"></a>名阎浮上波罗蜜。<a id="a-Af"></a>彼六菩萨。<a id="a-Ag"></a>皆各住于一波罗蜜行中。<a id="a-Ah"></a>第一菩萨赞叹檀波罗蜜。<a id="a-Ai"></a>即以檀波罗蜜而为胜上。<a id="a-Aj"></a>第二菩萨赞叹尸罗波罗蜜。<a id="a-Ak"></a>即以尸波罗蜜而为胜上。<a id="a-Al"></a>第三菩萨赞叹羼提波罗蜜。<a id="a-Am"></a>即以羼提波罗蜜而为胜上。<a id="a-An"></a>第四菩萨赞叹毗梨耶波罗蜜。<a id="a-Ao"></a>即以毗梨耶波罗蜜而为胜上。<a id="a-Ap"></a>第五菩萨赞叹禅那波罗蜜。<a id="a-Aq"></a>即以禅那波罗蜜而为胜上。<a id="a-Ar"></a>第六菩萨赞叹般若波罗蜜。<a id="a-As"></a>亦以般若而为胜上。<a id="a-At"></a>一心修行般若德聚。<a id="a-Au"></a>更无余念。<a id="a-Av"></a>摩那婆。<a id="a-Aw"></a>尔时宝火佛为欲知彼诸菩萨等心志所趣故。<a id="a-Ax"></a>问本修行。<a id="a-Ay"></a>彼诸菩萨既蒙圣问。<a id="a-Az"></a>各随本心所行以答。<a id="a-B0"></a>时宝火世尊作如是念。<a id="a-B1"></a>斯诸菩萨皆为初入发意修行。<a id="a-B2"></a>我今亦须随顺其意不得违逆。<a id="a-B3"></a>何以故。<a id="a-B4"></a>若违其心或能退没。<a id="a-B5"></a>于是告诸菩萨言。<a id="a-B6"></a>汝等知是六波罗蜜不耶。<a id="a-B7"></a>诸菩萨言。<a id="a-B8"></a>世尊。<a id="a-B9"></a>六波罗蜜我等已知佛复问言。<a id="a-BA"></a>汝等云何修持六波罗蜜。<a id="a-BB"></a>诸菩萨等各各称说己之所行诸波罗蜜。</p>
  <p id="aBC">复次摩那婆。<a id="a-BD"></a>云何名为第一菩萨乐行檀波罗蜜。<a id="a-BE"></a>谓彼菩萨行檀波罗蜜时。<a id="a-BF"></a>凡诸所有乃至居家。<a id="a-BG"></a>有人来求一切皆与。<a id="a-BH"></a>所施婇女其数九千。<a id="a-BI"></a>诸女微妙难可具说。<a id="a-BJ"></a>我今略辩彼女之价。<a id="a-BK"></a>如此阎浮提所有一切财宝众物。<a id="a-BL"></a>所谓若生真宝金银琉璃珂贝美玉珊瑚真珠如是等物。<a id="a-BM"></a>又阎浮提所有一切象马牛羊驼骡驴等。<a id="a-BN"></a>及余所有四足畜生。<a id="a-BO"></a>如是众类。<a id="a-BP"></a>又阎浮提所有人民及余众生。<a id="a-BQ"></a>有业无业有财无财。<a id="a-BR"></a>如是众物。<a id="a-BS"></a>比前所施九千女中。<a id="a-BT"></a>尚不能敌一女之价。<a id="a-BU"></a>而彼菩萨深心爱乐檀波罗蜜故。<a id="a-BV"></a>见人来乞乃至以此九千美女。<a id="a-BW"></a>尽用与之。<a id="a-BX"></a>而彼菩萨在家复有九千白象及以九千无价宝马。<a id="a-BY"></a>如是良马鬃尾毛色皆如石黛。<a id="a-BZ"></a>又复亦如鸡翅马王。<a id="a-Ba"></a>又复亦如轮王宝马。<a id="a-Bb"></a>举策一驰便度大海。<a id="a-Bc"></a>如是等马悉以施他。<a id="a-Bd"></a>菩萨复有无价上宝。<a id="a-Be"></a>亦满九千尽用布施。<a id="a-Bf"></a>摩那婆。<a id="a-Bg"></a>自余诸物不可具言。<a id="a-Bh"></a>若见求者皆持惠施。<a id="a-Bi"></a>摩那婆。<a id="a-Bj"></a>时彼菩萨如是施已。<a id="a-Bk"></a>即于宝火如来法中厌世出家。<a id="a-Bl"></a>精勤修满檀波罗蜜。<a id="a-Bm"></a>摩那婆。<a id="a-Bn"></a>是为第一菩萨摩诃萨乐行檀波罗蜜中。</p>
  <p id="aBo">复次摩那婆。<a id="a-Bp"></a>云何名为第二菩萨乐行尸罗波罗蜜者。<a id="a-Bq"></a>谓彼菩萨行尸波罗蜜时。<a id="a-Br"></a>常赞持戒。<a id="a-Bs"></a>为欲胜彼外道五通诸仙人故具修五通。<a id="a-Bt"></a>得五通已于彼宝火如来法中。<a id="a-Bu"></a>出家持戒唯畜三衣。<a id="a-Bv"></a>如来教发无边量心。<a id="a-Bw"></a>心得自在成如来智。<a id="a-Bx"></a>发生戒聚得如是身。<a id="a-By"></a>乃至成满三十二种大人妙相。<a id="a-Bz"></a>以是因缘时彼菩萨赞叹尸波罗蜜。<a id="a-C0"></a>具足持戒而行平等。<a id="a-C1"></a>摩那婆。<a id="a-C2"></a>是为第二菩萨摩诃萨乐行住于尸罗波罗蜜中。</p>
  <p id="aC3">复次摩那婆。<a id="a-C4"></a>云何名为第三菩萨乐行羼提波罗蜜者。<a id="a-C5"></a>谓彼菩萨行忍辱时。<a id="a-C6"></a>或生王宫为王太子具足威力。<a id="a-C7"></a>劫浊世时有诸众生多行非法。<a id="a-C8"></a>不孝父母。<a id="a-C9"></a>不敬沙门及婆罗门无有正信。<a id="a-CA"></a>污毁居家破散他室常行贼盗坏人印记。<a id="a-CB"></a>好诤佷戾不用善言。<a id="a-CC"></a>见他为恶或赞或默。<a id="a-CD"></a>不护口过妄说是非。<a id="a-CE"></a>杀生偷盗两舌妄语。<a id="a-CF"></a>具行十恶远离十善。<a id="a-CG"></a>是恶人辈渐用增多。<a id="a-CH"></a>日别常有一千二千乃至数千官司捕采。<a id="a-CI"></a>王子前过。<a id="a-CJ"></a>其间复有种种恶人。<a id="a-CK"></a>或穿墙违禁。<a id="a-CL"></a>或踰城越关。<a id="a-CM"></a>或弃摈逃叛。<a id="a-CN"></a>或侵凌他妻或欺诈他物。<a id="a-CO"></a>或妄证是非。<a id="a-CP"></a>诸如是等多过罪人官司执获。<a id="a-CQ"></a>悉以枷锁桎梏桁械。<a id="a-CR"></a>次第将引王子前过。<a id="a-CS"></a>如是经历二十年间。<a id="a-CT"></a>然彼王子以慈忍故。<a id="a-CU"></a>初无苛暴恚恨之心。<a id="a-CV"></a>卒亦不行刑戮之事。<a id="a-CW"></a>唯出私藏财宝而施与之。<a id="a-CX"></a>然后随罪轻重诃啧便放。<a id="a-CY"></a>因教诫曰。<a id="a-CZ"></a>汝等当知我信佛故不为众恶。<a id="a-Ca"></a>复舍放汝不至苦治。<a id="a-Cb"></a>欲汝念恩断恶修善。<a id="a-Cc"></a>摩那婆。<a id="a-Cd"></a>时彼王子作是思惟。<a id="a-Ce"></a>我今居此于诸众生。<a id="a-Cf"></a>何异恶王阎摩使者治断罪人。<a id="a-Cg"></a>今我能行如法忍者。<a id="a-Ch"></a>当应导引诸众生等诣世尊所。<a id="a-Ci"></a>我虽久习如此忍法。<a id="a-Cj"></a>而亦不可于一切时欲行刑害加彼众生禁闭狱中乃至缚打。<a id="a-Ck"></a>后时但行诃责放之。<a id="a-Cl"></a>亦复不可重见闻是背恩无义诸众生等恶言恶事。<a id="a-Cm"></a>是故当应请佛救彼皆令安住于究竟中。</p>
  <p id="aCn">摩那婆。<a id="a-Co"></a>时彼王子思是事已。<a id="a-Cp"></a>即便往诣宝火佛所。<a id="a-Cq"></a>到已而前顶礼佛足。<a id="a-Cr"></a>敬绕退住具陈斯事。<a id="a-Cs"></a>摩那婆。<a id="a-Ct"></a>尔时宝火世尊闻王子言。<a id="a-Cu"></a>羼提波罗蜜随顺印可。<a id="a-Cv"></a>因而赞曰。<a id="a-Cw"></a>善哉善哉。<a id="a-Cx"></a>汝善丈夫。<a id="a-Cy"></a>而今乃能于是恶世非义众中修行如是羼提波罗蜜。<a id="a-Cz"></a>彼佛世尊更为王子宣说羼提波罗蜜。<a id="a-D0"></a>既闻说已乃至尽寿不还本宫。<a id="a-D1"></a>于此忍中转更牢固。<a id="a-D2"></a>摩那婆。<a id="a-D3"></a>是为第三菩萨摩诃萨乐行住彼羼提波罗蜜中。</p>
 </body>
</html>