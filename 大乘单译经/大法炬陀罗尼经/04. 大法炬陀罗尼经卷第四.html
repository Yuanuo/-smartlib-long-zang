<!doctype html>
<html id="z3IBTxRTQ" data-ver="1011">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">大法炬陀罗尼经卷第四</h1>
  <h2 id="a2">相好品第七之二</h2>
  <p id="a3">复次摩那婆。<a id="a-4"></a>如来有常光相成就因缘。<a id="a-5"></a>我今当说。<a id="a-6"></a>汝等谛听无令心乱。<a id="a-7"></a>摩那婆。<a id="a-8"></a>若诸菩萨于如来所。<a id="a-9"></a>凡有造业终不虚也。<a id="a-A"></a>假使发心庄严。<a id="a-B"></a>修行庄严。<a id="a-C"></a>资财庄严。<a id="a-D"></a>作如是等诸庄严事。<a id="a-E"></a>发心备办。<a id="a-F"></a>于如来所种诸善根。<a id="a-G"></a>即得具足一切世间无能胜者。<a id="a-H"></a>诸烦恼垢不能染污。<a id="a-I"></a>复次摩那婆。<a id="a-J"></a>如来世尊如此常光。<a id="a-K"></a>假使世间所有一切日月光明不能覆蔽。<a id="a-L"></a>乃至诸天所有光明亦不能障蔽。<a id="a-M"></a>复次摩那婆。<a id="a-N"></a>假使大梵天王放大光明。<a id="a-O"></a>普照三千大千世界。<a id="a-P"></a>如是梵光悉能覆蔽世间所有日月光明。<a id="a-Q"></a>除如来光余无能比。<a id="a-R"></a>复次摩那婆。<a id="a-S"></a>置一梵光。<a id="a-T"></a>假使东方恒沙世界。<a id="a-U"></a>诸梵天王尽放光明。<a id="a-V"></a>以众梵光合为一光。<a id="a-W"></a>可谓极大。<a id="a-X"></a>以此大光置于佛前。<a id="a-Y"></a>如来常光皆能覆蔽无复遗余。<a id="a-Z"></a>复次摩那婆。<a id="a-a"></a>置众梵光。<a id="a-b"></a>假使十方恒沙世界诸梵光明。<a id="a-c"></a>如来常光尽皆覆没亦无遗余。<a id="a-d"></a>摩那婆。<a id="a-e"></a>诸佛如来。<a id="a-f"></a>于一切时唯有常光。<a id="a-g"></a>自余奇光无缘不放。<a id="a-h"></a>何以故佛若常放殊异光者。<a id="a-i"></a>世间则无日月星辰。<a id="a-j"></a>昼夜时节晦朔弦望。<a id="a-k"></a>乃至无有春夏秋冬及以岁等。<a id="a-l"></a>是故如来。<a id="a-m"></a>要待因缘然后放光。<a id="a-n"></a>彼常光恒在以住持故。<a id="a-o"></a>摩那婆。<a id="a-p"></a>如来光明宽大无量功德微妙。<a id="a-q"></a>修行善根得是安乐。</p>
  <p id="ar">复次摩那婆。<a id="a-s"></a>若有菩萨。<a id="a-t"></a>发心修行舍家出家归佛世尊。<a id="a-u"></a>正值如来始坐道场将成等觉。<a id="a-v"></a>即往佛所顶礼尊足。<a id="a-w"></a>立住一面。<a id="a-x"></a>瞻仰如来作如是念。<a id="a-y"></a>世尊有教我乃敢坐。<a id="a-z"></a>时彼如来结加趺坐。<a id="a-10"></a>菩萨立住经于七日。<a id="a-11"></a>欲为未来无上道故。<a id="a-12"></a>过七日已。<a id="a-13"></a>时佛世尊。<a id="a-14"></a>从菩提树道场处起。<a id="a-15"></a>告菩萨言。<a id="a-16"></a>汝真丈夫。<a id="a-17"></a>欲学诸佛行耶。<a id="a-18"></a>汝善丈夫。<a id="a-19"></a>欲受佛语随顺佛教。<a id="a-1A"></a>汝今乃能于我座前。<a id="a-1B"></a>立住七日都无睡眠。<a id="a-1C"></a>汝舍无常不牢固法。<a id="a-1D"></a>欲求常住同虚空身。<a id="a-1E"></a>能求此者真为丈夫。<a id="a-1F"></a>汝今已入诸佛法中。<a id="a-1G"></a>若诸菩萨欲决疑网。<a id="a-1H"></a>当如是学亦如是行。<a id="a-1I"></a>摩那婆。<a id="a-1J"></a>此是如来常光初修善根因缘。<a id="a-1K"></a>若有菩萨。<a id="a-1L"></a>在菩萨地初见如来。<a id="a-1M"></a>为一切众生请佛说法。<a id="a-1N"></a>欲修行清净诸功德故。<a id="a-1O"></a>修行清净戒行故。<a id="a-1P"></a>修行清净禅定故。<a id="a-1Q"></a>修行清净布施故。<a id="a-1R"></a>此菩萨修诸功德。<a id="a-1S"></a>胜一切众生修行善根。<a id="a-1T"></a>摩那婆。<a id="a-1U"></a>是为如来常光功德善根因缘。<a id="a-1V"></a>我今说已。<a id="a-1W"></a>摩那婆。<a id="a-1X"></a>譬如幻师手持幻宝。<a id="a-1Y"></a>真珠璎珞庄严化人。<a id="a-1Z"></a>凡夫睹见莫不皆言此为实宝。<a id="a-1a"></a>唯有智者知其非真。<a id="a-1b"></a>如是摩那婆。<a id="a-1c"></a>如来常光善根因缘。<a id="a-1d"></a>唯诸如来及彼不退菩萨摩诃萨等。<a id="a-1e"></a>信能成就如是善根。<a id="a-1f"></a>诸余众生非其境界。<a id="a-1g"></a>无能信者。<a id="a-1h"></a>若人于此懈怠懒惰。<a id="a-1i"></a>不能修行成就善根。<a id="a-1j"></a>云何能得无上菩提大智相好。<a id="a-1k"></a>如是众相尚不能求。<a id="a-1l"></a>宁能证会微妙甚深无相法耶。<a id="a-1m"></a>若诸菩萨于最后身。<a id="a-1n"></a>毕竟通达甚深法时。<a id="a-1o"></a>即能令此三千大千世界大地六种震动。<a id="a-1p"></a>一切魔宫诸天世人。<a id="a-1q"></a>皆大恐怖。<a id="a-1r"></a>四散驰走。<a id="a-1s"></a>如来昔日坐道场时。<a id="a-1t"></a>以手按地大振出声。<a id="a-1u"></a>一切魔军悉皆破坏。<a id="a-1v"></a>及诸外道邪见毁谤于佛法僧。<a id="a-1w"></a>乃至一切非法违诤。<a id="a-1x"></a>语言心想尽皆磨灭。<a id="a-1y"></a>摩那婆。<a id="a-1z"></a>以是因缘菩萨摩诃萨在于道场。<a id="a-20"></a>振地破魔灭诸违诤。<a id="a-21"></a>然后方证生死智明。<a id="a-22"></a>摩那婆。<a id="a-23"></a>是为菩萨摩诃萨以无畏力振地出声。<a id="a-24"></a>未成佛时。<a id="a-25"></a>已住持法及本愿力故。<a id="a-26"></a>一切所有十方诸佛。<a id="a-27"></a>皆亦护持道场菩萨。</p>
  <p id="a28">复次摩那婆。<a id="a-29"></a>如来福德善业因缘故。<a id="a-2A"></a>身毛上靡其色绀青。<a id="a-2B"></a>如孔雀项。<a id="a-2C"></a>如是功德不可思议。<a id="a-2D"></a>汝等谛听。<a id="a-2E"></a>我今当说。<a id="a-2F"></a>摩那婆一切众生随心清浊。<a id="a-2G"></a>若闻如来应供正遍觉成就诸相。<a id="a-2H"></a>及以随好种种功德。<a id="a-2I"></a>兼诸愿行能至心听。<a id="a-2J"></a>彼诸众生。<a id="a-2K"></a>于念念间增长功德无有损减摩那婆。<a id="a-2L"></a>过去之世有辟支佛。<a id="a-2M"></a>既证果已在阿兰拏。<a id="a-2N"></a>独处空闲远离闻见少欲知足。<a id="a-2O"></a>是辟支佛身患疮苦。<a id="a-2P"></a>时有在家菩萨诣辟支佛所。<a id="a-2Q"></a>头面礼足退住一面。<a id="a-2R"></a>合掌白言。<a id="a-2S"></a>唯愿大德。<a id="a-2T"></a>受我明朝所设供养。<a id="a-2U"></a>时辟支佛报菩萨言。<a id="a-2V"></a>我今身疮周遍。<a id="a-2W"></a>若是岂能赴汝明朝供养。<a id="a-2X"></a>在家菩萨闻此语已。<a id="a-2Y"></a>复言。<a id="a-2Z"></a>大德。<a id="a-2a"></a>唯愿去衣我暂观视。<a id="a-2b"></a>辟支佛闻已。<a id="a-2c"></a>即便解衣告言。<a id="a-2d"></a>仁者。<a id="a-2e"></a>观我此身。<a id="a-2f"></a>我以先世余业报故。<a id="a-2g"></a>令我今身疮苦如是。<a id="a-2h"></a>仁者。<a id="a-2i"></a>于意云何。<a id="a-2j"></a>身疮若是堪应供不。<a id="a-2k"></a>菩萨复言。<a id="a-2l"></a>大德。<a id="a-2m"></a>是疮应须合药涂治。<a id="a-2n"></a>今所须药名旃陀罗那。<a id="a-2o"></a>此药希有难可合和。<a id="a-2p"></a>而我今当躬往求办。<a id="a-2q"></a>若得此者疮必除愈。<a id="a-2r"></a>皮肉可生身早平复。<a id="a-2s"></a>时辟支佛报言。<a id="a-2t"></a>仁者。<a id="a-2u"></a>审能如此欲相存济。<a id="a-2v"></a>愿为速求。<a id="a-2w"></a>时彼菩萨即便还家。<a id="a-2x"></a>以众药物和合令成。<a id="a-2y"></a>置宝器内。<a id="a-2z"></a>持至辟支佛所。<a id="a-30"></a>头面礼足白言。<a id="a-31"></a>大德。<a id="a-32"></a>是妙良药我今奉献。<a id="a-33"></a>唯愿纳受早用涂治。<a id="a-34"></a>辟支佛报言。<a id="a-35"></a>仁者。<a id="a-36"></a>当知无明为众苦本。<a id="a-37"></a>菩萨尔时亲自持药涂辟支佛身。<a id="a-38"></a>以殷重故。<a id="a-39"></a>令辟支佛苦痛即除。<a id="a-3A"></a>于三日中三遍涂治。<a id="a-3B"></a>众病斯愈平复如故。<a id="a-3C"></a>摩那婆。<a id="a-3D"></a>而彼菩萨以是因缘。<a id="a-3E"></a>今受果报身毛上靡绀色柔软。<a id="a-3F"></a>摩那婆。<a id="a-3G"></a>是为如来身毛上靡善根因缘。<a id="a-3H"></a>我今说已。</p>
  <p id="a3I">复次摩那婆。<a id="a-3J"></a>如来应供正遍觉。<a id="a-3K"></a>有眉间白毫相大功德聚善根因缘。<a id="a-3L"></a>我为汝说。<a id="a-3M"></a>摩那婆。<a id="a-3N"></a>譬如夜暗无有月光。<a id="a-3O"></a>于意云何。<a id="a-3P"></a>彼夜巨暗无月光明得为善不。<a id="a-3Q"></a>无畏白言。<a id="a-3R"></a>不也世尊。<a id="a-3S"></a>佛复告言。<a id="a-3T"></a>摩那婆。<a id="a-3U"></a>如是如来眉间毫相。<a id="a-3V"></a>犹如月轮光明普照。<a id="a-3W"></a>是故名为大功德聚。<a id="a-3X"></a>功德聚者。<a id="a-3Y"></a>饶益世间令满足故。<a id="a-3Z"></a>摩那婆。<a id="a-3a"></a>是名大担。<a id="a-3b"></a>云何大担。<a id="a-3c"></a>以大慈悲平等荷负。<a id="a-3d"></a>名为大担。<a id="a-3e"></a>亦名非担。<a id="a-3f"></a>复以何义名为非担。<a id="a-3g"></a>虽能荷负。<a id="a-3h"></a>无荷负相故。<a id="a-3i"></a>何等名为无荷负相。<a id="a-3j"></a>实相无为。<a id="a-3k"></a>离有为相故。<a id="a-3l"></a>是故名为无荷负相。<a id="a-3m"></a>何谓荷负。<a id="a-3n"></a>彼有为故。<a id="a-3o"></a>摩那婆言。<a id="a-3p"></a>有为者。<a id="a-3q"></a>即是天人地狱畜生饿鬼及阿修罗诸轮转者。<a id="a-3r"></a>无畏复言。<a id="a-3s"></a>世尊。<a id="a-3t"></a>以何因缘是等流转佛言以渴爱故受诸有生。<a id="a-3u"></a>如是渴爱无明为本。<a id="a-3v"></a>是故我言。<a id="a-3w"></a>贪爱为母无明为父。<a id="a-3x"></a>往来轮转生老病死。<a id="a-3y"></a>受种种苦忧悲共会。<a id="a-3z"></a>父母妻子眷属宗亲死别离时。<a id="a-40"></a>众恼缠缚莫能解脱。<a id="a-41"></a>以如是等诸苦煎迫。<a id="a-42"></a>为无明爱之所覆蔽。<a id="a-43"></a>长夜轮转不可觉知以是因缘。<a id="a-44"></a>诸菩萨等。<a id="a-45"></a>见彼众生常受大苦。<a id="a-46"></a>更以无明起诸邪见。<a id="a-47"></a>增长无穷生死果报。<a id="a-48"></a>菩萨知已起大悲心。<a id="a-49"></a>欲度彼故。<a id="a-4A"></a>遂求如是大智方便。<a id="a-4B"></a>身心勇猛发大精进。<a id="a-4C"></a>为证阿耨多罗三藐三菩提无取着法。<a id="a-4D"></a>成熟一切诸众生故。<a id="a-4E"></a>无畏复问。<a id="a-4F"></a>世尊。<a id="a-4G"></a>何等名为无取着法。<a id="a-4H"></a>佛言。<a id="a-4I"></a>摩那婆。<a id="a-4J"></a>无著法者。<a id="a-4K"></a>谓大涅槃。<a id="a-4L"></a>若有取着。<a id="a-4M"></a>则常轮转往来生死受种种苦。<a id="a-4N"></a>若离取着能灭苦源。<a id="a-4O"></a>菩萨如是不取着故。<a id="a-4P"></a>具足成就三十二相。<a id="a-4Q"></a>复能为人说无住法。<a id="a-4R"></a>摩那婆。<a id="a-4S"></a>我今问汝。<a id="a-4T"></a>汝当正答。<a id="a-4U"></a>于意云何。<a id="a-4V"></a>彼月轮光依何而住。<a id="a-4W"></a>无畏言。<a id="a-4X"></a>世尊。<a id="a-4Y"></a>依大地住。<a id="a-4Z"></a>佛复问言。<a id="a-4a"></a>地依何住。<a id="a-4b"></a>曰地依水住。<a id="a-4c"></a>复问。<a id="a-4d"></a>水依何住。<a id="a-4e"></a>曰水依火住。<a id="a-4f"></a>复问。<a id="a-4g"></a>火依何住。<a id="a-4h"></a>曰火依风住。<a id="a-4i"></a>复问。<a id="a-4j"></a>风依何住。<a id="a-4k"></a>曰风依空住。<a id="a-4l"></a>复问。<a id="a-4m"></a>彼空依何而住。<a id="a-4n"></a>曰虚空无相无有依住。<a id="a-4o"></a>佛言。<a id="a-4p"></a>摩那婆。<a id="a-4q"></a>以是义故。<a id="a-4r"></a>彼月光明亦无所住。<a id="a-4s"></a>无畏答言。<a id="a-4t"></a>诚如圣教。<a id="a-4u"></a>月轮光明实无依住。<a id="a-4v"></a>佛言如是如是。<a id="a-4w"></a>摩那婆。<a id="a-4x"></a>一切诸法皆无所住。<a id="a-4y"></a>而诸众生横于如是无住法中。<a id="a-4z"></a>妄生住想。<a id="a-50"></a>彼如是见色有住想。<a id="a-51"></a>乃至受想行识皆有住相。<a id="a-52"></a>如是诸阴有住相故。<a id="a-53"></a>乃至十二入十八界等皆有住相。<a id="a-54"></a>如阴入界有住相故。<a id="a-55"></a>乃至地水火风空识皆有住相。<a id="a-56"></a>如地水等有住相故。<a id="a-57"></a>及与彼身皆有住相。<a id="a-58"></a>如是取色与身皆生住想。<a id="a-59"></a>已于一切有身处。<a id="a-5A"></a>皆有住想如色身一切诸法皆有住想。<a id="a-5B"></a>摩那婆。<a id="a-5C"></a>若有菩萨。<a id="a-5D"></a>能学如是离住想者。<a id="a-5E"></a>当知是等增长实慧。<a id="a-5F"></a>慧光普照犹月盛明。<a id="a-5G"></a>则能成就眉间白毫庄严己身。<a id="a-5H"></a>亦能圆满一切众相。<a id="a-5I"></a>摩那婆。<a id="a-5J"></a>我今为汝说真实义。<a id="a-5K"></a>若能于此离着清净。<a id="a-5L"></a>即得圆满一切众相。<a id="a-5M"></a>以得法故心无高下。<a id="a-5N"></a>由是业缘。<a id="a-5O"></a>得是眉间白毫相光不增不减。<a id="a-5P"></a>摩那婆。<a id="a-5Q"></a>汝当正念。<a id="a-5R"></a>今为汝说断无明智。<a id="a-5S"></a>汝等若知无明智者。<a id="a-5T"></a>即不造诸行。<a id="a-5U"></a>诸行不起则名色不生。<a id="a-5V"></a>名色不生则一切诸相皆不可得。<a id="a-5W"></a>摩那婆。<a id="a-5X"></a>如生盲者被他问言。<a id="a-5Y"></a>汝颇曾见转轮圣王千柱殿乎。<a id="a-5Z"></a>设有是问盲何所答。<a id="a-5a"></a>彼若答言我曾见者。<a id="a-5b"></a>甚为虚妄。<a id="a-5c"></a>何以故。<a id="a-5d"></a>既曰生盲本无所见云何能睹千柱色也。<a id="a-5e"></a>彼若答言我不见者。<a id="a-5f"></a>当知彼问亦为虚妄。<a id="a-5g"></a>何以故。<a id="a-5h"></a>彼若有眼可问其见。<a id="a-5i"></a>彼既无眼问何用为。<a id="a-5j"></a>摩那婆。<a id="a-5k"></a>于意云何。<a id="a-5l"></a>彼生盲人是二种语何者为实。<a id="a-5m"></a>无畏答言。<a id="a-5n"></a>世尊。<a id="a-5o"></a>如我所解。<a id="a-5p"></a>彼生盲人言不见者。<a id="a-5q"></a>是真实说佛言摩那婆。<a id="a-5r"></a>汝已解知。<a id="a-5s"></a>本不见色名曰生盲。<a id="a-5t"></a>而有目者方问于盲。<a id="a-5u"></a>汝见殿不。<a id="a-5v"></a>岂非虚妄。<a id="a-5w"></a>假使无智之人实有是问。<a id="a-5x"></a>然彼盲人欲何所说。<a id="a-5y"></a>摩那婆。<a id="a-5z"></a>前已告汝。<a id="a-60"></a>今复引喻。<a id="a-61"></a>汝等当知如来方便微妙密语。</p>
  <p id="a62">复次摩那婆。<a id="a-63"></a>诸佛如来二相不现。<a id="a-64"></a>所谓阴藏及与舌根。<a id="a-65"></a>是二相者为功德聚。<a id="a-66"></a>我今当说二相功德善根因缘。<a id="a-67"></a>如是摩那婆。<a id="a-68"></a>若诸菩萨愍众生故。<a id="a-69"></a>发大誓愿欲生如是诸畜生中代彼众生受种种苦。<a id="a-6A"></a>或生师子猛虎恶象之中。<a id="a-6B"></a>或生鸿雁孔雀诸鸟之内。<a id="a-6C"></a>既受杂类禽兽身已。<a id="a-6D"></a>即得最胜不思议力。<a id="a-6E"></a>得胜力已堪忍众苦。<a id="a-6F"></a>所谓系缚鞭打楚毒杀害。<a id="a-6G"></a>是诸禽兽。<a id="a-6H"></a>或在人间。<a id="a-6I"></a>或居山野。<a id="a-6J"></a>或遇猎师诸放牧人。<a id="a-6K"></a>或值种种乐行杀者。<a id="a-6L"></a>而彼彼等行恶众生。<a id="a-6M"></a>常求作业备造众恶。<a id="a-6N"></a>更以种种苦具因缘。<a id="a-6O"></a>方便加害。<a id="a-6P"></a>或以刀槊弓箭。<a id="a-6Q"></a>或以瓦石椎杖。<a id="a-6R"></a>或用网罗羁絷。<a id="a-6S"></a>或持绳索罥系。<a id="a-6T"></a>或以笼槛。<a id="a-6U"></a>或以坑阱。<a id="a-6V"></a>或以毒药。<a id="a-6W"></a>或以幻术。<a id="a-6X"></a>乃至种种恶风暴雨。<a id="a-6Y"></a>若恐若惊。<a id="a-6Z"></a>于如是等诸苦恼中。<a id="a-6a"></a>愍彼众生悉能堪忍。<a id="a-6b"></a>然此菩萨荷负如是大重担已。<a id="a-6c"></a>发起增上精进熏修。<a id="a-6d"></a>以是因缘阴相不现。<a id="a-6e"></a>亦成舌根。<a id="a-6f"></a>复次摩那婆。<a id="a-6g"></a>有人发愿未必能行。<a id="a-6h"></a>如是菩萨愿行相随。<a id="a-6i"></a>以本愿行皆具足故。<a id="a-6j"></a>虽受种种诸畜生身。<a id="a-6k"></a>而能堪忍众苦。<a id="a-6l"></a>不舍精进。<a id="a-6m"></a>为诸同类种种说法。<a id="a-6n"></a>教化安处令住法行。<a id="a-6o"></a>是故获得舌相不现。<a id="a-6p"></a>兼复成就阴藏相故。</p>
  <p id="a6q">复次摩耶婆。<a id="a-6r"></a>如来顶相肉髻圆满。<a id="a-6s"></a>一切天人所不能见。<a id="a-6t"></a>譬如众蜂游处诸华。<a id="a-6u"></a>所谓优钵罗华。<a id="a-6v"></a>钵头摩华。<a id="a-6w"></a>拘物头华。<a id="a-6x"></a>分陀利华。<a id="a-6y"></a>爱玩耽着不能舍离。<a id="a-6z"></a>日没华合诸蜂不现。<a id="a-70"></a>摩那婆。<a id="a-71"></a>如来如是。<a id="a-72"></a>顶圆满相秘密精微天人莫睹。<a id="a-73"></a>善根因缘我今当说。<a id="a-74"></a>若诸菩萨。<a id="a-75"></a>供养父母奉事师长。<a id="a-76"></a>深敬诸佛及与法僧。<a id="a-77"></a>三乘圣众尊像塔庙。<a id="a-78"></a>五体投地至心顶礼。<a id="a-79"></a>以此因缘。<a id="a-7A"></a>获得如是不见顶相具足圆满。</p>
  <p id="a7B">复次摩那婆。<a id="a-7C"></a>如来顶上肉髻光明。<a id="a-7D"></a>我今当说令汝知解。<a id="a-7E"></a>摩那婆。<a id="a-7F"></a>譬如秋天十五夜月。<a id="a-7G"></a>光轮圆满无诸云翳。<a id="a-7H"></a>众生睹者莫不爱乐。<a id="a-7I"></a>如来如是。<a id="a-7J"></a>顶上光明昼夜常现蔽日月光。<a id="a-7K"></a>以是义故。<a id="a-7L"></a>如来顶发光螺右旋端严可爱。<a id="a-7M"></a>摩那婆。<a id="a-7N"></a>顶光明相功德善根。<a id="a-7O"></a>我今当说。<a id="a-7P"></a>菩萨往昔有三善业。<a id="a-7Q"></a>何等为三。<a id="a-7R"></a>一远离嫉妒随喜教示。<a id="a-7S"></a>二为他作时不求果报。<a id="a-7T"></a>三不坏损他以成己善。<a id="a-7U"></a>菩萨昔日自行是业。<a id="a-7V"></a>亦常教人如是修行。<a id="a-7W"></a>以是因缘得如是报。<a id="a-7X"></a>所谓天人不见顶相。<a id="a-7Y"></a>及坐道场证菩提果。<a id="a-7Z"></a>摧破魔军伏诸外道。<a id="a-7a"></a>摩那婆。<a id="a-7b"></a>菩萨往昔有余愿业。<a id="a-7c"></a>一者护法。<a id="a-7d"></a>二者善说。<a id="a-7e"></a>言护法者。<a id="a-7f"></a>所谓法欲灭时。<a id="a-7g"></a>菩萨于中方便护持令法久住。<a id="a-7h"></a>以此因缘复得顶相。<a id="a-7i"></a>言善说者。<a id="a-7j"></a>菩萨为彼比丘比丘尼优婆塞优婆夷。<a id="a-7k"></a>宣说法时。<a id="a-7l"></a>若彼四众。<a id="a-7m"></a>乃至一念为诸烦恼覆障因缘。<a id="a-7n"></a>不得正闻不能正受。<a id="a-7o"></a>或虽闻受而复忘失。<a id="a-7p"></a>如是菩萨。<a id="a-7q"></a>于彼四众。<a id="a-7r"></a>或时随顺重复演说。<a id="a-7s"></a>教令忆持。<a id="a-7t"></a>或时呵叱发如是言。<a id="a-7u"></a>何故散心忘我所说。<a id="a-7v"></a>菩萨如是方便引导。<a id="a-7w"></a>要令解知无复时节。<a id="a-7x"></a>凡所生处悉能如是。<a id="a-7y"></a>济度众生荷负重担。<a id="a-7z"></a>复能勇猛不舍精进。<a id="a-80"></a>缘此善根得四念处。<a id="a-81"></a>得念处已得欢喜智。<a id="a-82"></a>得此智已悉能觉察过去现在未来所修三世善根乃至一切生死因缘。<a id="a-83"></a>总相别相。<a id="a-84"></a>略说具说。<a id="a-85"></a>略具等说。<a id="a-86"></a>随诸因缘各差别说。<a id="a-87"></a>种种诸事无量作业。<a id="a-88"></a>若等若胜。<a id="a-89"></a>上中下品皆能演说。<a id="a-8A"></a>生死处所一切天人。<a id="a-8B"></a>地狱饿鬼畜生。<a id="a-8C"></a>如是一切上中下业。<a id="a-8D"></a>随业所作斯有果报。<a id="a-8E"></a>如是业果。<a id="a-8F"></a>如来一念尽能觉知随而演说。<a id="a-8G"></a>摩那婆。<a id="a-8H"></a>如来如是知众生业。<a id="a-8I"></a>于中复有种种无量最细微业。<a id="a-8J"></a>于一时间发身口意。<a id="a-8K"></a>如十二因缘所生行业。<a id="a-8L"></a>种种众生无量心数。<a id="a-8M"></a>依分别心所转诸法。<a id="a-8N"></a>亦分别知随能演说。</p>
  <p id="a8O">阿难。<a id="a-8P"></a>彼放光佛如是说已。<a id="a-8Q"></a>时无畏菩萨复白佛言。<a id="a-8R"></a>世尊。<a id="a-8S"></a>如来往昔更修何业。<a id="a-8T"></a>而于涅槃焚身之时。<a id="a-8U"></a>大火炽燃唯骨不烧。<a id="a-8V"></a>色亦不变。<a id="a-8W"></a>能现种种胜神通事。<a id="a-8X"></a>随诸众生心所乐见。<a id="a-8Y"></a>神通大小悉为现之。<a id="a-8Z"></a>唯愿如来说是牢固善根因缘。<a id="a-8a"></a>令我得闻。<a id="a-8b"></a>阿难。<a id="a-8c"></a>时放光如来应供正遍觉告无畏菩萨言。<a id="a-8d"></a>摩那婆。<a id="a-8e"></a>若有菩萨摩诃萨。<a id="a-8f"></a>于如来所正信不坏。<a id="a-8g"></a>如是菩萨信具足已。<a id="a-8h"></a>为彼无量贪欲众生。<a id="a-8i"></a>演说法要令除欲心。<a id="a-8j"></a>彼诸众生既闻法已。<a id="a-8k"></a>弃舍欲事修于梵行。<a id="a-8l"></a>精勤护持终不毁犯。<a id="a-8m"></a>以梵行故恒无病苦。<a id="a-8n"></a>摩那婆。<a id="a-8o"></a>汝等当知多欲之人。<a id="a-8p"></a>身体羸瘦颜色损减。<a id="a-8q"></a>众人见之不生爱念。<a id="a-8r"></a>寿命短促。<a id="a-8s"></a>能令身心无有欢乐。<a id="a-8t"></a>以贪欲故远离梵行。<a id="a-8u"></a>乃至不得生天人中。<a id="a-8v"></a>况生上界禅定妙处。<a id="a-8w"></a>多生地狱畜生饿鬼诸不善趣。<a id="a-8x"></a>随流生死往来轮转常与贪俱。<a id="a-8y"></a>摩那婆。<a id="a-8z"></a>若有众生修持梵行。<a id="a-90"></a>现身欢悦颜貌熙怡。<a id="a-91"></a>体肉充实筯骨休强。<a id="a-92"></a>菩萨如是为众生说法。<a id="a-93"></a>令修梵行断除贪欲。<a id="a-94"></a>以是因缘。<a id="a-95"></a>如来全身大力牢固。<a id="a-96"></a>阇毗之日唯骨不烧。<a id="a-97"></a>本愿满故。<a id="a-98"></a>遗身余骨。<a id="a-99"></a>犹能普现种种佛事。<a id="a-9A"></a>阿难。<a id="a-9B"></a>时彼无畏菩萨摩诃萨等。<a id="a-9C"></a>闻佛所说皆大欢喜。</p>
  <p data-pb></p>
  <h2 id="a9D">四念处品第八</h2>
  <p id="a9E">阿难。<a id="a-9F"></a>尔时放光如来应供正遍觉。<a id="a-9G"></a>说是法已。<a id="a-9H"></a>从师子座安详而起。<a id="a-9I"></a>即以佛眼观察十方。<a id="a-9J"></a>还复本座结加趺坐。<a id="a-9K"></a>入于师子奋迅三昧。<a id="a-9L"></a>放大光明遍照十方无量无边一切世界。<a id="a-9M"></a>尔时十方无量无边一切世界大梵天王。<a id="a-9N"></a>及诸梵身梵辅梵众天等。<a id="a-9O"></a>皆作是念。<a id="a-9P"></a>希有世尊。<a id="a-9Q"></a>今忽入此师子奋迅三昧。<a id="a-9R"></a>放大光明。<a id="a-9S"></a>我等天众。<a id="a-9T"></a>咸可往诣放光如来应供正遍觉所问其因缘。<a id="a-9U"></a>尔时诸梵天王各与梵众。<a id="a-9V"></a>上至净居下及六欲。<a id="a-9W"></a>并诸魔天将诸魔众。<a id="a-9X"></a>各从住处往诣阇致大魔王所。<a id="a-9Y"></a>到已问言。<a id="a-9Z"></a>阇致大王。<a id="a-9a"></a>今何变异而有此光。<a id="a-9b"></a>阇致答言。<a id="a-9c"></a>仁等当知。<a id="a-9d"></a>此是放光如来应供正遍觉。<a id="a-9e"></a>入大师子奋迅三昧之所为也。<a id="a-9f"></a>如是说时从地居天上至有顶皆悉闻声。<a id="a-9g"></a>既闻声已悉共往诣放光佛所。<a id="a-9h"></a>尔时复有转轮圣王。<a id="a-9i"></a>名祭火光。<a id="a-9j"></a>前后导从大众围绕。<a id="a-9k"></a>有八万首领八万象乘。<a id="a-9l"></a>腾空而往放光佛所。<a id="a-9m"></a>到已顶礼退住一面。<a id="a-9n"></a>尔时三千大千世界。<a id="a-9o"></a>诸众生等闻彼天声。<a id="a-9p"></a>咸皆惊叹发厌离心。<a id="a-9q"></a>各作是言。<a id="a-9r"></a>何因缘故有是音声。<a id="a-9s"></a>必当如彼诸梵天言。<a id="a-9t"></a>放光如来入师子奋迅大三昧也。<a id="a-9u"></a>阿难。<a id="a-9v"></a>尔时放光如来知诸世界天人大众皆悉集已。<a id="a-9w"></a>念欲说此陀罗尼经。<a id="a-9x"></a>即告无畏菩萨摩诃萨言。<a id="a-9y"></a>摩那婆。<a id="a-9z"></a>汝今知是一切世界大众尽集咸共一心无余念不。<a id="a-A0"></a>无畏答言。<a id="a-A1"></a>世尊。<a id="a-A2"></a>我今悉知大众尽集咸共一心不念余事。<a id="a-A3"></a>佛复告言。<a id="a-A4"></a>汝云何知大众一心不念余事耶。<a id="a-A5"></a>无畏白言。<a id="a-A6"></a>我承世尊威神力故。<a id="a-A7"></a>见是三千大千世界所有众生。<a id="a-A8"></a>若天若人若龙若阿修罗乾闼婆等大众斯集。<a id="a-A9"></a>不念余事不作余业。<a id="a-AA"></a>唯以一心住此众会。<a id="a-AB"></a>我皆见彼。<a id="a-AC"></a>彼亦见我。<a id="a-AD"></a>此彼相知心想不乱。<a id="a-AE"></a>世尊先入师子奋迅大三昧时。<a id="a-AF"></a>佛神力故。<a id="a-AG"></a>令一切众悉见过去所作业缘。<a id="a-AH"></a>是诸众生先世修福。<a id="a-AI"></a>愿生天上或生人间。<a id="a-AJ"></a>或造恶业生于地狱畜生饿鬼。<a id="a-AK"></a>或能修集出世善根。<a id="a-AL"></a>所谓求声闻果及辟支佛果。<a id="a-AM"></a>或时愿求无上菩提诸佛大果。<a id="a-AN"></a>造作种种无量善根。<a id="a-AO"></a>或复修行诸波罗蜜。<a id="a-AP"></a>所谓檀波罗蜜。<a id="a-AQ"></a>乃至般若波罗蜜。<a id="a-AR"></a>如是种种无量善根。<a id="a-AS"></a>此诸大众佛力故知。<a id="a-AT"></a>如是阿难。<a id="a-AU"></a>时彼阇致魔王于大众中。<a id="a-AV"></a>从座而起一心合掌。<a id="a-AW"></a>复白放光佛言。<a id="a-AX"></a>世尊。<a id="a-AY"></a>如佛前说。<a id="a-AZ"></a>此诸魔众一切多是不退菩萨。<a id="a-Aa"></a>如世尊说过去诸佛说过去事。<a id="a-Ab"></a>我如实知。<a id="a-Ac"></a>如世尊说往昔所修功德善根。<a id="a-Ad"></a>我如实知。<a id="a-Ae"></a>如世尊说过去所发大誓庄严。<a id="a-Af"></a>我亦念知皆无忘失。<a id="a-Ag"></a>世尊。<a id="a-Ah"></a>我于过去诸佛世尊一切智所。<a id="a-Ai"></a>恭敬尊重奉事供养。<a id="a-Aj"></a>起卑下心庄严大施。<a id="a-Ak"></a>如是忆念。<a id="a-Al"></a>如是见知。<a id="a-Am"></a>犹如净镜明见面像。<a id="a-An"></a>世尊。<a id="a-Ao"></a>我今分明见过去事。<a id="a-Ap"></a>亦复如是。</p>
  <p id="aAq">阿难。<a id="a-Ar"></a>尔时彼大众中。<a id="a-As"></a>有梵天王。<a id="a-At"></a>名眉间白毫。<a id="a-Au"></a>住于佛前为听法故。<a id="a-Av"></a>不复余念。<a id="a-Aw"></a>闻此魔王说不思议希有之事。<a id="a-Ax"></a>问魔王言。<a id="a-Ay"></a>阇致。<a id="a-Az"></a>汝今颇知自身往昔所修行愿善根以不。<a id="a-B0"></a>若汝所修善根戒行必清净者。<a id="a-B1"></a>云何今日更生魔宫而为魔业。<a id="a-B2"></a>阇致报言。<a id="a-B3"></a>梵天。<a id="a-B4"></a>汝不知我过去因缘今生魔界作魔王乎。<a id="a-B5"></a>梵天。<a id="a-B6"></a>然我自知于往昔日。<a id="a-B7"></a>修福不精。<a id="a-B8"></a>持戒不洁。<a id="a-B9"></a>以我所修不具足故。<a id="a-BA"></a>今居魔界作魔王耳。<a id="a-BB"></a>如我往昔所有因缘。<a id="a-BC"></a>蒙佛力故明了皆见。<a id="a-BD"></a>仁者谛听。<a id="a-BE"></a>我今当说。<a id="a-BF"></a>梵天。<a id="a-BG"></a>乃往过去无量劫时。<a id="a-BH"></a>有佛出世。<a id="a-BI"></a>号曰名称如来应供正遍觉。<a id="a-BJ"></a>时彼世尊有四万亿大声闻众。<a id="a-BK"></a>皆阿罗汉。<a id="a-BL"></a>复有无量大众皆是学人。<a id="a-BM"></a>复有十四亿大菩萨众。<a id="a-BN"></a>梵天。<a id="a-BO"></a>我于尔时为求法故。<a id="a-BP"></a>遂恒事一比丘法师。<a id="a-BQ"></a>而彼法师实是菩萨。<a id="a-BR"></a>今在此众明了见我。<a id="a-BS"></a>我亦见彼。<a id="a-BT"></a>梵天。<a id="a-BU"></a>我于尔时为彼徒众随逐不舍。<a id="a-BV"></a>而彼法师慈悲具足。<a id="a-BW"></a>心常怜愍刹利婆罗门毗舍首陀一切大众故。<a id="a-BX"></a>游行国邑及诸聚落。<a id="a-BY"></a>普为颁宣种种法要。<a id="a-BZ"></a>所在大众既闻法音皆大欢喜。<a id="a-Ba"></a>至心敬信诸佛法僧于彼法师复加尊重。<a id="a-Bb"></a>以尊重故大兴供养。<a id="a-Bc"></a>所谓种种衣服食饮汤药房舍卧具床蓐帷帐。<a id="a-Bd"></a>乃至一切资生之具。<a id="a-Be"></a>凡是所须悉皆奉上。<a id="a-Bf"></a>然是法师一切不受。<a id="a-Bg"></a>唯纳食饮及以衣服。<a id="a-Bh"></a>量身趣足亦不过受。<a id="a-Bi"></a>尔时大众。<a id="a-Bj"></a>复于我所生敬爱心。<a id="a-Bk"></a>送往迎来礼拜承事尽虔供养。<a id="a-Bl"></a>唯不施我资生之具。<a id="a-Bm"></a>我于尔时心怀妒恨。<a id="a-Bn"></a>于法师所发如是心。<a id="a-Bo"></a>云何独蒙种种利养反更不受。<a id="a-Bp"></a>而我悕望都无所获。<a id="a-Bq"></a>又于大众及四辈所复起是念。<a id="a-Br"></a>何故偏心以诸所须供养一人不施我也。<a id="a-Bs"></a>我念往昔于法师所唯有此业。<a id="a-Bt"></a>更无恶心毁谤诸佛。<a id="a-Bu"></a>以是忿嫉业因缘故。<a id="a-Bv"></a>今生魔界作魔王耳。<a id="a-Bw"></a>梵天。<a id="a-Bx"></a>我于往昔。<a id="a-By"></a>若不值遇放光世尊发大誓愿求菩提者。<a id="a-Bz"></a>当于地狱畜生饿鬼往来流转无有穷已。<a id="a-C0"></a>梵天。<a id="a-C1"></a>是为我说往昔因缘。<a id="a-C2"></a>佛告阿难。<a id="a-C3"></a>尔时眉间白毫梵天白放光佛言。<a id="a-C4"></a>世尊。<a id="a-C5"></a>唯愿演说此修多罗一句法门本愿因缘。<a id="a-C6"></a>世尊。<a id="a-C7"></a>若得闻此一句法门者。<a id="a-C8"></a>则为已说无量亿数修多罗义。<a id="a-C9"></a>世尊。<a id="a-CA"></a>我等今者皆愿乐闻佛口所宣一句法义。<a id="a-CB"></a>何以故。<a id="a-CC"></a>大众咸集乐欲听法故。<a id="a-CD"></a>亦是如来入彼师子奋迅三昧。<a id="a-CE"></a>威神力故。<a id="a-CF"></a>阿难。<a id="a-CG"></a>尔时放光如来即告白毫梵天言。<a id="a-CH"></a>梵天。<a id="a-CI"></a>汝欲闻是一句义耶。<a id="a-CJ"></a>梵天且置斯事。<a id="a-CK"></a>汝应先问此第四门菩萨行法。<a id="a-CL"></a>梵天。<a id="a-CM"></a>汝颇曾闻三十七助菩提法不。<a id="a-CN"></a>梵天白言。<a id="a-CO"></a>闻也世尊。<a id="a-CP"></a>佛复问言。<a id="a-CQ"></a>汝云何闻。<a id="a-CR"></a>梵天言。<a id="a-CS"></a>我会闻有四念处法。<a id="a-CT"></a>佛语梵天。<a id="a-CU"></a>且勿复言。<a id="a-CV"></a>我方欲说四念处法。<a id="a-CW"></a>而汝心中决定知是四念处者。<a id="a-CX"></a>汝云何知。<a id="a-CY"></a>复云何修。<a id="a-CZ"></a>梵天言。<a id="a-Ca"></a>世尊。<a id="a-Cb"></a>四念处者。<a id="a-Cc"></a>非身受心法耶。<a id="a-Cd"></a>佛言。<a id="a-Ce"></a>如是梵天。<a id="a-Cf"></a>汝复云何观察身行。<a id="a-Cg"></a>梵天言。<a id="a-Ch"></a>世尊。<a id="a-Ci"></a>我见是身。<a id="a-Cj"></a>从头至足不净充满九孔常流臭秽可恶甚于粪屎。<a id="a-Ck"></a>世尊。<a id="a-Cl"></a>我观是身唯见此事。<a id="a-Cm"></a>佛言。<a id="a-Cn"></a>如是。<a id="a-Co"></a>如汝所观。<a id="a-Cp"></a>即身念处。<a id="a-Cq"></a>梵天复言。<a id="a-Cr"></a>世尊。<a id="a-Cs"></a>而我心中愚暗少知。<a id="a-Ct"></a>无有光明不能远察。<a id="a-Cu"></a>是以今日于如来所。<a id="a-Cv"></a>更求咨问。</p>
  <p id="aCw">阿难。<a id="a-Cx"></a>尔时放光如来即舒右臂真金色手。<a id="a-Cy"></a>摩彼众中一童子顶。<a id="a-Cz"></a>此童子者幻家之子。<a id="a-D0"></a>年始八岁聪悟超常。<a id="a-D1"></a>既蒙摩顶即从座起。<a id="a-D2"></a>诣如来前合掌恭敬。<a id="a-D3"></a>而白佛言。<a id="a-D4"></a>世尊。<a id="a-D5"></a>今日如来亲摩我顶非无因缘。<a id="a-D6"></a>将必导我深胜大利。<a id="a-D7"></a>是故如来手摩我顶。<a id="a-D8"></a>如是问已。<a id="a-D9"></a>阿难。<a id="a-DA"></a>时放光佛语童子言。<a id="a-DB"></a>汝知人乎。<a id="a-DC"></a>童子白言。<a id="a-DD"></a>我知世尊。<a id="a-DE"></a>佛言。<a id="a-DF"></a>童子。<a id="a-DG"></a>汝若知者为知生耶。<a id="a-DH"></a>为知死乎。<a id="a-DI"></a>曰生死俱知。<a id="a-DJ"></a>童子。<a id="a-DK"></a>若如是者。<a id="a-DL"></a>夫彼男女寿命终已。<a id="a-DM"></a>或经一日乃至七日。<a id="a-DN"></a>如是死尸香臭云何。<a id="a-DO"></a>曰是气极恶不可忍闻。<a id="a-DP"></a>童子。<a id="a-DQ"></a>如是臭气谁所持来。<a id="a-DR"></a>从何而至。<a id="a-DS"></a>曰是可恶气无有持来。<a id="a-DT"></a>亦无来处。<a id="a-DU"></a>如是阿难。<a id="a-DV"></a>尔时放光如来告梵天言。<a id="a-DW"></a>梵天。<a id="a-DX"></a>汝见童子向所说不。<a id="a-DY"></a>如是问者当以何答如是答者为实为虚。<a id="a-DZ"></a>梵天。<a id="a-Da"></a>汝先亦言是身不净。<a id="a-Db"></a>唯有臭恶难可见闻。<a id="a-Dc"></a>梵天。<a id="a-Dd"></a>我于是中亦有斯念。<a id="a-De"></a>如童子言。<a id="a-Df"></a>汝说亦尔。<a id="a-Dg"></a>有何差异。<a id="a-Dh"></a>梵天。<a id="a-Di"></a>是为略说第一念处。</p>
  <p id="aDj">阿难。<a id="a-Dk"></a>时彼白毫梵天复白放光佛言。<a id="a-Dl"></a>世尊。<a id="a-Dm"></a>一切诸法佛为根本。<a id="a-Dn"></a>佛是法母。<a id="a-Do"></a>一切善法佛已得之。<a id="a-Dp"></a>善哉世尊。<a id="a-Dq"></a>今是句义我皆乐闻。<a id="a-Dr"></a>唯愿解释。<a id="a-Ds"></a>如佛所说我如是持。<a id="a-Dt"></a>今此大众亦皆信受。<a id="a-Du"></a>佛告梵天有四念处。<a id="a-Dv"></a>何等为四。<a id="a-Dw"></a>所谓身受心法。<a id="a-Dx"></a>云何名为身念处耶。<a id="a-Dy"></a>身念处者。<a id="a-Dz"></a>谓观四大和合假名为身。<a id="a-E0"></a>何谓四大。<a id="a-E1"></a>夫四大者。<a id="a-E2"></a>即是地界水界火界风界。<a id="a-E3"></a>是等四大和合共成。<a id="a-E4"></a>梵天。<a id="a-E5"></a>于意云何。<a id="a-E6"></a>如是地大为香为臭。<a id="a-E7"></a>梵天白言。<a id="a-E8"></a>世尊。<a id="a-E9"></a>无香无臭。<a id="a-EA"></a>佛言。<a id="a-EB"></a>梵天。<a id="a-EC"></a>自余诸大为香为臭。<a id="a-ED"></a>天曰。<a id="a-EE"></a>如彼地大无香无臭。<a id="a-EF"></a>水火风大亦无香臭。<a id="a-EG"></a>佛言。<a id="a-EH"></a>梵天。<a id="a-EI"></a>汝今云何作如斯说。<a id="a-EJ"></a>此身如是种种不净。<a id="a-EK"></a>臭恶盈满非倒说耶。<a id="a-EL"></a>梵天白言。<a id="a-EM"></a>世尊。<a id="a-EN"></a>比丘云何观身念处。<a id="a-EO"></a>佛言。<a id="a-EP"></a>梵天。<a id="a-EQ"></a>我亦不为诸比丘等作此说也。<a id="a-ER"></a>梵天复言。<a id="a-ES"></a>世尊。<a id="a-ET"></a>若我所说四念处法非随顺者。<a id="a-EU"></a>比丘何缘观身不净。<a id="a-EV"></a>佛告梵天。<a id="a-EW"></a>如是比丘见有身相。<a id="a-EX"></a>由取身故彼非正想。<a id="a-EY"></a>何以故。<a id="a-EZ"></a>梵天。<a id="a-Ea"></a>若四大聚合成一相者。<a id="a-Eb"></a>即是假想。<a id="a-Ec"></a>若有假想即非正想若非正想。<a id="a-Ed"></a>是则名为福伽罗想。<a id="a-Ee"></a>梵天。<a id="a-Ef"></a>是故我此四念处义不如是说。<a id="a-Eg"></a>今我说者。<a id="a-Eh"></a>说苦无边四大非有若见四大和合一处共成此身是亦身见。<a id="a-Ei"></a>彼必不得如实想见。<a id="a-Ej"></a>梵天。<a id="a-Ek"></a>若有比丘。<a id="a-El"></a>见身念身觉身是身。<a id="a-Em"></a>以见念故。<a id="a-En"></a>彼不能得解脱世间及有顶处。<a id="a-Eo"></a>是故若观身念处者。<a id="a-Ep"></a>见身非身也。<a id="a-Eq"></a>梵天如来亦说。<a id="a-Er"></a>汝诸比丘观察此身。<a id="a-Es"></a>即是随顺涅槃之道。<a id="a-Et"></a>是名观身正念处者。<a id="a-Eu"></a>梵天。<a id="a-Ev"></a>夫念处者。<a id="a-Ew"></a>有二种义。<a id="a-Ex"></a>何等为二。<a id="a-Ey"></a>一者念义。<a id="a-Ez"></a>二住处义。<a id="a-F0"></a>云何念义。<a id="a-F1"></a>当知是念无有违诤。<a id="a-F2"></a>随顺如法趣向平等。<a id="a-F3"></a>远离邪念无有移转及诸别异。<a id="a-F4"></a>唯是一心入不动定。<a id="a-F5"></a>若能如是名为念义。<a id="a-F6"></a>言住处者。<a id="a-F7"></a>心所依法是内证义。<a id="a-F8"></a>随身业事现前知故。<a id="a-F9"></a>坏无明网如观身相。<a id="a-FA"></a>如是得见身念处法。<a id="a-FB"></a>云何观身不着身相。<a id="a-FC"></a>如是观身若不著者。<a id="a-FD"></a>如觉身证。<a id="a-FE"></a>觉身证者身相可知。<a id="a-FF"></a>如说身念。<a id="a-FG"></a>乃至一切诸入门中。<a id="a-FH"></a>亦复如是。<a id="a-FI"></a>若能如是。<a id="a-FJ"></a>观于身相不生身想。<a id="a-FK"></a>则入平等第一念处。<a id="a-FL"></a>如是念处应当依止。<a id="a-FM"></a>复次受心二念。<a id="a-FN"></a>当知一义。<a id="a-FO"></a>若念此心则知是受。<a id="a-FP"></a>若念是受亦不离心。<a id="a-FQ"></a>云何为念。<a id="a-FR"></a>所言念者意行于事。<a id="a-FS"></a>如是受念即是心业。<a id="a-FT"></a>是故受念为心业事。<a id="a-FU"></a>是心作事。<a id="a-FV"></a>有无量种不可称计。<a id="a-FW"></a>和合因缘随顺世间。<a id="a-FX"></a>同行于事所摄入者。<a id="a-FY"></a>一切皆生五种有处。<a id="a-FZ"></a>彼五有生入和合已。<a id="a-Fa"></a>名为粗涩。<a id="a-Fb"></a>亦名牢强。<a id="a-Fc"></a>亦名苦担。<a id="a-Fd"></a>如是种种触受相依作有生事。<a id="a-Fe"></a>应如是知。<a id="a-Ff"></a>梵天。<a id="a-Fg"></a>是名随顺世间心行。<a id="a-Fh"></a>次第依止十二因缘。<a id="a-Fi"></a>念念相续无有断绝。<a id="a-Fj"></a>复次梵天。<a id="a-Fk"></a>如来所说正念处者。<a id="a-Fl"></a>即是出世胜妙光明。<a id="a-Fm"></a>亦是如来分别智义。<a id="a-Fn"></a>无量无边虚空所生。<a id="a-Fo"></a>随顺趣向大涅槃路。<a id="a-Fp"></a>为诸菩萨证三菩提。<a id="a-Fq"></a>能生种种顺义精进。<a id="a-Fr"></a>能满智慧所作业行。<a id="a-Fs"></a>诸法平等犹如虚空。<a id="a-Ft"></a>梵天。<a id="a-Fu"></a>当知二念处义。<a id="a-Fv"></a>我今说已。<a id="a-Fw"></a>梵天。<a id="a-Fx"></a>第四法念处者。<a id="a-Fy"></a>开涅槃城。<a id="a-Fz"></a>此是如来甘露法门。<a id="a-G0"></a>亦是诸佛如来法藏。<a id="a-G1"></a>亦名光明。<a id="a-G2"></a>破除黑暗。<a id="a-G3"></a>法相平等性同虚空。<a id="a-G4"></a>梵天白佛。<a id="a-G5"></a>云何证知同虚空性。<a id="a-G6"></a>梵天。<a id="a-G7"></a>随于何法能起想处。<a id="a-G8"></a>彼中如是无有语言。<a id="a-G9"></a>梵天复白。<a id="a-GA"></a>是义云何。<a id="a-GB"></a>梵天。<a id="a-GC"></a>我先不说一切诸法同虚空耶。<a id="a-GD"></a>若有人能如是知者。<a id="a-GE"></a>是则名为观法念处。<a id="a-GF"></a>梵天。<a id="a-GG"></a>若人于是内外诸法。<a id="a-GH"></a>如虚空住。<a id="a-GI"></a>当知彼人解脱诸有。</p>
 </body>
</html>