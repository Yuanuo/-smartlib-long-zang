<!doctype html>
<html id="z3IBTxhTa" data-ver="916">
 <head>
  <meta charset="utf-8">
  <meta author="阇那崛多">
  <meta library="龙藏">
  <meta catalog="大乘单译经">
  <meta period="隋">
 </head>
 <body>
  <h1 id="a1">大法炬陀罗尼经卷第十四</h1>
  <h2 id="a2">入海神变品第三十一</h2>
  <p id="a3">佛告阿难。<a id="a-4"></a>时放光如来应供正遍觉舍是师子奋迅大三昧已。<a id="a-5"></a>即以大慈及一切智。<a id="a-6"></a>遍观十方及以大众。<a id="a-7"></a>时彼众中有一菩萨摩诃萨。<a id="a-8"></a>厥名井宿。<a id="a-9"></a>本是作宝摩尼家子。<a id="a-A"></a>时彼世尊即告之言。<a id="a-B"></a>井宿。<a id="a-C"></a>汝今能与如来应供正遍觉俱往入彼大海不耶。<a id="a-D"></a>尔时井宿菩萨摩诃萨白佛言。<a id="a-E"></a>世尊。<a id="a-F"></a>如来应供正遍觉。<a id="a-G"></a>于彼海中欲行佛事。<a id="a-H"></a>将作何业而顾命乃尔。<a id="a-I"></a>放光如来告井宿言。<a id="a-J"></a>摩那婆。<a id="a-K"></a>大海东边有一水口。<a id="a-L"></a>名为燋热。<a id="a-M"></a>彼燋热下。<a id="a-N"></a>有阿修罗宫殿住处。<a id="a-O"></a>彼今现有十四菩萨生在其中。<a id="a-P"></a>我以彼等受大苦故。<a id="a-Q"></a>又欲令彼生厌离故。<a id="a-R"></a>又不令彼久受如是阿修罗身故。<a id="a-S"></a>又欲令彼不复造作阿修罗业故。<a id="a-T"></a>又欲令彼不造种种地狱业行故。<a id="a-U"></a>佛说是已。<a id="a-V"></a>井宿菩萨白言。<a id="a-W"></a>世尊。<a id="a-X"></a>度海何住。<a id="a-Y"></a>放光佛言。<a id="a-Z"></a>摩那婆。<a id="a-a"></a>彼燋热处有阿修罗王。<a id="a-b"></a>名曰善臂。<a id="a-c"></a>十四菩萨为彼王子。<a id="a-d"></a>井宿菩萨复言。<a id="a-e"></a>世尊。<a id="a-f"></a>更何因缘斯诸菩萨生彼中也佛告井宿言。<a id="a-g"></a>摩那婆。<a id="a-h"></a>汝今不烦重问是事。<a id="a-i"></a>我等惟应速疾诣彼。<a id="a-j"></a>尔时放光世尊如是言已。<a id="a-k"></a>即与井宿菩萨摩诃萨。<a id="a-l"></a>乘化金翅鸟游空而进。<a id="a-m"></a>及彼亿数诸菩萨等。<a id="a-n"></a>亦乘化金翅鸟随从世尊。<a id="a-o"></a>复有九十亿大阿罗汉。<a id="a-p"></a>亦各乘彼化金翅鸟随从世尊。<a id="a-q"></a>又彼一切人中大乘及祭火光王将。<a id="a-r"></a>诸兵众二万八千。<a id="a-s"></a>大将为首。<a id="a-t"></a>又乘八万调善香象随从世尊。<a id="a-u"></a>陵虚而往。<a id="a-v"></a>其王自在有大威德。<a id="a-w"></a>彼诸臣众二万八千。<a id="a-x"></a>皆乘白象随从而行。<a id="a-y"></a>自外无量无边诸世界中。<a id="a-z"></a>一切天龙夜叉乾闼婆阿修罗等。<a id="a-10"></a>先在放光佛世尊所听闻法者。<a id="a-11"></a>各各亦以神通之力从佛而行。<a id="a-12"></a>尔时放光如来先至大海饭食讫已。<a id="a-13"></a>渡海南岸东渐而行。<a id="a-14"></a>至燋热处遂便停止。<a id="a-15"></a>阿难时彼世尊住海岸已。<a id="a-16"></a>即从眉间放一细光。<a id="a-17"></a>如破一毛为百千亿分。<a id="a-18"></a>其光直入阿修罗宫。<a id="a-19"></a>遍照阿修罗宫殿已。<a id="a-1A"></a>时善臂阿修罗王。<a id="a-1B"></a>遇斯光明不觉惊起莫能自安。<a id="a-1C"></a>一切修罗皆大恐怖。<a id="a-1D"></a>速疾驰诣善臂王所。<a id="a-1E"></a>白言。<a id="a-1F"></a>大王。<a id="a-1G"></a>宜时观此阿修罗宫。<a id="a-1H"></a>忽有如是大盛光明。<a id="a-1I"></a>大王。<a id="a-1J"></a>今者将无劫灾。<a id="a-1K"></a>非常火事从上起耶。<a id="a-1L"></a>故先见此炽然猛焰极盛光明晖赫。<a id="a-1M"></a>若斯大王。<a id="a-1N"></a>如其不尔。<a id="a-1O"></a>何缘今日阿修罗宫。<a id="a-1P"></a>忽有如是异相现也。<a id="a-1Q"></a>时善臂阿修罗王。<a id="a-1R"></a>告诸阿修罗众言。<a id="a-1S"></a>诸仁者。<a id="a-1T"></a>汝等当知放光如来应供正遍觉。<a id="a-1U"></a>今在海岸欲来临顾阿修罗宫。<a id="a-1V"></a>诸仁当知。<a id="a-1W"></a>以是因缘放光如来遂从眉间白毫藏处放一光明。<a id="a-1X"></a>如破一毛为百千亿分。<a id="a-1Y"></a>是彼光明现此宫耳。<a id="a-1Z"></a>诸仁者如来光明甚难值遇。<a id="a-1a"></a>不可得见。<a id="a-1b"></a>为汝等故今来至此。<a id="a-1c"></a>诸阿修罗住大海下。<a id="a-1d"></a>境界周围皆置水道。<a id="a-1e"></a>一一堤防若须弥山。<a id="a-1f"></a>时彼世尊作如是念。<a id="a-1g"></a>此阿修罗惟以惊恐。<a id="a-1h"></a>设险自卫非有他故。<a id="a-1i"></a>即便命召一金刚神名曰火焰。<a id="a-1j"></a>告言。<a id="a-1k"></a>汝为大神能变化不。<a id="a-1l"></a>金刚白言。<a id="a-1m"></a>世尊。<a id="a-1n"></a>我能变化佛复问言。<a id="a-1o"></a>汝化云何。<a id="a-1p"></a>金刚神言。<a id="a-1q"></a>我以神力于水道前一一皆现。<a id="a-1r"></a>两巨壮人大力可畏。<a id="a-1s"></a>住彼道口。<a id="a-1t"></a>令阿修罗忽见如是伟壮大人。<a id="a-1u"></a>恐怖转增自然降伏。<a id="a-1v"></a>佛言。<a id="a-1w"></a>金刚汝必能者速为是化。<a id="a-1x"></a>时金刚神承佛教已即以神力于水道前皆各化现。<a id="a-1y"></a>有二化人其形高大若多罗树。<a id="a-1z"></a>而彼化人以手打拍是诸水道。<a id="a-20"></a>皆令陷没直至水轮。<a id="a-21"></a>时诸修罗皆大恐怖。<a id="a-22"></a>各相谓言。<a id="a-23"></a>希有希有。<a id="a-24"></a>我此宫城深密难至。<a id="a-25"></a>加以诸大罗刹周卫围绕。<a id="a-26"></a>是何怖事而复现前。<a id="a-27"></a>诸仁。<a id="a-28"></a>共观欲何逃窜也。<a id="a-29"></a>复作是念。<a id="a-2A"></a>我等今者。<a id="a-2B"></a>亦可共往至彼海岸。<a id="a-2C"></a>尔时善臂阿修罗王。<a id="a-2D"></a>知诸修罗皆大恐怖。<a id="a-2E"></a>遂即命彼十四儿言。<a id="a-2F"></a>汝等观此阿修罗宫。<a id="a-2G"></a>竞出如是种种怪异。<a id="a-2H"></a>童子。<a id="a-2I"></a>我等当今宜作何事。<a id="a-2J"></a>时彼童子白父王言。<a id="a-2K"></a>大王当知。<a id="a-2L"></a>今诸修罗皆已处于栴檀林中。<a id="a-2M"></a>有何可怖善臂王言。<a id="a-2N"></a>童子。<a id="a-2O"></a>今放光如来。<a id="a-2P"></a>欲有所作至此海岸。<a id="a-2Q"></a>以威德故令阿修罗陀那婆等生大恐怖。<a id="a-2R"></a>彼诸童子复白父言。<a id="a-2S"></a>大王。<a id="a-2T"></a>审知如来应供正遍觉。<a id="a-2U"></a>所由来此修罗宫耶。<a id="a-2V"></a>王言。<a id="a-2W"></a>童子。<a id="a-2X"></a>我今何处有是心想。<a id="a-2Y"></a>彼如来应供正遍觉。<a id="a-2Z"></a>口初未说我复何事能豫知也。<a id="a-2a"></a>童子复言。<a id="a-2b"></a>大王。<a id="a-2c"></a>自从昔来颇曾见闻世尊来入修罗宫不。<a id="a-2d"></a>王言。<a id="a-2e"></a>童子。<a id="a-2f"></a>我从生来未闻见也。<a id="a-2g"></a>诸阿修罗不信三宝。<a id="a-2h"></a>宁能见佛童子。<a id="a-2i"></a>我初未曾见有因缘而令如来到修罗宫。<a id="a-2j"></a>惟彼诸天共阿修罗大战斗时。<a id="a-2k"></a>诸佛世尊方出现耳。<a id="a-2l"></a>以于彼时见诸天胜阿修罗屈。<a id="a-2m"></a>诸修罗等以不如故。<a id="a-2n"></a>惊怖奔波迷失方所。<a id="a-2o"></a>避害藏窜逃入藕根。<a id="a-2p"></a>我于今日以如是想。<a id="a-2q"></a>言佛威灵而诸如来终亦不于一众生处生不善心起怨憎想。<a id="a-2r"></a>不求过失惟有哀矜。<a id="a-2s"></a>见阿修罗心如刀剑。<a id="a-2t"></a>慈悲普覆现是神通。<a id="a-2u"></a>令诸修罗捐舍恶念得本心耳。<a id="a-2v"></a>尔时放光如来为彼亿数诸菩萨众。<a id="a-2w"></a>九十亿诸大罗汉及祭火王。<a id="a-2x"></a>所将六十万兵将人民。<a id="a-2y"></a>乃至一切天龙夜叉乾闼婆等如是诸众。<a id="a-2z"></a>皆为化作一金刚神。<a id="a-30"></a>执杵随后侍卫守护。<a id="a-31"></a>又皆化为诸金翅鸟以为乘具。<a id="a-32"></a>作是化已。<a id="a-33"></a>趣燋热口至彼住处。<a id="a-34"></a>复皆变作非人围绕。<a id="a-35"></a>令阿修罗增恐怖故。<a id="a-36"></a>时善臂王在殿经行。<a id="a-37"></a>见彼世尊以无量亿百千那由他众前后围绕。<a id="a-38"></a>所谓菩萨声闻祭火王众。<a id="a-39"></a>乃至无量天龙夜叉乾闼婆八王众等。<a id="a-3A"></a>如是见已告童子言。<a id="a-3B"></a>童子。<a id="a-3C"></a>汝当观此如来应供正遍觉。<a id="a-3D"></a>今以如是大威神故。<a id="a-3E"></a>令诸修罗栴檀林中生是恐怖。<a id="a-3F"></a>童子白言。<a id="a-3G"></a>大王。<a id="a-3H"></a>我等已见。<a id="a-3I"></a>时彼童子睹世尊已。<a id="a-3J"></a>作是念言。<a id="a-3K"></a>此等众生非以随宜少分力故能致如是。<a id="a-3L"></a>惟有具足精进力者。<a id="a-3M"></a>乃能若斯众力来此阿修罗宫。<a id="a-3N"></a>我等今观如是希有。<a id="a-3O"></a>实未曾见如是奇事。<a id="a-3P"></a>所谓一一人后。<a id="a-3Q"></a>皆有如是大可畏人持金刚杵。<a id="a-3R"></a>彼诸比丘亦各一人执持金刚。<a id="a-3S"></a>一切皆乘金翅鸟上。<a id="a-3T"></a>复有无量诸天诸龙夜叉乾闼婆等众。<a id="a-3U"></a>前故围绕。<a id="a-3V"></a>复有娑婆世界主大梵天王。<a id="a-3W"></a>各与无量眷属天众侍立左右。<a id="a-3X"></a>复与无量释提桓因四天大王及祭火王乃至无量千数小王。<a id="a-3Y"></a>一切围绕。<a id="a-3Z"></a>我等今应投敬如来世尊足下。<a id="a-3a"></a>尔时善臂阿修罗王。<a id="a-3b"></a>知诸子意即告之言。<a id="a-3c"></a>童子汝等今宜随所乐往。<a id="a-3d"></a>时诸童子白父王言。<a id="a-3e"></a>大王。<a id="a-3f"></a>今者欲为何事。<a id="a-3g"></a>善臂王言。<a id="a-3h"></a>我诸修罗不信三宝。<a id="a-3i"></a>彼诸童子复白父言。<a id="a-3j"></a>大王。<a id="a-3k"></a>若不去者佛当自来。<a id="a-3l"></a>王言。<a id="a-3m"></a>童子吾闻佛者有如是智。<a id="a-3n"></a>不从他闻皆自能知。<a id="a-3o"></a>斯言信乎。<a id="a-3p"></a>诸童子言。<a id="a-3q"></a>大王。<a id="a-3r"></a>实有是智虽不闻说咸自然知。<a id="a-3s"></a>何以故。<a id="a-3t"></a>大王。<a id="a-3u"></a>诸佛如来于彼三世一切众生所有心念。<a id="a-3v"></a>若生未生若灭未灭皆悉了知。<a id="a-3w"></a>是故一切诸佛世尊无不知者。<a id="a-3x"></a>无不见者无不证者。<a id="a-3y"></a>无不觉者无不忍者。<a id="a-3z"></a>诸佛如来是一切知是一切见。<a id="a-40"></a>时善臂王语童子言。<a id="a-41"></a>必如汝言我此殿小。<a id="a-42"></a>云何得容若斯大众。<a id="a-43"></a>诸童子言。<a id="a-44"></a>大王。<a id="a-45"></a>我等意见如是众生无有住处。<a id="a-46"></a>王复问言。<a id="a-47"></a>何缘若此。<a id="a-48"></a>诸童子言。<a id="a-49"></a>大王。<a id="a-4A"></a>于意云何。<a id="a-4B"></a>此修罗宫住在何处。<a id="a-4C"></a>王报之曰。<a id="a-4D"></a>住在水中。<a id="a-4E"></a>童子复言。<a id="a-4F"></a>大王。<a id="a-4G"></a>且观今有尔许诸大人众处此水中。<a id="a-4H"></a>乃至无一众生及一衣角被沾濡者。<a id="a-4I"></a>是故我等作如是念。<a id="a-4J"></a>如是众生无有住处。<a id="a-4K"></a>大王。<a id="a-4L"></a>又观我等所见一金翅鸟王。<a id="a-4M"></a>于中即有无量亿百千那由他数金翅鸟王而为乘也。</p>
  <p id="a4N">阿难。<a id="a-4O"></a>时放光如来念彼善臂阿修罗。<a id="a-4P"></a>及念童子言已。<a id="a-4Q"></a>告井宿菩萨摩诃萨言。<a id="a-4R"></a>井宿。<a id="a-4S"></a>汝宜速往善臂阿修罗王殿上坐已。<a id="a-4T"></a>即应入是大精进三昧也。<a id="a-4U"></a>于是井宿菩萨承世尊教。<a id="a-4V"></a>直趣善臂阿修罗殿。<a id="a-4W"></a>到已升殿。<a id="a-4X"></a>端身正念结跏趺坐。<a id="a-4Y"></a>即便入彼大精进定。<a id="a-4Z"></a>时井宿菩萨即入如是精进定已。<a id="a-4a"></a>三昧力故。<a id="a-4b"></a>即令彼殿东西宽大六万四千由旬。<a id="a-4c"></a>南北一万六千由旬。<a id="a-4d"></a>庄严奇特七宝所成。<a id="a-4e"></a>而彼众宝多是无价摩尼真珠。<a id="a-4f"></a>如是胜宝微妙端严流布乃至如来足下。<a id="a-4g"></a>众宝罗网弥覆其上。<a id="a-4h"></a>复于诸处皆悬缯彩。<a id="a-4i"></a>又烧天上种种妙香。<a id="a-4j"></a>彼宫殿外周匝皆有七重濠堑。<a id="a-4k"></a>以无价宝间错庄严。<a id="a-4l"></a>岸高齐等风聚其间。<a id="a-4m"></a>八功德水具足盈满。<a id="a-4n"></a>其水清净无诸污浊。<a id="a-4o"></a>于其堑内多有众花。<a id="a-4p"></a>所谓优钵罗花。<a id="a-4q"></a>波头摩花。<a id="a-4r"></a>拘牟头花。<a id="a-4s"></a>分陀利花。<a id="a-4t"></a>如是诸花满彼堑内。<a id="a-4u"></a>彼花芬馥犹如天上曼陀罗香。<a id="a-4v"></a>其堑两岸多有众树。<a id="a-4w"></a>所谓天妙香树。<a id="a-4x"></a>天妙花树天妙果树天衣服树天饮食树。<a id="a-4y"></a>天众宝树天璎珞树。<a id="a-4z"></a>天音乐树。<a id="a-50"></a>又彼诸堑两岸多有赤栴檀树。<a id="a-51"></a>周匝围绕。<a id="a-52"></a>如兜率天宫为补处菩萨之所。<a id="a-53"></a>庄严此殿亦尔。<a id="a-54"></a>皆是化作。</p>
  <p id="a55">尔时井宿菩萨摩诃萨一心正念从三昧起。<a id="a-56"></a>即便往诣放光佛所。<a id="a-57"></a>到已顶礼如来足下。<a id="a-58"></a>白言。<a id="a-59"></a>世尊。<a id="a-5A"></a>我蒙圣教所作已办。<a id="a-5B"></a>咸为此众严敷座讫。<a id="a-5C"></a>尔时放光如来告井宿菩萨言。<a id="a-5D"></a>善哉善哉。<a id="a-5E"></a>摩那婆。<a id="a-5F"></a>汝诸菩萨知如来念将说斯法。<a id="a-5G"></a>既了知已。<a id="a-5H"></a>依如来教如是作耶。<a id="a-5I"></a>时善臂阿修罗王告诸童子言。<a id="a-5J"></a>诸童子。<a id="a-5K"></a>汝观此殿何忽乃有如是事业自然起乎。<a id="a-5L"></a>时诸童子即白父言。<a id="a-5M"></a>大王。<a id="a-5N"></a>于是事中不应惊怪。<a id="a-5O"></a>何以故。<a id="a-5P"></a>如来世尊具足神力。<a id="a-5Q"></a>如来复有不思议智。<a id="a-5R"></a>今此所作神力少分何足生怪。<a id="a-5S"></a>此又如来弟子所为非如来作。<a id="a-5T"></a>如来世尊别有不思智业。<a id="a-5U"></a>尚非一切众生境界。<a id="a-5V"></a>岂一众生而能知也。</p>
  <p id="a5W">阿难。<a id="a-5X"></a>时诸童子即于发心念如来时。<a id="a-5Y"></a>如来即知彼诸童子心之所念。<a id="a-5Z"></a>遂便告彼诸大众言。<a id="a-5a"></a>汝等今者一切皆可入彼青相三昧。<a id="a-5b"></a>尔时一切大众蒙佛力故。<a id="a-5c"></a>皆得入于青相三昧。<a id="a-5d"></a>入三昧已。<a id="a-5e"></a>不觉不知忽升彼殿。<a id="a-5f"></a>犹如有人梦中远行。<a id="a-5g"></a>彼诸大众不动不觉以如来力即升彼殿。<a id="a-5h"></a>亦复如是。</p>
  <p id="a5i">尔时善臂阿修罗王。<a id="a-5j"></a>见彼世尊及诸一切声闻菩萨天人大众。<a id="a-5k"></a>一切皆居金翅鸟上。<a id="a-5l"></a>一切皆有金刚密迹随逐其后。<a id="a-5m"></a>见此事已各作斯念。<a id="a-5n"></a>如是幻化诸诳惑事。<a id="a-5o"></a>惟我等有。<a id="a-5p"></a>余人则无复作是念。<a id="a-5q"></a>我今亦应普现如是诸幻化事。<a id="a-5r"></a>作是念已。<a id="a-5s"></a>即事欲作种种幻化。<a id="a-5t"></a>虽发是意悉不能成。<a id="a-5u"></a>乃至于彼一弹指顷亦不能化。<a id="a-5v"></a>而亦不能现一色相。<a id="a-5w"></a>彼身所经出没之处。<a id="a-5x"></a>莫不皆见金刚力士可畏大身手执金刚放光神杵欲击其头。<a id="a-5y"></a>彼见是已即便还摄幻化之事。<a id="a-5z"></a>设欲有作终亦不成。<a id="a-60"></a>尔时复作如是心念。<a id="a-61"></a>我曹今日云何忽遇若斯苦恼。<a id="a-62"></a>令我丧灭是幻术法。<a id="a-63"></a>我常以此为严身处。<a id="a-64"></a>今定失者何所归趣。<a id="a-65"></a>我身不久亦自磨灭。</p>
  <p id="a66">尔时彼诸童子即白父言。<a id="a-67"></a>大王。<a id="a-68"></a>愿于今者莫生恐怖。<a id="a-69"></a>王今宜速敬礼世尊。<a id="a-6A"></a>若离如来何所归依。<a id="a-6B"></a>凡所至处皆是恐怖。<a id="a-6C"></a>是故惟速礼拜如来。<a id="a-6D"></a>时彼阿修罗王问诸子言。<a id="a-6E"></a>如斯境界是谁作也。<a id="a-6F"></a>童子报言。<a id="a-6G"></a>大王。<a id="a-6H"></a>此等皆是如来境界如来方便。<a id="a-6I"></a>大王当知诸阿修罗。<a id="a-6J"></a>虽有千数诸幻术法不及如来。<a id="a-6K"></a>而诸如来乃有无量不可称数不可思议诸幻化法。<a id="a-6L"></a>大王。<a id="a-6M"></a>今者欲何所趣。<a id="a-6N"></a>假使即时更入海底燋热口中望免如是诸大人者终不得脱。<a id="a-6O"></a>大王。<a id="a-6P"></a>今日且少时住如来足下勿过自忧。<a id="a-6Q"></a>大王。<a id="a-6R"></a>且观弟子神通尚现如是不思议事。<a id="a-6S"></a>况如来也。<a id="a-6T"></a>尔时彼佛作如是念。<a id="a-6U"></a>斯诸童子于正法中无有错谬。<a id="a-6V"></a>我今应当觉以正法而令成就。<a id="a-6W"></a>即彼如来如是念时。<a id="a-6X"></a>诸童子等便自觉知。<a id="a-6Y"></a>既觉知已。<a id="a-6Z"></a>如是思惟。<a id="a-6a"></a>今此如来怜愍我故而来至此。<a id="a-6b"></a>我于今日应强扶持我父大王诣如来所。<a id="a-6c"></a>彼等思已。<a id="a-6d"></a>各于父所生大敬心欢喜之心。<a id="a-6e"></a>手执父臂或捧身分。<a id="a-6f"></a>竞共扶持诣如来所。<a id="a-6g"></a>至佛所已。<a id="a-6h"></a>如彼知足诸菩萨等敬心礼拜。<a id="a-6i"></a>此亦如是。<a id="a-6j"></a>时十四童子及其父王。<a id="a-6k"></a>一切皆以四支布地。<a id="a-6l"></a>顶礼放光如来足下。<a id="a-6m"></a>如是勤殷至于再三。<a id="a-6n"></a>礼已胡跪以手扣头从坐而起右绕七匝。<a id="a-6o"></a>具尊重心发希有意。<a id="a-6p"></a>时彼童子便白父言。<a id="a-6q"></a>大王。<a id="a-6r"></a>于意云何。<a id="a-6s"></a>如是众生宁当为彼微少因缘入是海底燋热口耶。<a id="a-6t"></a>是燋热口未曾有人能至斯者。<a id="a-6u"></a>所以者何。<a id="a-6v"></a>此燋热口如是臭秽如是粗鄙。<a id="a-6w"></a>是极恶行众生居处。<a id="a-6x"></a>是最不信众生住所。<a id="a-6y"></a>不顺父母不事师长。<a id="a-6z"></a>不敬沙门及婆罗门。<a id="a-70"></a>诸如是辈具足非法众生之中。<a id="a-71"></a>今者世尊何为来此。<a id="a-72"></a>大王。<a id="a-73"></a>以有大事重因缘故。<a id="a-74"></a>遂使如来应供正遍觉。<a id="a-75"></a>自然降临此弊宫殿。</p>
  <p id="a76">时彼善臂阿修罗王闻是事已告诸子言。<a id="a-77"></a>诸童子。<a id="a-78"></a>我今当集诸阿修罗陀那婆等。<a id="a-79"></a>设诸供具奉献世尊。<a id="a-7A"></a>如是语已。<a id="a-7B"></a>即便敕语一阿修罗名曰上军。<a id="a-7C"></a>汝今可往燋热上立。<a id="a-7D"></a>吹千音螺并击大鼓。<a id="a-7E"></a>召诸修罗陀那婆等悉令来集。<a id="a-7F"></a>所以者何。<a id="a-7G"></a>如来世尊及弟子众今既顾此。<a id="a-7H"></a>吾当办供奉佛及僧。<a id="a-7I"></a>是时上军阿修罗。<a id="a-7J"></a>承王敕已至燋热上。<a id="a-7K"></a>吹千音螺并击大鼓出大音声。<a id="a-7L"></a>时大海内及燋热处一切修罗及陀那婆。<a id="a-7M"></a>诸龙夜叉罗刹恶鬼。<a id="a-7N"></a>乃至海中所有众生。<a id="a-7O"></a>闻是声已皆大恐怖。<a id="a-7P"></a>作如是念。<a id="a-7Q"></a>何缘今日诸阿修罗出是大声。<a id="a-7R"></a>将非诸天与阿修罗兴大斗战。<a id="a-7S"></a>乃于今者吹贝击鼓有是大声。<a id="a-7T"></a>如是念已。<a id="a-7U"></a>一切皆集善臂王所。<a id="a-7V"></a>白言。<a id="a-7W"></a>大王。<a id="a-7X"></a>今日何缘吹贝击鼓。<a id="a-7Y"></a>得不有彼诸天事乎。<a id="a-7Z"></a>尔时善臂阿修罗王。<a id="a-7a"></a>即便告敕诸阿修罗及陀那婆等言。<a id="a-7b"></a>汝等当知如来正觉今既降此。<a id="a-7c"></a>吾将献供故命汝等。<a id="a-7d"></a>无他事也。</p>
  <p id="a7e">尔时诸阿修罗陀那婆等。<a id="a-7f"></a>闻王教已即共上殿。<a id="a-7g"></a>皆见彼殿希有庄严。<a id="a-7h"></a>假使一切诸天及人乃至龙宫。<a id="a-7i"></a>亦未曾有如是殊特微妙严丽。<a id="a-7j"></a>彼既见已心生欢喜。<a id="a-7k"></a>叹未曾有白言。<a id="a-7l"></a>大王。<a id="a-7m"></a>何故今日此宫殿中乃有如是大庄严事。<a id="a-7n"></a>我观诸天及龙宫处。<a id="a-7o"></a>初未曾见若斯事也。<a id="a-7p"></a>王时答言。<a id="a-7q"></a>汝今虽见尚未觉知谁心愿力所能为此。<a id="a-7r"></a>大王。<a id="a-7s"></a>我实不知谁之所作。<a id="a-7t"></a>善臂王言。<a id="a-7u"></a>汝应当知今此有佛号曰放光。<a id="a-7v"></a>及诸声闻大菩萨等。<a id="a-7w"></a>乃至一切天人大众皆来住此。<a id="a-7x"></a>彼佛弟子名曰井宿。<a id="a-7y"></a>是大菩萨摩诃萨也。<a id="a-7z"></a>坐此殿上惟心愿力。<a id="a-80"></a>能于一弹指间即便化作是庄严事。<a id="a-81"></a>尔时善臂阿修罗王与九十亿那由他诸阿修罗及陀那婆诸龙等众。<a id="a-82"></a>乃至大海所有众生。<a id="a-83"></a>闻是鼓贝出大声时。<a id="a-84"></a>心无异虑不作余业。<a id="a-85"></a>各作是念。<a id="a-86"></a>今日海中欲有何事。<a id="a-87"></a>彼善臂王吹是大贝击此大鼓。</p>
  <p id="a88">尔时善臂阿修罗王及大兵众升殿遍观。<a id="a-89"></a>见彼如来乃为无量百千大众周匝围绕左右前后。<a id="a-8A"></a>有千数众无量亿数。<a id="a-8B"></a>无量百亿数。<a id="a-8C"></a>无量千亿数。<a id="a-8D"></a>无量百千亿数。<a id="a-8E"></a>无量那由他数。<a id="a-8F"></a>无量百那由他数。<a id="a-8G"></a>无量百千那由他数。<a id="a-8H"></a>复有无量声闻大众人众天众。<a id="a-8I"></a>无量梵天众。<a id="a-8J"></a>无量净居天众。<a id="a-8K"></a>亦左右围绕彼佛世尊。<a id="a-8L"></a>复见所有诸声闻众。<a id="a-8M"></a>若出家若在家。<a id="a-8N"></a>若天若龙。<a id="a-8O"></a>一切皆有金刚力士执金刚杵。<a id="a-8P"></a>光明炽然甚大可畏。<a id="a-8Q"></a>随逐其后守护彼等。<a id="a-8R"></a>复见各乘金翅鸟王。<a id="a-8S"></a>如是见已心生奇特欢喜踊跃。<a id="a-8T"></a>各作是念。<a id="a-8U"></a>是等皆悉大神通力故能来此。<a id="a-8V"></a>汝等当观此希有事。<a id="a-8W"></a>是佛世尊有一弟子。<a id="a-8X"></a>于弹指间以心愿力。<a id="a-8Y"></a>能为如是大庄严事。<a id="a-8Z"></a>亦此放光如来有大神通具力无畏能为斯耳。<a id="a-8a"></a>彼闻是已。<a id="a-8b"></a>一切皆起未曾有心希有之心殊特之心。<a id="a-8c"></a>发是心已一切皆悉同意同心至心敬重。<a id="a-8d"></a>在如来前身体布地礼敬尊足。</p>
  <p id="a8e">阿难。<a id="a-8f"></a>时放光如来知阿修罗陀那婆等皆有如是至诚心故。<a id="a-8g"></a>于少时间即便入于水澄三昧。<a id="a-8h"></a>彼佛如来入三昧时。<a id="a-8i"></a>诸阿修罗及陀那婆。<a id="a-8j"></a>蒙佛力故得宿命智。<a id="a-8k"></a>皆得自见过去所作诸阿修罗业因缘事。<a id="a-8l"></a>既见此已生大菩恼。<a id="a-8m"></a>各作是念。<a id="a-8n"></a>我于往昔造诸恶故。<a id="a-8o"></a>今日生此阿修罗宫。<a id="a-8p"></a>由作种种不善业故。<a id="a-8q"></a>得如是等可畏大身。<a id="a-8r"></a>然此三千大千世界。<a id="a-8s"></a>无有众生能造如是可畏恐怖大恶业者。<a id="a-8t"></a>而诸修罗各自入定。<a id="a-8u"></a>皆悉睹见往昔本业。<a id="a-8v"></a>既睹见已生大恐怖。<a id="a-8w"></a>虑命终后必堕地狱。<a id="a-8x"></a>生地狱时身量大小。<a id="a-8y"></a>及诸苦报咸悉明了。<a id="a-8z"></a>所谓狱卒诸罪人等。<a id="a-90"></a>手持刀剑斤呋牟戟[矛*(替-曰+貝)]槊杵棓种种苦具竞来迫身。<a id="a-91"></a>又复睹见镬汤炉炭炎炽猛火。<a id="a-92"></a>山河灰粪皆悉充满。<a id="a-93"></a>除地狱已其余更无。<a id="a-94"></a>如是严赫炽然苦具。<a id="a-95"></a>彼见是已复生大怖。<a id="a-96"></a>假使世间七日并出。<a id="a-97"></a>天地万物尽皆消融。<a id="a-98"></a>比兹猛火不得为喻。<a id="a-99"></a>睹是事已各相谓言。<a id="a-9A"></a>我阿修罗及陀那婆。<a id="a-9B"></a>须臾之间悉皆灭没。<a id="a-9C"></a>今日之计将何所出而可获免。<a id="a-9D"></a>阿难。<a id="a-9E"></a>尔时放光如来举金色手。<a id="a-9F"></a>令诸修罗及陀那婆皆悉起立。<a id="a-9G"></a>各各皆见放光如来以金色手亲摩其顶。<a id="a-9H"></a>以见如是大神力故。<a id="a-9I"></a>于如来所更起重心。<a id="a-9J"></a>于是皆共右绕七匝合十指掌。<a id="a-9K"></a>复绕七匝住于佛前。<a id="a-9L"></a>尔时善臂阿修罗王。<a id="a-9M"></a>整理衣服偏袒右髆。<a id="a-9N"></a>右膝着地合掌一心。<a id="a-9O"></a>而白佛言。<a id="a-9P"></a>世尊。<a id="a-9Q"></a>惟愿如来及诸大众。<a id="a-9R"></a>怜愍我等受是微供。<a id="a-9S"></a>尔时佛告善臂王言。<a id="a-9T"></a>诸阿修罗。<a id="a-9U"></a>如是如是。<a id="a-9V"></a>时诸修罗既蒙许已。<a id="a-9W"></a>皆大欢喜踊跃无量。<a id="a-9X"></a>从彼众出诣佛足下。<a id="a-9Y"></a>白言。<a id="a-9Z"></a>世尊。<a id="a-9a"></a>蒙垂哀许随宜备办。</p>
  <p data-pb></p>
  <h2 id="a9b">佛升须弥山顶品第三十二</h2>
  <p id="a9c">阿难。<a id="a-9d"></a>尔时放光如来欲从大海燋热口出升须弥顶忉利天宫。<a id="a-9e"></a>时天帝释即使命一主食天子名曰慢上。<a id="a-9f"></a>作如是言。<a id="a-9g"></a>汝所造食得成办不。<a id="a-9h"></a>食天答言。<a id="a-9i"></a>唯然天王。<a id="a-9j"></a>食皆办具。<a id="a-9k"></a>天帝复言。<a id="a-9l"></a>汝办几何。<a id="a-9m"></a>食天答曰。<a id="a-9n"></a>随须多少我能应时。<a id="a-9o"></a>于是天帝闻食天言。<a id="a-9p"></a>如一瞬顷已住佛前。<a id="a-9q"></a>白言。<a id="a-9r"></a>世尊。<a id="a-9s"></a>愿知此时。<a id="a-9t"></a>尔时放光如来告善臂阿修罗王言。<a id="a-9u"></a>善臂。<a id="a-9v"></a>汝今欲见须弥山顶忉利宫不。<a id="a-9w"></a>善臂白言世尊。<a id="a-9x"></a>今日谁当听我至彼须弥山顶受天乐乎。<a id="a-9y"></a>佛言。<a id="a-9z"></a>善臂。<a id="a-A0"></a>汝可来也。<a id="a-A1"></a>乃至一切阿修罗陀那婆等。<a id="a-A2"></a>我悉能令至彼山顶天王帝释善法殿上。<a id="a-A3"></a>随诸所须恣意而食。<a id="a-A4"></a>时善臂王即白佛言。<a id="a-A5"></a>世尊。<a id="a-A6"></a>彼上诸天与修罗及陀那婆等世兴斗诤。<a id="a-A7"></a>今日云何得有斯事。<a id="a-A8"></a>佛告阿修罗王言。<a id="a-A9"></a>善臂。<a id="a-AA"></a>汝今当知如来言教正汝心念。<a id="a-AB"></a>我于今者能令汝等诸阿修罗与彼诸天和合聚集共处宫殿。<a id="a-AC"></a>无令一人有苦迫者。</p>
  <p id="aAD">尔时世尊告天帝释言。<a id="a-AE"></a>憍尸迦。<a id="a-AF"></a>汝宜速还当为尔许诸大众等敷设床座。<a id="a-AG"></a>时天帝释即白佛言。<a id="a-AH"></a>世尊。<a id="a-AI"></a>谨承圣教。<a id="a-AJ"></a>于是天帝自燋热处没。<a id="a-AK"></a>于须弥山顶出。<a id="a-AL"></a>尔时天王敕一敷设天子名曰氐宿。<a id="a-AM"></a>汝今速诣善法殿所。<a id="a-AN"></a>敷诸床座以拟世尊。<a id="a-AO"></a>彼敷设天奉天王教。<a id="a-AP"></a>趣善法堂欲敷床座。<a id="a-AQ"></a>已见如来与诸弟子及诸天众诸梵天众。<a id="a-AR"></a>诸阿修罗陀那婆众。<a id="a-AS"></a>一切人众皆先坐讫。<a id="a-AT"></a>尔时敷天见佛大众先坐已定。<a id="a-AU"></a>使欲设食白帝释言。<a id="a-AV"></a>天王当知。<a id="a-AW"></a>今者如来与诸弟子天龙大众。<a id="a-AX"></a>咸先坐于善法殿讫。<a id="a-AY"></a>时天帝释作如是念。<a id="a-AZ"></a>希有希有。<a id="a-Aa"></a>此忉利天极成迷谬。<a id="a-Ab"></a>世尊。<a id="a-Ac"></a>今有如斯神力而我天等不觉不知。<a id="a-Ad"></a>又见如来幸其宫殿。<a id="a-Ae"></a>欢喜踊跃不能自胜。<a id="a-Af"></a>于是天帝释寻即告一算天之子名跋利沙。<a id="a-Ag"></a>汝今速往击是天鼓。<a id="a-Ah"></a>令此忉利诸天及时云集。<a id="a-Ai"></a>跋利沙天受天王敕。<a id="a-Aj"></a>遂极其力挝击天鼓。<a id="a-Ak"></a>时诸修罗陀那婆等。<a id="a-Al"></a>闻天鼓声悉皆惊怖。<a id="a-Am"></a>发如是言。<a id="a-An"></a>苦哉苦哉。<a id="a-Ao"></a>我等今者大厄时至。<a id="a-Ap"></a>汝等当知是天帝释以大幻术。<a id="a-Aq"></a>诳诱我徒而令至此。<a id="a-Ar"></a>时天帝释知诸修罗心生恐怖。<a id="a-As"></a>重复告彼阿修罗王。<a id="a-At"></a>汝等勿怖。<a id="a-Au"></a>我向为集忉利诸天击是天鼓。<a id="a-Av"></a>幸无他虑。<a id="a-Aw"></a>尔时三十三天。<a id="a-Ax"></a>各与无量百千亿数眷属天女诣善法殿。<a id="a-Ay"></a>到已顶礼彼世尊足。<a id="a-Az"></a>心大欢喜各相谓言。<a id="a-B0"></a>汝今当观如来世尊大神通力。<a id="a-B1"></a>诸阿修罗及陀那婆常居地下。<a id="a-B2"></a>今乃能令至此天上。<a id="a-B3"></a>尔时天帝释敕三十三天曰。<a id="a-B4"></a>汝诸天众。<a id="a-B5"></a>咸各一心勿念余事。<a id="a-B6"></a>惟思供养如来大众。<a id="a-B7"></a>彼天帝释如是敕已。<a id="a-B8"></a>以自所食诸供养具。<a id="a-B9"></a>奉上世尊与弟子众。<a id="a-BA"></a>及祭火王一切人众。<a id="a-BB"></a>诸阿修罗陀那婆众。<a id="a-BC"></a>欲界天众诸余天众。<a id="a-BD"></a>无有算数不可称量。<a id="a-BE"></a>如是等众皆来会坐。<a id="a-BF"></a>彼等一切食众天味悉得充满。<a id="a-BG"></a>如弹指顷饭食咸毕。<a id="a-BH"></a>当尔之时。<a id="a-BI"></a>帝释天王立食不坐。<a id="a-BJ"></a>睹佛世尊饭食讫已。<a id="a-BK"></a>喜踊遍满不能自持。<a id="a-BL"></a>敛容合掌住于佛前。</p>
  <p id="aBM">尔时世尊告善臂阿修罗王言。<a id="a-BN"></a>善臂汝来。<a id="a-BO"></a>从今已去与此天王。<a id="a-BP"></a>解除宿怨生欢喜心。<a id="a-BQ"></a>汝亦是吾听法弟子。<a id="a-BR"></a>汝等二人常应和合。<a id="a-BS"></a>行如来法勿复战诤也。<a id="a-BT"></a>时天帝释及善臂王共白佛言。<a id="a-BU"></a>世尊。<a id="a-BV"></a>诸阿修罗及以诸天恒有斗心。<a id="a-BW"></a>终不能得自生欢喜。<a id="a-BX"></a>幸蒙世尊威神德力。<a id="a-BY"></a>令阿修罗至此天宫。<a id="a-BZ"></a>时彼二王如是语已。<a id="a-Ba"></a>彼放光佛告天帝言。<a id="a-Bb"></a>憍尸迦。<a id="a-Bc"></a>汝于今者莫作是语。<a id="a-Bd"></a>何以故。<a id="a-Be"></a>今日之事。<a id="a-Bf"></a>乃是汝斯十四童子菩萨摩诃萨慈悲力也。<a id="a-Bg"></a>是故憍尸迦。<a id="a-Bh"></a>汝当知此十四菩萨往昔因缘。<a id="a-Bi"></a>过去于此三十三天中生。<a id="a-Bj"></a>见此诸天常念与彼诸阿修罗兴大战诤更相残害受诸苦恼起大慈心。<a id="a-Bk"></a>愿我未来得生于彼阿修罗宫与善臂王七大夫人各为二子。<a id="a-Bl"></a>既生彼已我应教化彼阿修罗与此诸天。<a id="a-Bm"></a>常生叹喜无复怨心。<a id="a-Bn"></a>如果所愿假令于彼住寿经劫亦不敢辞。<a id="a-Bo"></a>憍尸迦。<a id="a-Bp"></a>以是因缘斯诸菩萨于此天没为善臂王子。<a id="a-Bq"></a>然而此等自度智力。<a id="a-Br"></a>不能独成如是大事。<a id="a-Bs"></a>是故今者请求如来应供正遍觉。<a id="a-Bt"></a>令彼速出燋热之难。<a id="a-Bu"></a>此等在彼发如是言。<a id="a-Bv"></a>愿诸世尊哀愍我等。<a id="a-Bw"></a>我等今在大厄难处。<a id="a-Bx"></a>虽有本愿不获克成。<a id="a-By"></a>今所生处多诸大苦大险巨难。<a id="a-Bz"></a>设我生彼大地狱中。<a id="a-C0"></a>终不舍离本誓愿心。<a id="a-C1"></a>憍尸迦。<a id="a-C2"></a>汝今应知。<a id="a-C3"></a>此诸菩萨于彼昔时有如是愿。<a id="a-C4"></a>憍尸迦。<a id="a-C5"></a>于意云何。<a id="a-C6"></a>如来世尊能护持是诸菩萨不。<a id="a-C7"></a>天帝释言。<a id="a-C8"></a>如是世尊。<a id="a-C9"></a>如来能为一切畜生豺狼狐犬乃至蚊蚁而作护持。<a id="a-CA"></a>何独菩萨摩诃萨等斯辈能为一切众生无救护者。<a id="a-CB"></a>为作救护。<a id="a-CC"></a>犹如生盲处于无明大黑闇中不能自出。<a id="a-CD"></a>彼能散除亦复如是。</p>
  <p id="aCE">尔时放光如来告天帝释言。<a id="a-CF"></a>憍尸迦。<a id="a-CG"></a>汝今问此阿修罗王。<a id="a-CH"></a>汝今乐住此天处不。<a id="a-CI"></a>时天帝释承佛圣旨。<a id="a-CJ"></a>即问善臂阿修罗王曰。<a id="a-CK"></a>仁者。<a id="a-CL"></a>汝闻世尊言教以不。<a id="a-CM"></a>善臂王曰。<a id="a-CN"></a>如是如是。<a id="a-CO"></a>惟大天王。<a id="a-CP"></a>帝释复言。<a id="a-CQ"></a>仁者。<a id="a-CR"></a>汝今实愿处此以不。<a id="a-CS"></a>善臂王言。<a id="a-CT"></a>天王如是之事不应致问。<a id="a-CU"></a>何以故。<a id="a-CV"></a>我诸修罗今所生处。<a id="a-CW"></a>假使亦有诸栴檀林及余别所。<a id="a-CX"></a>惟甚臭恶。<a id="a-CY"></a>宁敢望是诸天宫殿。<a id="a-CZ"></a>直以世尊大慈威灵普及一切。<a id="a-Ca"></a>令我至此须弥天宫。<a id="a-Cb"></a>天王。<a id="a-Cc"></a>汝之问我。<a id="a-Cd"></a>我愿如是。<a id="a-Ce"></a>我应问汝。<a id="a-Cf"></a>汝不应问我。<a id="a-Cg"></a>何以故。<a id="a-Ch"></a>是三十三天自然福报无所乏少。<a id="a-Ci"></a>我诸修罗不能为福。<a id="a-Cj"></a>多事谄诳自兹已外余皆乏少。<a id="a-Ck"></a>是故我今贪乐此处。<a id="a-Cl"></a>复次天王。<a id="a-Cm"></a>我今重白。<a id="a-Cn"></a>诸阿修罗长夜愿乐须弥山上。<a id="a-Co"></a>食诸天味饮蒱桃浆。<a id="a-Cp"></a>为此三事常与天诤。<a id="a-Cq"></a>以是义故亦有乏短。<a id="a-Cr"></a>以短乏故受诸苦恼。<a id="a-Cs"></a>于斗战时彼四天王。<a id="a-Ct"></a>以种种杖击害我等退走本处。<a id="a-Cu"></a>天王。<a id="a-Cv"></a>以是因缘。<a id="a-Cw"></a>我应问汝。<a id="a-Cx"></a>不应问我。<a id="a-Cy"></a>复次天王。<a id="a-Cz"></a>譬彼丈夫贪欲女人。<a id="a-D0"></a>以诸财宝多为方便。<a id="a-D1"></a>彼虽相许未会求心。<a id="a-D2"></a>是人尔时长夜忧苦。<a id="a-D3"></a>后时彼女果获一来。<a id="a-D4"></a>天王。<a id="a-D5"></a>于意云何。<a id="a-D6"></a>彼时丈夫既获是女为极欢不。<a id="a-D7"></a>天帝释言。<a id="a-D8"></a>如是如是。<a id="a-D9"></a>阿修罗王善臂复言。<a id="a-DA"></a>如是天王。<a id="a-DB"></a>诸阿修罗恒有是心。<a id="a-DC"></a>令我得居须弥山顶。<a id="a-DD"></a>诸天之事我尽见知。<a id="a-DE"></a>是故我今愿乐住此。<a id="a-DF"></a>若不乐者何事须问。<a id="a-DG"></a>复次天王。<a id="a-DH"></a>如彼商主。<a id="a-DI"></a>欲入大海求诸珍宝不顾危险。<a id="a-DJ"></a>是人弃家始达海岸。<a id="a-DK"></a>忽值众舶载赤栴檀。<a id="a-DL"></a>自然而至。<a id="a-DM"></a>或种种船异宝充满一时竞来。<a id="a-DN"></a>天王。<a id="a-DO"></a>于意云何。<a id="a-DP"></a>彼时商主。<a id="a-DQ"></a>不经险难多获异宝复极欢不。<a id="a-DR"></a>天帝释言。<a id="a-DS"></a>彼大商主喜诚无量。<a id="a-DT"></a>善臂复言。<a id="a-DU"></a>如是天王。<a id="a-DV"></a>诸阿修罗及陀那婆。<a id="a-DW"></a>不殖善根不造功德。<a id="a-DX"></a>今者忽获难至之所。<a id="a-DY"></a>若不欢甚。<a id="a-DZ"></a>无有是处。<a id="a-Da"></a>时天帝释与阿修罗王。<a id="a-Db"></a>二俱欢喜共诣世尊。<a id="a-Dc"></a>头面礼足住于佛前。<a id="a-Dd"></a>尔时世尊语帝释言。<a id="a-De"></a>憍尸迦。<a id="a-Df"></a>汝与修罗大斗诤事得宁息耶。<a id="a-Dg"></a>又与修罗及陀那婆斗诤因缘得断除未。<a id="a-Dh"></a>时天帝释白言。<a id="a-Di"></a>世尊。<a id="a-Dj"></a>我蒙佛教已成一味。<a id="a-Dk"></a>唯然世尊。<a id="a-Dl"></a>而我初无如是恶心害诸修罗。<a id="a-Dm"></a>但是修罗甚可怜愍。<a id="a-Dn"></a>颇修苦行得少身力。<a id="a-Do"></a>心怀不忍好与我诤。<a id="a-Dp"></a>世尊彼辈不知我有乘象其名亿顷。<a id="a-Dq"></a>若使此象一奋怒者。<a id="a-Dr"></a>即能干竭彼大海水。<a id="a-Ds"></a>如其交阵大战斗时。<a id="a-Dt"></a>复能化作巨壮大身。<a id="a-Du"></a>如须弥山住持大地。<a id="a-Dv"></a>四足及鼻。<a id="a-Dw"></a>随以一足亦如须弥。<a id="a-Dx"></a>世尊。<a id="a-Dy"></a>当知彼象其身几大。<a id="a-Dz"></a>彼大海水复多少耶。<a id="a-E0"></a>佛言。<a id="a-E1"></a>憍尸迦。<a id="a-E2"></a>如是如是。<a id="a-E3"></a>时天帝释复白佛言。<a id="a-E4"></a>世尊。<a id="a-E5"></a>我于尔时作如是念。<a id="a-E6"></a>我有如是不思议象。<a id="a-E7"></a>我既乘已复如是念。<a id="a-E8"></a>观诸修罗陀那婆等。<a id="a-E9"></a>诚大愚惑不能觉知。<a id="a-EA"></a>我有如是不思议力。<a id="a-EB"></a>世尊。<a id="a-EC"></a>今且置兹身外大象不思议力。<a id="a-ED"></a>而我复有右手所执大金刚杵。<a id="a-EE"></a>我复作念。<a id="a-EF"></a>若使我今试放手中所执金刚。<a id="a-EG"></a>其所住处四大海内。<a id="a-EH"></a>诸阿修罗及陀那婆。<a id="a-EI"></a>所有宫殿一时灭坏。<a id="a-EJ"></a>世尊。<a id="a-EK"></a>我今虽有如是神力。<a id="a-EL"></a>终不起心欲坏彼等。<a id="a-EM"></a>世尊。<a id="a-EN"></a>其有不退转地菩萨摩诃萨。<a id="a-EO"></a>被他缚时若他打时。<a id="a-EP"></a>若他割时若他截时。<a id="a-EQ"></a>欲报害者终无是处。<a id="a-ER"></a>惟佛世尊自知是事。<a id="a-ES"></a>世尊。<a id="a-ET"></a>若彼菩萨摩诃萨对是事时。<a id="a-EU"></a>自应常作如斯善念。<a id="a-EV"></a>我舍自身一切乐已。<a id="a-EW"></a>世间所有欲离坏者。<a id="a-EX"></a>我要当令彼还和合。<a id="a-EY"></a>彼时菩萨常当念行。<a id="a-EZ"></a>如是慎意不乱其心。<a id="a-Ea"></a>恒须念法。<a id="a-Eb"></a>世尊。<a id="a-Ec"></a>我从今日顺世尊教。<a id="a-Ed"></a>如世尊教。<a id="a-Ee"></a>又如诸佛弟子。<a id="a-Ef"></a>各还供养诸佛弟子。<a id="a-Eg"></a>我等亦当各各自相恭敬供养。<a id="a-Eh"></a>世尊。<a id="a-Ei"></a>我从今日凡是饮食。<a id="a-Ej"></a>悉皆与此善臂阿修罗王分张共食。<a id="a-Ek"></a>诸余阿修罗陀那婆等。<a id="a-El"></a>咸施无畏不令恐怖也。</p>
 </body>
</html>