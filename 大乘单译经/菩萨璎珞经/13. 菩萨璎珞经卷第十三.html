<!doctype html>
<html id="z3IBU2WVN" data-ver="830">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">菩萨璎珞经卷第十三</h1>
  <h2 id="a2">受迦葉劝行品第二十二</h2>
  <p id="a3">尔时佛告比丘比丘尼优婆塞优婆夷。<a id="a-4"></a>及诸大众普来会者。<a id="a-5"></a>及菩萨摩诃萨。<a id="a-6"></a>谁能堪任于如来前说有行无行不可思议众智之门。<a id="a-7"></a>尔时一切大众。<a id="a-8"></a>闻如来说有行无行不可思议众智之门。<a id="a-9"></a>默然不对。<a id="a-A"></a>尔时世尊放舌相光明。<a id="a-B"></a>普照无数无量国土。<a id="a-C"></a>使无量众生皆见光明。<a id="a-D"></a>其见光者皆发无上正真道意。<a id="a-E"></a>时东方去此十亿江河沙数。<a id="a-F"></a>过是数已有佛土名莲华净。<a id="a-G"></a>佛名净教如来至真等正觉。<a id="a-H"></a>见释迦文放大光明普照三千大千佛土。<a id="a-I"></a>即遣菩萨万二千人来至忍土。<a id="a-J"></a>至世尊所头面礼足在一面坐。<a id="a-K"></a>南方去此十亿江河沙数诸佛国土。<a id="a-L"></a>有佛名一道。<a id="a-M"></a>复见光明寻遣菩萨八千大士来至忍界。<a id="a-N"></a>至如来所绕佛三匝在一面坐。<a id="a-O"></a>西方去此七江河沙等诸佛世界。<a id="a-P"></a>有佛名曰无碍如来至真等正觉。<a id="a-Q"></a>见此光明普有所照。<a id="a-R"></a>即遣千二百大士。<a id="a-S"></a>尽得神通行过魔界来至忍土。<a id="a-T"></a>至如来所头面礼足在一面坐。<a id="a-U"></a>北方去此十三亿江河沙数。<a id="a-V"></a>有佛土名曰如(乡本妙)像。<a id="a-W"></a>佛名正意如来至真等正觉。<a id="a-X"></a>复见光明普照三千大千世界。<a id="a-Y"></a>寻遣五万菩萨。<a id="a-Z"></a>悉皆神足六通清彻来至忍界。<a id="a-a"></a>世尊所头面礼足在一面坐。<a id="a-b"></a>东北角方去此八江河沙数。<a id="a-c"></a>有佛土名曰除垢。<a id="a-d"></a>佛名等行如来至真等正觉。<a id="a-e"></a>见此光明复遣菩萨七千大士来至忍土。<a id="a-f"></a>至如来所头面礼足在一面坐。<a id="a-g"></a>东南角去此三亿佛土。<a id="a-h"></a>有佛国名曰积宝。<a id="a-i"></a>佛名善积如来至真等正觉。<a id="a-j"></a>复见光明寻遣七百正士。<a id="a-k"></a>皆得神通获无碍慧来至忍界。<a id="a-l"></a>至世尊所头面礼足在一面坐。<a id="a-m"></a>西南角去此十江河沙数诸佛国土。<a id="a-n"></a>有佛土名曰一相。<a id="a-o"></a>佛名等慧如来至真等正觉。<a id="a-p"></a>见此光明寻遣千五百大士来至忍界。<a id="a-q"></a>至世尊所头面礼足在一面坐。<a id="a-r"></a>西北角去此十四亿江河沙数诸佛国土。<a id="a-s"></a>有国土名曰清净。<a id="a-t"></a>佛名众德如来至真等正觉。<a id="a-u"></a>见此光已寻遣五千菩萨来至忍界。<a id="a-v"></a>至世尊所头面礼足在一面坐。<a id="a-w"></a>上方去此过众生界。<a id="a-x"></a>复过二恒沙世界。<a id="a-y"></a>有佛土名曰普慈。<a id="a-z"></a>佛名弘等如来至真等正觉。<a id="a-10"></a>见此光明寻遣五千菩萨来至忍界。<a id="a-11"></a>至世尊所头面礼足在一面坐。<a id="a-12"></a>下方去此三十二亿江河沙数。<a id="a-13"></a>有佛土名曰坚固。<a id="a-14"></a>佛名不舍弘誓如来至真等正觉。<a id="a-15"></a>见释迦文佛放大光明。<a id="a-16"></a>复遣十千大士从下方来至世尊所。<a id="a-17"></a>头面礼足在一面坐。<a id="a-18"></a>是时世尊见众坐已定。<a id="a-19"></a>便告诸来会者。<a id="a-1A"></a>吾今当说有行无行。<a id="a-1B"></a>谛听谛听善思念之。<a id="a-1C"></a>若有善男子善女人。<a id="a-1D"></a>从须陀洹乃至阿罗汉。<a id="a-1E"></a>未得如来道慧藏者。<a id="a-1F"></a>斯等之类不在圣例。<a id="a-1G"></a>尔时座上有九万二千无著阿罗汉。<a id="a-1H"></a>从异方世界来诣忍土。<a id="a-1I"></a>欲从如来听法璎珞有行无行。<a id="a-1J"></a>今闻世尊吐如此教。<a id="a-1K"></a>若善男子善女人。<a id="a-1L"></a>从须陀洹乃至阿罗汉。<a id="a-1M"></a>未践如来道慧藏者。<a id="a-1N"></a>斯等之类不在圣例。<a id="a-1O"></a>是时九万二千得道阿罗汉。<a id="a-1P"></a>诸漏已尽缚结以解。<a id="a-1Q"></a>更不受生如实知之。<a id="a-1R"></a>时摩诃迦葉。<a id="a-1S"></a>阿若拘邻。<a id="a-1T"></a>舍利弗。<a id="a-1U"></a>摩诃目犍连。<a id="a-1V"></a>宾头卢。<a id="a-1W"></a>摩诃迦旃延。<a id="a-1X"></a>离越。<a id="a-1Y"></a>须菩提。<a id="a-1Z"></a>满愿子。<a id="a-1a"></a>九万二千人等。<a id="a-1b"></a>即从座起头面礼如来足。<a id="a-1c"></a>绕佛三匝各自长跪。<a id="a-1d"></a>前白佛言。<a id="a-1e"></a>世尊。<a id="a-1f"></a>我等虽得四果六通清彻。<a id="a-1g"></a>犹尚不如凡夫行人。<a id="a-1h"></a>所以然者。<a id="a-1i"></a>今闻如来说道慧深藏。<a id="a-1j"></a>非我等所入境界。<a id="a-1k"></a>唯愿世尊。<a id="a-1l"></a>得闻斯法使久寐众生永无犹豫。<a id="a-1m"></a>尔时世尊默然不对。<a id="a-1n"></a>时大迦葉重白佛言。<a id="a-1o"></a>我等罗汉虽获称为佛子。<a id="a-1p"></a>皆是如来之咎非我等过。<a id="a-1q"></a>何以故。<a id="a-1r"></a>若使如来誓无三乘者。<a id="a-1s"></a>我等岂非成等正觉乎。<a id="a-1t"></a>何为如来不见听在圣例乎。<a id="a-1u"></a>时大迦葉及九万二千真人。<a id="a-1v"></a>尽脱袈裟哀号悲泣五体投地。<a id="a-1w"></a>当尔之时三千大千刹土六变震动。<a id="a-1x"></a>诸天龙鬼神阿须伦迦留罗真陀罗摩休勒干塔和人及非人怪未曾有。<a id="a-1y"></a>尔时世尊欲解诸人心中狐疑。<a id="a-1z"></a>便舒右手扶迦葉起各使复坐。<a id="a-20"></a>尔时世尊即说斯偈。</p>
  <p id="a21">本无如来业　　道慧藏第一</p>
  <p id="a22">诸度无量智　　渐入如来境</p>
  <p id="a23">大道无三乘　　况有四道果</p>
  <p id="a24">观净如虚空　　耆年迦葉是</p>
  <p id="a25">我今观斯心　　非有亦不无</p>
  <p id="a26">多现无量变　　不舍佛弘誓</p>
  <p id="a27">从久远以来　　修神足璎珞</p>
  <p id="a28">六度旷大法　　何有声闻名</p>
  <p id="a29">佛界无疆畔　　所化亦不同</p>
  <p id="a2A">故使众生惑　　谓为道若干</p>
  <p id="a2B">尔时座上有无央数众生闻如来说此偈已。<a id="a-2C"></a>悉皆发意。<a id="a-2D"></a>信乐欲闻道慧深藏甚深之法。<a id="a-2E"></a>皆发无上正真道意。<a id="a-2F"></a>复有无央数众生。<a id="a-2G"></a>正心解脱得尽信之行。</p>
  <p data-pb></p>
  <h2 id="a2H">有行无行品第二十三</h2>
  <p id="a2I">尔时无顶相菩萨。<a id="a-2J"></a>即从座起偏露右臂长跪叉手。<a id="a-2K"></a>前白佛言。<a id="a-2L"></a>我能堪任于如来前说有行无行。<a id="a-2M"></a>佛言。<a id="a-2N"></a>善哉善哉。<a id="a-2O"></a>族姓子。<a id="a-2P"></a>若能说者今正是时。<a id="a-2Q"></a>无顶相菩萨白佛言。<a id="a-2R"></a>世尊。<a id="a-2S"></a>若有菩萨摩诃萨。<a id="a-2T"></a>解了本无是谓有行。<a id="a-2U"></a>本无自然空寂无形是谓无行。<a id="a-2V"></a>广进菩萨曰。<a id="a-2W"></a>现彼佛土神足教化是谓有行。<a id="a-2X"></a>不见国土化众生者是谓无行。<a id="a-2Y"></a>知生菩萨曰。<a id="a-2Z"></a>泥洹寂静无起灭者是谓有行。<a id="a-2a"></a>不见泥洹及泥洹相是谓无行。<a id="a-2b"></a>法宝菩萨曰。<a id="a-2c"></a>说道非道是谓有行。<a id="a-2d"></a>亦非有道亦非无道是谓无行。<a id="a-2e"></a>净妙菩萨曰。<a id="a-2f"></a>清净法观是谓有行。<a id="a-2g"></a>亦不见清净法观是谓无行。<a id="a-2h"></a>趣道菩萨曰。<a id="a-2i"></a>见佛神力是谓有行。<a id="a-2j"></a>亦不见佛亦无神力是谓无行。<a id="a-2k"></a>普施菩萨曰。<a id="a-2l"></a>现有入定是谓有行。<a id="a-2m"></a>亦不见修行亦不见入定是谓无行。<a id="a-2n"></a>月光照菩萨曰。<a id="a-2o"></a>见佛身相遍满三千大千世界是谓有行。<a id="a-2p"></a>亦不见佛及相好者是谓无行。<a id="a-2q"></a>哀世菩萨曰。<a id="a-2r"></a>有吾我寿命是谓有行。<a id="a-2s"></a>亦不见寿命亦不见吾我是谓无行。<a id="a-2t"></a>无畏菩萨曰。<a id="a-2u"></a>说法无法想是谓有行。<a id="a-2v"></a>亦不见法非无有法是谓无行。<a id="a-2w"></a>如是菩萨摩诃萨。<a id="a-2x"></a>于有行无行。<a id="a-2y"></a>便得具足菩萨璎珞。<a id="a-2z"></a>无量菩萨曰。<a id="a-30"></a>以过佛量而不可限是谓有行。<a id="a-31"></a>亦不见量亦不见非量是谓无行。<a id="a-32"></a>心念菩萨曰。<a id="a-33"></a>以六神通游诸佛国不自称誉叹神通道是谓有行。<a id="a-34"></a>不见国土有所接度是谓无行。<a id="a-35"></a>贤护菩萨曰。<a id="a-36"></a>能化一切尽为佛形是谓有行。<a id="a-37"></a>亦不见化复不见佛是谓无行。<a id="a-38"></a>无边际菩萨曰。<a id="a-39"></a>佛界无量总持不忘是谓有行。<a id="a-3A"></a>本无总持亦无三宝是谓无行。<a id="a-3B"></a>常悲菩萨曰。<a id="a-3C"></a>诸有众生发大乘心是谓有行。<a id="a-3D"></a>亦无大乘复无有道是谓无行。<a id="a-3E"></a>不思议菩萨曰。<a id="a-3F"></a>佛不思议正法亦然法不思议受报亦然是谓有行。<a id="a-3G"></a>亦不见思议亦不见不思议是谓无行。</p>
  <p id="a3H">周旋菩萨曰。<a id="a-3I"></a>空慧是一非不有慧是谓有行。<a id="a-3J"></a>慧亦虚寂亦不有慧亦不无慧是谓无行。<a id="a-3K"></a>法造菩萨曰。<a id="a-3L"></a>如来为一真际亦尔是谓有行。<a id="a-3M"></a>亦不见如来亦不见真际无一无不一是谓无行。<a id="a-3N"></a>善权菩萨曰。<a id="a-3O"></a>慧观分别一切诸法是谓有行。<a id="a-3P"></a>亦无慧观复无诸法是谓无行。<a id="a-3Q"></a>无与等菩萨曰。<a id="a-3R"></a>一相无相是谓有行。<a id="a-3S"></a>亦不见相亦不见无相是谓无行。<a id="a-3T"></a>如是菩萨摩诃萨。<a id="a-3U"></a>于有行无行。<a id="a-3V"></a>便能具足菩萨璎珞。<a id="a-3W"></a>功勋菩萨曰。<a id="a-3X"></a>亦不见生亦不见不生是谓有行。<a id="a-3Y"></a>生亦无生复无生生是谓无行。<a id="a-3Z"></a>觉悟菩萨曰。<a id="a-3a"></a>有常无常是谓有行。<a id="a-3b"></a>亦不见常亦不见非常是谓无行。<a id="a-3c"></a>成就菩萨曰。<a id="a-3d"></a>不造身行亦无所著是谓有行。<a id="a-3e"></a>亦不见造亦不见不造是谓无行。<a id="a-3f"></a>愿乐菩萨曰。<a id="a-3g"></a>不造口行亦无所著是谓有行。<a id="a-3h"></a>亦不见造亦不见不造是谓无行。<a id="a-3i"></a>无处所菩萨曰。<a id="a-3j"></a>不造意行亦无所著是谓有行。<a id="a-3k"></a>亦不见造亦不见不造是谓无行。<a id="a-3l"></a>无碍智菩萨曰。<a id="a-3m"></a>觉无所觉是谓有行。<a id="a-3n"></a>亦不见觉亦复不起有众生想是谓无行。<a id="a-3o"></a>香积菩萨曰。<a id="a-3p"></a>解道本无法性不异是谓有行。<a id="a-3q"></a>亦不见道复无法性是谓无行。<a id="a-3r"></a>转法轮菩萨曰。<a id="a-3s"></a>在树王下颁宣演畅四道果证是谓有行。<a id="a-3t"></a>说法无法想亦不见四道是谓无行。<a id="a-3u"></a>自观菩萨曰。<a id="a-3v"></a>说色痛想行识空是谓有行。<a id="a-3w"></a>亦不见五阴成败是谓无行。<a id="a-3x"></a>众智菩萨曰。<a id="a-3y"></a>其有观四意止知内外空是谓有行。<a id="a-3z"></a>分别意止本无所从来去亦无所至是谓无行。<a id="a-40"></a>多闻菩萨曰。<a id="a-41"></a>然炽诸法乃至三十七品是谓有行。<a id="a-42"></a>亦不见然炽及一切诸法是谓无行。<a id="a-43"></a>法身菩萨曰。<a id="a-44"></a>见一切诸法有动转者不动转者是谓有行。<a id="a-45"></a>亦不动转非不动转是谓无行。<a id="a-46"></a>无怒菩萨曰。<a id="a-47"></a>一切法自然法观亦尔法观自然一切法亦尔是谓有行。<a id="a-48"></a>本无诸法亦无法观是谓无行。<a id="a-49"></a>上首菩萨曰。<a id="a-4A"></a>分别佛慧知之虚寂是谓有行。<a id="a-4B"></a>观佛深慧本性自尔亦无名号是谓无行。<a id="a-4C"></a>道议菩萨曰。<a id="a-4D"></a>了五分法身而无远离是谓有行。<a id="a-4E"></a>一一观察性自无形亦无起灭是谓无行。<a id="a-4F"></a>本祚菩萨曰。<a id="a-4G"></a>一切诸法亦无所倚不倚内空亦不倚外空是谓有行。<a id="a-4H"></a>了内外空及一切诸法亦不见生亦不见灭悉无所著是谓无行。<a id="a-4I"></a>权现菩萨曰。<a id="a-4J"></a>周旋往来礼事诸佛亦不见佛土净及以不净众生好恶是谓有行。<a id="a-4K"></a>不见己身及诸佛国好恶清浊是谓无行。<a id="a-4L"></a>无想着菩萨曰。<a id="a-4M"></a>诸法不乱澹然不移不计苦乐是常非常若好若丑是谓有行。<a id="a-4N"></a>无量智慧悉归于空不见乱定苦乐好丑是谓无行。<a id="a-4O"></a>大慈菩萨曰。<a id="a-4P"></a>不见诸法有趣无趣是谓有行。<a id="a-4Q"></a>永无有趣亦不见趣是谓无行。<a id="a-4R"></a>忍行菩萨曰。<a id="a-4S"></a>解空无相愿及虚空识界真如一性是谓有行。<a id="a-4T"></a>空无相愿亦是空空亦是空无相愿复无报应是谓无行。<a id="a-4U"></a>宝掌菩萨曰。<a id="a-4V"></a>入一定意悉知诸佛威仪所行法则之道是谓有行。<a id="a-4W"></a>虽入禅定永无法相是谓无行。<a id="a-4X"></a>喜庆菩萨曰。<a id="a-4Y"></a>三毒根本自然起灭生不知所以生灭不知所以灭是谓有行。<a id="a-4Z"></a>观三毒根本自无形兆永无起灭是谓无行。<a id="a-4a"></a>观进菩萨曰。<a id="a-4b"></a>奉律无所犯亦不见有犯是谓有行。<a id="a-4c"></a>本无有律亦无有犯。<a id="a-4d"></a>本性自尔是谓无行。<a id="a-4e"></a>常喜菩萨曰。<a id="a-4f"></a>分别解脱十二法门是谓有行。<a id="a-4g"></a>亦不见解脱及诸法宝有起有灭是谓无行。<a id="a-4h"></a>宣畅菩萨曰。<a id="a-4i"></a>法生苦生本无处所是谓有行。<a id="a-4j"></a>知苦本际而不可睹是谓无行。<a id="a-4k"></a>修道菩萨曰。<a id="a-4l"></a>大道一相泥洹无形不见志求无上之道是谓有行。<a id="a-4m"></a>所演道教而无精微法界自然无能回转是谓无行。<a id="a-4n"></a>讲法菩萨曰。<a id="a-4o"></a>所建立道不可思议虽处秽浊如无所处是谓有行。<a id="a-4p"></a>了知五净及五浊性虚而非真亦无所有是谓无行。<a id="a-4q"></a>尔时十方无央数江河沙数诸菩萨等。<a id="a-4r"></a>各各自说有行无行已各还复坐。<a id="a-4s"></a>时大迦葉便从座起。<a id="a-4t"></a>整衣服长跪叉手。<a id="a-4u"></a>前白佛言。<a id="a-4v"></a>世尊。<a id="a-4w"></a>我亦堪任说有行无行。<a id="a-4x"></a>若见听者敢宣所怀。<a id="a-4y"></a>佛告迦葉。<a id="a-4z"></a>今大众集渴仰来久。<a id="a-50"></a>若堪说者今正是时。<a id="a-51"></a>尔时大迦葉白佛言。<a id="a-52"></a>世尊。<a id="a-53"></a>若有善男子善女人。<a id="a-54"></a>奉持正律十二头陀难得之法无所漏失如毫厘许亦不起想生是非心。<a id="a-55"></a>斯乃名曰第一有行。<a id="a-56"></a>时大迦葉复白佛言。<a id="a-57"></a>若善男子善女人。<a id="a-58"></a>一意所念专精不忘。<a id="a-59"></a>能演道教各充志趣。<a id="a-5A"></a>乃至成佛不改大誓。<a id="a-5B"></a>斯亦名曰第一有行。<a id="a-5C"></a>时大迦葉复白佛言。<a id="a-5D"></a>若复善男子善女人。<a id="a-5E"></a>进学修习禅观法门。<a id="a-5F"></a>于诸通慧无所染着。<a id="a-5G"></a>志求道者各令欢喜。<a id="a-5H"></a>复能诱导将示道迳。<a id="a-5I"></a>随前人心果其所愿。<a id="a-5J"></a>求大乘者毕志成就。<a id="a-5K"></a>不使堕落中间挂碍。<a id="a-5L"></a>若复欲得辟支佛者。<a id="a-5M"></a>亦复将护令得无为。<a id="a-5N"></a>斯亦名曰第一有行。<a id="a-5O"></a>时大迦葉复白佛言。<a id="a-5P"></a>若有善男子善女人。<a id="a-5Q"></a>欲得修习无行法者。<a id="a-5R"></a>一切众生罪根深固难可拔济。<a id="a-5S"></a>然此罪人与我无缘无由得度。<a id="a-5T"></a>然我世尊微设权巧渐伺子便。<a id="a-5U"></a>知彼去就为造因缘得蒙覆盖。<a id="a-5V"></a>是谓无行。<a id="a-5W"></a>时大迦葉复白佛言。<a id="a-5X"></a>世尊。<a id="a-5Y"></a>若善男子善女人。<a id="a-5Z"></a>本无道心在凡夫地。<a id="a-5a"></a>即能指授使发道意。<a id="a-5b"></a>至竟成就终不中堕在二地中。<a id="a-5c"></a>是谓无行。<a id="a-5d"></a>复次世尊。<a id="a-5e"></a>若有善男子善女人。<a id="a-5f"></a>从无数劫积功累德发大弘誓。<a id="a-5g"></a>若我成道在某国生。<a id="a-5h"></a>遭遇某圣弟子翼从亦各如是。<a id="a-5i"></a>然彼善男子善女人。<a id="a-5j"></a>违本所愿中遭贤圣有佛出世。<a id="a-5k"></a>即从彼佛而取灭度。<a id="a-5l"></a>是谓无行。<a id="a-5m"></a>尔时世尊告迦葉言。<a id="a-5n"></a>止止耆年。<a id="a-5o"></a>汝今滓浊偏狭之心所能测度。<a id="a-5p"></a>何以故。<a id="a-5q"></a>立根得力菩萨摩诃萨。<a id="a-5r"></a>犹尚未悉有行无行。<a id="a-5s"></a>况汝小节欲得悉乎。<a id="a-5t"></a>此则不然。<a id="a-5u"></a>还复汝座如常威仪。<a id="a-5v"></a>时大迦葉容颜变常极大惭愧。<a id="a-5w"></a>礼佛足下还复本座。<a id="a-5x"></a>尔时长老阿若拘邻复从座起。<a id="a-5y"></a>前白佛言。<a id="a-5z"></a>世尊。<a id="a-60"></a>我今堪任于如来前。<a id="a-61"></a>颁宣道教有行无行。<a id="a-62"></a>佛言善哉族姓子。<a id="a-63"></a>今正是时恣汝所陈。<a id="a-64"></a>时阿若拘邻白佛言。<a id="a-65"></a>世尊。<a id="a-66"></a>若有善男子善女人。<a id="a-67"></a>修八正道于八法中不起狐疑是谓有行。<a id="a-68"></a>若复善男子善女人。<a id="a-69"></a>得无量法慧分别八法悉无所有。<a id="a-6A"></a>本无一法况有八正。<a id="a-6B"></a>无名号之法亦无窠窟。<a id="a-6C"></a>斯乃曰第一最胜无行之法。<a id="a-6D"></a>复次世尊。<a id="a-6E"></a>若善男子善女人。<a id="a-6F"></a>于四禅行一一思惟意不分散。<a id="a-6G"></a>系意在明不失法宜。<a id="a-6H"></a>必有所果无有狐疑。<a id="a-6I"></a>是谓世尊第一有行。<a id="a-6J"></a>若复善男子善女人。<a id="a-6K"></a>从初至竟端坐思惟诸无形法。<a id="a-6L"></a>不见出生本无端绪。<a id="a-6M"></a>名号虚诈非真非有。<a id="a-6N"></a>斯乃名曰无行之法。<a id="a-6O"></a>时长老阿若拘邻复白佛言。<a id="a-6P"></a>若善男子善女人。<a id="a-6Q"></a>分别空慧心不染空。<a id="a-6R"></a>于空求空生颠倒想。<a id="a-6S"></a>是谓有行。<a id="a-6T"></a>若于空慧不生染污。<a id="a-6U"></a>不兴妄见起若干意。<a id="a-6V"></a>本自无本况当有今。<a id="a-6W"></a>是谓无行。<a id="a-6X"></a>复次世尊。<a id="a-6Y"></a>若复善男子善女人。<a id="a-6Z"></a>内思明慧空寂定意。<a id="a-6a"></a>持心牢固无增无减。<a id="a-6b"></a>是谓有行。<a id="a-6c"></a>分别内外六情无主。<a id="a-6d"></a>本无六情况今有识。<a id="a-6e"></a>识非三世不着三有。<a id="a-6f"></a>是谓无行。<a id="a-6g"></a>是时长老阿若拘邻。<a id="a-6h"></a>说菩萨摩诃萨有行无行已即礼佛足。<a id="a-6i"></a>佛言。<a id="a-6j"></a>善哉善哉。<a id="a-6k"></a>族姓子。<a id="a-6l"></a>宣畅如来深妙之法。<a id="a-6m"></a>甚奇甚特实未曾有。<a id="a-6n"></a>还复汝座如常威仪。<a id="a-6o"></a>是时尊者舍利弗。<a id="a-6p"></a>即从座起齐整法服。<a id="a-6q"></a>长跪叉手白佛言。<a id="a-6r"></a>世尊。<a id="a-6s"></a>抱疑日久欲有所问。<a id="a-6t"></a>唯愿世尊一一发遣。<a id="a-6u"></a>佛告舍利弗言。<a id="a-6v"></a>善哉族姓子。<a id="a-6w"></a>欲有所问今正是时。<a id="a-6x"></a>如来一一当詶汝问。<a id="a-6y"></a>时舍利弗白佛言。<a id="a-6z"></a>世尊。<a id="a-70"></a>云何为有行云何为无行。<a id="a-71"></a>如世尊言。<a id="a-72"></a>现造则有行。<a id="a-73"></a>本无则无行。<a id="a-74"></a>今问如来。<a id="a-75"></a>为有行至无行乃名无行耶。<a id="a-76"></a>为有行常有无行常无乃名无行乎。<a id="a-77"></a>若言有行。<a id="a-78"></a>则尊者大迦葉所宣有行无有错谬。<a id="a-79"></a>假使无行则无言教。<a id="a-7A"></a>云何以无言教之法。<a id="a-7B"></a>令有言教耶。<a id="a-7C"></a>唯愿世尊一一分别。<a id="a-7D"></a>佛告舍利弗言。<a id="a-7E"></a>云何舍利弗。<a id="a-7F"></a>有行体性为空不乎舍利弗白佛言。<a id="a-7G"></a>世尊。<a id="a-7H"></a>有行体性空如空。<a id="a-7I"></a>佛复问舍利弗。<a id="a-7J"></a>云何族姓子。<a id="a-7K"></a>无行空性如何。<a id="a-7L"></a>舍利弗白佛言。<a id="a-7M"></a>世尊。<a id="a-7N"></a>无行空性即有行空性是也。<a id="a-7O"></a>佛告舍利弗。<a id="a-7P"></a>若无行空性即有行空性者。<a id="a-7Q"></a>今大迦葉。<a id="a-7R"></a>何以故。<a id="a-7S"></a>但说有行不说有行空。<a id="a-7T"></a>亦不说无行。<a id="a-7U"></a>亦不说无行空性耶。<a id="a-7V"></a>舍利弗白佛言。<a id="a-7W"></a>世尊。<a id="a-7X"></a>云何有行空性。<a id="a-7Y"></a>云何无行空性。<a id="a-7Z"></a>佛告舍利弗言。<a id="a-7a"></a>谛听谛听善思念之。<a id="a-7b"></a>吾当与汝敷演其义。<a id="a-7c"></a>对曰如是世尊。<a id="a-7d"></a>佛告舍利弗。<a id="a-7e"></a>云何族姓子。<a id="a-7f"></a>成五阴身四大成就舍本所生。<a id="a-7g"></a>如此众生若外见色。<a id="a-7h"></a>于眼识中自起尘劳。<a id="a-7i"></a>分别此识不从外来亦不从内出。<a id="a-7j"></a>由识分别乃生此患。<a id="a-7k"></a>云何族姓子。<a id="a-7l"></a>五阴法界为尔不乎。<a id="a-7m"></a>舍利弗言。<a id="a-7n"></a>如是如是。<a id="a-7o"></a>世尊。<a id="a-7p"></a>皆由眼识起此尘劳耳。<a id="a-7q"></a>佛复告舍利弗。<a id="a-7r"></a>云何族姓子。<a id="a-7s"></a>若有目之士。<a id="a-7t"></a>思惟眼识分别尘劳。<a id="a-7u"></a>本从何来为从何灭。<a id="a-7v"></a>欲求尘劳窠窟为可得不乎。<a id="a-7w"></a>舍利弗白佛言。<a id="a-7x"></a>不也世尊。<a id="a-7y"></a>眼识无形而不可见。<a id="a-7z"></a>佛言。<a id="a-80"></a>如是如是。<a id="a-81"></a>舍利弗。<a id="a-82"></a>是乃名曰有行空性。<a id="a-83"></a>复次舍利弗。<a id="a-84"></a>若善男子善女人。<a id="a-85"></a>于空离空不染空识。<a id="a-86"></a>息心永灭不兴想着。<a id="a-87"></a>默然无言。<a id="a-88"></a>斯乃名曰无行空性也。<a id="a-89"></a>佛复告舍利弗。<a id="a-8A"></a>若善男子善女人。<a id="a-8B"></a>耳闻外声。<a id="a-8C"></a>鼻嗅外香。<a id="a-8D"></a>舌知外味。<a id="a-8E"></a>身知外更内乐。<a id="a-8F"></a>意法体知外行。<a id="a-8G"></a>思惟此识亦不从外来亦不内生。<a id="a-8H"></a>由妄分别乃起此患。<a id="a-8I"></a>云何族姓子。<a id="a-8J"></a>五阴法界为尔不乎。<a id="a-8K"></a>舍利弗白佛言。<a id="a-8L"></a>如是世尊。<a id="a-8M"></a>斯由识法生诸尘劳。<a id="a-8N"></a>佛告舍利弗。<a id="a-8O"></a>云何族姓子。<a id="a-8P"></a>若有目之士。<a id="a-8Q"></a>思惟法识分别尘劳。<a id="a-8R"></a>为从何来复从何灭。<a id="a-8S"></a>欲求尘劳窠窟为可得不乎。<a id="a-8T"></a>舍利弗白佛言。<a id="a-8U"></a>不也世尊。<a id="a-8V"></a>法识无形而不可见。<a id="a-8W"></a>佛言。<a id="a-8X"></a>如是舍利弗。<a id="a-8Y"></a>是乃名曰有行空性。<a id="a-8Z"></a>佛复告舍利弗。<a id="a-8a"></a>若善男子善女人。<a id="a-8b"></a>于空离空不染空识。<a id="a-8c"></a>灭意永寂不兴想着。<a id="a-8d"></a>静然无语亦无道教。<a id="a-8e"></a>斯乃名曰无行空性也。<a id="a-8f"></a>佛复告舍利弗。<a id="a-8g"></a>夫诸法性住不变易。<a id="a-8h"></a>法起则起法灭则灭。<a id="a-8i"></a>起亦不知所以起。<a id="a-8j"></a>灭亦不知所以灭。<a id="a-8k"></a>有目之士而观察之。<a id="a-8l"></a>亦不见起亦不见灭。<a id="a-8m"></a>故号为本无如来至真等正觉明行成为善逝世间解无上士道法御天人师号佛世尊。<a id="a-8n"></a>超过三界为天人尊。<a id="a-8o"></a>若有善男子善女人。<a id="a-8p"></a>受持讽诵此深法要有行无行法本者。<a id="a-8q"></a>便得具足众相之慧。<a id="a-8r"></a>佛说此有行无行法时。<a id="a-8s"></a>有百亿那术众生。<a id="a-8t"></a>皆舍本行执牢固誓。<a id="a-8u"></a>进趣佛乘不退转地。<a id="a-8v"></a>复有诸天世人无央数众。<a id="a-8w"></a>皆得道忍离凡夫地。<a id="a-8x"></a>是时尊者大目犍连。<a id="a-8y"></a>复从座起头面礼足。<a id="a-8z"></a>前白佛言。<a id="a-90"></a>我亦堪任畅达演说有行无行不思议法。<a id="a-91"></a>佛言。<a id="a-92"></a>善哉族姓子。<a id="a-93"></a>若乐说者今正是时。<a id="a-94"></a>目连白佛言。<a id="a-95"></a>世尊。<a id="a-96"></a>今闻如来包识众法以为有行无行。<a id="a-97"></a>如我观省如来正法。<a id="a-98"></a>非我声闻有行无行也。<a id="a-99"></a>所以然者。<a id="a-9A"></a>弟子缘觉诸根淳淑。<a id="a-9B"></a>不复窥望平等正觉。<a id="a-9C"></a>我于如来则无行也。<a id="a-9D"></a>若使如来欲舍慧海去诸众智。<a id="a-9E"></a>求为弟子缘觉道者。<a id="a-9F"></a>如来于我则无行也。<a id="a-9G"></a>又世尊言。<a id="a-9H"></a>一切诸法皆虚皆寂无生灭着断。<a id="a-9I"></a>审如是者何复限制。<a id="a-9J"></a>弟子缘觉不在圣例。<a id="a-9K"></a>益使我等九万二千人悉皆六通倍生狐疑。<a id="a-9L"></a>又闻佛言。<a id="a-9M"></a>我法旷大亦无边涯。<a id="a-9N"></a>不计吾我有着众生。<a id="a-9O"></a>若当尔者。<a id="a-9P"></a>如来今日于清净法界则有阙也。<a id="a-9Q"></a>尔时世尊告目连曰。<a id="a-9R"></a>善哉善哉。<a id="a-9S"></a>族姓子。<a id="a-9T"></a>乃能于如来前宣畅此门。<a id="a-9U"></a>我今问汝。<a id="a-9V"></a>汝当一一报我。<a id="a-9W"></a>目连对曰。<a id="a-9X"></a>如是世尊。<a id="a-9Y"></a>云何目连行有报乎。<a id="a-9Z"></a>目连白佛言。<a id="a-9a"></a>世尊。<a id="a-9b"></a>行有报也。<a id="a-9c"></a>又问目连。<a id="a-9d"></a>何者是行报耶。<a id="a-9e"></a>目连白佛言。<a id="a-9f"></a>随其缘对。<a id="a-9g"></a>善有善报恶有恶报。<a id="a-9h"></a>佛复问云何目连。<a id="a-9i"></a>善有善报恶有恶报。<a id="a-9j"></a>目连白佛言。<a id="a-9k"></a>三涂八难拷掠搒笞是谓恶报。<a id="a-9l"></a>泥洹永寂无复生灭是谓善报。<a id="a-9m"></a>佛复问目连。<a id="a-9n"></a>云何族姓子。<a id="a-9o"></a>今日本无如来为获报不乎。<a id="a-9p"></a>目连对曰。<a id="a-9q"></a>不也世尊。<a id="a-9r"></a>佛问目连。<a id="a-9s"></a>云何族姓子。<a id="a-9t"></a>如今如来至真等正觉。<a id="a-9u"></a>身黄金色众相具足。<a id="a-9v"></a>为是何报。<a id="a-9w"></a>目连白佛言。<a id="a-9x"></a>如来相好形质之报。<a id="a-9y"></a>非泥洹报也。<a id="a-9z"></a>佛问目连。<a id="a-A0"></a>汝体泥洹耶。<a id="a-A1"></a>云何知善有善报。<a id="a-A2"></a>是泥洹报乎。<a id="a-A3"></a>目连白佛言。<a id="a-A4"></a>一切诸法皆悉假号非有真实。<a id="a-A5"></a>所谓泥洹。<a id="a-A6"></a>泥洹者亦假号耳。<a id="a-A7"></a>故说泥洹须善有善也。<a id="a-A8"></a>尔时世尊告目连曰。<a id="a-A9"></a>如来于汝则无行也。<a id="a-AA"></a>亦是假号非有真实。<a id="a-AB"></a>汝欲求无上等正觉者。<a id="a-AC"></a>于如来所则无行也。<a id="a-AD"></a>亦是假号。<a id="a-AE"></a>于假号法中欲分别有行无行者。<a id="a-AF"></a>此则不然。<a id="a-AG"></a>尔时世尊说此假号法。<a id="a-AH"></a>有九亿众生发弘誓意。<a id="a-AI"></a>愿乐欲逮有行无行菩萨璎珞。<a id="a-AJ"></a>复有无量众生得总持法门。<a id="a-AK"></a>复有三亿众生诸漏尽意解得阿罗汉。<a id="a-AL"></a>尔时尊者宾头卢。<a id="a-AM"></a>复从座起前白佛言。<a id="a-AN"></a>我亦堪任说菩萨璎珞有行无行。<a id="a-AO"></a>令善男子善女人得修行之。<a id="a-AP"></a>世尊告曰。<a id="a-AQ"></a>善哉善哉族姓子。<a id="a-AR"></a>若能说者今正是时。<a id="a-AS"></a>尔时宾头卢白佛言。<a id="a-AT"></a>世尊。<a id="a-AU"></a>若善男子善女人。<a id="a-AV"></a>于初禅地。<a id="a-AW"></a>分别五阴恶露不净。<a id="a-AX"></a>于中思惟无可贪着。<a id="a-AY"></a>是谓有行。<a id="a-AZ"></a>若入定意观无所有虚而非真。<a id="a-Aa"></a>观他人身亦复如是。<a id="a-Ab"></a>斯谓无行。<a id="a-Ac"></a>复次世尊。<a id="a-Ad"></a>若善男子善女人。<a id="a-Ae"></a>现身臭处不净流出。<a id="a-Af"></a>是谓有行。<a id="a-Ag"></a>深观本末知之为空。<a id="a-Ah"></a>是谓无行。<a id="a-Ai"></a>复次世尊。<a id="a-Aj"></a>善男子善女人。<a id="a-Ak"></a>于二禅地具足四行。<a id="a-Al"></a>是谓有行。<a id="a-Am"></a>知二禅地尽归于空。<a id="a-An"></a>是谓无行。<a id="a-Ao"></a>复次世尊。<a id="a-Ap"></a>若善男子善女人。<a id="a-Aq"></a>自能开悟教众生类。<a id="a-Ar"></a>去离净心起不净想。<a id="a-As"></a>是谓有行。<a id="a-At"></a>解了净想本无所有。<a id="a-Au"></a>是谓无行。<a id="a-Av"></a>复次世尊。<a id="a-Aw"></a>若善男子善女人。<a id="a-Ax"></a>思惟三禅净除尘劳。<a id="a-Ay"></a>不自称叹有所成办。<a id="a-Az"></a>是谓有行。<a id="a-B0"></a>不见尘劳成不成者。<a id="a-B1"></a>是谓无行。<a id="a-B2"></a>复次世尊。<a id="a-B3"></a>若善男子善女人。<a id="a-B4"></a>在四禅地思惟五阴系意不忘。<a id="a-B5"></a>是谓有行。<a id="a-B6"></a>分别四禅永无苦乐诸缚结着。<a id="a-B7"></a>是谓无行。<a id="a-B8"></a>如是善男子善女人。<a id="a-B9"></a>菩萨摩诃萨寂观璎珞有行无行。<a id="a-BA"></a>尔时尊者宾头卢。<a id="a-BB"></a>说此法已还复本座。<a id="a-BC"></a>是时尊者大迦旃延。<a id="a-BD"></a>即从座起礼世尊足。<a id="a-BE"></a>前白佛言。<a id="a-BF"></a>我今堪任于如来前说有行无行。<a id="a-BG"></a>使众生类得修行之。<a id="a-BH"></a>若善男子善女人。<a id="a-BI"></a>于十六圣行不起狐疑者。<a id="a-BJ"></a>是谓有行。<a id="a-BK"></a>思惟缚着本性自无。<a id="a-BL"></a>亦无十六圣行之名。<a id="a-BM"></a>是谓无行。<a id="a-BN"></a>迦旃延复白佛言。<a id="a-BO"></a>若善男子善女人。<a id="a-BP"></a>拔断三毒淫怒痴法。<a id="a-BQ"></a>察彼众生心中所念。<a id="a-BR"></a>有无明心无无明心。<a id="a-BS"></a>有爱欲心无爱欲心。<a id="a-BT"></a>有恚害心无恚害心。<a id="a-BU"></a>悉能分别而无错谬。<a id="a-BV"></a>是谓有行。<a id="a-BW"></a>若善男子善女人。<a id="a-BX"></a>观知三毒本无所有。<a id="a-BY"></a>不见生者不见灭者虚寂无形。<a id="a-BZ"></a>是谓无行。<a id="a-Ba"></a>迦旃延子复白佛言。<a id="a-Bb"></a>若善男子善女人。<a id="a-Bc"></a>于结使聚皆令毕竟。<a id="a-Bd"></a>亦不更造兴起尘劳。<a id="a-Be"></a>是谓有行。<a id="a-Bf"></a>不于结使见有毕竟不毕竟者。<a id="a-Bg"></a>亦不兴造生尘劳患。<a id="a-Bh"></a>是谓无行。<a id="a-Bi"></a>如是善男子善女人。<a id="a-Bj"></a>菩萨璎珞有行无行。<a id="a-Bk"></a>迦旃延子于佛前说此有行无行已。<a id="a-Bl"></a>起礼佛足还复本座。<a id="a-Bm"></a>尔时尊者离越即从座起。<a id="a-Bn"></a>前礼佛足白佛言。<a id="a-Bo"></a>世尊。<a id="a-Bp"></a>我亦堪任说菩萨璎珞有行无行。<a id="a-Bq"></a>佛告离越。<a id="a-Br"></a>堪任说者便可说之。<a id="a-Bs"></a>离越白佛言。<a id="a-Bt"></a>世尊。<a id="a-Bu"></a>若善男子善女人。<a id="a-Bv"></a>于无生法越度生死。<a id="a-Bw"></a>不见有度者。<a id="a-Bx"></a>是谓有行。<a id="a-By"></a>沦泥洹空寂然无形不有众生想。<a id="a-Bz"></a>是谓无行。<a id="a-C0"></a>复次世尊。<a id="a-C1"></a>若善男子善女人。<a id="a-C2"></a>得贤圣律受诸果证修十二法。<a id="a-C3"></a>是谓有行。<a id="a-C4"></a>若观一切法本由缘聚散。<a id="a-C5"></a>知尽不生更不受证。<a id="a-C6"></a>是谓无行。<a id="a-C7"></a>复次善男子善女人。<a id="a-C8"></a>诸佛世尊常所说法。<a id="a-C9"></a>苦习尽道贤圣宝藏。<a id="a-CA"></a>进取泥洹无起灭法。<a id="a-CB"></a>是谓有行。<a id="a-CC"></a>不见贤圣道品之法及泥洹道。<a id="a-CD"></a>是谓无行。<a id="a-CE"></a>如是善男子善女人。<a id="a-CF"></a>菩萨璎珞有行无行。<a id="a-CG"></a>是时尊者须菩提复从座起。<a id="a-CH"></a>前礼佛足白佛言。<a id="a-CI"></a>若有善男子善女人。<a id="a-CJ"></a>从本无行至一切智。<a id="a-CK"></a>观了无形而不可见。<a id="a-CL"></a>是谓有行。<a id="a-CM"></a>不见本无出生诸法。<a id="a-CN"></a>菩萨璎珞亦复如是。<a id="a-CO"></a>不见菩萨璎珞亦不见非菩萨璎珞。<a id="a-CP"></a>是谓无行。<a id="a-CQ"></a>尔时世尊问须菩提。<a id="a-CR"></a>云何族姓子。<a id="a-CS"></a>汝以何等议而作斯言。<a id="a-CT"></a>此是菩萨璎珞。<a id="a-CU"></a>此非菩萨璎珞。<a id="a-CV"></a>须菩提白佛言。<a id="a-CW"></a>世尊。<a id="a-CX"></a>若善男子善女人。<a id="a-CY"></a>于究竟法不生断灭兴计常想。<a id="a-CZ"></a>是谓菩萨有行璎珞。<a id="a-Ca"></a>若善男子善女人。<a id="a-Cb"></a>于本无法中诸法悉空。<a id="a-Cc"></a>内空外空不起灭空。<a id="a-Cd"></a>无所生空道空泥洹空。<a id="a-Ce"></a>一切诸法皆空如空。<a id="a-Cf"></a>是谓菩萨无行璎珞。<a id="a-Cg"></a>须菩提复白佛言。<a id="a-Ch"></a>世尊。<a id="a-Ci"></a>若善男子善女人。<a id="a-Cj"></a>得空定净意者。<a id="a-Ck"></a>于贤圣法律具足一切诸法窠窟。<a id="a-Cl"></a>从须陀洹斯陀含阿那含阿罗汉辟支佛。<a id="a-Cm"></a>上至如来至真等正觉。<a id="a-Cn"></a>庄严具足泥洹之路。<a id="a-Co"></a>是谓菩萨摩诃萨有行璎珞。<a id="a-Cp"></a>若复善男子善女人。<a id="a-Cq"></a>修行五十五法虚空正要。<a id="a-Cr"></a>一一分别心不流驰皆归于空。<a id="a-Cs"></a>于空无法中无生灭着断。<a id="a-Ct"></a>是谓菩萨摩诃萨无行璎珞也。<a id="a-Cu"></a>尊者须菩提。<a id="a-Cv"></a>说此空性有行无行菩萨璎珞时。<a id="a-Cw"></a>有十三亿发意菩萨。<a id="a-Cx"></a>本从等意如来所初建道心。<a id="a-Cy"></a>自从是来中间懈怠。<a id="a-Cz"></a>今闻长老须菩提说诸法虚寂无生灭着断。<a id="a-D0"></a>各还励意悉发无上正真道意。<a id="a-D1"></a>进求本誓愿欲成就菩萨璎珞有行无行尔时尊者邠耨文陀尼子。<a id="a-D2"></a>即从座起前至佛所。<a id="a-D3"></a>头面礼足长跪叉手白佛言。<a id="a-D4"></a>世尊。<a id="a-D5"></a>若善男子善女人。<a id="a-D6"></a>思惟分别空行法性。<a id="a-D7"></a>不于诸法生吾我心者。<a id="a-D8"></a>是谓有行。<a id="a-D9"></a>摄意常定心如虚空不着三界。<a id="a-DA"></a>是谓无行。<a id="a-DB"></a>若善男子善女人。<a id="a-DC"></a>讲论诸法无生之心。<a id="a-DD"></a>金刚三昧超越八地舍本习绪。<a id="a-DE"></a>是谓有行。<a id="a-DF"></a>若复善男子善女人。<a id="a-DG"></a>得灭意度一意庄严璎珞其身。<a id="a-DH"></a>进趣无上正真道意。<a id="a-DI"></a>不以成佛以为快乐。<a id="a-DJ"></a>虽在众生不为勤劳。<a id="a-DK"></a>金刚之心不可沮坏。<a id="a-DL"></a>是谓菩萨璎珞有行无行。<a id="a-DM"></a>如此等九万二千漏尽阿罗汉。<a id="a-DN"></a>各各宣畅菩萨璎珞有行无行也。</p>
 </body>
</html>