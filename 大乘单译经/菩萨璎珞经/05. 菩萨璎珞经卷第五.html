<!doctype html>
<html id="z3IBU2LVF" data-ver="841">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">菩萨璎珞经卷第五</h1>
  <h2 id="a2">诸佛劝助品第七</h2>
  <p id="a3">尔时世尊自升无畏座。<a id="a-4"></a>放舌相光明。<a id="a-5"></a>普照三千大千世界。<a id="a-6"></a>及照十方无央数恒沙诸佛国土。<a id="a-7"></a>及十方恒沙地狱畜生饿鬼。<a id="a-8"></a>乃至十方虚空众生悉见光明。<a id="a-9"></a>尔时世尊。<a id="a-A"></a>放无央数亿百千光明。<a id="a-B"></a>彼彼众生自相谓言。<a id="a-C"></a>从久远以来。<a id="a-D"></a>未曾见此微妙光明。<a id="a-E"></a>亦非星辰日月天子有此光明。<a id="a-F"></a>甚奇甚特。<a id="a-G"></a>未曾所闻未曾所见。<a id="a-H"></a>尔时十方诸国众生各生此念。<a id="a-I"></a>将不有佛出现于世。<a id="a-J"></a>尔时世尊。<a id="a-K"></a>即知十方众生心中所念。<a id="a-L"></a>现诸光明皆有化佛。<a id="a-M"></a>一一化佛。<a id="a-N"></a>皆有无央数众。<a id="a-O"></a>前后围绕而为说法。<a id="a-P"></a>所谓说法者。<a id="a-Q"></a>无形相法。<a id="a-R"></a>无言教法。<a id="a-S"></a>无生无老无病死法。<a id="a-T"></a>有后闻此音。<a id="a-U"></a>诸不睹光见形色者。<a id="a-V"></a>皆闻如来说法音响空慧法慧说无著心。<a id="a-W"></a>尔时世尊。<a id="a-X"></a>告诸来会四部众曰。<a id="a-Y"></a>汝等颇见此舌相光明不思议法。<a id="a-Z"></a>普至十方无央数恒沙刹土。<a id="a-a"></a>悉照无量众生之类。<a id="a-b"></a>及诸化佛而说法言。<a id="a-c"></a>汝等众生为见不乎。<a id="a-d"></a>时诸神通菩萨大士。<a id="a-e"></a>皆白佛言。<a id="a-f"></a>唯然世尊。<a id="a-g"></a>我等悉见。<a id="a-h"></a>诸在凡夫着欲众生。<a id="a-i"></a>复自陈说前白佛言。<a id="a-j"></a>我等世尊。<a id="a-k"></a>虽见光明。<a id="a-l"></a>不知此光是何瑞应。<a id="a-m"></a>尔时世尊。<a id="a-n"></a>知彼众生心中所念。<a id="a-o"></a>欲去狐疑不着妄想。<a id="a-p"></a>便告软首菩萨摩诃萨曰。<a id="a-q"></a>如来至真成无上等正觉。<a id="a-r"></a>身黄金色圆光七尺。<a id="a-s"></a>声如羯毗鸟柔软无瑕。<a id="a-t"></a>众相严身。<a id="a-u"></a>皆由过去无央数劫。<a id="a-v"></a>积福行善众德具足。<a id="a-w"></a>不犯口过。<a id="a-x"></a>所说言教无有增减。<a id="a-y"></a>故使如来至真等正觉。<a id="a-z"></a>今得十四舌相报法。<a id="a-10"></a>一者言声至诚无欺。<a id="a-11"></a>二者所说闻辄信解。<a id="a-12"></a>三者口行不失根门。<a id="a-13"></a>四者知时说法无阙。<a id="a-14"></a>五者自乐演布禁戒。<a id="a-15"></a>六者名句次第相应。<a id="a-16"></a>七者大慈加被不舍施心。<a id="a-17"></a>八者睹佛形像不怀疑滞。<a id="a-18"></a>九者得佛神通而自游戏。<a id="a-19"></a>十者已入法界不舍佛慧。<a id="a-1A"></a>十一者获无量慧无尽之藏。<a id="a-1B"></a>十二者佛意无形皆悉得入。<a id="a-1C"></a>十三者权慧无碍不见有度。<a id="a-1D"></a>十四者住诚谛慧人皆笃信。<a id="a-1E"></a>是谓十四舌相之报。<a id="a-1F"></a>若有善男子善女人。<a id="a-1G"></a>得此十四舌相报者。<a id="a-1H"></a>便能放此无量光明。<a id="a-1I"></a>照诸十方诸佛刹土。<a id="a-1J"></a>皆由曩昔言无欺诈。<a id="a-1K"></a>佛复告软首。<a id="a-1L"></a>若有善男子善女人。<a id="a-1M"></a>执持讽诵此深法者。<a id="a-1N"></a>便获身相十无厌报。<a id="a-1O"></a>云何为十。<a id="a-1P"></a>如来至真等正觉。<a id="a-1Q"></a>升于无畏座。<a id="a-1R"></a>先以平等观。<a id="a-1S"></a>摄意寂默。<a id="a-1T"></a>内自思惟。<a id="a-1U"></a>吾今在众为人中雄。<a id="a-1V"></a>今坐此座大有所济。<a id="a-1W"></a>复自思惟。<a id="a-1X"></a>众生之类不可思议。<a id="a-1Y"></a>或在信地欲退转者。<a id="a-1Z"></a>或在初地乃至六地欲退转者。<a id="a-1a"></a>宜且别置不在圣例。<a id="a-1b"></a>或复众生淫怒痴心缚着偏多。<a id="a-1c"></a>此亦别之不在圣例。<a id="a-1d"></a>或有众生。<a id="a-1e"></a>意崇豪贵不造德本。<a id="a-1f"></a>此亦舍置不在圣例。<a id="a-1g"></a>或有众生。<a id="a-1h"></a>无明心盛起憍慢行。<a id="a-1i"></a>此亦舍置不在圣例。<a id="a-1j"></a>或有众生。<a id="a-1k"></a>心解幻法观见如来此幻非佛。<a id="a-1l"></a>此亦舍置不在圣例。<a id="a-1m"></a>或有众生得世俗通。<a id="a-1n"></a>观佛神德与己无异。<a id="a-1o"></a>此亦舍置不在圣例。<a id="a-1p"></a>或有众生体性强记。<a id="a-1q"></a>不信如来总持之行。<a id="a-1r"></a>此亦舍置不在圣例。<a id="a-1s"></a>或有众生施心偏多。<a id="a-1t"></a>闻如来施与我何异。<a id="a-1u"></a>此亦舍置不在圣例。<a id="a-1v"></a>或有众生纯有戒心。<a id="a-1w"></a>闻如来戒与我何异。<a id="a-1x"></a>此亦舍置不在圣例。<a id="a-1y"></a>或有众生心恒慈忍。<a id="a-1z"></a>今世尊忍与我何异。<a id="a-20"></a>此亦舍置不在圣例。<a id="a-21"></a>或有众生所为精进。<a id="a-22"></a>世尊精进与我何异。<a id="a-23"></a>此亦舍置不在圣例。<a id="a-24"></a>或有众生心乐禅行。<a id="a-25"></a>世尊行禅与我何异。<a id="a-26"></a>此亦舍置不在圣例。<a id="a-27"></a>或有众生得世辩才。<a id="a-28"></a>世尊说慧与我何异。<a id="a-29"></a>此亦舍置不在圣例。<a id="a-2A"></a>或有众生偏有慈心。<a id="a-2B"></a>如来说慈与我何异。<a id="a-2C"></a>此亦舍置不在圣例。<a id="a-2D"></a>或有众生悲意不断。<a id="a-2E"></a>如来行悲与我何异。<a id="a-2F"></a>此亦舍置不在圣例。<a id="a-2G"></a>或有众生恒怀欢喜。<a id="a-2H"></a>如来欢喜与我何异。<a id="a-2I"></a>此亦舍置不在圣例。<a id="a-2J"></a>或有众生心恒放舍。<a id="a-2K"></a>如来放舍与我何异。<a id="a-2L"></a>此亦舍置不在圣例。<a id="a-2M"></a>或有众生心恒念空。<a id="a-2N"></a>如来行空与我何异。<a id="a-2O"></a>此亦舍置不在圣例。<a id="a-2P"></a>或有众生心不摸贸。<a id="a-2Q"></a>如来无愿与我何异。<a id="a-2R"></a>此亦舍置不在圣例。<a id="a-2S"></a>或有众生不生想着。<a id="a-2T"></a>如来无想与我何异。<a id="a-2U"></a>此亦舍置不在此例。<a id="a-2V"></a>尔时世尊告软首菩萨。<a id="a-2W"></a>众生所处志趣不同。<a id="a-2X"></a>一切十方诸佛世界。<a id="a-2Y"></a>欲界色界无色界。<a id="a-2Z"></a>众生心念各异不同。<a id="a-2a"></a>或有欲界众生。<a id="a-2b"></a>娱乐五欲不舍五阴。<a id="a-2c"></a>此亦舍置不在圣例。<a id="a-2d"></a>或有众生。<a id="a-2e"></a>计色存怀内不着欲。<a id="a-2f"></a>此亦舍置不在圣例。<a id="a-2g"></a>或有众生愿乐无色。<a id="a-2h"></a>此亦舍置不在圣例。<a id="a-2i"></a>佛告软首菩萨曰。<a id="a-2j"></a>众生之类心识不同所行各异。<a id="a-2k"></a>所以然者。<a id="a-2l"></a>皆由颠倒卒不可寤。<a id="a-2m"></a>如我今日观众生类。<a id="a-2n"></a>知心所趣愿求何道。<a id="a-2o"></a>至十方界无数刹土。<a id="a-2p"></a>一一了知而不错谬。<a id="a-2q"></a>犹如士夫有目之者。<a id="a-2r"></a>躬自手执明月神珠。<a id="a-2s"></a>审然不惑无他余想。<a id="a-2t"></a>我今亦尔。<a id="a-2u"></a>分别众生神识本行之所趣也。<a id="a-2v"></a>或有众生。<a id="a-2w"></a>意一念顷一行二行。<a id="a-2x"></a>此亦舍置不在圣例。<a id="a-2y"></a>或有众生。<a id="a-2z"></a>一念之中具足众行。<a id="a-30"></a>行亦无记。<a id="a-31"></a>此亦舍置不在圣例。<a id="a-32"></a>或有众生。<a id="a-33"></a>有戒无施有施无戒。<a id="a-34"></a>此亦舍置不在圣例。<a id="a-35"></a>或有众生。<a id="a-36"></a>具足六行不具六行。<a id="a-37"></a>此亦舍置不在圣例。<a id="a-38"></a>过去恒沙无数如来至真等正觉。<a id="a-39"></a>先具三品后乃说法。<a id="a-3A"></a>正使将来。<a id="a-3B"></a>恒沙诸佛如来欲说法者。<a id="a-3C"></a>亦当具此三品妙行。<a id="a-3D"></a>云何为三。<a id="a-3E"></a>一者观众生念念念不同。<a id="a-3F"></a>二者诸佛庄严无畏道场。<a id="a-3G"></a>非声闻缘觉能建此场。<a id="a-3H"></a>三者本未闻法如来与说悉归空慧。<a id="a-3I"></a>是谓如来三品妙行。<a id="a-3J"></a>当说法时悉无缺减。<a id="a-3K"></a>尔时软首菩萨白佛言。<a id="a-3L"></a>世尊。<a id="a-3M"></a>云何如来三品妙行所建不同。<a id="a-3N"></a>尔时世尊报曰。<a id="a-3O"></a>如是如是。<a id="a-3P"></a>如汝所言。<a id="a-3Q"></a>今当为汝一一演说。<a id="a-3R"></a>何谓菩萨三品妙行。<a id="a-3S"></a>如来至真初入定意众相三昧。<a id="a-3T"></a>普为众生一会说法。<a id="a-3U"></a>如此等无央数众。<a id="a-3V"></a>心同一识所念亦同。<a id="a-3W"></a>闻说苦义非余法典。<a id="a-3X"></a>此则得入在如来例。<a id="a-3Y"></a>又复族姓子。<a id="a-3Z"></a>过去当来今现在佛。<a id="a-3a"></a>知彼众生心中所念。<a id="a-3b"></a>先从等觉乃成无上正法。<a id="a-3c"></a>然说有法不离想着。<a id="a-3d"></a>此亦不应在圣贤例。<a id="a-3e"></a>又复如来至真等正觉。<a id="a-3f"></a>先摄十意无乱想行。<a id="a-3g"></a>然后乃演深妙法藏。<a id="a-3h"></a>使众生类所闻言教寻得解了。<a id="a-3i"></a>云何为十。<a id="a-3j"></a>如来欲说法时。<a id="a-3k"></a>一向无碍悉观众生。<a id="a-3l"></a>为应何法而得度脱。<a id="a-3m"></a>有复众生意有深浅。<a id="a-3n"></a>以何方便而得拔济。<a id="a-3o"></a>或复说法一行无二。<a id="a-3p"></a>今此众生为应此法不耶。<a id="a-3q"></a>观无量空识心所念为从何法。<a id="a-3r"></a>然后得解奋迅三昧。<a id="a-3s"></a>行无点污。<a id="a-3t"></a>一念之顷诸法悉具。<a id="a-3u"></a>悉观法界无始无终。<a id="a-3v"></a>行诸佛事亦无挂碍。<a id="a-3w"></a>以无量慧普润一切。<a id="a-3x"></a>众会已定。<a id="a-3y"></a>以神足力照彼心意。<a id="a-3z"></a>皆识本缘而为说法。<a id="a-40"></a>乃在圣例。<a id="a-41"></a>复次软首。<a id="a-42"></a>如来至真等正觉升无畏座。<a id="a-43"></a>复当具足十无尽法。<a id="a-44"></a>云何为十。<a id="a-45"></a>诸佛法藏不可思议。<a id="a-46"></a>佛身无量法亦无量。<a id="a-47"></a>如来至真等正觉。<a id="a-48"></a>复有无尽无形法海。<a id="a-49"></a>施为佛事。<a id="a-4A"></a>复有无尽非眼识所摄。<a id="a-4B"></a>普观十方有形无形识。<a id="a-4C"></a>如来至真等正觉。<a id="a-4D"></a>善权方便拯济众生。<a id="a-4E"></a>不舍本愿。<a id="a-4F"></a>普立一切修十善行。<a id="a-4G"></a>复次如来至真等正觉。<a id="a-4H"></a>内常一意外现说法。<a id="a-4I"></a>不以一定应寂然法。<a id="a-4J"></a>不以说法外现有乱。<a id="a-4K"></a>复次如来至真等正觉。<a id="a-4L"></a>当说法时降甘露法雨。<a id="a-4M"></a>有情无情有识无识。<a id="a-4N"></a>普使周遍皆蒙润泽。<a id="a-4O"></a>复次如来至真等正觉。<a id="a-4P"></a>居家成就色相殊特。<a id="a-4Q"></a>正使大众处在高者伏心自卑。<a id="a-4R"></a>不自称说我姓豪贵。<a id="a-4S"></a>卑者不说如来本从出族姓。<a id="a-4T"></a>复次如来至真等正觉。<a id="a-4U"></a>以宿命智识前生。<a id="a-4V"></a>无极不可计量。<a id="a-4W"></a>难度众生生在五趣。<a id="a-4X"></a>本造此缘。<a id="a-4Y"></a>今复报缘因缘得寤。<a id="a-4Z"></a>复次如来至真等正觉。<a id="a-4a"></a>发大弘誓四等之心。<a id="a-4b"></a>能使十方有形众生。<a id="a-4c"></a>一日成佛众相具足。<a id="a-4d"></a>如实如愿皆成佛道。<a id="a-4e"></a>复次如来至真等正觉。<a id="a-4f"></a>建意牢固不舍本心。<a id="a-4g"></a>复使无量诸佛世界。<a id="a-4h"></a>普共一日尽取灭度。<a id="a-4i"></a>如其所念亦不违错。<a id="a-4j"></a>是谓十无尽如来法要。<a id="a-4k"></a>升无畏座具此法要。<a id="a-4l"></a>宣畅如来无穷尽法。<a id="a-4m"></a>亦非罗汉辟支佛所能宣传。</p>
  <p id="a4n">尔时世尊告软首菩萨曰。<a id="a-4o"></a>云何族姓子。<a id="a-4p"></a>若有善男子善女人。<a id="a-4q"></a>习行空无相愿。<a id="a-4r"></a>皆立信地修菩萨行。<a id="a-4s"></a>其福宁为多不。<a id="a-4t"></a>软首菩萨白佛言。<a id="a-4u"></a>甚多甚多。<a id="a-4v"></a>世尊。<a id="a-4w"></a>不可称量无以为喻。</p>
  <p id="a4x">佛告软首。<a id="a-4y"></a>不如善男子善女人执持讽诵十无尽藏。<a id="a-4z"></a>其福胜彼善男子善女人者上。<a id="a-50"></a>佛复告软首菩萨。<a id="a-51"></a>云何族姓子。<a id="a-52"></a>若有善男子善女人。<a id="a-53"></a>已在二地具足众行。<a id="a-54"></a>不怀懈怠有下劣心。<a id="a-55"></a>并复供养如前立信。<a id="a-56"></a>十方恒沙诸佛国土。<a id="a-57"></a>皆如此类。<a id="a-58"></a>其福宁多不乎。<a id="a-59"></a>软首白佛言。<a id="a-5A"></a>甚多甚多不可称计。<a id="a-5B"></a>何以故。<a id="a-5C"></a>若有善男子善女人。<a id="a-5D"></a>修行诸法。<a id="a-5E"></a>从信地至二地如此等类。<a id="a-5F"></a>遍满十方无量世界甚奇甚特不可为喻。<a id="a-5G"></a>佛复告族姓子。<a id="a-5H"></a>故不如此善男子善女人。<a id="a-5I"></a>奉持修行十无尽法。<a id="a-5J"></a>其福甚多甚多不可为喻。<a id="a-5K"></a>佛复告软首菩萨曰。<a id="a-5L"></a>若有善男子善女人。<a id="a-5M"></a>修行诸法成就三地。<a id="a-5N"></a>皆使具足成诸法本。<a id="a-5O"></a>并前信地二地。<a id="a-5P"></a>十方恒沙诸佛国土。<a id="a-5Q"></a>皆如此类。<a id="a-5R"></a>其福宁多不乎。<a id="a-5S"></a>软首白佛言。<a id="a-5T"></a>甚多甚多不可称计。<a id="a-5U"></a>何以故。<a id="a-5V"></a>若有善男子善女人。<a id="a-5W"></a>奉修诸法从信地至二地三地。<a id="a-5X"></a>如此等类。<a id="a-5Y"></a>遍满十方无量世界。<a id="a-5Z"></a>不可以喻。<a id="a-5a"></a>佛复告族姓子。<a id="a-5b"></a>故不如是善男子善女人。<a id="a-5c"></a>奉持修行十无尽法。<a id="a-5d"></a>其福甚多甚多不可以喻。<a id="a-5e"></a>佛复告软首菩萨。<a id="a-5f"></a>若有善男子善女人。<a id="a-5g"></a>修行诸法成就四地。<a id="a-5h"></a>皆使具足如上信地二地三地。<a id="a-5i"></a>其福宁为多不。<a id="a-5j"></a>软首白佛言。<a id="a-5k"></a>甚多甚多。<a id="a-5l"></a>世尊。<a id="a-5m"></a>佛言。<a id="a-5n"></a>故不如此善男子善女人。<a id="a-5o"></a>执持讽诵十无尽藏。<a id="a-5p"></a>其福胜彼善男子善女人上。<a id="a-5q"></a>佛复告软首菩萨。<a id="a-5r"></a>云何族姓子。<a id="a-5s"></a>若有善男子善女人。<a id="a-5t"></a>具足诚谛不狐疑法。<a id="a-5u"></a>不舍五地如来法印及行信地乃至四地。<a id="a-5v"></a>遍满十方无量世界。<a id="a-5w"></a>其福宁多不乎。<a id="a-5x"></a>软首白佛言。<a id="a-5y"></a>世尊。<a id="a-5z"></a>甚多甚多。<a id="a-60"></a>佛言。<a id="a-61"></a>故不如此善男子善女人奉持修行十无尽法。<a id="a-62"></a>其福甚多不可以喻。<a id="a-63"></a>佛复告软首菩萨。<a id="a-64"></a>复舍此已。<a id="a-65"></a>若有善男子善女人。<a id="a-66"></a>已在六地具足众行。<a id="a-67"></a>已得越彼空无相愿。<a id="a-68"></a>必然不疑并行信地乃至五地。<a id="a-69"></a>遍满十方无量世界。<a id="a-6A"></a>云何族姓子。<a id="a-6B"></a>其福宁为多不。<a id="a-6C"></a>软首白佛言。<a id="a-6D"></a>甚多甚多。<a id="a-6E"></a>佛言。<a id="a-6F"></a>故不如此善男子善女人执持讽诵十无尽藏。<a id="a-6G"></a>其福出彼上。<a id="a-6H"></a>佛复告软首。<a id="a-6I"></a>云何族姓子。<a id="a-6J"></a>若有善男子善女人。<a id="a-6K"></a>弘誓坚固。<a id="a-6L"></a>在于七地住不退转。<a id="a-6M"></a>具足诸法而无彼我。<a id="a-6N"></a>从信地乃至六地。<a id="a-6O"></a>众德具足诸行皆备。<a id="a-6P"></a>云何族姓子。<a id="a-6Q"></a>其福宁多不乎。<a id="a-6R"></a>软首白佛言。<a id="a-6S"></a>甚多甚多。<a id="a-6T"></a>世尊。<a id="a-6U"></a>佛言。<a id="a-6V"></a>故不如是善男子善女人执持讽诵十无尽藏。<a id="a-6W"></a>其福出彼上佛复告软首菩萨。<a id="a-6X"></a>若有善男子善女人。<a id="a-6Y"></a>已过七地进前成佛。<a id="a-6Z"></a>吾今已住无彼此想。<a id="a-6a"></a>如我自觉必然不疑。<a id="a-6b"></a>如此等类遍满十方。<a id="a-6c"></a>供养如前。<a id="a-6d"></a>从信地乃至七地。<a id="a-6e"></a>其福宁为多不。<a id="a-6f"></a>软首白佛言。<a id="a-6g"></a>甚多甚多。<a id="a-6h"></a>世尊。<a id="a-6i"></a>佛言。<a id="a-6j"></a>故不如是善男子善女人执持讽诵十无尽藏。<a id="a-6k"></a>其福出彼上。<a id="a-6l"></a>佛复告软首菩萨。<a id="a-6m"></a>若有菩萨摩诃萨。<a id="a-6n"></a>已得无生无起灭法。<a id="a-6o"></a>心如虚空不可点污。<a id="a-6p"></a>唯须权慧诣树王下。<a id="a-6q"></a>如此等类。<a id="a-6r"></a>始从信地乃至八地。<a id="a-6s"></a>具足众行成佛不久。<a id="a-6t"></a>遍满三千无量世界。<a id="a-6u"></a>云何族姓子。<a id="a-6v"></a>其福宁为多不。<a id="a-6w"></a>软首白佛言。<a id="a-6x"></a>甚多甚多。<a id="a-6y"></a>世尊。<a id="a-6z"></a>何以故。<a id="a-70"></a>是善男子善女人。<a id="a-71"></a>已住佛伴便名为佛。<a id="a-72"></a>况复十方无量世界。<a id="a-73"></a>从信地乃至八地。<a id="a-74"></a>故不如九地菩萨摩诃萨一念之德。<a id="a-75"></a>佛言。<a id="a-76"></a>若有善男子善女人。<a id="a-77"></a>执持讽诵十无尽藏。<a id="a-78"></a>如我今日成如来至真等正觉明行成为善逝世间解无上士道法御天人师。<a id="a-79"></a>犹尚不得十无尽藏。<a id="a-7A"></a>若有善男子善女人。<a id="a-7B"></a>欲得修习十无尽藏者。<a id="a-7C"></a>尽知十方如来一时得道者。<a id="a-7D"></a>同时般泥洹者。<a id="a-7E"></a>尽灭众生心识想著者。<a id="a-7F"></a>欲在前成佛者。<a id="a-7G"></a>欲摄众生同如佛心者。<a id="a-7H"></a>当修习是十无尽藏。</p>
  <p id="a7I">尔时释迦文佛在于大众。<a id="a-7J"></a>而说斯颂。</p>
  <p id="a7K">吾今虽成佛　　由昔劝助报</p>
  <p id="a7L">正法不可移　　大道无若干</p>
  <p id="a7M">自念过去世　　承事供诸佛</p>
  <p id="a7N">劝助以道法　　舍形至无形</p>
  <p id="a7O">复于无数劫　　不获无尽藏</p>
  <p id="a7P">建意无有想　　渐至无为岸</p>
  <p id="a7Q">如来等正觉　　三达六通慧</p>
  <p id="a7R">劝助众行具　　乃获无尽藏</p>
  <p id="a7S">本愿今得报　　故号天中天</p>
  <p id="a7T">斯由劝助福　　自致无极尊</p>
  <p id="a7U">江海可竭尽　　山河亦崩落</p>
  <p id="a7V">日月有亏盈　　法藏不可尽</p>
  <p id="a7W">诸佛权慧道　　其力不可思</p>
  <p id="a7X">育养诸众生　　慈愍转于法</p>
  <p id="a7Y">或现在母胎　　欲化于父母</p>
  <p id="a7Z">复作转轮王　　统领无数土</p>
  <p id="a7a">快哉斯果报　　获此无尽藏</p>
  <p id="a7b">修行得成佛　　变化无有穷</p>
  <p id="a7c">昔在无数世　　作福建功德</p>
  <p id="a7d">劝助为第一　　无有出是上</p>
  <p id="a7e">金银七宝具　　色相无有比</p>
  <p id="a7f">皆由劝助报　　无尽诸法藏</p>
  <p id="a7g">虚空无所有　　由造形色相</p>
  <p id="a7h">此法甚深妙　　真谛不可毁</p>
  <p id="a7i">尔时释迦文如来。<a id="a-7j"></a>说此偈已。<a id="a-7k"></a>复告善男子善女人。<a id="a-7l"></a>若有菩萨摩诃萨。<a id="a-7m"></a>从初发意乃至成佛。<a id="a-7n"></a>令一切众生如己不异者。<a id="a-7o"></a>当习是十无尽藏。<a id="a-7p"></a>尔时如来至真等正觉。<a id="a-7q"></a>将欲说法转于法轮。<a id="a-7r"></a>便入无尽藏定意。<a id="a-7s"></a>感动十方恒沙诸佛。<a id="a-7t"></a>应时面见。<a id="a-7u"></a>同时一响各说颂曰。</p>
  <p id="a7v">现法离四义　　如来无著行</p>
  <p id="a7w">修一得佛道　　念进无有怠</p>
  <p id="a7x">三向平等空　　号曰无尽藏</p>
  <p id="a7y">不舍十行本　　是谓如来藏</p>
  <p id="a7z">佛法不思议　　如空有所受</p>
  <p id="a80">我识不见我　　是应无尽藏</p>
  <p id="a81">佛行非有尽　　所演不可量</p>
  <p id="a82">慈愍一切故　　示现无所有</p>
  <p id="a83">如来诸佛相　　成道无差特</p>
  <p id="a84">随彼众生意　　知相有高下</p>
  <p id="a85">我今无有等　　厌患众生苦</p>
  <p id="a86">以道自摄意　　降伏诸外道</p>
  <p id="a87">一切诸法本　　无缘亦不合</p>
  <p id="a88">道从平等觉　　乃逮如来慧</p>
  <p id="a89">诸佛不思议　　法本不思议</p>
  <p id="a8A">缘报不思议　　分别不思议</p>
  <p id="a8B">我住经千劫　　佛佛自称叹</p>
  <p id="a8C">未能尽法藏　　毫厘有损减</p>
  <p id="a8D">我等已成佛　　具足空法身</p>
  <p id="a8E">昔修无尽藏　　自致人中尊</p>
  <p id="a8F">欲界多尘劳　　断欲非余处</p>
  <p id="a8G">于欲能离欲　　皆由无尽藏</p>
  <p id="a8H">虽住不处住　　亦无形色相</p>
  <p id="a8I">分别诸识着　　佛识无形相</p>
  <p id="a8J">如来无色相　　为众生现相</p>
  <p id="a8K">无著无染污　　如来身亦空</p>
  <p id="a8L">遍满十方界　　如今等正觉</p>
  <p id="a8M">本识不可思　　演说无尽义</p>
  <p id="a8N">是时十方诸佛。<a id="a-8O"></a>说此偈已。<a id="a-8P"></a>八方上下六反震动。<a id="a-8Q"></a>座上有六百比丘本趣罗汉。<a id="a-8R"></a>寻时回意逮无尽藏。<a id="a-8S"></a>有十三亿众生。<a id="a-8T"></a>亦得无尽法藏。</p>
  <p data-pb></p>
  <h2 id="a8U">如来品第八</h2>
  <p id="a8V">尔时软首菩萨白佛言。<a id="a-8W"></a>世尊。<a id="a-8X"></a>诸族姓子。<a id="a-8Y"></a>云何修习无尽法藏。<a id="a-8Z"></a>佛言。<a id="a-8a"></a>若有善男子女人。<a id="a-8b"></a>欲得修无尽法者。<a id="a-8c"></a>当修五苦法门。<a id="a-8d"></a>云何为五苦法门。<a id="a-8e"></a>若有众生见十方界。<a id="a-8f"></a>当闻苦慧苦识便能随形而往接度。<a id="a-8g"></a>是谓一法。<a id="a-8h"></a>复次族姓子。<a id="a-8i"></a>若有善男子女人。<a id="a-8j"></a>欲观无量世界众生所念空无所有。<a id="a-8k"></a>欲得空苦慧者。<a id="a-8l"></a>当建此意亦不退转。<a id="a-8m"></a>是谓二法。<a id="a-8n"></a>复次族姓子。<a id="a-8o"></a>诸比丘比丘尼优婆塞优婆夷。<a id="a-8p"></a>皆得平等意。<a id="a-8q"></a>行无尽慈。<a id="a-8r"></a>未获者获。<a id="a-8s"></a>未得者得。<a id="a-8t"></a>未度者度。<a id="a-8u"></a>是谓三法。<a id="a-8v"></a>复次族姓子。<a id="a-8w"></a>若有善男子女人。<a id="a-8x"></a>居家成就种姓亦尔。<a id="a-8y"></a>皆知苦慧心不在乐。<a id="a-8z"></a>是谓四法。<a id="a-90"></a>复次族姓子。<a id="a-91"></a>若有善男子女人。<a id="a-92"></a>如来无量法门。<a id="a-93"></a>无尽法藏众智自在。<a id="a-94"></a>是谓五法无尽法藏。<a id="a-95"></a>复次族姓子。<a id="a-96"></a>若有善男子女人。<a id="a-97"></a>欲得具足无尽法藏者。<a id="a-98"></a>复有五事。<a id="a-99"></a>云何为五。<a id="a-9A"></a>诸佛世尊常在等定。<a id="a-9B"></a>有时入虚空观。<a id="a-9C"></a>分别众生。<a id="a-9D"></a>有在贤圣法律不在贤圣法律。<a id="a-9E"></a>悉能安处各充其愿。<a id="a-9F"></a>是谓一法。<a id="a-9G"></a>复次族姓子。<a id="a-9H"></a>若欲生天。<a id="a-9I"></a>便当修行诸天戒法。<a id="a-9J"></a>有爱欲天无爱欲天。<a id="a-9K"></a>或时有天着于爱乐。<a id="a-9L"></a>不着爱乐。<a id="a-9M"></a>能具足二事悉无染着。<a id="a-9N"></a>乃应无尽法。<a id="a-9O"></a>复次族姓子。<a id="a-9P"></a>复当具足四果报行。<a id="a-9Q"></a>便乘神通游无量世界。<a id="a-9R"></a>云何四果报行。<a id="a-9S"></a>诸佛如来恒处寂寞。<a id="a-9T"></a>若有诸天龙神干沓和阿须伦。<a id="a-9U"></a>欲从如来闻真实者。<a id="a-9V"></a>未发问顷。<a id="a-9W"></a>如来已知此族姓子当问是义。<a id="a-9X"></a>是谓一法四果报行。<a id="a-9Y"></a>佛复告族姓子。<a id="a-9Z"></a>若善男子女人。<a id="a-9a"></a>心意寂然不欲闻法。<a id="a-9b"></a>如来悉知是可从是不可从。<a id="a-9c"></a>斯欲闻法不欲闻法。<a id="a-9d"></a>是谓族姓子第二果报。<a id="a-9e"></a>复次族姓子。<a id="a-9f"></a>若善男子女人。<a id="a-9g"></a>已得如来印。<a id="a-9h"></a>便能印可众生心意。<a id="a-9i"></a>是谓第三果报复次族姓子。<a id="a-9j"></a>若善男子女人。<a id="a-9k"></a>已闻正法。<a id="a-9l"></a>非心所度非念所测。<a id="a-9m"></a>皆使平等无有二想。<a id="a-9n"></a>是谓第四果报。<a id="a-9o"></a>复次族姓子。<a id="a-9p"></a>欲得具足四神足行。<a id="a-9q"></a>亦当念此四事果报。<a id="a-9r"></a>云何四神足。<a id="a-9s"></a>于是菩萨摩诃萨。<a id="a-9t"></a>从初发意一地二地。<a id="a-9u"></a>乃至十地。<a id="a-9v"></a>各有神足行行不同。<a id="a-9w"></a>或有菩萨。<a id="a-9x"></a>已在一地便得身识。<a id="a-9y"></a>游行十方无量世界。<a id="a-9z"></a>未得定意知众生心。<a id="a-A0"></a>复有菩萨既在一地。<a id="a-A1"></a>得佛色相众好具足。<a id="a-A2"></a>亦复游观十方世界。<a id="a-A3"></a>礼事供养诸佛世尊。<a id="a-A4"></a>虽得身通。<a id="a-A5"></a>未能堪任教化众生净佛国土。<a id="a-A6"></a>复有菩萨摩诃萨。<a id="a-A7"></a>已得神通。<a id="a-A8"></a>礼事供养诸佛世尊。<a id="a-A9"></a>便能说法教化众生。<a id="a-AA"></a>复有菩萨摩诃萨。<a id="a-AB"></a>已在初地净修佛国。<a id="a-AC"></a>未能自知第一地事。<a id="a-AD"></a>复有菩萨摩诃萨。<a id="a-AE"></a>未具弘誓大乘之心。<a id="a-AF"></a>于中便生犹豫想着。<a id="a-AG"></a>如此等比必堕声闻缘觉道中。<a id="a-AH"></a>复有菩萨摩诃萨。<a id="a-AI"></a>修治一地清净之行。<a id="a-AJ"></a>复以神通广游十方无量世界。<a id="a-AK"></a>遍知众生心中所念。<a id="a-AL"></a>然未能度彼众生安处道捡。<a id="a-AM"></a>复有菩萨摩诃萨。<a id="a-AN"></a>已在初地得四神足。<a id="a-AO"></a>第一神足名曰苦观。<a id="a-AP"></a>菩萨得此神足者。<a id="a-AQ"></a>恒游诸佛世界。<a id="a-AR"></a>诸苦众生得处无为。<a id="a-AS"></a>第二神足名曰音响。<a id="a-AT"></a>菩萨得此法者。<a id="a-AU"></a>遍游十方无量世界。<a id="a-AV"></a>诸有众生应从音响而得度者。<a id="a-AW"></a>闻菩萨所说无不信解。<a id="a-AX"></a>复有神足名曰发意。<a id="a-AY"></a>菩萨得此神足者。<a id="a-AZ"></a>遍游十方无量世界。<a id="a-Aa"></a>诸有众生发意趣道。<a id="a-Ab"></a>辄能拥护令得成就。<a id="a-Ac"></a>复有神足名曰感动。<a id="a-Ad"></a>菩萨得此神足者。<a id="a-Ae"></a>遍游十方观众生心。<a id="a-Af"></a>应从空观而得度者。<a id="a-Ag"></a>是谓初地菩萨摩诃萨。<a id="a-Ah"></a>具足是四神足行。<a id="a-Ai"></a>二地菩萨复有四事。<a id="a-Aj"></a>云何为四。<a id="a-Ak"></a>菩萨有神足名曰灭种。<a id="a-Al"></a>得是神足者。<a id="a-Am"></a>遍游十方无量世界。<a id="a-An"></a>尽知众生意识所念。<a id="a-Ao"></a>灭凡夫种入圣谛境。<a id="a-Ap"></a>复有灭神足。<a id="a-Aq"></a>得此神足者。<a id="a-Ar"></a>遍游十方无量世界。<a id="a-As"></a>尽观众生心中所念有善恶想。<a id="a-At"></a>能灭恶想入于圣谛。<a id="a-Au"></a>复有神足名曰除垢。<a id="a-Av"></a>得此神足者。<a id="a-Aw"></a>遍游十方无量世界。<a id="a-Ax"></a>观知众生心中所念垢欲缠心。<a id="a-Ay"></a>便能蠲除凡夫识念入于圣谛。<a id="a-Az"></a>复有三巧便神足菩萨得此神足者。<a id="a-B0"></a>遍游十方无量世界。<a id="a-B1"></a>观知众生心识所念。<a id="a-B2"></a>能建彼意立三等法。<a id="a-B3"></a>是谓菩萨摩诃萨。<a id="a-B4"></a>得此四神足法。<a id="a-B5"></a>能游十方无量世界。<a id="a-B6"></a>则能具足二地行法。<a id="a-B7"></a>佛复告族姓子。<a id="a-B8"></a>菩萨摩诃萨在三地中。<a id="a-B9"></a>复有四璎珞神足。<a id="a-BA"></a>能变此身成无量形。<a id="a-BB"></a>还合为一。<a id="a-BC"></a>云何为四。<a id="a-BD"></a>有本要神足。<a id="a-BE"></a>得此神足者遍游十方无量世界。<a id="a-BF"></a>普观众生心中所念。<a id="a-BG"></a>如我所念而度脱之。<a id="a-BH"></a>复有法行然炽神足。<a id="a-BI"></a>菩萨得此神足。<a id="a-BJ"></a>遍游十方无量世界。<a id="a-BK"></a>尽观众生心中所念。<a id="a-BL"></a>见有喜怒无喜怒者。<a id="a-BM"></a>以然炽法而教化之。<a id="a-BN"></a>复有无形神足。<a id="a-BO"></a>得此神足者。<a id="a-BP"></a>遍游十方无量世界。<a id="a-BQ"></a>观众生心中所念。<a id="a-BR"></a>以无心识而教化之。<a id="a-BS"></a>复有三清净神足得此神足者。<a id="a-BT"></a>遍游十方无量世界。<a id="a-BU"></a>观知众生所念。<a id="a-BV"></a>说三法行使灭三想。<a id="a-BW"></a>云何为三法行。<a id="a-BX"></a>一者空。<a id="a-BY"></a>二者识。<a id="a-BZ"></a>三者我。<a id="a-Ba"></a>是谓菩萨摩诃萨在三地中具足四神足行。</p>
  <p id="aBb">佛复告族姓子。<a id="a-Bc"></a>菩萨摩诃萨住四地中。<a id="a-Bd"></a>复当具此四神足。<a id="a-Be"></a>云何为四。<a id="a-Bf"></a>复有神足名曰无相。<a id="a-Bg"></a>菩萨得此神足者遍游十方无量世界。<a id="a-Bh"></a>从三色天至虚空际。<a id="a-Bi"></a>普令众生得无相法。<a id="a-Bj"></a>复有除贪神足。<a id="a-Bk"></a>得此神足者。<a id="a-Bl"></a>遍游十方无量世界。<a id="a-Bm"></a>尽观众生心中所念。<a id="a-Bn"></a>以定意法而教化之。<a id="a-Bo"></a>复有转法轮神足。<a id="a-Bp"></a>得此神足者。<a id="a-Bq"></a>遍游十方无量世界。<a id="a-Br"></a>转四无畏不死甘露法。<a id="a-Bs"></a>久饥渴者令得充足。<a id="a-Bt"></a>复有等慧神足。<a id="a-Bu"></a>得此神足者。<a id="a-Bv"></a>遍游十方无量世界。<a id="a-Bw"></a>尽观众生心中所念。<a id="a-Bx"></a>以平等慧而度脱之。<a id="a-By"></a>是谓菩萨摩诃萨住于四地具足四神足行。</p>
  <p id="aBz">佛复告族姓子。<a id="a-C0"></a>菩萨摩诃萨在五地中。<a id="a-C1"></a>复有四神足。<a id="a-C2"></a>云何为四。<a id="a-C3"></a>有神足名曰无量门。<a id="a-C4"></a>菩萨得是无量门者。<a id="a-C5"></a>尽观众生心中所念。<a id="a-C6"></a>以解脱慧而度脱之。<a id="a-C7"></a>复有行神足。<a id="a-C8"></a>得此神足者。<a id="a-C9"></a>遍游十方无量世界。<a id="a-CA"></a>悉了众生所念。<a id="a-CB"></a>即说法本通达法门。<a id="a-CC"></a>复有受报神足门。<a id="a-CD"></a>得是神足者。<a id="a-CE"></a>以现行法报而度脱之。<a id="a-CF"></a>是谓菩萨在五住地具足是四神足行。</p>
  <p id="aCG">佛复告族姓子。<a id="a-CH"></a>菩萨在六地中。<a id="a-CI"></a>复当具足四神足行。<a id="a-CJ"></a>云何为四。<a id="a-CK"></a>有神足名曰堕落。<a id="a-CL"></a>菩萨得此神足者。<a id="a-CM"></a>遍游十方无量世界。<a id="a-CN"></a>尽观众生心中所念。<a id="a-CO"></a>诸恶果报应淳淑者。<a id="a-CP"></a>渐与说法令使堕落。<a id="a-CQ"></a>复有无根神足。<a id="a-CR"></a>得是神足者。<a id="a-CS"></a>遍游十方无量世界。<a id="a-CT"></a>尽观众生心中所念。<a id="a-CU"></a>掘其根本永断不生。<a id="a-CV"></a>复有神足名离垢出要。<a id="a-CW"></a>得此神足者。<a id="a-CX"></a>遍游十方无量世界。<a id="a-CY"></a>尽观众生心中所念。<a id="a-CZ"></a>令彼众生得出道要(不了梵本阙一事)</p>
  <p id="aCa">佛复告族姓子。<a id="a-Cb"></a>菩萨摩诃萨以在七地名曰不退转法。<a id="a-Cc"></a>便当具足四神足法。<a id="a-Cd"></a>云何为四。<a id="a-Ce"></a>有神足名曰众生身不净。<a id="a-Cf"></a>菩萨得此神足者。<a id="a-Cg"></a>能示现恶露不净。<a id="a-Ch"></a>因此教化无数众生。<a id="a-Ci"></a>复有神足名曰道德。<a id="a-Cj"></a>菩萨得此神足者。<a id="a-Ck"></a>能以正道舍于三道得阿罗汉。<a id="a-Cl"></a>复有神足名曰觉正。<a id="a-Cm"></a>菩萨得此神足者。<a id="a-Cn"></a>能令众生皆立信地令不退转。<a id="a-Co"></a>是谓菩萨摩诃萨在七地中具神足法。</p>
  <p id="aCp">佛复告族姓子。<a id="a-Cq"></a>菩萨摩诃萨在八地中具足四神足。<a id="a-Cr"></a>广大无边非声闻辟支佛所能及知。<a id="a-Cs"></a>云何为四。<a id="a-Ct"></a>或有神足本未发道心。<a id="a-Cu"></a>菩萨得此神足者。<a id="a-Cv"></a>令彼众生始立信地。<a id="a-Cw"></a>余行未就。<a id="a-Cx"></a>复有神足名曰无生。<a id="a-Cy"></a>菩萨得此神足者。<a id="a-Cz"></a>一一观察诸行无我。<a id="a-D0"></a>复有神足名曰贪着。<a id="a-D1"></a>菩萨得此神足者。<a id="a-D2"></a>贪乐诸佛相好。<a id="a-D3"></a>复有尽漏神足。<a id="a-D4"></a>菩萨得是神足者。<a id="a-D5"></a>能使一意断诸漏法。<a id="a-D6"></a>是谓菩萨摩诃萨在八地中具四神足。</p>
  <p id="aD7">佛复告族姓子。<a id="a-D8"></a>菩萨在九住中便当具足四神足法。<a id="a-D9"></a>云何为四。<a id="a-DA"></a>有神足名曰众海。<a id="a-DB"></a>菩萨得此神足者。<a id="a-DC"></a>诸有四使趣来向门。<a id="a-DD"></a>秽垢已尽便得入门。<a id="a-DE"></a>心垢未尽不得入门。<a id="a-DF"></a>是谓菩萨在九地中具四神足。</p>
  <p id="aDG">佛复告族姓子。<a id="a-DH"></a>菩萨在十地中具四神足。<a id="a-DI"></a>云何为四。<a id="a-DJ"></a>有神足名曰光明。<a id="a-DK"></a>菩萨得是神足者。<a id="a-DL"></a>游腾十方无数佛土。<a id="a-DM"></a>尽观众生心中所念。<a id="a-DN"></a>坐树王下结加趺坐。<a id="a-DO"></a>尔乃具足弘誓之心。<a id="a-DP"></a>复有神足名曰无量门。<a id="a-DQ"></a>菩萨得此神足者。<a id="a-DR"></a>分别所趣尽趣一乘。<a id="a-DS"></a>复有神足名曰一念。<a id="a-DT"></a>菩萨得此神足者尽令十方无量众生一念成道。<a id="a-DU"></a>复有神足名曰庄严。<a id="a-DV"></a>菩萨得此神足者。<a id="a-DW"></a>一日之中尽共庄严诸佛刹土。<a id="a-DX"></a>同字同时一时成道。<a id="a-DY"></a>是谓十住菩萨摩诃萨具四神足法。</p>
 </body>
</html>