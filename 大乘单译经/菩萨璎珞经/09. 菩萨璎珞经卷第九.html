<!doctype html>
<html id="z3IBU2RVJ" data-ver="796">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">菩萨璎珞经卷第九</h1>
  <h2 id="a2">无量品第十七之余</h2>
  <p id="a3">佛告。<a id="a-4"></a>善男子善女人奉持修习三禅行者。<a id="a-5"></a>便获具足诸善功德。<a id="a-6"></a>游诸佛国供养承事诸佛世尊。<a id="a-7"></a>尔时世尊在大众中便说斯偈。</p>
  <p id="a8">过去恒沙佛　　皆由三禅法</p>
  <p id="a9">无相不愿法　　乃应圣律行</p>
  <p id="aA">三禅根本法　　自致得泥洹</p>
  <p id="aB">正使无量诵　　未能尽其法</p>
  <p id="aC">若使一士夫　　住寿无量劫</p>
  <p id="aD">于中欲宣说　　不尽三禅本</p>
  <p id="aE">自观过去识　　非意所能宣</p>
  <p id="aF">未来识亦然　　非有非无识</p>
  <p id="aG">无形不可见　　然种生死病</p>
  <p id="aH">思惟九地法　　后乃得觉寤</p>
  <p id="aI">梵行清净法　　拥护如来教</p>
  <p id="aJ">欲一一分别　　未畅如来身</p>
  <p id="aK">三世无等尊　　破有诸欲网</p>
  <p id="aL">牵连诸缚着　　永尽而无余</p>
  <p id="aM">观世诸有变　　生生不常停</p>
  <p id="aN">况欲知识本　　现身六窠窟</p>
  <p id="aO">本我不造有　　染有乃生垢</p>
  <p id="aP">皆由三禅法　　乃坐道树下</p>
  <p id="aQ">若有族姓子　　施心欲量计</p>
  <p id="aR">分别如来身　　来悉如毫毛</p>
  <p id="aS">过去诸法界　　一一不思议</p>
  <p id="aT">斯由此三禅　　乃得称名号</p>
  <p id="aU">若欲计识本　　分别非有法</p>
  <p id="aV">所趣无数变　　乃应三禅行</p>
  <p id="aW">我生既自安　　亦能安众人</p>
  <p id="aX">然人思想多　　我导引使知</p>
  <p id="aY">我从本等定　　行观觉三禅</p>
  <p id="aZ">非有地识想　　超越过去行</p>
  <p id="aa">生本从我人　　流转趣五道</p>
  <p id="ab">能尽一生垢　　乃谓应三禅</p>
  <p id="ac">究竟有三法　　审鉴本染要</p>
  <p id="ad">二为现在慧　　道观是谓三</p>
  <p id="ae">能尽此义趣　　三禅无量行</p>
  <p id="af">此亦不可思　　究尽三法行</p>
  <p id="ag">又知恩爱本　　渐渐转入定</p>
  <p id="ah">既自从师受　　后乃成道觉</p>
  <p id="ai">或现三千世　　如人掌观珠</p>
  <p id="aj">一一入净观　　洗浴诸尘劳</p>
  <p id="ak">若人图度定　　欲以斗斛量</p>
  <p id="al">虽可建此心　　岂当有此理</p>
  <p id="am">心念无边涯　　生生无有息</p>
  <p id="an">如水趣于海　　不见有增减</p>
  <p id="ao">况人欲得量　　心之本根原</p>
  <p id="ap">欲寻心所念　　岂当有此理</p>
  <p id="aq">圣人所以降　　示现出于世</p>
  <p id="ar">故欲量度空　　令知斛斗量</p>
  <p id="as">分别念生生　　前后及中间</p>
  <p id="at">一一悉能知　　断种生死本</p>
  <p id="au">人心非一类　　造行若干种</p>
  <p id="av">自坠堕本际　　遂自陷于渊</p>
  <p id="aw">过去诸恒沙　　诸法悉同等</p>
  <p id="ax">皆由三禅行　　得成无上道</p>
  <p id="ay">将来诸如来　　亦当执此行</p>
  <p id="az">安处诸众生　　俱同成道觉</p>
  <p id="a10">如我今成佛　　王此诸世界</p>
  <p id="a11">亦由三世慧　　得成无上道</p>
  <p id="a12">尔时世尊说此偈已。<a id="a-13"></a>便告善男子善女人。<a id="a-14"></a>过去无数恒沙劫中有佛出现。<a id="a-15"></a>名曰见无如来至真等正觉明行成为善逝世间解无上士道法御天人师号佛世尊。<a id="a-16"></a>亦于此处成佛时有国王名曰吉满。<a id="a-17"></a>于此治化人民炽盛。<a id="a-18"></a>五谷丰熟七宝成就。<a id="a-19"></a>所谓七宝者。<a id="a-1A"></a>珠宝轮宝玉女宝马宝象宝典藏宝典兵宝。<a id="a-1B"></a>复有千子多伎勇捍六艺备具。<a id="a-1C"></a>尔时吉满大王。<a id="a-1D"></a>年既衰末。<a id="a-1E"></a>欲舍王位。<a id="a-1F"></a>从彼如来至真等正觉净修梵行。<a id="a-1G"></a>即授王位与第一太子。<a id="a-1H"></a>便诣见无佛所。<a id="a-1I"></a>求修梵行追寻彼佛十二年中修此三禅。<a id="a-1J"></a>时犹未解一句之义。<a id="a-1K"></a>复从彼佛去世已来。<a id="a-1L"></a>中间二十大劫无佛。<a id="a-1M"></a>后有佛出复诣彼佛修于梵行。<a id="a-1N"></a>如是经历十二亿那术诸佛。<a id="a-1O"></a>一一诸佛所净修梵行。<a id="a-1P"></a>复从彼来供养无数诸佛。<a id="a-1Q"></a>久久后乃遇光明如来至真等正觉。<a id="a-1R"></a>从彼受三禅慧至今方乃得之。<a id="a-1S"></a>佛告诸来会者。<a id="a-1T"></a>尔时吉满国王者岂异人乎。<a id="a-1U"></a>莫造斯观。<a id="a-1V"></a>何以故。<a id="a-1W"></a>尔时吉满国王今我释迦文佛。<a id="a-1X"></a>如来至真等正觉。<a id="a-1Y"></a>是从彼已来今乃获此三禅。<a id="a-1Z"></a>本行自致成佛坐于道场。<a id="a-1a"></a>尔时世尊。<a id="a-1b"></a>复说颂曰。</p>
  <p id="a1c">念我积功德　　经历无数佛</p>
  <p id="a1d">遭遇诸尘劳　　未能自拔济</p>
  <p id="a1e">其间复供养　　恒沙无数佛</p>
  <p id="a1f">妻子国财施　　未获此三法</p>
  <p id="a1g">后遇光明尊　　始得此尊慧</p>
  <p id="a1h">其间修净行　　始寤三禅法</p>
  <p id="a1i">澹然无忧畏　　无生无染污</p>
  <p id="a1j">众相自严饰　　故号人中尊</p>
  <p id="a1k">由我平等慧　　不起众想着</p>
  <p id="a1l">化此天世人　　典领三界尊</p>
  <p id="a1m">尔时世尊说此偈已。<a id="a-1n"></a>时座上百千亿众生皆发无上正真道意。<a id="a-1o"></a>复有诸天世人随所念道各自成就。<a id="a-1p"></a>尔时有菩萨名曰净。<a id="a-1q"></a>白佛言。<a id="a-1r"></a>夫转轮圣王典四天下。<a id="a-1s"></a>便能具足七宝。<a id="a-1t"></a>然后乃名为转轮圣王。<a id="a-1u"></a>如来至真等正觉有七法度无极。<a id="a-1v"></a>然后乃名为至真等正觉。<a id="a-1w"></a>今问如来七法为有形为无形。<a id="a-1x"></a>佛言。<a id="a-1y"></a>止止族姓子。<a id="a-1z"></a>吾今解汝机辩。<a id="a-20"></a>如族姓子所问。<a id="a-21"></a>如来七法则无有形。<a id="a-22"></a>何以故。<a id="a-23"></a>此法甚深不可穷尽。<a id="a-24"></a>但为众生故现有穷尽。<a id="a-25"></a>然此七法无有穷尽。<a id="a-26"></a>尔时净菩萨白佛言。<a id="a-27"></a>转轮七宝复有形耶。<a id="a-28"></a>无有形耶。<a id="a-29"></a>佛言。<a id="a-2A"></a>亦有形有情。<a id="a-2B"></a>亦有形亦无情。<a id="a-2C"></a>云何有形有情。<a id="a-2D"></a>玉女宝象宝马宝典藏宝典兵宝。<a id="a-2E"></a>是为有形有情。<a id="a-2F"></a>云何有形无情。<a id="a-2G"></a>轮宝珠宝。<a id="a-2H"></a>是为有形无情。<a id="a-2I"></a>尔时净菩萨白佛言。<a id="a-2J"></a>世尊。<a id="a-2K"></a>如转轮圣王在天之坐。<a id="a-2L"></a>意有所念寻念即至。<a id="a-2M"></a>尔时有形有情王念便至。<a id="a-2N"></a>为有情而至无情而至。<a id="a-2O"></a>佛言。<a id="a-2P"></a>此虽有情王念便至。<a id="a-2Q"></a>非彼知王意至。<a id="a-2R"></a>净菩萨白佛言。<a id="a-2S"></a>彼虽有情何异轮宝珠宝乎。<a id="a-2T"></a>佛言。<a id="a-2U"></a>云何族姓子。<a id="a-2V"></a>轮宝珠宝亦由念至。<a id="a-2W"></a>然此二者。<a id="a-2X"></a>有音响言教不乎。<a id="a-2Y"></a>净菩萨言。<a id="a-2Z"></a>无有言教。<a id="a-2a"></a>佛言。<a id="a-2b"></a>如是族姓子。<a id="a-2c"></a>虽有情以念故则至。<a id="a-2d"></a>不取言教。<a id="a-2e"></a>净菩萨复白佛言。<a id="a-2f"></a>云何世尊。<a id="a-2g"></a>若转轮圣王心念便至。<a id="a-2h"></a>欲使轮宝珠宝有言教者得不乎。<a id="a-2i"></a>佛言得。<a id="a-2j"></a>何以故。<a id="a-2k"></a>转轮王威力使然便有言教。<a id="a-2l"></a>净菩萨言。<a id="a-2m"></a>转轮圣王非通非感。<a id="a-2n"></a>云何使无情而有言教。<a id="a-2o"></a>佛言。<a id="a-2p"></a>转轮圣王得世俗通。<a id="a-2q"></a>能使世物如念所应。<a id="a-2r"></a>但未能使有情之物令至无情。<a id="a-2s"></a>净菩萨复言。<a id="a-2t"></a>云何使有情之物令至无情。<a id="a-2u"></a>佛言。<a id="a-2v"></a>族姓子。<a id="a-2w"></a>今当为汝一一分别。<a id="a-2x"></a>有情之物令至无情。<a id="a-2y"></a>无情之物令至有情。<a id="a-2z"></a>善思念之今当为汝说。<a id="a-30"></a>如转轮圣王观彼有形有情众生。<a id="a-31"></a>爱而乐者未能舍离。<a id="a-32"></a>欲使永存终无变易。<a id="a-33"></a>自念己身受王圣位。<a id="a-34"></a>但睹其福不睹磨灭。<a id="a-35"></a>是谓无形之物欲使有情。<a id="a-36"></a>如善男子善女人已成道迹。<a id="a-37"></a>恒自思惟。<a id="a-38"></a>我今舍故不复爱乐。<a id="a-39"></a>欲灭此形无染于识。<a id="a-3A"></a>是谓有形而灭于情。<a id="a-3B"></a>佛言。<a id="a-3C"></a>族姓子。<a id="a-3D"></a>如四法界。<a id="a-3E"></a>一法界增诸界有损。<a id="a-3F"></a>诸界悉增一界有损。<a id="a-3G"></a>此由有情而增。<a id="a-3H"></a>不由无情而增。<a id="a-3I"></a>净菩萨复白佛言。<a id="a-3J"></a>如世尊言。<a id="a-3K"></a>我今当说有情至无情。<a id="a-3L"></a>无情至有情。<a id="a-3M"></a>今如来但说有情至无情。<a id="a-3N"></a>不闻如来说无情至有情。<a id="a-3O"></a>佛言。<a id="a-3P"></a>善哉善哉。<a id="a-3Q"></a>族姓子。<a id="a-3R"></a>今发汝问者皆佛威神。<a id="a-3S"></a>我今反问汝。<a id="a-3T"></a>当一一报我。<a id="a-3U"></a>云何族姓子。<a id="a-3V"></a>若有善男子善女人。<a id="a-3W"></a>初在学地成就学法七无漏观。<a id="a-3X"></a>是时复有凡夫过去当来现在心不乎。<a id="a-3Y"></a>答曰。<a id="a-3Z"></a>无也世尊。<a id="a-3a"></a>佛言。<a id="a-3b"></a>如是如是。<a id="a-3c"></a>族姓子。<a id="a-3d"></a>是谓无情于有情。<a id="a-3e"></a>佛复问净菩萨。<a id="a-3f"></a>云何族姓子。<a id="a-3g"></a>如今无学修九清净道。<a id="a-3h"></a>尔时复有七无漏观不乎。<a id="a-3i"></a>答曰。<a id="a-3j"></a>无也世尊。<a id="a-3k"></a>佛复言。<a id="a-3l"></a>族姓子。<a id="a-3m"></a>不退转菩萨得虚空观修十六圣行。<a id="a-3n"></a>尔时无学修九清净道不乎。<a id="a-3o"></a>答曰。<a id="a-3p"></a>不也世尊。<a id="a-3q"></a>佛言。<a id="a-3r"></a>如是如是族姓子。<a id="a-3s"></a>是谓无情于有情。<a id="a-3t"></a>佛复问。<a id="a-3u"></a>云何族姓子。<a id="a-3v"></a>如今八住菩萨得佛形相获三十二圣谛。<a id="a-3w"></a>尔时复有九清净道不乎。<a id="a-3x"></a>答曰。<a id="a-3y"></a>无也世尊。<a id="a-3z"></a>佛言。<a id="a-40"></a>如是如是族姓子。<a id="a-41"></a>是谓无情于有情。<a id="a-42"></a>佛复问净菩萨曰。<a id="a-43"></a>云何族姓子。<a id="a-44"></a>九地菩萨。<a id="a-45"></a>尔时复有三十二圣谛不乎。<a id="a-46"></a>答曰。<a id="a-47"></a>无也世尊。<a id="a-48"></a>佛言。<a id="a-49"></a>如是如是族姓子。<a id="a-4A"></a>是谓无情于有情。<a id="a-4B"></a>佛复问净菩萨曰。<a id="a-4C"></a>云何族姓子。<a id="a-4D"></a>如今如来至真等正觉最后降伏十四诸尘垢。<a id="a-4E"></a>尔时复有三禅行不乎。<a id="a-4F"></a>答曰。<a id="a-4G"></a>无也世尊。<a id="a-4H"></a>佛言。<a id="a-4I"></a>如是如是族姓子。<a id="a-4J"></a>是谓无情于有情。<a id="a-4K"></a>佛复告净菩萨。<a id="a-4L"></a>今已为汝说有情于无情无情于有情。<a id="a-4M"></a>便能具足如来道教。<a id="a-4N"></a>上菩萨位进趣道场。<a id="a-4O"></a>犹如月光众星中明普曜一切莫不蒙照。<a id="a-4P"></a>菩萨摩诃萨具此有情于无情。<a id="a-4Q"></a>无情于有情者。<a id="a-4R"></a>便能具足如来圣行。<a id="a-4S"></a>身黄金色众德巍巍。<a id="a-4T"></a>犹紫磨金山众智自在。<a id="a-4U"></a>尔时净菩萨白佛言。<a id="a-4V"></a>世尊。<a id="a-4W"></a>今日如来至真等正觉。<a id="a-4X"></a>有情于无情耶。<a id="a-4Y"></a>无情于有情耶。<a id="a-4Z"></a>尔时世尊。<a id="a-4a"></a>闻净菩萨问此义已。<a id="a-4b"></a>便放身支节光明普照无量诸佛刹土。<a id="a-4c"></a>尽令金色还摄光明。<a id="a-4d"></a>便告净菩萨曰。<a id="a-4e"></a>善哉善哉。<a id="a-4f"></a>族姓子。<a id="a-4g"></a>今以无相之法而问如来此义。<a id="a-4h"></a>如来至真等正觉已过九地故。<a id="a-4i"></a>有情于无情至成得佛乃至道场。<a id="a-4j"></a>是谓无情于有情。<a id="a-4k"></a>何以故。<a id="a-4l"></a>皆由众生有想着故。<a id="a-4m"></a>尔时净菩萨复白佛言。<a id="a-4n"></a>如世尊所说。<a id="a-4o"></a>以众生故无情于有情。<a id="a-4p"></a>如来今日未离耶佛言。<a id="a-4q"></a>已离。<a id="a-4r"></a>虽处亦不染。<a id="a-4s"></a>又问云何世尊。<a id="a-4t"></a>如来别情乃使无情于有情。<a id="a-4u"></a>唯有无情于有情耶。<a id="a-4v"></a>佛言。<a id="a-4w"></a>族姓子。<a id="a-4x"></a>如来无复别情。<a id="a-4y"></a>更有无情于有情。<a id="a-4z"></a>但以第一义故。<a id="a-50"></a>无情于有情。<a id="a-51"></a>净菩萨复问。<a id="a-52"></a>云何于无情云何于有情。<a id="a-53"></a>佛言。<a id="a-54"></a>族姓子。<a id="a-55"></a>我无辟支佛阿罗汉心。<a id="a-56"></a>然有慈悲喜护。<a id="a-57"></a>是谓无情于有情。<a id="a-58"></a>净菩萨言。<a id="a-59"></a>如来今日无情于有情。<a id="a-5A"></a>颇有无情于无情乎。<a id="a-5B"></a>佛言有。<a id="a-5C"></a>净菩萨问曰。<a id="a-5D"></a>何者是。<a id="a-5E"></a>佛言。<a id="a-5F"></a>我今心灭托在无为。<a id="a-5G"></a>是谓无情于无情。<a id="a-5H"></a>净菩萨问曰。<a id="a-5I"></a>无为亦有情无情亦有情名假号耶。<a id="a-5J"></a>云何世尊言我今心灭托在无为。<a id="a-5K"></a>佛言。<a id="a-5L"></a>族姓子。<a id="a-5M"></a>如是如是。<a id="a-5N"></a>如汝所言。<a id="a-5O"></a>一切诸法皆悉假号。<a id="a-5P"></a>是亦有情于无情。<a id="a-5Q"></a>无情于有情。<a id="a-5R"></a>净菩萨复白佛言。<a id="a-5S"></a>如世尊所说。<a id="a-5T"></a>诸法乱诸法不定诸法无常。<a id="a-5U"></a>云何于假号法中。<a id="a-5V"></a>复说无情于有情。<a id="a-5W"></a>有情于无情。<a id="a-5X"></a>佛言。<a id="a-5Y"></a>云何族姓子。<a id="a-5Z"></a>我今当以第一义问汝。<a id="a-5a"></a>汝当以一一报我。<a id="a-5b"></a>汝今有情耶无情耶。<a id="a-5c"></a>答曰。<a id="a-5d"></a>有情。<a id="a-5e"></a>佛言。<a id="a-5f"></a>汝情何所立。<a id="a-5g"></a>答曰。<a id="a-5h"></a>立于无情。<a id="a-5i"></a>佛言。<a id="a-5j"></a>汝今有情。<a id="a-5k"></a>云何立于无情。<a id="a-5l"></a>答曰。<a id="a-5m"></a>舍有趣无故立于无情。<a id="a-5n"></a>佛言。<a id="a-5o"></a>无情既无为何所立。<a id="a-5p"></a>答曰。<a id="a-5q"></a>立无所立。<a id="a-5r"></a>佛言。<a id="a-5s"></a>汝今用何等法立无所立。<a id="a-5t"></a>答曰。<a id="a-5u"></a>我今不见有情不见无情。<a id="a-5v"></a>故立无所立。<a id="a-5w"></a>佛言。<a id="a-5x"></a>族姓子。<a id="a-5y"></a>汝言一切诸法假号。<a id="a-5z"></a>云何于假号法中。<a id="a-60"></a>说有情于无情。<a id="a-61"></a>说无情于有情。<a id="a-62"></a>若当尔者。<a id="a-63"></a>诸法乱诸法不定诸法无常。<a id="a-64"></a>汝今复说。<a id="a-65"></a>亦不有情亦不无情故立无所立。<a id="a-66"></a>尔时净菩萨默然不报。<a id="a-67"></a>佛言。<a id="a-68"></a>族姓子。<a id="a-69"></a>汝观何等义默然不报。<a id="a-6A"></a>净菩萨言。<a id="a-6B"></a>我观第一义中无言无说故默然耳。<a id="a-6C"></a>佛言。<a id="a-6D"></a>如是如是。<a id="a-6E"></a>族姓子。<a id="a-6F"></a>一切诸法皆悉假号。<a id="a-6G"></a>于假号法中非真非有。<a id="a-6H"></a>以染污心故众生不达。<a id="a-6I"></a>各自称说此是泥洹此是生死。<a id="a-6J"></a>以第一义清净观者亦无泥洹亦无生死。<a id="a-6K"></a>尔时世尊便说斯偈。</p>
  <p id="a6L">一切诸法界　　本无无所有</p>
  <p id="a6M">生死不达观　　谓为法自尔</p>
  <p id="a6N">经历三世俗　　进求菩萨道</p>
  <p id="a6O">退转如恒沙　　岂有达本无</p>
  <p id="a6P">十力哀现世　　愍念群品等</p>
  <p id="a6Q">为演假号法　　令知至道明</p>
  <p id="a6R">解脱无等侣　　速疾演法音</p>
  <p id="a6S">无量众生类　　充以法甘露</p>
  <p id="a6T">大道无形像　　非有情无情</p>
  <p id="a6U">但生染污心　　不获三禅本</p>
  <p id="a6V">若欲修习本　　清净七无漏</p>
  <p id="a6W">宣畅九净地　　是谓趣道门</p>
  <p id="a6X">初欲趣道场　　系着十四心</p>
  <p id="a6Y">得佛乃当灭　　然后成道果</p>
  <p id="a6Z">十六诸圣谛　　菩萨诸法印</p>
  <p id="a6a">授莂甘露慧　　因号为如来</p>
  <p id="a6b">三十二法本　　菩萨神通慧</p>
  <p id="a6c">消灭三世患　　渐至于泥洹</p>
  <p id="a6d">夫欲求佛道　　庄严佛刹土</p>
  <p id="a6e">声遍十方世　　修禅乃得获</p>
  <p id="a6f">无漏三禅行　　诸佛深奥藏</p>
  <p id="a6g">为众生立誓　　为说无死法</p>
  <p id="a6h">行尽不造行　　果亦无果报</p>
  <p id="a6i">道从平等慧　　心一无邪念</p>
  <p id="a6j">四信如来宝　　六种为世尘</p>
  <p id="a6k">七觉清净鬘　　八道具乃成</p>
  <p id="a6l">世俗五通道　　如鸟逝虚空</p>
  <p id="a6m">系命在地大　　不免生死难</p>
  <p id="a6n">六通大乘道　　游戏虚空渊</p>
  <p id="a6o">至竟不退转　　斯安非有余</p>
  <p id="a6p">慧观达清净　　悉照闇冥中</p>
  <p id="a6q">无著亦不染　　故号为天尊</p>
  <p id="a6r">道生不自生　　因缘乃有道</p>
  <p id="a6s">法法不自知　　虚寂何为道</p>
  <p id="a6t">人本处生死　　流浪不自觉</p>
  <p id="a6u">精进不懈怠　　渐渐应圣律</p>
  <p id="a6v">心珠素自明　　不假外光明</p>
  <p id="a6w">日月有五翳　　何能有所照</p>
  <p id="a6x">佛本行清净　　心慧无瑕尘</p>
  <p id="a6y">自济复济彼　　所至无挂碍</p>
  <p id="a6z">能断诸悕望　　蠲除诸缚着</p>
  <p id="a70">照以诸法光　　莫知愚冥闇</p>
  <p id="a71">泥洹性清净　　不见有往还</p>
  <p id="a72">深微不可睹　　澹然不变易</p>
  <p id="a73">入禅一定意　　感动诸十方</p>
  <p id="a74">神足道力强　　八等不亏损</p>
  <p id="a75">所以发弘誓　　雨泪愍众生</p>
  <p id="a76">咸念代受苦　　此为实奇特</p>
  <p id="a77">人不计无常　　贪着三界荣</p>
  <p id="a78">如风吹落叶　　流转随所趣</p>
  <p id="a79">虚空无边际　　道行亦无边</p>
  <p id="a7A">空报以音响　　虚寂无根本</p>
  <p id="a7B">人本出母胎　　随行染五趣</p>
  <p id="a7C">善恶追人形　　如影随其身</p>
  <p id="a7D">若能灭五阴　　神识还归空</p>
  <p id="a7E">不复生老死　　是处实快乐</p>
  <p id="a7F">若知诸佛藏　　深奥不可睹</p>
  <p id="a7G">越界超三世　　顾眄生死岸</p>
  <p id="a7H">本我为愚惑　　入此然炽镬</p>
  <p id="a7I">今得离此灾　　游戏清净渊</p>
  <p id="a7J">我今虽免苦　　自离彼不离</p>
  <p id="a7K">独善非弘誓　　何必取灭度</p>
  <p id="a7L">复来还现生　　权化处尘劳</p>
  <p id="a7M">旷济无有涯　　不厌劫数期</p>
  <p id="a7N">日度如恒沙　　如己无等侣</p>
  <p id="a7O">不计如毫厘　　宣畅自功勋</p>
  <p id="a7P">不念度者近　　未度者为远</p>
  <p id="a7Q">心识澹然一　　至竟无挂碍</p>
  <p id="a7R">色相是身具　　容好无双比</p>
  <p id="a7S">诸根遂纯熟　　乃至为大喜</p>
  <p id="a7T">利根具足行　　觉寤犹复渐</p>
  <p id="a7U">会值愚痴者　　此乃甚为难</p>
  <p id="a7V">菩萨入定意　　不念有无想</p>
  <p id="a7W">独步无所畏　　德过诸山岳</p>
  <p id="a7X">行者有五品　　进退中间法</p>
  <p id="a7Y">立志如安明　　心坚不可动</p>
  <p id="a7Z">六度大神慧　　神足通往来</p>
  <p id="a7a">法界无三念　　故能转法轮</p>
  <p id="a7b">本积无量善　　自致仁中圣</p>
  <p id="a7c">道等无三本　　心计内外净</p>
  <p id="a7d">性行有若干　　行法无有异</p>
  <p id="a7e">但为世辩者　　分别有差品</p>
  <p id="a7f">过行有累劫　　未曾起想念</p>
  <p id="a7g">故游心无疆　　虚空无有滞</p>
  <p id="a7h">地为至诚本　　能忍秽不秽</p>
  <p id="a7i">慧心所含容　　不见度不度</p>
  <p id="a7j">圣人行甚奇　　能忍此众苦</p>
  <p id="a7k">亿劫行功德　　乃成一法本</p>
  <p id="a7l">三定空无相　　无愿行诸法</p>
  <p id="a7m">众智十力慧　　超越无生处</p>
  <p id="a7n">本修音响慧　　八声甚净妙</p>
  <p id="a7o">分别五阴行　　蠲除思想贪</p>
  <p id="a7p">沉湮生死本　　不求出要路</p>
  <p id="a7q">三本不舍本　　乃出于道要</p>
  <p id="a7r">自识宿命通　　法身不思议</p>
  <p id="a7s">坏有成无等　　是力不可沮</p>
  <p id="a7t">虚空无量界　　非一非二三</p>
  <p id="a7u">随行本誓愿　　净修众妙道</p>
  <p id="a7v">生死滓浊法　　愚士所贪乐</p>
  <p id="a7w">慧观无染着　　永除愚惑法</p>
  <p id="a7x">菩萨乐寂静　　思惟无量法</p>
  <p id="a7y">现在不生灭　　非有非不有</p>
  <p id="a7z">自识宿命智　　观本生死根</p>
  <p id="a80">如人临江海　　尔乃战栗惧</p>
  <p id="a81">弘誓度无极　　平正道地行</p>
  <p id="a82">坐卧入深藏　　常离秽污行</p>
  <p id="a83">地水火风空　　神识猗着住</p>
  <p id="a84">欲求禅窟处　　不知神识趣</p>
  <p id="a85">人亦信复然　　因缘共合会</p>
  <p id="a86">识离四大空　　不知各所趣</p>
  <p id="a87">法海无有涯　　受入内外尘</p>
  <p id="a88">本性自清净　　不识别污染</p>
  <p id="a89">大道本无法　　观法内外净</p>
  <p id="a8A">不念去来今　　世智无等双</p>
  <p id="a8B">晓众一切音　　有量无量法</p>
  <p id="a8C">劫数磨灭法　　岂有常存者</p>
  <p id="a8D">能断众生厄　　永离四魔地</p>
  <p id="a8E">贪嫉本无性　　尔乃应净观</p>
  <p id="a8F">本坐树王下　　初夜中亦然</p>
  <p id="a8G">一心一意止　　定意无复乱</p>
  <p id="a8H">七日体不倾　　咸察三世法</p>
  <p id="a8I">灭一无复一　　从是乃觉寤</p>
  <p id="a8J">今既得成佛　　愍念未度者</p>
  <p id="a8K">兴转无上法　　在于鹿野苑</p>
  <p id="a8L">先说四明慧　　苦习尽道慧</p>
  <p id="a8M">为未觉寤者　　三说乃成就</p>
  <p id="a8N">一切无量众　　初闻甘露法</p>
  <p id="a8O">皆得无生心　　无复有生灭</p>
  <p id="a8P">虽现于此生　　神游无量界</p>
  <p id="a8Q">在在转法轮　　处处现变化</p>
  <p id="a8R">于此现作佛　　十月处母胎</p>
  <p id="a8S">圣人无尘垢　　不耽在五欲</p>
  <p id="a8T">是故精进学　　念离有无识</p>
  <p id="a8U">体性行自然　　不毁于法界</p>
  <p id="a8V">过者不可量　　来者亦无尽</p>
  <p id="a8W">现在复变易　　神识为所在</p>
  <p id="a8X">识为生死本　　流浪无穷已</p>
  <p id="a8Y">欲至无为岸　　三禅为第一</p>
  <p id="a8Z">愿得无色法　　染以无形服</p>
  <p id="a8a">于无自娱乐　　不愿处三有</p>
  <p id="a8b">念我本牢誓　　为本际众生</p>
  <p id="a8c">故复随俗人　　不阙弘誓心</p>
  <p id="a8d">菩萨行三本　　互有胜负心</p>
  <p id="a8e">我今乃自达　　为精进中最</p>
  <p id="a8f">如来所现变　　无有能思量</p>
  <p id="a8g">或处岩石间　　寂默无言说</p>
  <p id="a8h">分别内六尘　　无我无人想</p>
  <p id="a8i">外法亦当尔　　常想非常想</p>
  <p id="a8j">吾从初发意　　立行不为己</p>
  <p id="a8k">今虽得先寤　　岂不为余者</p>
  <p id="a8l">所以力勤学　　恐负本所愿</p>
  <p id="a8m">故度未度者　　是谓如来誓</p>
  <p id="a8n">佛本初发愿　　不念劫数难</p>
  <p id="a8o">虽处于尘欲　　此苦亦不久</p>
  <p id="a8p">正法本无一　　差品有三号</p>
  <p id="a8q">道如日月照　　无有高下心</p>
  <p id="a8r">一智及一慧　　本从一愿成</p>
  <p id="a8s">我今不舍一　　故号第一尊</p>
  <p id="a8t">二观从一法　　从念过三苦</p>
  <p id="a8u">本无苦境界　　法身自分别</p>
  <p id="a8v">菩萨执权慧　　教人无法想</p>
  <p id="a8w">真人意常净　　不念起无起</p>
  <p id="a8x">恒以大慈心　　不念众生阙</p>
  <p id="a8y">由是自璎珞　　法义具足慧</p>
  <p id="a8z">道本自无我　　此出众生口</p>
  <p id="a90">不可为众生　　说本自无我</p>
  <p id="a91">今当说有行　　渐令见道迹</p>
  <p id="a92">令知无常想　　久当自觉寤</p>
  <p id="a93">在世修圣行　　终不失义本</p>
  <p id="a94">不以文字故　　显现于世人</p>
  <p id="a95">从诸佛受教　　游戏诸定意</p>
  <p id="a96">人中神龙步　　获四无所畏</p>
  <p id="a97">如来别有谛　　一一不思议</p>
  <p id="a98">无猗无所染　　故号人中尊</p>
  <p id="a99">凡人学世典　　齐可至无想</p>
  <p id="a9A">不如一句义　　不与生死处</p>
  <p id="a9B">尔时世尊说此偈已。<a id="a-9C"></a>云何族姓子。<a id="a-9D"></a>审解此义有情无情不乎。<a id="a-9E"></a>答曰如是。<a id="a-9F"></a>世尊。<a id="a-9G"></a>实无等伦。<a id="a-9H"></a>若有善男子善女人。<a id="a-9I"></a>讽诵受持有情于无情无情于有情义者。<a id="a-9J"></a>便能具足一切诸法。<a id="a-9K"></a>何以故。<a id="a-9L"></a>诸佛世尊一切贤圣皆由此义而得成佛。<a id="a-9M"></a>自今已后我等善男子善女人。<a id="a-9N"></a>皆当拥护是善男子善女人。<a id="a-9O"></a>受持讽诵有情于无情无情于有情者。<a id="a-9P"></a>何以故。<a id="a-9Q"></a>如我所观如来所说。<a id="a-9R"></a>过去当来今现在佛。<a id="a-9S"></a>皆由此义而得成就。<a id="a-9T"></a>我等亦当逮此法义。<a id="a-9U"></a>尔时有菩萨名曰无观。<a id="a-9V"></a>即从座起偏露右臂叉手长跪。<a id="a-9W"></a>白佛言。<a id="a-9X"></a>世尊。<a id="a-9Y"></a>我等八人于此贤劫中。<a id="a-9Z"></a>当拥护是善男子善女人受持讽诵是句义者。<a id="a-9a"></a>便当获十功德福。<a id="a-9b"></a>云何为十。<a id="a-9c"></a>一者得无形相法。<a id="a-9d"></a>二者深入法藏。<a id="a-9e"></a>三者辩才第一。<a id="a-9f"></a>四者得无量法。<a id="a-9g"></a>五者获捷疾智。<a id="a-9h"></a>六者不舍弘誓心。<a id="a-9i"></a>七者定意自在。<a id="a-9j"></a>八者逆知众生念。<a id="a-9k"></a>九者立无生心。<a id="a-9l"></a>十者行本自然。<a id="a-9m"></a>若善男子善女人受持讽诵此句义者。<a id="a-9n"></a>便当获十功德。<a id="a-9o"></a>若使三千大千刹土满中善男子善女人。<a id="a-9p"></a>皆令成就得菩萨道故。<a id="a-9q"></a>不如是善男子善女人受持讽诵此一句义。<a id="a-9r"></a>何以故。<a id="a-9s"></a>诸善功德皆由是生。<a id="a-9t"></a>尔时世尊告净菩萨。<a id="a-9u"></a>云何族姓子。<a id="a-9v"></a>令三千大千刹土众生尽为释提桓因。<a id="a-9w"></a>其功德福宁为多不。<a id="a-9x"></a>净菩萨白言。<a id="a-9y"></a>甚多甚多世尊。<a id="a-9z"></a>佛言。<a id="a-A0"></a>故不如立信善男子善女人修三禅本。<a id="a-A1"></a>其功德福甚多甚多。<a id="a-A2"></a>佛言。<a id="a-A3"></a>云何族姓子。<a id="a-A4"></a>若三千大千刹土众生尽为梵天。<a id="a-A5"></a>一一梵天神德无量。<a id="a-A6"></a>其功德福宁为多不。<a id="a-A7"></a>净菩萨白佛言。<a id="a-A8"></a>甚多甚多世尊佛言。<a id="a-A9"></a>故不如一地菩萨摩诃萨修三禅行。<a id="a-AA"></a>其功德福不可称量。<a id="a-AB"></a>不可以譬喻为比。<a id="a-AC"></a>佛复告净菩萨曰。<a id="a-AD"></a>云何族姓子。<a id="a-AE"></a>若善男子善女人已在一地得菩萨号。<a id="a-AF"></a>遍满三千大千世界。<a id="a-AG"></a>其功德福宁为多不。<a id="a-AH"></a>净菩萨白佛言。<a id="a-AI"></a>甚多甚多世尊。<a id="a-AJ"></a>佛言。<a id="a-AK"></a>故不如二地菩萨摩诃萨修三禅行其功德福不可称量。<a id="a-AL"></a>何以故。<a id="a-AM"></a>二地三禅行非一地所能及。<a id="a-AN"></a>佛复告净菩萨曰。<a id="a-AO"></a>云何族姓子。<a id="a-AP"></a>若二地菩萨皆令成就。<a id="a-AQ"></a>遍满三千大千世界。<a id="a-AR"></a>其功德福宁为多不。<a id="a-AS"></a>净菩萨白佛言。<a id="a-AT"></a>甚多甚多世尊。<a id="a-AU"></a>佛言。<a id="a-AV"></a>故不如三地菩萨摩诃萨修三禅行。<a id="a-AW"></a>其功德福不可称量。<a id="a-AX"></a>何以故。<a id="a-AY"></a>三地菩萨非二地所及。<a id="a-AZ"></a>佛复告净菩萨曰。<a id="a-Aa"></a>云何族姓子。<a id="a-Ab"></a>若三地菩萨摩诃萨具足三禅。<a id="a-Ac"></a>遍满三千大千世界。<a id="a-Ad"></a>其功德福宁为多不。<a id="a-Ae"></a>净菩萨白佛言。<a id="a-Af"></a>甚多甚多世尊。<a id="a-Ag"></a>佛言。<a id="a-Ah"></a>故不如四地菩萨摩诃萨修三禅行。<a id="a-Ai"></a>其功德福不可称量。<a id="a-Aj"></a>何以故。<a id="a-Ak"></a>四地三禅非三地三禅所及。<a id="a-Al"></a>佛复告净菩萨曰。<a id="a-Am"></a>云何族姓子。<a id="a-An"></a>四地菩萨摩诃萨具足三禅。<a id="a-Ao"></a>遍满三千大千世界。<a id="a-Ap"></a>其功德福宁为多不。<a id="a-Aq"></a>净菩萨白佛言。<a id="a-Ar"></a>甚多甚多世尊。<a id="a-As"></a>佛言。<a id="a-At"></a>故不如五地菩萨修三禅行。<a id="a-Au"></a>其功德福不可称量。<a id="a-Av"></a>何以故。<a id="a-Aw"></a>五地三禅非四地三禅所及。<a id="a-Ax"></a>佛复告净菩萨曰。<a id="a-Ay"></a>云何族姓子若五地菩萨摩诃萨具足三禅。<a id="a-Az"></a>遍满三千大千世界。<a id="a-B0"></a>其功德福宁为多不。<a id="a-B1"></a>净菩萨白佛言。<a id="a-B2"></a>甚多甚多世尊。<a id="a-B3"></a>佛言。<a id="a-B4"></a>故不如六地菩萨修三禅行。<a id="a-B5"></a>其功德福不可称量。<a id="a-B6"></a>何以故。<a id="a-B7"></a>六地三禅非五地三禅所及。<a id="a-B8"></a>佛复告净菩萨曰。<a id="a-B9"></a>云何族姓子。<a id="a-BA"></a>六地菩萨具足三禅。<a id="a-BB"></a>遍满三千大千世界。<a id="a-BC"></a>其功德福宁为多不。<a id="a-BD"></a>净菩萨白佛言。<a id="a-BE"></a>甚多甚多世尊。<a id="a-BF"></a>佛言。<a id="a-BG"></a>故不如七地菩萨修三禅行。<a id="a-BH"></a>其功德福不可称量。<a id="a-BI"></a>何以故。<a id="a-BJ"></a>七地三禅。<a id="a-BK"></a>非六地三禅所及。<a id="a-BL"></a>佛复告净菩萨曰。<a id="a-BM"></a>云何族姓子。<a id="a-BN"></a>若七地菩萨具足三禅。<a id="a-BO"></a>遍满三千大千世界。<a id="a-BP"></a>其功德福宁为多不。<a id="a-BQ"></a>净菩萨白佛言。<a id="a-BR"></a>甚多甚多世尊。<a id="a-BS"></a>佛言。<a id="a-BT"></a>故不如八地菩萨修三禅行。<a id="a-BU"></a>其功德福不可称量。<a id="a-BV"></a>何以故。<a id="a-BW"></a>八地三禅非七地三禅所及。<a id="a-BX"></a>佛复告净菩萨曰。<a id="a-BY"></a>云何族姓子。<a id="a-BZ"></a>九地菩萨具足三禅。<a id="a-Ba"></a>遍满三千大千世界。<a id="a-Bb"></a>其功德福宁为多不。<a id="a-Bc"></a>净菩萨白佛言。<a id="a-Bd"></a>甚多甚多世尊。<a id="a-Be"></a>佛言。<a id="a-Bf"></a>故不如十地菩萨摩诃萨修三禅行。<a id="a-Bg"></a>其功德福不可称量。<a id="a-Bh"></a>何以故。<a id="a-Bi"></a>十地三禅非九地三禅所及。<a id="a-Bj"></a>佛复告净菩萨曰。<a id="a-Bk"></a>云何族姓子。<a id="a-Bl"></a>十地菩萨具足三禅。<a id="a-Bm"></a>遍满三千大千世界。<a id="a-Bn"></a>其功德福宁为多不。<a id="a-Bo"></a>净菩萨白佛言。<a id="a-Bp"></a>甚多甚多世尊。<a id="a-Bq"></a>佛言。<a id="a-Br"></a>故不如一生补处菩萨摩诃萨。<a id="a-Bs"></a>何以故。<a id="a-Bt"></a>一生补处三禅非十住三禅所及。<a id="a-Bu"></a>佛复告净菩萨曰。<a id="a-Bv"></a>云何族姓子。<a id="a-Bw"></a>一生补处菩萨修三禅行。<a id="a-Bx"></a>遍满三千大千世界。<a id="a-By"></a>云何族姓子。<a id="a-Bz"></a>其功德福宁为多不。<a id="a-C0"></a>净菩萨白佛言。<a id="a-C1"></a>甚多甚多世尊。<a id="a-C2"></a>佛言。<a id="a-C3"></a>故不如如来至真等正觉须臾之间念三禅得其功德。<a id="a-C4"></a>其功德福不可称量。<a id="a-C5"></a>一切诸佛世尊由是三禅而得具足一切诸法。<a id="a-C6"></a>尔时世尊便说斯偈。</p>
  <p id="aC7">三禅诸佛母　　出生一切法</p>
  <p id="aC8">拔济众生苦　　得为人中尊</p>
  <p id="aC9">十地菩萨种　　所获禅不同</p>
  <p id="aCA">本慧无若干　　息心为第一</p>
  <p id="aCB">现在十六法　　于中自娱乐</p>
  <p id="aCC">不猗三毒本　　乃应十句义</p>
  <p id="aCD">超越无量界　　不失本观行</p>
  <p id="aCE">度脱诸众生　　是谓三禅行</p>
  <p id="aCF">诸法如梦幻　　非有非不有</p>
  <p id="aCG">尽化一切类　　是谓三禅行</p>
  <p id="aCH">虽未在十地　　能施作佛事</p>
  <p id="aCI">能现种种变　　是谓三禅行</p>
  <p id="aCJ">无等十二轮　　畅演本无行</p>
  <p id="aCK">受入诸根本　　是谓三禅行</p>
  <p id="aCL">生死无有量　　不滞三有道</p>
  <p id="aCM">识神自然转　　是谓三禅行</p>
  <p id="aCN">人既知非常　　不着世荣宠</p>
  <p id="aCO">真人断彼此　　是谓三禅行</p>
  <p id="aCP">有情非有情　　无情亦复然</p>
  <p id="aCQ">道行过三界　　是谓三禅行</p>
  <p id="aCR">生死本无兆　　因缘有诸法</p>
  <p id="aCS">彼彼不相知　　是谓三禅行</p>
  <p id="aCT">慈愍普育养　　不着身想本</p>
  <p id="aCU">法性无高下　　是谓三禅行</p>
  <p id="aCV">菩萨根本行　　惟空无相愿</p>
  <p id="aCW">得趣泥洹门　　是谓三禅行</p>
  <p id="aCX">道从四等心　　弘誓不可动</p>
  <p id="aCY">十慧超众道　　是谓三禅行</p>
  <p id="aCZ">具檀度无极　　拯济下劣人</p>
  <p id="aCa">随所充其念　　是谓三禅行</p>
  <p id="aCb">守戒无所犯　　如护吉祥瓶</p>
  <p id="aCc">念念不杂想　　是谓三禅行</p>
  <p id="aCd">忍辱行之本　　受对心不变</p>
  <p id="aCe">无想如虚空　　是谓三禅行</p>
  <p id="aCf">无数劫精进　　终不怀懈怠</p>
  <p id="aCg">教训众生类　　是谓三禅行</p>
  <p id="aCh">正受三禅行　　一意念不变</p>
  <p id="aCi">感动十方界　　是谓三禅行</p>
  <p id="aCj">智慧大海渊　　平等无有二</p>
  <p id="aCk">蠲除诸妄想　　是谓三禅行</p>
  <p id="aCl">善权无方法　　变现无有量</p>
  <p id="aCm">不计有贵贱　　是谓三禅行</p>
  <p id="aCn">尔时世尊说此偈已。<a id="a-Co"></a>百千亿众生皆发无上心。<a id="a-Cp"></a>得三禅行。</p>
 </body>
</html>