<!doctype html>
<html id="z3IBU2OVH" data-ver="518">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">菩萨璎珞经卷第七</h1>
  <h2 id="a2">四圣谛品第十二</h2>
  <p id="a3">尔时佛告文殊师利。<a id="a-4"></a>过去无数阿僧祇劫有佛。<a id="a-5"></a>名大身如来至真等正觉明行成为善逝世间解无上士道法御天人师号佛世尊。<a id="a-6"></a>刹名空寂。<a id="a-7"></a>正于此处成无上等正觉。<a id="a-8"></a>与四部众说微妙法四贤圣谛。<a id="a-9"></a>广化众生皆令至无余泥洹界而取灭度。<a id="a-A"></a>云何四圣谛。<a id="a-B"></a>一为无量圣谛。<a id="a-C"></a>菩萨得此圣谛者。<a id="a-D"></a>一念之中自灭心垢亦能灭他心垢。<a id="a-E"></a>不见尘垢有尽无尽。<a id="a-F"></a>二名行尽圣谛。<a id="a-G"></a>菩萨得此圣谛者。<a id="a-H"></a>一念之中尽令众生觉了身口意行。<a id="a-I"></a>若善若恶尽趣道门。<a id="a-J"></a>悉令众生至无余泥洹界。<a id="a-K"></a>三名速疾圣谛。<a id="a-L"></a>菩萨得此圣谛者。<a id="a-M"></a>能使一切众生弹指之顷尽成佛道。<a id="a-N"></a>无限无量不可称数一日成道。<a id="a-O"></a>复令无数阿僧祇刹土众生之类。<a id="a-P"></a>各生善心兴敬供养诸佛世尊。<a id="a-Q"></a>香华缯彩作倡伎乐。<a id="a-R"></a>阿僧祇诸佛刹土化作一宝盖。<a id="a-S"></a>而用供养出过诸天世人上。<a id="a-T"></a>尽持天上自然饮食衣被床卧具病瘦医药。<a id="a-U"></a>一念之顷悉能成办。<a id="a-V"></a>四名曰等圣谛。<a id="a-W"></a>菩萨得此圣谛者。<a id="a-X"></a>能使一切众生尽同一趣无若干相。<a id="a-Y"></a>于无余泥洹界而般泥洹。<a id="a-Z"></a>犹如焰幻野马。<a id="a-a"></a>世界空寂无形不可获持。<a id="a-b"></a>菩萨摩诃萨亦复如是。<a id="a-c"></a>教化众生净佛国土。<a id="a-d"></a>亦不见众生有得度者。<a id="a-e"></a>亦复不见受化者。<a id="a-f"></a>非不有众生非不无众生。<a id="a-g"></a>非不有净众生。<a id="a-h"></a>非不无净众生非不有浊非不无浊。<a id="a-i"></a>非不有受胎非不无受胎。<a id="a-j"></a>非不有非不无有。<a id="a-k"></a>非不有生死非不无生死。<a id="a-l"></a>一一分别悉无所有。<a id="a-m"></a>知十二因缘亦复如是。<a id="a-n"></a>从痴至十二因缘非有非无。<a id="a-o"></a>犹如野马。<a id="a-p"></a>世界不可获持无近无远。<a id="a-q"></a>虽化众生不见有化。<a id="a-r"></a>菩萨摩诃萨亦复如是。<a id="a-s"></a>观诸如来至真等正觉。<a id="a-t"></a>不见有起不见有灭。<a id="a-u"></a>亦不有相亦不无相。<a id="a-v"></a>如来至真等正觉以无相之法。<a id="a-w"></a>教化众生净佛国土。<a id="a-x"></a>虽有佛无有佛想。<a id="a-y"></a>虽有法无有法想。<a id="a-z"></a>虽有比丘僧无有比丘僧想。<a id="a-10"></a>是谓文殊师利菩萨摩诃萨已得无相法者住不退转而无有碍。<a id="a-11"></a>譬如有人于梦中或为国王或为转轮圣王。<a id="a-12"></a>觉已便忆梦中所作亦不忘失。<a id="a-13"></a>菩萨摩诃萨亦复如是。<a id="a-14"></a>观诸众生成如来至真等正觉。<a id="a-15"></a>亦不见有成相。<a id="a-16"></a>亦不见无成相。<a id="a-17"></a>尔时佛告诸会大众。<a id="a-18"></a>尔时大身如来。<a id="a-19"></a>说法清净无形不可见。<a id="a-1A"></a>岂异人乎莫造斯观。<a id="a-1B"></a>何以故。<a id="a-1C"></a>尔时大身如来今文殊师利是。<a id="a-1D"></a>尔时世尊便说此偈言。</p>
  <p id="a1E">过去无数世　　佛号大身尊</p>
  <p id="a1F">于此成正觉　　无有邪部行</p>
  <p id="a1G">恒以无相法　　分别四圣谛</p>
  <p id="a1H">权现游世界　　现有所咨受</p>
  <p id="a1I">佛道不思议　　神力不可极</p>
  <p id="a1J">教化众生类　　尽同为一相</p>
  <p id="a1K">吾今自成佛　　三界第一尊</p>
  <p id="a1L">不为彼所染　　不更生老死</p>
  <p id="a1M">尔时世尊说此偈已有无量众生皆发无上正真道意。</p>
  <p data-pb></p>
  <h2 id="a1N">成道品第十三</h2>
  <p id="a1O">时有菩萨名无畏。<a id="a-1P"></a>曾供养过去无数诸佛。<a id="a-1Q"></a>已得总持分别三世成败所趣。<a id="a-1R"></a>即从座起偏露右臂。<a id="a-1S"></a>叉手长跪白佛言。<a id="a-1T"></a>唯然世尊。<a id="a-1U"></a>今闻如来至真等正觉说四贤圣难有之法。<a id="a-1V"></a>未曾所闻未曾所见。<a id="a-1W"></a>若有善男子善女人。<a id="a-1X"></a>受持讽诵四圣谛名者。<a id="a-1Y"></a>便能与人作良祐福田。<a id="a-1Z"></a>何以故。<a id="a-1a"></a>世尊。<a id="a-1b"></a>此善男子女人。<a id="a-1c"></a>兴建弘誓不自为身。<a id="a-1d"></a>欲于空际济度众生。<a id="a-1e"></a>皆得至无余泥洹界而般泥洹。<a id="a-1f"></a>菩萨摩诃萨得此四圣谛者。<a id="a-1g"></a>观了众生悉无所有。<a id="a-1h"></a>空观菩萨不自有身。<a id="a-1i"></a>亦无众生执弘誓之心。<a id="a-1j"></a>以空举空于无数劫积功累德。<a id="a-1k"></a>观见诸佛出现于世。<a id="a-1l"></a>分别诸法无有形貌。<a id="a-1m"></a>不着世利利衰毁誉称讥苦乐。<a id="a-1n"></a>亦知众生我人寿命当来过去现在心识。<a id="a-1o"></a>一一分别能使成就。<a id="a-1p"></a>尔时无畏菩萨复白佛言。<a id="a-1q"></a>云何世尊。<a id="a-1r"></a>众生之类不可称记。<a id="a-1s"></a>非是罗汉辟支所及。<a id="a-1t"></a>过去恒沙无央数佛。<a id="a-1u"></a>颇有发意求菩萨道。<a id="a-1v"></a>言我久久当成无上正真之道。<a id="a-1w"></a>我能尽虚空际知虚空际众生根本。<a id="a-1x"></a>已能分别虚空众生。<a id="a-1y"></a>复能分别识有趣无趣。<a id="a-1z"></a>如是等众生。<a id="a-20"></a>尽令一日之中能使成道有此不乎。<a id="a-21"></a>尔时世尊告无畏菩萨曰。<a id="a-22"></a>当来过去今现在识非汝境界所能分别。<a id="a-23"></a>今汝发问者皆佛威神。<a id="a-24"></a>何以故。<a id="a-25"></a>如来至真等正觉乃能一一宣畅深法。<a id="a-26"></a>佛言族姓子。<a id="a-27"></a>过去识如汝所问。<a id="a-28"></a>尽知识流转天上人中四道。<a id="a-29"></a>乃至八部识所经历所趣尽能分别。<a id="a-2A"></a>无畏菩萨白佛言。<a id="a-2B"></a>如来至真等正觉。<a id="a-2C"></a>发弘誓心尽能拔济过去当来今现在。<a id="a-2D"></a>云何一日之中尽得成佛耶。<a id="a-2E"></a>佛言。<a id="a-2F"></a>无畏菩萨所问甚大。<a id="a-2G"></a>今当为汝一一分别知其所趣所问。<a id="a-2H"></a>过去识不于过去中使过去识令得成佛。<a id="a-2I"></a>不于现在中使现在识令得成佛。<a id="a-2J"></a>不于未来中使未来识得至成佛。<a id="a-2K"></a>何以故。<a id="a-2L"></a>过去识非本过去识。<a id="a-2M"></a>未来识非未来识。<a id="a-2N"></a>现在识非现在识。<a id="a-2O"></a>无畏菩萨当知。<a id="a-2P"></a>过去成佛有三事行。<a id="a-2Q"></a>云何为三。<a id="a-2R"></a>有初心。<a id="a-2S"></a>有生心。<a id="a-2T"></a>有众生心。<a id="a-2U"></a>云何为初心。<a id="a-2V"></a>无畏菩萨当知。<a id="a-2W"></a>本无如来至真等正觉。<a id="a-2X"></a>即于彼而教化之。<a id="a-2Y"></a>同日同时尽成佛道。<a id="a-2Z"></a>是谓初心。<a id="a-2a"></a>云何生心。<a id="a-2b"></a>所谓生心者。<a id="a-2c"></a>已受尘垢方当灭心除垢。<a id="a-2d"></a>云何为众生心。<a id="a-2e"></a>如有众生从劫至劫乃至百千劫。<a id="a-2f"></a>复尽无数生死尘劳。<a id="a-2g"></a>然此菩萨摩诃萨。<a id="a-2h"></a>要当灭彼无数尘劳。<a id="a-2i"></a>及济无数众生。<a id="a-2j"></a>是谓无畏菩萨于过去中成就三事。<a id="a-2k"></a>无畏当知。<a id="a-2l"></a>如来至真等正觉。<a id="a-2m"></a>于当来世亦当具三法。<a id="a-2n"></a>云何为三。<a id="a-2o"></a>如当来心未受现在是亦可进。<a id="a-2p"></a>复次无畏。<a id="a-2q"></a>未来心已经一日便有尘垢。<a id="a-2r"></a>菩萨摩诃萨要当灭一日尘垢。<a id="a-2s"></a>族姓子当知。<a id="a-2t"></a>未来移转从一劫至百劫。<a id="a-2u"></a>乃至无数阿僧祇劫。<a id="a-2v"></a>如来至真等正觉。<a id="a-2w"></a>知此身识及与尘劳。<a id="a-2x"></a>是谓于未来中当具此三法。<a id="a-2y"></a>佛复告族姓子。<a id="a-2z"></a>如来至真等正觉。<a id="a-30"></a>于现在中复当具是三法。<a id="a-31"></a>云何为三。<a id="a-32"></a>初识现在未染尘劳。<a id="a-33"></a>即令彼识一日灭度。<a id="a-34"></a>若一若二便生尘劳。<a id="a-35"></a>能灭一二及与尘劳。<a id="a-36"></a>然彼乃得成佛。<a id="a-37"></a>佛复告族姓子。<a id="a-38"></a>若于现在从一身至百千身生诸尘劳。<a id="a-39"></a>是谓菩萨摩诃萨于现在中具足三法。<a id="a-3A"></a>佛复告无畏菩萨。<a id="a-3B"></a>过去初心一日度者。<a id="a-3C"></a>即是过去普施如来至真等正觉。<a id="a-3D"></a>过去生心蒙得度者。<a id="a-3E"></a>即是无等如来至真等正觉。<a id="a-3F"></a>过去众生蒙得济者。<a id="a-3G"></a>即是原本如来至真等正觉。<a id="a-3H"></a>未来初心蒙得度者。<a id="a-3I"></a>即是空色如来至真等正觉。<a id="a-3J"></a>未来一二蒙得度者。<a id="a-3K"></a>即是空门如来至真等正觉。<a id="a-3L"></a>未来无数身蒙得度者。<a id="a-3M"></a>即是定意如来至真等正觉。<a id="a-3N"></a>现在初心得度者。<a id="a-3O"></a>即是无身如来至真等正觉。<a id="a-3P"></a>现在一二身得度者。<a id="a-3Q"></a>即是善星宿如来至真等正觉。<a id="a-3R"></a>现在无数身得度者。<a id="a-3S"></a>即是月光如来至真等正觉。<a id="a-3T"></a>云何族姓子。<a id="a-3U"></a>汝于九品中何所志趣。<a id="a-3V"></a>为欲从过去初心耶。<a id="a-3W"></a>过去生心耶。<a id="a-3X"></a>过去众生心耶。<a id="a-3Y"></a>为欲从未来初心耶。<a id="a-3Z"></a>未来一二心耶。<a id="a-3a"></a>未来无数劫心耶。<a id="a-3b"></a>为欲从现在初心耶。<a id="a-3c"></a>现在一二心耶。<a id="a-3d"></a>现在无数心耶。<a id="a-3e"></a>尔时无畏菩萨前白佛言。<a id="a-3f"></a>如我初发心求无上正真道。<a id="a-3g"></a>未能自知</p>
  <p data-pb></p>
  <h2 id="a3h">生佛品第十四</h2>
  <p id="a3i">尔时座上有菩萨摩诃萨。<a id="a-3j"></a>名分别说施。<a id="a-3k"></a>普于无量诸佛世尊造众德本。<a id="a-3l"></a>即从坐起前白佛言。<a id="a-3m"></a>善哉善哉。<a id="a-3n"></a>世尊。<a id="a-3o"></a>颇有如来至真等正觉于过去世未来现在。<a id="a-3p"></a>一时一日中知过去三事未来现在三事得成佛不乎。<a id="a-3q"></a>答曰无也。<a id="a-3r"></a>何以故。<a id="a-3s"></a>如来至真等正觉。<a id="a-3t"></a>随其变化观见国土。<a id="a-3u"></a>应适众生乃有所成耳。<a id="a-3v"></a>犹如菩萨摩诃萨不以国土为国土。<a id="a-3w"></a>不以众生为众生。<a id="a-3x"></a>分别法界法智所生。<a id="a-3y"></a>如来神智非世俗智。<a id="a-3z"></a>世俗智者从欲色界。<a id="a-40"></a>至有想无想天。<a id="a-41"></a>乃谓世俗智。<a id="a-42"></a>今日如来至真等正觉。<a id="a-43"></a>已过此智。<a id="a-44"></a>云何出生诸法。<a id="a-45"></a>成如来至真等正觉乎。<a id="a-46"></a>此事不然。<a id="a-47"></a>何以故。<a id="a-48"></a>如来如。<a id="a-49"></a>如如来如如。<a id="a-4A"></a>世界如。<a id="a-4B"></a>诸法性如。<a id="a-4C"></a>不思议如。<a id="a-4D"></a>未来如。<a id="a-4E"></a>于彼世界劫数如。<a id="a-4F"></a>如来劫数如。<a id="a-4G"></a>一如不二如。<a id="a-4H"></a>诸有如。<a id="a-4I"></a>诸法性空如。<a id="a-4J"></a>亦不生亦不灭。<a id="a-4K"></a>亦无著断。<a id="a-4L"></a>诸佛世尊所出名号。<a id="a-4M"></a>于彼劫数无限无量不可称记。<a id="a-4N"></a>不见有长亦不见短。<a id="a-4O"></a>亦不见生亦不见灭。<a id="a-4P"></a>云何出生诸法。<a id="a-4Q"></a>无形不可见未来未起。<a id="a-4R"></a>无记不见有记如无形法种种异。<a id="a-4S"></a>名句身亦尔。<a id="a-4T"></a>味身亦尔。<a id="a-4U"></a>无各各名身。<a id="a-4V"></a>无各各句身。<a id="a-4W"></a>无各各味身。<a id="a-4X"></a>何以故。<a id="a-4Y"></a>一切诸法各各虚空。<a id="a-4Z"></a>亦不有善亦不有恶。<a id="a-4a"></a>亦不有福非不有福。<a id="a-4b"></a>或有行或无行。<a id="a-4c"></a>尔时有菩萨名无尽慧。<a id="a-4d"></a>得此性空如如无法。<a id="a-4e"></a>即从坐起白佛言。<a id="a-4f"></a>我今堪任于如来前说有行无行如空性如如法。<a id="a-4g"></a>佛言善哉善哉。<a id="a-4h"></a>族姓子。<a id="a-4i"></a>恣汝所说。<a id="a-4j"></a>无尽慧菩萨白佛言。<a id="a-4k"></a>若有善男子善女人。<a id="a-4l"></a>修习有行无行。<a id="a-4m"></a>便能具足一切诸法成等正觉。<a id="a-4n"></a>云何有行无行。<a id="a-4o"></a>诸法不生不灭。<a id="a-4p"></a>无过去当来今现在。<a id="a-4q"></a>是谓无行。<a id="a-4r"></a>必终诸法分别过去当来今现在。<a id="a-4s"></a>是谓菩萨有行。<a id="a-4t"></a>无量有名身不见本末。<a id="a-4u"></a>无量有句。<a id="a-4v"></a>身不见本末。<a id="a-4w"></a>无量味身不见本末。<a id="a-4x"></a>是谓菩萨无行。<a id="a-4y"></a>若善男子善女人知三世法有生有灭。<a id="a-4z"></a>于中分别悉无所有。<a id="a-50"></a>是谓菩萨有行尔时无尽慧复白佛言。<a id="a-51"></a>未究竟法使令究竟。<a id="a-52"></a>未灭尽法使令灭尽。<a id="a-53"></a>是谓菩萨无行。<a id="a-54"></a>若有菩萨摩诃萨于过去当来今现在。<a id="a-55"></a>不见有量不见无量。<a id="a-56"></a>是谓菩萨有行。<a id="a-57"></a>复次善男子女人。<a id="a-58"></a>初生道心行无上正真道。<a id="a-59"></a>不以称讥苦乐利衰毁誉甘乐其中。<a id="a-5A"></a>是谓菩萨无行。<a id="a-5B"></a>如三千大千世界其中众生一意一心。<a id="a-5C"></a>分别三世断灭之法。<a id="a-5D"></a>是谓菩萨有行。<a id="a-5E"></a>复次善男子女人于无量劫中行勤苦行。<a id="a-5F"></a>欲得闻受如来言教。<a id="a-5G"></a>是谓菩萨无行。<a id="a-5H"></a>复次善男子女人行四等心。<a id="a-5I"></a>不以四等以自称叹。<a id="a-5J"></a>是谓菩萨有行。<a id="a-5K"></a>不染不污无过去当来今现在。<a id="a-5L"></a>是谓菩萨无行。<a id="a-5M"></a>若善男子女人非义非无义。<a id="a-5N"></a>非有成非无成。<a id="a-5O"></a>亦不有对亦不无对。<a id="a-5P"></a>是谓菩萨有行。<a id="a-5Q"></a>或以国土清净无所染。<a id="a-5R"></a>自不见国土有所成就。<a id="a-5S"></a>是谓菩萨无行。<a id="a-5T"></a>若复于诸法不生妄见而无所起。<a id="a-5U"></a>以无尽法能自缨络。<a id="a-5V"></a>是谓有行。<a id="a-5W"></a>亦不有亦不无。<a id="a-5X"></a>是谓菩萨无行。<a id="a-5Y"></a>复次善男子女人。<a id="a-5Z"></a>观一刹土如空无异。<a id="a-5a"></a>不以异刹系在一国。<a id="a-5b"></a>是谓菩萨有行。<a id="a-5c"></a>复自观见本有三世诸佛菩萨摩诃萨。<a id="a-5d"></a>有过去当来今现在。<a id="a-5e"></a>是谓菩萨无行。<a id="a-5f"></a>复次族姓子。<a id="a-5g"></a>若善男子女人。<a id="a-5h"></a>一一分别。<a id="a-5i"></a>界非我界。<a id="a-5j"></a>世非我世。<a id="a-5k"></a>有非我有。<a id="a-5l"></a>是谓菩萨有行。<a id="a-5m"></a>复次族姓子。<a id="a-5n"></a>分别三界行无所行。<a id="a-5o"></a>不见作亦不见不作。<a id="a-5p"></a>是谓菩萨无行。<a id="a-5q"></a>尔时如来问无尽慧菩萨曰。<a id="a-5r"></a>汝住何等法而说此乎。<a id="a-5s"></a>无行起于有行。<a id="a-5t"></a>有行起于无行。<a id="a-5u"></a>何由而从如来。<a id="a-5v"></a>而自说有行无行耶。<a id="a-5w"></a>无尽慧菩萨复白佛言。<a id="a-5x"></a>本从自觉如今始果。<a id="a-5y"></a>唯愿世尊敷演宣畅。<a id="a-5z"></a>佛言。<a id="a-60"></a>善哉善哉。<a id="a-61"></a>善男子。<a id="a-62"></a>如汝所言善思念之。<a id="a-63"></a>今日如来当为汝敷演其教。<a id="a-64"></a>云何族姓子。<a id="a-65"></a>汝本发意成无上等正觉。<a id="a-66"></a>为从有行为从无行。<a id="a-67"></a>答曰不从有行不从无行。<a id="a-68"></a>佛言云何族姓子。<a id="a-69"></a>若不从有行不从无行。<a id="a-6A"></a>云何得成等正觉乎。<a id="a-6B"></a>答曰有如如如亦如如。<a id="a-6C"></a>是故不从有行不从无行。<a id="a-6D"></a>佛言汝本何以不发此问。<a id="a-6E"></a>吾先已说有行无行。</p>
  <h2 id="a6F">本末品第十五</h2>
  <p id="a6G">尔时世尊。<a id="a-6H"></a>将欲示现菩萨之行。<a id="a-6I"></a>即入本净三昧。<a id="a-6J"></a>令一切众生悉见过去未来现在诸法本末。<a id="a-6K"></a>复令众生见诸佛无量世界诸佛世尊。<a id="a-6L"></a>有成就者不成就者。<a id="a-6M"></a>或从一地乃至十地。<a id="a-6N"></a>有现在身行不现在身行。<a id="a-6O"></a>令一切众生一一分别。<a id="a-6P"></a>尔时如来无所著等正觉。<a id="a-6Q"></a>将欲度众生便笑。<a id="a-6R"></a>从面门出大光明。<a id="a-6S"></a>乃照无量恒沙刹土。<a id="a-6T"></a>从欲界上至有想无想天。<a id="a-6U"></a>悉见光明。<a id="a-6V"></a>于彼光明演出无量众生根本。<a id="a-6W"></a>云何为众生本末。<a id="a-6X"></a>于是善男子善女人。<a id="a-6Y"></a>修行一法无量智慧便能具足。<a id="a-6Z"></a>净佛国土教化众生。<a id="a-6a"></a>尔时世尊。<a id="a-6b"></a>告诸会等诸无著行。<a id="a-6c"></a>云何无著行。<a id="a-6d"></a>从初发意乃至成佛。<a id="a-6e"></a>五十四法不着空行。<a id="a-6f"></a>于是善男子善女人常当思惟不离须臾。<a id="a-6g"></a>云何为五十四。<a id="a-6h"></a>一者分别五阴。<a id="a-6i"></a>起亦知起灭亦知灭。<a id="a-6j"></a>然彼五阴有生无生。<a id="a-6k"></a>有圣行无圣行。<a id="a-6l"></a>有空观无空观。<a id="a-6m"></a>若善男子善女人。<a id="a-6n"></a>分别五阴何由而生。<a id="a-6o"></a>何由而灭。<a id="a-6p"></a>色本无生如今有生。<a id="a-6q"></a>解色非有非无。<a id="a-6r"></a>或有色有。<a id="a-6s"></a>或有色本。<a id="a-6t"></a>过去当来今现在色亦复如是。<a id="a-6u"></a>本无有色不见本色。<a id="a-6v"></a>于过去中不见过去色。<a id="a-6w"></a>于未来中不见未来色。<a id="a-6x"></a>于现在中不见现在色。<a id="a-6y"></a>过去色非现在色非未来色。<a id="a-6z"></a>未来色非过去色非现在色。<a id="a-70"></a>现在色非过去色非未来色。<a id="a-71"></a>菩萨摩诃萨尽能分别一一悉知。<a id="a-72"></a>复次善男子女人。<a id="a-73"></a>分别痛法解知痛无所起。<a id="a-74"></a>观过去痛本无此痛。<a id="a-75"></a>亦知此痛非有过去。<a id="a-76"></a>过去痛非未来现在。<a id="a-77"></a>未来痛非过去现在。<a id="a-78"></a>现在痛非过去未来。<a id="a-79"></a>何以故。<a id="a-7A"></a>未来痛本无此痛。<a id="a-7B"></a>若善男子女人。<a id="a-7C"></a>观现在痛亦非前痛。<a id="a-7D"></a>亦非后痛。<a id="a-7E"></a>非过去痛。<a id="a-7F"></a>非未来痛。<a id="a-7G"></a>痛亦不自知痛。<a id="a-7H"></a>然后乃知本净末净。<a id="a-7I"></a>若善男子女人。<a id="a-7J"></a>复当思惟过去五阴想。<a id="a-7K"></a>法本无此想。<a id="a-7L"></a>过去五阴想不知未来现在想。<a id="a-7M"></a>未来想不知过去现在想。<a id="a-7N"></a>现在想不知过去未来想。<a id="a-7O"></a>想无有想。<a id="a-7P"></a>若善男子女人。<a id="a-7Q"></a>于未来中分别未来想。<a id="a-7R"></a>未来想不自知未来想。<a id="a-7S"></a>未来想不知过去现在想。<a id="a-7T"></a>未来过去想不知未来。<a id="a-7U"></a>过去想不知未来现在想。<a id="a-7V"></a>若善男子女人。<a id="a-7W"></a>于现在中分别过去想亦无有过去想。<a id="a-7X"></a>分别未来想亦无有未来想。<a id="a-7Y"></a>分别现在想亦无有现在想。<a id="a-7Z"></a>于现在过去亦无过去想。<a id="a-7a"></a>于现在未来亦无现在未来想。<a id="a-7b"></a>于现在想亦无有想。<a id="a-7c"></a>若善男子女人。<a id="a-7d"></a>复当于过去分别五阴行何由生复何由灭。<a id="a-7e"></a>过去行亦不有行。<a id="a-7f"></a>分别过去行非过去行。<a id="a-7g"></a>过去行非未来行非现在行。<a id="a-7h"></a>未来行非过去行非现在行。<a id="a-7i"></a>现在行非过去行非未来行。<a id="a-7j"></a>过去未来行非过去未来行。<a id="a-7k"></a>过去现在行非过去现在行。<a id="a-7l"></a>何以故。<a id="a-7m"></a>行本无所有亦不有行。<a id="a-7n"></a>若善男子女人。<a id="a-7o"></a>于未来中便当具足于未来行。<a id="a-7p"></a>于未来中不见过去行。<a id="a-7q"></a>不见现在行。<a id="a-7r"></a>于未来中不见未来过去行不见未来。<a id="a-7s"></a>现在行亦不见未来现在行。<a id="a-7t"></a>何以故。<a id="a-7u"></a>本无有此行。<a id="a-7v"></a>若善男子女人。<a id="a-7w"></a>于现在中复当分别。<a id="a-7x"></a>过去行亦无过去行。<a id="a-7y"></a>亦无未来行亦无现在行。<a id="a-7z"></a>于现在行观现在过去行。<a id="a-80"></a>亦不见现在过去行。<a id="a-81"></a>于现在观现在未来行。<a id="a-82"></a>亦不见现在未来行。<a id="a-83"></a>观了诸行悉无所有。<a id="a-84"></a>若善男子女人。<a id="a-85"></a>于过去中观过去识。<a id="a-86"></a>亦不见过去识。<a id="a-87"></a>于未来识亦不见未来识。<a id="a-88"></a>于现在识亦不见现在识。<a id="a-89"></a>于过去识亦不见过去未来识。<a id="a-8A"></a>于过去中亦不见过去现在识。<a id="a-8B"></a>亦不见识。<a id="a-8C"></a>若善男子女人。<a id="a-8D"></a>于未来中不见过去识未来识。<a id="a-8E"></a>于未来中不见未来过去识。<a id="a-8F"></a>不见未来现在识。<a id="a-8G"></a>若善男子女人。<a id="a-8H"></a>于现在识不见过去识。<a id="a-8I"></a>不见未来识。<a id="a-8J"></a>于现在中不见现在过去识。<a id="a-8K"></a>不见现在中未来识。<a id="a-8L"></a>是谓善男子女人分别五阴本未空也。</p>
 </body>
</html>