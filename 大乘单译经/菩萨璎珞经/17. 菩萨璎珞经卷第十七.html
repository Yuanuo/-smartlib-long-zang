<!doctype html>
<html id="z3IBU2cVR" data-ver="1414">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">菩萨璎珞经卷第十七</h1>
  <h2 id="a2">三世法相品第三十二</h2>
  <p id="a3">尔时世尊告软首菩萨。<a id="a-4"></a>吾昔成佛积功累行。<a id="a-5"></a>自致如来至真等正觉。<a id="a-6"></a>弃国捐妻不贪荣位。<a id="a-7"></a>宣布一切诸佛法藏。<a id="a-8"></a>随前适化而度脱之。<a id="a-9"></a>犹如医王疗救众病。<a id="a-A"></a>随病轻重然后投药。<a id="a-B"></a>若有众生今身现在种过去病。<a id="a-C"></a>菩萨亦知而救护之。<a id="a-D"></a>或复众生身已过去种未来病。<a id="a-E"></a>菩萨亦知而救护之。<a id="a-F"></a>是时尊者劫宾[少/兔]白佛言。<a id="a-G"></a>世尊。<a id="a-H"></a>云何善男子善女人。<a id="a-I"></a>身处现在种过去病。<a id="a-J"></a>云何身过去种未来病。<a id="a-K"></a>云何身在未来种现在病。<a id="a-L"></a>尔时世尊告劫宾[少/兔]曰。<a id="a-M"></a>善哉善哉。<a id="a-N"></a>族姓子。<a id="a-O"></a>于如来前而问斯义多所利益。<a id="a-P"></a>何以故。<a id="a-Q"></a>过去当来今现在佛所宣法藏。<a id="a-R"></a>施为佛事不思议法。<a id="a-S"></a>庄严佛树进行成佛。<a id="a-T"></a>尔时世尊与劫宾[少/兔]。<a id="a-U"></a>而说颂曰。</p>
  <p id="aV">清净声柔软　　遍闻十方界</p>
  <p id="aW">具足诸善根　　拔苦离众恶</p>
  <p id="aX">分别三世行　　无入无所生</p>
  <p id="aY">如来悉观察　　独善无等侣</p>
  <p id="aZ">初发弘誓心　　不为少许人</p>
  <p id="aa">意广如虚空　　济度恒沙数</p>
  <p id="ab">今在树王下　　众相自严饰</p>
  <p id="ac">降伏诸外道　　奉修正法教</p>
  <p id="ad">首戴七觉花　　身被惭愧服</p>
  <p id="ae">和颜忍辱心　　独步无有难</p>
  <p id="af">无畏如师子　　勇慧无有难</p>
  <p id="ag">色像如月初　　谛视无厌足</p>
  <p id="ah">一切十方世　　悉来供养尊</p>
  <p id="ai">随本心所愿　　尽归解脱门</p>
  <p id="aj">本我所发愿　　不限劫数期</p>
  <p id="ak">哀愍诸众生　　为演甘露法</p>
  <p id="al">欲求人身难　　闻受正法难</p>
  <p id="am">生处中国难　　遭遇真人难</p>
  <p id="an">豪贵执信难　　悭嫉惠施难</p>
  <p id="ao">缚着受证难　　分别三世难</p>
  <p id="ap">尔时世尊复告劫宾[少/兔]。<a id="a-q"></a>若有善男子善女人。<a id="a-r"></a>分别三世淫怒痴病。<a id="a-s"></a>远离缚着无复生灭。<a id="a-t"></a>神足自由变化无方。<a id="a-u"></a>如此善男子善女人。<a id="a-v"></a>入三世定意三昧。<a id="a-w"></a>尽知过去未来现在诸佛所行。<a id="a-x"></a>众善根本悉现在前。<a id="a-y"></a>诸佛世尊八等正道进趣泥洹。<a id="a-z"></a>所以诸佛出现于世。<a id="a-10"></a>观察众生究尽根原令知道门。<a id="a-11"></a>如来三达观三世法无量无限不可思议。<a id="a-12"></a>或有众生应闻过去法。<a id="a-13"></a>如来便说过去灭尽众行不起。<a id="a-14"></a>或有众生应闻现在法。<a id="a-15"></a>如来便说现在正教远离缚着。<a id="a-16"></a>或有众生应闻未来法。<a id="a-17"></a>如来便说未来未生不起灭法。<a id="a-18"></a>是时尊者劫宾[少/兔]白佛言。<a id="a-19"></a>世尊。<a id="a-1A"></a>云何众生应闻过去法。<a id="a-1B"></a>如来与说过去灭尽众行不起也。<a id="a-1C"></a>云何众生应闻现在法。<a id="a-1D"></a>如来与说现在正教远离缚着也。<a id="a-1E"></a>云何众生应闻未来法。<a id="a-1F"></a>如来与说未来未生不起灭法。<a id="a-1G"></a>尔时世尊告长老劫宾[少/兔]。<a id="a-1H"></a>谛听谛听善思念之。<a id="a-1I"></a>劫宾[少/兔]白佛言。<a id="a-1J"></a>唯然世尊。<a id="a-1K"></a>愿乐欲闻。<a id="a-1L"></a>佛告长老劫宾[少/兔]。<a id="a-1M"></a>若有菩萨摩诃萨。<a id="a-1N"></a>观了三世无量无限不可思议。<a id="a-1O"></a>非是辟支罗汉所及。<a id="a-1P"></a>何以故。<a id="a-1Q"></a>如来所行非彼境界。<a id="a-1R"></a>若有菩萨摩诃萨。<a id="a-1S"></a>身处现在众行具足。<a id="a-1T"></a>应从过去如来受决。<a id="a-1U"></a>便闻现在如来说过去法过去灭尽众行不起。<a id="a-1V"></a>心即开悟即得受别。<a id="a-1W"></a>如来至真等正觉十号具足。<a id="a-1X"></a>是谓菩萨摩诃萨身处现在应闻过去法过去灭尽众行不起佛复告长老劫宾[少/兔]。<a id="a-1Y"></a>复有菩萨摩诃萨。<a id="a-1Z"></a>身处现在应闻现在法。<a id="a-1a"></a>从现在佛而受记别。<a id="a-1b"></a>如来至真等正觉十号具足。<a id="a-1c"></a>是谓菩萨摩诃萨身处现在受现在别去离缚着无生灭想。<a id="a-1d"></a>复有菩萨摩诃萨。<a id="a-1e"></a>身处现在应闻未来法。<a id="a-1f"></a>如来与说未来未生不起灭法。<a id="a-1g"></a>是时菩萨心即达悟即得受决如来至真等正觉十号具足。<a id="a-1h"></a>是谓菩萨摩诃萨身处现在说未来法未来未生不起灭法。<a id="a-1i"></a>是时长老劫宾[少/兔]白佛言。<a id="a-1j"></a>世尊。<a id="a-1k"></a>但菩萨摩诃萨。<a id="a-1l"></a>分别三世众行所趣耶。<a id="a-1m"></a>为声闻辟支亦有此行乎。<a id="a-1n"></a>佛告劫宾[少/兔]。<a id="a-1o"></a>从信地见地乃至三耶三佛地。<a id="a-1p"></a>皆有三世无量无限不可思议众行所趣便受名号。<a id="a-1q"></a>是时长老劫宾[少/兔]白佛言。<a id="a-1r"></a>世尊。<a id="a-1s"></a>云何从信地见地乃至三耶三佛地。<a id="a-1t"></a>皆有三世无限无量不可思议众行所趣得受名号耶。<a id="a-1u"></a>佛告长老劫宾[少/兔]。<a id="a-1v"></a>汝欲广知如来至真等正觉分别三世众行所趣。<a id="a-1w"></a>今当一一敷演其义。<a id="a-1x"></a>从信地见地薄地无淫怒痴地。<a id="a-1y"></a>从须陀洹乃至三耶三佛。<a id="a-1z"></a>皆悉分别三世所趣。<a id="a-20"></a>云何菩萨摩诃萨。<a id="a-21"></a>从信地见地薄地无淫怒痴地。<a id="a-22"></a>分别三世众行所趣。<a id="a-23"></a>于是族姓子。<a id="a-24"></a>若善男子善女人。<a id="a-25"></a>以信解脱得根力觉意八真行善。<a id="a-26"></a>有时成就有时不成就。<a id="a-27"></a>如此等人或在圣地或在凡夫地。<a id="a-28"></a>从不退转乃至一生补处。<a id="a-29"></a>是谓菩萨摩诃萨永离凡夫受如来决。<a id="a-2A"></a>是谓族姓子菩萨摩诃萨从信地薄地无淫怒痴地各各有别。<a id="a-2B"></a>是时长老劫宾[少/兔]白佛言。<a id="a-2C"></a>世尊云何菩萨摩诃萨。<a id="a-2D"></a>从信地乃至无淫怒痴地。<a id="a-2E"></a>或在圣地或在凡夫地。<a id="a-2F"></a>佛告长老劫宾[少/兔]。<a id="a-2G"></a>若有善男子善女人。<a id="a-2H"></a>从初发意求无上道。<a id="a-2I"></a>身处现在闻过去法。<a id="a-2J"></a>便不信乐而舍之去。<a id="a-2K"></a>何以故。<a id="a-2L"></a>本无信乐故有狐疑。<a id="a-2M"></a>中道退还不至究竟。<a id="a-2N"></a>尔时弊魔波旬即得其便。<a id="a-2O"></a>化作佛形往至菩萨所。<a id="a-2P"></a>劝进菩萨言。<a id="a-2Q"></a>善男子知不乎。<a id="a-2R"></a>我前所说非如今说。<a id="a-2S"></a>是汝应闻未来法应得受决。<a id="a-2T"></a>今乃闻吾说过去法。<a id="a-2U"></a>唐劳其功不成果报。<a id="a-2V"></a>汝何不速舍本意更发弘誓。<a id="a-2W"></a>然后乃成无上等正觉。<a id="a-2X"></a>菩萨闻之心怀犹豫。<a id="a-2Y"></a>即便退转在凡夫地。<a id="a-2Z"></a>是谓菩萨摩诃萨于三世法不获无上正真等正觉。<a id="a-2a"></a>佛复告长老。<a id="a-2b"></a>劫宾[少/兔]。<a id="a-2c"></a>云何菩萨摩诃萨。<a id="a-2d"></a>分别三世众行所趣。<a id="a-2e"></a>牢住圣地而不退转。<a id="a-2f"></a>于是族姓子。<a id="a-2g"></a>若有菩萨摩诃萨。<a id="a-2h"></a>从信地乃至无淫怒痴地。<a id="a-2i"></a>身处现在闻过去法众行所趣。<a id="a-2j"></a>不疑不难无所畏惧。<a id="a-2k"></a>心即开解霍然大悟。<a id="a-2l"></a>便闻如来授其名号。<a id="a-2m"></a>当为无上正真等正觉。<a id="a-2n"></a>尔时弊魔波旬。<a id="a-2o"></a>化作佛形来至菩萨所。<a id="a-2p"></a>语菩萨言。<a id="a-2q"></a>善男子知不乎。<a id="a-2r"></a>我前所说是今所说非。<a id="a-2s"></a>若能变悔从吾教者。<a id="a-2t"></a>便成无上正真等正觉。<a id="a-2u"></a>菩萨闻之心遂欢喜。<a id="a-2v"></a>将非波旬化作佛像来沮我意乎。<a id="a-2w"></a>心如金刚不可坏败。<a id="a-2x"></a>如此善男子善女人。<a id="a-2y"></a>离凡夫地恒在圣地。<a id="a-2z"></a>是谓菩萨摩诃萨闻过去法心不退转。<a id="a-30"></a>佛复告长老劫宾[少/兔]。<a id="a-31"></a>如汝所问。<a id="a-32"></a>从须陀洹乃至三耶三佛。<a id="a-33"></a>分别三世众行所趣。<a id="a-34"></a>或在凡夫地或在圣地。<a id="a-35"></a>于是族姓子。<a id="a-36"></a>若有善男子善女人。<a id="a-37"></a>以现在身闻过去法。<a id="a-38"></a>应从过去而得信解。<a id="a-39"></a>返从波旬说邪径道。<a id="a-3A"></a>善男子为知不乎。<a id="a-3B"></a>过去已灭众行无本。<a id="a-3C"></a>十方世界空寂无形。<a id="a-3D"></a>何不求方便发弘誓心。<a id="a-3E"></a>如是行者得佛不久。<a id="a-3F"></a>菩萨闻之便怀犹豫。<a id="a-3G"></a>我今所行将非如是乎。<a id="a-3H"></a>即舍本愿退菩萨行。<a id="a-3I"></a>方欲修习魔之言教。<a id="a-3J"></a>是谓菩萨摩诃萨于过去法便有退转。<a id="a-3K"></a>佛复告长老劫宾[少/兔]。<a id="a-3L"></a>如汝所问。<a id="a-3M"></a>菩萨摩诃萨。<a id="a-3N"></a>已得圣地离凡夫地者。<a id="a-3O"></a>善思念之。<a id="a-3P"></a>于是族姓子。<a id="a-3Q"></a>犹如有人身处现在闻过去法。<a id="a-3R"></a>心不恐惧无所疑难。<a id="a-3S"></a>波旬复来坏败菩萨言。<a id="a-3T"></a>我所说者权诈合数非真实法。<a id="a-3U"></a>汝今舍前本心。<a id="a-3V"></a>更发无上至真等正觉。<a id="a-3W"></a>成如来道正尔不久。<a id="a-3X"></a>菩萨闻之心自念言。<a id="a-3Y"></a>吾已受决在无上道。<a id="a-3Z"></a>今此非佛是弊魔波旬耳。<a id="a-3a"></a>便舍之去不与从事。<a id="a-3b"></a>是谓菩萨摩诃萨离凡夫地牢住圣地。<a id="a-3c"></a>尔时世尊与劫宾[少/兔]。<a id="a-3d"></a>而说颂曰。</p>
  <p id="a3e">如来等正觉　　分别三世空</p>
  <p id="a3f">永离诸缚着　　乃应贤圣地</p>
  <p id="a3g">如来授其决　　称国土名号</p>
  <p id="a3h">不为魔所坏　　无能移动心</p>
  <p id="a3i">从亿百千劫　　定意不错乱</p>
  <p id="a3j">自然得觉悟　　乃应如来慧</p>
  <p id="a3k">八等正真道　　运济诸苦厄</p>
  <p id="a3l">不恋诸财宝　　恒与身命诤</p>
  <p id="a3m">尔时世尊与劫宾[少/兔]说此偈已。<a id="a-3n"></a>时座上有七亿众生。<a id="a-3o"></a>闻说三世平等正法言教。<a id="a-3p"></a>皆发无上正真道意。<a id="a-3q"></a>尔时座上复有无量众生。<a id="a-3r"></a>心犹未悟各有狐疑。<a id="a-3s"></a>内自思惟。<a id="a-3t"></a>今日如来所说言教演三世法。<a id="a-3u"></a>受决成佛各有前后。<a id="a-3v"></a>十方诸佛亦当说此三世法不乎。<a id="a-3w"></a>尔时世尊知彼众会心中所念。<a id="a-3x"></a>便放眉间相光明普照十方无量恒沙刹土。<a id="a-3y"></a>一一光明有百千亿恒沙刹土。<a id="a-3z"></a>一一刹土有百千亿莲华。<a id="a-40"></a>一一莲华有百千亿摩尼珠。<a id="a-41"></a>一一摩尼珠现百千亿七宝讲堂。<a id="a-42"></a>一一讲堂现百千亿七宝高座。<a id="a-43"></a>一一高座现百千亿如来至真等正觉。<a id="a-44"></a>一一如来尽说菩萨三世众行所趣六度无极。<a id="a-45"></a>尔时众会尽见十方无量世界奇特异变叹未曾有。<a id="a-46"></a>各各白佛言。<a id="a-47"></a>世尊。<a id="a-48"></a>甚奇甚特。<a id="a-49"></a>未曾所见未曾所闻。<a id="a-4A"></a>今日如来至真等正觉放此光明。<a id="a-4B"></a>普见诸佛所行法则。<a id="a-4C"></a>或见众生在如来前而受决者。<a id="a-4D"></a>或见众生听受法者。<a id="a-4E"></a>或见众生得三十二相八十种好庄严身者。<a id="a-4F"></a>如是众会所见不同。<a id="a-4G"></a>一切十方诸佛世界兴致供养。<a id="a-4H"></a>香华缯彩遍满三千大千世界。<a id="a-4I"></a>尔时世尊观察众生心中所念。<a id="a-4J"></a>复以神足感动十方无量世界。<a id="a-4K"></a>请诸如来至真等正觉。<a id="a-4L"></a>演说三世平等正法。<a id="a-4M"></a>东方去此八江河沙。<a id="a-4N"></a>有佛土名曰思惟。<a id="a-4O"></a>佛名无念如来至真等正觉。<a id="a-4P"></a>十号具足。<a id="a-4Q"></a>一加趺坐遍满三千大千世界。<a id="a-4R"></a>即于大众。<a id="a-4S"></a>而说颂曰。</p>
  <p id="a4T">过去众行趣　　不见生灭本</p>
  <p id="a4U">解脱应受决　　乃应贤圣地</p>
  <p id="a4V">法性离诸有　　不造三世尘</p>
  <p id="a4W">勇猛超众行　　如花自然敷</p>
  <p id="a4X">如来现教诫　　普润有形类</p>
  <p id="a4Y">清净如明珠　　心坚如安明</p>
  <p id="a4Z">诸佛功德具　　永离诸更乐</p>
  <p id="a4a">防制尘欲爱　　自然无所染</p>
  <p id="a4b">佛法实奇特　　二乘所不及</p>
  <p id="a4c">权智现众变　　具五分法身</p>
  <p id="a4d">我亦无师受　　不从有为学</p>
  <p id="a4e">沐浴甘露渊　　解脱庄严身</p>
  <p id="a4f">南方去此八江河沙。<a id="a-4g"></a>有佛土名曰庄严。<a id="a-4h"></a>佛名严净如来至真等正觉。<a id="a-4i"></a>十号具足。<a id="a-4j"></a>一加趺坐遍满三千大千世界。<a id="a-4k"></a>在大众中。<a id="a-4l"></a>而说颂曰。</p>
  <p id="a4m">今日十方佛　　普现神足变</p>
  <p id="a4n">各说三世本　　究尽如来业</p>
  <p id="a4o">一相本无形　　深入无边崖</p>
  <p id="a4p">以法讲受人　　如空无所念</p>
  <p id="a4q">法鼓震大千　　十善功德具</p>
  <p id="a4r">拯济下劣人　　永离生死海</p>
  <p id="a4s">诸佛所以现　　变化不可量</p>
  <p id="a4t">因缘成道果　　乃应贤圣地</p>
  <p id="a4u">十方刹土集　　各说三世法</p>
  <p id="a4v">自然逮正法　　定意现在前</p>
  <p id="a4w">一一诸毛孔　　放百千光明</p>
  <p id="a4x">演说诸道教　　消灭三毒本</p>
  <p id="a4y">西方去此八江河沙。<a id="a-4z"></a>有佛土名净复净。<a id="a-50"></a>佛名越净如来至真等正觉。<a id="a-51"></a>十号具足。<a id="a-52"></a>一加趺坐遍满三千大千世界。<a id="a-53"></a>在大众中。<a id="a-54"></a>而说颂曰。</p>
  <p id="a55">众生性若干　　不观解脱慧</p>
  <p id="a56">三世法常住　　起灭如法性</p>
  <p id="a57">贤圣入定观　　分别十二缘</p>
  <p id="a58">七处观三法　　悉归真如性</p>
  <p id="a59">不愿乐生天　　亦不侥幸法</p>
  <p id="a5A">是为明三世　　常念择善友</p>
  <p id="a5B">种福明为慧　　最为第一义</p>
  <p id="a5C">分别有无想　　故号人中尊</p>
  <p id="a5D">诸法各有性　　所行悉归空</p>
  <p id="a5E">如人测度空　　先当分别身</p>
  <p id="a5F">瞻睹如来颜　　诸法自然足</p>
  <p id="a5G">口演八种音　　度人无有量</p>
  <p id="a5H">北方去此八江河沙。<a id="a-5I"></a>有佛土名曰化成。<a id="a-5J"></a>佛名无染如来至真等正觉。<a id="a-5K"></a>十号具足。<a id="a-5L"></a>一加趺坐遍满三千大千世界。<a id="a-5M"></a>在大众中。<a id="a-5N"></a>而说颂曰。</p>
  <p id="a5O">四大本无性　　自生自然灭</p>
  <p id="a5P">我不造彼缘　　物物无所有</p>
  <p id="a5Q">无著宣解脱　　牵引示甘露</p>
  <p id="a5R">恣人本所愿　　各令获果证</p>
  <p id="a5S">吾昔行施度　　统领十方界</p>
  <p id="a5T">七觉自然宝　　充满一切人</p>
  <p id="a5U">留教化众生　　不念四无想</p>
  <p id="a5V">永离八不闲　　恒与贤圣俱</p>
  <p id="a5W">本从三达智　　闻此三世慧</p>
  <p id="a5X">今离三垢尘　　受决三世尊</p>
  <p id="a5Y">行施未曾悔　　专意离颠倒</p>
  <p id="a5Z">诸在邪径者　　示之以正道</p>
  <p id="a5a">东北方去此八江河沙。<a id="a-5b"></a>有佛土名曰忍慧。<a id="a-5c"></a>佛名香尽如来至真等正觉。<a id="a-5d"></a>十号具足。<a id="a-5e"></a>一加趺坐遍满三千大千世界。<a id="a-5f"></a>在大众中。<a id="a-5g"></a>而说颂曰。</p>
  <p id="a5h">法性自然生　　无形不可睹</p>
  <p id="a5i">习圣禁戒律　　无数非有数</p>
  <p id="a5j">住本亦无住　　寻究本无形</p>
  <p id="a5k">甚深难测度　　乃应在圣地</p>
  <p id="a5l">分别现在法　　不染空无想</p>
  <p id="a5m">过去生已尽　　得离三世患</p>
  <p id="a5n">身为众患器　　漏出诸不净</p>
  <p id="a5o">能舍入正慧　　渐至无为道</p>
  <p id="a5p">意正不染邪　　不舍大道心</p>
  <p id="a5q">心净如炼金　　趣道亦不难</p>
  <p id="a5r">人生在五道　　分别内身观</p>
  <p id="a5s">三世为何从　　令人怀愚惑</p>
  <p id="a5t">东南去此八江河沙。<a id="a-5u"></a>有佛土名贤圣普集。<a id="a-5v"></a>佛名观世苦如来至真等正觉。<a id="a-5w"></a>十号具足。<a id="a-5x"></a>一加趺坐遍满三千大千世界。<a id="a-5y"></a>在大众中。<a id="a-5z"></a>而说颂曰。</p>
  <p id="a60">诸佛观一切　　三世空无相</p>
  <p id="a61">慧断爱欲本　　乃应贤圣地</p>
  <p id="a62">造志勤苦行　　供养恒沙佛</p>
  <p id="a63">众智一切具　　故号人中雄</p>
  <p id="a64">信为甘露法　　不生二见心</p>
  <p id="a65">在众如师子　　所说震十方</p>
  <p id="a66">生死诸秽浊　　根本不可寻</p>
  <p id="a67">了达三世患　　亲近如来律</p>
  <p id="a68">夫欲求佛道　　慧实为第一</p>
  <p id="a69">焚烧狐疑丛　　自然无所念</p>
  <p id="a6A">佛游无量境　　慧光之所照</p>
  <p id="a6B">净除一切法　　分别三世行</p>
  <p id="a6C">西南去此八江河沙。<a id="a-6D"></a>有佛土名无量藏。<a id="a-6E"></a>佛名忍慧如来至真等正觉。<a id="a-6F"></a>十号具足。<a id="a-6G"></a>一加趺坐遍满三千大千世界。<a id="a-6H"></a>在大众中。<a id="a-6I"></a>而说颂曰。</p>
  <p id="a6J">念持诸法本　　缘想不可坏</p>
  <p id="a6K">行至自然固　　乃应在圣地</p>
  <p id="a6L">诸佛行方便　　德训化众生</p>
  <p id="a6M">菩萨修弘誓　　四等无增减</p>
  <p id="a6N">增上无为道　　清净无所染</p>
  <p id="a6O">遍布智慧云　　消灭三世患</p>
  <p id="a6P">贤圣在世化　　令修止观法</p>
  <p id="a6Q">一一分别慧　　乃应贤圣道</p>
  <p id="a6R">三世本性空　　念想不思议</p>
  <p id="a6S">生灭更互兴　　入定乃得除</p>
  <p id="a6T">不着三界有　　尔乃获无尽</p>
  <p id="a6U">为人演威仪　　永获安隐处</p>
  <p id="a6V">西北去此八江河沙。<a id="a-6W"></a>有佛土名曰贤善。<a id="a-6X"></a>佛名贤柔如来至真等正觉。<a id="a-6Y"></a>十号具足。<a id="a-6Z"></a>一加趺坐遍满三千大千世界。<a id="a-6a"></a>在大众中。<a id="a-6b"></a>而说颂曰。</p>
  <p id="a6c">如来现权慧　　统领十方界</p>
  <p id="a6d">分别三世空　　乃应贤圣行</p>
  <p id="a6e">法界不可量　　如空无穷尽</p>
  <p id="a6f">得佛定法忍　　不兴二见心</p>
  <p id="a6g">吾昔得授决　　分别内外空</p>
  <p id="a6h">今自致正觉　　得离三世苦</p>
  <p id="a6i">如来广长舌　　百福自严饰</p>
  <p id="a6j">蠲除思想心　　至诚无二业</p>
  <p id="a6k">佛为众行本　　演畅十二门</p>
  <p id="a6l">息意成道迹　　不复由五道</p>
  <p id="a6m">犹如仰射空　　势尽还复堕</p>
  <p id="a6n">宣畅三世法　　无量不可穷</p>
  <p id="a6o">上方去此八江河沙。<a id="a-6p"></a>有佛土名曰吉祥。<a id="a-6q"></a>佛名行尽如来至真等正觉。<a id="a-6r"></a>一加趺坐遍满三千大千世界。<a id="a-6s"></a>在大众中。<a id="a-6t"></a>而说颂曰。</p>
  <p id="a6u">过去诸贤圣　　颁宣正真典</p>
  <p id="a6v">不染名色法　　乃应贤圣律</p>
  <p id="a6w">菩萨本发意　　上修如来教</p>
  <p id="a6x">深法无增减　　不见解脱人</p>
  <p id="a6y">彻听无量世　　分别众生根</p>
  <p id="a6z">专一思惟一　　成就有无法</p>
  <p id="a70">无相非有相　　不念三世识</p>
  <p id="a71">观了无所有　　得号人中尊</p>
  <p id="a72">一切诸法本　　因缘合会成</p>
  <p id="a73">思惟无形法　　空寂本无形</p>
  <p id="a74">十住道地法　　心念不退转</p>
  <p id="a75">一行成正觉　　无复生老死</p>
  <p id="a76">下方去此八江河沙。<a id="a-77"></a>有佛土名曰极深。<a id="a-78"></a>佛名宝聚如来至真等正觉明行成为善逝世间解无上士道法御天人师佛世尊。<a id="a-79"></a>一加趺坐遍满三千大千世界。<a id="a-7A"></a>在大众中。<a id="a-7B"></a>而说颂曰。</p>
  <p id="a7C">忍智修道果　　永离三世本</p>
  <p id="a7D">自净复净彼　　乃应贤圣法</p>
  <p id="a7E">为说无上道　　周旋无有方</p>
  <p id="a7F">执权尽诸行　　度人无懈怠</p>
  <p id="a7G">遭遇贤圣乐　　闻法信受乐</p>
  <p id="a7H">度人断垢乐　　泥洹永寂乐</p>
  <p id="a7I">我行过三界　　远离恶报业</p>
  <p id="a7J">得亲善知识　　闻法日增益</p>
  <p id="a7K">超越三界表　　神足游虚空</p>
  <p id="a7L">无象如有象　　愚者所修习</p>
  <p id="a7M">六度大乘法　　忘已万物尽</p>
  <p id="a7N">得升十住地　　故愍复来化</p>
  <p id="a7O">尔时长老劫宾[少/兔]。<a id="a-7P"></a>闻十方佛三世之法众行所趣。<a id="a-7Q"></a>心开意解霍然大悟。<a id="a-7R"></a>即从坐起头面礼足还复本位。<a id="a-7S"></a>有无央数诸天人民天龙鬼神干沓和阿须伦迦留罗旃陀罗摩休勒人及非人。<a id="a-7T"></a>皆发无上正真道意。<a id="a-7U"></a>复有无数诸天人民。<a id="a-7V"></a>闻佛演说三世法本。<a id="a-7W"></a>皆叹佛德深义无量。<a id="a-7X"></a>诸佛法身不可沮坏。<a id="a-7Y"></a>亦非罗汉辟支所及。<a id="a-7Z"></a>是时众会悉皆愿乐分别身中内外三世。<a id="a-7a"></a>进趣道场逮不退转。</p>
  <p data-pb></p>
  <h2 id="a7b">清净品第三十三</h2>
  <p id="a7c">尔时长老邠耨文陀尼子白佛言。<a id="a-7d"></a>世尊。<a id="a-7e"></a>今闻如来至真等正觉说三世法。<a id="a-7f"></a>诸天人民八部鬼神皆兴供养。<a id="a-7g"></a>宿卫菩萨摩诃萨进成佛者。<a id="a-7h"></a>当来过去现在诸佛。<a id="a-7i"></a>演说三世分别智慧然炽一切诸法所生。<a id="a-7j"></a>复以神足道力所化感动三千大千世界。<a id="a-7k"></a>修行执心不舍本愿。<a id="a-7l"></a>清净国土净除众生迹。<a id="a-7m"></a>是时长老邠耨文陀尼子复白佛言。<a id="a-7n"></a>世尊。<a id="a-7o"></a>若有菩萨摩诃萨。<a id="a-7p"></a>修习本无一相之法。<a id="a-7q"></a>内自思惟分别身相。<a id="a-7r"></a>内外清净不生染着。<a id="a-7s"></a>云何菩萨摩诃萨。<a id="a-7t"></a>内自思惟分别身相内外清净。<a id="a-7u"></a>于是族姓子。<a id="a-7v"></a>若有善男子善女人。<a id="a-7w"></a>行六度无极诸佛所行。<a id="a-7x"></a>一切诸法悉皆清净。<a id="a-7y"></a>云何诸法一切清净。<a id="a-7z"></a>于是善男子善女人。<a id="a-80"></a>分别三世悉无所有。<a id="a-81"></a>不见成就三乘道者。<a id="a-82"></a>从须陀洹乃至如来至真等正觉。<a id="a-83"></a>皆修三世清净之行。<a id="a-84"></a>内自观身分别识想。<a id="a-85"></a>有时清净有时不清净。<a id="a-86"></a>云何菩萨摩诃萨有时清净有时不清净。<a id="a-87"></a>于是族姓子。<a id="a-88"></a>若善男子善女人。<a id="a-89"></a>分别三向空无相愿。<a id="a-8A"></a>不见吾我我人寿命一切诸法。<a id="a-8B"></a>从须陀洹乃至菩萨摩诃萨所说清净。<a id="a-8C"></a>复次邠耨文陀尼子。<a id="a-8D"></a>无学无著无所生灭。<a id="a-8E"></a>分别空观三无学法。<a id="a-8F"></a>有时清净有时不清净。<a id="a-8G"></a>云何三无学法。<a id="a-8H"></a>有时清净有时不清净。<a id="a-8I"></a>于是族姓子。<a id="a-8J"></a>于未来中分别一切诸法。<a id="a-8K"></a>所修正法一一思惟有觉有观正受三昧。<a id="a-8L"></a>有时清净有时不清净。<a id="a-8M"></a>邠耨文陀尼子白佛言。<a id="a-8N"></a>世尊。<a id="a-8O"></a>云何无学无著无所生灭。<a id="a-8P"></a>分别空观三无为法。<a id="a-8Q"></a>有时清净有时不清净。<a id="a-8R"></a>佛告邠耨文陀尼子。<a id="a-8S"></a>若有无学学人。<a id="a-8T"></a>分别未来一切诸法。<a id="a-8U"></a>永除断灭不兴尘劳。<a id="a-8V"></a>复以此法广及众生是谓有时清净。<a id="a-8W"></a>复次善男子善女人。<a id="a-8X"></a>所修行人习意欲断。<a id="a-8Y"></a>未来尘劳永不使起。<a id="a-8Z"></a>是谓有时不清净。<a id="a-8a"></a>如是邠耨文陀尼子。<a id="a-8b"></a>于三无学成就一法。<a id="a-8c"></a>复次邠耨文陀尼子。<a id="a-8d"></a>无学学人分别现在一切诸法。<a id="a-8e"></a>有觉有观正受三昧。<a id="a-8f"></a>永使断灭不生尘劳。<a id="a-8g"></a>是谓有时清净。<a id="a-8h"></a>初习行人于现在法分别思惟。<a id="a-8i"></a>有觉有观正受三昧。<a id="a-8j"></a>永使断灭。<a id="a-8k"></a>是谓有时不清净。<a id="a-8l"></a>如是邠耨文陀尼子。<a id="a-8m"></a>于三无为法有时不清净。<a id="a-8n"></a>佛复告邠耨文陀尼子。<a id="a-8o"></a>或时无学学人。<a id="a-8p"></a>于是过去法分别一切诸法所生。<a id="a-8q"></a>一一思惟无觉无观。<a id="a-8r"></a>永使断灭不生尘劳。<a id="a-8s"></a>如是成就三无为法。<a id="a-8t"></a>是谓有时清净。<a id="a-8u"></a>若修行人。<a id="a-8v"></a>分别思惟现在诸法无觉无观。<a id="a-8w"></a>亦使断灭不生尘劳。<a id="a-8x"></a>是谓善男子有时不清净。<a id="a-8y"></a>三世分别三有为法亦复如是。<a id="a-8z"></a>佛复告邠耨文陀尼子。<a id="a-90"></a>无学学人。<a id="a-91"></a>复当分别三向法性皆悉清净而无所有。<a id="a-92"></a>云何无学学人于三世中。<a id="a-93"></a>分别三向而无所有。<a id="a-94"></a>于是无学学人。<a id="a-95"></a>于未来法分别一切诸法所生。<a id="a-96"></a>有时清净有时不清净。<a id="a-97"></a>是谓族姓子于三有为法成就一法。<a id="a-98"></a>佛复告邠耨文陀尼子。<a id="a-99"></a>所修学人。<a id="a-9A"></a>复于未来分别一切法诸法所生。<a id="a-9B"></a>皆空皆寂而无所有。<a id="a-9C"></a>永使断灭不兴尘劳。<a id="a-9D"></a>是谓族姓子有时清净有时不清净。<a id="a-9E"></a>佛复告邠耨文陀尼子。<a id="a-9F"></a>无学学人。<a id="a-9G"></a>于现在法复当分别无愿正行。<a id="a-9H"></a>有时清净有时不清净。<a id="a-9I"></a>亦使断灭不生尘劳。<a id="a-9J"></a>是谓于有为法有时清净有时不清净。<a id="a-9K"></a>佛复告邠耨文陀尼子。<a id="a-9L"></a>所修行人。<a id="a-9M"></a>于现在法思惟分别无相正受。<a id="a-9N"></a>有时清净有时不清净。<a id="a-9O"></a>亦使断灭不生尘劳。<a id="a-9P"></a>是谓于三无为法有时清净有时不清净。<a id="a-9Q"></a>尔时邠耨文陀尼子复白佛言。<a id="a-9R"></a>世尊。<a id="a-9S"></a>唯此三空三向有时清净有时不清净耶。<a id="a-9T"></a>颇有诸法有时清净有时不清净乎。<a id="a-9U"></a>佛告邠耨文陀尼子。<a id="a-9V"></a>如是如是。<a id="a-9W"></a>族姓子。<a id="a-9X"></a>如汝所问。<a id="a-9Y"></a>一切诸法有时清净有时不清净。<a id="a-9Z"></a>从须陀洹上至如来至真等正觉。<a id="a-9a"></a>有时清净有时不清净。<a id="a-9b"></a>从四意止四意断四神足五根五力七觉意八贤圣行。<a id="a-9c"></a>有时清净有时不清净。<a id="a-9d"></a>尔时邠耨文陀尼子白佛言。<a id="a-9e"></a>世尊。<a id="a-9f"></a>云何有时清净有时不清净。<a id="a-9g"></a>佛告邠耨文陀尼子。<a id="a-9h"></a>汝欲闻从第一义有时清净有时不清净耶。<a id="a-9i"></a>为欲闻三世诸法有时清净有时不清净乎。<a id="a-9j"></a>邠耨文陀尼子白佛言。<a id="a-9k"></a>世尊。<a id="a-9l"></a>愿乐欲闻从第一义有时清净有时不清净。<a id="a-9m"></a>佛告邠耨文陀尼子。<a id="a-9n"></a>一切诸法无数非有数。<a id="a-9o"></a>亦不住亦不不住。<a id="a-9p"></a>是谓于三世法而得清净。<a id="a-9q"></a>若有善男子善女人。<a id="a-9r"></a>亦不见住亦不见不住。<a id="a-9s"></a>于住想着生染污心者。<a id="a-9t"></a>是谓不净。<a id="a-9u"></a>菩萨弘誓遍救一切众生之类。<a id="a-9v"></a>虽度众生不怀望想。<a id="a-9w"></a>是谓清净。<a id="a-9x"></a>若复生意兴想著者。<a id="a-9y"></a>是谓不净。<a id="a-9z"></a>现智慧光除去闇冥。<a id="a-A0"></a>是谓为净。<a id="a-A1"></a>于中便生想着。<a id="a-A2"></a>是谓不净。<a id="a-A3"></a>导引众生永处无为。<a id="a-A4"></a>是谓为净。<a id="a-A5"></a>见有所度生染污意。<a id="a-A6"></a>是谓不净。<a id="a-A7"></a>一意一向趣无为道。<a id="a-A8"></a>亦使众生同己所得。<a id="a-A9"></a>是谓为净。<a id="a-AA"></a>而自称说我有所度。<a id="a-AB"></a>是谓不净。<a id="a-AC"></a>道在人心随类教化。<a id="a-AD"></a>精进勇猛不怀懈怠。<a id="a-AE"></a>是谓为净。<a id="a-AF"></a>所修勤力心不退转。<a id="a-AG"></a>然有想着欲成无上正真之道。<a id="a-AH"></a>是谓不净。<a id="a-AI"></a>分别诸行空无所有性本自然。<a id="a-AJ"></a>是谓清净。<a id="a-AK"></a>复自分别不断望求。<a id="a-AL"></a>是谓不净。<a id="a-AM"></a>无数身行皆知为空。<a id="a-AN"></a>不生想念有所成办。<a id="a-AO"></a>是谓清净。<a id="a-AP"></a>自叹功劳染着身法。<a id="a-AQ"></a>是谓不净。<a id="a-AR"></a>口所演教无有边崖。<a id="a-AS"></a>亦不自念有无之道。<a id="a-AT"></a>是谓清净。<a id="a-AU"></a>能舍一切进修威仪。<a id="a-AV"></a>欲得成无上正真之道。<a id="a-AW"></a>是谓不净。<a id="a-AX"></a>分布文字总持诸法强记不忘。<a id="a-AY"></a>是谓清净。<a id="a-AZ"></a>不见文字出生诸法。<a id="a-Aa"></a>不信空慧成道教者。<a id="a-Ab"></a>是谓不净。<a id="a-Ac"></a>一切诸想皆归于空是谓清净。<a id="a-Ad"></a>本无名号为作名号。<a id="a-Ae"></a>复欲于中成无上道。<a id="a-Af"></a>是谓不净。<a id="a-Ag"></a>痛想行识无著无缚。<a id="a-Ah"></a>推求境界亦无所有。<a id="a-Ai"></a>是谓清净。<a id="a-Aj"></a>识神无为非眼界所睹。<a id="a-Ak"></a>方欲殷勤知其巢窟。<a id="a-Al"></a>是谓不净。<a id="a-Am"></a>一切诸法不见受入。<a id="a-An"></a>方欲求觅诸道出生。<a id="a-Ao"></a>于中不惑成道教者。<a id="a-Ap"></a>是谓清净。<a id="a-Aq"></a>虽生诸法意有进退怀三道心。<a id="a-Ar"></a>是谓不净。<a id="a-As"></a>精勤法界习智受证。<a id="a-At"></a>是谓清净。<a id="a-Au"></a>知诸佛法一而不二。<a id="a-Av"></a>复无起灭虚寂无形。<a id="a-Aw"></a>是谓清净。<a id="a-Ax"></a>十力所住不远十地。<a id="a-Ay"></a>进修明慧化诸境界。<a id="a-Az"></a>是谓清净。<a id="a-B0"></a>观察诸法永离三毒。<a id="a-B1"></a>是谓清净。<a id="a-B2"></a>大乘正法超越生死。<a id="a-B3"></a>是谓清净。<a id="a-B4"></a>诸法无著自生识想。<a id="a-B5"></a>是谓不净。<a id="a-B6"></a>诸法无教为生六度。<a id="a-B7"></a>是谓清净。<a id="a-B8"></a>知转轮法为立处所。<a id="a-B9"></a>是谓不净。<a id="a-BA"></a>修习诸法尽同一相。<a id="a-BB"></a>是谓清净。<a id="a-BC"></a>诸法无生为说出生起二见心。<a id="a-BD"></a>是谓不净。<a id="a-BE"></a>如来达圣转大法轮。<a id="a-BF"></a>空性无形永处泥洹。<a id="a-BG"></a>是谓清净。<a id="a-BH"></a>不见诸法不见泥洹。<a id="a-BI"></a>有此二心欲成无上正真之道。<a id="a-BJ"></a>是谓不净。<a id="a-BK"></a>三世诸法有上中下。<a id="a-BL"></a>以次受证无所恋着。<a id="a-BM"></a>是谓清净。<a id="a-BN"></a>于中起想见受证者。<a id="a-BO"></a>是谓不净。<a id="a-BP"></a>本无增减悉归于空。<a id="a-BQ"></a>是谓清净。<a id="a-BR"></a>设见增减分别诸法。<a id="a-BS"></a>是谓不净。<a id="a-BT"></a>诸法无生受无生证。<a id="a-BU"></a>是谓清净。<a id="a-BV"></a>设见诸法有所出生。<a id="a-BW"></a>为起识想记其名号。<a id="a-BX"></a>是谓不净。<a id="a-BY"></a>不见诸法粗涩柔软是谓清净。<a id="a-BZ"></a>若复分别见有粗涩柔软者。<a id="a-Ba"></a>是谓不净。<a id="a-Bb"></a>诸法无上不见动转。<a id="a-Bc"></a>是谓为净。<a id="a-Bd"></a>设复分别见动转者。<a id="a-Be"></a>是谓不净。<a id="a-Bf"></a>诸法永寂不可护持。<a id="a-Bg"></a>是谓为净。<a id="a-Bh"></a>设复分别受持诸法。<a id="a-Bi"></a>斯是善法斯非善法。<a id="a-Bj"></a>是谓不净。<a id="a-Bk"></a>一切诸法无有内外。<a id="a-Bl"></a>解知身法悉归于空。<a id="a-Bm"></a>是谓为净。<a id="a-Bn"></a>若复分别内外诸法。<a id="a-Bo"></a>此是内法此是外法。<a id="a-Bp"></a>有此二心者。<a id="a-Bq"></a>是谓不净。<a id="a-Br"></a>一切诸法聋不闻声。<a id="a-Bs"></a>是谓清净。<a id="a-Bt"></a>若复分别诸法有聋有声起二见者。<a id="a-Bu"></a>是谓不净。<a id="a-Bv"></a>诸法成就一切道品。<a id="a-Bw"></a>是谓为净。<a id="a-Bx"></a>见有出要见道果者。<a id="a-By"></a>是谓不净。<a id="a-Bz"></a>百千万行无有穷尽。<a id="a-C0"></a>悉归虚空而无想念。<a id="a-C1"></a>是谓清净。<a id="a-C2"></a>见有漏尽断结除缚。<a id="a-C3"></a>是谓不净。<a id="a-C4"></a>一切诸法皆空无形。<a id="a-C5"></a>生者自生灭者自灭。<a id="a-C6"></a>亦不见生亦不见灭。<a id="a-C7"></a>是谓清净。<a id="a-C8"></a>若复分别见有起灭。<a id="a-C9"></a>是谓不净。<a id="a-CA"></a>一切诸法亦无师受。<a id="a-CB"></a>自然觉悟成八等行。<a id="a-CC"></a>是谓清净。<a id="a-CD"></a>若复见有从师咨受分别高下。<a id="a-CE"></a>是谓不净。<a id="a-CF"></a>忍心不起得柔忍心。<a id="a-CG"></a>断诸结使永息不起。<a id="a-CH"></a>是谓为净。<a id="a-CI"></a>若能思惟不计本行。<a id="a-CJ"></a>有起有灭便有二心分别诸法。<a id="a-CK"></a>是谓不净。<a id="a-CL"></a>夫欲求道亲善知识。<a id="a-CM"></a>是谓为净。<a id="a-CN"></a>设复思惟意怀懈怠中有退心。<a id="a-CO"></a>是谓不净。<a id="a-CP"></a>本末转法音响教授。<a id="a-CQ"></a>是谓为净。<a id="a-CR"></a>设复有见转大法轮音响受教。<a id="a-CS"></a>是谓不净。<a id="a-CT"></a>未有诸法十二缘起。<a id="a-CU"></a>寻能分别舍而不从。<a id="a-CV"></a>是谓清净。<a id="a-CW"></a>见有然炽灭结使者。<a id="a-CX"></a>是谓不净。<a id="a-CY"></a>一切诸法甚奇甚特。<a id="a-CZ"></a>去不可穷来亦不尽。<a id="a-Ca"></a>接度众生得至彼岸。<a id="a-Cb"></a>是谓为净。<a id="a-Cc"></a>若复见度彼岸者。<a id="a-Cd"></a>是谓不净。<a id="a-Ce"></a>诸法未来思惟永灭。<a id="a-Cf"></a>是谓清净。<a id="a-Cg"></a>见有未来有起灭者。<a id="a-Ch"></a>是谓不净。<a id="a-Ci"></a>现在分别八十四行。<a id="a-Cj"></a>庄严如来威颜容色。<a id="a-Ck"></a>是谓为净。<a id="a-Cl"></a>见有现在起爱乐心染着容色者。<a id="a-Cm"></a>是谓不净。<a id="a-Cn"></a>诸法无生不见造作。<a id="a-Co"></a>自然与律应度无极。<a id="a-Cp"></a>是谓为净。<a id="a-Cq"></a>若见造作一切诸法。<a id="a-Cr"></a>应禁戒律兴此心者。<a id="a-Cs"></a>是谓不净。<a id="a-Ct"></a>一切诸法无有形像。<a id="a-Cu"></a>悉归无为应无上道。<a id="a-Cv"></a>是谓为净。<a id="a-Cw"></a>设复见彼形色之变自生念想。<a id="a-Cx"></a>是谓不净。<a id="a-Cy"></a>一切诸法独而无侣。<a id="a-Cz"></a>诸法无说不见言教。<a id="a-D0"></a>是谓为净。<a id="a-D1"></a>见有说法有言教者。<a id="a-D2"></a>是谓不净。<a id="a-D3"></a>诸法不起不染三世。<a id="a-D4"></a>是谓为净。<a id="a-D5"></a>见三世法有起灭者。<a id="a-D6"></a>是谓不净。<a id="a-D7"></a>诸法无猗不着三界。<a id="a-D8"></a>是谓为净。<a id="a-D9"></a>见有依猗着三界者。<a id="a-DA"></a>是谓不净。<a id="a-DB"></a>诸法无身唯法为体。<a id="a-DC"></a>是谓为净。<a id="a-DD"></a>见有法身度知见者。<a id="a-DE"></a>是谓不净。<a id="a-DF"></a>当来过去现在诸佛。<a id="a-DG"></a>去亦无数来亦无尽。<a id="a-DH"></a>所说道教各无参差。<a id="a-DI"></a>是谓为净。<a id="a-DJ"></a>若复宣说三世诸佛言教增减者。<a id="a-DK"></a>是谓不净。<a id="a-DL"></a>诸法无形亦无色像。<a id="a-DM"></a>是谓为净。<a id="a-DN"></a>复以诸法造色像者。<a id="a-DO"></a>是谓不净。<a id="a-DP"></a>诸法不可睹见寂然虚空。<a id="a-DQ"></a>是谓为净。<a id="a-DR"></a>若复宣说诸法可见者。<a id="a-DS"></a>是谓不净。<a id="a-DT"></a>诸法无量不相违背。<a id="a-DU"></a>是谓为净。<a id="a-DV"></a>见有诸法有量有数者是谓不净。<a id="a-DW"></a>诸法无境亦无刹土。<a id="a-DX"></a>教化众生净佛国土。<a id="a-DY"></a>是谓为净。<a id="a-DZ"></a>若见众生净佛国土化众生者。<a id="a-Da"></a>是谓不净。<a id="a-Db"></a>诸法平等泥洹一性。<a id="a-Dc"></a>是谓为净。<a id="a-Dd"></a>见有受果成就道者。<a id="a-De"></a>是谓不净。<a id="a-Df"></a>诸法出要不念法报。<a id="a-Dg"></a>是谓为净。<a id="a-Dh"></a>见有出要受法报者。<a id="a-Di"></a>是谓不净。<a id="a-Dj"></a>诸法尽生永离形色。<a id="a-Dk"></a>是谓为净。<a id="a-Dl"></a>见有离生受形色者。<a id="a-Dm"></a>是谓不净。<a id="a-Dn"></a>诸法常定初不变易。<a id="a-Do"></a>是谓为净。<a id="a-Dp"></a>见有动转变易不住者。<a id="a-Dq"></a>是谓不净。<a id="a-Dr"></a>诸法不可觉知。<a id="a-Ds"></a>亦无有人能寻迹者。<a id="a-Dt"></a>是谓为净。<a id="a-Du"></a>见有形迹可寻追求者。<a id="a-Dv"></a>是谓不净。<a id="a-Dw"></a>佛复告邠耨文陀尼子。<a id="a-Dx"></a>若有菩萨摩诃萨。<a id="a-Dy"></a>执持修行净不净者。<a id="a-Dz"></a>现世便得无尽慧三昧正受定意。<a id="a-E0"></a>便能超越诸佛境界。<a id="a-E1"></a>从一佛国至一佛国。<a id="a-E2"></a>教化众生净佛国土。<a id="a-E3"></a>一一分别诸法所趣。<a id="a-E4"></a>以四等心普润一切。<a id="a-E5"></a>以渐教授各令得度。<a id="a-E6"></a>随本所愿各使充足。<a id="a-E7"></a>复以神通宿命智观。<a id="a-E8"></a>审知根本净其行迹。<a id="a-E9"></a>或时菩萨入正受三昧得神通慧诸佛世尊复加威神。<a id="a-EA"></a>分别法性。<a id="a-EB"></a>自然而生自然而灭。<a id="a-EC"></a>生非我生灭非我灭。<a id="a-ED"></a>菩萨大士无有是念。<a id="a-EE"></a>由我出生有此法生有此法灭。<a id="a-EF"></a>菩萨摩诃萨无有是念。<a id="a-EG"></a>我今已成菩萨某不成菩萨。<a id="a-EH"></a>我成菩萨法某不成法。<a id="a-EI"></a>我成究竟某不成究竟。<a id="a-EJ"></a>我成菩萨幻术某不成幻术。<a id="a-EK"></a>我成菩萨教化某不成教化。<a id="a-EL"></a>我成菩萨音响某不成音响。<a id="a-EM"></a>我成菩萨神通智某不成神通智。<a id="a-EN"></a>我入菩萨境界某不入境界。<a id="a-EO"></a>我过众行本某不过众行本。<a id="a-EP"></a>我修菩萨律某不修菩萨律。<a id="a-EQ"></a>我净菩萨刹彼不净刹。<a id="a-ER"></a>如是邠耨文陀尼子。<a id="a-ES"></a>菩萨摩诃萨初无此念。<a id="a-ET"></a>分别诸法有高有下。<a id="a-EU"></a>何以故。<a id="a-EV"></a>菩萨得此定意正受三昧者。<a id="a-EW"></a>神足自游随意所念。<a id="a-EX"></a>不于诸法有增减心。<a id="a-EY"></a>若有善男子善女人。<a id="a-EZ"></a>得此定意者。<a id="a-Ea"></a>堪任周旋教化众生净佛国土。<a id="a-Eb"></a>从一佛国至一佛国。<a id="a-Ec"></a>礼事恭敬诸佛世尊。<a id="a-Ed"></a>复以善权方便与作善知识。<a id="a-Ee"></a>微说道教至无为道。<a id="a-Ef"></a>亦使众生立信坚固。<a id="a-Eg"></a>相视如父如母如兄如弟各无异心。<a id="a-Eh"></a>展转共相教授。<a id="a-Ei"></a>随意所念尽成道果。<a id="a-Ej"></a>是谓菩萨摩诃萨入此定意便能具足一切诸法。<a id="a-Ek"></a>尔时世尊与邠耨文陀尼子。<a id="a-El"></a>而说颂曰。</p>
  <p id="aEm">一切诸法本　　所归门不同</p>
  <p id="aEn">各各境界异　　所行法亦然</p>
  <p id="aEo">我说清净道　　众行不可尽</p>
  <p id="aEp">今粗与卿说　　净其不净行</p>
  <p id="aEq">诸佛不可量　　言教亦无尽</p>
  <p id="aEr">今粗说正要　　分别诸道果</p>
  <p id="aEs">诸佛义广大　　空慧非有异</p>
  <p id="aEt">彼此具成就　　悉归解脱门</p>
  <p id="aEu">众智根门净　　诸佛所加叹</p>
  <p id="aEv">断念除众想　　具足众智说</p>
  <p id="aEw">诸佛所演教　　令知恩爱患</p>
  <p id="aEx">忘有不处有　　故得人中尊</p>
  <p id="aEy">佛本积宿行　　自致无上尊</p>
  <p id="aEz">具足菩萨法　　演布大乘业</p>
  <p id="aF0">众智现在前　　尽知众生原</p>
  <p id="aF1">分别无生灭</p>
  <p id="aF2">是时世尊复告邠耨文陀尼子。<a id="a-F3"></a>若有菩萨摩诃萨。<a id="a-F4"></a>便得具足诸度无极。<a id="a-F5"></a>分别法界微妙之行。<a id="a-F6"></a>智慧增益演布导训。<a id="a-F7"></a>皆使周遍得四无畏。<a id="a-F8"></a>众智自在复得出要度不度者。<a id="a-F9"></a>心念诸法皆现在前。<a id="a-FA"></a>禅智满足念识为食。<a id="a-FB"></a>法界为身总持为行。<a id="a-FC"></a>恒常周旋诸佛国土。<a id="a-FD"></a>令诸众生皆悉具足。<a id="a-FE"></a>成就佛道分别诸定。<a id="a-FF"></a>行善权方便。<a id="a-FG"></a>诸佛所行悉过其量。<a id="a-FH"></a>从众生心所念善恶。<a id="a-FI"></a>皆能分别随类而化。<a id="a-FJ"></a>从无央数亿千万劫。<a id="a-FK"></a>一心入定不毁正法无他异想。<a id="a-FL"></a>尔时世尊复与邠耨文陀尼子。<a id="a-FM"></a>而说颂曰。</p>
  <p id="aFN">吾昔求佛道　　未受菩萨别</p>
  <p id="aFO">经历亿百千　　禅定不移动</p>
  <p id="aFP">究竟一切法　　不生染着想</p>
  <p id="aFQ">从是得作佛　　得为人中尊　(经本从此已下少七偈顺本记之译人语也)</p>
  <p id="aFR">一切诸法不可思议。<a id="a-FS"></a>众生境界亦复如是。<a id="a-FT"></a>若复善男子善女人。<a id="a-FU"></a>入无形三昧。<a id="a-FV"></a>遍观三千大千世界应度众生亦当觉知。<a id="a-FW"></a>无限无量不应度者亦当觉知。<a id="a-FX"></a>三世起灭亦当觉知。<a id="a-FY"></a>如是邠耨文陀尼子。<a id="a-FZ"></a>菩萨摩诃萨得此定意者。<a id="a-Fa"></a>清净不清净行。</p>
  <p data-pb></p>
  <h2 id="aFb">释提桓因问品第三十四</h2>
  <p id="aFc">尔时释提桓因白佛言。<a id="a-Fd"></a>世尊。<a id="a-Fe"></a>如来至真等正觉。<a id="a-Ff"></a>说一切诸法皆使清净。<a id="a-Fg"></a>及诸无量恒沙佛土诸佛世界。<a id="a-Fh"></a>清净如空皆无所有。<a id="a-Fi"></a>今复闻说尽当觉知一切诸法。<a id="a-Fj"></a>云何于诸法之中无形不可见。<a id="a-Fk"></a>而欲觉知一切诸法乎。<a id="a-Fl"></a>尔时世尊告释提桓因。<a id="a-Fm"></a>善哉善哉。<a id="a-Fn"></a>拘翼。<a id="a-Fo"></a>乃能于如来前而问斯义。<a id="a-Fp"></a>今当与汝一一引譬。<a id="a-Fq"></a>智者以譬喻自解。<a id="a-Fr"></a>犹如幻师化作万物国土城郭宫殿屋室饮食床卧贫贱富贵名号姓字父母兄弟仆从给使。<a id="a-Fs"></a>复幻作人左右卫从。<a id="a-Ft"></a>如此幻师所见化法。<a id="a-Fu"></a>或经劫数供给所须衣被饮食医药床榻卧具。<a id="a-Fv"></a>受者实受施者实施。<a id="a-Fw"></a>如卿观之为实有不乎。<a id="a-Fx"></a>是时释提桓因白佛言。<a id="a-Fy"></a>无也世尊。<a id="a-Fz"></a>何以故。<a id="a-G0"></a>一切诸法皆空皆寂幻化非真。<a id="a-G1"></a>愚者深着便致颠倒。<a id="a-G2"></a>无来无去无著无缚无尽无不尽。<a id="a-G3"></a>幻化无形亦不可猗。<a id="a-G4"></a>佛告释提桓因。<a id="a-G5"></a>如是如是。<a id="a-G6"></a>拘翼。<a id="a-G7"></a>菩萨摩诃萨亦复如是。<a id="a-G8"></a>得如幻三昧自然定意。<a id="a-G9"></a>分别一切诸法所起。<a id="a-GA"></a>无缘无著不见成败。<a id="a-GB"></a>化导一切众生之类。<a id="a-GC"></a>不见有度不见无度。<a id="a-GD"></a>度无所度化无所化。<a id="a-GE"></a>皆空皆寂复无生灭。<a id="a-GF"></a>何以故。<a id="a-GG"></a>如幻定意正受三昧。<a id="a-GH"></a>甚深微妙无有边崖。<a id="a-GI"></a>如幻境界不可思议。<a id="a-GJ"></a>唯有菩萨摩诃萨。<a id="a-GK"></a>遍能观察乃得达了。<a id="a-GL"></a>亦不见生亦不见灭。<a id="a-GM"></a>亦复不见当有生者。<a id="a-GN"></a>亦复不见已有生者。<a id="a-GO"></a>何以故。<a id="a-GP"></a>菩萨所入不可思议。<a id="a-GQ"></a>非是罗汉辟支所知。<a id="a-GR"></a>菩萨所度犹如虚空。<a id="a-GS"></a>虚空所度无形无像。<a id="a-GT"></a>如幻三昧亦复如是。<a id="a-GU"></a>亦无东西南北四维上下。<a id="a-GV"></a>拘翼当知。<a id="a-GW"></a>今当与汝引喻。<a id="a-GX"></a>犹如凡夫本无形色。<a id="a-GY"></a>未能分别禅定根本。<a id="a-GZ"></a>生亦不知生。<a id="a-Ga"></a>不生亦不知不生亦复不知当生已生。<a id="a-Gb"></a>未能究竟心所念法。<a id="a-Gc"></a>亦不见住亦不见不住。<a id="a-Gd"></a>亦不见尽亦不见不尽。<a id="a-Ge"></a>何以故。<a id="a-Gf"></a>心本无形不可猗着。<a id="a-Gg"></a>亦非三乘所能思议拘翼当知。<a id="a-Gh"></a>菩萨摩诃萨亦复如是。<a id="a-Gi"></a>入此如幻三昧一切诸法皆现在前。<a id="a-Gj"></a>无有边际亦无境界。<a id="a-Gk"></a>有亦不见有无亦不见无。<a id="a-Gl"></a>何以故。<a id="a-Gm"></a>菩萨境界不可思议。<a id="a-Gn"></a>所行法则遍满三千大千世界。<a id="a-Go"></a>拘翼当知。<a id="a-Gp"></a>今当与汝引喻。<a id="a-Gq"></a>犹如娑竭龙王意欲念雨。<a id="a-Gr"></a>若在六天便雨甘露。<a id="a-Gs"></a>若在四天王上能雨七宝。<a id="a-Gt"></a>难陀优钵难陀龙王及摩那斯龙王。<a id="a-Gu"></a>雨六天上便雨衣被服饰香璎华鬘。<a id="a-Gv"></a>若雨第四天上自然饮食各令充足。<a id="a-Gw"></a>云何拘翼。<a id="a-Gx"></a>此龙所作为实有不乎。<a id="a-Gy"></a>尔时释提桓因白佛言。<a id="a-Gz"></a>无也世尊。<a id="a-H0"></a>何以故。<a id="a-H1"></a>但彼诸天功德。<a id="a-H2"></a>乃使诸龙王等献奉供养。<a id="a-H3"></a>佛复问释提桓因。<a id="a-H4"></a>云何拘翼。<a id="a-H5"></a>七宝宫殿衣被服饰。<a id="a-H6"></a>皆龙所降本无所有。<a id="a-H7"></a>今复自说诸天福德故使诸龙降雨诸宝。<a id="a-H8"></a>诸龙及宝物为有为无。<a id="a-H9"></a>释提桓因白佛言。<a id="a-HA"></a>世尊。<a id="a-HB"></a>义说法说亦不有龙亦无宝物。<a id="a-HC"></a>何以故。<a id="a-HD"></a>一切万物皆空皆寂。<a id="a-HE"></a>我身及天亦无所有。<a id="a-HF"></a>龙所降雨亦无有雨。<a id="a-HG"></a>亦不见尽亦不见不尽。<a id="a-HH"></a>愚惑之人自生识想。<a id="a-HI"></a>佛告释提桓因。<a id="a-HJ"></a>如是拘翼。<a id="a-HK"></a>菩萨摩诃萨入如幻三昧。<a id="a-HL"></a>尽观一切诸法。<a id="a-HM"></a>诸法所生亦不见生亦不见不生。<a id="a-HN"></a>见诸法门有尽无尽。<a id="a-HO"></a>见幻化法门有尽无尽。<a id="a-HP"></a>复见无量无限教化法门。<a id="a-HQ"></a>复见无量无限诸佛世尊游步法门。<a id="a-HR"></a>复见无量无限诸根罗网见入法门。<a id="a-HS"></a>复见无量无限诸物世界成败劫烧心意广大超越诸佛所行法门。<a id="a-HT"></a>如是拘翼。<a id="a-HU"></a>当知诸法无生无灭。<a id="a-HV"></a>但以众生自生识着。<a id="a-HW"></a>未入定意观察人心。<a id="a-HX"></a>不解空慧而获无生。<a id="a-HY"></a>尔时世尊与天帝释。<a id="a-HZ"></a>而说颂曰。</p>
  <p id="aHa">出要入道门　　分别三世行</p>
  <p id="aHb">展转由五道　　破有不处有</p>
  <p id="aHc">菩萨如实观　　分别慧明道</p>
  <p id="aHd">本我所造行　　如今乃克获</p>
  <p id="aHe">世界皆如空　　彼我无二想</p>
  <p id="aHf">恭恪于诸佛　　今获无顶相</p>
  <p id="aHg">颜貌如优昙　　广长覆面门</p>
  <p id="aHh">不生亦不灭　　德为天人尊</p>
  <p id="aHi">拘翼当念本　　众行不缺漏</p>
  <p id="aHj">勇猛不懈怠　　究竟本末空</p>
  <p id="aHk">于坐不起想　　不见有趾立</p>
  <p id="aHl">不猗众行本　　故号为沙门</p>
  <p id="aHm">实无有泥洹　　亦无五道趣</p>
  <p id="aHn">菩萨所游处　　权化见有生</p>
  <p id="aHo">从无央数劫　　无欲无所贪</p>
  <p id="aHp">初无有悔心　　况当有猗着</p>
  <p id="aHq">自从是已来　　修善不离本</p>
  <p id="aHr">一行成佛道　　得转无上法</p>
  <p id="aHs">猗托生死中　　教化无数人</p>
  <p id="aHt">令知无生法　　自然应道教</p>
  <p id="aHu">尔时世尊与释提桓因说此偈时。<a id="a-Hv"></a>无数百千诸天人民。<a id="a-Hw"></a>即于坐上得无生心。<a id="a-Hx"></a>复有无数诸天龙神。<a id="a-Hy"></a>皆发无上正真道意。<a id="a-Hz"></a>佛复告释提桓因。<a id="a-I0"></a>若有善男子善女人及四部众比丘比丘尼优婆塞优婆夷。<a id="a-I1"></a>受持讽诵此如幻定意无尽法者。<a id="a-I2"></a>便能具足无量法藏。<a id="a-I3"></a>云何为无量法藏欲具足如来辩才者。<a id="a-I4"></a>当学此如幻定意无尽法藏。<a id="a-I5"></a>复次拘翼。<a id="a-I6"></a>若善男子善女人。<a id="a-I7"></a>欲得究竟觉知佛慧者。<a id="a-I8"></a>当学此如幻定意无尽三昧。<a id="a-I9"></a>复次拘翼。<a id="a-IA"></a>若善男子善女人。<a id="a-IB"></a>欲得游至诸佛世界亲近佛者。<a id="a-IC"></a>当学此如幻定意无尽三昧。<a id="a-ID"></a>佛复告释提桓因。<a id="a-IE"></a>若有善男子善女人。<a id="a-IF"></a>欲得转无上法轮如佛所转在大众中而无畏者。<a id="a-IG"></a>当学此如幻定意无尽法藏。<a id="a-IH"></a>复次拘翼。<a id="a-II"></a>若善男子善女人。<a id="a-IJ"></a>欲得诸佛百千总持自娱乐者。<a id="a-IK"></a>当学此如幻定意无尽法藏。<a id="a-IL"></a>佛复告释提桓因。<a id="a-IM"></a>若善男子善女人。<a id="a-IN"></a>欲得一切众生愿者。<a id="a-IO"></a>净佛国土神足变化者。<a id="a-IP"></a>当学此如幻定意无尽法藏。<a id="a-IQ"></a>复次拘翼。<a id="a-IR"></a>若善男子善女人。<a id="a-IS"></a>欲使诸佛世界无量众生无量性行尽同一趣者。<a id="a-IT"></a>当学此如幻定意无量法藏。<a id="a-IU"></a>复次拘翼。<a id="a-IV"></a>若善男子善女人。<a id="a-IW"></a>欲使无量世界诸佛刹土合为一者色如黄金。<a id="a-IX"></a>当学此如幻定意无尽法藏。<a id="a-IY"></a>何以故。<a id="a-IZ"></a>一切诸佛皆从此生。<a id="a-Ia"></a>过去诸佛皆从此如幻定意。<a id="a-Ib"></a>得成无上正真之道。<a id="a-Ic"></a>现在十方诸佛世尊。<a id="a-Id"></a>亦皆从此如幻定意无尽法藏。<a id="a-Ie"></a>得成无上正真之道。<a id="a-If"></a>当来无数恒沙诸佛。<a id="a-Ig"></a>亦当习此如幻定意无尽法门。<a id="a-Ih"></a>佛复告释提桓因。<a id="a-Ii"></a>我今与汝引譬。<a id="a-Ij"></a>智者以喻自解。<a id="a-Ik"></a>犹如猛火光焰赫炽复更益薪。<a id="a-Il"></a>大风所吹遂复炽盛。<a id="a-Im"></a>烧焚山野无有休息。<a id="a-In"></a>要尽草木火势乃减。<a id="a-Io"></a>菩萨摩诃萨亦复如是。<a id="a-Ip"></a>发心起学济度众生。<a id="a-Iq"></a>分别思惟法界所趣。<a id="a-Ir"></a>乃至无数恒沙刹土。<a id="a-Is"></a>复观虚空众生根原。<a id="a-It"></a>复自思惟恒沙刹土无数世界众生心意所念根原。<a id="a-Iu"></a>一一分别复自计挍。<a id="a-Iv"></a>吾以何智具足彼愿。<a id="a-Iw"></a>一一分别已法所趣。<a id="a-Ix"></a>当转何法云何教化。<a id="a-Iy"></a>尔时菩萨复自思惟。<a id="a-Iz"></a>我本发愿具足诸善遍化众生充足我愿。<a id="a-J0"></a>复自具足威仪礼节。<a id="a-J1"></a>转入三世根本之行。<a id="a-J2"></a>自念转法入不思议。<a id="a-J3"></a>如是挍计应度不度。<a id="a-J4"></a>一切世界或有或无复更周旋诸佛世界。<a id="a-J5"></a>无限无量不可思议。<a id="a-J6"></a>与共周旋立功德业。<a id="a-J7"></a>不断正法要誓所趣。<a id="a-J8"></a>行大慈悲执弘誓心。<a id="a-J9"></a>究尽生死心无缺减。<a id="a-JA"></a>何以故。<a id="a-JB"></a>一切众智悉具足故。<a id="a-JC"></a>复观众生心意所念。<a id="a-JD"></a>应由何路而得将导。<a id="a-JE"></a>恒念众生如母爱子。<a id="a-JF"></a>是故菩萨摩诃萨。<a id="a-JG"></a>执此勤苦无量之心。<a id="a-JH"></a>复入无量无限三昧。<a id="a-JI"></a>观察世界不舍本誓。<a id="a-JJ"></a>如是广大无限之用。<a id="a-JK"></a>尔时世尊与释提桓因。<a id="a-JL"></a>复说颂曰。</p>
  <p id="aJM">菩萨初发心　　弘誓甚广大</p>
  <p id="aJN">要尽虚空际　　所愿乃具足</p>
  <p id="aJO">当度众生时　　不见有所度</p>
  <p id="aJP">解知三世本　　因缘不久寄</p>
  <p id="aJQ">心正不动倾　　正本应道教</p>
  <p id="aJR">恒求善方便　　以次至解脱</p>
  <p id="aJS">心不怀怯弱　　昼夜思惟法</p>
  <p id="aJT">一行得成佛　　亦不从师受</p>
  <p id="aJU">身本心各行　　道力知清净</p>
  <p id="aJV">出家在空野　　入定身不动</p>
  <p id="aJW">然炽一切法　　普照十方界</p>
  <p id="aJX">自修宿命智　　乃知众生根</p>
  <p id="aJY">尔时世尊与释提桓因说此法时。<a id="a-JZ"></a>一切众会莫不欣然。<a id="a-Ja"></a>皆发无上正真道意。</p>
  <p data-pb></p>
  <h2 id="aJb">本行品第三十五</h2>
  <p id="aJc">尔时有天子。<a id="a-Jd"></a>名众首璎珞。<a id="a-Je"></a>即从座起偏露右臂齐整衣服诸根寂静。<a id="a-Jf"></a>从先佛已来常修梵行。<a id="a-Jg"></a>三处已尽果愿已办。<a id="a-Jh"></a>右膝着地长跪叉手。<a id="a-Ji"></a>前白佛言。<a id="a-Jj"></a>唯然世尊。<a id="a-Jk"></a>所居方界去此极远愿欲所问。<a id="a-Jl"></a>若见听者敢有所启。<a id="a-Jm"></a>佛告众首璎珞菩萨。<a id="a-Jn"></a>善哉善哉族姓子。<a id="a-Jo"></a>为众导首发开童蒙。<a id="a-Jp"></a>竖法大幢演慧光明。<a id="a-Jq"></a>有所疑结今正是时。<a id="a-Jr"></a>如来当为一一分别。<a id="a-Js"></a>随问还报使得开解。<a id="a-Jt"></a>尔时众首璎珞菩萨即白佛言。<a id="a-Ju"></a>世尊。<a id="a-Jv"></a>颇有一生补处菩萨。<a id="a-Jw"></a>更不进修无上正真之道得成佛不乎。<a id="a-Jx"></a>颇有一住立根德力菩萨大士乃至八地菩萨大士。<a id="a-Jy"></a>更不进修无上正真之道。<a id="a-Jz"></a>颇有诸天众行具足立不退转诸根具足不复人身得成佛不乎。<a id="a-K0"></a>唯然世尊。<a id="a-K1"></a>当以方便而发遣之。<a id="a-K2"></a>尔时世尊告众首璎珞菩萨曰。<a id="a-K3"></a>善哉善哉。<a id="a-K4"></a>族姓子。<a id="a-K5"></a>乃能于如来前作师子吼。<a id="a-K6"></a>谛听谛听善思念之。<a id="a-K7"></a>从初发意乃至成佛。<a id="a-K8"></a>菩萨所行诸法不同。<a id="a-K9"></a>或有菩萨摩诃萨。<a id="a-KA"></a>弹指之顷求菩萨心。<a id="a-KB"></a>即成无上正真之道不经日夜。<a id="a-KC"></a>或有菩萨。<a id="a-KD"></a>从初发意不舍弘誓。<a id="a-KE"></a>乃至六住进求佛道。<a id="a-KF"></a>便有退转而不成就。<a id="a-KG"></a>或有菩萨。<a id="a-KH"></a>从初发意乃至七住。<a id="a-KI"></a>进趣成佛不经八地。<a id="a-KJ"></a>尔时众首璎珞菩萨问。<a id="a-KK"></a>云何菩萨摩诃萨。<a id="a-KL"></a>弹指之顷发菩萨心。<a id="a-KM"></a>即成佛道不经日夜。<a id="a-KN"></a>云何菩萨从初发意乃至六地。<a id="a-KO"></a>有退转者而不成就。<a id="a-KP"></a>云何菩萨乃至七住进趣成佛不经八地。<a id="a-KQ"></a>尔时世尊告众首璎珞菩萨曰。<a id="a-KR"></a>若有菩萨摩诃萨。<a id="a-KS"></a>弹指之顷求菩萨道。<a id="a-KT"></a>不经日夜而成佛者。<a id="a-KU"></a>此善男子善女人。<a id="a-KV"></a>诸根具足未曾经历生死之难。<a id="a-KW"></a>或从何会一旦修天来生此间。<a id="a-KX"></a>或从无怒佛土来生此间。<a id="a-KY"></a>或从无量佛土。<a id="a-KZ"></a>一闻如来说本末空无生灭道。<a id="a-Ka"></a>便成无上正真之道。<a id="a-Kb"></a>或有菩萨摩诃萨。<a id="a-Kc"></a>众行具足得如来明慧法观。<a id="a-Kd"></a>复修如来念佛念法念比丘僧念天念安般念死亡念修四意止四意断四神足五根五力七觉意八圣道。<a id="a-Ke"></a>亲善知识。<a id="a-Kf"></a>于淫怒痴不大殷勤增益善本。<a id="a-Kg"></a>亦使众生具足善根。<a id="a-Kh"></a>虽在六地心生犹豫。<a id="a-Ki"></a>咄我将非七住菩萨乎。<a id="a-Kj"></a>或复自念我审然不疑。<a id="a-Kk"></a>复为伪化菩萨。<a id="a-Kl"></a>坏败此菩萨言。<a id="a-Km"></a>汝今已得本末空慧。<a id="a-Kn"></a>此菩萨闻已欢喜踊跃。<a id="a-Ko"></a>我今闻神德菩萨所见证明。<a id="a-Kp"></a>今当得无上正真之道。<a id="a-Kq"></a>斯则不久。<a id="a-Kr"></a>便于六住退转。<a id="a-Ks"></a>乃堕声闻辟支佛道。<a id="a-Kt"></a>佛复告众首璎珞菩萨曰。<a id="a-Ku"></a>若善男子善女人。<a id="a-Kv"></a>已在六地具足菩萨行。<a id="a-Kw"></a>复自思惟。<a id="a-Kx"></a>我今审然在八住地。<a id="a-Ky"></a>当成无上正真之道。<a id="a-Kz"></a>亦复不久。<a id="a-L0"></a>亲近善知识方便为说八住行法。<a id="a-L1"></a>善男子知不乎。<a id="a-L2"></a>汝今已在八住地中。<a id="a-L3"></a>莫自贡高轻余菩萨。<a id="a-L4"></a>如是善男子。<a id="a-L5"></a>当成无上正真之道。<a id="a-L6"></a>亦复不久。<a id="a-L7"></a>菩萨闻之欢喜踊跃不能自胜。<a id="a-L8"></a>便随善男子教在闲静处一心自念如是彼菩萨即在八住行中立不退转。<a id="a-L9"></a>施为佛事经历劫数成佛不久。<a id="a-LA"></a>佛复告众首璎珞菩萨曰。<a id="a-LB"></a>若有善男子善女人行菩萨道。<a id="a-LC"></a>复为异菩萨所见劝勉。<a id="a-LD"></a>汝今成佛教化众生。<a id="a-LE"></a>亦复不久。<a id="a-LF"></a>菩萨自念。<a id="a-LG"></a>我无此行。<a id="a-LH"></a>云何当成无上正真之道。<a id="a-LI"></a>将非此人使我不成究竟。<a id="a-LJ"></a>执心牢固便得进前。<a id="a-LK"></a>在七住地得不退转。<a id="a-LL"></a>是谓菩萨摩诃萨在六住中有退不退。<a id="a-LM"></a>尔时众首璎珞菩萨问。<a id="a-LN"></a>云何八住菩萨即得成佛不经胞胎有是无耶。<a id="a-LO"></a>佛言有之八住菩萨。<a id="a-LP"></a>观一切法如空如幻空寂无形。<a id="a-LQ"></a>所行法则亦复如空。<a id="a-LR"></a>欲度众生亦无众生想。<a id="a-LS"></a>往诣十方诸佛世界。<a id="a-LT"></a>听受无量法教一切诸佛本无身想。<a id="a-LU"></a>亦当分别内外无形。<a id="a-LV"></a>遍问诸佛一切诸法无有厌倦。<a id="a-LW"></a>复当教授一切众生舍是就是深入禅定。<a id="a-LX"></a>可坐知坐可卧知卧。<a id="a-LY"></a>若化众生不失时节。<a id="a-LZ"></a>为说深法令众生类尽得度脱。<a id="a-La"></a>如是菩萨摩诃萨。<a id="a-Lb"></a>具如此行时。<a id="a-Lc"></a>便得佛三昧。<a id="a-Ld"></a>教化众生净佛国土。<a id="a-Le"></a>已净国土便入菩萨正要。<a id="a-Lf"></a>已入正要便能出生一切总持法门。<a id="a-Lg"></a>已具法门则能示现辩才无碍。<a id="a-Lh"></a>当来过去现在诸佛所演法教皆悉具足。<a id="a-Li"></a>变化无方诸法成就各无错乱。<a id="a-Lj"></a>能净一切众生心垢。<a id="a-Lk"></a>便得解脱无碍法慧。<a id="a-Ll"></a>十方诸佛皆来拥护此善男子善女人。<a id="a-Lm"></a>成就诸法十力具足悉无所畏。<a id="a-Ln"></a>菩萨如是分别众生心识所念。<a id="a-Lo"></a>一一选择终不舍之。<a id="a-Lp"></a>立一切人使获本末空慧。<a id="a-Lq"></a>无量无限十方世界安处道教。<a id="a-Lr"></a>种种方面皆有离别。<a id="a-Ls"></a>十方世界皆有合会。<a id="a-Lt"></a>复于十方无量世界。<a id="a-Lu"></a>如来至真等正觉众智璎珞而现在前。<a id="a-Lv"></a>复于无量刹土。<a id="a-Lw"></a>一一诸佛名号姓字。<a id="a-Lx"></a>皆悉分别如一方面。<a id="a-Ly"></a>无量诸佛世界分别无量诸佛姓字。<a id="a-Lz"></a>十方境界诸佛姓字亦复如是。<a id="a-M0"></a>菩萨摩诃萨。<a id="a-M1"></a>复使十方无量世界或舒或缩。<a id="a-M2"></a>如十方世界已舒已缩。<a id="a-M3"></a>复使无量无限恒沙刹土以智慧力或舒或缩。<a id="a-M4"></a>一一名号复于无量无限见如来面。<a id="a-M5"></a>复以慧力或舒或缩。<a id="a-M6"></a>如是无量无限恒沙诸佛刹土。<a id="a-M7"></a>分别诸佛名号。<a id="a-M8"></a>皆悉分别如是十方诸佛法界。<a id="a-M9"></a>分别名号然诸佛世尊皆来拥护此菩萨使得成就。<a id="a-MA"></a>菩萨摩诃萨得此大乘意入本末空定。<a id="a-MB"></a>不失菩萨威仪法则。<a id="a-MC"></a>遍能观察众生根本。<a id="a-MD"></a>复能知诸佛心识所念。<a id="a-ME"></a>彼菩萨不当名为菩萨。<a id="a-MF"></a>当名如来。<a id="a-MG"></a>何以故。<a id="a-MH"></a>解一切法超越众行。<a id="a-MI"></a>于一切法不怀狐疑。<a id="a-MJ"></a>行等如来。<a id="a-MK"></a>得一切如来正法。<a id="a-ML"></a>或知一生知百千生知阿僧祇。<a id="a-MM"></a>无量佛法受持讽诵。<a id="a-MN"></a>成就佛道亦不忘失。<a id="a-MO"></a>入一切智不见吾我。<a id="a-MP"></a>觉知诸佛法总持强记亦不忘失。<a id="a-MQ"></a>彼菩萨观一切法为见光明。<a id="a-MR"></a>以智慧光照愚痴冥智不退转。<a id="a-MS"></a>彼菩萨摩诃萨。<a id="a-MT"></a>以善权方便教化众生无有挂碍。<a id="a-MU"></a>彼菩萨已得无量法。<a id="a-MV"></a>耳根清净闻无尽法。<a id="a-MW"></a>自然应化信而不从。<a id="a-MX"></a>彼菩萨摩诃萨无量无限使众生身变化非一。<a id="a-MY"></a>或现无央数色还合为一。<a id="a-MZ"></a>复从无色至无数色。<a id="a-Ma"></a>使众生类莫不信解出广长舌普覆三千大千世界复还为一。<a id="a-Mb"></a>如是教化无央数众。<a id="a-Mc"></a>佛告众首璎珞菩萨。<a id="a-Md"></a>若有菩萨摩诃萨。<a id="a-Me"></a>十方世界虚空边际尽能了知此众行者。<a id="a-Mf"></a>便名为菩萨补如来处。<a id="a-Mg"></a>尔时世尊复与众首璎珞菩萨。<a id="a-Mh"></a>而说颂曰。</p>
  <p id="aMi">十方闻法界　　示现众生路</p>
  <p id="aMj">修行诸佛事　　人中菩萨尊</p>
  <p id="aMk">在众成就道　　遍知菩萨行</p>
  <p id="aMl">超越一切行　　十力无有碍</p>
  <p id="aMm">诸佛常拥护　　面见而在前</p>
  <p id="aMn">称扬其功德　　叹法无有上</p>
 </body>
</html>