<!doctype html>
<html id="z3IBU2fVT" data-ver="1159">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">菩萨璎珞经卷第十九</h1>
  <h2 id="a2">十方法界品第三十八</h2>
  <p id="a3">尔时世尊将欲灭度。<a id="a-4"></a>却后九十日当取般泥洹。<a id="a-5"></a>告四部众。<a id="a-6"></a>吾昔成佛于摩竭国。<a id="a-7"></a>既成佛后在法乐讲堂。<a id="a-8"></a>十方恒沙一切菩萨。<a id="a-9"></a>皆来云集来至我所。<a id="a-A"></a>各各劝进令我说法。<a id="a-B"></a>尔时有菩萨名优钵莲花藏。<a id="a-C"></a>而白我言。<a id="a-D"></a>世人多愚不识真法。<a id="a-E"></a>唯愿世尊敷演正义。<a id="a-F"></a>令一切众得蒙解脱。<a id="a-G"></a>复有菩萨名波头摩藏。<a id="a-H"></a>来至我所。<a id="a-I"></a>前白我言。<a id="a-J"></a>沈翳生死流转五道。<a id="a-K"></a>唯愿世尊开甘露门。<a id="a-L"></a>久饥虚者得蒙济度。<a id="a-M"></a>复有菩萨名曰喜藏。<a id="a-N"></a>前白我言。<a id="a-O"></a>世多有苦恼。<a id="a-P"></a>缚着十二缘。<a id="a-Q"></a>不睹大圣颜。<a id="a-R"></a>唯愿当济度。<a id="a-S"></a>复有菩萨名栴檀藏。<a id="a-T"></a>前白佛言。<a id="a-U"></a>五浊鼎沸世不识真正法。<a id="a-V"></a>慧日既以降。<a id="a-W"></a>唯愿除闇冥。<a id="a-X"></a>复有菩萨名金刚藏。<a id="a-Y"></a>前白佛言。<a id="a-Z"></a>众生然炽剧恒贪着五欲。<a id="a-a"></a>不识如来性。<a id="a-b"></a>唯愿颁宣法。<a id="a-c"></a>复有菩萨名曰力藏。<a id="a-d"></a>前白佛言。<a id="a-e"></a>一切世无常生灭各有限。<a id="a-f"></a>尊今既降形。<a id="a-g"></a>何不时说法。<a id="a-h"></a>复有菩萨名无垢藏。<a id="a-i"></a>前白佛言。<a id="a-j"></a>尊今如莲花不着诸尘垢。<a id="a-k"></a>内外悉平等。<a id="a-l"></a>布现如来法。<a id="a-m"></a>复有菩萨名清净藏。<a id="a-n"></a>前白佛言。<a id="a-o"></a>天师久不现。<a id="a-p"></a>世人恒在冥。<a id="a-q"></a>尊今既降形。<a id="a-r"></a>唯愿时说法。<a id="a-s"></a>复有菩萨名如来藏。<a id="a-t"></a>前白佛言。<a id="a-u"></a>过去诸恒沙如来等正觉出现皆说法。<a id="a-v"></a>尊今何故默。<a id="a-w"></a>复有菩萨名曰濡首。<a id="a-x"></a>前白佛言。<a id="a-y"></a>生世值佛难。<a id="a-z"></a>闻尊经法难。<a id="a-10"></a>得受人身难。<a id="a-11"></a>度脱众生难。<a id="a-12"></a>复有菩萨名曰慈氏。<a id="a-13"></a>前白佛言。<a id="a-14"></a>一切众苦患。<a id="a-15"></a>皆由恩爱生。<a id="a-16"></a>世多非法人。<a id="a-17"></a>唯愿尊开悟。<a id="a-18"></a>复有菩萨名曰师子。<a id="a-19"></a>前白佛言。<a id="a-1A"></a>夫人欲闻法。<a id="a-1B"></a>断除三碍形。<a id="a-1C"></a>尊今无上师。<a id="a-1D"></a>愿度一切人。<a id="a-1E"></a>复有菩萨名曰无量界。<a id="a-1F"></a>前白佛言。<a id="a-1G"></a>佛力无所畏。<a id="a-1H"></a>法界不思议。<a id="a-1I"></a>过去当来佛。<a id="a-1J"></a>说法于此处。<a id="a-1K"></a>复有菩萨名虚空藏。<a id="a-1L"></a>前白佛言。<a id="a-1M"></a>本无等正觉。<a id="a-1N"></a>无染无所污。<a id="a-1O"></a>平等度脱人。<a id="a-1P"></a>何故寂然住。<a id="a-1Q"></a>复有菩萨名曰慧造。<a id="a-1R"></a>前白佛言。<a id="a-1S"></a>生死甚为苦。<a id="a-1T"></a>如人没在渊。<a id="a-1U"></a>尊今大船师。<a id="a-1V"></a>唯愿时渡济。<a id="a-1W"></a>复有菩萨名曰光造。<a id="a-1X"></a>前白佛言。<a id="a-1Y"></a>众行今已尽。<a id="a-1Z"></a>已离三界苦。<a id="a-1a"></a>慈悲四等心。<a id="a-1b"></a>本誓今所在。<a id="a-1c"></a>复有菩萨名曰法造。<a id="a-1d"></a>前白佛言。<a id="a-1e"></a>众生界难量。<a id="a-1f"></a>一切恩爱会。<a id="a-1g"></a>三宝久断绝。<a id="a-1h"></a>愿尊时说法。<a id="a-1i"></a>复有菩萨名曰无著。<a id="a-1j"></a>前白佛言。<a id="a-1k"></a>智慧光明降照除三毒冥世人五苦患。<a id="a-1l"></a>唯尊演正法。<a id="a-1m"></a>复有菩萨名曰无畏。<a id="a-1n"></a>前白佛言。<a id="a-1o"></a>执意如金刚弘誓甚牢固。<a id="a-1p"></a>心净如虚空。<a id="a-1q"></a>愿救诸厄人。<a id="a-1r"></a>复有菩萨名曰护觉。<a id="a-1s"></a>前白佛言。<a id="a-1t"></a>智人已降形。<a id="a-1u"></a>当度无数人。<a id="a-1v"></a>愿救济一切。<a id="a-1w"></a>使得至彼岸。<a id="a-1x"></a>复有菩萨名曰无生。<a id="a-1y"></a>前白佛言。<a id="a-1z"></a>正法不思议。<a id="a-20"></a>晓达者甚少。<a id="a-21"></a>无数劫积行。<a id="a-22"></a>愿莫唐其功。<a id="a-23"></a>复有菩萨名曰神足。<a id="a-24"></a>前白佛言。<a id="a-25"></a>慧眼今已降。<a id="a-26"></a>当度不肖人。<a id="a-27"></a>本无平等慧。<a id="a-28"></a>令离诸苦患。<a id="a-29"></a>复有菩萨名曰雷声。<a id="a-2A"></a>前白佛言。<a id="a-2B"></a>众行本无慧。<a id="a-2C"></a>智达一切人。<a id="a-2D"></a>明断诸尘垢。<a id="a-2E"></a>尊今正是时。<a id="a-2F"></a>复有菩萨名曰雷音。<a id="a-2G"></a>前白佛言。<a id="a-2H"></a>佛尊过一切。<a id="a-2I"></a>智行无数劫。<a id="a-2J"></a>自生自然灭。<a id="a-2K"></a>无量无过尊。<a id="a-2L"></a>复有菩萨名曰常悲。<a id="a-2M"></a>前白佛言。<a id="a-2N"></a>尊本积苦行。<a id="a-2O"></a>经历生死难。<a id="a-2P"></a>佛日今已出。<a id="a-2Q"></a>莫知愚痴冥。<a id="a-2R"></a>复有菩萨名曰幻化。<a id="a-2S"></a>前白佛言。<a id="a-2T"></a>思惟一切法。<a id="a-2U"></a>幻化亦非真。<a id="a-2V"></a>道当以平等愿尊时敷演。<a id="a-2W"></a>复有菩萨名曰无厌。<a id="a-2X"></a>前白佛言。<a id="a-2Y"></a>三世众生苦。<a id="a-2Z"></a>未闻八正道。<a id="a-2a"></a>最胜今已降。<a id="a-2b"></a>渴仰天师久。<a id="a-2c"></a>复有菩萨名曰勇猛。<a id="a-2d"></a>前白佛言。<a id="a-2e"></a>是以无数世。<a id="a-2f"></a>积行不可量。<a id="a-2g"></a>威神复一切。<a id="a-2h"></a>愿除一切恼。<a id="a-2i"></a>复有菩萨名曰觉知。<a id="a-2j"></a>前白佛言。<a id="a-2k"></a>佛慧无有量。<a id="a-2l"></a>演法无有穷。<a id="a-2m"></a>住本亦不住。<a id="a-2n"></a>愿转正法轮。<a id="a-2o"></a>复有菩萨名曰善行。<a id="a-2p"></a>前白佛言。<a id="a-2q"></a>无生本无生。<a id="a-2r"></a>今日尊已生。<a id="a-2s"></a>现形于五浊。<a id="a-2t"></a>愿度一切人。<a id="a-2u"></a>复有菩萨名曰正见。<a id="a-2v"></a>前白佛言。<a id="a-2w"></a>三界第一尊。<a id="a-2x"></a>天人所供养。<a id="a-2y"></a>转法震大千。<a id="a-2z"></a>如今寂然默。<a id="a-30"></a>复有菩萨名曰法净。<a id="a-31"></a>前白佛言。<a id="a-32"></a>设从无数劫。<a id="a-33"></a>欲叹尊功德。<a id="a-34"></a>究尽百福业。<a id="a-35"></a>未尽如毫厘。<a id="a-36"></a>复有菩萨名曰无相。<a id="a-37"></a>前白佛言。<a id="a-38"></a>本无本无相。<a id="a-39"></a>尊今出众相。<a id="a-3A"></a>行尽得作佛。<a id="a-3B"></a>何为入禅定。<a id="a-3C"></a>复有菩萨名不思议。<a id="a-3D"></a>前白佛言。<a id="a-3E"></a>一切众生类。<a id="a-3F"></a>不见生灭苦。<a id="a-3G"></a>了本知众相。<a id="a-3H"></a>唯尊愿时赴。<a id="a-3I"></a>复有菩萨名曰导首。<a id="a-3J"></a>前白佛言。<a id="a-3K"></a>一切诸法空。<a id="a-3L"></a>因缘共合会。<a id="a-3M"></a>久不转法轮。<a id="a-3N"></a>何为入正定。<a id="a-3O"></a>复有菩萨名曰轮转。<a id="a-3P"></a>前白佛言。<a id="a-3Q"></a>平等无憎爱。<a id="a-3R"></a>愍念一切故。<a id="a-3S"></a>尊今已顾屈。<a id="a-3T"></a>何为复睡眠。<a id="a-3U"></a>复有菩萨名无量辩才。<a id="a-3V"></a>前白佛言。<a id="a-3W"></a>大圣人中尊。<a id="a-3X"></a>经历劫数勤今已成正觉。<a id="a-3Y"></a>愿愍一切人。<a id="a-3Z"></a>复有菩萨名曰生尽。<a id="a-3a"></a>前白佛言。<a id="a-3b"></a>一切众行本。<a id="a-3c"></a>尽归于无常。<a id="a-3d"></a>常身非常身。<a id="a-3e"></a>尊今计常身。<a id="a-3f"></a>复有菩萨名曰本末空。<a id="a-3g"></a>前白佛言。<a id="a-3h"></a>虚空无边际。<a id="a-3i"></a>众生难觉悟。<a id="a-3j"></a>本无如来现。<a id="a-3k"></a>时演勿有疑。<a id="a-3l"></a>复有菩萨名曰多悲。<a id="a-3m"></a>前白佛言。<a id="a-3n"></a>夫欲自利者。<a id="a-3o"></a>先度一切人。<a id="a-3p"></a>尊从众生出。<a id="a-3q"></a>今违本誓愿。<a id="a-3r"></a>复有菩萨名曰显德。<a id="a-3s"></a>前白佛言。<a id="a-3t"></a>神足无量法。<a id="a-3u"></a>六度无增减。<a id="a-3v"></a>众相自严身。<a id="a-3w"></a>愿尊时屈神。<a id="a-3x"></a>复有菩萨名曰一意。<a id="a-3y"></a>前白佛言。<a id="a-3z"></a>十方诸菩萨。<a id="a-40"></a>尽来诣忍土。<a id="a-41"></a>欲得闻正法。<a id="a-42"></a>唯尊时觉悟。<a id="a-43"></a>复有菩萨名曰不虚妄。<a id="a-44"></a>前白佛言。<a id="a-45"></a>世尊大慈愍。<a id="a-46"></a>思惟入正定。<a id="a-47"></a>无量已过量。<a id="a-48"></a>时至可说法。<a id="a-49"></a>复有菩萨名曰喜乐。<a id="a-4A"></a>前白佛言。<a id="a-4B"></a>知生无量行。<a id="a-4C"></a>行过三界表。<a id="a-4D"></a>尊今三世尊。<a id="a-4E"></a>愿度三界人。<a id="a-4F"></a>复有菩萨名曰本无。<a id="a-4G"></a>前白佛言。<a id="a-4H"></a>尊今极神妙。<a id="a-4I"></a>道力不思议。<a id="a-4J"></a>成佛为众生。<a id="a-4K"></a>何不转法轮。<a id="a-4L"></a>复有菩萨名摩诃衍。<a id="a-4M"></a>前白佛言。<a id="a-4N"></a>三乘同一趣。<a id="a-4O"></a>未闻正法言。<a id="a-4P"></a>尊今当分别。<a id="a-4Q"></a>令知泥洹要。<a id="a-4R"></a>复有菩萨名曰劫数。<a id="a-4S"></a>前白佛言。<a id="a-4T"></a>人生当归灭。<a id="a-4U"></a>舍一复就一。<a id="a-4V"></a>唯愿尊降伏。<a id="a-4W"></a>不生不复灭。<a id="a-4X"></a>复有菩萨名曰受证。<a id="a-4Y"></a>前白佛言。<a id="a-4Z"></a>生老病死痛。<a id="a-4a"></a>五阴为祸原。<a id="a-4b"></a>十二牵连缚。<a id="a-4c"></a>唯尊愿拔济。<a id="a-4d"></a>复有菩萨名曰不眴。<a id="a-4e"></a>前白佛言。<a id="a-4f"></a>我等所居刹。<a id="a-4g"></a>去此甚久远。<a id="a-4h"></a>唯愿今世尊。<a id="a-4i"></a>说法使我闻。<a id="a-4j"></a>复有菩萨名曰捷疾智。<a id="a-4k"></a>前白佛言。<a id="a-4l"></a>尊具七觉意。<a id="a-4m"></a>具足四等心。<a id="a-4n"></a>当悟诸不悟。<a id="a-4o"></a>愿尊度脱之。<a id="a-4p"></a>复有菩萨名曰常举手。<a id="a-4q"></a>前白佛言。<a id="a-4r"></a>大人众相满。<a id="a-4s"></a>显扬一切法。<a id="a-4t"></a>已得离诸着。<a id="a-4u"></a>亦使众生离。<a id="a-4v"></a>复有菩萨名曰法意。<a id="a-4w"></a>前白佛言。<a id="a-4x"></a>过去诸如来。<a id="a-4y"></a>说法无有量。<a id="a-4z"></a>尊今既成佛。<a id="a-50"></a>愿时转法轮。<a id="a-51"></a>复有菩萨名日月盛满。<a id="a-52"></a>前白佛言。<a id="a-53"></a>世间皆非常。<a id="a-54"></a>一切皆归空。<a id="a-55"></a>解知无所生。<a id="a-56"></a>尊今人中上。<a id="a-57"></a>复有菩萨名曰无量称。<a id="a-58"></a>前白佛言。<a id="a-59"></a>身净不造恶。<a id="a-5A"></a>口净言诚信。<a id="a-5B"></a>超越一切上。<a id="a-5C"></a>过于诸天人。<a id="a-5D"></a>复有菩萨名曰无与等。<a id="a-5E"></a>前白佛言。<a id="a-5F"></a>如来从如生。<a id="a-5G"></a>降神度生死。<a id="a-5H"></a>但当时说法。<a id="a-5I"></a>何为怀犹豫。<a id="a-5J"></a>复有菩萨名曰远离。<a id="a-5K"></a>前白佛言。<a id="a-5L"></a>从无央数劫。<a id="a-5M"></a>时时乃有佛。<a id="a-5N"></a>如日现花敷。<a id="a-5O"></a>何为不现光。<a id="a-5P"></a>复有菩萨名曰威神。<a id="a-5Q"></a>前白佛言。<a id="a-5R"></a>十力无有比。<a id="a-5S"></a>获空无相愿。<a id="a-5T"></a>法身如安明。<a id="a-5U"></a>唯愿开甘露。<a id="a-5V"></a>复有菩萨名曰道力。<a id="a-5W"></a>前白佛言。<a id="a-5X"></a>空观无想念。<a id="a-5Y"></a>行亦寂然灭。<a id="a-5Z"></a>从是自致佛。<a id="a-5a"></a>天人所恭敬。<a id="a-5b"></a>复有菩萨名无所倚。<a id="a-5c"></a>前白佛言。<a id="a-5d"></a>众生若干种。<a id="a-5e"></a>不识解脱门。<a id="a-5f"></a>须尊前将导。<a id="a-5g"></a>乃到无畏处。<a id="a-5h"></a>复有菩萨名闲静观。<a id="a-5i"></a>前白佛言。<a id="a-5j"></a>人心如流水。<a id="a-5k"></a>念念皆生恶。<a id="a-5l"></a>尊当断其根。<a id="a-5m"></a>永灭无萌兆。<a id="a-5n"></a>复有菩萨名无尽意。<a id="a-5o"></a>前白佛言。<a id="a-5p"></a>越度生死海。<a id="a-5q"></a>净修行梵行。<a id="a-5r"></a>众生甚饥虚说法令充足。<a id="a-5s"></a>复有菩萨名不违信。<a id="a-5t"></a>前白佛言。<a id="a-5u"></a>三界都炽然。<a id="a-5v"></a>众生无恃怙。<a id="a-5w"></a>尊当慈愍念。<a id="a-5x"></a>为说真有要。<a id="a-5y"></a>复有菩萨名善权现。<a id="a-5z"></a>前白佛言。<a id="a-60"></a>通尽一切藏。<a id="a-61"></a>安处无为境。<a id="a-62"></a>究尽本无行。<a id="a-63"></a>今尊何思虑。<a id="a-64"></a>复有菩萨名达本原。<a id="a-65"></a>前白佛言。<a id="a-66"></a>四大聚一处。<a id="a-67"></a>皆由宿识行。<a id="a-68"></a>痴爱共相生。<a id="a-69"></a>愿尊示现法。<a id="a-6A"></a>复有菩萨名曰山岳。<a id="a-6B"></a>前白佛言。<a id="a-6C"></a>所以诸佛兴。<a id="a-6D"></a>济度三千世。<a id="a-6E"></a>使无明众生。<a id="a-6F"></a>永断三恶道。<a id="a-6G"></a>复有菩萨名曰逮觉。<a id="a-6H"></a>前白佛言。<a id="a-6I"></a>未获今已获。<a id="a-6J"></a>不种生死本。<a id="a-6K"></a>世尊心常定。<a id="a-6L"></a>愿从禅定起。<a id="a-6M"></a>复有菩萨名曰贤护。<a id="a-6N"></a>前白佛言。<a id="a-6O"></a>一切诸法本。<a id="a-6P"></a>生灭无所起。<a id="a-6Q"></a>智达三界苦。<a id="a-6R"></a>尽断诸有漏。<a id="a-6S"></a>复有菩萨名无与等。<a id="a-6T"></a>前白佛言。<a id="a-6U"></a>诸佛法不异。<a id="a-6V"></a>唯化人为本。<a id="a-6W"></a>本从等意来。<a id="a-6X"></a>大慈今所在。<a id="a-6Y"></a>复有菩萨名曰大天前白佛言。<a id="a-6Z"></a>众生宿有限。<a id="a-6a"></a>得睹如来形。<a id="a-6b"></a>未闻真谛法。<a id="a-6c"></a>唯愿时演说。<a id="a-6d"></a>复有菩萨名曰行道。<a id="a-6e"></a>前白佛言。<a id="a-6f"></a>今睹身色相。<a id="a-6g"></a>一切众行具。<a id="a-6h"></a>至诚逮正觉。<a id="a-6i"></a>何不行佛事。<a id="a-6j"></a>复有菩萨名曰离垢。<a id="a-6k"></a>前白佛言。<a id="a-6l"></a>本尊所发愿。<a id="a-6m"></a>乃为阿僧祇。<a id="a-6n"></a>令彼颠倒等。<a id="a-6o"></a>乃睹于正路。<a id="a-6p"></a>尔时复有菩萨名曰无尽。<a id="a-6q"></a>前白佛言。<a id="a-6r"></a>观颜如花开。<a id="a-6s"></a>容貌无等双。<a id="a-6t"></a>功德过八难。<a id="a-6u"></a>何故而寂然。<a id="a-6v"></a>复有菩萨名曰无悕望。<a id="a-6w"></a>前白佛言。<a id="a-6x"></a>十力哀出世。<a id="a-6y"></a>教化天世人。<a id="a-6z"></a>从此至彼岸。<a id="a-70"></a>贤圣所行业。<a id="a-71"></a>复有菩萨名曰佛慧。<a id="a-72"></a>前白佛言。<a id="a-73"></a>从此虚空际。<a id="a-74"></a>遍满十方世。<a id="a-75"></a>皆来欲听法。<a id="a-76"></a>洗除心垢患。<a id="a-77"></a>复有菩萨名曰人本。<a id="a-78"></a>前白佛言。<a id="a-79"></a>三界悉苦患。<a id="a-7A"></a>亦无逃避处。<a id="a-7B"></a>唯须神力接。<a id="a-7C"></a>尔乃永得安。<a id="a-7D"></a>复有菩萨名曰天王。<a id="a-7E"></a>前白佛言。<a id="a-7F"></a>身垢三百五。<a id="a-7G"></a>恒染污人心。<a id="a-7H"></a>当以智慧光。<a id="a-7I"></a>蠲除令无余。<a id="a-7J"></a>复有菩萨名曰无怒。<a id="a-7K"></a>前白佛言。<a id="a-7L"></a>我从平等慧。<a id="a-7M"></a>故来省觐尊。<a id="a-7N"></a>欲听无量法。<a id="a-7O"></a>修习本无行。<a id="a-7P"></a>复有菩萨名曰无欲。<a id="a-7Q"></a>前白佛言。<a id="a-7R"></a>我忆过去世。<a id="a-7S"></a>有佛名能仁。<a id="a-7T"></a>劝进令说法。<a id="a-7U"></a>如尊无有异。<a id="a-7V"></a>复有菩萨名曰入定。<a id="a-7W"></a>前白佛言。<a id="a-7X"></a>曾闻成佛道。<a id="a-7Y"></a>三覆转法轮如今何为默。<a id="a-7Z"></a>不闻一转声。<a id="a-7a"></a>复有菩萨名曰海相。<a id="a-7b"></a>前白佛言。<a id="a-7c"></a>今我得通智。<a id="a-7d"></a>皆闻于正法。<a id="a-7e"></a>愍彼众生等。<a id="a-7f"></a>故劝请如来。<a id="a-7g"></a>复有菩萨名师子吼。<a id="a-7h"></a>前白佛言。<a id="a-7i"></a>一相本无相。<a id="a-7j"></a>诸法悉空寂。<a id="a-7k"></a>众生所不达。<a id="a-7l"></a>尊今当分别。<a id="a-7m"></a>复有菩萨名曰大豪。<a id="a-7n"></a>前白佛言。<a id="a-7o"></a>天尊甚巍巍。<a id="a-7p"></a>众相无有比。<a id="a-7q"></a>欲闻璎珞法。<a id="a-7r"></a>开悟一切人。<a id="a-7s"></a>复有菩萨名曰乐居。<a id="a-7t"></a>前白佛言。<a id="a-7u"></a>如花优昙钵。<a id="a-7v"></a>亿千劫乃出。<a id="a-7w"></a>佛亦过于是。<a id="a-7x"></a>今现何自隐。<a id="a-7y"></a>复有菩萨名曰趣道。<a id="a-7z"></a>前白佛言。<a id="a-80"></a>法法自相生。<a id="a-81"></a>不染三界有。<a id="a-82"></a>愿雨七觉花。<a id="a-83"></a>普润一切人。<a id="a-84"></a>复有菩萨名曰讲法。<a id="a-85"></a>前白佛言。<a id="a-86"></a>众生无缘想。<a id="a-87"></a>当以法因缘。<a id="a-88"></a>空净心无垢。<a id="a-89"></a>尊当具分别。<a id="a-8A"></a>复有菩萨名曰眼通。<a id="a-8B"></a>前白佛言。<a id="a-8C"></a>尊本行此愿。<a id="a-8D"></a>当度不度者。<a id="a-8E"></a>今日期已至。<a id="a-8F"></a>愿说空无慧。<a id="a-8G"></a>复有菩萨名曰无顶相。<a id="a-8H"></a>前白佛言。<a id="a-8I"></a>世间甚可愍。<a id="a-8J"></a>颠倒众生多。<a id="a-8K"></a>迷惑于正道。<a id="a-8L"></a>愿示慧明处。<a id="a-8M"></a>复有菩萨名曰得总持。<a id="a-8N"></a>前白佛言。<a id="a-8O"></a>忆念过去世。<a id="a-8P"></a>与尊共弘誓。<a id="a-8Q"></a>当度恒沙人。<a id="a-8R"></a>令至无为岸。<a id="a-8S"></a>复有菩萨名曰无与等。<a id="a-8T"></a>前白佛言。<a id="a-8U"></a>尊今广长舌。<a id="a-8V"></a>如花覆面形。<a id="a-8W"></a>皆由说正法。<a id="a-8X"></a>故获此福报。<a id="a-8Y"></a>复有菩萨名曰大施。<a id="a-8Z"></a>前白佛言。<a id="a-8a"></a>尊本惠施人。<a id="a-8b"></a>不望受其报。<a id="a-8c"></a>今得人中尊。<a id="a-8d"></a>巍巍乃如是。<a id="a-8e"></a>复有菩萨名曰究竟净。<a id="a-8f"></a>前白佛言。<a id="a-8g"></a>六度大智慧。<a id="a-8h"></a>当遍于世间。<a id="a-8i"></a>令愚惑之徒。<a id="a-8j"></a>悉趣本无行。<a id="a-8k"></a>复有菩萨名无著观。<a id="a-8l"></a>前白佛言。<a id="a-8m"></a>四辩无所著。<a id="a-8n"></a>应对一切人。<a id="a-8o"></a>一一决断疑。<a id="a-8p"></a>皆由宿报缘。<a id="a-8q"></a>复有菩萨名曰好喜。<a id="a-8r"></a>前白佛言。<a id="a-8s"></a>昔缘善知识。<a id="a-8t"></a>成就道法门。<a id="a-8u"></a>今既得成佛。<a id="a-8v"></a>非法云何果。<a id="a-8w"></a>复有菩萨名甚深智。<a id="a-8x"></a>前白佛言。<a id="a-8y"></a>兴造一切行。<a id="a-8z"></a>众德自璎珞。<a id="a-90"></a>唯佛能演畅。<a id="a-91"></a>从有至边际。<a id="a-92"></a>复有菩萨名花鬘子。<a id="a-93"></a>前白佛言。<a id="a-94"></a>功德累劫积。<a id="a-95"></a>解无真际法。<a id="a-96"></a>德为三界尊。<a id="a-97"></a>斯由闻法报。<a id="a-98"></a>复有菩萨名曰色相。<a id="a-99"></a>前白佛言。<a id="a-9A"></a>如来丈六身。<a id="a-9B"></a>金刚至难坏。<a id="a-9C"></a>愿以无形法。<a id="a-9D"></a>普及诸萌兆。<a id="a-9E"></a>复有菩萨名观外身。<a id="a-9F"></a>前白佛言。<a id="a-9G"></a>如日光所照。<a id="a-9H"></a>普除一切冥。<a id="a-9I"></a>今未睹佛光。<a id="a-9J"></a>愿示威仪相。<a id="a-9K"></a>复有菩萨名具足相。<a id="a-9L"></a>前白佛言。<a id="a-9M"></a>常想无常法。<a id="a-9N"></a>系意入禅定。<a id="a-9O"></a>离垢过三界。<a id="a-9P"></a>度脱一切人。<a id="a-9Q"></a>复有菩萨名纯熟根。<a id="a-9R"></a>前白佛言。<a id="a-9S"></a>诸佛所行法。<a id="a-9T"></a>唯度人为事。<a id="a-9U"></a>已果本所愿。<a id="a-9V"></a>快哉时说法。<a id="a-9W"></a>复有菩萨名曰众生根。<a id="a-9X"></a>前白佛言。<a id="a-9Y"></a>法界不思议。<a id="a-9Z"></a>众生根亦然。<a id="a-9a"></a>愿以神足力。<a id="a-9b"></a>示现于一切。<a id="a-9c"></a>复有菩萨名曰通慧。<a id="a-9d"></a>前白佛言。<a id="a-9e"></a>光相如雪山。<a id="a-9f"></a>世人所宗仰。<a id="a-9g"></a>今虽睹一宝。<a id="a-9h"></a>唯愿说二宝。<a id="a-9i"></a>复有菩萨。<a id="a-9j"></a>前白佛言。<a id="a-9k"></a>佛道甚深妙。<a id="a-9l"></a>讲授一切法。<a id="a-9m"></a>当王于三界。<a id="a-9n"></a>皆由诸法本。<a id="a-9o"></a>复有菩萨名曰极微。<a id="a-9p"></a>前白佛言。<a id="a-9q"></a>十方诸世尊。<a id="a-9r"></a>遣我等来此。<a id="a-9s"></a>唯欲闻正法。<a id="a-9t"></a>不乐贤圣默。<a id="a-9u"></a>复有菩萨名曰色身。<a id="a-9v"></a>前白佛言。<a id="a-9w"></a>无量诸佛等。<a id="a-9x"></a>戒律清净具。<a id="a-9y"></a>自得复授彼。<a id="a-9z"></a>充饱一切愿。<a id="a-A0"></a>复有菩萨名净音声。<a id="a-A1"></a>前白佛言。<a id="a-A2"></a>十慧十无生。<a id="a-A3"></a>十法想知灭。<a id="a-A4"></a>十地功德具。<a id="a-A5"></a>十力愿说法。<a id="a-A6"></a>复有菩萨名曰常定。<a id="a-A7"></a>前白佛言。<a id="a-A8"></a>我今最下劣。<a id="a-A9"></a>众智未广普。<a id="a-AA"></a>唯愿尊今日。<a id="a-AB"></a>示我神足道。<a id="a-AC"></a>复有菩萨名曰无底。<a id="a-AD"></a>前白佛言。<a id="a-AE"></a>本我自发誓。<a id="a-AF"></a>要当闻言教。<a id="a-AG"></a>尊今不说法。<a id="a-AH"></a>我终不舍去。<a id="a-AI"></a>复有菩萨名曰焰光。<a id="a-AJ"></a>前白佛言。<a id="a-AK"></a>佛道甚为难。<a id="a-AL"></a>法起无有尽。<a id="a-AM"></a>能净一切垢。<a id="a-AN"></a>乃应入道真。<a id="a-AO"></a>复有菩萨名曰法眼。<a id="a-AP"></a>前白佛言。<a id="a-AQ"></a>无量总持门。<a id="a-AR"></a>声震于天地。<a id="a-AS"></a>说法度众生。<a id="a-AT"></a>令得成佛道。<a id="a-AU"></a>复有菩萨名曰慈仁。<a id="a-AV"></a>前白佛言。<a id="a-AW"></a>诸法甚深奥。<a id="a-AX"></a>如空无端绪。<a id="a-AY"></a>达本无诸道。<a id="a-AZ"></a>故号人中尊。<a id="a-Aa"></a>复有菩萨名曰一乘。<a id="a-Ab"></a>前白佛言。<a id="a-Ac"></a>生死尘劳垢。<a id="a-Ad"></a>八难为垣墙。<a id="a-Ae"></a>此苦莫能济。<a id="a-Af"></a>唯佛能度脱。<a id="a-Ag"></a>复有菩萨名曰盛明。<a id="a-Ah"></a>前白佛言。<a id="a-Ai"></a>苦哉老病死。<a id="a-Aj"></a>三界为大患。<a id="a-Ak"></a>慧日既降出。<a id="a-Al"></a>然默不说法。<a id="a-Am"></a>复有菩萨名曰长寿。<a id="a-An"></a>前白佛言。<a id="a-Ao"></a>世人寿命短。<a id="a-Ap"></a>更乐所缚着。<a id="a-Aq"></a>六识所囋[口*(一/巾)]。<a id="a-Ar"></a>唯愿尊消灭。<a id="a-As"></a>复有菩萨名曰算数。<a id="a-At"></a>前白佛言。<a id="a-Au"></a>一切众生类。<a id="a-Av"></a>三毒所覆蔽。<a id="a-Aw"></a>愿尊当降神。<a id="a-Ax"></a>疗以法医药。<a id="a-Ay"></a>复有菩萨名合曼掌。<a id="a-Az"></a>前白佛言。<a id="a-B0"></a>声震于十方。<a id="a-B1"></a>道降甘露雨。<a id="a-B2"></a>无尽深法藏。<a id="a-B3"></a>非佛谁能宣。<a id="a-B4"></a>尔时世尊告诸大众。<a id="a-B5"></a>斯等菩萨百千亿数。<a id="a-B6"></a>各各劝进兴敬道法。<a id="a-B7"></a>各各说请殷勤于佛。<a id="a-B8"></a>吾当尔时放舌相光明。<a id="a-B9"></a>普照三千大千世界。<a id="a-BA"></a>还摄光已告众菩萨。<a id="a-BB"></a>吾今所以得广长舌分别诸法悉无所有。<a id="a-BC"></a>复以八声震动十方无量佛国悉令闻知。<a id="a-BD"></a>尔时世尊。<a id="a-BE"></a>与诸大众。<a id="a-BF"></a>而说颂曰。</p>
  <p id="aBG">一切诸法本　　因缘合会生</p>
  <p id="aBH">十方诸刹土　　空寂皆无形</p>
  <p id="aBI">道意自然着　　功德众相满</p>
  <p id="aBJ">分别内外法　　无形无所有</p>
  <p id="aBK">我闻既成佛　　度脱一切人</p>
  <p id="aBL">有大法璎珞　　庄严佛土净</p>
  <p id="aBM">卿等欲得闻　　究尽本末空</p>
  <p id="aBN">一一当分别　　令至无为岸</p>
  <p id="aBO">吾昔四弘誓　　当度不度者</p>
  <p id="aBP">岂须诸人请　　令各有怨心</p>
  <p id="aBQ">吾本初发意　　亦不限齐人</p>
  <p id="aBR">但缘未及道　　故复默然耳</p>
  <p id="aBS">尔时众会一切菩萨闻佛说偈。<a id="a-BT"></a>各各踊跃不能自胜。<a id="a-BU"></a>皆称善哉叹未曾有。<a id="a-BV"></a>如来将欲敷演法教。<a id="a-BW"></a>度脱众生为成法界。<a id="a-BX"></a>三世劳苦悉蒙解脱。<a id="a-BY"></a>尔时座上未得神通凡夫学人二万余众。<a id="a-BZ"></a>皆发无上正真道意。<a id="a-Ba"></a>各各发愿善心生焉。<a id="a-Bb"></a>欲得闻此大法璎珞。</p>
  <p data-pb></p>
  <h2 id="aBc">十智品第三十九</h2>
  <p id="aBd">时弥勒菩萨白佛言。<a id="a-Be"></a>世尊。<a id="a-Bf"></a>云何菩萨摩诃萨。<a id="a-Bg"></a>先习何法有何功德。<a id="a-Bh"></a>得成无上正真等正觉应大法璎珞乎。<a id="a-Bi"></a>佛告弥勒。<a id="a-Bj"></a>善哉族姓子。<a id="a-Bk"></a>谛听谛听善思念之。<a id="a-Bl"></a>若有菩萨摩诃萨。<a id="a-Bm"></a>欲成无上正真等正觉与大法璎珞相应者。<a id="a-Bn"></a>欲断生死根原者。<a id="a-Bo"></a>欲兴显如来正法者。<a id="a-Bp"></a>欲得无量定意如世尊者。<a id="a-Bq"></a>欲得如尔法性游戏者。<a id="a-Br"></a>如是菩萨摩诃萨。<a id="a-Bs"></a>当学无量智门。<a id="a-Bt"></a>云何为无量智门。<a id="a-Bu"></a>弥勒善听。<a id="a-Bv"></a>如来至真等正觉。<a id="a-Bw"></a>有十明智。<a id="a-Bx"></a>一意一念一时之顷。<a id="a-By"></a>悉知无量众生境界。<a id="a-Bz"></a>分别思惟不失法界。<a id="a-C0"></a>便成无上至真等正觉。<a id="a-C1"></a>云何为十明智。<a id="a-C2"></a>所谓十明智者。<a id="a-C3"></a>菩萨摩诃萨一时之顷。<a id="a-C4"></a>能使三千大千世界一切众生尽生兜术天。<a id="a-C5"></a>共修善行各无异心。<a id="a-C6"></a>令余众生无觉知者。<a id="a-C7"></a>复次弥勒。<a id="a-C8"></a>菩萨摩诃萨一时之顷。<a id="a-C9"></a>能使三千大千世界一切众生。<a id="a-CA"></a>成菩萨道法法成就。<a id="a-CB"></a>与诸贤圣共相娱乐。<a id="a-CC"></a>有异众生无觉知者。<a id="a-CD"></a>复次弥勒。<a id="a-CE"></a>菩萨摩诃萨一时之顷。<a id="a-CF"></a>能使三千大千世界其中众生未立根德力者。<a id="a-CG"></a>同时出家修无上梵行。<a id="a-CH"></a>剃除须发着三法衣。<a id="a-CI"></a>手持应器行十二法。<a id="a-CJ"></a>时到分卫福度一切。<a id="a-CK"></a>或时坐禅分别身观。<a id="a-CL"></a>然有众生无觉知者。<a id="a-CM"></a>复次弥勒。<a id="a-CN"></a>菩萨摩诃萨一时之顷。<a id="a-CO"></a>能使三千大千世界一切众生。<a id="a-CP"></a>成菩萨道诣树王下。<a id="a-CQ"></a>吉祥献草结加趺坐。<a id="a-CR"></a>内自思惟。<a id="a-CS"></a>今日当成无上至真。<a id="a-CT"></a>必然不疑。<a id="a-CU"></a>先当感动一切世界。<a id="a-CV"></a>神通得道贤圣之人来拥护我。<a id="a-CW"></a>令余众生无觉知者。<a id="a-CX"></a>复次弥勒。<a id="a-CY"></a>菩萨摩诃萨一时之顷。<a id="a-CZ"></a>能使三千大千世界一切众生成菩萨道皆转法轮。<a id="a-Ca"></a>四谛如尔法苦习尽道。<a id="a-Cb"></a>亦令众生修而得度。<a id="a-Cc"></a>随其所念成三乘果。<a id="a-Cd"></a>令余众生无觉知者。<a id="a-Ce"></a>复次弥勒。<a id="a-Cf"></a>菩萨摩诃萨一时之顷。<a id="a-Cg"></a>能使三千大千世界一切众生。<a id="a-Ch"></a>诸根纯熟具五分法身。<a id="a-Ci"></a>众相具足弘誓成就。<a id="a-Cj"></a>施行佛事降伏魔兵。<a id="a-Ck"></a>然余众生无觉知者。<a id="a-Cl"></a>复次弥勒。<a id="a-Cm"></a>菩萨摩诃萨一时之顷。<a id="a-Cn"></a>能使三千大千世界一切众生成菩萨道尽成如来等正觉。<a id="a-Co"></a>入佛意三昧。<a id="a-Cp"></a>各各分身教化众生入贤圣法律。<a id="a-Cq"></a>令余众生无觉知者。<a id="a-Cr"></a>复次弥勒。<a id="a-Cs"></a>菩萨摩诃萨一时之顷。<a id="a-Ct"></a>能使三千大千世界一切众生。<a id="a-Cu"></a>成菩萨道入如意定意。<a id="a-Cv"></a>尽令山河石壁瓦石草木变为七宝。<a id="a-Cw"></a>给施贫苦普令充足。<a id="a-Cx"></a>然后乃说六度无极。<a id="a-Cy"></a>令余众生无觉知者。<a id="a-Cz"></a>复次弥勒。<a id="a-D0"></a>菩萨摩诃萨一时之顷。<a id="a-D1"></a>能使三千大千世界一切众生。<a id="a-D2"></a>成菩萨道入金刚定意。<a id="a-D3"></a>能化一切尽黄金色。<a id="a-D4"></a>如佛色相而无有异。<a id="a-D5"></a>皆令成就成无上道。<a id="a-D6"></a>令余众生无觉知者。<a id="a-D7"></a>复次弥勒。<a id="a-D8"></a>菩萨摩诃萨一时之顷。<a id="a-D9"></a>能使三千大千世界一切众生成菩萨道。<a id="a-DA"></a>过去当来今现在得佛根力觉意。<a id="a-DB"></a>分别空无相愿。<a id="a-DC"></a>觉了诸法悉无所有。<a id="a-DD"></a>使余众生无觉知者。<a id="a-DE"></a>复次弥勒。<a id="a-DF"></a>如是菩萨摩诃萨行十明智至成无上正真之道。<a id="a-DG"></a>必然不疑。<a id="a-DH"></a>尔时弥勒白佛言。<a id="a-DI"></a>世尊。<a id="a-DJ"></a>今闻如来至真等正觉所说正法。<a id="a-DK"></a>坦然大悟。<a id="a-DL"></a>愿令众生逮此智慧。</p>
  <p data-pb></p>
  <h2 id="aDM">应时品第四十</h2>
  <p id="aDN">时法妙菩萨白佛言。<a id="a-DO"></a>云何菩萨摩诃萨。<a id="a-DP"></a>进修无上正真之道成最正觉。<a id="a-DQ"></a>执持威仪应时之行。<a id="a-DR"></a>乃能具足大法璎珞。<a id="a-DS"></a>佛告法妙。<a id="a-DT"></a>若有菩萨摩诃萨。<a id="a-DU"></a>欲得具足成无上至真等正觉。<a id="a-DV"></a>具足如来大法璎珞。<a id="a-DW"></a>当修十慧大法璎珞。<a id="a-DX"></a>便能具足大法璎珞。<a id="a-DY"></a>于是族姓子。<a id="a-DZ"></a>若有善男子善女人。<a id="a-Da"></a>欲闻如来大法璎珞应时之行者。<a id="a-Db"></a>谛听谛听善思念之。<a id="a-Dc"></a>云何为十。<a id="a-Dd"></a>所谓十者。<a id="a-De"></a>若菩萨摩诃萨。<a id="a-Df"></a>自知时到。<a id="a-Dg"></a>当成无上至真等正觉。<a id="a-Dh"></a>便不失期诣树王下。<a id="a-Di"></a>执弘誓心。<a id="a-Dj"></a>心如虚空断除众想。<a id="a-Dk"></a>是谓菩萨摩诃萨应时之行。<a id="a-Dl"></a>复次法妙。<a id="a-Dm"></a>若复菩萨审自知已。<a id="a-Dn"></a>今我时到化彼众生。<a id="a-Do"></a>姓氏字氏不越局界。<a id="a-Dp"></a>要当度脱一切众生。<a id="a-Dq"></a>然后乃定。<a id="a-Dr"></a>是谓菩萨摩诃萨应时之行。<a id="a-Ds"></a>复次法妙。<a id="a-Dt"></a>若复菩萨深自知已。<a id="a-Du"></a>我今当成无上等正觉。<a id="a-Dv"></a>复当授菩萨决。<a id="a-Dw"></a>国土翼从方面所在。<a id="a-Dx"></a>是谓菩萨摩诃萨应时之行。<a id="a-Dy"></a>复次法妙。<a id="a-Dz"></a>若复菩萨审自知已。<a id="a-E0"></a>我今已获众智自在。<a id="a-E1"></a>当使众生如我无异。<a id="a-E2"></a>寻时入彼而教化之。<a id="a-E3"></a>普令众生获此自在无碍之法。<a id="a-E4"></a>是谓菩萨摩诃萨应时之行。<a id="a-E5"></a>复次法妙。<a id="a-E6"></a>若复菩萨入解脱门施行佛事。<a id="a-E7"></a>变化一切形碍之法。<a id="a-E8"></a>皆令归于无尽之藏。<a id="a-E9"></a>亦使众生同己所得。<a id="a-EA"></a>是谓菩萨摩诃萨应时之行。<a id="a-EB"></a>复次法妙。<a id="a-EC"></a>菩萨审自知已。<a id="a-ED"></a>我今已获无形四空定法及四等心慈悲喜护。<a id="a-EE"></a>复以此定教化众生。<a id="a-EF"></a>普令一切同己所得。<a id="a-EG"></a>是谓菩萨摩诃萨应时之行。<a id="a-EH"></a>复次法妙。<a id="a-EI"></a>若复菩萨审自知已。<a id="a-EJ"></a>执持威仪不失礼节。<a id="a-EK"></a>可行知行可坐知坐。<a id="a-EL"></a>昼夜孜孜不违道教。<a id="a-EM"></a>到时入城不左右顾视。<a id="a-EN"></a>福度众生其慧无量。<a id="a-EO"></a>亦使众生同己所得。<a id="a-EP"></a>是谓菩萨摩诃萨应时之行。<a id="a-EQ"></a>复次法妙。<a id="a-ER"></a>若菩萨审自知已。<a id="a-ES"></a>观众生根本应度不度。<a id="a-ET"></a>受彼信施量腹而食。<a id="a-EU"></a>还至闲静坐卧思惟。<a id="a-EV"></a>今所受施以支四大。<a id="a-EW"></a>得行道德成最正觉。<a id="a-EX"></a>复以此法化导一切。<a id="a-EY"></a>普令众生同己所得。<a id="a-EZ"></a>是谓菩萨摩诃萨应时之行。<a id="a-Ea"></a>复次法妙。<a id="a-Eb"></a>若复菩萨审自知已。<a id="a-Ec"></a>如我今日应贤圣律。<a id="a-Ed"></a>导化一切无有增减。<a id="a-Ee"></a>渐渐前进入五道中。<a id="a-Ef"></a>察彼心意而度脱之。<a id="a-Eg"></a>若入人道为说禁戒。<a id="a-Eh"></a>令彼众生知犯罪之苦。<a id="a-Ei"></a>示以正道而度脱之。<a id="a-Ej"></a>若入天道处彼天宫。<a id="a-Ek"></a>为说无常磨灭之法。<a id="a-El"></a>劝勉使修十善之行。<a id="a-Em"></a>舍天重位修无上道。<a id="a-En"></a>若入畜生苦痛之中。<a id="a-Eo"></a>为说抵揬欺诈之法。<a id="a-Ep"></a>使生善心改更之义。<a id="a-Eq"></a>若入饿鬼丑陋之中。<a id="a-Er"></a>为说悭贪缚着之心。<a id="a-Es"></a>使发善心改往修来。<a id="a-Et"></a>若入地狱受罪人中。<a id="a-Eu"></a>为说五逆难救之法。<a id="a-Ev"></a>复令地狱众生。<a id="a-Ew"></a>心开意解善心得生。<a id="a-Ex"></a>毕其罪苦得复人中。<a id="a-Ey"></a>是谓菩萨摩诃萨应时之行。<a id="a-Ez"></a>复次法妙。<a id="a-F0"></a>若复菩萨审自知已。<a id="a-F1"></a>众行已具众智自在。<a id="a-F2"></a>得不思议。<a id="a-F3"></a>当以神足感动一切。<a id="a-F4"></a>自试神足而无挂碍。<a id="a-F5"></a>从一佛国至一佛国。<a id="a-F6"></a>承事诸佛礼敬世尊。<a id="a-F7"></a>务修梵行禀受不及。<a id="a-F8"></a>亦使众生同己所得。<a id="a-F9"></a>是谓法妙。<a id="a-FA"></a>菩萨摩诃萨修此十慧应时之行者。<a id="a-FB"></a>得成无上正真之道成最正觉。<a id="a-FC"></a>便能具足大法璎珞。</p>
  <h2 id="aFD">十不思议品第四十一</h2>
  <p id="aFE">尔时道胜子菩萨白佛言。<a id="a-FF"></a>世尊。<a id="a-FG"></a>云何菩萨摩诃萨。<a id="a-FH"></a>入五道中周旋往来。<a id="a-FI"></a>教化众生净佛国土。<a id="a-FJ"></a>成无上至真最正觉乎。<a id="a-FK"></a>行不思议大法璎珞耶。<a id="a-FL"></a>佛告道胜子菩萨曰。<a id="a-FM"></a>谛听谛听善思念之。<a id="a-FN"></a>若有菩萨摩诃萨。<a id="a-FO"></a>欲成无上至真等正觉行不思议大法璎珞者。<a id="a-FP"></a>当修十法。<a id="a-FQ"></a>云何为十。<a id="a-FR"></a>若有菩萨摩诃萨。<a id="a-FS"></a>入五道生死随类而化。<a id="a-FT"></a>一加趺坐遍满十方诸佛世界。<a id="a-FU"></a>复以音响震动三千大千世界。<a id="a-FV"></a>于中教化一切众生。<a id="a-FW"></a>悉发无上正真道意。<a id="a-FX"></a>乃使众生无觉知者。<a id="a-FY"></a>是谓菩萨摩诃萨所行正法应不思议。<a id="a-FZ"></a>复次道胜子。<a id="a-Fa"></a>若复菩萨摩诃萨。<a id="a-Fb"></a>入五道中教化众生。<a id="a-Fc"></a>以一句义充足一切诸佛世界。<a id="a-Fd"></a>有形之类悉得闻知。<a id="a-Fe"></a>然彼众生亦不自觉。<a id="a-Ff"></a>从所闻法皆发无上正真道意。<a id="a-Fg"></a>是谓菩萨摩诃萨修于正法不思议行。<a id="a-Fh"></a>复次道胜子。<a id="a-Fi"></a>若复菩萨摩诃萨。<a id="a-Fj"></a>入五道中教化众生。<a id="a-Fk"></a>以一光明遍照三千大千刹土。<a id="a-Fl"></a>其见光者皆发无上正真道意。<a id="a-Fm"></a>然不见形。<a id="a-Fn"></a>皆令一切入解脱门。<a id="a-Fo"></a>是谓菩萨摩诃萨修于正法不思议行。<a id="a-Fp"></a>复次道胜子。<a id="a-Fq"></a>若复菩萨摩诃萨。<a id="a-Fr"></a>入五道中教化众生。<a id="a-Fs"></a>一意一念一时之顷。<a id="a-Ft"></a>以一法身遍满三千大千世界。<a id="a-Fu"></a>皆使众生普令闻知。<a id="a-Fv"></a>尽令众生具足法界。<a id="a-Fw"></a>然彼众生不知所从闻。<a id="a-Fx"></a>皆发无上正真道意。<a id="a-Fy"></a>是谓菩萨摩诃萨修于正法应不思议。<a id="a-Fz"></a>复次道胜子。<a id="a-G0"></a>若复菩萨摩诃萨。<a id="a-G1"></a>入五道中教化众生。<a id="a-G2"></a>以神足力尽化三千大千世界一切众生尽作佛形。<a id="a-G3"></a>然彼各各相教为说十二勤苦之行。<a id="a-G4"></a>共相济度不可称量。<a id="a-G5"></a>然彼众生不自觉知。<a id="a-G6"></a>为谁所度。<a id="a-G7"></a>是谓菩萨摩诃萨修于正法应不思议。<a id="a-G8"></a>复次道胜子。<a id="a-G9"></a>若复菩萨摩诃萨。<a id="a-GA"></a>入五道中教化众生。<a id="a-GB"></a>以一智慧分别一切无形之法无所挂碍。<a id="a-GC"></a>普使有形之类解此正要而得度脱。<a id="a-GD"></a>若彼众生不自觉知。<a id="a-GE"></a>如我今日为谁所度。<a id="a-GF"></a>是谓菩萨摩诃萨修于正法应不思议。<a id="a-GG"></a>复次道胜子。<a id="a-GH"></a>若复菩萨摩诃萨。<a id="a-GI"></a>入五道中教化众生。<a id="a-GJ"></a>一念之中尽能普见一切诸法。<a id="a-GK"></a>分别法界行不思议。<a id="a-GL"></a>皆使众生闻此道教。<a id="a-GM"></a>同时成道无所障碍。<a id="a-GN"></a>然彼众生不自觉知为所从闻。<a id="a-GO"></a>是谓菩萨摩诃萨修于正法应不思议。<a id="a-GP"></a>复次道胜子。<a id="a-GQ"></a>若复菩萨摩诃萨。<a id="a-GR"></a>入五道中教化众生。<a id="a-GS"></a>令彼众生尽得神通。<a id="a-GT"></a>游戏十方无量世界。<a id="a-GU"></a>闻诸十方诸佛说法。<a id="a-GV"></a>解知诸法如幻如化。<a id="a-GW"></a>然彼众生不自觉知。<a id="a-GX"></a>如我今日为谁开悟。<a id="a-GY"></a>是谓菩萨摩诃萨修于正法应不思议。<a id="a-GZ"></a>复次道胜子。<a id="a-Ga"></a>若复菩萨摩诃萨。<a id="a-Gb"></a>入五道中教化众生。<a id="a-Gc"></a>使三世中一切有形。<a id="a-Gd"></a>成等正觉皆悉成就。<a id="a-Ge"></a>是谓菩萨摩诃萨修于正法应不思议。<a id="a-Gf"></a>复次道胜子。<a id="a-Gg"></a>若复菩萨摩诃萨。<a id="a-Gh"></a>入五道中教化众生。<a id="a-Gi"></a>入深法藏分别妙智。<a id="a-Gj"></a>超越过去当来现在。<a id="a-Gk"></a>独步三界亦无等侣。<a id="a-Gl"></a>复令众生与己无异。<a id="a-Gm"></a>是谓菩萨摩诃萨修于正法应不思议。<a id="a-Gn"></a>是谓道胜子菩萨五根德力入五道中教化众生。<a id="a-Go"></a>诸法殊胜不可测量。<a id="a-Gp"></a>亦非罗汉辟支所知。</p>
  <h2 id="aGq">无我品第四十二</h2>
  <p id="aGr">尔时有菩萨名曰心智白佛言。<a id="a-Gs"></a>若有菩萨摩诃萨。<a id="a-Gt"></a>分别身观解无我想。<a id="a-Gu"></a>云何成就菩萨道观。<a id="a-Gv"></a>尔时世尊告心智菩萨曰。<a id="a-Gw"></a>若有菩萨欲得成就菩萨道观者。<a id="a-Gx"></a>当行十法。<a id="a-Gy"></a>云何为十。<a id="a-Gz"></a>若有菩萨摩诃萨。<a id="a-H0"></a>未住菩萨位安处无为。<a id="a-H1"></a>究竟道本成就弘誓。<a id="a-H2"></a>自观无我复化众生如己无异。<a id="a-H3"></a>是谓菩萨摩诃萨无我之行。<a id="a-H4"></a>复次心智。<a id="a-H5"></a>若复菩萨摩诃萨。<a id="a-H6"></a>能化无身现有形身。<a id="a-H7"></a>复化有身现无形身。<a id="a-H8"></a>以有我为无我。<a id="a-H9"></a>以无我为有我。<a id="a-HA"></a>于中化导一切众生。<a id="a-HB"></a>是谓菩萨摩诃萨具足一切心智之法。<a id="a-HC"></a>复次心智。<a id="a-HD"></a>若菩萨摩诃萨。<a id="a-HE"></a>欲成如来至真等正觉成无生心。<a id="a-HF"></a>解诸法本不可乐法。<a id="a-HG"></a>是谓菩萨摩诃萨无我之心得成如来至真等正觉。<a id="a-HH"></a>复次心智。<a id="a-HI"></a>若复菩萨摩诃萨。<a id="a-HJ"></a>已得空心解我无有亦无生灭。<a id="a-HK"></a>复以此法教化一切知无我想。<a id="a-HL"></a>有此智慧不自称扬。<a id="a-HM"></a>于诸深法最为第一。<a id="a-HN"></a>是谓菩萨摩诃萨为修第一无我之行。<a id="a-HO"></a>复次心智。<a id="a-HP"></a>若菩萨摩诃萨。<a id="a-HQ"></a>若有善男子善女人。<a id="a-HR"></a>分别一切诸法相。<a id="a-HS"></a>亦不见法众相之本。<a id="a-HT"></a>及其一切诸法之本亦复如是。<a id="a-HU"></a>众生起无我想内外诸法及一切智。<a id="a-HV"></a>是谓菩萨摩诃萨修无我行。<a id="a-HW"></a>复次菩萨摩诃萨。<a id="a-HX"></a>若复善男子善女人。<a id="a-HY"></a>见劫成败。<a id="a-HZ"></a>见劫不成败。<a id="a-Ha"></a>不以成为喜。<a id="a-Hb"></a>不成为忧。<a id="a-Hc"></a>于两中间不起吾我想。<a id="a-Hd"></a>菩萨摩诃萨逮无我法。<a id="a-He"></a>佛复告心智菩萨。<a id="a-Hf"></a>若有善男子善女人。<a id="a-Hg"></a>舍一切身入灭尽三昧。<a id="a-Hh"></a>分别行本知所从来。<a id="a-Hi"></a>出要无为至于大道。<a id="a-Hj"></a>是谓菩萨摩诃萨无我之行。<a id="a-Hk"></a>复次心智。<a id="a-Hl"></a>若有善男子善女人。<a id="a-Hm"></a>得无我心。<a id="a-Hn"></a>分别一切十二因缘。<a id="a-Ho"></a>生者不知所以生。<a id="a-Hp"></a>灭者不知所以灭。<a id="a-Hq"></a>于诸法本悉无我想。<a id="a-Hr"></a>是谓菩萨摩诃萨于诸法本无我之行。<a id="a-Hs"></a>复次心智。<a id="a-Ht"></a>若复菩萨摩诃萨。<a id="a-Hu"></a>分别一切诸法之本。<a id="a-Hv"></a>亦不见近亦不见远本无所生亦无所起。<a id="a-Hw"></a>是谓菩萨无我之行。<a id="a-Hx"></a>复次心智。<a id="a-Hy"></a>若有菩萨摩诃萨。<a id="a-Hz"></a>于不起法忍解知心识悉无所有。<a id="a-I0"></a>于中得成无上至真等正觉。<a id="a-I1"></a>亦不见成亦不见不成。<a id="a-I2"></a>是谓菩萨摩诃萨无我之行。<a id="a-I3"></a>如是心智。<a id="a-I4"></a>若有善男子善女人。<a id="a-I5"></a>欲得具足学无我之行者。<a id="a-I6"></a>必至坚固终成无上正真之道。<a id="a-I7"></a>复次心智。<a id="a-I8"></a>若有善男子善女人。<a id="a-I9"></a>欲具足一切诸法者。<a id="a-IA"></a>当学无我之法。<a id="a-IB"></a>云何为无我。<a id="a-IC"></a>所谓无我者。<a id="a-ID"></a>究竟至成此亦无我。<a id="a-IE"></a>分别四大思惟本原此亦无我。<a id="a-IF"></a>一切诸佛出世教化此亦无我。<a id="a-IG"></a>不见众生有所度脱。<a id="a-IH"></a>坐树王下降伏魔兵悉无所有。<a id="a-II"></a>是谓菩萨无我之行。<a id="a-IJ"></a>不见三世总持法本。<a id="a-IK"></a>无所著智亦不在内外。<a id="a-IL"></a>分别思惟悉无所有。<a id="a-IM"></a>是谓菩萨无我之行。<a id="a-IN"></a>佛复告心智。<a id="a-IO"></a>若复善男子善女人。<a id="a-IP"></a>入空定意究竟如来深法之藏。<a id="a-IQ"></a>亦不在此亦不在彼。<a id="a-IR"></a>解知一切悉无所有。<a id="a-IS"></a>若复善男子善女人。<a id="a-IT"></a>以神足力入定意定。<a id="a-IU"></a>显曜一切无相法观。<a id="a-IV"></a>云何为无相。<a id="a-IW"></a>诸佛世尊所教化度脱一切不以言教。<a id="a-IX"></a>是谓无相。<a id="a-IY"></a>云何为无相。<a id="a-IZ"></a>一切诸佛于众生本而自游戏。<a id="a-Ia"></a>是谓无相。<a id="a-Ib"></a>坐一树下得成无上正真之道。<a id="a-Ic"></a>是谓无相之行。<a id="a-Id"></a>如是心智。<a id="a-Ie"></a>若有菩萨摩诃萨。<a id="a-If"></a>习持此法逮无我法者。<a id="a-Ig"></a>便成无上正真之道。</p>
 </body>
</html>