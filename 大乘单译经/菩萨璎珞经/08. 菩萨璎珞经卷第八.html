<!doctype html>
<html id="z3IBU2PVI" data-ver="1036">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">菩萨璎珞经卷第八</h1>
  <h2 id="a2">非有识非无识品第十六</h2>
  <p id="a3">尔时形响菩萨白佛言。<a id="a-4"></a>世尊。<a id="a-5"></a>向闻如来至真等正觉已说众生根本。<a id="a-6"></a>如我今日欲承如来威神说有识无识。<a id="a-7"></a>唯愿世尊。<a id="a-8"></a>听者果敢当说。<a id="a-9"></a>佛言族姓子。<a id="a-A"></a>乐说便说。<a id="a-B"></a>形响菩萨即于佛前以偈赞佛。</p>
  <p id="aC">世尊大弘誓　　知众生根原</p>
  <p id="aD">今日已得听　　神尊口言教</p>
  <p id="aE">本从无数佛　　恒求闻此要</p>
  <p id="aF">今闻圣尊教　　听说有无教</p>
  <p id="aG">昔我无数劫　　承事诸圣尊</p>
  <p id="aH">如我今已获　　音响辩第一</p>
  <p id="aI">相亦不有相　　亦不见有无</p>
  <p id="aJ">无尘无诸垢　　今号人中尊</p>
  <p id="aK">人生本无生　　况我复有生</p>
  <p id="aL">以我无生意　　欲说小慧本</p>
  <p id="aM">不敢以愚情　　宣畅如来教</p>
  <p id="aN">自忆昔行本　　唯听不敢疑</p>
  <p id="aO">生死无有量　　受身复受身</p>
  <p id="aP">至竟怀狐疑　　唯听敷演之</p>
  <p id="aQ">尔时形响菩萨说此偈已。<a id="a-R"></a>前白佛言世尊。<a id="a-S"></a>解第一义不别彼识此识者。<a id="a-T"></a>是谓有识无识。<a id="a-U"></a>不见有行执不见无行执。<a id="a-V"></a>诸法一相悉无悉有。<a id="a-W"></a>是谓菩萨摩诃萨有识无识分别种姓。<a id="a-X"></a>此清净识此非清净识。<a id="a-Y"></a>我相好成就彼相好不成就。<a id="a-Z"></a>悉能观了而无所有。<a id="a-a"></a>是谓菩萨摩诃萨有识无识分别时节睹见诸佛。<a id="a-b"></a>此劫有佛彼劫无佛。<a id="a-c"></a>不以有佛而怀喜悦。<a id="a-d"></a>正使无佛亦复不戚。<a id="a-e"></a>是谓菩萨有识无识。<a id="a-f"></a>我复观见众生之类。<a id="a-g"></a>有权方便者无权方便者。<a id="a-h"></a>于中不起想行。<a id="a-i"></a>是谓菩萨有识无识。<a id="a-j"></a>复观众生知其年岁限数。<a id="a-k"></a>或有众生应从前劫而得度者。<a id="a-l"></a>复有众生应从后劫而得度者。<a id="a-m"></a>或有众生应从现在劫而得度者。<a id="a-n"></a>亦不见此劫有度无度。<a id="a-o"></a>是谓菩萨有识无识。<a id="a-p"></a>尔时有菩萨名众相具足。<a id="a-q"></a>即从坐起前白佛言世尊。<a id="a-r"></a>我亦堪任于如来前说有识无识。<a id="a-s"></a>复以此偈而说颂曰。</p>
  <p id="at">于恒沙诸佛　　造此众德业</p>
  <p id="au">心念等正觉　　积行识宿命</p>
  <p id="av">不着我人寿　　生死无根本</p>
  <p id="aw">道相无形兆　　今遭人中尊</p>
  <p id="ax">三世平等慧　　非识非无识</p>
  <p id="ay">行尽不造行　　乃授弟子决</p>
  <p id="az">一识亦无一　　觉寤深法要</p>
  <p id="a10">超越诸佛刹　　无量诸佛土</p>
  <p id="a11">本从无数世　　闻说乃得寤</p>
  <p id="a12">愿于如来前　　听说识无识</p>
  <p id="a13">分别深妙法　　今遭人中尊</p>
  <p id="a14">尽达泥洹境　　唯愿听说之</p>
  <p id="a15">尔时众相具足菩萨白佛言。<a id="a-16"></a>世尊。<a id="a-17"></a>如我今日号曰众相具足。<a id="a-18"></a>相起不知相起。<a id="a-19"></a>相灭不知相灭。<a id="a-1A"></a>是谓菩萨摩诃萨有识无识。<a id="a-1B"></a>众相具足菩萨白佛言。<a id="a-1C"></a>世尊。<a id="a-1D"></a>如我自念。<a id="a-1E"></a>昔从识慧如来至真等正觉闻说此要。<a id="a-1F"></a>诸有众生从初发意乃至成佛不见识相。<a id="a-1G"></a>是谓菩萨有识无识。<a id="a-1H"></a>若善男子女人。<a id="a-1I"></a>一一分别六衰六入。<a id="a-1J"></a>知过去衰非过去衰。<a id="a-1K"></a>知未来衰非未来衰。<a id="a-1L"></a>知现在衰非现在衰。<a id="a-1M"></a>于中不起想著者。<a id="a-1N"></a>是谓有识无识。<a id="a-1O"></a>种姓生菩萨白佛言。<a id="a-1P"></a>世尊。<a id="a-1Q"></a>今日于如来前。<a id="a-1R"></a>闻音响菩萨说有识无识。<a id="a-1S"></a>复闻众相菩萨说有识无识。<a id="a-1T"></a>云何世尊。<a id="a-1U"></a>所言识云何为识。<a id="a-1V"></a>佛言。<a id="a-1W"></a>如空等也。<a id="a-1X"></a>种姓生菩萨复白佛言。<a id="a-1Y"></a>世尊。<a id="a-1Z"></a>云何如空等耶。<a id="a-1a"></a>佛言不生不灭不着断也。<a id="a-1b"></a>种姓生菩萨白佛言。<a id="a-1c"></a>今问如来识所起。<a id="a-1d"></a>乃以空报我耶。<a id="a-1e"></a>佛言不然。<a id="a-1f"></a>我今说识非有非无。<a id="a-1g"></a>故号有识无识。<a id="a-1h"></a>种姓生菩萨言。<a id="a-1i"></a>识为有相为无相乎。<a id="a-1j"></a>佛言识亦非有相非无相也。<a id="a-1k"></a>种姓生菩萨白佛言。<a id="a-1l"></a>云何识非有相非无相乎。<a id="a-1m"></a>佛言本不有相亦非今相。<a id="a-1n"></a>故曰本识非今识。<a id="a-1o"></a>今识非本识。<a id="a-1p"></a>故曰识非有相非无相也。<a id="a-1q"></a>尔时种姓生菩萨白佛言。<a id="a-1r"></a>若使有相非识无相非识。<a id="a-1s"></a>何以故。<a id="a-1t"></a>说识识。<a id="a-1u"></a>佛言随识所起。<a id="a-1v"></a>识起则起识灭则灭。<a id="a-1w"></a>是故非有相非无相也。<a id="a-1x"></a>佛复告族姓子。<a id="a-1y"></a>云何种姓生菩萨。<a id="a-1z"></a>汝今识有乎。<a id="a-20"></a>答曰无也。<a id="a-21"></a>何以故。<a id="a-22"></a>无形无像。<a id="a-23"></a>非今有非过去有非未来有。<a id="a-24"></a>佛言。<a id="a-25"></a>汝已自说识无有识。<a id="a-26"></a>非今非未来非过去。<a id="a-27"></a>汝今言是谁乎。<a id="a-28"></a>答曰。<a id="a-29"></a>欲言识耶。<a id="a-2A"></a>种姓生乎。<a id="a-2B"></a>佛言。<a id="a-2C"></a>我不问此识菩萨生。<a id="a-2D"></a>但问识为有为无。<a id="a-2E"></a>答曰。<a id="a-2F"></a>识非有非无。<a id="a-2G"></a>佛言如是如是。<a id="a-2H"></a>族姓子。<a id="a-2I"></a>尔时种姓生菩萨白佛言。<a id="a-2J"></a>云何世尊。<a id="a-2K"></a>如今日如来至真等正觉为从识说有说无。<a id="a-2L"></a>为不从识说有说无。<a id="a-2M"></a>佛言。<a id="a-2N"></a>汝以何等义而问如来。<a id="a-2O"></a>种姓生菩萨白佛言。<a id="a-2P"></a>向如来问。<a id="a-2Q"></a>汝今说有识无识乎。<a id="a-2R"></a>有当来今现在过去乎。<a id="a-2S"></a>无当来今现在过去乎。<a id="a-2T"></a>我报曰无也世尊。<a id="a-2U"></a>如今世尊言亦无今当来过去识。<a id="a-2V"></a>我与如来识何所在。<a id="a-2W"></a>佛言我已先说非有识非无识。<a id="a-2X"></a>但为如来至真等正觉。<a id="a-2Y"></a>以若干法觉寤众生。<a id="a-2Z"></a>云何族姓子。<a id="a-2a"></a>若善男子女人体知此法者。<a id="a-2b"></a>便能具足一切诸法。<a id="a-2c"></a>尔时有菩萨名曰力盛。<a id="a-2d"></a>即从坐起复白佛言。<a id="a-2e"></a>我亦堪任说有识无识。<a id="a-2f"></a>力盛菩萨即于佛前而说颂曰。</p>
  <p id="a2g">本从十力尊　　闻此有无识</p>
  <p id="a2h">贤圣八等道　　演畅无碍慧</p>
  <p id="a2i">音声各各异　　众生界不同</p>
  <p id="a2j">施惠无等想　　称号为十力</p>
  <p id="a2k">若我后成佛　　分别诸法界</p>
  <p id="a2l">从一行无二　　唯愿听说识</p>
  <p id="a2m">道本从我生　　由我不生识</p>
  <p id="a2n">计了无思想　　非有识无识</p>
  <p id="a2o">积小至大行　　乃自致觉寤</p>
  <p id="a2p">生死非可量　　神识岂可尽</p>
  <p id="a2q">我今承尊神　　少欲自演说</p>
  <p id="a2r">唯愿在圣颜　　得近诸佛藏</p>
  <p id="a2s">尔时力盛菩萨说此偈已。<a id="a-2t"></a>便白佛言。<a id="a-2u"></a>云何世尊。<a id="a-2v"></a>若有分别如来十力不可沮坏。<a id="a-2w"></a>云何如来十力不可沮坏。<a id="a-2x"></a>一者如来发意求无上等正觉不可沮坏。<a id="a-2y"></a>是谓菩萨有识无识。<a id="a-2z"></a>复知和合彼此不见本末。<a id="a-30"></a>是谓菩萨有识无识。<a id="a-31"></a>观众生行本了自然。<a id="a-32"></a>乃知无量本所从来。<a id="a-33"></a>是谓菩萨有识无识。<a id="a-34"></a>一切诸法本无有形。<a id="a-35"></a>积由痴故便生此识。<a id="a-36"></a>分别此痴不知所从起灭。<a id="a-37"></a>是谓菩萨有识无识。<a id="a-38"></a>分别众智。<a id="a-39"></a>有三事行本。<a id="a-3A"></a>从有明还堕四颠倒。<a id="a-3B"></a>于四颠倒了为幻化。<a id="a-3C"></a>亦不见倒亦不见非倒。<a id="a-3D"></a>是谓菩萨有识无识。<a id="a-3E"></a>复于四事观众生本末具足五行者寻能思惟。<a id="a-3F"></a>即成五事。<a id="a-3G"></a>若善男子女人。<a id="a-3H"></a>于本无行行无行迹。<a id="a-3I"></a>何谓为五。<a id="a-3J"></a>一者念。<a id="a-3K"></a>二者转念。<a id="a-3L"></a>三者本。<a id="a-3M"></a>四者痴。<a id="a-3N"></a>五者无尽。<a id="a-3O"></a>是谓菩萨摩诃萨有识无识。<a id="a-3P"></a>复有识法不可思议。<a id="a-3Q"></a>无或善权非人所测。<a id="a-3R"></a>有四事行。<a id="a-3S"></a>睹见诸佛刹土有生起灭。<a id="a-3T"></a>便能成就不见起灭。<a id="a-3U"></a>是谓菩萨有识无识。<a id="a-3V"></a>如来至真等正觉。<a id="a-3W"></a>观过去当来现在。<a id="a-3X"></a>亦不见过去当来现在根本。<a id="a-3Y"></a>若生五趣受五趣众生形已。<a id="a-3Z"></a>得分别五趣随彼所入。<a id="a-3a"></a>复能分别受有形根无形根。<a id="a-3b"></a>若菩萨摩诃萨已受天根不受龙根。<a id="a-3c"></a>虽然欲受龙根便能降诸法雨。<a id="a-3d"></a>若善男子女人。<a id="a-3e"></a>得阅叉根离彼阅叉根。<a id="a-3f"></a>受阿须伦根复能具足有识无识。<a id="a-3g"></a>舍彼阿须伦根受彼干沓和根。<a id="a-3h"></a>舍彼根已便能具足有识无识。<a id="a-3i"></a>旃陀罗魔休勒人与非人亦复如是。<a id="a-3j"></a>是谓菩萨摩诃萨通尽法藏不可思议。</p>
  <p data-pb></p>
  <h2 id="a3k">无量品第十七</h2>
  <p id="a3l">复次善男子善女人。<a id="a-3m"></a>菩萨摩诃萨复能尽知诸佛设教有定有量无量。<a id="a-3n"></a>云何族姓子。<a id="a-3o"></a>菩萨摩诃萨诸佛世尊入此三昧。<a id="a-3p"></a>尽知诸佛所设教有量无量。<a id="a-3q"></a>尽能知一切诸佛说口行说身行说意行。<a id="a-3r"></a>或复示现游十方世界。<a id="a-3s"></a>度东方无量世界度所度界。<a id="a-3t"></a>不失东方诸佛设教。<a id="a-3u"></a>度南方无量世界度所度界。<a id="a-3v"></a>不失南方诸佛设教。<a id="a-3w"></a>度西方无量世界度所度界。<a id="a-3x"></a>不失西方诸佛设教。<a id="a-3y"></a>北方无量世界度所度界。<a id="a-3z"></a>不失北方诸佛设教。<a id="a-40"></a>度东北方无量世界度所度界。<a id="a-41"></a>不失东北方诸佛设教。<a id="a-42"></a>度东南方无量世界度所度界。<a id="a-43"></a>不失东南方诸佛设教。<a id="a-44"></a>度西南方无量世界度所度界。<a id="a-45"></a>不失西南方诸佛设教。<a id="a-46"></a>度西北方无量世界度所度界。<a id="a-47"></a>不失西北方诸佛设教。<a id="a-48"></a>复游上方无量世界度所度界。<a id="a-49"></a>不失上方诸佛设教。<a id="a-4A"></a>复至下方无量世界度所度界。<a id="a-4B"></a>不失下方诸佛设教。<a id="a-4C"></a>尔时世尊出广长舌放大光明。<a id="a-4D"></a>普照无数十方世界。<a id="a-4E"></a>尽令众会闻如来至真等正觉。<a id="a-4F"></a>说甚深设教度所度界。<a id="a-4G"></a>此有十八慧明。<a id="a-4H"></a>于是族姓子族姓女。<a id="a-4I"></a>便能具足如来设教。<a id="a-4J"></a>能使界有非界想。<a id="a-4K"></a>能使非界有界想。<a id="a-4L"></a>于彼世界说一观法。<a id="a-4M"></a>是谓善男子女人于十八慧明成就一法。<a id="a-4N"></a>复次善男子女人。<a id="a-4O"></a>豫察未来无数世事。<a id="a-4P"></a>及知过去现在佛非佛菩萨非菩萨。<a id="a-4Q"></a>是谓菩萨于十八慧明成就二法。<a id="a-4R"></a>复次善男子女人。<a id="a-4S"></a>过去无量无缘无数尽不见尽起不见起。<a id="a-4T"></a>是谓菩萨于十八慧明成就三法。<a id="a-4U"></a>复次善男子。<a id="a-4V"></a>善女人。<a id="a-4W"></a>内外分别四非常行。<a id="a-4X"></a>于中自观身行具足者。<a id="a-4Y"></a>是谓菩萨于十八慧明成就四法。<a id="a-4Z"></a>复次善男子善女人。<a id="a-4a"></a>佛界无量不可思议。<a id="a-4b"></a>便能分别诸佛二事痴爱悉知性空。<a id="a-4c"></a>是谓善男子善女人于十八明慧。<a id="a-4d"></a>成就五法。<a id="a-4e"></a>复次善男子善女人。<a id="a-4f"></a>若能一一观内外空。<a id="a-4g"></a>我非彼有彼非我有。<a id="a-4h"></a>一一知空寂而无所有。<a id="a-4i"></a>是谓善男子善女人于十八法成就六法。<a id="a-4j"></a>复次族姓子。<a id="a-4k"></a>虚空无相不可以与虚空作相。<a id="a-4l"></a>于中自分别身如彼空等者。<a id="a-4m"></a>是谓善男子善女人于十八法成就七法。<a id="a-4n"></a>复次善男子善女人。<a id="a-4o"></a>若有形无形若有声无声。<a id="a-4p"></a>于中分别悉无所有。<a id="a-4q"></a>是谓善男子善女人于十八法成就八法。<a id="a-4r"></a>复次善男子善女人。<a id="a-4s"></a>知七观所生四谛圣法总持十八空行。<a id="a-4t"></a>是谓善男子善女人于十八法成就九法。<a id="a-4u"></a>复次善男子善女人。<a id="a-4v"></a>知无形法性亦在有生亦在无生。<a id="a-4w"></a>于中分别悉无所有。<a id="a-4x"></a>是谓菩萨于十八明慧成就十法。<a id="a-4y"></a>复次善男子善女人。<a id="a-4z"></a>观无量世界知有起有灭。<a id="a-50"></a>犹如幻师观镜中像。<a id="a-51"></a>是谓菩萨于十八明慧成就十一法。<a id="a-52"></a>复次善男子善女人。<a id="a-53"></a>复当知七苦根本。<a id="a-54"></a>云何为七。<a id="a-55"></a>一者知此心不从彼出彼心亦不在此。<a id="a-56"></a>二者彼苦心无我无人。<a id="a-57"></a>此苦心无我无人。<a id="a-58"></a>三者诸佛世界不可思议。<a id="a-59"></a>如来至真等正觉尽能度彼量。<a id="a-5A"></a>四者若善男子善女人。<a id="a-5B"></a>内自思惟苦空非我。<a id="a-5C"></a>不见有身如镜照像。<a id="a-5D"></a>五者若我受形断十身法。<a id="a-5E"></a>亦不见十身本从我有。<a id="a-5F"></a>六者以无畏法不娆彼受。<a id="a-5G"></a>诸有受教者意不移易。<a id="a-5H"></a>七者观行无行本行我行未来行非有非不有非无非不无此号七苦行。<a id="a-5I"></a>是谓菩萨于十八明慧成就十二法。<a id="a-5J"></a>复次善男子善女人。<a id="a-5K"></a>观无量空于无量空想。<a id="a-5L"></a>不自生念亦不见彼念。<a id="a-5M"></a>何以故。<a id="a-5N"></a>以无量世界空无相故。<a id="a-5O"></a>是谓菩萨于十八明慧成就十三法。<a id="a-5P"></a>复次善男子善女人。<a id="a-5Q"></a>复当观无量四苦。<a id="a-5R"></a>云何为四苦。<a id="a-5S"></a>于阎浮利内观无量众生诸苦原本。<a id="a-5T"></a>一者生苦。<a id="a-5U"></a>知生本末恒念胎厄。<a id="a-5V"></a>二者老苦形异色变壮意不存。<a id="a-5W"></a>三者病苦。<a id="a-5X"></a>一大增则一病增。<a id="a-5Y"></a>四大增则四病增。<a id="a-5Z"></a>一大灭则一病灭。<a id="a-5a"></a>四大灭则四病灭。<a id="a-5b"></a>云何族姓子病为起灭为不起灭。<a id="a-5c"></a>尔时菩萨名本灭。<a id="a-5d"></a>前白佛言。<a id="a-5e"></a>世尊。<a id="a-5f"></a>四大本灭非起灭也。<a id="a-5g"></a>佛言族姓子。<a id="a-5h"></a>云何四大本灭非起灭。<a id="a-5i"></a>答曰本无四大今生非本有。<a id="a-5j"></a>是故本灭非起灭。<a id="a-5k"></a>佛言族姓子。<a id="a-5l"></a>云何为本灭云何为起灭答曰本无有形本无有生。<a id="a-5m"></a>不见苦不见非苦。<a id="a-5n"></a>是谓本灭。<a id="a-5o"></a>所言起灭者我心现在。<a id="a-5p"></a>能令此心潜伏不起。<a id="a-5q"></a>是谓起灭。<a id="a-5r"></a>佛言云何族姓子。<a id="a-5s"></a>过去心现在心。<a id="a-5t"></a>过去心非现在心。<a id="a-5u"></a>现在心非过去心。<a id="a-5v"></a>云何本灭起灭。<a id="a-5w"></a>答曰本者无灭起者无灭。<a id="a-5x"></a>佛言族姓子。<a id="a-5y"></a>本灭起灭何由而生。<a id="a-5z"></a>答曰无生故生。<a id="a-60"></a>尔时世尊。<a id="a-61"></a>叹本灭菩萨曰。<a id="a-62"></a>善哉善哉。<a id="a-63"></a>族姓子。<a id="a-64"></a>乃能于如来前快作是言。<a id="a-65"></a>所谓死苦临欲死时。<a id="a-66"></a>舍身受身中间停住。<a id="a-67"></a>未知所趣当来过去现在。<a id="a-68"></a>当于尔时神便恐怖。<a id="a-69"></a>是谓死苦。<a id="a-6A"></a>是谓菩萨于十八明慧成就十四法。<a id="a-6B"></a>复次族姓子。<a id="a-6C"></a>若男子女人。<a id="a-6D"></a>分别无我苦空非身。<a id="a-6E"></a>具此四行便能受如来莂。<a id="a-6F"></a>云何为四。<a id="a-6G"></a>于是族姓子。<a id="a-6H"></a>若善男子善女人。<a id="a-6I"></a>计我无我非有色非无色。<a id="a-6J"></a>解了无所有者。<a id="a-6K"></a>是谓无我。<a id="a-6L"></a>若复善男子善女人。<a id="a-6M"></a>思惟法界苦无根本。<a id="a-6N"></a>说非有苦亦不有生灭。<a id="a-6O"></a>是谓分别苦无苦。<a id="a-6P"></a>如众生无量想遍满虚空界。<a id="a-6Q"></a>遍知此想本识所生皆尽于空。<a id="a-6R"></a>是乃为空。<a id="a-6S"></a>云何为非身。<a id="a-6T"></a>所谓非身我得我分别。<a id="a-6U"></a>我无我见无见闻无闻。<a id="a-6V"></a>非有见非有闻。<a id="a-6W"></a>是谓非身。<a id="a-6X"></a>是谓菩萨于十八明慧成就十五法。<a id="a-6Y"></a>复次族姓子。<a id="a-6Z"></a>如我如诸佛法如与诸佛法如不异不有佛法不有如亦复不异。<a id="a-6a"></a>是谓菩萨于十八明慧成就十六法。<a id="a-6b"></a>复次族姓子。<a id="a-6c"></a>若善男子善女人。<a id="a-6d"></a>如来至真等正觉。<a id="a-6e"></a>于本行愿知等分众生三毒多少。<a id="a-6f"></a>不见三毒三清净法。<a id="a-6g"></a>是谓菩萨于十八明慧成就十七法。<a id="a-6h"></a>复次族姓子。<a id="a-6i"></a>若善男子善女人。<a id="a-6j"></a>自念过去无数恒沙劫。<a id="a-6k"></a>复知现在无数恒沙劫。<a id="a-6l"></a>复知当来无数恒沙劫。<a id="a-6m"></a>于中一一分别而无所有。<a id="a-6n"></a>是谓菩萨于十八明慧成就十八法。</p>
  <p id="a6o">若善男子善女人。<a id="a-6p"></a>分别十八明慧在大众中无所畏惧。<a id="a-6q"></a>犹勇健国王有所典领。<a id="a-6r"></a>诸有亲附者皆承王教无有阙失。<a id="a-6s"></a>菩萨摩诃萨亦复如是。<a id="a-6t"></a>得圣慧法教以法印所封。<a id="a-6u"></a>则能备悉无量慧门。<a id="a-6v"></a>云何为无量慧门。<a id="a-6w"></a>诸佛不可思议。<a id="a-6x"></a>诸佛刹土不可思议。<a id="a-6y"></a>诸法不可思议。<a id="a-6z"></a>诸法法性不可思议。<a id="a-70"></a>比丘僧不可思议。<a id="a-71"></a>僧法不可思议。<a id="a-72"></a>僧刹不可思议。<a id="a-73"></a>如此法行复有四事。<a id="a-74"></a>云何为四。<a id="a-75"></a>一者本从无数经历劫限。<a id="a-76"></a>恒为一意而不错谬。<a id="a-77"></a>若有善男子善女人。<a id="a-78"></a>守一行本知有尽无尽。<a id="a-79"></a>知诸佛有尽无尽。<a id="a-7A"></a>乃能具足平等道行。</p>
  <p id="a7B">尔时有菩萨名月光照。<a id="a-7C"></a>即从座起白佛言。<a id="a-7D"></a>世尊。<a id="a-7E"></a>我今堪任说有尽无尽诸法门行。<a id="a-7F"></a>云何菩萨摩诃萨于四法本具足五行。<a id="a-7G"></a>便能尽知如来根本。<a id="a-7H"></a>云何为四。<a id="a-7I"></a>一者在世尽知去就分别道法世法。<a id="a-7J"></a>是谓成就一法。<a id="a-7K"></a>复以无形色相定意感诸国土。<a id="a-7L"></a>于彼国土教化众生示现无为之教。<a id="a-7M"></a>是谓善男子善女人成就二法。<a id="a-7N"></a>复次善男子女人。<a id="a-7O"></a>于己身法不自见身。<a id="a-7P"></a>能度于无量众生。<a id="a-7Q"></a>终不舍众生法界。<a id="a-7R"></a>是谓成就三法复次善男子女人。<a id="a-7S"></a>分别如来三法行本。<a id="a-7T"></a>云何为三法行本。<a id="a-7U"></a>一者经行。<a id="a-7V"></a>可去知去可来知来可坐知坐。<a id="a-7W"></a>系意明想心不愦乱。<a id="a-7X"></a>二者坐禅。<a id="a-7Y"></a>若欲诣座结加趺坐。<a id="a-7Z"></a>便去众想一意一心不转其身。<a id="a-7a"></a>终竟禅定初不错乱。<a id="a-7b"></a>若复兴作施诸善事。<a id="a-7c"></a>所造必成无他余想。<a id="a-7d"></a>是谓于三法中成就四法。<a id="a-7e"></a>复次善男子女人。<a id="a-7f"></a>于过去当来现在。<a id="a-7g"></a>尽知当生未生已生。<a id="a-7h"></a>便能于中作师子吼不失本行之法。<a id="a-7i"></a>是谓成就五法。<a id="a-7j"></a>复次善男子女人。<a id="a-7k"></a>菩萨摩诃萨当复觉知如来三行。<a id="a-7l"></a>如来禅定非世俗禅。<a id="a-7m"></a>亦非罗汉辟支佛禅。<a id="a-7n"></a>亦非一地二地乃至十地禅。<a id="a-7o"></a>何以故。<a id="a-7p"></a>余禅有限如来禅者亦无有限。<a id="a-7q"></a>尔时世尊。<a id="a-7r"></a>告月光照菩萨曰。<a id="a-7s"></a>云何族姓子。<a id="a-7t"></a>为世俗禅为学禅为无学禅。<a id="a-7u"></a>从一地乃至十地禅。<a id="a-7v"></a>月光照菩萨白佛言。<a id="a-7w"></a>世尊。<a id="a-7x"></a>如我从如来所闻。<a id="a-7y"></a>其中诸事诸有。<a id="a-7z"></a>欲界众生若男子女人。<a id="a-80"></a>从初发意乃至成佛。<a id="a-81"></a>初在道地未处菩萨位。<a id="a-82"></a>中便得三禅有过去禅有未来禅有现在禅。<a id="a-83"></a>是善男子善女人。<a id="a-84"></a>虽得此三禅。<a id="a-85"></a>正可自知身中过去身。<a id="a-86"></a>身中未来身。<a id="a-87"></a>身中现在身。<a id="a-88"></a>未能知他身中过去身。<a id="a-89"></a>未能知他身中未来身。<a id="a-8A"></a>未能知他身中现在身。<a id="a-8B"></a>如此善男子女人。<a id="a-8C"></a>云何知身中过去身。<a id="a-8D"></a>于是世尊。<a id="a-8E"></a>若坐禅时便自观身起不净想。<a id="a-8F"></a>便自思惟。<a id="a-8G"></a>咄我此身为磨灭法。<a id="a-8H"></a>一意一念唯知不净。<a id="a-8I"></a>未能知其所趣。<a id="a-8J"></a>尔时善男子善女人。<a id="a-8K"></a>复自思惟。<a id="a-8L"></a>我今舍此身已当更求观。<a id="a-8M"></a>如我今身解知无我。<a id="a-8N"></a>然知外物亦复如是。<a id="a-8O"></a>一一分别悉无所有。<a id="a-8P"></a>是谓于现在身便能思惟过去未来。<a id="a-8Q"></a>复次善男子善女人。<a id="a-8R"></a>自观己身外物已。<a id="a-8S"></a>舍此心当更求观。<a id="a-8T"></a>我今此身悉皆分别非有非无。<a id="a-8U"></a>彼众生者如我身不。<a id="a-8V"></a>便分别外人内过去身。<a id="a-8W"></a>咄嗟此身磨灭不久。<a id="a-8X"></a>便起不净想已生不净想。<a id="a-8Y"></a>知外人内过去身如己无异。<a id="a-8Z"></a>若善男子善女人。<a id="a-8a"></a>舍此外人内过去身已复当生观。<a id="a-8b"></a>云何此人内过去心。<a id="a-8c"></a>为从何生为从何灭。<a id="a-8d"></a>复自思惟。<a id="a-8e"></a>且舍外人内过去心。<a id="a-8f"></a>便复思惟外人内未来心。<a id="a-8g"></a>咄哉此身为从何来为从何灭。<a id="a-8h"></a>是谓善男子女人在菩萨位者。<a id="a-8i"></a>便能具足三禅之行。<a id="a-8j"></a>佛复问月光照菩萨曰。<a id="a-8k"></a>云何学地修三禅法。<a id="a-8l"></a>月光照菩萨白佛言。<a id="a-8m"></a>若善男子善女人。<a id="a-8n"></a>已在信地名曰学人。<a id="a-8o"></a>便欲前进向所趣道。<a id="a-8p"></a>即诣六静处若树下冢间无事及虚空露靖。<a id="a-8q"></a>便能结加趺坐端心思惟。<a id="a-8r"></a>自欲具足三禅行法。<a id="a-8s"></a>是时善男子善女人。<a id="a-8t"></a>内自思惟。<a id="a-8u"></a>自观内过去身本从何生复从何灭。<a id="a-8v"></a>复自思惟咄嗟此身本无所生本无所灭。<a id="a-8w"></a>善男子善女人。<a id="a-8x"></a>即舍此身已复更求观。<a id="a-8y"></a>我今此身为从何生为从何灭。<a id="a-8z"></a>未来身者亦复然耶便自思惟。<a id="a-90"></a>内未来身为从何生为从何灭便自生念。<a id="a-91"></a>此内未来身亦不有生亦不有灭。<a id="a-92"></a>是谓善男子善女人于学地内身具足三禅。<a id="a-93"></a>云何学地观内身于他身具足三禅。<a id="a-94"></a>是时善男子善女人。<a id="a-95"></a>舍此身已自观外身。<a id="a-96"></a>内过去身本从何生本从何灭。<a id="a-97"></a>使自思惟。<a id="a-98"></a>咄他内过去身。<a id="a-99"></a>为从何生为从何灭。<a id="a-9A"></a>复自思惟。<a id="a-9B"></a>此内过去身亦不生亦不灭。<a id="a-9C"></a>复舍此已而更求观。<a id="a-9D"></a>此内过去身已不复生已不复灭。<a id="a-9E"></a>此内未来身为从何生为从何灭。<a id="a-9F"></a>便自生念。<a id="a-9G"></a>此内未来身亦不生亦不灭。<a id="a-9H"></a>是谓善男子善女人于他身内过去未来身具足三禅。<a id="a-9I"></a>佛告月光照菩萨曰。<a id="a-9J"></a>云何无学地善男子善女人具足三禅。<a id="a-9K"></a>月光照菩萨白佛言。<a id="a-9L"></a>若善男子善女人。<a id="a-9M"></a>欲趣漏地断无漏法。<a id="a-9N"></a>便自思惟。<a id="a-9O"></a>结加趺坐内自思惟。<a id="a-9P"></a>此内过去身为从何生为从何灭。<a id="a-9Q"></a>复自思惟。<a id="a-9R"></a>此内过去身亦不生亦不灭。<a id="a-9S"></a>尔时无学善男子善女人。<a id="a-9T"></a>舍此观已复更思惟。<a id="a-9U"></a>我今已观内过去身。<a id="a-9V"></a>当复观我我过去身。<a id="a-9W"></a>亦不见灭亦不见生。<a id="a-9X"></a>亦劫无有亦无生死亦无刹土。<a id="a-9Y"></a>是谓善男子善女人于无学地具足三禅。<a id="a-9Z"></a>世尊复问月光照菩萨曰。<a id="a-9a"></a>云何一地菩萨不尽诸行具足三禅。<a id="a-9b"></a>答曰。<a id="a-9c"></a>以无身观观身念。<a id="a-9d"></a>以无念本不失念行。<a id="a-9e"></a>不以声受音响。<a id="a-9f"></a>过初菩萨地三过信地三越一切诸法是谓善男子善女人具足三禅。<a id="a-9g"></a>世尊问月光照菩萨曰。<a id="a-9h"></a>云何族姓子不见汝一地三禅乎。<a id="a-9i"></a>答曰。<a id="a-9j"></a>不见有界。<a id="a-9k"></a>是故不说。<a id="a-9l"></a>佛言。<a id="a-9m"></a>无身耶有身耶。<a id="a-9n"></a>何以故不说。<a id="a-9o"></a>答曰。<a id="a-9p"></a>有身。<a id="a-9q"></a>佛复问曰。<a id="a-9r"></a>身为法身为四大身答曰。<a id="a-9s"></a>是父母身。<a id="a-9t"></a>佛言。<a id="a-9u"></a>汝今以父母身。<a id="a-9v"></a>云何成就三禅。<a id="a-9w"></a>月光照菩萨白佛言。<a id="a-9x"></a>如我初求如来至真等正觉。<a id="a-9y"></a>坐树王下无畏亦无恐惧心。<a id="a-9z"></a>便念三界然炽法。<a id="a-A0"></a>即自思惟。<a id="a-A1"></a>过去诸佛悉般泥洹。<a id="a-A2"></a>为能度几所众生过去须陀洹。<a id="a-A3"></a>过去斯陀含。<a id="a-A4"></a>过去阿那含。<a id="a-A5"></a>过去阿罗汉。<a id="a-A6"></a>过去辟支佛。<a id="a-A7"></a>复自思惟。<a id="a-A8"></a>于未来亦复如是。<a id="a-A9"></a>是谓一地菩萨具足一禅行。<a id="a-AA"></a>如我一地菩萨观见三界。<a id="a-AB"></a>一地行本越次罗汉辟支佛上。<a id="a-AC"></a>是谓一地菩萨成就二禅。<a id="a-AD"></a>若一地善男子善女人。<a id="a-AE"></a>分别内外守身三空。<a id="a-AF"></a>演说法教无有差错。<a id="a-AG"></a>是谓一地中成就三禅。<a id="a-AH"></a>佛复问月光照菩萨曰。<a id="a-AI"></a>汝何不说斯陀含阿那含三禅耶。<a id="a-AJ"></a>答曰。<a id="a-AK"></a>若善男子善女人。<a id="a-AL"></a>已在见地便自思惟。<a id="a-AM"></a>己身内过去身内未来身亦不有此身。<a id="a-AN"></a>亦无佛想亦无法想亦不见身想。<a id="a-AO"></a>是谓内过去身具足三禅。<a id="a-AP"></a>云何内未来身具足三行。<a id="a-AQ"></a>尔时斯陀含复自观内外舍诸尘劳。<a id="a-AR"></a>于三禅地系念不忘。<a id="a-AS"></a>虽自获证不坏自相。<a id="a-AT"></a>犹如法法自相。<a id="a-AU"></a>自分别名身句身味身。<a id="a-AV"></a>复观外无量众生不兴佛想。<a id="a-AW"></a>成就佛想平等无二。<a id="a-AX"></a>悉令清净不见往来无有近远。<a id="a-AY"></a>是谓斯陀含于内未来身具足三禅。<a id="a-AZ"></a>复次善男子善女人。<a id="a-Aa"></a>端坐思惟以得不还道。<a id="a-Ab"></a>便自分别。<a id="a-Ac"></a>吾今定在受证之地。<a id="a-Ad"></a>不坏诸法自然之相。<a id="a-Ae"></a>审自证明。<a id="a-Af"></a>吾已过一已过二已过三不复往来。<a id="a-Ag"></a>处在生死心意澹然不可移转。<a id="a-Ah"></a>是谓善男子善女人于己身观过去。<a id="a-Ai"></a>未来亦复如是。<a id="a-Aj"></a>尔时世尊问月光照菩萨曰。<a id="a-Ak"></a>阿那含获过去法耶。<a id="a-Al"></a>未获过去法耶。<a id="a-Am"></a>答曰。<a id="a-An"></a>阿那含获过去法未尽过去法。<a id="a-Ao"></a>何谓获过去法未尽过去法。<a id="a-Ap"></a>然阿那含身在过去法在未来。<a id="a-Aq"></a>是谓获过去法未尽过去法。<a id="a-Ar"></a>又复阿那含身在未来法已过去。<a id="a-As"></a>此亦获过去法未尽过去法。<a id="a-At"></a>复次善男子善女人。<a id="a-Au"></a>若阿那含身未过去身未现在。<a id="a-Av"></a>法已过去法已现在前。<a id="a-Aw"></a>是谓阿那含获过去法未尽过去法。<a id="a-Ax"></a>世尊复问月光照菩萨曰。<a id="a-Ay"></a>斯陀含获过去法尽过去法乎。<a id="a-Az"></a>答曰。<a id="a-B0"></a>斯陀含虽有过去身。<a id="a-B1"></a>不获过去法不尽过去法。<a id="a-B2"></a>云何斯陀含有过去身。<a id="a-B3"></a>不获过去法不尽过去法。<a id="a-B4"></a>答曰。<a id="a-B5"></a>斯陀含过去身已灭过去法未尽。<a id="a-B6"></a>未来法自观已过去法亦无所有。<a id="a-B7"></a>如阿那含无过去身有过去法。<a id="a-B8"></a>是故斯陀含不尔。<a id="a-B9"></a>犹如明镜观其面像不如面面相见。<a id="a-BA"></a>是故斯陀含不如。<a id="a-BB"></a>阿那含识如纯炼金。<a id="a-BC"></a>斯陀含识如未炼金。<a id="a-BD"></a>故有差别。<a id="a-BE"></a>佛复问。<a id="a-BF"></a>云何族姓子。<a id="a-BG"></a>如汝所言。<a id="a-BH"></a>阿那含获过去法尽过去法。<a id="a-BI"></a>获未来法尽未来法。<a id="a-BJ"></a>已成就所未成就法耶。<a id="a-BK"></a>答曰不然。<a id="a-BL"></a>虽为炼金犹未成器。<a id="a-BM"></a>可有金名未有形像。<a id="a-BN"></a>佛言。<a id="a-BO"></a>善哉善哉。<a id="a-BP"></a>族姓子。<a id="a-BQ"></a>善说此义。<a id="a-BR"></a>如阿那含无过去法尽过去法。<a id="a-BS"></a>无未来法尽未来法。<a id="a-BT"></a>如今阿罗汉获过去法尽过去法耶。<a id="a-BU"></a>获未来法尽未来法耶。<a id="a-BV"></a>答曰。<a id="a-BW"></a>获过去法未尽过去法。<a id="a-BX"></a>获未来法未尽未来法。<a id="a-BY"></a>是故有差别。<a id="a-BZ"></a>尔时世尊问月光照菩萨曰。<a id="a-Ba"></a>云何二地菩萨具足三禅行。<a id="a-Bb"></a>答曰。<a id="a-Bc"></a>犹如二地菩萨发无上至真等正觉。<a id="a-Bd"></a>不见内身不见外身。<a id="a-Be"></a>系念在前便自思惟。<a id="a-Bf"></a>我今内身有内过去身耶。<a id="a-Bg"></a>无内过去身耶。<a id="a-Bh"></a>有内未来身耶。<a id="a-Bi"></a>无内未来身耶。<a id="a-Bj"></a>舍此观已复更思惟。<a id="a-Bk"></a>我今已无内身已无外身。<a id="a-Bl"></a>云何于内身求内过去身求内未来身。<a id="a-Bm"></a>是谓二地菩萨于己内外身具足三禅。<a id="a-Bn"></a>尔时二地菩萨复作是念。<a id="a-Bo"></a>我今于内外身悉皆分别。<a id="a-Bp"></a>当复次观他内外身法与我有异不乎。<a id="a-Bq"></a>转自前进观他内外身有过去身耶。<a id="a-Br"></a>无过去身耶。<a id="a-Bs"></a>有未来身耶。<a id="a-Bt"></a>无未来身耶。<a id="a-Bu"></a>是善男子善女人在二地者。<a id="a-Bv"></a>于他观过去身无过去身。<a id="a-Bw"></a>于他观未来身无未来身。<a id="a-Bx"></a>是谓二地善男子善女人于他过去身成就三禅。<a id="a-By"></a>世尊复问月光照菩萨曰。<a id="a-Bz"></a>云何三地善男子善女人于三地中成就三禅。<a id="a-C0"></a>答曰。<a id="a-C1"></a>若三地善男子善女人端坐思惟。<a id="a-C2"></a>于内观过去身。<a id="a-C3"></a>有过去身耶。<a id="a-C4"></a>无过去身耶。<a id="a-C5"></a>于内观未来身。<a id="a-C6"></a>有未来身耶。<a id="a-C7"></a>无未来身耶。<a id="a-C8"></a>复自思惟。<a id="a-C9"></a>我无初地内过去身不。<a id="a-CA"></a>过去身亦复无初地内未来身不。<a id="a-CB"></a>未来身亦复无初地他内过去身不。<a id="a-CC"></a>过去身亦复无初地他内未来身不。<a id="a-CD"></a>未来身复观二地内观过去身。<a id="a-CE"></a>有过去身耶。<a id="a-CF"></a>无过去身耶内观未来身。<a id="a-CG"></a>有未来身耶。<a id="a-CH"></a>无未来身耶。<a id="a-CI"></a>复自思惟。<a id="a-CJ"></a>我无二地内过去身不。<a id="a-CK"></a>过去身亦复无二地内未来身不。<a id="a-CL"></a>未来身亦复无二地他内过去身不。<a id="a-CM"></a>过去身亦复无二地他内未来身不。<a id="a-CN"></a>未来身如我今观我三地中内过去身无内过去身。<a id="a-CO"></a>复自观内未来身无内未来身。<a id="a-CP"></a>自于地中观他内过去身无他内过去身。<a id="a-CQ"></a>观他内未来身无他内未来身。<a id="a-CR"></a>况当我有身无身乎。<a id="a-CS"></a>是谓善男子善女人于三地中具足三禅。<a id="a-CT"></a>尔时世尊复问月光照菩萨曰。<a id="a-CU"></a>云何善男子善女人于四地中具足三禅。<a id="a-CV"></a>答曰若四地善男子善女人端坐思惟。<a id="a-CW"></a>于内观过去身。<a id="a-CX"></a>有过去身耶。<a id="a-CY"></a>无过去身耶。<a id="a-CZ"></a>于内观未来身。<a id="a-Ca"></a>有未来身耶。<a id="a-Cb"></a>无未来身耶。<a id="a-Cc"></a>复自思惟。<a id="a-Cd"></a>我无初地二地三地过去身亦无未来身。<a id="a-Ce"></a>何况当有四地内过去身。<a id="a-Cf"></a>四地内无过去身。<a id="a-Cg"></a>四地内未来身四地内无未来身。<a id="a-Ch"></a>是谓善男子善女人于四地中成就三禅。<a id="a-Ci"></a>尔时世尊复问月光照菩萨曰。<a id="a-Cj"></a>云何五地善男子善女人于五地中具足三禅。<a id="a-Ck"></a>答曰。<a id="a-Cl"></a>若五地善男子善女人端坐思惟。<a id="a-Cm"></a>内观过去身。<a id="a-Cn"></a>有过去身耶。<a id="a-Co"></a>无过去身耶。<a id="a-Cp"></a>内观未来身。<a id="a-Cq"></a>有未来身耶。<a id="a-Cr"></a>无未来身耶。<a id="a-Cs"></a>复自思惟。<a id="a-Ct"></a>我今已舍一地二地乃至四地。<a id="a-Cu"></a>于四地中于内观过去身无过去身。<a id="a-Cv"></a>于内观未来身无未来身。<a id="a-Cw"></a>复舍此已观他内过去身无过去身。<a id="a-Cx"></a>观他内未来身无未来身。<a id="a-Cy"></a>况我于五地于内有过去身无过去身。<a id="a-Cz"></a>于他观未来身无未来身。<a id="a-D0"></a>是谓善男子善女人于五地中具足三禅。<a id="a-D1"></a>世尊复问月光照菩萨曰。<a id="a-D2"></a>云何六地善男子善女人于六地中具足三禅。<a id="a-D3"></a>答曰。<a id="a-D4"></a>若六地善男子善女人端坐思惟。<a id="a-D5"></a>观我无身于无我身中观内。<a id="a-D6"></a>有过去身耶。<a id="a-D7"></a>无过去身耶。<a id="a-D8"></a>于内观未来身。<a id="a-D9"></a>有未来身耶。<a id="a-DA"></a>无未来身耶。<a id="a-DB"></a>是谓六地善男子善女人于六地中成就三禅。<a id="a-DC"></a>六地善男子善女人舍无我身已。<a id="a-DD"></a>于他观内。<a id="a-DE"></a>有过去身耶。<a id="a-DF"></a>无过去身耶。<a id="a-DG"></a>于他观内。<a id="a-DH"></a>有未来身耶。<a id="a-DI"></a>无未来身耶。<a id="a-DJ"></a>复自思惟。<a id="a-DK"></a>于他内观过去身无过去身。<a id="a-DL"></a>于他内观未来身无未来身。<a id="a-DM"></a>是谓善男子善女人于六地中成就三禅。<a id="a-DN"></a>佛复问月光照菩萨曰。<a id="a-DO"></a>七地善男子善女人云何于七地中成就三禅。<a id="a-DP"></a>答曰。<a id="a-DQ"></a>若善男子善女人。<a id="a-DR"></a>在闲静处端坐思惟。<a id="a-DS"></a>观内过去身。<a id="a-DT"></a>有过去身耶。<a id="a-DU"></a>无过去身耶。<a id="a-DV"></a>复观内未来身。<a id="a-DW"></a>有未来身耶。<a id="a-DX"></a>无未来身耶。<a id="a-DY"></a>善男子善女人复作是念。<a id="a-DZ"></a>我今已舍一地。<a id="a-Da"></a>内过去身无过去身。<a id="a-Db"></a>内未来身无未来身。<a id="a-Dc"></a>乃至六地内过去身无内过去身。<a id="a-Dd"></a>内未来身无未来身。<a id="a-De"></a>云何当于七地中有内过去身无内过去身。<a id="a-Df"></a>有内未来身无内未来身。<a id="a-Dg"></a>是谓善男子善女人于七地中成就三禅。<a id="a-Dh"></a>佛复问月光照曰。<a id="a-Di"></a>云何善男子善女人于七地中观他内过去身不过去身。<a id="a-Dj"></a>他内未来身不未来身乎。<a id="a-Dk"></a>答曰。<a id="a-Dl"></a>善男子女人观他内过去身非有他内过去身。<a id="a-Dm"></a>观他内未来身非有他内未来身。<a id="a-Dn"></a>佛言。<a id="a-Do"></a>止止族姓子。<a id="a-Dp"></a>非汝境界。<a id="a-Dq"></a>何以故。<a id="a-Dr"></a>七地善男子善女人。<a id="a-Ds"></a>观他内过去身亦不有他内过去身。<a id="a-Dt"></a>唯无有他内未来身。<a id="a-Du"></a>汝何以故说。<a id="a-Dv"></a>善男子善女人于七地中成就他内未来身。<a id="a-Dw"></a>月光照菩萨复白佛言。<a id="a-Dx"></a>如我观他内未来身非有非无。<a id="a-Dy"></a>是故说成就。<a id="a-Dz"></a>佛复问月光照菩萨曰。<a id="a-E0"></a>云何八地善男子善女人于八地中成就三禅。<a id="a-E1"></a>答曰。<a id="a-E2"></a>若善男子善女人端坐思惟。<a id="a-E3"></a>观内过去身无内过去身。<a id="a-E4"></a>观内未来身无内未来身。<a id="a-E5"></a>观他内过去身无内过去身。<a id="a-E6"></a>观他内未来身无内未来身。<a id="a-E7"></a>或时善男子善女人。<a id="a-E8"></a>自观内过去身时非有非无犹如虚空。<a id="a-E9"></a>未能灭内未来身。<a id="a-EA"></a>或时观内未来身时。<a id="a-EB"></a>未能灭内过去身。<a id="a-EC"></a>或时观他内过去身时。<a id="a-ED"></a>未能灭他内未来身。<a id="a-EE"></a>观他内未来身时。<a id="a-EF"></a>未能灭他内过去身。<a id="a-EG"></a>是谓善男子善女人于八地中成就三禅。<a id="a-EH"></a>佛复问月光照菩萨曰。<a id="a-EI"></a>云何九地善男子善女人于九地中成就三禅。<a id="a-EJ"></a>答曰。<a id="a-EK"></a>若善男子善女人端坐思惟。<a id="a-EL"></a>观内有过去身耶。<a id="a-EM"></a>无过去身耶。<a id="a-EN"></a>自观内未来身。<a id="a-EO"></a>有未来身耶。<a id="a-EP"></a>无未来身耶。<a id="a-EQ"></a>善男子善女人舍此观已。<a id="a-ER"></a>复观他内过去身。<a id="a-ES"></a>有过去身耶。<a id="a-ET"></a>无过去身耶。<a id="a-EU"></a>观他内未来身。<a id="a-EV"></a>有内未来身耶。<a id="a-EW"></a>无内未来身耶。<a id="a-EX"></a>舍此观已复作是思惟。<a id="a-EY"></a>我本无内过去身无过去身。<a id="a-EZ"></a>本无内未来身无未来身。<a id="a-Ea"></a>何况当有他外过去身无过去身。<a id="a-Eb"></a>他外未来身无未来身。<a id="a-Ec"></a>执心牢固不舍本誓。<a id="a-Ed"></a>是谓善男子善女人于九地中成就三禅。<a id="a-Ee"></a>复次九地善男子善女人。<a id="a-Ef"></a>当复修三禅行至坐道场而不违失。<a id="a-Eg"></a>云何为三。<a id="a-Eh"></a>一者观。<a id="a-Ei"></a>二者行。<a id="a-Ej"></a>三者本。<a id="a-Ek"></a>若成就三禅者。<a id="a-El"></a>便能具足得至道场。<a id="a-Em"></a>云何为观分别法界知众根本庄严众相。<a id="a-En"></a>是谓为观。<a id="a-Eo"></a>云何为行。<a id="a-Ep"></a>往诣佛树现身色相诸漏已尽。<a id="a-Eq"></a>不为尘垢之所染污。<a id="a-Er"></a>诸佛如来之所常行四非常法。<a id="a-Es"></a>是谓为行。<a id="a-Et"></a>云何为本。<a id="a-Eu"></a>菩萨摩诃萨自念。<a id="a-Ev"></a>我今弘誓已备。<a id="a-Ew"></a>当使众生备此弘誓。<a id="a-Ex"></a>是谓为本。<a id="a-Ey"></a>善男子善女人具此三行者。<a id="a-Ez"></a>便能具足得至道场。<a id="a-F0"></a>复次善男子善女人。<a id="a-F1"></a>复当具三禅得至道场。<a id="a-F2"></a>云何为三。<a id="a-F3"></a>一者空空。<a id="a-F4"></a>二者空想。<a id="a-F5"></a>三者空识。<a id="a-F6"></a>若具此三空者。<a id="a-F7"></a>便能具足得至道场。<a id="a-F8"></a>云何为空空。<a id="a-F9"></a>所谓空者。<a id="a-FA"></a>观内法空外法空。<a id="a-FB"></a>观一世界二世界乃至无数阿僧祇世界。<a id="a-FC"></a>是谓为空法。<a id="a-FD"></a>云何为空想。<a id="a-FE"></a>便入定意尽观世界。<a id="a-FF"></a>亦不生念有空无空有我无我。<a id="a-FG"></a>是谓为空想。<a id="a-FH"></a>何谓空识。<a id="a-FI"></a>入定意时复作是观。<a id="a-FJ"></a>吾今以众生念更无他想。<a id="a-FK"></a>当净众生如我无异。<a id="a-FL"></a>然此众生有无量识。<a id="a-FM"></a>吾今当以何识化彼众识。<a id="a-FN"></a>吾今当以空识令此世界皆悉如空。<a id="a-FO"></a>令彼众生分别识着。<a id="a-FP"></a>是谓善男子善女人于九地中具此三禅。<a id="a-FQ"></a>复有三法所可修行。<a id="a-FR"></a>云何为三。<a id="a-FS"></a>一者分别世界。<a id="a-FT"></a>二者分别众生界。<a id="a-FU"></a>三者分别第一义。<a id="a-FV"></a>若修此三法者。<a id="a-FW"></a>便能进趣道场而无所畏。<a id="a-FX"></a>云何分别世界。<a id="a-FY"></a>尽能遍观一切诸界。<a id="a-FZ"></a>有清净者不清净者。<a id="a-Fa"></a>皆悉了知亦无错谬。<a id="a-Fb"></a>随意选择修治佛土。<a id="a-Fc"></a>是谓世界。<a id="a-Fd"></a>云何众生界。<a id="a-Fe"></a>复当遍观一切众生。<a id="a-Ff"></a>常以权便而教化之。<a id="a-Fg"></a>不舍弘誓旷大之心。<a id="a-Fh"></a>经历劫数不以为难。<a id="a-Fi"></a>是谓善男子善女人成就众生界。<a id="a-Fj"></a>云何成就第一义。<a id="a-Fk"></a>一一分别众生义趣悉归于空。<a id="a-Fl"></a>无我人寿命亦无一二。<a id="a-Fm"></a>至一切法亦复如是。<a id="a-Fn"></a>是谓分别第一义也。<a id="a-Fo"></a>若善男子善女人成就三法者。<a id="a-Fp"></a>便能具足进趣道场。<a id="a-Fq"></a>复有三神足法。<a id="a-Fr"></a>云何为三。<a id="a-Fs"></a>一者神足知过去法。<a id="a-Ft"></a>二者神足知未来法。<a id="a-Fu"></a>三者神足知现在法。<a id="a-Fv"></a>若善男子善女人具此三法者。<a id="a-Fw"></a>便能具足得至道场。<a id="a-Fx"></a>云何神足知过去法于是九地善男子善女人知过去法如虚空想。<a id="a-Fy"></a>分别过去众生有欲怒痴染污心者。<a id="a-Fz"></a>无欲怒痴不染污心者。<a id="a-G0"></a>一一分别而无所著。<a id="a-G1"></a>是谓神足知过去法。<a id="a-G2"></a>云何神足知未来法。<a id="a-G3"></a>于是九地善男子善女人知未来受形众生。<a id="a-G4"></a>有欲怒痴染污心者。<a id="a-G5"></a>无欲怒痴不染污心者。<a id="a-G6"></a>一一分别而无所著。<a id="a-G7"></a>是谓神足知未来法。<a id="a-G8"></a>复次九地善男子善女人知现在一切众生有欲怒痴染污心者。<a id="a-G9"></a>无欲怒痴不染污心者。<a id="a-GA"></a>一一分别而无所著。<a id="a-GB"></a>是谓神足知现在法。<a id="a-GC"></a>是谓九地成就三法进趣道场。<a id="a-GD"></a>复次九地善男子善女人复有三法得至道场。<a id="a-GE"></a>云何为三。<a id="a-GF"></a>一者身净。<a id="a-GG"></a>二者口净。<a id="a-GH"></a>三者意净。<a id="a-GI"></a>具此三法得至道场。<a id="a-GJ"></a>云何身净。<a id="a-GK"></a>身已越过无量德行。<a id="a-GL"></a>本行已灭更不造身行。<a id="a-GM"></a>身身通达无所挂碍。<a id="a-GN"></a>是谓九地菩萨身净。<a id="a-GO"></a>云何口净。<a id="a-GP"></a>出无量教未曾亏损甚深妙藏。<a id="a-GQ"></a>是谓口净。<a id="a-GR"></a>云何意净。<a id="a-GS"></a>除去染着不受尘垢。<a id="a-GT"></a>是谓意净。<a id="a-GU"></a>尔时月光照菩萨便说斯偈。</p>
  <p id="aGV">身净无瑕秽　　内外无所染</p>
  <p id="aGW">德高无等侣　　永灭欲怒名</p>
  <p id="aGX">口净演诸教　　不漏诸过失</p>
  <p id="aGY">乃至取灭度　　口教无有穷</p>
  <p id="aGZ">意净除贪着　　慈愍无增减</p>
  <p id="aGa">受生无量中　　觉寤不寤者</p>
  <p id="aGb">九地过法界　　非有亦不无</p>
  <p id="aGc">此等善男子　　已入如来境</p>
  <p id="aGd">我本无量世　　勤学追师侣</p>
  <p id="aGe">由未履此行　　况余坠落者</p>
  <p id="aGf">守行无所著　　积一得作佛</p>
  <p id="aGg">行过出三界　　人中师子吼</p>
  <p id="aGh">是谓九地善男子善女人成就三法。</p>
 </body>
</html>