<!doctype html>
<html id="z3IBU2FVC" data-ver="794">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">菩萨璎珞经卷第二</h1>
  <h2 id="a2">龙王浴太子品第四</h2>
  <p id="a3">佛复告族姓子。<a id="a-4"></a>菩萨于时前升金机。<a id="a-5"></a>颜色安详颜貌容豫。<a id="a-6"></a>诸天在上散华烧香。<a id="a-7"></a>作天伎乐娱乐菩萨。<a id="a-8"></a>世人在下左右侍卫。<a id="a-9"></a>异口同音声震天地。<a id="a-A"></a>八十亿垓干沓和子。<a id="a-B"></a>捶钟磬歌娱乐菩萨。<a id="a-C"></a>时有摩那斯龙王。<a id="a-D"></a>文驎龙王。<a id="a-E"></a>伊罗钵龙王。<a id="a-F"></a>阿耨达龙王等八十四亿。<a id="a-G"></a>皆来云集。<a id="a-H"></a>时诸龙王便以此偈。<a id="a-I"></a>而赞颂曰。</p>
  <p id="aJ">今日离世垢　　降生阎浮利</p>
  <p id="aK">随俗处母胎　　愿浴除世尘</p>
  <p id="aL">昔于无数劫　　积功造众业</p>
  <p id="aM">誓愿今已果　　愿听沐圣体</p>
  <p id="aN">八十四亿垓　　龙从十方来</p>
  <p id="aO">各欲供养尊　　奉瓶贡香汤</p>
  <p id="aP">尊本无数劫　　苦行为众生</p>
  <p id="aQ">巍巍德无边　　垂愍愿听之</p>
  <p id="aR">渴仰世雄久　　疲厌生死苦</p>
  <p id="aS">今得睹贤明　　如日照虚空</p>
  <p id="aT">尊本发弘誓　　欲度未度者</p>
  <p id="aU">最胜已解脱　　当复脱未解</p>
  <p id="aV">过去恒沙佛　　及当来现在</p>
  <p id="aW">功勋不可量　　尊今已具足</p>
  <p id="aX">设从劫至劫　　宣畅人中尊</p>
  <p id="aY">岂以萤火光　　敢与佛日竞</p>
  <p id="aZ">虚空可究竟　　须弥可称量</p>
  <p id="aa">海水可竭尽　　尊德无边涯</p>
  <p id="ab">比方日月光　　摩尼明月珠</p>
  <p id="ac">虽照外闇冥　　未能除无明</p>
  <p id="ad">今日无等伦　　一毛之光明</p>
  <p id="ae">普照天世间　　除垢淫怒痴</p>
  <p id="af">过去六如来　　尽生阎浮提</p>
  <p id="ag">尽受我等供　　香汤浴尊形</p>
  <p id="ah">今复遭天师　　亿劫乃出现</p>
  <p id="ai">今各顶礼足　　唯愿时沐浴</p>
  <p id="aj">诸天世人民　　咸欲听正法</p>
  <p id="ak">敷演深法本　　当礼三界尊</p>
  <p id="al">尔时世尊。<a id="a-m"></a>直视东方颜色和悦。<a id="a-n"></a>与诸龙王而说斯偈。</p>
  <p id="ao">吾今以降形　　踔步阎浮利</p>
  <p id="ap">拔济苦恼类　　四等无边涯</p>
  <p id="aq">金体有明证　　众相如日光</p>
  <p id="ar">当觉未觉者　　今成佛不久</p>
  <p id="as">观生无数世　　受形非一类</p>
  <p id="at">虽有上中下　　未有如是像</p>
  <p id="au">快哉牢固誓　　执意不亏损</p>
  <p id="av">所现应果报　　本净如虚空</p>
  <p id="aw">世有三坚法　　身命财宝货</p>
  <p id="ax">此犹非究竟　　终始可恃怙</p>
  <p id="ay">吾今舍此三　　法身空无形</p>
  <p id="az">无尽无生命　　自然成道根</p>
  <p id="a10">世宝多崄危　　如幻不久停</p>
  <p id="a11">今获七宝财　　无形不可穷</p>
  <p id="a12">众生心意识　　三垢所覆盖</p>
  <p id="a13">今已获三明　　初中竟通达</p>
  <p id="a14">普为世天人　　当转不死法</p>
  <p id="a15">法轮覆大千　　仁慈心普润</p>
  <p id="a16">受生有四缚　　不离三世患</p>
  <p id="a17">今得四诚谛　　无缚不复染</p>
  <p id="a18">慧观苦圣谛　　无智寤其智</p>
  <p id="a19">净性如无垢　　受证永澹泊</p>
  <p id="a1A">本习兴更乐　　染着爱无尽</p>
  <p id="a1B">彼尘我心受　　缠结遂滋甚</p>
  <p id="a1C">吾今观本净　　乐想苦想灭</p>
  <p id="a1D">澹然无忧喜　　永与生死别</p>
  <p id="a1E">过去有三行　　生痴爱本原</p>
  <p id="a1F">已尽亦不处　　无有尘垢心</p>
  <p id="a1G">现在六十四　　牵致冥室聚</p>
  <p id="a1H">永舍不与俱　　获六十四明</p>
  <p id="a1I">未来无数尘　　覆蔽于人心</p>
  <p id="a1J">法云布三界　　润泽诸不及</p>
  <p id="a1K">净教口柔软　　言声如哀鸾</p>
  <p id="a1L">斯由行无欺　　说法无缺漏</p>
  <p id="a1M">众生怀阴盖　　调戏无惭愧</p>
  <p id="a1N">今始得惭愧　　坏灭贡高心</p>
  <p id="a1O">佛所出现世　　降伏诸邪众</p>
  <p id="a1P">升座师子吼　　演说本行缘</p>
  <p id="a1Q">过去诸佛记　　及未来现在</p>
  <p id="a1R">五浊衰微世　　有佛名能仁</p>
  <p id="a1S">今我自观察　　志性殊于常</p>
  <p id="a1T">名号既不虚　　父称为悉达</p>
  <p id="a1U">故在于众中　　平视无所畏</p>
  <p id="a1V">得净总持慧　　为度不肖人</p>
  <p id="a1W">不见诸法本　　起灭无处所</p>
  <p id="a1X">亦复无成败　　寂然应慧观</p>
  <p id="a1Y">普分别诸法　　悉无窠窟处</p>
  <p id="a1Z">澹然无归趣　　斯乃应律行</p>
  <p id="a1a">不以见无见　　无求无所守</p>
  <p id="a1b">我人寂寞定　　无相愿亦然</p>
  <p id="a1c">夫欲饮无厌　　甘露微妙味</p>
  <p id="a1d">妄想除诸着　　斯应菩萨慧</p>
  <p id="a1e">无人无寿命　　成就诸佛藏</p>
  <p id="a1f">摧碎贡高心　　不兴自大意</p>
  <p id="a1g">上智不着数　　不计有常想</p>
  <p id="a1h">众生兴染心　　照令知净慧</p>
  <p id="a1i">贤圣若干品　　众生根不同</p>
  <p id="a1j">以慧观未来　　尽无若干道</p>
  <p id="a1k">佛法有深要　　其慧无边涯</p>
  <p id="a1l">唯空无染着　　是谓法界净</p>
  <p id="a1m">一生经百生　　乃至无数劫</p>
  <p id="a1n">我今永以舍　　背而前取证</p>
  <p id="a1o">设我于中间　　计寿着法性</p>
  <p id="a1p">恒沙诸佛过　　不履空无慧</p>
  <p id="a1q">恒自降伏心　　分别文字法</p>
  <p id="a1r">是故自觉寤　　建立大弘誓</p>
  <p id="a1s">昔吾初发意　　志求缘觉乘</p>
  <p id="a1t">闲净无人处　　四十四亿劫</p>
  <p id="a1u">无佛法圣众　　其间七十劫</p>
  <p id="a1v">后遇大通慧　　演畅大乘迹</p>
  <p id="a1w">初闻未曾有　　圣慧无量觉</p>
  <p id="a1x">慈悲护四等　　尔乃微信解</p>
  <p id="a1y">自从是已来　　兴建功德业</p>
  <p id="a1z">供养无数佛　　复经十九劫</p>
  <p id="a20">后为大国王　　飞轮皇帝王</p>
  <p id="a21">七宝前导从　　千子才艺具</p>
  <p id="a22">供养清净人　　勤修梵行者</p>
  <p id="a23">九十七亿垓　　无著解脱心</p>
  <p id="a24">及施国贫穷　　孤匮无所归</p>
  <p id="a25">库藏出珍宝　　周济令无乏</p>
  <p id="a26">复于无数劫　　躬自修净行</p>
  <p id="a27">舍位授太子　　出家衣法服</p>
  <p id="a28">忍辱性仁和　　燕居寂无念</p>
  <p id="a29">渐渐心疲惓　　犹人溺于渊</p>
  <p id="a2A">善根渐渐微　　如果熟自落</p>
  <p id="a2B">往来生死苦　　受报无数变</p>
  <p id="a2C">意扃无大誓　　趣欲免身患</p>
  <p id="a2D">意业被想风　　犹豫不究竟</p>
  <p id="a2E">如是在生死　　轮转不能出</p>
  <p id="a2F">复经六十劫　　值遇宝璎佛</p>
  <p id="a2G">权化济渡人　　一乘无二道</p>
  <p id="a2H">不闻小节名　　空慧尽漏人</p>
  <p id="a2I">敷演道一相　　甚深纯淑行</p>
  <p id="a2J">始从彼发意　　弘誓心难沮</p>
  <p id="a2K">从彼至今日　　七亿阿僧祇</p>
  <p id="a2L">将护顺正法　　今乃自觉寤</p>
  <p id="a2M">佛复告族姓子。<a id="a-2N"></a>尔时菩萨与诸众生。<a id="a-2O"></a>天龙鬼神八部之众。<a id="a-2P"></a>及诸十方神通菩萨。<a id="a-2Q"></a>叹说此偈。<a id="a-2R"></a>受深妙义。<a id="a-2S"></a>即于座上。<a id="a-2T"></a>八十四垓。<a id="a-2U"></a>人皆发无上正真道意。<a id="a-2V"></a>复有无数众生逮得法忍。<a id="a-2W"></a>佛复告族姓子。<a id="a-2X"></a>若有众生。<a id="a-2Y"></a>闻此一偈讽诵读持。<a id="a-2Z"></a>为人解说分别其义。<a id="a-2a"></a>不为众魔之所得便。<a id="a-2b"></a>何以故。<a id="a-2c"></a>斯等众生。<a id="a-2d"></a>皆由过去众行具足。<a id="a-2e"></a>曾更供养无央数佛。<a id="a-2f"></a>誓愿纯淑各各发愿。<a id="a-2g"></a>若我后生。<a id="a-2h"></a>要从一生补处菩萨闻说正法。<a id="a-2i"></a>即于彼佛坦然大寤。<a id="a-2j"></a>逮得无生无起灭法。<a id="a-2k"></a>云何族姓子。<a id="a-2l"></a>若有一人便说斯言。<a id="a-2m"></a>吾乃知无形之法。<a id="a-2n"></a>以形教授。<a id="a-2o"></a>虚空之相以实教授。<a id="a-2p"></a>此人兴建斯意。<a id="a-2q"></a>宁能不乎。<a id="a-2r"></a>时有无畏大护菩萨。<a id="a-2s"></a>过此三千大千世界。<a id="a-2t"></a>有佛土名曰贤豪。<a id="a-2u"></a>佛名普贤。<a id="a-2v"></a>无畏大护菩萨。<a id="a-2w"></a>从彼刹来。<a id="a-2x"></a>逮得总持立不退转。<a id="a-2y"></a>即从坐起。<a id="a-2z"></a>偏露右肩长跪叉手。<a id="a-30"></a>前白佛言。<a id="a-31"></a>世尊。<a id="a-32"></a>无形之法以形教授。<a id="a-33"></a>虚空无相以相教授。<a id="a-34"></a>甚难甚难终不可逮。<a id="a-35"></a>所以者何。<a id="a-36"></a>虚空无形无能染污。<a id="a-37"></a>况当欲使有形质乎。<a id="a-38"></a>此事不然。<a id="a-39"></a>佛告无畏大护菩萨。<a id="a-3A"></a>族姓子。<a id="a-3B"></a>斯犹可获。<a id="a-3C"></a>欲从一生补处菩萨闻此法者。<a id="a-3D"></a>终不可得。<a id="a-3E"></a>何以故。<a id="a-3F"></a>诸法无数。<a id="a-3G"></a>岂当以无数中行有数法乎。<a id="a-3H"></a>无缘对法有缘对乎。<a id="a-3I"></a>虚空之法有形质乎。<a id="a-3J"></a>此事不然。<a id="a-3K"></a>但为如来世尊大慈广布。<a id="a-3L"></a>开化众生令立牢固。<a id="a-3M"></a>敷演道教分别诸法。<a id="a-3N"></a>无言无说。<a id="a-3O"></a>世多愚惑兴是非心。<a id="a-3P"></a>斯是漏法是非漏法。<a id="a-3Q"></a>是缘对法非缘对法。<a id="a-3R"></a>是可护持是非护持。<a id="a-3S"></a>是法有我是法无我。<a id="a-3T"></a>是世俗法是泥洹法。<a id="a-3U"></a>是法染着是非染着。<a id="a-3V"></a>是法有数是法无数。<a id="a-3W"></a>是法断灭是非断灭。<a id="a-3X"></a>是法滓浊是非滓浊。<a id="a-3Y"></a>复自相诫。<a id="a-3Z"></a>各说是言。<a id="a-3a"></a>习是舍是。<a id="a-3b"></a>学是置是。<a id="a-3c"></a>学法非学法。<a id="a-3d"></a>此声闻法。<a id="a-3e"></a>辟支佛法。<a id="a-3f"></a>非声闻法。<a id="a-3g"></a>非辟支佛法。<a id="a-3h"></a>是菩萨法非菩萨法。<a id="a-3i"></a>不以此观成最正觉。<a id="a-3j"></a>何以故。<a id="a-3k"></a>有相着观非第一空观。<a id="a-3l"></a>无求无相亦无知见。<a id="a-3m"></a>乃成空观。<a id="a-3n"></a>夫观诸法无我无寿。<a id="a-3o"></a>不见刹土。<a id="a-3p"></a>分别境界无依无所依。<a id="a-3q"></a>是为法观。<a id="a-3r"></a>空无所有。<a id="a-3s"></a>如是观者。<a id="a-3t"></a>诸法亦寂。<a id="a-3u"></a>道果亦寂。<a id="a-3v"></a>受证亦寂。<a id="a-3w"></a>假使菩萨空观如是。<a id="a-3x"></a>于诸悕望便无颠倒。<a id="a-3y"></a>祐利众生而发大哀。<a id="a-3z"></a>兴建佛法。<a id="a-40"></a>虽度众生无众生想。<a id="a-41"></a>空观菩萨岂见度者。<a id="a-42"></a>此事不然。<a id="a-43"></a>若有菩萨摩诃萨。<a id="a-44"></a>得此空观者。<a id="a-45"></a>便获具足十无我法。<a id="a-46"></a>云何为十。<a id="a-47"></a>于是无畏。<a id="a-48"></a>菩萨摩诃萨。<a id="a-49"></a>若族姓子族姓女。<a id="a-4A"></a>于佛法众不见净秽。<a id="a-4B"></a>亦复不起彼此之念。<a id="a-4C"></a>此是法身此思欲身。<a id="a-4D"></a>前知过去后察未来。<a id="a-4E"></a>斯皆清净而无我想。<a id="a-4F"></a>是谓菩萨空观无我。<a id="a-4G"></a>复次无畏。<a id="a-4H"></a>菩萨摩诃萨。<a id="a-4I"></a>法服齐整执持应器。<a id="a-4J"></a>观见当来过去现在。<a id="a-4K"></a>诸佛世尊入城教化。<a id="a-4L"></a>不见豪贵及下劣者。<a id="a-4M"></a>于中不起吾我二见。<a id="a-4N"></a>是谓菩萨空观无我。<a id="a-4O"></a>复次无畏。<a id="a-4P"></a>菩萨摩诃萨玄。<a id="a-4Q"></a>见无数佛刹严净国土坦然平正。<a id="a-4R"></a>不说今日佛土秽恶。<a id="a-4S"></a>执意清净无若干想。<a id="a-4T"></a>念念一定识不流驰。<a id="a-4U"></a>是谓菩萨空观无我。<a id="a-4V"></a>复次无畏。<a id="a-4W"></a>菩萨摩诃萨。<a id="a-4X"></a>众生染着。<a id="a-4Y"></a>猗身解空。<a id="a-4Z"></a>菩萨空慧三世无猗。<a id="a-4a"></a>是谓菩萨空观无我。<a id="a-4b"></a>复次无畏。<a id="a-4c"></a>菩萨摩诃萨。<a id="a-4d"></a>诸佛世尊教化若干。<a id="a-4e"></a>本无清净亦不有异。<a id="a-4f"></a>是谓菩萨空观无我。<a id="a-4g"></a>佛告无畏。<a id="a-4h"></a>菩萨摩诃萨。<a id="a-4i"></a>若族姓子女行度无极无尽法藏。<a id="a-4j"></a>众宝华鬘以自严饰。<a id="a-4k"></a>如是无尽亦不见尽。<a id="a-4l"></a>于中成就尽不尽者。<a id="a-4m"></a>是谓菩萨空观无我。<a id="a-4n"></a>复次无畏。<a id="a-4o"></a>菩萨摩诃萨。<a id="a-4p"></a>当观诸佛色像无量。<a id="a-4q"></a>入于本际寂然之法。<a id="a-4r"></a>分别义趣解色本无。<a id="a-4s"></a>普入法界化导众生。<a id="a-4t"></a>不见色像化众生者。<a id="a-4u"></a>是谓菩萨空观无我。<a id="a-4v"></a>复次无畏。<a id="a-4w"></a>菩萨摩诃萨。<a id="a-4x"></a>得佛圣慧深奥之藏。<a id="a-4y"></a>四事无畏。<a id="a-4z"></a>离八缚着得八解脱。<a id="a-50"></a>雨法润泽亦无老死。<a id="a-51"></a>为师子吼志如金刚。<a id="a-52"></a>离彼此中亦无染着。<a id="a-53"></a>是谓菩萨空观无我。<a id="a-54"></a>复次无畏。<a id="a-55"></a>菩萨摩诃萨。<a id="a-56"></a>渐当亲近习宿命通。<a id="a-57"></a>观察无数阿僧祇劫。<a id="a-58"></a>某国某佛诸佛世尊。<a id="a-59"></a>虽现泥洹不取灭度。<a id="a-5A"></a>净众生迹不怀懈怠。<a id="a-5B"></a>不以劫数厌患众生。<a id="a-5C"></a>亦复不以泥洹快乐欲取灭度。<a id="a-5D"></a>心如虚空不可沾污。<a id="a-5E"></a>是谓菩萨空观无我。<a id="a-5F"></a>复次无畏。<a id="a-5G"></a>菩萨摩诃萨。<a id="a-5H"></a>以无边涯智拔济众生。<a id="a-5I"></a>正使极远在恒沙表。<a id="a-5J"></a>一一沙者尽为恒沙如是计算周而复始。<a id="a-5K"></a>如是遍满八方上下。<a id="a-5L"></a>亦游虚空无量境界。<a id="a-5M"></a>要济众生不令堕落。<a id="a-5N"></a>不自称叹通慧果报。<a id="a-5O"></a>是谓菩萨摩诃萨十无我法。<a id="a-5P"></a>一生补处胎分尽者。<a id="a-5Q"></a>乃应是行尔时座上色欲天子。<a id="a-5R"></a>十九垓众即得顶忍。<a id="a-5S"></a>复有无数诸天世人。<a id="a-5T"></a>逮得空观尽信之行。<a id="a-5U"></a>诸阅叉龙鬼。<a id="a-5V"></a>信向三尊受三自归。<a id="a-5W"></a>佛复告族姓子。<a id="a-5X"></a>尔时菩萨在金机上。<a id="a-5Y"></a>国王居士天龙鬼神十方菩萨。<a id="a-5Z"></a>各各兴敬欲浴菩萨。<a id="a-5a"></a>时有菩萨名曰月精。<a id="a-5b"></a>于众菩萨最为上首。<a id="a-5c"></a>摄持威仪法服安详。<a id="a-5d"></a>即从座起长跪叉手。<a id="a-5e"></a>以偈赞曰。</p>
  <p id="a5f">尊今无碍形　　不染三界尘</p>
  <p id="a5g">洗以八解汤　　世水安可堪</p>
  <p id="a5h">心垢尽清明　　内外无障碍</p>
  <p id="a5i">江海河泉源　　斯浴非久净</p>
  <p id="a5j">昔在琉璃池　　禅头龙宫时</p>
  <p id="a5k">专意发大乘　　要灭爱欲魔</p>
  <p id="a5l">今已果本愿　　三界无等伦</p>
  <p id="a5m">愿升无畏座　　何为现洗浴</p>
  <p id="a5n">生天六十二　　那术劫数中</p>
  <p id="a5o">天伎五乐至　　福响自然报</p>
  <p id="a5p">法身众智具　　演说无碍道</p>
  <p id="a5q">周讫托生此　　迦惟罗卫城</p>
  <p id="a5r">现世有三灾　　灭以三明报</p>
  <p id="a5s">三慧通三达　　三要今具足</p>
  <p id="a5t">三等观三世　　不染三界有</p>
  <p id="a5u">三分法身具　　当礼三界尊</p>
  <p id="a5v">诸来会众生　　诸天须伦鬼</p>
  <p id="a5w">咸各怀踊跃　　敬承兴供养</p>
  <p id="a5x">前后卫清妙　　行至琉璃园</p>
  <p id="a5y">右攀莲华枝　　降神生阎浮</p>
  <p id="a5z">当生堕地时　　净如紫磨金</p>
  <p id="a60">天地六反动　　神感诸天至</p>
  <p id="a61">地狱诸考掠　　一时皆休息</p>
  <p id="a62">清净无瑕秽　　如华不着水</p>
  <p id="a63">十方诸佛刹　　如来等正觉</p>
  <p id="a64">各各于其国　　宣告四部众</p>
  <p id="a65">今日忍世界　　世雄降出现</p>
  <p id="a66">垂愍诸众生　　永在三涂者</p>
  <p id="a67">当转正法轮　　鹿野清明园</p>
  <p id="a68">为久饥虚者　　润以甘露法</p>
  <p id="a69">八道尊独寤　　究尽十二缘</p>
  <p id="a6A">无尽江海宝　　充饱一切人</p>
  <p id="a6B">设从劫至劫　　佛佛叹其德</p>
  <p id="a6C">犹尚不能宣　　况我萤火光</p>
  <p id="a6D">昔在无畏刹　　不眴佛土中</p>
  <p id="a6E">初观无言法　　未得无生慧</p>
  <p id="a6F">誓生言教中　　敷演无穷法</p>
  <p id="a6G">今日期已至　　愿转尊法轮</p>
  <p id="a6H">是时菩萨心意澹然。<a id="a-6I"></a>默然熟视亦无言说。<a id="a-6J"></a>内自思惟。<a id="a-6K"></a>如我今日为人说法。<a id="a-6L"></a>讲论清净不退转地。<a id="a-6M"></a>不怀吾我之性诸法自然生者亦尔。<a id="a-6N"></a>随人根源而为说法。<a id="a-6O"></a>法性自尔无有变易。<a id="a-6P"></a>何况众生有受法者。<a id="a-6Q"></a>众生本净不见染污。<a id="a-6R"></a>建立智慧发弘誓心。<a id="a-6S"></a>寻究众生皆悉清净。<a id="a-6T"></a>本净自然。<a id="a-6U"></a>无我自然。<a id="a-6V"></a>无形自然。<a id="a-6W"></a>人物自然。<a id="a-6X"></a>云何本净自然。<a id="a-6Y"></a>从久远已来流转生死。<a id="a-6Z"></a>发意求道乃至泥洹。<a id="a-6a"></a>本自清净。<a id="a-6b"></a>斯乃名曰本净自然。<a id="a-6c"></a>云何无我自然。<a id="a-6d"></a>本有今无。<a id="a-6e"></a>今有本无。<a id="a-6f"></a>亦不言我我本生有。<a id="a-6g"></a>亦复不言有从我生。<a id="a-6h"></a>我不自知无我有。<a id="a-6i"></a>不自知有有。<a id="a-6j"></a>斯乃名曰无我自然。<a id="a-6k"></a>云何无形自然。<a id="a-6l"></a>无形者。<a id="a-6m"></a>识也神也寿也。<a id="a-6n"></a>此三句义常存不变。<a id="a-6o"></a>在空为空。<a id="a-6p"></a>在形为形。<a id="a-6q"></a>在有为有。<a id="a-6r"></a>在相为相。<a id="a-6s"></a>在无相为无相。<a id="a-6t"></a>无形之识空性自然。<a id="a-6u"></a>斯乃名曰无形自然。<a id="a-6v"></a>云何人物自然。<a id="a-6w"></a>寻究人物不见窠窟。<a id="a-6x"></a>意识幻化不达本源。<a id="a-6y"></a>愚惑相承言父言母。<a id="a-6z"></a>国财妻子渐生众想。<a id="a-70"></a>染着三有。<a id="a-71"></a>我今已舍永不与处。<a id="a-72"></a>以此自然明达空慧。<a id="a-73"></a>空慧自然诸法亦尔。<a id="a-74"></a>诸法自然逮正觉者。<a id="a-75"></a>亦复自然。<a id="a-76"></a>一切诸法但假名号。<a id="a-77"></a>因号有名亦复自然。<a id="a-78"></a>论说自然便为论说。<a id="a-79"></a>无起灭法。<a id="a-7A"></a>斯则名曰人物自然。<a id="a-7B"></a>吾今若说空寂之法。<a id="a-7C"></a>众生不信倍生疑网。<a id="a-7D"></a>设我复说形质之法。<a id="a-7E"></a>不尽根原。<a id="a-7F"></a>况当灭度。<a id="a-7G"></a>宜且寂静贤圣默然。<a id="a-7H"></a>是时有天子名宝璎。<a id="a-7I"></a>通达圣心同佛性行。<a id="a-7J"></a>六道清彻晓了一相。<a id="a-7K"></a>永离八法不处尘劳。<a id="a-7L"></a>堪转法轮颁宣佛教。<a id="a-7M"></a>四谛圣慧霍然除垢。<a id="a-7N"></a>具足五分如来法身。<a id="a-7O"></a>逮六无碍神通道果。<a id="a-7P"></a>形神俱游无所触碍。<a id="a-7Q"></a>得七觉意而自璎珞。<a id="a-7R"></a>八道具足。<a id="a-7S"></a>诸法不共。<a id="a-7T"></a>得四无畏。<a id="a-7U"></a>力如金刚不可沮坏。<a id="a-7V"></a>以知菩萨贤圣默然。<a id="a-7W"></a>不与众生敷演法教。<a id="a-7X"></a>时天子宝璎即从座起。<a id="a-7Y"></a>偏露右肩。<a id="a-7Z"></a>叉手前白佛言。<a id="a-7a"></a>世尊。<a id="a-7b"></a>我今不以佛眼法眼慧眼天眼观众生类。<a id="a-7c"></a>应贤圣法律。<a id="a-7d"></a>我今乃以肉眼。<a id="a-7e"></a>观见十方恒沙刹土。<a id="a-7f"></a>应受证者。<a id="a-7g"></a>修禅定者。<a id="a-7h"></a>或在一住至十住者。<a id="a-7i"></a>复见善男子临欲成佛。<a id="a-7j"></a>得不退转一生补处往诣道场庄严佛树者。<a id="a-7k"></a>此等之类。<a id="a-7l"></a>应从一生补处菩萨闻平等法诸法无二。<a id="a-7m"></a>志愿于道皆悉成就。<a id="a-7n"></a>是时宝璎天子。<a id="a-7o"></a>殷勤劝请乃至三四。<a id="a-7p"></a>复以此偈。<a id="a-7q"></a>而赞颂曰。</p>
  <p id="a7r">金颜尊无比　　面像百叶华</p>
  <p id="a7s">堕地自称号　　声踰梵天音</p>
  <p id="a7t">建立智慧渊　　说法不有无</p>
  <p id="a7u">众生有常想　　寂然不起二</p>
  <p id="a7v">光曜照十方　　闇冥悉见明</p>
  <p id="a7w">人中尊难有　　今故重自归</p>
  <p id="a7x">苦行无数世　　慈悲难有双</p>
  <p id="a7y">功勋已具足　　今我重自归</p>
  <p id="a7z">正使叹尊足　　[跳-兆+專]跟膝髀腰</p>
  <p id="a80">皮毛七处平　　平立左右亭</p>
  <p id="a81">手臂指纤细　　掌文合缦理</p>
  <p id="a82">无畏广长舌　　千叶莲花文</p>
  <p id="a83">含齿方四十　　色如白雪珂</p>
  <p id="a84">当其说法时　　唇像珠火明</p>
  <p id="a85">八声非男女　　亦非雌雄音</p>
  <p id="a86">感动十方界　　听闻无厌足</p>
  <p id="a87">耳方双部珰　　如空明月珠</p>
  <p id="a88">眼视白黑分　　上下而俱眴</p>
  <p id="a89">头发色绀青　　肉髻毛右旋</p>
  <p id="a8A">相好无边涯　　熟视如金山</p>
  <p id="a8B">众德璎珞身　　亦如众花敷</p>
  <p id="a8C">消灭众尘埃　　独步三界尊</p>
  <p id="a8D">斯等众生类　　普从十方集</p>
  <p id="a8E">欲听尊正法　　无上至道要</p>
  <p id="a8F">天人龙鬼神　　渴仰思闻法</p>
  <p id="a8G">愿愍一切故　　速为转法转</p>
  <p id="a8H">尔时十方世界大梵天王。<a id="a-8I"></a>八十四亿识干天王最为第一。<a id="a-8J"></a>即从座起偏露右臂。<a id="a-8K"></a>长跪叉手在于佛前。<a id="a-8L"></a>以偈叹佛而作颂曰。</p>
  <p id="a8M">无著舍众秽　　漏尽无欲污</p>
  <p id="a8N">行一应尊教　　游意空无慧</p>
  <p id="a8O">本在兜术天　　说法如驶流</p>
  <p id="a8P">云何今寂然　　不开慧明华</p>
  <p id="a8Q">尊光照幽冥　　蠲除三世闇</p>
  <p id="a8R">十力无沾污　　唯愿时演法</p>
  <p id="a8S">今日十方界　　诸尊菩萨集</p>
  <p id="a8T">咸欲悉听闻　　未曾所转法</p>
  <p id="a8U">意净行无漏　　亦如星中月</p>
  <p id="a8V">已过佛相愿　　唯愿时说法</p>
  <p id="a8W">众生今没溺　　流转生死海</p>
  <p id="a8X">愿以平等舡　　救彼没溺者</p>
  <p id="a8Y">奇光甚巍巍　　覆蔽日月精</p>
  <p id="a8Z">抑遏热恼患　　清净无众瑕</p>
  <p id="a8a">尊本造誓愿　　勇猛无亏损</p>
  <p id="a8b">慈悲平等意　　说法无增减</p>
  <p id="a8c">戒具以禅寂　　神足力无畏</p>
  <p id="a8d">空相无畏法　　正受游疆界</p>
  <p id="a8e">本行六度法　　不怀忧戚心</p>
  <p id="a8f">卑意礼恭敬　　供奉师尊长</p>
  <p id="a8g">故使尊肉髻　　无敢熟视者</p>
  <p id="a8h">何况欲施心　　观睹如来项</p>
  <p id="a8i">十力哀出世　　降步度群萌</p>
  <p id="a8j">众人咸渴仰　　惟垂转法轮</p>
  <p id="a8k">尔时识干梵天王。<a id="a-8l"></a>以此偈赞已。<a id="a-8m"></a>起绕佛三匝还复本座。<a id="a-8n"></a>是时释提洹因。<a id="a-8o"></a>即从座起。<a id="a-8p"></a>偏露右臂整衣服。<a id="a-8q"></a>长跪叉手三自称号。<a id="a-8r"></a>我是天帝释名曰拘翼。<a id="a-8s"></a>在菩萨前而叹颂曰。</p>
  <p id="a8t">不语应寂然　　不教行自具</p>
  <p id="a8u">不习应无际　　自然应无为</p>
  <p id="a8v">本行无相施　　今获空无果</p>
  <p id="a8w">当礼虚空神　　寂然无言迹</p>
  <p id="a8x">在世先觉寤　　安隐危厄人</p>
  <p id="a8y">导示正见路　　盲冥受正行</p>
  <p id="a8z">众生迷惑久　　欲闻甘露法</p>
  <p id="a90">愿开无尽藏　　润及天世人</p>
  <p id="a91">行慈修德本　　善权无增减</p>
  <p id="a92">演布无为教　　充足一切人</p>
  <p id="a93">生世尊难遇　　正法亦难值</p>
  <p id="a94">欲遭贤圣会　　亦复不可得</p>
  <p id="a95">过去诸如来　　于此成正觉</p>
  <p id="a96">愿尊时屈神　　贪此世荣为</p>
  <p id="a97">尊本乐闲净　　思惟无为道</p>
  <p id="a98">已果本誓愿　　何为处愦闹</p>
  <p id="a99">阎浮五鼎沸　　剧于汤火炽</p>
  <p id="a9A">唯愿速出家　　离世贪欲缚</p>
  <p id="a9B">念我过去世　　诸佛成等觉</p>
  <p id="a9C">即诣树王下　　朝坐暮成道</p>
  <p id="a9D">尊今如有疑　　方欲乐生死</p>
  <p id="a9E">恩爱如朽城　　此乐何可贪</p>
  <p id="a9F">世有生死患　　唯道永寂然</p>
  <p id="a9G">恩爱如过电　　幻化不真正</p>
  <p id="a9H">世间尽闇冥　　五蔽使覆盖</p>
  <p id="a9I">唯愿开慧明　　普照令得眼</p>
  <p id="a9J">变化形无数　　应适前众生</p>
  <p id="a9K">随其本行愿　　各充禅力行</p>
  <p id="a9L">如今何为静　　不转上法轮</p>
  <p id="a9M">唯愿时敷演　　使渴得饱满</p>
  <p id="a9N">忆本所造福　　盖亦微少耳</p>
  <p id="a9O">由致天王位　　所领无疆畔</p>
  <p id="a9P">供奉诸过去　　如来等正觉</p>
  <p id="a9Q">四佛一补处　　是尊非将来</p>
  <p id="a9R">无数亿那术　　沈翳生死久</p>
  <p id="a9S">愿执弘誓舆　　运济至彼岸</p>
  <p id="a9T">今唯劝请说　　甘露无厌法</p>
  <p id="a9U">八解无所著　　无污无染尘</p>
  <p id="a9V">尊今或入定　　不度应度国</p>
  <p id="a9W">愿先化此类　　执心不动者</p>
  <p id="a9X">虚空性无染　　平等坦然壹</p>
  <p id="a9Y">无趣不见得　　唯愿无有疑</p>
  <p id="a9Z">深妙无极藏　　非劣所守掌</p>
  <p id="a9a">今遇天世师　　愿开使布现</p>
  <p id="a9b">尊本发愿度　　同日不易时</p>
  <p id="a9c">如今何为默　　自济不度余</p>
  <p id="a9d">是时释提洹因。<a id="a-9e"></a>说此偈赞佛已。<a id="a-9f"></a>绕佛三匝还复本座。<a id="a-9g"></a>尔时魔王名曰怒害。<a id="a-9h"></a>将诸魔众即从座起。<a id="a-9i"></a>头面礼足前白佛言。<a id="a-9j"></a>唯愿世尊。<a id="a-9k"></a>久抱狐疑不获真道。<a id="a-9l"></a>今欲闻说无比法轮。<a id="a-9m"></a>唯见垂愍演畅正教。<a id="a-9n"></a>我等久处不入法律。<a id="a-9o"></a>虽各有心慕及空慧。<a id="a-9p"></a>犹未遭遇大化训典。<a id="a-9q"></a>尔时魔王即于佛前。<a id="a-9r"></a>以偈颂曰。</p>
  <p id="a9s">于亿百千劫　　无著时乃出</p>
  <p id="a9t">如华离尘水　　心净超于彼</p>
  <p id="a9u">劫数无有穷　　经历积苦行</p>
  <p id="a9v">不舍四弘誓　　金刚不可沮</p>
  <p id="a9w">口演八无碍　　充满天世间</p>
  <p id="a9x">受者永充足　　无复老死患</p>
  <p id="a9y">一生至百生　　名号诸种姓</p>
  <p id="a9z">悉知诸根原　　化以无比慧</p>
  <p id="aA0">十住还本际　　退成犹复进</p>
  <p id="aA1">最胜度此难　　时演勿有疑</p>
  <p id="aA2">去佛恒沙数　　尽游此苑间</p>
  <p id="aA3">转无上法轮　　度人无有量</p>
  <p id="aA4">正使当来世　　诸佛成道果</p>
  <p id="aA5">皆当于此处　　当转尊法轮</p>
  <p id="aA6">曾闻如来藏　　如来秘要慧</p>
  <p id="aA7">名曰普严土　　菩萨璎珞经</p>
  <p id="aA8">今日正是时　　难遇不可值</p>
  <p id="aA9">拔济诸苦厄　　从是布道慧</p>
  <p id="aAA">或有众生类　　厌患处身苦</p>
  <p id="aAB">欲闻微妙法　　蠲除四大法</p>
  <p id="aAC">复有入道捡　　知生灭无常</p>
  <p id="aAD">欲闻空无道　　悉知无所有</p>
  <p id="aAE">复有处岩穴　　自守无他想</p>
  <p id="aAF">计身非久器　　不兴想着念</p>
  <p id="aAG">虽复念道根　　未闻不得寤</p>
  <p id="aAH">唯愿尊降神　　令彼无疑滞</p>
  <p id="aAI">眼如青莲华　　彻视无有碍</p>
  <p id="aAJ">观察三世苦　　尘曀染污者</p>
  <p id="aAK">尊本所经历　　供奉诸世尊</p>
  <p id="aAL">谦卑下下人　　今获无形结</p>
  <p id="aAM">于相不着相　　不假众好色</p>
  <p id="aAN">是故众贤圣　　无能见其顶</p>
  <p id="aAO">眉间清净光　　普照无数土</p>
  <p id="aAP">见光除热恼　　如夏遇重荫</p>
  <p id="aAQ">尊一师子吼　　降伏诸异道</p>
  <p id="aAR">摧碎邪见林　　如明永除闇</p>
  <p id="aAS">说言言不妄　　志趣必成办</p>
  <p id="aAT">说法法真谛　　至道道根原</p>
  <p id="aAU">亿尊昔在此　　十二小中劫</p>
  <p id="aAV">展转共相系　　不断转轮种</p>
  <p id="aAW">追师求高明　　釆取若干慧</p>
  <p id="aAX">庄严体无极　　无形不可名</p>
  <p id="aAY">无信立以信　　根力不亏损</p>
  <p id="aAZ">无畏离彼此　　唯愿时演说</p>
  <p id="aAa">三界尊无极　　正法御一切</p>
  <p id="aAb">非法坏成道　　永除吾我想</p>
  <p id="aAc">诸人贪着身　　玩习不能离</p>
  <p id="aAd">世苦所缠络　　何由有出期</p>
  <p id="aAe">慧明照世间　　拔断贪爱心</p>
  <p id="aAf">自度复济彼　　人中甚难有</p>
  <p id="aAg">惠施无吾我　　已超三界表</p>
  <p id="aAh">一时一意念　　平等无男女</p>
  <p id="aAi">众生怀倒见　　不达空无慧</p>
  <p id="aAj">发意着五欲　　计有身实用</p>
  <p id="aAk">以是堕五趣　　不睹非常证</p>
  <p id="aAl">佛现出世间　　灭彼有无想</p>
  <p id="aAm">入禅不着贪　　永除世荣饰</p>
  <p id="aAn">观此无常形　　非有非无者</p>
  <p id="aAo">大慈济众生　　广大无边涯</p>
  <p id="aAp">宿愿今已果　　速起复坐为</p>
  <p id="aAq">观此炽然人　　流转不自觉</p>
  <p id="aAr">如何尊静默　　无言无所说</p>
  <p id="aAs">世垢有五难　　不睹佛法众</p>
  <p id="aAt">体信中国生　　父母为五事</p>
  <p id="aAu">光明色无色　　不见形质像</p>
  <p id="aAv">将入灭尽定　　乃寂无音响</p>
  <p id="aAw">大众远方集　　迦留干沓和</p>
  <p id="aAx">听尊演无厌　　广长舌无为</p>
  <p id="aAy">有法不思议　　化不自觉化</p>
  <p id="aAz">欲令知本末　　此亦未曾有</p>
  <p id="aB0">菩萨不退转　　且未获其法</p>
  <p id="aB1">况复向道门　　而欲知本要</p>
  <p id="aB2">尊今观四辈　　志趣若干种</p>
  <p id="aB3">幸为敷演法　　各各蒙得度</p>
  <p id="aB4">众生染三有　　欲求去离缚</p>
  <p id="aB5">常想非常想　　悉照向灭尽</p>
  <p id="aB6">魔鬼有亿千　　皆从十方来</p>
  <p id="aB7">得信不起忍　　行地不退转</p>
  <p id="aB8">复有亿千众　　意趣随我等</p>
  <p id="aB9">斯等族姓子　　必至坚固地</p>
  <p id="aBA">复有无数人　　行地不著有</p>
  <p id="aBB">悉求空无相　　进趣向道场</p>
  <p id="aBC">罗汉意自鄙　　随类入其俗</p>
  <p id="aBD">所说苦不浅　　终无一切智</p>
  <p id="aBE">亦是菩萨印　　印彼成道果</p>
  <p id="aBF">禀受大乘行　　本无无若干</p>
  <p id="aBG">尊本初发心　　修习四意止</p>
  <p id="aBH">行地无高下　　唯道从慧通</p>
  <p id="aBI">正使无央数　　恒沙诸劫数</p>
  <p id="aBJ">苦行不邪念　　如今悉果愿</p>
  <p id="aBK">将来诸恒沙　　方欲成佛者</p>
  <p id="aBL">不舍彼此愿　　必至如今觉</p>
  <p id="aBM">如来大慈愍　　舍命不为己</p>
  <p id="aBN">施等无高下　　故成六度慧</p>
  <p id="aBO">去来今现在　　生灭本无穷</p>
  <p id="aBP">生者生自生　　莫知本根原</p>
  <p id="aBQ">十行离人身　　五行为法王</p>
  <p id="aBR">思惟灭本原　　慈愍演大法</p>
  <p id="aBS">或复于异时　　经行坐卧念</p>
  <p id="aBT">斯由得总持　　四辩无疆界</p>
  <p id="aBU">菩萨愍一切　　不计有常想</p>
  <p id="aBV">念世处非常　　安隐永至安</p>
  <p id="aBW">神力四无畏　　觉道八等行</p>
  <p id="aBX">如来十八法　　尊今已具足</p>
  <p id="aBY">众生自生念　　无获不可获</p>
  <p id="aBZ">遂自堕深渊　　不向解脱门</p>
  <p id="aBa">是时怒害魔王。<a id="a-Bb"></a>说此偈已。<a id="a-Bc"></a>绕佛三匝还复本位。<a id="a-Bd"></a>尔时忉利诸天。<a id="a-Be"></a>将诸天众往至佛所。<a id="a-Bf"></a>头面礼足在一面立。<a id="a-Bg"></a>斯须之顷。<a id="a-Bh"></a>前白佛言。<a id="a-Bi"></a>我等于世尊。<a id="a-Bj"></a>宿有福业遭值圣颜。<a id="a-Bk"></a>降神阎浮利内。<a id="a-Bl"></a>敷演法轮。<a id="a-Bm"></a>王三千世界。<a id="a-Bn"></a>复以华香拘勿头华分陀利华须干提华。<a id="a-Bo"></a>散如来上。<a id="a-Bp"></a>尔时诸天复以此偈。<a id="a-Bq"></a>而赞颂曰。</p>
  <p id="aBr">世雄今降步　　王此阎浮提</p>
  <p id="aBs">既生八不闲　　众生所居处</p>
  <p id="aBt">永离不染着　　内不生思想</p>
  <p id="aBu">无息寂然灭　　愿具演说法</p>
  <p id="aBv">尊德不思议　　功勋不可记</p>
  <p id="aBw">众相璎珞身　　如月在星明</p>
  <p id="aBx">行尽不造本　　端坐于道场</p>
  <p id="aBy">亦自无心识　　岂当染世着</p>
  <p id="aBz">已过众行本　　德充满诸情</p>
  <p id="aC0">音响过于梵　　自归天中天</p>
  <p id="aC1">本造由四魔　　魔欲离生死</p>
  <p id="aC2">八等不染污　　自归无等伦</p>
  <p id="aC3">尊今趣一法　　泥洹不起灭</p>
  <p id="aC4">灭意意不生　　不见果报证</p>
  <p id="aC5">尊本修二行　　止灭不起观</p>
  <p id="aC6">行尽不见尽　　世雄最第一</p>
  <p id="aC7">如来三法本　　空无相无愿</p>
  <p id="aC8">进趣泥洹道　　无利无所染</p>
  <p id="aC9">立愿甚坚固　　积行无所违</p>
  <p id="aCA">不念无著行　　亦不处三有</p>
  <p id="aCB">神足有四业　　随缘住其寿</p>
  <p id="aCC">行过无边涯　　慈仁最第一</p>
  <p id="aCD">既生处五浊　　合会无是非</p>
  <p id="aCE">真人无染行　　行权入众生</p>
  <p id="aCF">平等行五根　　信慧精进力</p>
  <p id="aCG">不染去倒见　　清净为第一</p>
  <p id="aCH">尊德过天世　　永不着八法</p>
  <p id="aCI">定意不错乱　　是故礼最胜</p>
  <p id="aCJ">当尊下降神　　震动三千世</p>
  <p id="aCK">觉久寐众生　　离此三世患</p>
  <p id="aCL">尔时忉利诸天。<a id="a-CM"></a>说此偈赞佛已。<a id="a-CN"></a>绕佛三匝还复本座。<a id="a-CO"></a>尔时菩萨内自思惟。<a id="a-CP"></a>今此众会皆悉普会十方世界。<a id="a-CQ"></a>六通圣智一生补处四等具足。<a id="a-CR"></a>皆悉云集。<a id="a-CS"></a>欲得闻法不退转地。<a id="a-CT"></a>今我宁可执无畏法众行德本。<a id="a-CU"></a>璎珞其身。<a id="a-CV"></a>如诸过佛所行法则。<a id="a-CW"></a>即于座上。<a id="a-CX"></a>入自然无性三昧。<a id="a-CY"></a>分别定意观佛所行。<a id="a-CZ"></a>菩萨璎珞有八万品。<a id="a-Ca"></a>其德殊特无以为喻。<a id="a-Cb"></a>菩萨摩诃萨得此缨络法门者。<a id="a-Cc"></a>便能一意进趣道场。<a id="a-Cd"></a>未入道迹众生。<a id="a-Ce"></a>能令得至彼岸。<a id="a-Cf"></a>尔时世尊出广长舌相。<a id="a-Cg"></a>光明普照三千大千世界。<a id="a-Ch"></a>告四部众。<a id="a-Ci"></a>比丘比丘尼优婆塞优婆夷天龙鬼神。<a id="a-Cj"></a>谛听谛听善思念之。<a id="a-Ck"></a>吾当与汝演说菩萨无相璎珞。<a id="a-Cl"></a>若善男子善女人。<a id="a-Cm"></a>得此璎珞庄严身者。<a id="a-Cn"></a>便能进趣无所挂碍。</p>
 </body>
</html>