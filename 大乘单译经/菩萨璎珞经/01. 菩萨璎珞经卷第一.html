<!doctype html>
<html id="z3IBU2DVB" data-ver="1523">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">菩萨璎珞经卷第一(一名现在报经)</h1>
  <h2 id="a2">普称品第一</h2>
  <p id="a3">闻如是。<a id="a-4"></a>一时佛在摩竭界普胜讲堂。<a id="a-5"></a>与大比丘众俱。<a id="a-6"></a>比丘十千。<a id="a-7"></a>菩萨万五千人。<a id="a-8"></a>一切大圣靡不云集。<a id="a-9"></a>诸德具足不舍总持。<a id="a-A"></a>其志弘普无所不包。<a id="a-B"></a>辩才通达除去疑网。<a id="a-C"></a>游于神通解说深义。<a id="a-D"></a>以权方便适化随宜。<a id="a-E"></a>慈及下劣得至彼岸。<a id="a-F"></a>宣畅如来三昧正受。<a id="a-G"></a>诸佛嗟叹天人所敬。<a id="a-H"></a>所愿自在而无挂碍。<a id="a-I"></a>普游殊胜奇特之域。<a id="a-J"></a>神足变化众相具足。<a id="a-K"></a>降伏众魔晓了法慧。<a id="a-L"></a>分别诸法深知本际。<a id="a-M"></a>观察众生昔所根原。<a id="a-N"></a>演畅道品空无相愿。<a id="a-O"></a>于世八事而无染着。<a id="a-P"></a>加以大慈救济众生。<a id="a-Q"></a>护身口意无有邪见。<a id="a-R"></a>志崇精进心若金刚。<a id="a-S"></a>虽执勤劳于无数劫。<a id="a-T"></a>心恒勇猛无有厌惓。<a id="a-U"></a>在诸大众现师子威。<a id="a-V"></a>降伏异学令不有退。<a id="a-W"></a>以圣别号而印可之。<a id="a-X"></a>诸佛游处悉皆履行。<a id="a-Y"></a>皆是正觉之所修行。<a id="a-Z"></a>严净道场巍巍无量。<a id="a-a"></a>若行若坐入无底慧。<a id="a-b"></a>心恒悦豫亦无怯弱。<a id="a-c"></a>所讲演法平等无二。<a id="a-d"></a>以成未成视如同类。<a id="a-e"></a>功称名勋常得自在。<a id="a-f"></a>修深法要训以道教。<a id="a-g"></a>若在大众威相光光。<a id="a-h"></a>神智妙达不可称计。<a id="a-i"></a>弹指之顷。<a id="a-j"></a>游于无量诸佛国土。<a id="a-k"></a>供养十方诸正觉等。<a id="a-l"></a>其名曰欢曜菩萨。<a id="a-m"></a>山雷菩萨。<a id="a-n"></a>慧密菩萨。<a id="a-o"></a>普明菩萨。<a id="a-p"></a>济彼菩萨。<a id="a-q"></a>总持菩萨。<a id="a-r"></a>金刚菩萨。<a id="a-s"></a>石磨王菩萨。<a id="a-t"></a>雷震菩萨。<a id="a-u"></a>雨渧菩萨。<a id="a-v"></a>善算菩萨。<a id="a-w"></a>智积菩萨。<a id="a-x"></a>法上菩萨。<a id="a-y"></a>息意菩萨。<a id="a-z"></a>除幻菩萨。<a id="a-10"></a>善称菩萨。<a id="a-11"></a>虚空藏菩萨。<a id="a-12"></a>威力菩萨。<a id="a-13"></a>焰光菩萨。<a id="a-14"></a>识机菩萨。<a id="a-15"></a>尽慧菩萨。<a id="a-16"></a>无边际菩萨。<a id="a-17"></a>坚固志菩萨。<a id="a-18"></a>月光菩萨。<a id="a-19"></a>法炽菩萨。<a id="a-1A"></a>无见菩萨。<a id="a-1B"></a>无等菩萨。<a id="a-1C"></a>日盛明菩萨。<a id="a-1D"></a>如是十方诸佛世界众菩萨等。<a id="a-1E"></a>普来云集诣忍世界。<a id="a-1F"></a>欲听如来说法璎珞大智根门。<a id="a-1G"></a>趣菩萨藏。<a id="a-1H"></a>不可思议权现无量。<a id="a-1I"></a>及贤劫中弥勒濡首。<a id="a-1J"></a>十六大圣颰陀和等。<a id="a-1K"></a>八大神士。<a id="a-1L"></a>帝释四天王与忉利天人。<a id="a-1M"></a>俱焰天。<a id="a-1N"></a>兜术天。<a id="a-1O"></a>不憍乐天。<a id="a-1P"></a>化自在天。<a id="a-1Q"></a>魔子导师。<a id="a-1R"></a>梵天王。<a id="a-1S"></a>梵净天王。<a id="a-1T"></a>善梵天王。<a id="a-1U"></a>梵具足天王。<a id="a-1V"></a>大神妙天。<a id="a-1W"></a>净居天。<a id="a-1X"></a>离垢光天。<a id="a-1Y"></a>上至一善住天。<a id="a-1Z"></a>燕居无善神。<a id="a-1a"></a>及诸树神。<a id="a-1b"></a>山神。<a id="a-1c"></a>金翅鸟神。<a id="a-1d"></a>及余一切诸大尊神。<a id="a-1e"></a>一一尊复尊。<a id="a-1f"></a>及诸天龙鬼神。<a id="a-1g"></a>阿须伦迦留罗真陀罗摩休勒人及非人。<a id="a-1h"></a>各与眷属来诣佛所。<a id="a-1i"></a>稽首毕而立侍焉。<a id="a-1j"></a>比丘比丘尼。<a id="a-1k"></a>清信士清信女。<a id="a-1l"></a>各自修敬。<a id="a-1m"></a>前为佛作礼。<a id="a-1n"></a>各坐一面。</p>
  <p id="a1o">尔时世尊。<a id="a-1p"></a>与若干百千之众。<a id="a-1q"></a>营从围绕。<a id="a-1r"></a>佛升严净高广师子之座。<a id="a-1s"></a>与诸大众说法璎珞。<a id="a-1t"></a>佛在众中如须弥山。<a id="a-1u"></a>晃若金[卄/積]。<a id="a-1v"></a>威神光明超世无双。<a id="a-1w"></a>道德威仪巍巍无量。<a id="a-1x"></a>放大光明靡所不照。<a id="a-1y"></a>复以神变感动十方。<a id="a-1z"></a>应时空中寻有百千宝珓珞盖。<a id="a-20"></a>众珍杂厕遍覆其上。<a id="a-21"></a>无价宝珠照虚空珠。<a id="a-22"></a>悬处空中光从珠出。<a id="a-23"></a>色像无比。<a id="a-24"></a>于其空中。<a id="a-25"></a>而兴微云雨诸香华。<a id="a-26"></a>时空中华积至于膝。<a id="a-27"></a>复出大音遍满世界。<a id="a-28"></a>时有菩萨名曰普照。<a id="a-29"></a>承佛圣旨。<a id="a-2A"></a>即从座起长跪叉手。<a id="a-2B"></a>前白佛言。<a id="a-2C"></a>今所神感未曾见闻。<a id="a-2D"></a>此何瑞应。<a id="a-2E"></a>乃至于斯。<a id="a-2F"></a>唯愿大圣。<a id="a-2G"></a>敷演其义。<a id="a-2H"></a>使诸会者永无狐疑。<a id="a-2I"></a>佛告普照。<a id="a-2J"></a>还复汝座。<a id="a-2K"></a>吾当与汝一一分别法璎珞义。<a id="a-2L"></a>修立根门超越妄想。<a id="a-2M"></a>近一切智诸通慧地。<a id="a-2N"></a>尔时世尊复以神足。<a id="a-2O"></a>观诸菩萨所入定意。<a id="a-2P"></a>其法名曰道树璎珞。<a id="a-2Q"></a>净诸大士庄严道场。<a id="a-2R"></a>觉道正法而无所畏。<a id="a-2S"></a>游诸圣慧而得自在。<a id="a-2T"></a>所入道门不失辩才。<a id="a-2U"></a>复以神通璎珞其座。<a id="a-2V"></a>演畅分别不退转地。<a id="a-2W"></a>解一法界空无所有。<a id="a-2X"></a>观察众生利钝之性。<a id="a-2Y"></a>坚固其心决一切法。<a id="a-2Z"></a>除去尘劳随顺法要。<a id="a-2a"></a>所言信用无所染着。<a id="a-2b"></a>应对无疑来往发遣。<a id="a-2c"></a>说无碍智永离缚着。<a id="a-2d"></a>积功累德不怀希望。<a id="a-2e"></a>所说诸法真如审谛。<a id="a-2f"></a>不计有为当有成办。<a id="a-2g"></a>相则无相为兴相为。<a id="a-2h"></a>晓了深妙十二缘起。<a id="a-2i"></a>寻究根源而不可限。<a id="a-2j"></a>是时普照菩萨复从座起。<a id="a-2k"></a>前白佛言。<a id="a-2l"></a>愿欲所问。<a id="a-2m"></a>唯然听者。<a id="a-2n"></a>乃自宣陈。<a id="a-2o"></a>佛言善哉。<a id="a-2p"></a>在所欲问。<a id="a-2q"></a>若有疑者便自演畅。<a id="a-2r"></a>如来当为具发遣之。<a id="a-2s"></a>是时普照见听喜踊。<a id="a-2t"></a>寻时问曰。<a id="a-2u"></a>何谓菩萨法璎珞身。<a id="a-2v"></a>何谓菩萨除其妄见。<a id="a-2w"></a>何谓菩萨起出世法。<a id="a-2x"></a>何谓菩萨游至世界。<a id="a-2y"></a>何谓菩萨亲近如来。<a id="a-2z"></a>何谓菩萨不处母胎。<a id="a-30"></a>何谓菩萨生辄神识不有错乱。<a id="a-31"></a>何谓菩萨而怀笃信。<a id="a-32"></a>云何菩萨不自为己。<a id="a-33"></a>何谓菩萨救众缘苦。<a id="a-34"></a>何谓菩萨法施财施。<a id="a-35"></a>何谓菩萨分别空义。<a id="a-36"></a>何谓菩萨除其阴盖。<a id="a-37"></a>何谓菩萨广炽法戒。<a id="a-38"></a>何谓菩萨闻法无厌。<a id="a-39"></a>何谓菩萨游戏止观。<a id="a-3A"></a>何谓菩萨奉修禁戒。<a id="a-3B"></a>何谓菩萨誓离世法。<a id="a-3C"></a>何谓菩萨不处家业。<a id="a-3D"></a>何谓菩萨无著。<a id="a-3E"></a>何谓菩萨一坐一起。<a id="a-3F"></a>何谓菩萨口密心非。<a id="a-3G"></a>其所问义旨要如是。<a id="a-3H"></a>佛言普照。<a id="a-3I"></a>善哉善哉。<a id="a-3J"></a>乃问如来如此之义。<a id="a-3K"></a>汝今谛听善思念之。<a id="a-3L"></a>戢在心怀无令舍之在凡夫行。<a id="a-3M"></a>普照对曰。<a id="a-3N"></a>唯然世尊。<a id="a-3O"></a>愿乐欲闻大圣之法。<a id="a-3P"></a>是时世尊告普照曰。<a id="a-3Q"></a>行菩萨道当念十德璎珞其体。<a id="a-3R"></a>身口意法无说人短。<a id="a-3S"></a>于诸同学不兴轻慢。<a id="a-3T"></a>心平若空亦无增减。<a id="a-3U"></a>弃诸恶趣不加害人。<a id="a-3V"></a>视彼众生如己无异。<a id="a-3W"></a>志得由身所知无尽。<a id="a-3X"></a>复以四谛教授众生。<a id="a-3Y"></a>持心寂然令寤使成。<a id="a-3Z"></a>复以众智璎珞妙门。<a id="a-3a"></a>训化二乘得至所趣勤大乘学观达诸法。<a id="a-3b"></a>修如来行功勋之德。<a id="a-3c"></a>教导以渐不行暴逸。<a id="a-3d"></a>自省己过不识彼短。<a id="a-3e"></a>踰出众难。<a id="a-3f"></a>常爱乐法。<a id="a-3g"></a>寂定无乱。<a id="a-3h"></a>蠲除诸疑望见之事。<a id="a-3i"></a>有犹豫者使得时寤。<a id="a-3j"></a>不舍道心所造德本。<a id="a-3k"></a>又教化人使不毁戒。<a id="a-3l"></a>常以大哀为人说经。<a id="a-3m"></a>所游世界不离诸佛。<a id="a-3n"></a>宣示禁戒逮一切智。<a id="a-3o"></a>复以照曜璎珞。<a id="a-3p"></a>庄严诸佛宝净道场。<a id="a-3q"></a>光明璎珞靡不周遍。<a id="a-3r"></a>悉照三千大千世界。<a id="a-3s"></a>蔽此日月使无光明。<a id="a-3t"></a>正使神妙释梵四王。<a id="a-3u"></a>所有威光悉不复现。<a id="a-3v"></a>如来至真难测之光。<a id="a-3w"></a>独明独显无有及者。<a id="a-3x"></a>是谓普照修菩萨道。<a id="a-3y"></a>十德璎珞而自缠裹。<a id="a-3z"></a>常念诸佛供养如来。<a id="a-40"></a>嗟叹圣教。<a id="a-41"></a>劝化众生使入道门。<a id="a-42"></a>复告众生发大弘誓。<a id="a-43"></a>其所趣向闻佛名号。<a id="a-44"></a>将养萌类愿生彼国。<a id="a-45"></a>志弘大普不怀怯弱。<a id="a-46"></a>深入圣慧不耻下问。<a id="a-47"></a>常乐微妙。<a id="a-48"></a>所言柔和而无自大。<a id="a-49"></a>好喜隐居除诸贪嫉。<a id="a-4A"></a>见有行者代其欢喜。<a id="a-4B"></a>以功德力。<a id="a-4C"></a>璎珞道树。<a id="a-4D"></a>报力心力及乳脯力。<a id="a-4E"></a>诸圣所居解脱之力。<a id="a-4F"></a>常以此法育养众生。<a id="a-4G"></a>慈悲喜护不舍众生。<a id="a-4H"></a>护诸缘着拔去根本。<a id="a-4I"></a>观了三世无去来今。<a id="a-4J"></a>善恶报应都无所生。<a id="a-4K"></a>法法自灭法法自生。<a id="a-4L"></a>法不见灭法不见生。<a id="a-4M"></a>心无想念无我人寿。<a id="a-4N"></a>亦无往来无所归趣。<a id="a-4O"></a>复以空法璎珞诸根。<a id="a-4P"></a>吾昔成佛。<a id="a-4Q"></a>皆由清净空无之想。<a id="a-4R"></a>自致正觉。<a id="a-4S"></a>修行善本不造诸缘。<a id="a-4T"></a>兴起善法无放逸行。<a id="a-4U"></a>去离世事不处俗法。<a id="a-4V"></a>所可演说流布十方。<a id="a-4W"></a>亲侍礼拜诸佛世尊。<a id="a-4X"></a>所施清净舍贪无欲。<a id="a-4Y"></a>心意鲜洁而无垢秽。<a id="a-4Z"></a>慧无边际眼视通达。<a id="a-4a"></a>三碍六尘永已消尽。<a id="a-4b"></a>是谓菩萨法之璎珞。<a id="a-4c"></a>菩萨复当发弘誓心。<a id="a-4d"></a>庄严璎珞智度无极。<a id="a-4e"></a>随其本器而与授法。<a id="a-4f"></a>如所闻慧便能建立。<a id="a-4g"></a>应如斯行则不退转。<a id="a-4h"></a>执意坚牢追从善友。<a id="a-4i"></a>所行言教终不虚妄。<a id="a-4j"></a>念常恭恪不违经业。<a id="a-4k"></a>心习深智受而不失。<a id="a-4l"></a>常专一心念不错乱了病深浅后乃投药。<a id="a-4m"></a>意乐忍辱行步审谛。<a id="a-4n"></a>所施财物亦无适莫。<a id="a-4o"></a>其意清密而无烦愦。<a id="a-4p"></a>学习根本心不流驰。<a id="a-4q"></a>人欲闻法寻常指示令知要道。<a id="a-4r"></a>设见困厄不自济者。<a id="a-4s"></a>便能惠施自致珍宝。<a id="a-4t"></a>加以善本众妙之行。<a id="a-4u"></a>劝人持戒。<a id="a-4v"></a>所闻智慧成菩萨道。<a id="a-4w"></a>假使学人处在梵志。<a id="a-4x"></a>复能建立。<a id="a-4y"></a>觉了所生不离忍辱。<a id="a-4z"></a>弃捐家业而修精进。<a id="a-50"></a>观达无常因缘之本。<a id="a-51"></a>于诸憎爱不兴二想。<a id="a-52"></a>所为平等。<a id="a-53"></a>令众生类得无所从生法忍。<a id="a-54"></a>常能凭其无极大哀。<a id="a-55"></a>渐训劝导弘誓之法。<a id="a-56"></a>施于一切使得闻知。<a id="a-57"></a>志性寂然知无吾我。<a id="a-58"></a>一心禅思兴其智慧。<a id="a-59"></a>使不断绝。<a id="a-5A"></a>其所施设不离四恩。<a id="a-5B"></a>救济危厄使至无为。<a id="a-5C"></a>护身口过不犯三事。<a id="a-5D"></a>建立至真无上之法。<a id="a-5E"></a>意断意止真如法性。<a id="a-5F"></a>修而不失。<a id="a-5G"></a>是谓普照皆是菩萨璎珞所建。<a id="a-5H"></a>复次普照。<a id="a-5I"></a>菩萨复当思惟校计料度无极。<a id="a-5J"></a>行施修戒和颜忍辱。<a id="a-5K"></a>精进寂静不失意止。<a id="a-5L"></a>复以圣明一心定意。<a id="a-5M"></a>深察四谛甘露之道。<a id="a-5N"></a>直至无为无复虚伪。<a id="a-5O"></a>是谓智慧之所璎珞。<a id="a-5P"></a>常当一意纯淑其心。<a id="a-5Q"></a>一切所有施而不吝。<a id="a-5R"></a>开化功勋解空脱门。<a id="a-5S"></a>若在行业训导垂诫。<a id="a-5T"></a>广接众生随顺度之。<a id="a-5U"></a>而有殊胜仁和之德。<a id="a-5V"></a>晓了时宜若干品类。<a id="a-5W"></a>宣其慈心不着苦乐。<a id="a-5X"></a>悲哀一切不避剧难。<a id="a-5Y"></a>寤彼众生应正法教。<a id="a-5Z"></a>施心满世护使成就。<a id="a-5a"></a>璎珞光明靡不照曜。<a id="a-5b"></a>普愍一切使济彼岸。<a id="a-5c"></a>正使有人在隐蔽处。<a id="a-5d"></a>消除其闇永使无余。<a id="a-5e"></a>无畏之力愍育一切逸。<a id="a-5f"></a>除其老病无放行。<a id="a-5g"></a>导师所至靡不从教。<a id="a-5h"></a>所含如海闻施他人。<a id="a-5i"></a>开化尘劳令无妄想。<a id="a-5j"></a>所居之处如华无著。<a id="a-5k"></a>了一切法寂寞清净。<a id="a-5l"></a>其所演教分别因缘。<a id="a-5m"></a>所造德本习而致之。<a id="a-5n"></a>愍世哀苦故训生类。<a id="a-5o"></a>虚空非实亦非真有。<a id="a-5p"></a>解知世法如泡如幻。<a id="a-5q"></a>众生不寤习而不舍。<a id="a-5r"></a>虽处居家能离生难。<a id="a-5s"></a>道眼清净亦如莲华。<a id="a-5t"></a>神德巍巍不可称计。<a id="a-5u"></a>正使世界众生之类。<a id="a-5v"></a>咸共嗟叹莫知其原。<a id="a-5w"></a>是时世尊重告普照。<a id="a-5x"></a>夫坐道行解无去来。<a id="a-5y"></a>若见去来则有想着。<a id="a-5z"></a>分别罪福亦无起灭。<a id="a-60"></a>斯皆自然空无所有。<a id="a-61"></a>相住无主而无本末。<a id="a-62"></a>亦无愿求而可获者。<a id="a-63"></a>能自校计如此之法。<a id="a-64"></a>是谓菩萨趣于圣道。<a id="a-65"></a>复当分别三世之法。<a id="a-66"></a>解知无二无我无人。<a id="a-67"></a>及诸境界虚无所有。<a id="a-68"></a>若见有来。<a id="a-69"></a>则是报应缘起之法。<a id="a-6A"></a>无起无灭乃应道教。<a id="a-6B"></a>计声有音。<a id="a-6C"></a>音无形像。<a id="a-6D"></a>分别文字斯皆无实。<a id="a-6E"></a>一切明达靡不通畅。<a id="a-6F"></a>菩萨璎珞。<a id="a-6G"></a>真实无虚亦无挂碍。<a id="a-6H"></a>除去阴盖悉无所有。<a id="a-6I"></a>若建所施在在所欲。<a id="a-6J"></a>设不有建斯应施度。<a id="a-6K"></a>心怀谨慎弃众不可。<a id="a-6L"></a>持此心者乃应戒律。<a id="a-6M"></a>达了诸法自然无住亦无本际。<a id="a-6N"></a>勤修思惟建立处所。<a id="a-6O"></a>精进禅思摄身口意。<a id="a-6P"></a>慧明自曜去众秽行。<a id="a-6Q"></a>乃应智慧。<a id="a-6R"></a>普照复知神通所及得其报应。<a id="a-6S"></a>以其天眼便得彻视。<a id="a-6T"></a>皆由修奉施行禁戒。<a id="a-6U"></a>恒顺正见无所毁犯。<a id="a-6V"></a>修法璎珞致天耳听。<a id="a-6W"></a>念行劝助因发道意。<a id="a-6X"></a>或复成就识念神通。<a id="a-6Y"></a>忆过去世皆悉自然。<a id="a-6Z"></a>为生类故积功累德。<a id="a-6a"></a>每自克责不及彼证。<a id="a-6b"></a>怀来神通变化无极。<a id="a-6c"></a>舍诸识着思惟禅定。<a id="a-6d"></a>平等无二。<a id="a-6e"></a>斯解因缘报应之果。<a id="a-6f"></a>以慧神通消灭众垢。<a id="a-6g"></a>因其三昧究畅圣法而不二入尽诸有漏。<a id="a-6h"></a>不失道意使人修德。<a id="a-6i"></a>加慕世俗。<a id="a-6j"></a>布施之德。<a id="a-6k"></a>虽有施恩不望其报。<a id="a-6l"></a>令无数人喜乐务法。<a id="a-6m"></a>能知一切靡不通畅。<a id="a-6n"></a>能使奉行菩萨之法。<a id="a-6o"></a>皆由精进不兴懈怠。<a id="a-6p"></a>慈愍护彼一切成就。<a id="a-6q"></a>用众生故不惜身命。<a id="a-6r"></a>不贪己身珍宝之货。<a id="a-6s"></a>所生之处因奉道义。<a id="a-6t"></a>前人所求亦无疑难。<a id="a-6u"></a>闻慧信施不有犹豫所行言教悉共信用。<a id="a-6v"></a>如来至真无所挂碍。<a id="a-6w"></a>所行寂静亦无放逸。<a id="a-6x"></a>坚固忍辱而乐闲居。<a id="a-6y"></a>复化众生自责不及。<a id="a-6z"></a>禅思脱门正受不乱。<a id="a-70"></a>恒游神通以自娱乐。<a id="a-71"></a>复以无极光明之勋适时随宜。<a id="a-72"></a>分别一切章句义理。<a id="a-73"></a>消灭诸患无所藏匿。<a id="a-74"></a>恒常一心开道圣慧。<a id="a-75"></a>示无数人报应之果。<a id="a-76"></a>众德具足。<a id="a-77"></a>以勇猛力不为所侵。<a id="a-78"></a>解了三世都无所有。<a id="a-79"></a>去来今事无有增损。<a id="a-7A"></a>然后乃应智度无极。<a id="a-7B"></a>以能布施自发道意。<a id="a-7C"></a>欲使众生一切普安。<a id="a-7D"></a>自散诸结不患己身。<a id="a-7E"></a>若人杖捶悉以能忍。<a id="a-7F"></a>亦化他人令行忍辱。<a id="a-7G"></a>具众德本加以专心。<a id="a-7H"></a>修诸佛教劝诸生类。<a id="a-7I"></a>出家学道自观恶露万物不净。<a id="a-7J"></a>辄厌恶趣功勋究竟。<a id="a-7K"></a>所行善业其心悦豫。<a id="a-7L"></a>智慧深达而不怀恨。<a id="a-7M"></a>笃信禁戒自致善德。<a id="a-7N"></a>复以和心惭愧不惑。<a id="a-7O"></a>常御神志不执粗犷。<a id="a-7P"></a>思惟地狱汤火痛苦。<a id="a-7Q"></a>叹天受福无极之乐。<a id="a-7R"></a>寂然无忧无复贪欲。<a id="a-7S"></a>有所惠施自去三想。<a id="a-7T"></a>心不猗内不受外尘。<a id="a-7U"></a>修行道法众望休息。<a id="a-7V"></a>分别智慧自悟其心。<a id="a-7W"></a>空无想愿建立脱门。<a id="a-7X"></a>除去颠倒无所伤害。<a id="a-7Y"></a>是谓普照菩萨璎珞心无所著。<a id="a-7Z"></a>其意平等空无不遍。<a id="a-7a"></a>不怀妄想。<a id="a-7b"></a>布施以备。<a id="a-7c"></a>调意安庠。<a id="a-7d"></a>为人说法不离空义。<a id="a-7e"></a>慈哀一切行不漏失。<a id="a-7f"></a>观其众生所受法识。<a id="a-7g"></a>知其志性而开化之。<a id="a-7h"></a>在所游处导为一切。<a id="a-7i"></a>遵修圣明而现道义。<a id="a-7j"></a>无极大哀开度余人。<a id="a-7k"></a>亦以善权方便之力。<a id="a-7l"></a>入诸外道异学之中。<a id="a-7m"></a>随彼法则顺从祠祀。<a id="a-7n"></a>观其志趣使得度脱。<a id="a-7o"></a>令诸梵志兴福无量。<a id="a-7p"></a>或在恶部盗贼之中。<a id="a-7q"></a>将导牵致而显其行。<a id="a-7r"></a>缘此化度无数众生。<a id="a-7s"></a>于往古世功德已备。<a id="a-7t"></a>见皆喜悦莫不恭恪。<a id="a-7u"></a>为雨甘露道法之味。<a id="a-7v"></a>除去众生嗔恨之结。<a id="a-7w"></a>若复前人。<a id="a-7x"></a>以若干恼而来犯之。<a id="a-7y"></a>不以厌患。<a id="a-7z"></a>而为颁示寂然之法。<a id="a-80"></a>知其所兴非真非实。<a id="a-81"></a>如是普照。<a id="a-82"></a>菩萨所修心意璎珞。<a id="a-83"></a>而游其中常乐于此。<a id="a-84"></a>不见所乐乐无所乐。<a id="a-85"></a>以真法性而娱乐之。<a id="a-86"></a>明知众生根本所趣。<a id="a-87"></a>救济使度无众尘劳。<a id="a-88"></a>危害之患永使无余。<a id="a-89"></a>执御其心平等如空。<a id="a-8A"></a>分别四大所兴起灭。<a id="a-8B"></a>欲化众生而训诲之。<a id="a-8C"></a>所说真正无有憎爱。<a id="a-8D"></a>降弃一切邪见之心。<a id="a-8E"></a>坚心璎珞坚固之幢。<a id="a-8F"></a>若干法品。<a id="a-8G"></a>而与共战。<a id="a-8H"></a>犹如勇猛大军之将。<a id="a-8I"></a>降伏外敌使入法律。<a id="a-8J"></a>若入习俗施设法教。<a id="a-8K"></a>施便受报持戒生天。<a id="a-8L"></a>所造之德皆有报应。<a id="a-8M"></a>以此济之令至无为。<a id="a-8N"></a>夫为菩萨自顺璎珞。<a id="a-8O"></a>心初未曾随恶友语。<a id="a-8P"></a>然后乃全大士之行。<a id="a-8Q"></a>意怀清白终无吾我。<a id="a-8R"></a>持心如山行无缺漏。<a id="a-8S"></a>智遍一切犹月初照。<a id="a-8T"></a>若在大众无能及者。<a id="a-8U"></a>是谓普照菩萨璎珞周满一切。<a id="a-8V"></a>觉了虚寂空无所有。<a id="a-8W"></a>所生之处恒见光明。<a id="a-8X"></a>所闻辄解至成佛道。<a id="a-8Y"></a>常念颁宣根门之要。<a id="a-8Z"></a>自建立业无所侵害。<a id="a-8a"></a>睹见本性自然起灭。<a id="a-8b"></a>过世八法无所挂碍。<a id="a-8c"></a>身口心意未曾有欺。<a id="a-8d"></a>复以权慧救济众生。<a id="a-8e"></a>穷厄之士令其饱足。<a id="a-8f"></a>持心如地不犯三过。<a id="a-8g"></a>日进其道不行放逸。<a id="a-8h"></a>逮不退转牢固之心。<a id="a-8i"></a>不起法忍而现在前。<a id="a-8j"></a>十力不畏觉道正观。<a id="a-8k"></a>捐弃吾我及人寿命。<a id="a-8l"></a>分别思惟有无之法。<a id="a-8m"></a>感动变化无量佛国。<a id="a-8n"></a>斯由神通而得自在。<a id="a-8o"></a>菩萨所宣言辞璎珞。<a id="a-8p"></a>超越诸见无复希望。<a id="a-8q"></a>心向正道亦无颠倒。<a id="a-8r"></a>辩才无碍而无留滞。<a id="a-8s"></a>周旋往返不生想着。<a id="a-8t"></a>蠲除一切诸缚结使。<a id="a-8u"></a>憍慢自大永灭无余。<a id="a-8v"></a>其声音响如师子吼。<a id="a-8w"></a>亦如雷震无不闻声。<a id="a-8x"></a>永立究竟乃至灭度。<a id="a-8y"></a>发于无极璎珞之云。<a id="a-8z"></a>演法雷吼法鼓电光。<a id="a-90"></a>雨解脱味宣七觉意。<a id="a-91"></a>念法清净不离三宝。<a id="a-92"></a>心如明月亦无沾污。<a id="a-93"></a>通达往来不除正业。<a id="a-94"></a>具足众相殊胜之法。<a id="a-95"></a>是谓普照菩萨璎珞而无穷尽。<a id="a-96"></a>上中下善中间通利。<a id="a-97"></a>怀来昭曜不失禁戒。<a id="a-98"></a>过去当来诸恒沙圣。<a id="a-99"></a>靡不嗟叹斯菩萨德。<a id="a-9A"></a>如是普照。<a id="a-9B"></a>贤圣道品妙法之藏。<a id="a-9C"></a>珍宝之门而不可尽。</p>
  <p data-pb></p>
  <h2 id="a9D">识定品第二</h2>
  <p id="a9E">时座上有宝王菩萨。<a id="a-9F"></a>即从坐起长跪叉手。<a id="a-9G"></a>前白佛言。<a id="a-9H"></a>唯然世尊。<a id="a-9I"></a>菩萨所习意识璎珞。<a id="a-9J"></a>多所开寤靡不蒙度。<a id="a-9K"></a>如今十方恒沙如来。<a id="a-9L"></a>及去来今诸灭度者。<a id="a-9M"></a>云何修学璎珞戒品。<a id="a-9N"></a>使至彼岸。<a id="a-9O"></a>令众生类普闻香熏。<a id="a-9P"></a>尔时世尊告宝王曰。<a id="a-9Q"></a>谛听谛听。<a id="a-9R"></a>善思念之。<a id="a-9S"></a>吾今为汝敷演其义。<a id="a-9T"></a>菩萨习行戒品璎珞。<a id="a-9U"></a>功德香熏自璎珞身。<a id="a-9V"></a>宝王对曰。<a id="a-9W"></a>愿乐欲闻。<a id="a-9X"></a>世尊告曰。<a id="a-9Y"></a>奉遵道法。<a id="a-9Z"></a>乃修戒定解脱之慧。<a id="a-9a"></a>劝众生类笃信于戒。<a id="a-9b"></a>愿其志性各充所愿。<a id="a-9c"></a>晓了随宜不失本誓。<a id="a-9d"></a>兼除一切愚惑之心。<a id="a-9e"></a>严净道场具众品宜。<a id="a-9f"></a>不以粗犷使经其心。<a id="a-9g"></a>志常慕及一生补处。<a id="a-9h"></a>总持正法深远之藏。<a id="a-9i"></a>意恒游戏百千三昧。<a id="a-9j"></a>感动变化无以为喻。<a id="a-9k"></a>一切万物悉皆无常。<a id="a-9l"></a>难得之宝不可恃怙。<a id="a-9m"></a>行权方便而无所住。<a id="a-9n"></a>众生心惑不解正道。<a id="a-9o"></a>心着吾我不明无常。<a id="a-9p"></a>菩萨誓心为分别说。<a id="a-9q"></a>了一切空虚而不真。<a id="a-9r"></a>虽崇大道不舍二乘。<a id="a-9s"></a>所游之刹莫不蒙庆。<a id="a-9t"></a>转加精进倍行道业。<a id="a-9u"></a>于诸经法去其妄想。<a id="a-9v"></a>菩萨法要不离十地。<a id="a-9w"></a>以次上位不越其叙。<a id="a-9x"></a>加以智慧消众尘劳。<a id="a-9y"></a>不及道者自致道门。<a id="a-9z"></a>恒念克责意自念言。<a id="a-A0"></a>施为是谁受者何人。<a id="a-A1"></a>如观财宝皆无有主。<a id="a-A2"></a>设有毁辱当自制意。<a id="a-A3"></a>后若受报端正殊妙。<a id="a-A4"></a>所游之处见莫不欢。<a id="a-A5"></a>若见贫匮裸形体者。<a id="a-A6"></a>躬自入海致如意珠。<a id="a-A7"></a>语以正法令知返复。<a id="a-A8"></a>以甘露法消竭众难。<a id="a-A9"></a>念不驰泆。<a id="a-AA"></a>是故宝王。<a id="a-AB"></a>菩萨道果之所璎珞。<a id="a-AC"></a>意得自在。<a id="a-AD"></a>复以勇猛大力之教。<a id="a-AE"></a>建立训导莫不随顺。<a id="a-AF"></a>若行若坐不离十念。<a id="a-AG"></a>心在三尊未曾忽忘。<a id="a-AH"></a>了知地狱苦痛之恼。<a id="a-AI"></a>至心寂静去尘劳垢。<a id="a-AJ"></a>众恶不犯无能回转。<a id="a-AK"></a>应于正理奉修禁法。<a id="a-AL"></a>德光普照皆蒙润泽。<a id="a-AM"></a>自计所有无所贪吝。<a id="a-AN"></a>施佛众僧不兴想着。<a id="a-AO"></a>或以权慧与王交接。<a id="a-AP"></a>辄能使王捐弃高位。<a id="a-AQ"></a>若有人来求索头目眼耳鼻口。<a id="a-AR"></a>即能惠施不逆人意。<a id="a-AS"></a>尔时座上一切弟子诸菩萨等。<a id="a-AT"></a>闻此功勋璎珞之德。<a id="a-AU"></a>踊跃欢喜不能自胜。<a id="a-AV"></a>思惟深邃善心生焉。<a id="a-AW"></a>各自兴敬佥共供养。<a id="a-AX"></a>散众名华若干珍宝。<a id="a-AY"></a>一时同声称叹其德。<a id="a-AZ"></a>我等宿福而遇善利乃闻殊妙璎珞之训。<a id="a-Aa"></a>若当众生闻斯法教。<a id="a-Ab"></a>劝发菩萨识定之要。<a id="a-Ac"></a>诸福功勋不可称量。<a id="a-Ad"></a>安住所演谛而不虚。<a id="a-Ae"></a>设有菩萨遭遇此识定璎珞者。<a id="a-Af"></a>观了诸法解无处所。<a id="a-Ag"></a>识定璎珞。<a id="a-Ah"></a>神心澹然。<a id="a-Ai"></a>不复贪食乐念为食。<a id="a-Aj"></a>所可劝助兴致福业。<a id="a-Ak"></a>吾于昔佛上五百华。<a id="a-Al"></a>建志弘誓自致成佛。<a id="a-Am"></a>道果不朽兴隆正法。<a id="a-An"></a>复以禁戒消除众垢。<a id="a-Ao"></a>救彼众苦如救头然。<a id="a-Ap"></a>令众厄难必得济度。<a id="a-Aq"></a>自念往昔入海求宝。<a id="a-Ar"></a>遭摩竭鱼及水形山。<a id="a-As"></a>吾为导主入识定璎珞。<a id="a-At"></a>寻有善神将示好道。<a id="a-Au"></a>快乐安隐还至本邦。<a id="a-Av"></a>斯由愿誓精进不退。<a id="a-Aw"></a>入禅正受无若干想。<a id="a-Ax"></a>诸佛世尊之所游堂。<a id="a-Ay"></a>劝使众生生于梵天及无想天。<a id="a-Az"></a>皆是识定璎珞所致。<a id="a-B0"></a>若在人间十方国土。<a id="a-B1"></a>随俗染化讲度世道。<a id="a-B2"></a>复以十善诸道果证。<a id="a-B3"></a>利益众生令达空慧。<a id="a-B4"></a>宣示一切不违圣教解知本空都无所造。<a id="a-B5"></a>所殖德本不自为己。<a id="a-B6"></a>皆使获于道法之果。<a id="a-B7"></a>设法倾没能为重任。<a id="a-B8"></a>若遭苦恼永无忧戚。<a id="a-B9"></a>亦无妄想识着心者。<a id="a-BA"></a>将养身口使不漏失。<a id="a-BB"></a>以权方便深入生死。<a id="a-BC"></a>为说八解正受之味。<a id="a-BD"></a>建立世俗慕崇佛道。<a id="a-BE"></a>或演一教或若干品。<a id="a-BF"></a>趣引令入在圣贤律。<a id="a-BG"></a>渐渐牵示而灭度之。<a id="a-BH"></a>能令正法住若干劫。<a id="a-BI"></a>有余众生令至无余。<a id="a-BJ"></a>寂然泥洹。<a id="a-BK"></a>无生老死受形之患。<a id="a-BL"></a>不依四大地水火风。<a id="a-BM"></a>诸在邪见愚惑之部。<a id="a-BN"></a>示以正见一道之法。<a id="a-BO"></a>若在闲处修十二法勤苦之行。<a id="a-BP"></a>燕坐树下而无所猗。<a id="a-BQ"></a>思惟禅法唯空为务。<a id="a-BR"></a>一心静定而无谬错。<a id="a-BS"></a>菩萨识定璎珞之宝。<a id="a-BT"></a>亦不念色有相无相。<a id="a-BU"></a>相自虚寂种好亦尔。<a id="a-BV"></a>分别内外了之为一。<a id="a-BW"></a>三世空寂无去来今。<a id="a-BX"></a>以识定心。<a id="a-BY"></a>复观五阴性诸衰持入。<a id="a-BZ"></a>为从何来复从何灭。<a id="a-Ba"></a>一一分别知为巧伪。<a id="a-Bb"></a>非有生灭不兴希望。<a id="a-Bc"></a>亦复不见有是有非。<a id="a-Bd"></a>不因心意得发道教。<a id="a-Be"></a>识兴则兴识灭则灭。<a id="a-Bf"></a>不见相像亦无我想。<a id="a-Bg"></a>亦复不着住立处所。<a id="a-Bh"></a>内外六尘亦复如是。<a id="a-Bi"></a>计挍耳目尚无所有。<a id="a-Bj"></a>何况当有见闻之事。<a id="a-Bk"></a>此则不然。<a id="a-Bl"></a>宝王当知。<a id="a-Bm"></a>菩萨璎珞心识定法。<a id="a-Bn"></a>不起不灭亦无终始。<a id="a-Bo"></a>缘起则起缘灭则灭。<a id="a-Bp"></a>起不见起灭不见灭。<a id="a-Bq"></a>内自思惟增减之意。<a id="a-Br"></a>无苦乐想。<a id="a-Bs"></a>所以然者离吾我念。<a id="a-Bt"></a>虽复在欲众恼之中。<a id="a-Bu"></a>心无染着以远三界欲色无色。<a id="a-Bv"></a>意如金刚不可沮坏。<a id="a-Bw"></a>知本宿命究竟根元。<a id="a-Bx"></a>而断诸结不以为难。<a id="a-By"></a>不见有极不见无极。<a id="a-Bz"></a>是谓菩萨识定璎珞。<a id="a-C0"></a>随世训诲恭奉尊长。<a id="a-C1"></a>不望其报。<a id="a-C2"></a>于百千劫勤修精进。<a id="a-C3"></a>具足成就道慧之法。<a id="a-C4"></a>宣诸菩萨平等持忍。<a id="a-C5"></a>讽诵通利启受不忘。<a id="a-C6"></a>如来法身五分之性。<a id="a-C7"></a>一一颁畅言迹不饰。<a id="a-C8"></a>语常含笑心无所著。<a id="a-C9"></a>不起断灭二见之想。<a id="a-CA"></a>若在大众亦无适莫。<a id="a-CB"></a>于空无法亦无想念。<a id="a-CC"></a>内实充满外现咨受。<a id="a-CD"></a>亦不生意。<a id="a-CE"></a>我行过量彼有短乏。<a id="a-CF"></a>离诸利养无所希望。<a id="a-CG"></a>常自思惟知身无主。<a id="a-CH"></a>从头至足达了本无。<a id="a-CI"></a>修行六度解无处所。<a id="a-CJ"></a>挍计诸法悉是假号。<a id="a-CK"></a>知无形质。<a id="a-CL"></a>一切诸法不可睹见。<a id="a-CM"></a>分别音响亦无所闻。<a id="a-CN"></a>如是宝王。<a id="a-CO"></a>菩萨大士。<a id="a-CP"></a>修法璎珞识定法者。<a id="a-CQ"></a>见善不喜闻恶不戚。<a id="a-CR"></a>然后乃应精进璎珞。<a id="a-CS"></a>入百千定恬然无想。<a id="a-CT"></a>天雷地震龙电霹雳。<a id="a-CU"></a>山崩水漂师子鸣吼。<a id="a-CV"></a>心意寂定永无错乱。<a id="a-CW"></a>或时菩萨入定正受。<a id="a-CX"></a>乃经一劫及百千劫。<a id="a-CY"></a>形体软美不复仰食。<a id="a-CZ"></a>斯由定意。<a id="a-Ca"></a>禅悦为食八解为浆。<a id="a-Cb"></a>或时菩萨复以神足而入三昧。<a id="a-Cc"></a>其三昧名号曰普照。<a id="a-Cd"></a>见于东方江河沙刹诸佛国土。<a id="a-Ce"></a>礼事供养不失威仪。<a id="a-Cf"></a>如是南方西方北方。<a id="a-Cg"></a>各江河沙诸佛国土。<a id="a-Ch"></a>悉能供养诸佛世尊。<a id="a-Ci"></a>演畅思惟识定璎珞。<a id="a-Cj"></a>如是宝王。<a id="a-Ck"></a>菩萨入定所感如是。<a id="a-Cl"></a>且舍十方江河沙刹。<a id="a-Cm"></a>一一诸刹满其中尘。<a id="a-Cn"></a>复举一尘着诸佛刹。<a id="a-Co"></a>斯尘犹尽佛土难量。<a id="a-Cp"></a>菩萨三昧皆悉睹见一切众会。<a id="a-Cq"></a>亦闻彼佛演说璎珞神识定意。<a id="a-Cr"></a>了诸法本虚寂无主。<a id="a-Cs"></a>从初起学乃至道场。<a id="a-Ct"></a>思惟发意璎珞道树。<a id="a-Cu"></a>悉过诸缚淫怒痴病。<a id="a-Cv"></a>其心坚固不可移转。<a id="a-Cw"></a>正使天魔将众亿垓。<a id="a-Cx"></a>欲来毁坏识定意者。<a id="a-Cy"></a>终不为彼之所屈还。<a id="a-Cz"></a>不为邪。<a id="a-D0"></a>而见错误。<a id="a-D1"></a>意弘如海靡不容受。<a id="a-D2"></a>众德璎珞悉为成办。<a id="a-D3"></a>恒讲无常苦空非身。<a id="a-D4"></a>常非有常岂有身耶。<a id="a-D5"></a>诸计常者则离定远。<a id="a-D6"></a>堕于生死不能自济。<a id="a-D7"></a>菩萨所修唯务于道。<a id="a-D8"></a>其心恬然永无众想。<a id="a-D9"></a>不离诸佛所造德业。<a id="a-DA"></a>意如太山不可移转。<a id="a-DB"></a>独步世界而无所畏。<a id="a-DC"></a>以四智辩包纳诸法。<a id="a-DD"></a>指示众生知道慧要。<a id="a-DE"></a>内实质直而无谀谄。<a id="a-DF"></a>所以然者。<a id="a-DG"></a>用本净故。<a id="a-DH"></a>既无众垢诸冥消索。<a id="a-DI"></a>慧光普照莫不蒙泽。<a id="a-DJ"></a>心大弘广而无边岸。<a id="a-DK"></a>沐浴意秽令使鲜明。<a id="a-DL"></a>随世所好悉能成办。<a id="a-DM"></a>诣佛树下自修法义。<a id="a-DN"></a>于一切法不有狐疑。<a id="a-DO"></a>于诸愍智具足成就。<a id="a-DP"></a>顺诸所闻救济鲜知。<a id="a-DQ"></a>璎珞定意拔济乱者。<a id="a-DR"></a>及诸所习常得寂定。<a id="a-DS"></a>修行贤圣八道之品。<a id="a-DT"></a>立一切人使见正谛。<a id="a-DU"></a>是谓宝王菩萨识定璎珞之要。<a id="a-DV"></a>若有闻持在于怀者。<a id="a-DW"></a>未曾远离诸佛世尊。<a id="a-DX"></a>得不退转于无上正真之道。<a id="a-DY"></a>佛说是识定璎珞时。<a id="a-DZ"></a>于座上有无量亿百千天龙鬼神人与非人。<a id="a-Da"></a>皆发无上正真道意。<a id="a-Db"></a>复有异方菩萨六十二千人。<a id="a-Dc"></a>得不起法忍。<a id="a-Dd"></a>复有八千清信士女。<a id="a-De"></a>远尘离垢得法眼净。<a id="a-Df"></a>五千比丘漏尽意解。<a id="a-Dg"></a>九万天子离诸贪欲。</p>
  <h2 id="aDh">庄严道树品第三</h2>
  <p id="aDi">尔时世尊告诸贤者。<a id="a-Dj"></a>吾昔无数阿僧祇劫。<a id="a-Dk"></a>积功累行修清净法。<a id="a-Dl"></a>坐卧经行不舍四等。<a id="a-Dm"></a>一时一行一念之顷修于十法。<a id="a-Dn"></a>云何为十。<a id="a-Do"></a>一者从兜术天降神下生。<a id="a-Dp"></a>尽见十方无数佛刹。<a id="a-Dq"></a>见诸菩萨一生补处。<a id="a-Dr"></a>皆诣道树修净璎珞。<a id="a-Ds"></a>当举右足欲诣道场慈愍众生。<a id="a-Dt"></a>三千大千刹土皆悉震动。<a id="a-Du"></a>菩萨自念。<a id="a-Dv"></a>吾昔誓愿今日已办。<a id="a-Dw"></a>当坏魔界庄严佛土。<a id="a-Dx"></a>是谓菩萨摩诃萨大慈璎珞进趣道场心不退转。<a id="a-Dy"></a>二者尽见三千大千世界菩萨大士心识所念。<a id="a-Dz"></a>又入定意三昧不乱。<a id="a-E0"></a>或见菩萨于空成道。<a id="a-E1"></a>或见闲静树下之处。<a id="a-E2"></a>或入水光空界三昧。<a id="a-E3"></a>庄严道树不离大悲。<a id="a-E4"></a>是谓菩萨摩诃萨大悲璎珞进趣道场心不退转。<a id="a-E5"></a>三者菩萨摩诃萨。<a id="a-E6"></a>普见三千大千世界。<a id="a-E7"></a>进趣道场不舍喜心。<a id="a-E8"></a>吾今成佛必然不疑。<a id="a-E9"></a>以我法本普润一切。<a id="a-EA"></a>悉与众生同黄金色。<a id="a-EB"></a>三十二相八十种好。<a id="a-EC"></a>无央数众前后围绕。<a id="a-ED"></a>坏魔罗网成己国土。<a id="a-EE"></a>是谓菩萨摩诃萨修喜璎珞心不退转。<a id="a-EF"></a>四者菩萨摩诃萨。<a id="a-EG"></a>欲趣道场诣佛树下。<a id="a-EH"></a>尽见十方阿僧祇刹。<a id="a-EI"></a>一生补处菩萨大士。<a id="a-EJ"></a>尽修护心庄严道树。<a id="a-EK"></a>令无数众生同己护心。<a id="a-EL"></a>不舍一切璎珞定意。<a id="a-EM"></a>是谓菩萨摩诃萨进趣道场护心正受心不退转。<a id="a-EN"></a>五者菩萨摩诃萨。<a id="a-EO"></a>复见十方无数刹土。<a id="a-EP"></a>一生补处菩萨大士。<a id="a-EQ"></a>皆转法轮不退转行。<a id="a-ER"></a>法无言说亦无形貌。<a id="a-ES"></a>一相无相空界无形。<a id="a-ET"></a>空犹无空况有法界。<a id="a-EU"></a>是谓菩萨摩诃萨璎珞空无无形之法。<a id="a-EV"></a>六者菩萨摩诃萨。<a id="a-EW"></a>普观十方恒沙刹土。<a id="a-EX"></a>通慧众生诸根淳淑。<a id="a-EY"></a>意向三乘不舍法忍。<a id="a-EZ"></a>慈悲喜护行六重法。<a id="a-Ea"></a>四无碍慧一向道忍。<a id="a-Eb"></a>自知受决。<a id="a-Ec"></a>亦复见他授其决者。<a id="a-Ed"></a>或授罗汉辟支佛决。<a id="a-Ee"></a>菩萨自念。<a id="a-Ef"></a>吾从无数阿僧祇劫。<a id="a-Eg"></a>舍身受身皆是幻化非真实法。<a id="a-Eh"></a>今得受决。<a id="a-Ei"></a>进趣无上正真之道。<a id="a-Ej"></a>成最正觉。<a id="a-Ek"></a>游空往来无所挂碍。<a id="a-El"></a>一时一处得总持定。<a id="a-Em"></a>诸佛所叹苦习尽道。<a id="a-En"></a>此苦非苦苦由何生。<a id="a-Eo"></a>解苦无苦乃应明慧。<a id="a-Ep"></a>习由爱兴。<a id="a-Eq"></a>爱本无形。<a id="a-Er"></a>亦不可见。<a id="a-Es"></a>生本无生。<a id="a-Et"></a>况法有灭众生愚惑。<a id="a-Eu"></a>从起更乐习是得是。<a id="a-Ev"></a>解习无习乃应明慧。<a id="a-Ew"></a>诸法无生为磨灭法。<a id="a-Ex"></a>尽者无生亦无有尽。<a id="a-Ey"></a>诸法无尽。<a id="a-Ez"></a>众生愚惑谓尽非尽。<a id="a-F0"></a>于中兴想莫贸诸法。<a id="a-F1"></a>尽者实尽。<a id="a-F2"></a>是谓明慧。<a id="a-F3"></a>道无相貌。<a id="a-F4"></a>非眼境界之所能见。<a id="a-F5"></a>八直平正坦然无碍。<a id="a-F6"></a>是谓明慧。<a id="a-F7"></a>是谓菩萨摩诃萨进趣道树心不退转七者菩萨摩诃萨。<a id="a-F8"></a>尽观三千大千刹土。<a id="a-F9"></a>众生根源高下大小。<a id="a-FA"></a>或与如来心识同趣。<a id="a-FB"></a>本行共合智无增减。<a id="a-FC"></a>大慈大悲璎珞其身。<a id="a-FD"></a>布施持戒忍辱精进。<a id="a-FE"></a>禅定智慧善权方便。<a id="a-FF"></a>十六妙行百千总持。<a id="a-FG"></a>其心广大不为褊狭。<a id="a-FH"></a>虽见罗汉辟支佛行。<a id="a-FI"></a>心无染着不从彼受。<a id="a-FJ"></a>是谓菩萨摩诃萨庄严道树心不退转。<a id="a-FK"></a>八者菩萨摩诃萨。<a id="a-FL"></a>修行八百总持法门德行法门。<a id="a-FM"></a>菩萨得此法门者。<a id="a-FN"></a>众行具满庄严道树。<a id="a-FO"></a>复有普忍法门。<a id="a-FP"></a>菩萨得此法门者。<a id="a-FQ"></a>普润一切雨甘露法。<a id="a-FR"></a>复有无相法门。<a id="a-FS"></a>菩萨得此法门者。<a id="a-FT"></a>尽入空行不退转地。<a id="a-FU"></a>复有音响法门。<a id="a-FV"></a>菩萨得此法门者。<a id="a-FW"></a>八等行具不闻异音。<a id="a-FX"></a>复有身行法门。<a id="a-FY"></a>菩萨得此法门者。<a id="a-FZ"></a>身行清净不造众恶。<a id="a-Fa"></a>复有口行法门。<a id="a-Fb"></a>菩萨得此法门者。<a id="a-Fc"></a>不作四过无他恶行。<a id="a-Fd"></a>复有意行法门。<a id="a-Fe"></a>菩萨得此法门者。<a id="a-Ff"></a>意不驰想寂然灭尽。<a id="a-Fg"></a>复有无念法门。<a id="a-Fh"></a>菩萨得此法门者。<a id="a-Fi"></a>入灭尽定观了无形。<a id="a-Fj"></a>复有究竟法门。<a id="a-Fk"></a>菩萨得此法门者。<a id="a-Fl"></a>从此岸得至彼岸。<a id="a-Fm"></a>复有无著法门。<a id="a-Fn"></a>菩萨得此法门者。<a id="a-Fo"></a>于生死法不起染着。<a id="a-Fp"></a>复有无碍法门。<a id="a-Fq"></a>菩萨得此法门者。<a id="a-Fr"></a>通达往来不滞生死。<a id="a-Fs"></a>复有应声法门。<a id="a-Ft"></a>菩萨得此法门者。<a id="a-Fu"></a>随行进趣不讥彼受。<a id="a-Fv"></a>复有神足法门。<a id="a-Fw"></a>菩萨得此法门者。<a id="a-Fx"></a>变化自由礼事诸佛。<a id="a-Fy"></a>复有清净法门。<a id="a-Fz"></a>菩萨得此法门者。<a id="a-G0"></a>净于智慧无国土想。<a id="a-G1"></a>复有空行法门。<a id="a-G2"></a>菩萨得此法门者。<a id="a-G3"></a>解知诸法虚伪不真。<a id="a-G4"></a>复有幻化法门。<a id="a-G5"></a>菩萨得此法门者。<a id="a-G6"></a>观了众生权诈合数。<a id="a-G7"></a>不可摸像。<a id="a-G8"></a>复有无形法门。<a id="a-G9"></a>菩萨得此法门者。<a id="a-GA"></a>众生根原不可究尽。<a id="a-GB"></a>复有道种法门。<a id="a-GC"></a>菩萨得此法门者。<a id="a-GD"></a>修三十七道品不断。<a id="a-GE"></a>复有意止法门菩萨得此法门者。<a id="a-GF"></a>观内外身念念不断。<a id="a-GG"></a>复有意断法门。<a id="a-GH"></a>菩萨得此法门者。<a id="a-GI"></a>观察诸法无若干想。<a id="a-GJ"></a>复有神足法门。<a id="a-GK"></a>菩萨得此法门者。<a id="a-GL"></a>住寿无数阿僧祇劫。<a id="a-GM"></a>复有诸根法门。<a id="a-GN"></a>菩萨得此法门者。<a id="a-GO"></a>道慧甚深牢固无碍。<a id="a-GP"></a>复有神力法门。<a id="a-GQ"></a>菩萨得此法门者。<a id="a-GR"></a>安处诸法不可沮坏。<a id="a-GS"></a>复有觉意法门。<a id="a-GT"></a>菩萨得此法门者。<a id="a-GU"></a>以觉意华不为尘垢之所污染。<a id="a-GV"></a>复有道品法门。<a id="a-GW"></a>菩萨得此法门者。<a id="a-GX"></a>入定无碍心不错乱。<a id="a-GY"></a>复有空慧法门。<a id="a-GZ"></a>菩萨得此法门者。<a id="a-Ga"></a>安处众生永离欲怒。<a id="a-Gb"></a>复有无相法门。<a id="a-Gc"></a>菩萨得此法门者。<a id="a-Gd"></a>使众生类怀来道故。<a id="a-Ge"></a>复有无愿法门。<a id="a-Gf"></a>菩萨得此法门者。<a id="a-Gg"></a>教化众生除去愿求。<a id="a-Gh"></a>是谓菩萨摩诃萨八百总持。<a id="a-Gi"></a>略说其要。<a id="a-Gj"></a>进趣道场庄严佛树。<a id="a-Gk"></a>心如金刚不可沮坏。<a id="a-Gl"></a>九者菩萨摩诃萨。<a id="a-Gm"></a>观此三千大千世界。<a id="a-Gn"></a>一足二足三足四足至无数足。<a id="a-Go"></a>有爱欲心无爱欲心。<a id="a-Gp"></a>有嗔恚心无嗔恚心。<a id="a-Gq"></a>有愚痴心无愚痴心。<a id="a-Gr"></a>有苦乐心无苦乐心。<a id="a-Gs"></a>一时一起一念之顷皆能分别。<a id="a-Gt"></a>为说苦空无我人想。<a id="a-Gu"></a>是谓菩萨摩诃萨行无想定进趣道场庄严佛树。<a id="a-Gv"></a>十者菩萨摩诃萨。<a id="a-Gw"></a>复观三千大千世界。<a id="a-Gx"></a>当来过去现在之心诸根寂静。<a id="a-Gy"></a>行应无上正真之道。<a id="a-Gz"></a>是谓菩萨摩诃萨进趣道场庄严佛树。<a id="a-H0"></a>佛复告族姓子。<a id="a-H1"></a>菩萨摩诃萨。<a id="a-H2"></a>初举右足行第一步。<a id="a-H3"></a>于其中间修行十法。<a id="a-H4"></a>进趣道场庄严佛树。<a id="a-H5"></a>云何为十。<a id="a-H6"></a>一者菩萨摩诃萨。<a id="a-H7"></a>当举右足蹈地之时。<a id="a-H8"></a>自称名号。<a id="a-H9"></a>三界至尊。<a id="a-HA"></a>过佛恒沙皆行七步。<a id="a-HB"></a>当来诸佛亦皆当然。<a id="a-HC"></a>吾今现在出现于世。<a id="a-HD"></a>三界独尊亦无等侣。<a id="a-HE"></a>诸佛标式不可漏脱。<a id="a-HF"></a>是谓菩萨摩诃萨进趣道场庄严佛树。<a id="a-HG"></a>复次菩萨。<a id="a-HH"></a>当举右足蹈地之时。<a id="a-HI"></a>便作是念。<a id="a-HJ"></a>吾今已逮不退转地。<a id="a-HK"></a>亦使众生同我所趣。<a id="a-HL"></a>不舍弘誓广大之心。<a id="a-HM"></a>是谓菩萨摩诃萨庄严佛树进至道场。<a id="a-HN"></a>复次菩萨。<a id="a-HO"></a>初举右足蹈地之时。<a id="a-HP"></a>复作是念。<a id="a-HQ"></a>过去诸佛。<a id="a-HR"></a>先行是法。<a id="a-HS"></a>当观一生补处菩萨。<a id="a-HT"></a>绍吾处者名号是谁。<a id="a-HU"></a>即自右旋顾谓弥勒。<a id="a-HV"></a>卿后如我成佛不久。<a id="a-HW"></a>百千天人闻皆欣然。<a id="a-HX"></a>异向同音称善无量。<a id="a-HY"></a>快哉世雄。<a id="a-HZ"></a>佛种不断。<a id="a-Ha"></a>当于尔时。<a id="a-Hb"></a>十一那术诸天人民见授弥勒印封。<a id="a-Hc"></a>皆发无上正真之道。<a id="a-Hd"></a>是谓菩萨摩诃萨庄严佛树进至道场。<a id="a-He"></a>复次菩萨。<a id="a-Hf"></a>初举右足蹈地之时。<a id="a-Hg"></a>便作是念。<a id="a-Hh"></a>吾今已逮众智自在。<a id="a-Hi"></a>神慧无碍辩才通达。<a id="a-Hj"></a>斯等众生久抱狐疑。<a id="a-Hk"></a>没溺尘垢不求度脱。<a id="a-Hl"></a>吾今当以智慧之火焚烧心中狐疑之丛。<a id="a-Hm"></a>是谓菩萨摩诃萨庄严佛树进趣道场。<a id="a-Hn"></a>复次菩萨。<a id="a-Ho"></a>初举右足蹈地之时。<a id="a-Hp"></a>便复念言。<a id="a-Hq"></a>吾今已得无为解脱。<a id="a-Hr"></a>当复接度有为解脱。<a id="a-Hs"></a>过去恒沙诸佛世尊。<a id="a-Ht"></a>皆悉同我无为解脱。<a id="a-Hu"></a>当来诸佛亦获此法。<a id="a-Hv"></a>快哉福报不有断灭。<a id="a-Hw"></a>妄想已尽无所贪求。<a id="a-Hx"></a>是谓菩萨摩诃萨进趣道场庄严佛树。<a id="a-Hy"></a>复次菩萨摩诃萨。<a id="a-Hz"></a>初举右足蹈地之时。<a id="a-I0"></a>复生此心。<a id="a-I1"></a>众生永处邪见颠倒。<a id="a-I2"></a>不睹三向空无之慧。<a id="a-I3"></a>我今当演护心清净。<a id="a-I4"></a>无觉无观法性虚寂。<a id="a-I5"></a>知惭知愧众行之本。<a id="a-I6"></a>苦空非身无人无寿。<a id="a-I7"></a>当以此心普覆一切。<a id="a-I8"></a>是谓菩萨摩诃萨进趣道场庄严佛树。<a id="a-I9"></a>复次菩萨。<a id="a-IA"></a>初举右足欲趣浴池。<a id="a-IB"></a>琉璃水精七宝园观。<a id="a-IC"></a>凫雁鸳鸯异类奇鸟。<a id="a-ID"></a>诸天导从不可称量。<a id="a-IE"></a>我今露形乃非其宜。<a id="a-IF"></a>设当入城村落人众。<a id="a-IG"></a>谓为裸形不知惭耻。<a id="a-IH"></a>宜求袈裟以障于体。<a id="a-II"></a>时有天子名曰福盖。<a id="a-IJ"></a>即知菩萨心中所念。<a id="a-IK"></a>寻奉八万四千金缕织成袈裟。<a id="a-IL"></a>菩萨自念。<a id="a-IM"></a>过去诸佛法服云何。<a id="a-IN"></a>进趣行来斯用何法。<a id="a-IO"></a>虚空神天叉手白言。<a id="a-IP"></a>过去诸佛皆着织成金缕袈裟。<a id="a-IQ"></a>亦如今日诸天所献。<a id="a-IR"></a>菩萨即受八万四千织成金缕袈裟。<a id="a-IS"></a>以道神力。<a id="a-IT"></a>而合为一袈裟着体。<a id="a-IU"></a>三十二相八十种好。<a id="a-IV"></a>尽皆外现。<a id="a-IW"></a>斯由曩昔施无想报行度无施。<a id="a-IX"></a>是谓菩萨摩诃萨进趣道场庄严佛树。<a id="a-IY"></a>复次菩萨举右足时。<a id="a-IZ"></a>便生此心。<a id="a-Ia"></a>众生若干性行不同。<a id="a-Ib"></a>吾今当以智慧光明。<a id="a-Ic"></a>普照三千大千世界。<a id="a-Id"></a>即放顶相光明。<a id="a-Ie"></a>普照十方诸佛刹土。<a id="a-If"></a>众生之类见光明者。<a id="a-Ig"></a>悉来云集诣忍世界。<a id="a-Ih"></a>奉事如来香华供养。<a id="a-Ii"></a>威神所感。<a id="a-Ij"></a>使令天地六返震动。<a id="a-Ik"></a>是谓菩萨摩诃萨进趣道场庄严佛树。<a id="a-Il"></a>复次菩萨当举足时。<a id="a-Im"></a>心自生念。<a id="a-In"></a>生分已尽更不受胎。<a id="a-Io"></a>三界独尊无有畴匹。<a id="a-Ip"></a>当号为佛如来至真等正觉。<a id="a-Iq"></a>十号具足。<a id="a-Ir"></a>十方刹土诸佛世尊。<a id="a-Is"></a>各各于其国土。<a id="a-It"></a>告四部众天龙鬼神干沓和阿须伦迦留罗紧陀罗摩休勒人与非人。<a id="a-Iu"></a>今日忍界释迦文佛。<a id="a-Iv"></a>出现于世。<a id="a-Iw"></a>众相具足如星中月。<a id="a-Ix"></a>福度众生天人蒙祐。<a id="a-Iy"></a>有欲兴敬供养彼佛。<a id="a-Iz"></a>宜知是时。<a id="a-J0"></a>尔时十方诸佛世界神通菩萨。<a id="a-J1"></a>辩才具足得总持门。<a id="a-J2"></a>千七百七十七亿那术众。<a id="a-J3"></a>皆来云集诣此忍界。<a id="a-J4"></a>兴致供养华至于膝。<a id="a-J5"></a>复有八十万垓天魔波旬。<a id="a-J6"></a>皆诣忍界。<a id="a-J7"></a>兴致供养给事菩萨。<a id="a-J8"></a>复有百千亿垓神力龙王。<a id="a-J9"></a>各各七首。<a id="a-JA"></a>献奉香汤浴洗菩萨。<a id="a-JB"></a>斯由曩昔口演甘露无厌足法。<a id="a-JC"></a>是谓菩萨摩诃萨进趣道场庄严佛树。<a id="a-JD"></a>复次菩萨内自生念。<a id="a-JE"></a>众生著有迷惑来久。<a id="a-JF"></a>设闻空无虚寂之法。<a id="a-JG"></a>意怀恐惧衣毛为竖。<a id="a-JH"></a>佛法深奥不可思议。<a id="a-JI"></a>渐当以次说道根原。<a id="a-JJ"></a>分别众生根原所由。<a id="a-JK"></a>玄鉴三世生法灭法。<a id="a-JL"></a>除去想着无贪吝心。<a id="a-JM"></a>从无数劫积行已来。<a id="a-JN"></a>所以不得道者皆由恩爱。<a id="a-JO"></a>吾今当除恩爱刺本。<a id="a-JP"></a>拔济众生安处无为。<a id="a-JQ"></a>是谓菩萨摩诃萨进趣道场庄严佛树。<a id="a-JR"></a>如是族姓子。<a id="a-JS"></a>菩萨大士降神出生堕地举右足。<a id="a-JT"></a>于其中间思惟十法。<a id="a-JU"></a>庄严道树亦不退转。<a id="a-JV"></a>复次族姓子。<a id="a-JW"></a>菩萨初生时。<a id="a-JX"></a>堕地行七步欲趣金机。<a id="a-JY"></a>次举左足内自思惟。<a id="a-JZ"></a>诸佛世尊。<a id="a-Ja"></a>句义无量道法淳粹。<a id="a-Jb"></a>应度无极无起灭法。<a id="a-Jc"></a>行无生灭不可思议。<a id="a-Jd"></a>非是罗汉辟支所及。<a id="a-Je"></a>道当一意多念非道。<a id="a-Jf"></a>道当少欲多欲非道。<a id="a-Jg"></a>道当知足多求非道。<a id="a-Jh"></a>道当正见邪见非道。<a id="a-Ji"></a>是时菩萨复作是念。<a id="a-Jj"></a>过去诸佛所行正法。<a id="a-Jk"></a>为何谓耶。<a id="a-Jl"></a>复作是念。<a id="a-Jm"></a>过去恒沙诸佛世尊出现于世。<a id="a-Jn"></a>以神足力现身威德。<a id="a-Jo"></a>十根本义不可思议。<a id="a-Jp"></a>云何为十。<a id="a-Jq"></a>于是族姓子。<a id="a-Jr"></a>菩萨达士先举左足。<a id="a-Js"></a>遍满三千虚空境界。<a id="a-Jt"></a>不娆众生无觉知者。<a id="a-Ju"></a>其有众生睹足相轮。<a id="a-Jv"></a>皆发无上正真道意。<a id="a-Jw"></a>斯由曩昔礼敬之报。<a id="a-Jx"></a>是谓菩萨摩诃萨进趣道场庄严佛树。<a id="a-Jy"></a>复次族姓子。<a id="a-Jz"></a>尔时菩萨左足蹈地。<a id="a-K0"></a>心自生念。<a id="a-K1"></a>古昔诸佛说法。<a id="a-K2"></a>云何分别句身义味。<a id="a-K3"></a>云何过去诸佛世尊。<a id="a-K4"></a>进止行来威仪法则。<a id="a-K5"></a>以一句义演出无量诸佛法藏。<a id="a-K6"></a>从劫至劫乃至百劫。<a id="a-K7"></a>不能究尽一句之义。<a id="a-K8"></a>如来秘要不可思议。<a id="a-K9"></a>非是小节所能测度。<a id="a-KA"></a>是谓菩萨摩诃萨进趣道场庄严佛树。<a id="a-KB"></a>佛复告族姓子。<a id="a-KC"></a>菩萨尔时放一毛孔光明。<a id="a-KD"></a>遍照无量诸佛刹土。<a id="a-KE"></a>于光明中。<a id="a-KF"></a>演说六度平等大法空无想愿不起法忍。<a id="a-KG"></a>亦使众生毕志坚固。<a id="a-KH"></a>皆发无上正真道意。<a id="a-KI"></a>是谓菩萨进趣道场庄严佛树。<a id="a-KJ"></a>复次族姓子。<a id="a-KK"></a>菩萨尔时内自思惟。<a id="a-KL"></a>吾今当以三昧正受。<a id="a-KM"></a>普游虚空诸佛法界。<a id="a-KN"></a>尔时菩萨即入无形想定意。<a id="a-KO"></a>遍游虚空诸佛法界。<a id="a-KP"></a>左右翼从。<a id="a-KQ"></a>天世人民莫觉知者。<a id="a-KR"></a>谓为菩萨进趣金机。<a id="a-KS"></a>是谓菩萨摩诃萨进趣道场庄严佛树。<a id="a-KT"></a>复次族姓子。<a id="a-KU"></a>即化一形。<a id="a-KV"></a>遍满三千大千世界。<a id="a-KW"></a>复还如故。<a id="a-KX"></a>众生之类无觉知者。<a id="a-KY"></a>是谓菩萨进趣道场庄严佛树。<a id="a-KZ"></a>复次族姓子。<a id="a-Ka"></a>菩萨尔时慧明之光。<a id="a-Kb"></a>遍照三千大千刹土。<a id="a-Kc"></a>一一光中皆出音声。<a id="a-Kd"></a>今日释迦文佛如来至真等正觉。<a id="a-Ke"></a>于阎浮利地。<a id="a-Kf"></a>当转法轮度未度者。<a id="a-Kg"></a>福利众生名称远布。<a id="a-Kh"></a>是谓菩萨进趣道场庄严佛树。<a id="a-Ki"></a>复次族姓子。<a id="a-Kj"></a>菩萨尔时一念之顷。<a id="a-Kk"></a>令十方界诸佛世尊各各舒手扶接菩萨。<a id="a-Kl"></a>一切众会皆悉见之。<a id="a-Km"></a>是谓菩萨进趣道场庄严佛树。<a id="a-Kn"></a>复次族姓子。<a id="a-Ko"></a>诸佛法藏深奥难测。<a id="a-Kp"></a>吾当以次布现三乘缘觉声闻菩萨之道。<a id="a-Kq"></a>闻法觉寤终不中滞。<a id="a-Kr"></a>是谓菩萨摩诃萨进趣道场庄严佛树。<a id="a-Ks"></a>复次族姓子。<a id="a-Kt"></a>过去三世诸佛世尊。<a id="a-Ku"></a>吾今欲成无为大道。<a id="a-Kv"></a>皆当证明令我成道。<a id="a-Kw"></a>诸佛称善皆在前立。<a id="a-Kx"></a>汝从阿僧祇劫。<a id="a-Ky"></a>苦行无数。<a id="a-Kz"></a>布施持戒六度具足。<a id="a-L0"></a>国财妻子无所吝惜。<a id="a-L1"></a>今当成佛广度众生。<a id="a-L2"></a>我等扶接上至成佛不使中住。<a id="a-L3"></a>是谓菩萨摩诃萨进趣道场庄严佛树。<a id="a-L4"></a>复次族姓子。<a id="a-L5"></a>菩萨分别过去现在未来。<a id="a-L6"></a>空无想愿。<a id="a-L7"></a>亦是诸佛所应行法。<a id="a-L8"></a>从初发意乃至成佛。<a id="a-L9"></a>要当修习三向诸道。<a id="a-LA"></a>四等大慈。<a id="a-LB"></a>八无碍道。<a id="a-LC"></a>璎珞其身。<a id="a-LD"></a>是谓菩萨摩诃萨进趣道场庄严佛树。<a id="a-LE"></a>佛复告族姓子。<a id="a-LF"></a>菩萨次举右足当蹈地时。<a id="a-LG"></a>当具足此神足十慧不可思议。<a id="a-LH"></a>云何为十。<a id="a-LI"></a>有神足慧名曰无著。<a id="a-LJ"></a>菩萨得此慧者。<a id="a-LK"></a>尽游诸佛深要法藏。<a id="a-LL"></a>是谓菩萨摩诃萨进趣道场庄严佛树。<a id="a-LM"></a>复有神慧名曰无形。<a id="a-LN"></a>菩萨得此神慧者。<a id="a-LO"></a>入无厌定意。<a id="a-LP"></a>咨受十方诸佛言教。<a id="a-LQ"></a>复有无二神慧。<a id="a-LR"></a>菩萨得此神慧者。<a id="a-LS"></a>劝进众生成无上等正觉。<a id="a-LT"></a>不取声闻辟支佛道。<a id="a-LU"></a>复有虚空神慧。<a id="a-LV"></a>菩萨得此神慧者。<a id="a-LW"></a>尽观世界空无我人。<a id="a-LX"></a>复有无相神慧。<a id="a-LY"></a>菩萨得此神慧者。<a id="a-LZ"></a>演畅诸法解一相无相。<a id="a-La"></a>亦无生灭着断之法。<a id="a-Lb"></a>复有空观神慧。<a id="a-Lc"></a>菩萨得此神慧者。<a id="a-Ld"></a>见诸佛土成者败者。<a id="a-Le"></a>如观掌珠。<a id="a-Lf"></a>复有弃寿神慧。<a id="a-Lg"></a>菩萨得此神慧者。<a id="a-Lh"></a>观寿缘报舍形受形。<a id="a-Li"></a>复有无言说神慧。<a id="a-Lj"></a>菩萨得此神慧者。<a id="a-Lk"></a>说法无法想。<a id="a-Ll"></a>亦无若干念。<a id="a-Lm"></a>复有无近远神慧。<a id="a-Ln"></a>菩萨得此神慧者。<a id="a-Lo"></a>不见诸法窠窟远近。<a id="a-Lp"></a>复有无生灭神慧。<a id="a-Lq"></a>菩萨得此神慧者。<a id="a-Lr"></a>分别十二因缘根本。<a id="a-Ls"></a>生者灭者悉无所有。<a id="a-Lt"></a>是谓菩萨摩诃萨十神足慧进趣道场庄严佛树。<a id="a-Lu"></a>佛复告族姓子。<a id="a-Lv"></a>菩萨初生举左足时。<a id="a-Lw"></a>复当具足十业无量究竟。<a id="a-Lx"></a>云何为十。<a id="a-Ly"></a>于是族姓子。<a id="a-Lz"></a>诸佛如来之所修行。<a id="a-M0"></a>如来降形出世教化。<a id="a-M1"></a>分别三世十二牵连。<a id="a-M2"></a>三界五道尘垢缚着。<a id="a-M3"></a>沐浴诸结永无尘曀。<a id="a-M4"></a>是谓菩萨修第一业进趣道场庄严佛树。<a id="a-M5"></a>复次族姓子。<a id="a-M6"></a>如来出世化诸众生。<a id="a-M7"></a>安处三乘随其所愿。<a id="a-M8"></a>或有众生。<a id="a-M9"></a>意趣罗汉不向佛门。<a id="a-MA"></a>或有众生。<a id="a-MB"></a>习缘觉行不趣佛道。<a id="a-MC"></a>或有众生。<a id="a-MD"></a>修无上道。<a id="a-ME"></a>不向声闻缘觉辟支。<a id="a-MF"></a>或有众生。<a id="a-MG"></a>退于佛道志慕小乘。</p>
  <p id="aMH">尔时菩萨诱进前人。<a id="a-MI"></a>逮成无上正真之道。<a id="a-MJ"></a>或有众生。<a id="a-MK"></a>在凡夫地不求方便。<a id="a-ML"></a>上及三乘。<a id="a-MM"></a>菩萨劝进成三乘道。<a id="a-MN"></a>是谓菩萨第二之业进趣道场庄严佛树。<a id="a-MO"></a>如来出世布现言教。<a id="a-MP"></a>以权方便适化众生。<a id="a-MQ"></a>荷负重担为人重任。<a id="a-MR"></a>或与众生现作父母兄弟朋友。<a id="a-MS"></a>或现国师尊长道士。<a id="a-MT"></a>或现大富长者神力鬼王。<a id="a-MU"></a>周给贫困惠施七宝。<a id="a-MV"></a>开说道教成三乘果。<a id="a-MW"></a>是谓菩萨修习三业进趣道场庄严佛树。<a id="a-MX"></a>如来出世转无上法轮。<a id="a-MY"></a>不失四辩。<a id="a-MZ"></a>观察人心授十善行。<a id="a-Ma"></a>分别演畅苦习尽道。<a id="a-Mb"></a>或生迷惑没溺三界。<a id="a-Mc"></a>行权拔济永离生死。<a id="a-Md"></a>是谓菩罗修第四业进趣道场庄严佛树。<a id="a-Me"></a>如来世尊出现于世。<a id="a-Mf"></a>恒以大悲如被众生。<a id="a-Mg"></a>如母爱子心不舍离。<a id="a-Mh"></a>譬如龙王伊罗钵多罗。<a id="a-Mi"></a>住于须弥金福山边七宝宫殿。<a id="a-Mj"></a>与诸龙女共相娱乐。<a id="a-Mk"></a>若欲往至忉利天宫兴致供养。<a id="a-Ml"></a>化身七万由延三十二头。<a id="a-Mm"></a>一一头者边有七牙。<a id="a-Mn"></a>一一牙上有宝浴池。<a id="a-Mo"></a>一一池中生七百莲华。<a id="a-Mp"></a>一一莲华七百玉女。<a id="a-Mq"></a>共相娱乐作倡伎乐。<a id="a-Mr"></a>弹琴鼓瑟音声不绝。<a id="a-Ms"></a>复雨七宝乃至于膝。<a id="a-Mt"></a>菩萨大士亦复如是。<a id="a-Mu"></a>以四等心加被众生。<a id="a-Mv"></a>雨七觉意无穷法财。<a id="a-Mw"></a>随其志趣皆成道果。<a id="a-Mx"></a>是谓菩萨修第五业进趣道场庄严佛树。<a id="a-My"></a>如来世尊以权方便随时适化。<a id="a-Mz"></a>可行知行可坐知坐。<a id="a-N0"></a>可言知言可默知默。<a id="a-N1"></a>遍入众生心识所念。<a id="a-N2"></a>随病疗救不使增减。<a id="a-N3"></a>普令永处无为之岸。<a id="a-N4"></a>是谓菩萨修第六业进趣道场庄严佛树。<a id="a-N5"></a>复次族姓子。<a id="a-N6"></a>如来出世。<a id="a-N7"></a>化导众生不自为身。<a id="a-N8"></a>为一人故经百千劫。<a id="a-N9"></a>代彼受苦不怀厌惓。<a id="a-NA"></a>安处佛慧成无上道。<a id="a-NB"></a>是谓菩萨修第七业进趣道场庄严佛树。<a id="a-NC"></a>诸佛兴出不坏法界。<a id="a-ND"></a>法性自尔亦非自尔。<a id="a-NE"></a>如尔真际亦不有坏非不有坏。<a id="a-NF"></a>修而不惧亦不恐畏。<a id="a-NG"></a>是谓菩萨修第八业进趣道场庄严佛树。<a id="a-NH"></a>如来出世。<a id="a-NI"></a>当复具足一相无相。<a id="a-NJ"></a>弹指之顷于过去未来现在法中。<a id="a-NK"></a>出生三世诸佛世尊。<a id="a-NL"></a>实而不异亦不变易。<a id="a-NM"></a>是谓菩萨修第九业进趣道场庄严佛树。<a id="a-NN"></a>如来出世慈愍众生。<a id="a-NO"></a>以一日之数令三世为一劫。<a id="a-NP"></a>其中众生无觉知者。<a id="a-NQ"></a>是谓菩萨初生堕地举左足修行十业进趣道场庄严佛树。<a id="a-NR"></a>佛复告族姓子。<a id="a-NS"></a>菩萨初生堕地七步。<a id="a-NT"></a>于其中间复当思惟十法。<a id="a-NU"></a>降伏外道坏魔罗网。<a id="a-NV"></a>诸天侍卫。<a id="a-NW"></a>进趣道场庄严佛树。<a id="a-NX"></a>乃至灭度终不舍离。<a id="a-NY"></a>云何为十。<a id="a-NZ"></a>于是族姓子。<a id="a-Na"></a>先当降魔。<a id="a-Nb"></a>身被慈仁之铠。<a id="a-Nc"></a>手执慧剑善权前导。<a id="a-Nd"></a>头戴无畏华鬘。<a id="a-Ne"></a>摧却憍慢之众。<a id="a-Nf"></a>永除贡高。<a id="a-Ng"></a>是谓族姓子。<a id="a-Nh"></a>先当修此第一难得之法。<a id="a-Ni"></a>复次族姓子。<a id="a-Nj"></a>复当思惟玄妙广义。<a id="a-Nk"></a>断漏取证。<a id="a-Nl"></a>摄彼外道而为上首。<a id="a-Nm"></a>加以神足神力无量。<a id="a-Nn"></a>设彼现一我当现二。<a id="a-No"></a>趣使邪部安处正见。<a id="a-Np"></a>是谓族姓子菩萨当念修此第二难得之法。<a id="a-Nq"></a>复次族姓子。<a id="a-Nr"></a>菩萨大士化度众生。<a id="a-Ns"></a>受法欢喜。<a id="a-Nt"></a>必至坚固不趣余道。<a id="a-Nu"></a>是谓菩萨修行第三难得之法。<a id="a-Nv"></a>复次族姓子。<a id="a-Nw"></a>诸佛世尊恒所行法。<a id="a-Nx"></a>日夜四时观察众生。<a id="a-Ny"></a>弹指之顷周遍十方恒沙刹土。<a id="a-Nz"></a>周而复始不着三界。<a id="a-O0"></a>是谓菩萨修行第四难得之法。<a id="a-O1"></a>复次族姓子。<a id="a-O2"></a>行无碍智。<a id="a-O3"></a>遍满三千大千世界。<a id="a-O4"></a>虽度众生不见有度。<a id="a-O5"></a>是谓菩萨修习第五难得之法。<a id="a-O6"></a>复次族姓子。<a id="a-O7"></a>菩萨大士以神足力。<a id="a-O8"></a>遍游十方恒沙刹土。<a id="a-O9"></a>遍观众生心识所念。<a id="a-OA"></a>或以一身化百千身。<a id="a-OB"></a>还合为一无觉知者。<a id="a-OC"></a>是谓菩萨修行第六难得之法。<a id="a-OD"></a>复次族姓子。<a id="a-OE"></a>菩萨思惟四无碍慧。<a id="a-OF"></a>亦非罗汉辟支所修。<a id="a-OG"></a>亦非天龙鬼神八部之众所能及逮。<a id="a-OH"></a>是谓菩萨修行第七难得之法。<a id="a-OI"></a>复次族姓子。<a id="a-OJ"></a>如来神力不可思议。<a id="a-OK"></a>十方无量诸佛刹土入一尘孔。<a id="a-OL"></a>周旋往来无有挂碍。<a id="a-OM"></a>还复如故无觉知者。<a id="a-ON"></a>是谓菩萨修行第八难得之法。<a id="a-OO"></a>复次族姓子。<a id="a-OP"></a>如来至真等正觉。<a id="a-OQ"></a>得四辩才无生灭智。<a id="a-OR"></a>遍满三千大千世界。<a id="a-OS"></a>是谓菩萨修行第九难得之法。<a id="a-OT"></a>复次族姓子。<a id="a-OU"></a>诸佛世尊。<a id="a-OV"></a>行无尽法法门覆盖众生。<a id="a-OW"></a>十力无畏十八不共诸佛之法。<a id="a-OX"></a>是谓菩萨修行第十难得之法。<a id="a-OY"></a>进趣道场庄严佛树。</p>
 </body>
</html>