<!doctype html>
<html id="z3IBU2bVQ" data-ver="1244">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">菩萨璎珞经卷第十六</h1>
  <h2 id="a2">三道三乘品第二十九</h2>
  <p id="a3">尔时世尊告舍利弗。<a id="a-4"></a>汝等观此慧眼菩萨。<a id="a-5"></a>得四辩才众智自在修心意定。<a id="a-6"></a>在大众中演畅菩萨诸法深奥。<a id="a-7"></a>此菩萨者久如当成等正觉乎。<a id="a-8"></a>时舍利弗白佛言。<a id="a-9"></a>世尊。<a id="a-A"></a>我等声闻所见微鲜。<a id="a-B"></a>岂能测度大圣法典。<a id="a-C"></a>唯愿世尊演布道化使众会者悉闻其要。</p>
  <p id="aD">尔时世尊告舍利弗。<a id="a-E"></a>谛听谛听善思念之。<a id="a-F"></a>吾当与汝宣畅正要。<a id="a-G"></a>舍利弗言。<a id="a-H"></a>如是世尊。<a id="a-I"></a>佛告舍利弗。<a id="a-J"></a>西北去此十四江河沙数。<a id="a-K"></a>彼有佛国。<a id="a-L"></a>名众智自在。<a id="a-M"></a>佛名慧造如来至真等正觉明行成为善逝世间解无上士道法御天人师号佛世尊。<a id="a-N"></a>彼佛如来初发道心广大无崖。<a id="a-O"></a>超过众圣诸受别者。<a id="a-P"></a>彼佛如来发此弘誓之心。<a id="a-Q"></a>若我成佛与生死别。<a id="a-R"></a>不处愦闹五浊鼎沸。<a id="a-S"></a>使我国土清净无瑕。<a id="a-T"></a>我既成佛翼从成就。<a id="a-U"></a>男女各别无贪欲心。<a id="a-V"></a>复发此愿。<a id="a-W"></a>使我国土一切众生光光相照。<a id="a-X"></a>无有日月星宿光明。<a id="a-Y"></a>水精琉璃车磲马瑙真珠虎珀金银七宝庄严己国。<a id="a-Z"></a>使我国土同一水乳。<a id="a-a"></a>亦令我刹有一浴池如四天下。<a id="a-b"></a>凫雁鸳鸯尽七宝身。<a id="a-c"></a>悲鸣相和共相娱乐。<a id="a-d"></a>浴池东口所流水处纵广千由旬。<a id="a-e"></a>浴池南口纵广千由旬。<a id="a-f"></a>浴池西口纵广千由旬。<a id="a-g"></a>浴池北口纵广千由旬。<a id="a-h"></a>当浴池中央有自然七宝高座。<a id="a-i"></a>高下纵广各千由旬。<a id="a-j"></a>诸十方无量无限无边际恒沙国土大乘菩萨。<a id="a-k"></a>坐树王下永除心结。<a id="a-l"></a>降伏魔宫成无上道。<a id="a-m"></a>即于其日来至此刹。<a id="a-n"></a>诣我浴池升七宝座。<a id="a-o"></a>演说大乘不退转行。<a id="a-p"></a>大乘翼从发弘誓者皆诣我国。<a id="a-q"></a>使我国土无大乘菩萨无大乘辟支佛无大乘声闻者。<a id="a-r"></a>佛复告舍利弗。<a id="a-s"></a>今此慧眼菩萨大乘牢固心难沮坏。<a id="a-t"></a>当生彼国成等正觉。<a id="a-u"></a>教化众生无有穷极。<a id="a-v"></a>彼国人民寿命各等。<a id="a-w"></a>无有中夭之者。<a id="a-x"></a>欲知其寿亦如无量佛国。<a id="a-y"></a>但男女众生不如阿弥陀佛国得道者也。<a id="a-z"></a>是时舍利弗。<a id="a-10"></a>闻佛所说怪未曾有。<a id="a-11"></a>一切众会皆怀狐疑。<a id="a-12"></a>即从座起偏露右臂右膝着地长跪叉手。<a id="a-13"></a>前白佛言世尊。<a id="a-14"></a>今闻如来演说大乘不退转行。<a id="a-15"></a>大乘翼从成己国土。<a id="a-16"></a>愿乐欲闻。<a id="a-17"></a>云何为大乘菩萨。<a id="a-18"></a>云何为大乘辟支佛。<a id="a-19"></a>云何为大乘声闻。<a id="a-1A"></a>佛告舍利弗。<a id="a-1B"></a>菩萨三乘各有三品。<a id="a-1C"></a>辟支三乘亦有三品。<a id="a-1D"></a>声闻三乘亦有三品。<a id="a-1E"></a>于是舍利弗。<a id="a-1F"></a>欲知菩萨三乘者。<a id="a-1G"></a>今与汝说。<a id="a-1H"></a>有菩萨大乘。<a id="a-1I"></a>有菩萨辟支佛乘。<a id="a-1J"></a>有菩萨声闻乘。<a id="a-1K"></a>是谓菩萨三乘。<a id="a-1L"></a>又舍利弗。<a id="a-1M"></a>辟支佛三乘者。<a id="a-1N"></a>有辟支佛菩萨大乘。<a id="a-1O"></a>有辟支佛菩萨缘觉乘。<a id="a-1P"></a>有辟支佛菩萨声闻乘。<a id="a-1Q"></a>是谓辟支三乘。<a id="a-1R"></a>又舍利弗。<a id="a-1S"></a>声闻三乘者。<a id="a-1T"></a>有声闻大乘。<a id="a-1U"></a>有声闻辟支佛乘。<a id="a-1V"></a>有声闻无著乘。<a id="a-1W"></a>是谓声闻三乘。<a id="a-1X"></a>时舍利弗。<a id="a-1Y"></a>复白佛言世尊。<a id="a-1Z"></a>云何为菩萨大乘。<a id="a-1a"></a>佛告舍利弗。<a id="a-1b"></a>慧眼菩萨所生国土。<a id="a-1c"></a>慧造如来境界是也。<a id="a-1d"></a>若有菩萨摩诃萨。<a id="a-1e"></a>发弘誓心不乐小道。<a id="a-1f"></a>如上所愿。<a id="a-1g"></a>尽得生彼慧造国土。<a id="a-1h"></a>时舍利弗复白佛言。<a id="a-1i"></a>世尊。<a id="a-1j"></a>云何为菩萨辟支佛乘。<a id="a-1k"></a>佛告舍利弗。<a id="a-1l"></a>西北去此过十四江河沙已。<a id="a-1m"></a>复过十四江河沙数。<a id="a-1n"></a>有佛土名为净泰。<a id="a-1o"></a>佛名无动如来至真等正觉。<a id="a-1p"></a>十号具足。<a id="a-1q"></a>国土清净无淫怒痴。<a id="a-1r"></a>上下恭顺贵修清虚。<a id="a-1s"></a>彼土众生尽修一行。<a id="a-1t"></a>普出家学无上正真修平等觉。<a id="a-1u"></a>彼佛境界有一浴池。<a id="a-1v"></a>纵广一佛世界。<a id="a-1w"></a>浴池东口百千万由旬。<a id="a-1x"></a>浴池南口百千万由旬。<a id="a-1y"></a>浴池西口百千万由旬。<a id="a-1z"></a>浴池北口百千万由旬。<a id="a-20"></a>诸有菩萨修大乘辟支佛者。<a id="a-21"></a>尽生彼国。<a id="a-22"></a>异类奇鸟数十百种游戏池中。<a id="a-23"></a>种种香熏遍布世界。<a id="a-24"></a>生七宝树华果香洁。<a id="a-25"></a>彼池水中忧钵莲花。<a id="a-26"></a>钵头牟花。<a id="a-27"></a>拘物头花。<a id="a-28"></a>分陀利花。<a id="a-29"></a>皆生于池水中。<a id="a-2A"></a>当池中央有七宝高座。<a id="a-2B"></a>纵广高下过众生界。<a id="a-2C"></a>尽诸贤圣所居之处。<a id="a-2D"></a>如是舍利弗彼佛国界无有菩萨大乘。<a id="a-2E"></a>唯有菩萨辟支佛乘。<a id="a-2F"></a>所以者何。<a id="a-2G"></a>皆由宿愿而得生彼。<a id="a-2H"></a>分别三十七道品法。<a id="a-2I"></a>共相娱乐演布道教。<a id="a-2J"></a>是谓族姓子菩萨辟支佛乘所居之处。<a id="a-2K"></a>非菩萨声闻乘所能逮及。<a id="a-2L"></a>尔时世尊。<a id="a-2M"></a>与舍利弗便说此偈。</p>
  <p id="a2N">如来不思议　　诸法各殊特</p>
  <p id="a2O">菩萨大乘慧　　刹土亦各异</p>
  <p id="a2P">贤圣辟支乘　　普集同一味</p>
  <p id="a2Q">相劝现教化　　演布无比法</p>
  <p id="a2R">演畅清净音　　平等无二心</p>
  <p id="a2S">由宿本愿报　　故生彼刹土</p>
  <p id="a2T">处七宝高座　　雷吼震三界</p>
  <p id="a2U">所度无有量　　自然应法律</p>
  <p id="a2V">不计生死本　　不怀忧喜想</p>
  <p id="a2W">不著有无行　　不计本末空</p>
  <p id="a2X">今汝舍利弗　　欲知辟支乘</p>
  <p id="a2Y">国土佛姓号　　所说义如是</p>
  <p id="a2Z">尔时舍利弗复白佛言。<a id="a-2a"></a>世尊。<a id="a-2b"></a>如来至真等正觉。<a id="a-2c"></a>以广长舌神口所说。<a id="a-2d"></a>菩萨大乘菩萨缘觉乘今已具知。<a id="a-2e"></a>愿乐欲闻菩萨声闻乘所行法则。<a id="a-2f"></a>其事云何。<a id="a-2g"></a>尔时世尊告舍利弗。<a id="a-2h"></a>西北去此度二十四江河沙已。<a id="a-2i"></a>复过二十四江河沙数。<a id="a-2j"></a>彼有佛土名毛孔光。<a id="a-2k"></a>佛名法观如来至真等正觉。<a id="a-2l"></a>十号具足。<a id="a-2m"></a>彼国清净。<a id="a-2n"></a>一切众生具四空定。<a id="a-2o"></a>神足变化超过贤圣。<a id="a-2p"></a>彼有浴池如上无异。<a id="a-2q"></a>皆由宿愿而得生彼。<a id="a-2r"></a>剃除须发着袈裟法服。<a id="a-2s"></a>具足六度空无相愿。<a id="a-2t"></a>所度众生不可称量。<a id="a-2u"></a>彼土菩萨声闻乘者。<a id="a-2v"></a>胜我国土一生补处。<a id="a-2w"></a>所以然者。<a id="a-2x"></a>今此菩萨逮阿惟颜。<a id="a-2y"></a>百劫教化尽趣道门。<a id="a-2z"></a>各各成就立不退转故。<a id="a-30"></a>不如彼国菩萨声闻一日所化济度众生。<a id="a-31"></a>百倍千倍巨亿万倍。<a id="a-32"></a>不可以譬喻为比。<a id="a-33"></a>尔时世尊。<a id="a-34"></a>与舍利弗复说颂曰。</p>
  <p id="a35">清净如金精　　亦如星中月</p>
  <p id="a36">禁戒威仪具　　乃生彼佛国</p>
  <p id="a37">法观大贤圣　　宿积无量行</p>
  <p id="a38">分别虚无慧　　心正无余想</p>
  <p id="a39">说法度众生　　一会恒沙数</p>
  <p id="a3A">尽令具足成　　菩萨声闻乘</p>
  <p id="a3B">吾昔发意错　　苦行不可量</p>
  <p id="a3C">不与彼因缘　　王此五浊世</p>
  <p id="a3D">今虽成佛道　　神足自在游</p>
  <p id="a3E">欲愿至彼土　　无由在其例</p>
  <p id="a3F">诸佛境界异　　所愿各不同</p>
  <p id="a3G">欲与彼缘者　　发愿岂在晚</p>
  <p id="a3H">尔时世尊。<a id="a-3I"></a>与舍利弗说此偈已。<a id="a-3J"></a>时座上百亿那术诸天人民。<a id="a-3K"></a>皆发弘誓旷大之心。<a id="a-3L"></a>愿乐欲生法观如来菩萨声闻佛土。<a id="a-3M"></a>彼佛刹土。<a id="a-3N"></a>无有菩萨大乘。<a id="a-3O"></a>无有菩萨辟支佛乘。<a id="a-3P"></a>唯有菩萨声闻乘。<a id="a-3Q"></a>尽生彼国共相娱乐。<a id="a-3R"></a>皆由宿愿而得生彼。<a id="a-3S"></a>尔时舍利弗复白佛言。<a id="a-3T"></a>世尊。<a id="a-3U"></a>今闻如来说菩萨摩诃萨菩萨大乘菩萨辟支佛乘菩萨声闻乘。<a id="a-3V"></a>一切众生皆悉奉行信乐承受。<a id="a-3W"></a>今请如来说辟支佛菩萨大乘辟支佛辟支佛乘辟支佛声闻乘。<a id="a-3X"></a>愿乐欲闻解心狐疑。<a id="a-3Y"></a>尔时世尊告舍利弗。<a id="a-3Z"></a>谛听谛听善思念之。<a id="a-3a"></a>吾当与汝一一分别。<a id="a-3b"></a>舍利弗答曰。<a id="a-3c"></a>如是世尊。<a id="a-3d"></a>佛告舍利弗。<a id="a-3e"></a>去此西北四十四江河沙。<a id="a-3f"></a>有佛土名曰雷吼。<a id="a-3g"></a>佛名如意如来至真等正觉。<a id="a-3h"></a>十号具足。<a id="a-3i"></a>彼国殊特七宝成就。<a id="a-3j"></a>众生贤柔辩才通达。<a id="a-3k"></a>智慧如海言不妄发说清白事。<a id="a-3l"></a>以为禁戒。<a id="a-3m"></a>法法成就不相拒逆。<a id="a-3n"></a>彼有浴池如上所说。<a id="a-3o"></a>彼浴池中有七宝金刚师子之座。<a id="a-3p"></a>高广上彻众生之表。<a id="a-3q"></a>一切辟支佛菩萨大乘悉生彼国。<a id="a-3r"></a>共相敬顺不怀贡高。<a id="a-3s"></a>本所造缘不违誓愿。<a id="a-3t"></a>住寿恒沙神足自在。</p>
  <p id="a3u">尔时世尊。<a id="a-3v"></a>与舍利弗而说颂曰。</p>
  <p id="a3w">虚空无边际　　清白行各异</p>
  <p id="a3x">心如本无慧　　缘觉所由刹</p>
  <p id="a3y">缘觉菩萨乘　　由昔发意得</p>
  <p id="a3z">光相自严饰　　不计优劣行</p>
  <p id="a40">永离诸苦恼　　不阙诸法相</p>
  <p id="a41">乃从无数世　　行至得成佛</p>
  <p id="a42">正法如虚空　　四大无所因</p>
  <p id="a43">聚散须臾间　　无生不起灭</p>
  <p id="a44">人身多忧虑　　缘对所缚着</p>
  <p id="a45">彼土寂然定　　脱此众患恼</p>
  <p id="a46">若使群萌类　　精进殖功德</p>
  <p id="a47">欲获不死法　　当愿生彼国</p>
  <p id="a48">正使彼佛念　　欲来至我土</p>
  <p id="a49">无缘无起想　　终不来此国</p>
  <p id="a4A">所以诸佛国　　各各殊特别</p>
  <p id="a4B">由宿所发愿　　所度各不同</p>
  <p id="a4C">法辩神妙义　　义辩决众疑</p>
  <p id="a4D">应辩如声报　　此四悉具足</p>
  <p id="a4E">若欲立成就　　愿乐彼佛者</p>
  <p id="a4F">弘誓旷大者　　立志不虚诈</p>
  <p id="a4G">尔时世尊。<a id="a-4H"></a>与舍利弗说此偈时。<a id="a-4I"></a>尔时座上七万比丘。<a id="a-4J"></a>本求小乘断漏取证。<a id="a-4K"></a>尽皆回意。<a id="a-4L"></a>愿生彼国为辟支佛菩萨大乘。<a id="a-4M"></a>复有无数诸天人民。<a id="a-4N"></a>逮须陀洹果。<a id="a-4O"></a>尔时舍利弗白佛言。<a id="a-4P"></a>世尊。<a id="a-4Q"></a>闻如来说菩萨摩诃萨三道三乘。<a id="a-4R"></a>又复演说辟支佛道菩萨大乘。<a id="a-4S"></a>一切众会莫不欢然。<a id="a-4T"></a>功德具足善心生焉。<a id="a-4U"></a>今欲愿闻辟支佛辟支佛乘。<a id="a-4V"></a>其义云何。<a id="a-4W"></a>亦使众生心得开寤。<a id="a-4X"></a>尔时世尊。<a id="a-4Y"></a>告舍利弗言。<a id="a-4Z"></a>去此西北八十四江河沙数。<a id="a-4a"></a>复过此数。<a id="a-4b"></a>有佛土名曰清琉璃。<a id="a-4c"></a>佛名身相如来至真等正觉。<a id="a-4d"></a>十号具足。<a id="a-4e"></a>彼国宽博无众秽恶。<a id="a-4f"></a>刹土平整坦然无碍。<a id="a-4g"></a>彼有浴池清凉微妙。<a id="a-4h"></a>于池中央有七宝高座。<a id="a-4i"></a>高广严饰至众生际。<a id="a-4j"></a>诸有得辟支佛辟支乘者。<a id="a-4k"></a>尽现彼国周流教化。<a id="a-4l"></a>讲论妙法殊胜之行。<a id="a-4m"></a>诸有发愿欲生彼者。<a id="a-4n"></a>皆遂本心中间无碍。<a id="a-4o"></a>尔时世尊。<a id="a-4p"></a>与舍利弗而说颂曰。</p>
  <p id="a4q">一向心意识　　执意不可动</p>
  <p id="a4r">本愿所牵连　　乃生彼佛土</p>
  <p id="a4s">积德如恒沙　　要拔生死元</p>
  <p id="a4t">本无性常定　　泥洹清净乐</p>
  <p id="a4u">辟支缘觉乘　　执心无边崖</p>
  <p id="a4v">琉璃刹土妙　　身相如来居</p>
  <p id="a4w">面如白莲花　　香熏一切刹</p>
  <p id="a4x">不受余道果　　解脱至要妙</p>
  <p id="a4y">佛界旷无疆　　所度不可计</p>
  <p id="a4z">辟支要集处　　说法义无穷</p>
  <p id="a50">解空无有空　　志趣不退转</p>
  <p id="a51">行过神仙表　　故号辟支乘</p>
  <p id="a52">夫欲崇深妙　　如来无著行</p>
  <p id="a53">咸各齐发愿　　成佛无有难</p>
  <p id="a54">众生上中下　　用心各不同</p>
  <p id="a55">唯当摄一意　　道果自然至</p>
  <p id="a56">尔时世尊。<a id="a-57"></a>与舍利弗说此颂时。<a id="a-58"></a>有七十千比丘。<a id="a-59"></a>皆发弘誓愿生彼国。<a id="a-5A"></a>复有菩萨行人无央数众。<a id="a-5B"></a>愿乐欲见身相如来至真正觉及彼刹土诸辟支佛。<a id="a-5C"></a>尔时世尊。<a id="a-5D"></a>知彼众生心中所念。<a id="a-5E"></a>便放顶相光明照彼佛国。<a id="a-5F"></a>如掌观珠晃然大明。<a id="a-5G"></a>尽见彼国清净无瑕大圣贤土。<a id="a-5H"></a>尔时世尊。<a id="a-5I"></a>还摄光明从顶而入。<a id="a-5J"></a>诸菩萨众欣然大寤。<a id="a-5K"></a>即从座起礼世尊足。<a id="a-5L"></a>前白佛言。<a id="a-5M"></a>今蒙大圣布演道化。<a id="a-5N"></a>既蒙光明得见彼土。<a id="a-5O"></a>使我等身舍此形命。<a id="a-5P"></a>愿乐欲生琉璃佛刹。<a id="a-5Q"></a>尔时世尊告众菩萨。<a id="a-5R"></a>诸族姓子。<a id="a-5S"></a>发意旷大弘誓深固。<a id="a-5T"></a>汝等各各尽生彼国。<a id="a-5U"></a>同时成佛功德成就。<a id="a-5V"></a>时诸菩萨见授决已。<a id="a-5W"></a>起礼佛足还复本座。<a id="a-5X"></a>尔时舍利弗白佛言。<a id="a-5Y"></a>世尊。<a id="a-5Z"></a>今闻如来说菩萨大乘菩萨辟支佛乘菩萨声闻乘辟支佛菩萨乘辟支佛辟支佛乘。<a id="a-5a"></a>一切众生诸来会者。<a id="a-5b"></a>信心成就各获道证。<a id="a-5c"></a>未闻如来说辟支佛菩萨声闻乘。<a id="a-5d"></a>唯愿开解随时发遣。<a id="a-5e"></a>令众会者咸得闻知。<a id="a-5f"></a>尔时世尊告舍利弗。<a id="a-5g"></a>西北去此一亿七百万江河沙数。<a id="a-5h"></a>彼有佛土名曰兴显。<a id="a-5i"></a>佛名广曜如来至真等正觉。<a id="a-5j"></a>十号具足。<a id="a-5k"></a>今现在说法度人无量。<a id="a-5l"></a>世界净妙众德具足。<a id="a-5m"></a>志趣皆同不相违背。<a id="a-5n"></a>四等平均哀愍一切。<a id="a-5o"></a>周旋教化不离本行。<a id="a-5p"></a>兴显正法神足变化。<a id="a-5q"></a>彼有浴池七宝庄严。<a id="a-5r"></a>光光相照视无厌足。<a id="a-5s"></a>于浴池中生众花果。<a id="a-5t"></a>香熏苾芬不可称计。<a id="a-5u"></a>当池中央七宝高座。<a id="a-5v"></a>纵广高卑上至梵天。<a id="a-5w"></a>一切大圣尽集彼土。<a id="a-5x"></a>宣畅如来六度无极。<a id="a-5y"></a>智慧闻施不离本愿。<a id="a-5z"></a>十六殊胜如来深藏。<a id="a-60"></a>一一达了而现在前。<a id="a-61"></a>彼土众生无淫怒痴邪见之者。<a id="a-62"></a>彼浴池者。<a id="a-63"></a>一名尽垢。<a id="a-64"></a>二名受证。<a id="a-65"></a>若有菩萨摩诃萨。<a id="a-66"></a>本誓牢固心愿清净。<a id="a-67"></a>得生彼刹诸根清净六情完具。<a id="a-68"></a>悉诣浴池自恣所欲。<a id="a-69"></a>即于池上诸尘垢尽。<a id="a-6A"></a>成辟支佛菩萨声闻乘。<a id="a-6B"></a>得等正觉道。<a id="a-6C"></a>众相庄身观无厌足。<a id="a-6D"></a>斯由宿愿成道果证。<a id="a-6E"></a>尔时世尊。<a id="a-6F"></a>与舍利弗而说颂曰。</p>
  <p id="a6G">心为众行本　　导引度识崖</p>
  <p id="a6H">弘誓自将御　　无畏成正觉</p>
  <p id="a6I">忘空不计形　　蠲除心想法</p>
  <p id="a6J">三有去形累　　自然觉道成</p>
  <p id="a6K">佛本修空慧　　不于彼此求</p>
  <p id="a6L">悉灭前后心　　从是成道果</p>
  <p id="a6M">今生非后生　　假号成其名</p>
  <p id="a6N">人以幻法惑　　没溺于深渊</p>
  <p id="a6O">兴显刹土妙　　诸圣尽云集</p>
  <p id="a6P">广曜如来尊　　在彼而教化</p>
  <p id="a6Q">佛心无不定　　志坚不可动</p>
  <p id="a6R">行尽获果实　　乃得生彼刹</p>
  <p id="a6S">池如八解味　　饮者除众患</p>
  <p id="a6T">结缚自然解　　便获无上道</p>
  <p id="a6U">辟支声闻乘　　功德不可尽</p>
  <p id="a6V">执意不分散　　寻应如来行</p>
  <p id="a6W">光明接化人　　演说功德业</p>
  <p id="a6X">心净如明珠　　不为尘欲染</p>
  <p id="a6Y">彼刹实奇特　　众行不思议</p>
  <p id="a6Z">有欲愿乐者　　吾前未有疑</p>
  <p id="a6a">我当扶接汝　　威神拥护身</p>
  <p id="a6b">勿生懈怠意　　于后悔无益</p>
  <p id="a6c">昔从无数劫　　不遇贤圣人</p>
  <p id="a6d">一失人道本　　欲求甚为难</p>
  <p id="a6e">尔时世尊。<a id="a-6f"></a>与舍利弗说此偈时。<a id="a-6g"></a>座上有七千居士。<a id="a-6h"></a>舍憍慢心除去贡高。<a id="a-6i"></a>不着荣饰内自克责。<a id="a-6j"></a>我等愚惑染俗来久。<a id="a-6k"></a>今闻如来深要正法。<a id="a-6l"></a>各从座起前礼佛足。<a id="a-6m"></a>即于佛前发弘誓心。<a id="a-6n"></a>我等愿乐欲生彼国。<a id="a-6o"></a>唯愿世尊神力将接。<a id="a-6p"></a>无令同誓中有挂碍。<a id="a-6q"></a>尔时世尊告居士等。<a id="a-6r"></a>汝发道心实为难有。<a id="a-6s"></a>我当证汝成等正觉。<a id="a-6t"></a>时诸居士闻佛授决。<a id="a-6u"></a>即从座起绕佛三匝。<a id="a-6v"></a>头面礼足还复本座。<a id="a-6w"></a>尔时舍利弗复白佛言。<a id="a-6x"></a>世尊。<a id="a-6y"></a>今闻如来至真等正觉已说菩萨摩诃萨三道三乘之行。<a id="a-6z"></a>复说辟支佛菩萨三道三乘之行。<a id="a-70"></a>诸来会者闻此正法。<a id="a-71"></a>皆发无上平等正觉。<a id="a-72"></a>应一相行不失本际。<a id="a-73"></a>施为佛事不思议法。<a id="a-74"></a>未闻如来说声闻菩萨三道三乘之行。<a id="a-75"></a>唯愿世尊今宜知时。<a id="a-76"></a>当与众会敷演正要。<a id="a-77"></a>令诸狐疑永无犹豫。</p>
  <p id="a78">尔时世尊告舍利弗。<a id="a-79"></a>谛听谛听善思念之。<a id="a-7A"></a>吾当与汝一一分别。<a id="a-7B"></a>舍利弗白佛言。<a id="a-7C"></a>如是世尊。<a id="a-7D"></a>尔时佛告舍利弗。<a id="a-7E"></a>去此西北过百千亿江河沙数。<a id="a-7F"></a>有佛土名师子口。<a id="a-7G"></a>佛名法成就如来至真等正觉十号具足。<a id="a-7H"></a>现在说法。<a id="a-7I"></a>大圣所行无不周遍。<a id="a-7J"></a>诸菩萨法皆悉具足。<a id="a-7K"></a>土界清净威仪礼备。<a id="a-7L"></a>寿命极长无三恶道。<a id="a-7M"></a>以戒德香而自娱乐。<a id="a-7N"></a>五分法身以为禁戒。<a id="a-7O"></a>彼有浴池清净殊特。<a id="a-7P"></a>香气苾芬无不周普。<a id="a-7Q"></a>彼土虚寂无有石沙秽恶。<a id="a-7R"></a>泰然亦无山河石壁。<a id="a-7S"></a>彼有浴池深且清凉。<a id="a-7T"></a>一切众圣尽集彼浴共相娱乐。<a id="a-7U"></a>池中有龙。<a id="a-7V"></a>神德无量三十二头随时降雨普润世界。<a id="a-7W"></a>当池中央有七宝高座。<a id="a-7X"></a>纵广一亿由旬。<a id="a-7Y"></a>诸有得声闻菩萨乘者。<a id="a-7Z"></a>诣彼七宝无畏之座。<a id="a-7a"></a>演说菩萨三十二殊特之业。<a id="a-7b"></a>六度四等无生灭法。<a id="a-7c"></a>斯由宿愿乃得生彼。<a id="a-7d"></a>尔时世尊与舍利弗。<a id="a-7e"></a>而说颂曰。</p>
  <p id="a7f">声闻菩萨乘　　功勋不思议</p>
  <p id="a7g">光明普所照　　不复兴名想</p>
  <p id="a7h">刹土极清净　　道慧自娱乐</p>
  <p id="a7i">永离诸欲爱　　正法恒显曜</p>
  <p id="a7j">日夜奉修道　　行净无所染</p>
  <p id="a7k">不见法相本　　见有窠窟处</p>
  <p id="a7l">佛藏甚深妙　　果实不唐捐</p>
  <p id="a7m">宿愿所追逮　　乃得生彼刹</p>
  <p id="a7n">彼国尽贤圣　　演吐甘露法</p>
  <p id="a7o">蠲除众秽恶　　无生老病死</p>
  <p id="a7p">颁宣诸法典　　度人无有量</p>
  <p id="a7q">尽趣无为海　　寂然取灭度</p>
  <p id="a7r">尔时世尊与舍利弗说此偈时。<a id="a-7s"></a>座上有七亿那术众生。<a id="a-7t"></a>闻如来与舍利弗说声闻菩萨大乘之行。<a id="a-7u"></a>此等诸人本求声闻断结受证。<a id="a-7v"></a>今闻大圣说声闻大乘菩萨之行。<a id="a-7w"></a>各从坐起至世尊所。<a id="a-7x"></a>头面礼足白佛。<a id="a-7y"></a>我等愿乐欲生师子口刹土法成就如来所。<a id="a-7z"></a>修清净行。<a id="a-80"></a>志求无上正真之道。<a id="a-81"></a>佛言。<a id="a-82"></a>善哉善哉。<a id="a-83"></a>族姓子。<a id="a-84"></a>汝等心意旷大无崖。<a id="a-85"></a>乃能发此声闻菩萨摩诃衍心。<a id="a-86"></a>必果所愿亦无有虚。<a id="a-87"></a>时彼诸人闻佛授决。<a id="a-88"></a>欣然欢喜绕佛三匝。<a id="a-89"></a>头面作礼还复本座。</p>
  <p id="a8A">尔时舍利弗复白佛言。<a id="a-8B"></a>今闻如来至真等正觉。<a id="a-8C"></a>已说菩萨摩诃萨三道三乘。<a id="a-8D"></a>已说辟支佛菩萨三道三乘。<a id="a-8E"></a>复说声闻菩萨乘。<a id="a-8F"></a>未闻如来说声闻菩萨辟支佛乘。<a id="a-8G"></a>唯愿世尊以时敷演。<a id="a-8H"></a>使众会者永无狐疑。<a id="a-8I"></a>尔时世尊告舍利弗。<a id="a-8J"></a>汝欲闻声闻辟支佛菩萨乘者。<a id="a-8K"></a>谛听谛听吾当演说。<a id="a-8L"></a>舍利弗白佛言。<a id="a-8M"></a>如是世尊。<a id="a-8N"></a>佛言。<a id="a-8O"></a>舍利弗。<a id="a-8P"></a>西北去此度一百亿江河沙数。<a id="a-8Q"></a>彼有佛土名曰昼度。<a id="a-8R"></a>佛名清净观如来至真等正觉。<a id="a-8S"></a>十号具足。<a id="a-8T"></a>佛土清净总持不忘。<a id="a-8U"></a>菩萨所行法不思议。<a id="a-8V"></a>化度众生一向修道。<a id="a-8W"></a>诸法炽盛得佛圣行。<a id="a-8X"></a>神足变化无所触碍。<a id="a-8Y"></a>彼有浴池清净无秽。<a id="a-8Z"></a>众果茂盛香气馥芬。<a id="a-8a"></a>于池水中生种种华。<a id="a-8b"></a>优钵莲华。<a id="a-8c"></a>拘牟头华。<a id="a-8d"></a>波头牟花。<a id="a-8e"></a>分陀利花。<a id="a-8f"></a>复有异类奇鸟数十百种。<a id="a-8g"></a>在彼池中共相娱乐。<a id="a-8h"></a>诸有得道声闻辟支佛菩萨乘者。<a id="a-8i"></a>尽生彼刹。<a id="a-8j"></a>于池中央有七宝座。<a id="a-8k"></a>纵广高下如一亿刹土。<a id="a-8l"></a>上过众生际。<a id="a-8m"></a>诸有发意求声闻辟支佛菩萨乘尽。<a id="a-8n"></a>生彼刹。<a id="a-8o"></a>尔时世尊与舍利弗。<a id="a-8p"></a>而说颂曰。</p>
  <p id="a8q">昼度清净刹　　诸圣尽云集</p>
  <p id="a8r">共说诸道教　　变化无穷极</p>
  <p id="a8s">清净观如来　　本愿之所致</p>
  <p id="a8t">念念无余想　　唯修无上道</p>
  <p id="a8u">舍本除闇冥　　现佛光明慧</p>
  <p id="a8v">内外悉清净　　无复三毒患</p>
  <p id="a8w">一切众生类　　闻法辄开悟</p>
  <p id="a8x">菩萨三道乘　　无缘得生彼</p>
  <p id="a8y">辟支三道乘　　亦复不得生</p>
  <p id="a8z">声闻辟支乘　　乃得生彼刹</p>
  <p id="a90">汝等舍利弗　　观彼清净界</p>
  <p id="a91">所度不可量　　非我所能及</p>
  <p id="a92">尔时世尊与舍利弗说此偈已。<a id="a-93"></a>复有无数百千众生。<a id="a-94"></a>内心自念。<a id="a-95"></a>我等愚惑沈翳生死。<a id="a-96"></a>不闻如来无畏大法。<a id="a-97"></a>如今闻说彼刹清净善根具足。<a id="a-98"></a>我等愿乐欲生彼土。<a id="a-99"></a>尔时世尊知彼众生心中所念。<a id="a-9A"></a>便告诸天人曰。<a id="a-9B"></a>汝等后生生彼国土清净之处。<a id="a-9C"></a>同日同名尽成无上等正觉道时诸众生闻佛授决。<a id="a-9D"></a>欢喜踊跃不能自胜。<a id="a-9E"></a>即从座起头面礼足。<a id="a-9F"></a>绕佛三匝还复本座。</p>
  <p id="a9G">尔时舍利弗白佛言。<a id="a-9H"></a>世尊。<a id="a-9I"></a>以闻如来至真等正觉。<a id="a-9J"></a>说菩萨摩诃萨三道三乘。<a id="a-9K"></a>复说辟支佛菩萨三道三乘。<a id="a-9L"></a>复闻声闻菩萨乘。<a id="a-9M"></a>复闻声闻辟支佛乘。<a id="a-9N"></a>一切众会莫不欣然。<a id="a-9O"></a>今请如来说声闻声闻菩萨乘。<a id="a-9P"></a>令众会者悉得开解。<a id="a-9Q"></a>尔时世尊告舍利弗。<a id="a-9R"></a>汝欲闻声闻声闻菩萨乘者。<a id="a-9S"></a>谛听谛听善思念之。<a id="a-9T"></a>吾当与汝一一分别。<a id="a-9U"></a>舍利弗白佛言。<a id="a-9V"></a>如是世尊。<a id="a-9W"></a>佛告舍利弗。<a id="a-9X"></a>去此西北八十四江河沙数。<a id="a-9Y"></a>有刹土名曰无尽。<a id="a-9Z"></a>佛名彻听如来至真等正觉十号具足。<a id="a-9a"></a>彼国清净众生柔和。<a id="a-9b"></a>三世智慧以为道教。<a id="a-9c"></a>行菩萨法不失总持。<a id="a-9d"></a>一切众生尽同一意。<a id="a-9e"></a>奉修正法共相娱乐。<a id="a-9f"></a>无量三昧而现在前。<a id="a-9g"></a>行诸佛观不失本要。<a id="a-9h"></a>彼有浴池微妙无比。<a id="a-9i"></a>贤圣大慈所游戏处。<a id="a-9j"></a>常转法轮不退转行。<a id="a-9k"></a>使诸菩萨悉得成就。<a id="a-9l"></a>诸有发意中间不退。<a id="a-9m"></a>尽得生彼无尽刹土。<a id="a-9n"></a>尔时世尊与舍利弗。<a id="a-9o"></a>而说颂曰。</p>
  <p id="a9p">无尽清净刹　　彻听如来国</p>
  <p id="a9q">本愿所追逮　　众想悉成就</p>
  <p id="a9r">一切诸贤圣　　尽应彼刹土</p>
  <p id="a9s">众德自璎珞　　演说无比教</p>
  <p id="a9t">开化一切人　　皆同其至味</p>
  <p id="a9u">入定等三昧　　众行悉具足</p>
  <p id="a9v">本从无数劫　　行权不舍愿</p>
  <p id="a9w">十力无所畏　　故生彼佛刹</p>
  <p id="a9x">世尊普慈盖　　愍哀一切人</p>
  <p id="a9y">念想不离愿　　自然成正觉</p>
  <p id="a9z">犹如日光明　　悉照于万品</p>
  <p id="aA0">菩萨所行慈　　一切普蒙恩</p>
  <p id="aA1">尔时世尊与舍利弗说此偈时。<a id="a-A2"></a>有十三亿众生。<a id="a-A3"></a>皆发无上。<a id="a-A4"></a>愿生彼国为声闻声闻乘。<a id="a-A5"></a>上修无上梵行。<a id="a-A6"></a>尔时世尊知众会心中所念便笑。<a id="a-A7"></a>口出五色光。<a id="a-A8"></a>绕佛三匝还从面门入。<a id="a-A9"></a>时舍利弗即从座起。<a id="a-AA"></a>整理衣服长跪叉手。<a id="a-AB"></a>前白佛言。<a id="a-AC"></a>唯然世尊。<a id="a-AD"></a>佛不妄笑愿闻其意。<a id="a-AE"></a>佛告舍利弗。<a id="a-AF"></a>汝见此十三亿那术人不。<a id="a-AG"></a>后将来世过此贤劫尽同一愿。<a id="a-AH"></a>当生彼土成等正觉修清净行。</p>
  <p data-pb></p>
  <h2 id="aAI">供养舍利品第三十</h2>
  <p id="aAJ">尔时尊者长老须菩提。<a id="a-AK"></a>在大众中窃生此心。<a id="a-AL"></a>今闻如来至真等正觉说极妙之法。<a id="a-AM"></a>无限旷大不可思议。<a id="a-AN"></a>非是辟支所及。<a id="a-AO"></a>诸法自然无有生灭。<a id="a-AP"></a>云何于无生灭法中。<a id="a-AQ"></a>有三道三乘。<a id="a-AR"></a>是时长老须菩提即从坐起。<a id="a-AS"></a>齐整衣服偏露右臂。<a id="a-AT"></a>右膝着地长跪叉手。<a id="a-AU"></a>即以此偈而叹颂曰。</p>
  <p id="aAV">本无如来法　　如空无有形</p>
  <p id="aAW">云何于三道　　各有三乘行</p>
  <p id="aAX">一相本无相　　亦不见生灭</p>
  <p id="aAY">学道无穷尽　　息心为第一</p>
  <p id="aAZ">如海无增减　　吞流无有厌</p>
  <p id="aAa">虚空正法性　　旷大亦复然</p>
  <p id="aAb">佛为众圣王　　三界无等侣</p>
  <p id="aAc">演布无穷慧　　度于未度者</p>
  <p id="aAd">功成不念报　　不求尊豪贵</p>
  <p id="aAe">勉济一切人　　获于无上道</p>
  <p id="aAf">如日照天下　　处闇悉蒙明</p>
  <p id="aAg">圣人降神生　　莫不得蒙济</p>
  <p id="aAh">四大本无主　　忽然在五道</p>
  <p id="aAi">受入三毒根　　遂生有无想</p>
  <p id="aAj">形累在缚着　　识想乃滋甚</p>
  <p id="aAk">如没在深渊　　欲济甚为难</p>
  <p id="aAl">菩萨大乘学　　刹土各不同</p>
  <p id="aAm">设欲取灭度　　舍利为所在</p>
  <p id="aAn">唯愿人中尊　　敷演令开悟</p>
  <p id="aAo">普为大世界　　分别善恶趣</p>
  <p id="aAp">尔时长老须菩提。<a id="a-Aq"></a>以此偈问佛已。<a id="a-Ar"></a>即从坐起。<a id="a-As"></a>绕佛三匝还复本位。<a id="a-At"></a>尔时世尊复以此偈。<a id="a-Au"></a>报须菩提。</p>
  <p id="aAv">佛子须菩提　　空慧为第一</p>
  <p id="aAw">畅达三世法　　所说甚玄微</p>
  <p id="aAx">所念不为己　　愍念一切人</p>
  <p id="aAy">常想灭生死　　永在无为处</p>
  <p id="aAz">佛道不思议　　摄意乃应律</p>
  <p id="aB0">入定神足力　　应感不可量</p>
  <p id="aB1">菩萨大乘迹　　现变如恒沙</p>
  <p id="aB2">教化已周讫　　寂然灭心意</p>
  <p id="aB3">见成未必成　　犹有存亡心</p>
  <p id="aB4">成亦本无成　　乃应解脱慧</p>
  <p id="aB5">尔时世尊告须菩提。<a id="a-B6"></a>过去无数恒沙诸佛所说道教。<a id="a-B7"></a>济度众生各各不同。<a id="a-B8"></a>或有如来至真等正觉。<a id="a-B9"></a>教化众生净佛国土。<a id="a-BA"></a>从一佛国至一佛国。<a id="a-BB"></a>供养承事诸佛世尊接度众生。<a id="a-BC"></a>于无余泥洹界而般泥洹。<a id="a-BD"></a>然后如来乃取灭度。<a id="a-BE"></a>或有如来至真等正觉。<a id="a-BF"></a>净己国土。<a id="a-BG"></a>现不思议神足变化。<a id="a-BH"></a>入佛定意。<a id="a-BI"></a>敷演道教三十七品。<a id="a-BJ"></a>或经一劫至百千劫。<a id="a-BK"></a>教化终讫。<a id="a-BL"></a>皆使众生永离众苦。<a id="a-BM"></a>于无余泥洹界使般泥洹。<a id="a-BN"></a>然后如来现般泥洹。<a id="a-BO"></a>留身在后。<a id="a-BP"></a>普使一切兴致供养。<a id="a-BQ"></a>显极伎乐而娱乐之。<a id="a-BR"></a>神变光明六度无极。<a id="a-BS"></a>复令无央数众生悉得无为大道。<a id="a-BT"></a>或有如来。<a id="a-BU"></a>在世教化修勤苦行。<a id="a-BV"></a>荷负众生为人重任。<a id="a-BW"></a>游至诸佛一切刹土。<a id="a-BX"></a>承受正法修无上大道。<a id="a-BY"></a>复于彼刹现神足道。<a id="a-BZ"></a>于无央数诸佛世界。<a id="a-Ba"></a>教化周讫现取灭度。<a id="a-Bb"></a>复现留全身舍利。<a id="a-Bc"></a>遍满三千大千世界。<a id="a-Bd"></a>育养众生净佛国土。<a id="a-Be"></a>教化既周。<a id="a-Bf"></a>复使无数众生于无余泥洹界而般泥洹。<a id="a-Bg"></a>然后如来乃取灭度。<a id="a-Bh"></a>佛复告长老须菩提。<a id="a-Bi"></a>如来法身众德具足。<a id="a-Bj"></a>色身教化不可称量。<a id="a-Bk"></a>复留全身舍利接度众生。<a id="a-Bl"></a>所度众生不可穷尽。<a id="a-Bm"></a>若有善男子善女人。<a id="a-Bn"></a>信心牢固恭奉三宝。<a id="a-Bo"></a>及供养三世诸佛世尊。<a id="a-Bp"></a>其功德福不可称量。<a id="a-Bq"></a>尔时长老须菩提白佛言。<a id="a-Br"></a>若有善男子善女人。<a id="a-Bs"></a>信佛信法信比丘僧。<a id="a-Bt"></a>除去犹豫不怀邪见。<a id="a-Bu"></a>供养法身及现在色身。<a id="a-Bv"></a>及供养全身舍利。<a id="a-Bw"></a>此三功德何者为多。<a id="a-Bx"></a>尔时世尊告长老须菩提。<a id="a-By"></a>云何族姓子。<a id="a-Bz"></a>若有人得信解脱起七宝塔遍一天下。<a id="a-C0"></a>随时供养种种香花。<a id="a-C1"></a>其功德福宁为多不。<a id="a-C2"></a>长老须菩提白佛言。<a id="a-C3"></a>世尊。<a id="a-C4"></a>甚多甚多。<a id="a-C5"></a>佛言。<a id="a-C6"></a>故不如得信解脱。<a id="a-C7"></a>善男子善女人。<a id="a-C8"></a>供养舍利缯彩华盖种种香薰。<a id="a-C9"></a>其功德福不可称量。<a id="a-CA"></a>不可以譬喻为比。<a id="a-CB"></a>胜彼供养一天下。<a id="a-CC"></a>塔者上。<a id="a-CD"></a>何以故。<a id="a-CE"></a>起七宝塔随时礼敬。<a id="a-CF"></a>皆因舍利乃得供养。<a id="a-CG"></a>佛复告长老须菩提。<a id="a-CH"></a>复置此塔。<a id="a-CI"></a>若有善男子善女人。<a id="a-CJ"></a>供养全身舍利满一天下。<a id="a-CK"></a>随时供养缯彩华盖种种香薰。<a id="a-CL"></a>并供养一天下七宝塔。<a id="a-CM"></a>其功德福宁为多不。<a id="a-CN"></a>长老须菩提白佛言。<a id="a-CO"></a>世尊。<a id="a-CP"></a>甚多甚多。<a id="a-CQ"></a>佛言。<a id="a-CR"></a>故不如得信解脱。<a id="a-CS"></a>善男子善女人。<a id="a-CT"></a>供养一色身如来至真等正觉。<a id="a-CU"></a>其功德福不可称量。<a id="a-CV"></a>不可以譬喻为比。<a id="a-CW"></a>何以故。<a id="a-CX"></a>此善男子善女人。<a id="a-CY"></a>供养一天下七宝塔及一天下全身舍利。<a id="a-CZ"></a>缯彩华盖种种香薰。<a id="a-Ca"></a>皆由如来色身而得供养。<a id="a-Cb"></a>佛复告须菩提。<a id="a-Cc"></a>云何族姓子。<a id="a-Cd"></a>若有善男子善女人得信解脱。<a id="a-Ce"></a>于二天下起七宝塔其供养二天下全身舍利并二色身如来至真等正觉。<a id="a-Cf"></a>缯彩华盖种种香薰。<a id="a-Cg"></a>云何须菩提。<a id="a-Ch"></a>其福宁为多不。<a id="a-Ci"></a>须菩提白佛言。<a id="a-Cj"></a>甚多甚多世尊。<a id="a-Ck"></a>佛言故不如善男子善女人供养法身。<a id="a-Cl"></a>承事讽诵玩习不懈。<a id="a-Cm"></a>其福甚多甚多。<a id="a-Cn"></a>不可以譬喻为比。<a id="a-Co"></a>何以故。<a id="a-Cp"></a>此善男子善女人。<a id="a-Cq"></a>供养二天下七宝塔及二天下全身舍利。<a id="a-Cr"></a>复供养二色身如来至真等正觉。<a id="a-Cs"></a>缯彩华盖种种香薰。<a id="a-Ct"></a>皆由法身而得供养。<a id="a-Cu"></a>佛复告长老须菩提。<a id="a-Cv"></a>云何族姓子。<a id="a-Cw"></a>若有善男子善女人。<a id="a-Cx"></a>于三天下起七宝塔。<a id="a-Cy"></a>并三天下全身舍利。<a id="a-Cz"></a>及三色身如来至真等正觉。<a id="a-D0"></a>缯彩花盖种种香薰。<a id="a-D1"></a>如是供养其福宁为多不。<a id="a-D2"></a>须菩提白佛言。<a id="a-D3"></a>甚多甚多世尊。<a id="a-D4"></a>佛言。<a id="a-D5"></a>故不如善男子善女人受持讽诵法身。<a id="a-D6"></a>其福甚多甚多。<a id="a-D7"></a>何以故。<a id="a-D8"></a>三天下七宝塔。<a id="a-D9"></a>及三天下全身舍利。<a id="a-DA"></a>及三色身如来至真等正觉。<a id="a-DB"></a>皆由法身而得供养。<a id="a-DC"></a>佛复告长老须菩提。<a id="a-DD"></a>云何族姓子。<a id="a-DE"></a>若有善男子善女人。<a id="a-DF"></a>于四天下起七宝塔。<a id="a-DG"></a>及四天下全身舍利。<a id="a-DH"></a>及四色身如来。<a id="a-DI"></a>缯彩花盖种种香薰。<a id="a-DJ"></a>如是供养其福宁为多不。<a id="a-DK"></a>须菩提白佛言。<a id="a-DL"></a>甚多甚多。<a id="a-DM"></a>佛言。<a id="a-DN"></a>故不如善男子善女人受持讽诵法身政教。<a id="a-DO"></a>其福甚多。<a id="a-DP"></a>不可以譬喻为比。<a id="a-DQ"></a>何以故。<a id="a-DR"></a>供养四天下七宝塔。<a id="a-DS"></a>及四天下全身舍利。<a id="a-DT"></a>及供养四色身如来至真等正觉。<a id="a-DU"></a>皆由法身而得供养。<a id="a-DV"></a>佛复告长老须菩提。<a id="a-DW"></a>若有善男子善女人。<a id="a-DX"></a>于小千天下起七宝塔。<a id="a-DY"></a>及小千天下满中全身舍利。<a id="a-DZ"></a>及供养百色身如来。<a id="a-Da"></a>缯彩花盖种种香薰。<a id="a-Db"></a>如是供养。<a id="a-Dc"></a>云何族姓子。<a id="a-Dd"></a>其福宁为多不。<a id="a-De"></a>须菩提白佛言。<a id="a-Df"></a>甚多甚多世尊。<a id="a-Dg"></a>佛言。<a id="a-Dh"></a>故不如善男子善女人受持讽诵法身政教。<a id="a-Di"></a>其福甚多甚多。<a id="a-Dj"></a>不可以譬喻为比。<a id="a-Dk"></a>何以故。<a id="a-Dl"></a>供养小千天下七宝塔。<a id="a-Dm"></a>及供养小千天下全身舍利。<a id="a-Dn"></a>及供养百色身如来至真等正觉。<a id="a-Do"></a>皆由法身而得供养。<a id="a-Dp"></a>佛复告长老须菩提。<a id="a-Dq"></a>若有善男子善女人。<a id="a-Dr"></a>于中千天下起七宝塔。<a id="a-Ds"></a>及中千天下满中全身舍利。<a id="a-Dt"></a>及供养千色身如来至真等正觉。<a id="a-Du"></a>缯彩华盖种种香薰。<a id="a-Dv"></a>作如是供养。<a id="a-Dw"></a>云何族姓子。<a id="a-Dx"></a>其福宁为多不。<a id="a-Dy"></a>须菩提白佛言。<a id="a-Dz"></a>甚多甚多世尊。<a id="a-E0"></a>佛言。<a id="a-E1"></a>故不如善男子善女人受持讽诵法身政教。<a id="a-E2"></a>其福甚多甚多。<a id="a-E3"></a>不可以譬喻为比。<a id="a-E4"></a>何以故。<a id="a-E5"></a>中千天下起七宝塔。<a id="a-E6"></a>及供养中千天下全身舍利。<a id="a-E7"></a>及供养千色身如来。<a id="a-E8"></a>皆由法身而得供养。<a id="a-E9"></a>佛复告长老须菩提。<a id="a-EA"></a>云何族姓子。<a id="a-EB"></a>若有善男子善女人。<a id="a-EC"></a>于大千天下起七宝塔。<a id="a-ED"></a>及大千天下全身舍利。<a id="a-EE"></a>及供养万色身如来至真等正觉。<a id="a-EF"></a>缯彩花盖种种香薰。<a id="a-EG"></a>如是供养其功德福宁为多不。<a id="a-EH"></a>须菩提白佛言。<a id="a-EI"></a>甚多甚多世尊。<a id="a-EJ"></a>佛言。<a id="a-EK"></a>故不如善男子善女人受持讽诵如来法身政教。<a id="a-EL"></a>其福功德甚多甚多。<a id="a-EM"></a>不可以譬喻为比何以故。<a id="a-EN"></a>大千天下起七宝塔。<a id="a-EO"></a>及大千天下全身舍利。<a id="a-EP"></a>及供养万色身如来至真等正觉。<a id="a-EQ"></a>皆由法身而得供养。<a id="a-ER"></a>佛复告长老须菩提。<a id="a-ES"></a>若有善男子善女人。<a id="a-ET"></a>于三千大千天下起七宝塔。<a id="a-EU"></a>及大千天下满中全身舍利。<a id="a-EV"></a>复供养一亿色身如来至真等正觉。<a id="a-EW"></a>缯彩花盖种种香薰。<a id="a-EX"></a>如是供养其福功德宁为多不。<a id="a-EY"></a>须菩提白佛言。<a id="a-EZ"></a>甚多甚多世尊。<a id="a-Ea"></a>佛言。<a id="a-Eb"></a>故不如善男子善女人受持讽诵法身政教。<a id="a-Ec"></a>其福功德甚多甚多。<a id="a-Ed"></a>不可以譬喻为比。<a id="a-Ee"></a>何以故。<a id="a-Ef"></a>三千大千天下起七宝塔。<a id="a-Eg"></a>及三千大千天下满中全身舍利。<a id="a-Eh"></a>复供养一亿色身如来至真等正觉。<a id="a-Ei"></a>皆由法身而得供养。<a id="a-Ej"></a>佛复告长老须菩提。<a id="a-Ek"></a>云何族姓子。<a id="a-El"></a>且置三千大千世界。<a id="a-Em"></a>若有善男子善女人。<a id="a-En"></a>从一佛世界至百千佛土。<a id="a-Eo"></a>起七宝塔满中全身舍利。<a id="a-Ep"></a>复供养亿百千色身如来。<a id="a-Eq"></a>其福功德宁为多不。<a id="a-Er"></a>须菩提白佛言。<a id="a-Es"></a>甚多甚多。<a id="a-Et"></a>佛言。<a id="a-Eu"></a>故不如善男子善女人受持讽诵法身正教。<a id="a-Ev"></a>其福功德甚多甚多。<a id="a-Ew"></a>不可以譬喻为比。<a id="a-Ex"></a>何以故。<a id="a-Ey"></a>一佛境界至亿百千世界。<a id="a-Ez"></a>起七宝塔满中全身舍利。<a id="a-F0"></a>复供养亿百千色身如来至真等正觉。<a id="a-F1"></a>皆由法身而得供养。<a id="a-F2"></a>尔时世尊与须菩提。<a id="a-F3"></a>而说颂曰。</p>
  <p id="aF4">菩萨行善权　　随形而适化</p>
  <p id="aF5">不于空深识　　功勋自严身</p>
  <p id="aF6">夫欲尽空际　　达了本无观</p>
  <p id="aF7">心住形不滞　　正观自觉悟</p>
  <p id="aF8">众生法界异　　所趣解脱同</p>
  <p id="aF9">超越生死岸　　无复有无识</p>
  <p id="aFA">人本染四流　　四駃水所漂</p>
  <p id="aFB">四大各还本　　及成四果证</p>
  <p id="aFC">若复入正定　　分别有无慧</p>
  <p id="aFD">显曜无尽法　　辩才智无碍</p>
  <p id="aFE">安般自摄意　　不起众乱想</p>
  <p id="aFF">众结颠倒心　　铲以智慧剑</p>
  <p id="aFG">识相本无形　　细入无有间</p>
  <p id="aFH">所行不思议　　受决乃得悟</p>
  <p id="aFI">诸佛国清净　　现变无有双</p>
  <p id="aFJ">皆由正法身　　获此巍巍尊</p>
  <p id="aFK">本无无三道　　亦无成正觉</p>
  <p id="aFL">皆由众生念　　使有优劣心</p>
  <p id="aFM">忍为诸法藏　　行净无点污</p>
  <p id="aFN">尽生更不造　　斯由法身果</p>
  <p id="aFO">观诸法所行　　闻法无厌足</p>
  <p id="aFP">化导一切人　　尽同正法味</p>
  <p id="aFQ">乃于无数劫　　究尽生死海</p>
  <p id="aFR">清净观三世　　了达法身本</p>
  <p id="aFS">尔时世尊说此偈时。<a id="a-FT"></a>有无数百千众生皆发无上正真道意。<a id="a-FU"></a>复有五百比丘二百五十优婆塞远尘离垢得法眼净。<a id="a-FV"></a>是时长老须菩提白佛言。<a id="a-FW"></a>世尊。<a id="a-FX"></a>如来至真等正觉。<a id="a-FY"></a>三达无碍神通清净。<a id="a-FZ"></a>演说法身甚深微妙。<a id="a-Fa"></a>欲有所问。<a id="a-Fb"></a>唯愿大圣顾愍开悟。<a id="a-Fc"></a>尔时世尊告须菩提。<a id="a-Fd"></a>有所疑难今正是时。<a id="a-Fe"></a>如来当为一一分别。<a id="a-Ff"></a>时须菩提白佛言。<a id="a-Fg"></a>世尊。<a id="a-Fh"></a>如来色身全身舍利。<a id="a-Fi"></a>此二法性有何差别。<a id="a-Fj"></a>佛告须菩提。<a id="a-Fk"></a>善哉斯问。<a id="a-Fl"></a>如来色身众德积聚。<a id="a-Fm"></a>演布道教训以三业。<a id="a-Fn"></a>云何为三。<a id="a-Fo"></a>一者身行清净防塞不善。<a id="a-Fp"></a>二者口言真诚不说非邪。<a id="a-Fq"></a>三者意专向道无他异念。<a id="a-Fr"></a>是谓三业具足清净得至道场。<a id="a-Fs"></a>全身舍利虽复真体。<a id="a-Ft"></a>离此三业永无言教。<a id="a-Fu"></a>正可有威神光明。<a id="a-Fv"></a>恭奉得福故有优劣。<a id="a-Fw"></a>时长老须菩提复白佛言。<a id="a-Fx"></a>如世尊所说。<a id="a-Fy"></a>以有三业各有进退故有差别。<a id="a-Fz"></a>所谓供养色身。<a id="a-G0"></a>及供养全身舍利。<a id="a-G1"></a>法性同壹法无若干。<a id="a-G2"></a>今问如来色身及全身舍利。<a id="a-G3"></a>不问如来三业教诫。<a id="a-G4"></a>云何世尊以三业报答。<a id="a-G5"></a>夫三业者识界所摄。<a id="a-G6"></a>识非色身色身非识尔时世尊告须菩提。<a id="a-G7"></a>云何族姓子。<a id="a-G8"></a>全身舍利光明威德。<a id="a-G9"></a>与如来色身有异无乎。<a id="a-GA"></a>须菩提白佛言。<a id="a-GB"></a>世尊。<a id="a-GC"></a>全身舍利亦有威神功德。<a id="a-GD"></a>随人所念各充其愿。<a id="a-GE"></a>如来色身众相具足亦有威神功德。<a id="a-GF"></a>接化众生无有穷极。<a id="a-GG"></a>所度各异故有差别。<a id="a-GH"></a>佛复告须菩提。<a id="a-GI"></a>云何族姓子。<a id="a-GJ"></a>如来现变光相具足。<a id="a-GK"></a>遍满十方无量世界。<a id="a-GL"></a>执权方便随形适化。<a id="a-GM"></a>全身舍利复有此功勋不乎。<a id="a-GN"></a>须菩提白佛言。<a id="a-GO"></a>世尊。<a id="a-GP"></a>如本生契经所说。<a id="a-GQ"></a>顶王如来至真等正觉。<a id="a-GR"></a>十二那术劫在世教化。<a id="a-GS"></a>说法周讫即舍其寿。<a id="a-GT"></a>于无余泥洹界而般泥洹。<a id="a-GU"></a>留身舍利遍满世界。<a id="a-GV"></a>复经十二那述劫。<a id="a-GW"></a>世人供养如佛存在。<a id="a-GX"></a>说法教化所度亦等。<a id="a-GY"></a>是故世尊。<a id="a-GZ"></a>如来色身全身舍利各无差别。<a id="a-Ga"></a>尔时世尊告须菩提。<a id="a-Gb"></a>顶王如来全身舍利在世教化。<a id="a-Gc"></a>为是本识非本识耶。<a id="a-Gd"></a>须菩提言。<a id="a-Ge"></a>非也世尊。<a id="a-Gf"></a>皆是顶王威神所接。<a id="a-Gg"></a>尔时世尊告须菩提。<a id="a-Gh"></a>如是如是。<a id="a-Gi"></a>如汝所言。<a id="a-Gj"></a>此顶王威神。<a id="a-Gk"></a>全身舍利有是言教。<a id="a-Gl"></a>是故色身全身舍利法性不同。<a id="a-Gm"></a>尔时世尊与须菩提。<a id="a-Gn"></a>便说此偈。</p>
  <p id="aGo">过去顶王佛　　在世教化久</p>
  <p id="aGp">十二那术劫　　说法无增减</p>
  <p id="aGq">周讫取灭度　　留身演布教</p>
  <p id="aGr">所度无有量　　修一进成佛</p>
  <p id="aGs">舍利识非识　　顶王威神故</p>
  <p id="aGt">舍本不着本　　澹然入无为</p>
  <p id="aGu">卿今虽获空　　漏尽无有碍</p>
  <p id="aGv">分别如来境　　非汝狭劣局</p>
  <p id="aGw">尔时座上有八万四千诸天人民。<a id="a-Gx"></a>闻佛所说皆发无上正真道意。<a id="a-Gy"></a>我等后作佛时。<a id="a-Gz"></a>皆如顶王如来教化不异。<a id="a-H0"></a>时须菩提绕佛三匝。<a id="a-H1"></a>头面礼足还复本位。</p>
  <p data-pb></p>
  <h2 id="aH2">譬喻品第三十一</h2>
  <p id="aH3">尔时世尊说法璎珞。<a id="a-H4"></a>讲法身福功德无量。<a id="a-H5"></a>座中有五千菩萨。<a id="a-H6"></a>即从座起头面礼足。<a id="a-H7"></a>绕佛三匝便退而去。<a id="a-H8"></a>尔时尊者大目干连。<a id="a-H9"></a>内自思惟。<a id="a-HA"></a>此五千正士。<a id="a-HB"></a>闻佛所说三身法宝。<a id="a-HC"></a>不肯受持各退而去。<a id="a-HD"></a>此必有缘事不空。<a id="a-HE"></a>尔时目连即从座起。<a id="a-HF"></a>偏露右臂长跪叉手。<a id="a-HG"></a>白佛言。<a id="a-HH"></a>唯然世尊。<a id="a-HI"></a>此五千正士修菩萨道。<a id="a-HJ"></a>已入如来深法之藏。<a id="a-HK"></a>行过声闻辟支佛上。<a id="a-HL"></a>今闻世尊说法璎珞三身深义。<a id="a-HM"></a>不肯受持各退而去。<a id="a-HN"></a>佛告目连。<a id="a-HO"></a>止止。<a id="a-HP"></a>族姓子。<a id="a-HQ"></a>若有善男子善女人。<a id="a-HR"></a>闻此义者头破为七分。<a id="a-HS"></a>沸血从面孔出。<a id="a-HT"></a>何以故。<a id="a-HU"></a>此恶人等。<a id="a-HV"></a>本从无数阿僧祇劫。<a id="a-HW"></a>恒喜诽谤毁辱正法。<a id="a-HX"></a>尔时目连复重白佛。<a id="a-HY"></a>唯然世尊。<a id="a-HZ"></a>愿说诽谤受罪云何。<a id="a-Ha"></a>佛告目连。<a id="a-Hb"></a>此五千正士。<a id="a-Hc"></a>从过去恒沙佛已来。<a id="a-Hd"></a>亦修布施持戒忍辱精进一心智慧善权方便。<a id="a-He"></a>便起想著有悔过心。<a id="a-Hf"></a>于如来所便有退转。<a id="a-Hg"></a>方当经历勤苦之难。<a id="a-Hh"></a>千佛过去犹不得度。<a id="a-Hi"></a>此五千正士。<a id="a-Hj"></a>最上首者名曰勇智。<a id="a-Hk"></a>虽修菩萨摩诃萨行欲求成佛终不可得。<a id="a-Hl"></a>譬如士夫欲于空中造作七宝宫殿。<a id="a-Hm"></a>五色玄黄雕文刻镂。<a id="a-Hn"></a>如此善男子善女人。<a id="a-Ho"></a>乃能作不。<a id="a-Hp"></a>目连白佛言。<a id="a-Hq"></a>不也世尊。<a id="a-Hr"></a>何以故。<a id="a-Hs"></a>虚空无象不可造作。<a id="a-Ht"></a>尔时世尊告目连曰。<a id="a-Hu"></a>此勇智菩萨。<a id="a-Hv"></a>光明佛时作师子王。<a id="a-Hw"></a>吾为梵志修清净行。<a id="a-Hx"></a>时师子王。<a id="a-Hy"></a>晨朝跱立六处不动。<a id="a-Hz"></a>奋迅身体便大雷吼。<a id="a-I0"></a>走兽伏住飞者堕落。<a id="a-I1"></a>然后乃趣旷野山泽。<a id="a-I2"></a>案行局界求觅群兽。<a id="a-I3"></a>逢一象王杀而食之。<a id="a-I4"></a>髀骨鲠咽死而复稣。<a id="a-I5"></a>时有木雀在师子前。<a id="a-I6"></a>求觅软虫取而食之。<a id="a-I7"></a>师子张口告木雀曰。<a id="a-I8"></a>与吾挽此骨。<a id="a-I9"></a>却后若得食当相报恩。<a id="a-IA"></a>木雀闻之。<a id="a-IB"></a>入口尽力。<a id="a-IC"></a>拔骨乃得去之。<a id="a-ID"></a>时师子王后日求食大杀群兽。<a id="a-IE"></a>木雀在侧少多求恩师子不报。<a id="a-IF"></a>佛告目连。<a id="a-IG"></a>时师子王。<a id="a-IH"></a>以此偈报木雀曰。</p>
  <p id="aII">吾为师子王　　以杀为家业</p>
  <p id="aIJ">啖肉饮其血　　以此为常膳</p>
  <p id="aIK">汝既不自量　　脱吾牙齿难</p>
  <p id="aIL">还得出吾口　　此恩何可忘</p>
  <p id="aIM">尔时木雀。<a id="a-IN"></a>复以此偈报师子曰。</p>
  <p id="aIO">我虽是小鸟　　诚应不惜死</p>
  <p id="aIP">但王不念恩　　自负言誓重</p>
  <p id="aIQ">若能小宽弘　　少多见惠者</p>
  <p id="aIR">没命终不恨　　不敢有讥论</p>
  <p id="aIS">尔时师子王。<a id="a-IT"></a>竟不报恩舍之而去。<a id="a-IU"></a>木雀自念。<a id="a-IV"></a>吾恩极重反更轻贱。<a id="a-IW"></a>今当追后要伺师子。<a id="a-IX"></a>便不报怨者终不行世。<a id="a-IY"></a>在在处处终不相离。<a id="a-IZ"></a>时师子王复杀群兽恣意食之。<a id="a-Ia"></a>饱便睡眠无所畏惧。<a id="a-Ib"></a>时彼木雀。<a id="a-Ic"></a>飞趣师子当立额上。<a id="a-Id"></a>尽其力势啄一眼坏。<a id="a-Ie"></a>师子惊起左右顾视。<a id="a-If"></a>不见余兽唯见木雀独在树上。<a id="a-Ig"></a>时师子王语木雀曰。<a id="a-Ih"></a>汝今何为乃坏吾目。<a id="a-Ii"></a>时彼木雀以偈报师子王曰。</p>
  <p id="aIj">重恩不知报　　反更生害心</p>
  <p id="aIk">今留汝一目　　此恩何可忘</p>
  <p id="aIl">汝虽兽中王　　所行无反复</p>
  <p id="aIm">从是各自休　　莫复作缘对</p>
  <p id="aIn">佛告目连。<a id="a-Io"></a>时师子王岂异人乎。<a id="a-Ip"></a>莫造斯观。<a id="a-Iq"></a>所以然者。<a id="a-Ir"></a>今此勇智菩萨是。<a id="a-Is"></a>时木雀者。<a id="a-It"></a>今汝摩诃目揵连是。<a id="a-Iu"></a>此正士等。<a id="a-Iv"></a>自从是来恒行诽谤。<a id="a-Iw"></a>不信如来三身之要。<a id="a-Ix"></a>方当经历地狱之难。<a id="a-Iy"></a>佛复告目连。<a id="a-Iz"></a>若有菩萨摩诃萨修净璎珞得三身定者。<a id="a-J0"></a>神足游戏无所挂碍。<a id="a-J1"></a>为人重任荷负众苦。<a id="a-J2"></a>譬如空界无所不覆。<a id="a-J3"></a>净妙璎珞三身法者亦复如是。<a id="a-J4"></a>满足一切众生所愿。<a id="a-J5"></a>譬如大海深广清净不受秽恶诸不净者。<a id="a-J6"></a>菩萨摩诃萨亦复如是。<a id="a-J7"></a>得净妙璎珞三身法者。<a id="a-J8"></a>不受尘垢缚着颠倒。<a id="a-J9"></a>譬如摩尼宝珠光明彻照。<a id="a-JA"></a>非日月星辰光明所能遏绝。<a id="a-JB"></a>菩萨摩诃萨亦复如是。<a id="a-JC"></a>获净妙璎珞三身法者。<a id="a-JD"></a>不为五通神仙禁咒神药所能制持。<a id="a-JE"></a>譬如四道受证自信通慧已度五道。<a id="a-JF"></a>不为众邪所见留住。<a id="a-JG"></a>譬如灭尽定人烧尽本行。<a id="a-JH"></a>菩萨摩诃萨尽生死根。<a id="a-JI"></a>信心牢固不兴诽谤。<a id="a-JJ"></a>譬如士夫得如意珠。<a id="a-JK"></a>随意所念皆现在前。<a id="a-JL"></a>菩萨摩诃萨亦复如是。<a id="a-JM"></a>得如意正定。<a id="a-JN"></a>观众生类纯熟根者。<a id="a-JO"></a>渐渐训导各至无为犹如不退转法。<a id="a-JP"></a>不复堕落染着生死。<a id="a-JQ"></a>菩萨摩诃萨亦复如是。<a id="a-JR"></a>虽处生死不怀畏惧。<a id="a-JS"></a>言我当复退转在生死中。<a id="a-JT"></a>譬如非男非女之人。<a id="a-JU"></a>将示殊妙五乐之中。<a id="a-JV"></a>亦不生心染着情欲。<a id="a-JW"></a>菩萨摩诃萨亦复如是。<a id="a-JX"></a>周旋教化遍入五道。<a id="a-JY"></a>知而不着不起想念。<a id="a-JZ"></a>拔济众生不可称量。<a id="a-Ja"></a>尔时世尊与目连。<a id="a-Jb"></a>而说颂曰。</p>
  <p id="aJc">菩萨本意净　　犹如金刚山</p>
  <p id="aJd">执意不可毁　　受证如弹指</p>
  <p id="aJe">虽在世教化　　不着缘本想</p>
  <p id="aJf">遍学一切法　　竖立大法幢</p>
  <p id="aJg">犹如二士夫　　执意各有术</p>
  <p id="aJh">相将至戏堂　　各欲现其伎</p>
  <p id="aJi">须弥四宝山　　纵广甚峻高</p>
  <p id="aJj">三百三十万　　六万由旬数</p>
  <p id="aJk">一人在山顶　　手执甘露瓶</p>
  <p id="aJl">一人在山下　　执瓶受甘露</p>
  <p id="aJm">写者亦不泄　　受者不捐弃</p>
  <p id="aJn">彼人各凡夫　　未获通慧道</p>
  <p id="aJo">云何目干连　　此为极难不</p>
  <p id="aJp">虽难未足奇　　三法身甚难</p>
  <p id="aJq">从亿千万劫　　欲闻净璎珞</p>
  <p id="aJr">分别三身慧　　斯法最为难</p>
  <p id="aJs">卿今莫愁忧　　已超众苦患</p>
  <p id="aJt">得闻三法要　　自济复济彼</p>
  <p id="aJu">若有族姓子　　笃信修习法</p>
  <p id="aJv">现世尽诸漏　　神通游自在</p>
  <p id="aJw">所生国土净　　七宝宫殿成</p>
  <p id="aJx">诸根悉完具　　心净如虚空</p>
  <p id="aJy">尔时世尊与目连说此品时。<a id="a-Jz"></a>有亿那术天人皆发无上正真道意。<a id="a-K0"></a>愿所生国土尽同一相。<a id="a-K1"></a>无有诽谤三法身者。<a id="a-K2"></a>尔时目连起礼佛足。<a id="a-K3"></a>绕三匝已还复本座。</p>
 </body>
</html>