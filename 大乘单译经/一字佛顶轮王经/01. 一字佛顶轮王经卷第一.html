<!doctype html>
<html id="z3IBU5TWH" data-ver="1347">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">一字佛顶轮王经卷第一</h1>
  <h2 id="a2">序品第一</h2>
  <p id="a3">如是我闻。<a id="a-4"></a>一时薄伽梵在摩竭提国菩提树下金刚道场。<a id="a-5"></a>成正觉处大宝帐中。<a id="a-6"></a>其地宝帐如来所感具足严净。<a id="a-7"></a>纯以无量上妙珍奇。<a id="a-8"></a>种种庄严自然成显。<a id="a-9"></a>众色交映出大光明。<a id="a-A"></a>奇特宝轮清净圆满。<a id="a-B"></a>以无量色间杂庄饰。<a id="a-C"></a>周遍场地而显现之。<a id="a-D"></a>众妙杂色宝盖。<a id="a-E"></a>幢幡光明晃曜。<a id="a-F"></a>七宝罗网妙香花缨弥覆其上。<a id="a-G"></a>雨于一切无极大宝。<a id="a-H"></a>自在显现诸所宝树。<a id="a-I"></a>枝叶光茂花须妙香。<a id="a-J"></a>佛神力故令此场地。<a id="a-K"></a>广博严净光明普照。<a id="a-L"></a>一切奇特妙宝积聚。<a id="a-M"></a>无量善根庄严道场。<a id="a-N"></a>其菩提树高显殊特。<a id="a-O"></a>琉璃为干妙宝枝条。<a id="a-P"></a>宝叶垂布犹若重云。<a id="a-Q"></a>杂色宝花互相间错。<a id="a-R"></a>大宝摩尼以为其果。<a id="a-S"></a>树光明照一切佛刹。<a id="a-T"></a>种种现化施作佛事。<a id="a-U"></a>普现大乘一字佛顶轮王最妙章句菩萨道教。<a id="a-V"></a>佛神力故演出种种梵音妙声。<a id="a-W"></a>赞扬如来一字明顶轮王咒无量功德。<a id="a-X"></a>其师子座金刚所成。<a id="a-Y"></a>高广妙好。<a id="a-Z"></a>摩尼宝王而为其台。<a id="a-a"></a>一切宝花奇妙宝珠间错庄饰。<a id="a-b"></a>真珠罗网围覆于上。<a id="a-c"></a>诸庄严宝流光如云。<a id="a-d"></a>照烛十方诸佛菩萨。<a id="a-e"></a>显现如来方便之教。</p>
  <p id="af">尔时世尊处于此座。<a id="a-g"></a>于一切法成最正觉。<a id="a-h"></a>知见三世悉皆平等。<a id="a-i"></a>其身赫奕放无量俱胝殑伽沙数日轮光王。<a id="a-j"></a>照明十方无边无际一切刹海诸佛道场。<a id="a-k"></a>各于道场光明中。<a id="a-l"></a>演一字顶轮王一切法教。<a id="a-m"></a>导化调伏一切有情。<a id="a-n"></a>光遍十方无处不至。<a id="a-o"></a>过现未来一切诸佛所有神变。<a id="a-p"></a>于光明中靡不咸睹。<a id="a-q"></a>一切佛土不思议事。<a id="a-r"></a>所有庄严悉亦显现。</p>
  <p id="as">与大苾刍众皆阿罗汉。<a id="a-t"></a>能善调伏舍诸重担。<a id="a-u"></a>尽有漏结无复烦恼。<a id="a-v"></a>戒品清白心净解脱慧净解脱。<a id="a-w"></a>善修佛慧所作已竟。<a id="a-x"></a>大得自在尽获己利。<a id="a-y"></a>到于彼岸名称普闻。<a id="a-z"></a>其名曰具寿舍利弗、<a id="a-10"></a>具寿迦葉波、<a id="a-11"></a>具寿那提迦葉．具寿伽耶迦葉．具寿大迦葉波．具寿大目干连．具寿满慈子．具寿孙跋难陀．具寿[王*烏]波难陀．具寿跋地利迦．具寿阿泥楼驮．具寿迦旃延子．具寿摩诃俱郗罗．具寿憍梵钵提．具寿大憍梵钵提．具寿孙那罗．具寿大孙那罗．具寿善现．具寿憍陈如．具寿制底君惹罗．具寿罗睺罗．具寿庆喜。<a id="a-12"></a>如是大声闻众俱。<a id="a-13"></a>复有无央数大菩萨摩诃萨皆得成就诸波罗蜜。<a id="a-14"></a>功德大海深广无际。<a id="a-15"></a>如来行地一切智愿甚深密教尽已圆满。<a id="a-16"></a>善知有情一切所行。<a id="a-17"></a>以金刚智如应说法。<a id="a-18"></a>巧入一切如来功德诸法大海。<a id="a-19"></a>充洽于身周游一切佛刹海会。<a id="a-1A"></a>礼事供养诸佛如来。<a id="a-1B"></a>一切诸地陀罗尼智辩才大海。<a id="a-1C"></a>皆已洞达。<a id="a-1D"></a>无量无边神通现化三摩地门。<a id="a-1E"></a>特达无碍。<a id="a-1F"></a>其名曰金刚幢菩萨摩诃萨。<a id="a-1G"></a>观世音菩萨摩诃萨。<a id="a-1H"></a>得大势至菩萨摩诃萨。<a id="a-1I"></a>金刚密迹主菩萨摩诃萨。<a id="a-1J"></a>金刚胜意菩萨摩诃萨。<a id="a-1K"></a>坚固意菩萨摩诃萨。<a id="a-1L"></a>虚空无垢菩萨摩诃萨。<a id="a-1M"></a>离垢意菩萨摩诃萨。<a id="a-1N"></a>普贤菩萨摩诃萨。<a id="a-1O"></a>无尽意菩萨摩诃萨。<a id="a-1P"></a>虚空胜藏菩萨摩诃萨。<a id="a-1Q"></a>超三界菩萨摩诃萨。<a id="a-1R"></a>无胜持菩萨摩诃萨。<a id="a-1S"></a>治世间菩萨摩诃萨。<a id="a-1T"></a>天冠菩萨摩诃萨。<a id="a-1U"></a>曼殊室利童子菩萨摩诃萨。<a id="a-1V"></a>月光童子菩萨摩诃萨。<a id="a-1W"></a>不思慧菩萨摩诃萨。<a id="a-1X"></a>虚空藏菩萨摩诃萨。<a id="a-1Y"></a>除一切障菩萨摩诃萨。<a id="a-1Z"></a>大迅疾菩萨摩诃萨。<a id="a-1a"></a>弥勒菩萨摩诃萨。<a id="a-1b"></a>宝髻菩萨摩诃萨。<a id="a-1c"></a>宝掌菩萨摩诃萨。<a id="a-1d"></a>善臂菩萨摩诃萨。<a id="a-1e"></a>与如是等菩萨摩诃萨俱。</p>
  <p id="a1f">复有三千大千世界无量无数诸天天王。<a id="a-1g"></a>所谓帝释天王。<a id="a-1h"></a>大梵天王。<a id="a-1i"></a>焰摩法王。<a id="a-1j"></a>水天王。<a id="a-1k"></a>风天王。<a id="a-1l"></a>多闻天王。<a id="a-1m"></a>苏便么天王。<a id="a-1n"></a>他化大自在天王。<a id="a-1o"></a>那罗延天王。<a id="a-1p"></a>伊舍那天王。<a id="a-1q"></a>如是乃至光焰天子。<a id="a-1r"></a>广果天子。<a id="a-1s"></a>净居天子。<a id="a-1t"></a>与如是诸天王等。<a id="a-1u"></a>大威德者并其眷属俱。<a id="a-1v"></a>复有无量百千诸大成就咒仙。<a id="a-1w"></a>所谓成就轮咒仙。<a id="a-1x"></a>成就剑咒仙。<a id="a-1y"></a>成就金刚杵咒仙。<a id="a-1z"></a>成就莲华咒仙。<a id="a-20"></a>成就钺斧咒仙。<a id="a-21"></a>成就如来种族大明咒仙成就莲华种族咒仙。<a id="a-22"></a>成就金刚种族咒仙。<a id="a-23"></a>成就大自在天咒仙。<a id="a-24"></a>成就那罗延天咒仙。<a id="a-25"></a>成就鬼母种族咒仙。<a id="a-26"></a>成就摩呼罗伽咒仙。<a id="a-27"></a>成就迦楼罗咒仙。<a id="a-28"></a>成就龙咒仙。<a id="a-29"></a>成就荼枳尼鬼咒仙。<a id="a-2A"></a>成就药叉咒仙。<a id="a-2B"></a>成就宝贤满贤咒仙。<a id="a-2C"></a>成就多闻天王咒仙。<a id="a-2D"></a>成就水天咒仙。<a id="a-2E"></a>成就梵天咒仙。<a id="a-2F"></a>与如是等成就咒仙。<a id="a-2G"></a>大威德者而为上首俱。<a id="a-2H"></a>复有无量百千如来族众咒王使者。<a id="a-2I"></a>莲华族众咒王使者。<a id="a-2J"></a>摩尼族众咒王使者。<a id="a-2K"></a>金刚族众咒王使者。<a id="a-2L"></a>与如是等咒王使众。<a id="a-2M"></a>大威德者为上首俱。</p>
  <p id="a2N">复有出世世间一切塔神。<a id="a-2O"></a>法神。<a id="a-2P"></a>虚空神。<a id="a-2Q"></a>花果神滋味神。<a id="a-2R"></a>苗稼神。<a id="a-2S"></a>山神、<a id="a-2T"></a>海神、<a id="a-2U"></a>河神．洲神．城神．邑神．宅神．街神．巷神．树神．丛林神．尸陀林神．宫殿神。<a id="a-2V"></a>与如是等诸大神王。<a id="a-2W"></a>大威德者为上首俱。</p>
  <p id="a2X">复有百亿日天子月天子星。<a id="a-2Y"></a>宿天子等。<a id="a-2Z"></a>大威德者为上首俱。</p>
  <p id="a2a">复有一切天龙、<a id="a-2b"></a>药叉、<a id="a-2c"></a>罗刹．乾闼婆．阿素洛。</p>
  <p id="a2d">伽楼罗、<a id="a-2e"></a>紧那罗、<a id="a-2f"></a>摩呼罗伽。<a id="a-2g"></a>毕舍遮鬼．步多鬼．诃利谛鬼母等。<a id="a-2h"></a>大威德者为上首俱。</p>
  <p id="a2i">复有难儞湿婆罗鬼王为上首俱。<a id="a-2j"></a>主无量百千诸鬼而为眷属。<a id="a-2k"></a>又摩醯首罗天王为上首俱。<a id="a-2l"></a>主无量百千疟鬼而为眷属。<a id="a-2m"></a>又荼枳尼鬼王为上首俱。<a id="a-2n"></a>主无量百千荼枳尼鬼而为眷属。<a id="a-2o"></a>于众会中。<a id="a-2p"></a>及有他方无量诸天天子。<a id="a-2q"></a>阿素洛阿素洛子。<a id="a-2r"></a>大毗那夜迦等。<a id="a-2s"></a>大威德者为上首俱。<a id="a-2t"></a>如是三千大千世界。<a id="a-2u"></a>一切诸天诸大咒仙龙神鬼等。<a id="a-2v"></a>以佛神力。<a id="a-2w"></a>菩提树处周围五百踰膳那。<a id="a-2x"></a>共集众俱。<a id="a-2y"></a>会座而坐不相残恼。</p>
  <p id="a2z">如来于时告弥勒菩萨摩诃萨。<a id="a-30"></a>及诸菩萨摩诃萨言。<a id="a-31"></a>善男子此树乃是一切菩提所庄严树。<a id="a-32"></a>我最初坐此树下时。<a id="a-33"></a>则破四魔得证无上正等菩提。<a id="a-34"></a>汝等亦应坐斯地处。<a id="a-35"></a>令汝当证诸佛无上正等菩提。<a id="a-36"></a>诰是语已寂然不动。</p>
  <p id="a37">尔时金刚密迹主菩萨。<a id="a-38"></a>以佛威德承是往昔本所愿力。<a id="a-39"></a>即从座起偏袒右肩。<a id="a-3A"></a>整理衣服长跪合掌。<a id="a-3B"></a>恭敬瞻仰白言世尊。<a id="a-3C"></a>我今启问如来应正等觉。<a id="a-3D"></a>一字佛顶轮王咒教。<a id="a-3E"></a>以何方便设少功力。<a id="a-3F"></a>即得成就一切如来一字佛顶轮王。<a id="a-3G"></a>出世世间无碍最胜大明咒法。<a id="a-3H"></a>图画像法澡浴之法。<a id="a-3I"></a>加行印坛入三摩地。<a id="a-3J"></a>上中下法成就法处。<a id="a-3K"></a>坐法卧法诵法持法。<a id="a-3L"></a>轮结印法秘密深法。<a id="a-3M"></a>证神通法除业障法。<a id="a-3N"></a>大安隐法大丰饶法降魔怨法。<a id="a-3O"></a>一切如来种族诸咒真实之法。<a id="a-3P"></a>自灌顶法护摩坛法。<a id="a-3Q"></a>诸时分法诸择地法。<a id="a-3R"></a>乃至广尽一切有情及有情界。<a id="a-3S"></a>菩萨成就行法咒法。<a id="a-3T"></a>令是赡部洲界一切有情得大安乐。<a id="a-3U"></a>是诸有情以于一字佛顶轮王如来咒力。<a id="a-3V"></a>一切当得作大佛事。<a id="a-3W"></a>由此因缘。<a id="a-3X"></a>赡部洲界一切有情得大安乐。<a id="a-3Y"></a>即能成就顶轮王法。<a id="a-3Z"></a>及得成就一切天一切天神种族咒法。<a id="a-3a"></a>一切龙一切龙种族咒法。<a id="a-3b"></a>一切药叉一切药叉种族咒法。<a id="a-3c"></a>一切罗刹一切罗刹种族咒法。<a id="a-3d"></a>一切乾闼婆一切乾闼婆种族。<a id="a-3e"></a>咒法。<a id="a-3f"></a>一切阿素洛一切阿素洛种族咒法。<a id="a-3g"></a>一切迦楼罗一切迦楼罗种族咒法。<a id="a-3h"></a>一切紧那罗一切紧那罗种族咒法。<a id="a-3i"></a>一切摩呼罗伽一切摩呼罗伽种族咒法。<a id="a-3j"></a>乃至世间出世间法。<a id="a-3k"></a>尽皆成就无所障碍。<a id="a-3l"></a>为诸有情作大归处。<a id="a-3m"></a>除诸垢障成我咒法。<a id="a-3n"></a>及成观世音菩萨诸大菩萨大威德者印坛咒法。<a id="a-3o"></a>及成一切如来所说无量种类难成印坛咒法处故。<a id="a-3p"></a>惟愿如来应正等觉。<a id="a-3q"></a>愍导有情为我演说。</p>
  <p id="a3r">尔时世尊告金刚密迹主菩萨言。<a id="a-3s"></a>善哉善哉密迹主。<a id="a-3t"></a>汝能为当来一切有情作大利益。<a id="a-3u"></a>于我问是一字佛顶轮王最上章句。<a id="a-3v"></a>成就一切如来所说咒坛法等。<a id="a-3w"></a>令诸咒者住勤修趣。<a id="a-3x"></a>是故密迹主汝当谛听谛听善思念持。<a id="a-3y"></a>我今为汝分别解说一切如来一字佛顶轮王无上法母。<a id="a-3z"></a>令诸佛子得法眼净。<a id="a-40"></a>我见往昔一切如来已说。<a id="a-41"></a>未来一切如来当说。<a id="a-42"></a>我及十方现在刹土一切如来今说。</p>
  <p id="a43">尔时释迦牟尼如来应正遍知明行圆满善逝世间解无上丈夫调御士天人师佛世尊。<a id="a-44"></a>即以佛眼。<a id="a-45"></a>尽周观察十方过现未来一切刹土。<a id="a-46"></a>一切有情有情界。<a id="a-47"></a>及此三千大千世界一切有情有情界。<a id="a-48"></a>一一往昔发因愿力善根处。<a id="a-49"></a>告诸菩萨摩诃萨言。<a id="a-4A"></a>善男子忆念一切如来一字佛顶轮王咒。<a id="a-4B"></a>一切最胜大三摩地。<a id="a-4C"></a>最不思议神通力处。<a id="a-4D"></a>是法能于一切世界作大佛事。<a id="a-4E"></a>时诸菩萨摩诃萨。<a id="a-4F"></a>得佛教诰各思念于一字佛顶轮王三摩地法。<a id="a-4G"></a>惟除观世音菩萨金刚密迹主菩萨。<a id="a-4H"></a>何以故佛神力故。</p>
  <p id="a4I">尔时世尊坐菩提树下金刚福地。<a id="a-4J"></a>便入一切如来一字佛顶轮王神变大三摩地。<a id="a-4K"></a>俱时十方现在刹土一切如来。<a id="a-4L"></a>皆坐菩提树下金刚福地。<a id="a-4M"></a>亦各同入一切如来一字佛顶轮王神变三摩地。<a id="a-4N"></a>当时世尊入是神变三摩地时。<a id="a-4O"></a>尽周忆念十方三世一切刹土一切有情有情界。<a id="a-4P"></a>及此三千大千世界一切有情有情界。<a id="a-4Q"></a>即以无量俱胝殑伽沙等大劫所修积集。<a id="a-4R"></a>布施净戒安忍精进静虑般若苦行无边善根。<a id="a-4S"></a>从三十二大丈夫相。<a id="a-4T"></a>放大光明。<a id="a-4U"></a>所谓顶上眉毫眼耳鼻鬓颊唇口齿。<a id="a-4V"></a>龂齶牙颔肩肘臂手。<a id="a-4W"></a>胸乳心脐胸上相字。<a id="a-4X"></a>髀膝胫踝腕掌背指。<a id="a-4Y"></a>如来千辐转轮法印。<a id="a-4Z"></a>如来如意印如来槊印。<a id="a-4a"></a>如来锡杖印如来心印。<a id="a-4b"></a>如来难胜奋怒顶轮王三摩地难胜印。<a id="a-4c"></a>如来大慈如来大悲。<a id="a-4d"></a>如来三摩地如来无畏。<a id="a-4e"></a>授众记别如来大明咒王。<a id="a-4f"></a>如是相处一一各放无量种光。<a id="a-4g"></a>其光各有种族光明围绕庄严。<a id="a-4h"></a>最于顶上出放无量无数奇特殊胜百千光明。<a id="a-4i"></a>其光各有种种杂色。<a id="a-4j"></a>所谓青黄赤白红杂色光。<a id="a-4k"></a>是光晃曜遍照十方无量无数种种佛刹。<a id="a-4l"></a>及此三千大千世界一切地狱傍生诸界黑业有情。<a id="a-4m"></a>一切罪恼尽皆销灭。<a id="a-4n"></a>一切行化持咒菩萨。<a id="a-4o"></a>遇斯光者悉皆成就。<a id="a-4p"></a>如斯现者尽是如来无量大福。<a id="a-4q"></a>光照滋泽现不思议。<a id="a-4r"></a>经须臾时作大利乐。<a id="a-4s"></a>拔诸有情一切苦业。<a id="a-4t"></a>光复映蔽殑伽沙数一切佛刹。<a id="a-4u"></a>一切魔界魔之宫殿魔所光明。<a id="a-4v"></a>是等世界光皆遍照。<a id="a-4w"></a>上至有顶下至阿毗地狱。<a id="a-4x"></a>是中有情遇斯光者。<a id="a-4y"></a>各相警慰身心愉喜。<a id="a-4z"></a>其光还来绕佛三匝。<a id="a-50"></a>各复本相。</p>
  <p id="a51">是时释迦牟尼如来放斯光已。<a id="a-52"></a>从三摩地安徐而起。<a id="a-53"></a>观诸佛刹及观会众。<a id="a-54"></a>如师子王诰金刚密迹主菩萨言。<a id="a-55"></a>汝今谛听一字佛顶轮王大明咒王。<a id="a-56"></a>佛眼咒王。<a id="a-57"></a>四[王*烏]瑟腻洒明咒咒王。<a id="a-58"></a>此等咒王是如来手。<a id="a-59"></a>是如来唇是如来口转法轮王。<a id="a-5A"></a>施大济利一切有情。<a id="a-5B"></a>若此世界一切菩萨摩诃萨等。<a id="a-5C"></a>及诸苾刍苾刍尼[王*烏]波索迦[王*烏]波斯迦。<a id="a-5D"></a>诸族姓男娭姓女等。<a id="a-5E"></a>具能依法。<a id="a-5F"></a>读诵受持如是一字佛顶轮王大明咒者。<a id="a-5G"></a>所有一切诸天世人种种神鬼。<a id="a-5H"></a>悉无能害作诸破坏。<a id="a-5I"></a>是人当得一切安寿。<a id="a-5J"></a>无量福乐行大慈悲。<a id="a-5K"></a>住不退地无诸恼疾。<a id="a-5L"></a>火不能害水不能溺刀不横害。<a id="a-5M"></a>毒药毒蛇亦不中害。<a id="a-5N"></a>我此一字出生三摩地顶轮王咒。<a id="a-5O"></a>若有新学大乘菩萨摩诃萨及诸人等。<a id="a-5P"></a>信向诵持书写佩者。<a id="a-5Q"></a>则得安隐。<a id="a-5R"></a>为诸无量大威德天常拥护之。<a id="a-5S"></a>诸恶天龙毗那夜迦不相障恼。<a id="a-5T"></a>若书写者。<a id="a-5U"></a>当净洗浴着鲜洁衣。<a id="a-5V"></a>如法斋戒坐于坛侧。<a id="a-5W"></a>桦木皮上雄黄书咒。<a id="a-5X"></a>施诸苾刍及苾刍尼。<a id="a-5Y"></a>置袈裟角恭敬佩之。<a id="a-5Z"></a>若有国王王族妃后大臣僚佐诸族姓男族姓女等而乐佩者。<a id="a-5a"></a>各戴头上或系项上。<a id="a-5b"></a>或腕臂上则得安隐。<a id="a-5c"></a>除诸障恼魍魉厄疾。<a id="a-5d"></a>常为诸天观敬赞叹。<a id="a-5e"></a>当不堕于诸恶道界。<a id="a-5f"></a>密迹主是大咒王。<a id="a-5g"></a>亦能灭诸灾星变怪作大安乐。<a id="a-5h"></a>亦能摄伏一切天龙八部神鬼。<a id="a-5i"></a>亦能成就当诸咒者无上业缘。</p>
  <p id="a5j">复诰金刚密迹主菩萨言。<a id="a-5k"></a>是一切如来白伞盖佛顶轮王咒。<a id="a-5l"></a>高顶轮王咒。<a id="a-5m"></a>胜顶轮王咒。<a id="a-5n"></a>光聚顶轮王咒。<a id="a-5o"></a>同等住于一切如来三摩地中。<a id="a-5p"></a>神力皆等无量广大。<a id="a-5q"></a>犹不能及一字佛顶轮王最上大三摩地明咒之力。<a id="a-5r"></a>是咒何故最上无等。<a id="a-5s"></a>假如来佛眼明咒。<a id="a-5t"></a>佛毫相咒。<a id="a-5u"></a>摧碎顶轮王咒。<a id="a-5v"></a>难胜奋怒王咒。<a id="a-5w"></a>合说是咒。<a id="a-5x"></a>以此因缘得名最上无等等侣。<a id="a-5y"></a>又从大悲大丈夫大师子吼。<a id="a-5z"></a>一切诸大菩萨摩诃萨等不能摧坏。<a id="a-60"></a>一切诸佛神通威德庆护加被。<a id="a-61"></a>作大智光破诸黑暗。<a id="a-62"></a>坚深净慧能作吉祥福相威德世间最胜。<a id="a-63"></a>无垢清净勇猛坚固。<a id="a-64"></a>现四无畏能作离生四无碍智四念住智无忘失智广大无量。<a id="a-65"></a>能作无间金刚十力大光威德。<a id="a-66"></a>灭诸垢障入诸佛智。<a id="a-67"></a>能作一切诸大菩萨万行功德如来相好一切智智。<a id="a-68"></a>能作一切勇猛寂静法定法幢高无障碍大威德处能与一切。<a id="a-69"></a>业恶有情作道圣谛大慈大悲大喜舍处。<a id="a-6A"></a>能现一切如来神力无上菩提大明镜智三摩地处。</p>
  <p id="a6B">尔时世尊为显一字佛顶轮王大威德力。<a id="a-6C"></a>欻变身相如大转轮王。<a id="a-6D"></a>具足七宝眷属圆满一时显现。<a id="a-6E"></a>一一宝中各放大光轮照无边。<a id="a-6F"></a>一切法宝俱时出现。<a id="a-6G"></a>放杂宝光。<a id="a-6H"></a>是大转轮王坐于座上。<a id="a-6I"></a>身容赫奕放种种光。<a id="a-6J"></a>映照一切如镕金聚。<a id="a-6K"></a>即说一字佛顶轮王咒曰。</p>
  <p id="a6L">娜(乃哿反下同)莫縒(苏哿反下同)曼亸(多可反下同一)勃驮南(二)唵(二合)吽(三)勃琳(琳字重弹舌呼二合)[合*牛](四)</p>
  <p id="a6M">尔时如来说是咒时。<a id="a-6N"></a>殑伽沙等三千大千世界。<a id="a-6O"></a>一时六返震动。<a id="a-6P"></a>如赡部洲旋岚猛风。<a id="a-6Q"></a>吹诸丛林草木动等。<a id="a-6R"></a>是中一切苏弥山王亦皆大动。<a id="a-6S"></a>一切河海尽皆涌沸。<a id="a-6T"></a>以佛神力一切魔宫大火遍起。<a id="a-6U"></a>是中诸魔为火所逼。<a id="a-6V"></a>悉皆惶怖称佛归依。<a id="a-6W"></a>一切地狱苦皆消息。<a id="a-6X"></a>会中有情各及眷属。<a id="a-6Y"></a>无有一能窥瞻仰者。<a id="a-6Z"></a>是会一切诸大菩萨。<a id="a-6a"></a>如弥勒等亦无有能窥瞻观者。<a id="a-6b"></a>其观世音菩萨金刚密迹主菩萨。<a id="a-6c"></a>以佛威神欻然之间闷乱躄地。<a id="a-6d"></a>是时彼诸大威德天。<a id="a-6e"></a>所谓大自在天那罗延天帝释天俱废罗天婆鲁拏天焰摩法王。<a id="a-6f"></a>乃至一切诸天天神一切神鬼大威德者。<a id="a-6g"></a>所执轮戟杵索棒杈。<a id="a-6h"></a>及诸侍从各手器仗悉皆坠落。<a id="a-6i"></a>是诸菩萨佛加持力。<a id="a-6j"></a>忆念一切如来一字佛顶轮王菩提神通大三摩地。<a id="a-6k"></a>是时一切诸天龙神药叉罗刹乾闼婆阿素洛迦楼罗紧那罗摩呼罗伽天神鬼等。<a id="a-6l"></a>一时战怖身毛悚竖。<a id="a-6m"></a>无敢观瞻大法轮王姿好威光时惟等心归佛世尊。</p>
  <p id="a6n">南无佛陀南无佛陀。</p>
  <p id="a6o">尔时世尊为令观世音菩萨金刚密迹主菩萨及诸大众得醒解故。<a id="a-6p"></a>疾须臾间隐易是身。<a id="a-6q"></a>还如来相诰弥勒菩萨摩诃萨言。<a id="a-6r"></a>我今复说一切佛眼大明母咒。<a id="a-6s"></a>为息可畏难调伏者。<a id="a-6t"></a>为欲成就出世世间一切佛顶大轮王咒一切事位灭诸诤论。<a id="a-6u"></a>是咒乃是一切诸佛种族母咒。<a id="a-6v"></a>复是一切诸大菩萨生养育母。<a id="a-6w"></a>又是诸佛佛眼明咒则说咒曰。</p>
  <p id="a6x">娜莫萨嚩(无可反下同)亸詑(他可反下同)誐(鱼迦反又反迦字居我反下同)谛瓢(毗遥反下同一)啰褐[略/糸](毗药反下同二)三藐三勃睇[略/糸](三)唵(二合)吽(四)噜噜(五)塞(僧乙反)普噜(六)入嚩攞(勒哿反下同)底(丁以反)瑟驮侘(魑价反下同七)悉驮卢(轻呼)者祢(奴礼反下同八)萨嚩喇詑娑驮儞(九)窣(二合)嚩诃(十)</p>
  <p id="a6y">说此一切佛眼咒已。<a id="a-6z"></a>其观世音菩萨金刚密迹主菩萨。<a id="a-70"></a>以咒威力则醒起身。<a id="a-71"></a>其诸威德一切天众。<a id="a-72"></a>各复本心愉跃安乐各各持所本自器仗。<a id="a-73"></a>专心归佛瞻仰赞言。<a id="a-74"></a>希有世尊希有善逝。<a id="a-75"></a>时观世音菩萨金刚密迹主菩萨。<a id="a-76"></a>合掌瞻敬白言世尊。<a id="a-77"></a>如来今日何故特化大转轮王身大光明聚。<a id="a-78"></a>甚奇希有本未曾见。<a id="a-79"></a>如来诰言大善男子。<a id="a-7A"></a>此是一字佛顶大法轮王。<a id="a-7B"></a>执持诸佛形相神变三摩地门。<a id="a-7C"></a>大善男子譬如汝等集大坛现种种威德诸神变像不思议事。<a id="a-7D"></a>如来亦尔。<a id="a-7E"></a>如是振现大法轮王特奇色身姿貌威德。<a id="a-7F"></a>大善男子此顶轮王。<a id="a-7G"></a>是真一切如来安住最胜三摩地身。<a id="a-7H"></a>所有一切诸大菩萨无能超越。<a id="a-7I"></a>一切咒王亦无过者。<a id="a-7J"></a>大善男子若所方处持此咒者。<a id="a-7K"></a>五踰膳那出世世间。<a id="a-7L"></a>一切咒王悉无成住。<a id="a-7M"></a>汝等同此方处所说。<a id="a-7N"></a>加持大咒亦无成住。<a id="a-7O"></a>若有念是一字佛顶轮王咒者。<a id="a-7P"></a>即得出世世间一切大咒悉尽成办。<a id="a-7Q"></a>汝等所说一切咒法诵持无验。<a id="a-7R"></a>若以此咒而常助诵速得成就。<a id="a-7S"></a>五踰膳那一切菩萨金刚咒神天龙八部。<a id="a-7T"></a>皆不住入现相成就。<a id="a-7U"></a>又他一切最大咒王威德神力。<a id="a-7V"></a>亦不能得映及此大一字顶轮王咒。<a id="a-7W"></a>何以故是咒威神最尊最特无等侣故。<a id="a-7X"></a>十地一切诸大菩萨。<a id="a-7Y"></a>亦怖是咒威德神力。<a id="a-7Z"></a>何况诸天小威力者。<a id="a-7a"></a>若常诵是一字佛顶轮王咒时。<a id="a-7b"></a>每当先诵此佛眼咒。<a id="a-7c"></a>七遍满已乃安诵是一字佛顶轮王咒。<a id="a-7d"></a>时数毕已。<a id="a-7e"></a>又诵佛眼咒数一七遍。<a id="a-7f"></a>则德安隐无诸娆恼。</p>
  <p id="a7g">尔时世尊复于座上。<a id="a-7h"></a>现一切诸佛光明加被白伞盖顶轮王咒王之身。<a id="a-7i"></a>即于顶上合现一盖。<a id="a-7j"></a>遍覆三千大千世界虚空空际。<a id="a-7k"></a>光皎奇特。<a id="a-7l"></a>亦不触恼空居有情。<a id="a-7m"></a>是时观世音菩萨金刚密迹主菩萨。<a id="a-7n"></a>合掌瞻敬白言世尊。<a id="a-7o"></a>如是神变是何物相。<a id="a-7p"></a>欻遍大千状如伞盖。<a id="a-7q"></a>住佛顶上不见边际无不识解。</p>
  <p id="a7r">尔时世尊又诰金刚密迹主菩萨等言。<a id="a-7s"></a>我今正入一切如来无量光明白伞盖顶轮王三摩地。<a id="a-7t"></a>由是现此过现一切诸如来共说白伞盖顶轮咒王咒状之体。<a id="a-7u"></a>此白伞盖是真一切如来无量色宝无边音声。<a id="a-7v"></a>一切如意宝铎网罗普周庄严。<a id="a-7w"></a>显现不思议诸佛世尊光明伞盖。<a id="a-7x"></a>我今现此一切如来白伞盖顶轮王。<a id="a-7y"></a>为令蠲除一切有情种种罪障。<a id="a-7z"></a>今此一切诸佛如来白伞盖顶轮王。<a id="a-80"></a>一切菩萨大威德者。<a id="a-81"></a>尽思共度亦不了知。<a id="a-82"></a>纵诸佛子住过百千俱胝大劫。<a id="a-83"></a>观察思惟此白伞盖前际后际中际。<a id="a-84"></a>亦不了知。<a id="a-85"></a>是时释迦牟尼如来仰观顶上白伞盖顶轮王。<a id="a-86"></a>振佛神力欻变白伞盖顶轮咒王色身则说咒曰。</p>
  <p id="a87">娜莫縒曼亸(一)勃驮南(二)唵(二合)吽(三)亸詑誐妒瑟腻(女利反)洒(疏价反下同四)[橠-多+可](乌可反下同)曩(轻音)嚩卢(引)枳亸姥[束*犬](卢没反下同)驮(五)唵(二合)[合*牛](六)么么(七)虎(二合)[合*牛]溺(儞即反八)</p>
  <p id="a88">说是咒时三千大千世界六返震动。<a id="a-89"></a>于时世尊告诸菩萨摩诃萨。<a id="a-8A"></a>此白伞盖顶轮咒王。<a id="a-8B"></a>能成能摄一切咒等。<a id="a-8C"></a>是咒王力不空无障勇猛无碍无等等故。</p>
  <p id="a8D">尔时世尊复谓金刚密迹主菩萨言。<a id="a-8E"></a>我今又入一切诸佛光明威德大三摩地。<a id="a-8F"></a>显说光聚顶轮王咒威德神力。<a id="a-8G"></a>为灭一切有情种种罪障。<a id="a-8H"></a>为令断坏出世世间一切咒力。<a id="a-8I"></a>是咒是真无量诸大菩萨所赞叹处。<a id="a-8J"></a>又是无量俱胝殑伽沙数诸佛如来光聚顶轮王咒。<a id="a-8K"></a>是咒所有威德神通光明之力。<a id="a-8L"></a>亦以一字佛顶轮王威德神力金刚咒句即说咒曰。</p>
  <p id="a8M">娜莫縒曼亸(一)勃驮南(二)唵(二合)吽(三)亸詑誐妒(引)瑟腻洒(四)[橠-多+可]曩(轻音)嚩路枳亸姥[巿*犬]驮(五)谛劭(儒照反下同)啰始(六)虎(二合)[合*牛](七)入嚩攞入嚩攞(八)驮哿(古我反下同)驮哿(九)娜啰弭娜啰弭(十)弭娜啰弭(十一)嗔娜嗔娜(十二)频娜频娜(十三)虎(二合)[合*牛]虎(二合)[合*牛]泮泮(十四)窣(二合)嚩诃(十五)</p>
  <p id="a8N">说此咒时。<a id="a-8O"></a>于是如来则以无量广大威德。<a id="a-8P"></a>顶放大光满照三千大千世界。<a id="a-8Q"></a>尽变其地。<a id="a-8R"></a>普大成现大宝莲华如来会中。<a id="a-8S"></a>杂色宝光重重晃曜。<a id="a-8T"></a>当佛顶上。<a id="a-8U"></a>一切宝花而为伞盖。<a id="a-8V"></a>盖大千界满覆空际。<a id="a-8W"></a>以众宝网围绕庄严。<a id="a-8X"></a>妙香花璎半满月等。<a id="a-8Y"></a>宝铎金铃处处垂布。<a id="a-8Z"></a>大宝摩尼其诸杂拂间错庄饰。<a id="a-8a"></a>周围三千大千世界。<a id="a-8b"></a>一切珍奇而为墙壁。<a id="a-8c"></a>无价诸宝饰为阶陛。<a id="a-8d"></a>一切户牖众宝庄严。<a id="a-8e"></a>其诸杂宝出大光焰。<a id="a-8f"></a>映相交皎。<a id="a-8g"></a>是会一切诸大菩萨。<a id="a-8h"></a>睹斯神变见未曾见。<a id="a-8i"></a>踊跃欢喜得大安乐。<a id="a-8j"></a>出世世间一切咒法。<a id="a-8k"></a>已成就者皆悉断坏。<a id="a-8l"></a>何以故大光藏力似一字佛顶轮王咒。<a id="a-8m"></a>密迹主此一切如来光聚光照顶轮王咒。<a id="a-8n"></a>能照三千大千世界上至有顶下至阿毗地狱。<a id="a-8o"></a>一切大明。<a id="a-8p"></a>及尽映蔽诸魔宫殿魔众光明。<a id="a-8q"></a>密迹主是光王咒。<a id="a-8r"></a>心所忆念破断他咒。<a id="a-8s"></a>则皆破断。<a id="a-8t"></a>唯除一字佛顶轮王咒。<a id="a-8u"></a>白伞盖顶轮王咒。<a id="a-8v"></a>高顶轮王咒。<a id="a-8w"></a>胜顶轮王咒。<a id="a-8x"></a>佛眼母咒。<a id="a-8y"></a>佛五字心咒。<a id="a-8z"></a>其余出世世间一切诸咒悉能破断。<a id="a-90"></a>打扑调伏摄唤于前。<a id="a-91"></a>若有咒者得大证验。<a id="a-92"></a>暂读暂诵光王咒者。<a id="a-93"></a>则能摧伏一切鬼神。<a id="a-94"></a>调御区谴。<a id="a-95"></a>密迹主是光王咒。<a id="a-96"></a>勿于不净臭秽腥臊屎尿之处读诵受持。<a id="a-97"></a>不于无佛舍利制底之处读诵受持。<a id="a-98"></a>亦勿对于一切诸咒坛会咒像诸有情前妄诵斯咒。<a id="a-99"></a>何以故是光王咒。<a id="a-9A"></a>以似一字佛顶轮王咒力大威德故。<a id="a-9B"></a>唯除佛舍利塔处佛说法处。<a id="a-9C"></a>空闲净处高山顶处。<a id="a-9D"></a>名山窟处海岸胜处。<a id="a-9E"></a>海迥洲处。<a id="a-9F"></a>何以故是光王咒威德猛大。<a id="a-9G"></a>能坏自他道力功德。<a id="a-9H"></a>皆无成望。<a id="a-9I"></a>若有善男子乐持读诵是光王咒者。<a id="a-9J"></a>住前等处应如法持。<a id="a-9K"></a>时别先诵一字佛顶轮王咒及佛眼咒各七遍已。<a id="a-9L"></a>然则诵斯光聚王咒。<a id="a-9M"></a>得大威德四仪安隐。<a id="a-9N"></a>身肤光泽辩智聪悟。<a id="a-9O"></a>密迹主是光王咒。<a id="a-9P"></a>若成就者则等成就一字佛顶轮王咒大三摩地。<a id="a-9Q"></a>汝复应知此光王咒光明威德。<a id="a-9R"></a>乃是一切诸佛光明威德神力。<a id="a-9S"></a>能现增长一切有情福善威德。<a id="a-9T"></a>蠲众罪障。<a id="a-9U"></a>能尽碎断一切诸咒威德神力。<a id="a-9V"></a>能善调伏。<a id="a-9W"></a>一切他诸恶有情故。<a id="a-9X"></a>能善作成一切事故。<a id="a-9Y"></a>能作光明照一切故。</p>
  <p id="a9Z">尔时世尊复谓金刚密迹主菩萨言。<a id="a-9a"></a>我今又入一切如来勇猛出现神通三摩地。<a id="a-9b"></a>显说高顶轮王咒神通威德。<a id="a-9c"></a>除于三界诸恼有情一切罪障。<a id="a-9d"></a>是咒是真一切如来力加持处。<a id="a-9e"></a>为令一切诸大菩萨。<a id="a-9f"></a>修行出现无量威德。<a id="a-9g"></a>勇猛精进得大安乐。<a id="a-9h"></a>即说咒曰。</p>
  <p id="a9i">娜莫縒曼亸(一)勃驮南(二)奄(二合)吽(三)入嚩攞入嚩攞(四)揟(儞执反)弊(并世反引)揟(同上)骠(并笑反引五)誐妒瑟腻洒(六)度那度那(七)虎(二合)[合*牛](八)</p>
  <p id="a9j">说是咒时三千大千世界六返震动。<a id="a-9k"></a>一切天龙药叉罗刹乾闼婆阿素洛迦楼罗紧那罗摩呼罗伽等。<a id="a-9l"></a>一时闷绝失大威德。<a id="a-9m"></a>一切诸恶毗那夜迦。<a id="a-9n"></a>为火烧恼叫呼惶怖。<a id="a-9o"></a>密迹主此高顶轮王咒。<a id="a-9p"></a>乃是一切诸佛如来最大神通勇猛精进三摩地力。<a id="a-9q"></a>若善男子乐欲成就一字佛顶轮王咒者。<a id="a-9r"></a>应令内外严饰清洁。<a id="a-9s"></a>以桦木皮或以纸素竹帛等上。<a id="a-9t"></a>雄黄书斯高顶轮王咒。<a id="a-9u"></a>佩带肩臂并持斯咒。<a id="a-9v"></a>速得成就。<a id="a-9w"></a>若有国王王族妃后大臣僚佐清信男女一切人民。<a id="a-9x"></a>信斯咒者。<a id="a-9y"></a>亦令书写戴顶颈臂。<a id="a-9z"></a>为诸人众互相敬诺。<a id="a-A0"></a>而不侵扰灾垢销灭。<a id="a-A1"></a>当得辩才吉相圆满。<a id="a-A2"></a>若有军将及诸兵众敬信斯咒。<a id="a-A3"></a>亦令书写持系旍旗。<a id="a-A4"></a>及戴头臂往他军阵。<a id="a-A5"></a>他自臣伏互不残害。<a id="a-A6"></a>何以故以诸如来力加持故。<a id="a-A7"></a>密迹主是高顶轮王咒。<a id="a-A8"></a>若诸菩萨修持之者。<a id="a-A9"></a>则得无量如来加持勇猛威力。<a id="a-AA"></a>一切诸魔诸天神鬼。<a id="a-AB"></a>怖不亲近而作恼害。<a id="a-AC"></a>若有成就是高顶轮王咒者。<a id="a-AD"></a>则得无量胜福威力。<a id="a-AE"></a>得同一字佛顶轮王咒力。<a id="a-AF"></a>何以故。<a id="a-AG"></a>以诸如来三摩地力等。<a id="a-AH"></a>加持故。</p>
  <p id="aAI">尔时世尊诰金刚密迹主菩萨言。<a id="a-AJ"></a>我今又入一切如来不思议神通大三摩地。<a id="a-AK"></a>显说胜顶轮王咒。<a id="a-AL"></a>神通威德。<a id="a-AM"></a>为灭一切恶趣地狱一切有情种种苦故为现一切诸佛如来神通威德大不思议大三摩地则说咒曰。</p>
  <p id="aAN">娜莫縒曼亸(一)勃驮南(二)唵(二合)吽(三)入嚩攞(四)惹曜(齶声重呼)瑟腻洒(五)入嚩攞入嚩攞(六)畔驮畔驮(七)娜么娜么(八)讷噜莽(谟朗反)讷噜莽(同上九)郝(呼各反十)[可*欠](呼可反下同)曩(十一)虎(二合)[合*牛](十二)</p>
  <p id="aAO">说是咒时此大千界。<a id="a-AP"></a>及诸佛刹一切皆大六返震动。<a id="a-AQ"></a>以佛威德现斯神变。<a id="a-AR"></a>一切有情普不惊怖。<a id="a-AS"></a>令诸地狱众恶有情。<a id="a-AT"></a>种种剧苦尽皆止息。<a id="a-AU"></a>其诸饿鬼一时皆得饱食甘膳。<a id="a-AV"></a>密迹主此胜顶轮王咒。<a id="a-AW"></a>乃是殑伽沙等诸佛如来神通变化之所演说。<a id="a-AX"></a>为诸怕怖一切有情得安乐故说密迹主是咒所在方处。<a id="a-AY"></a>有暂观读。<a id="a-AZ"></a>一切诸魔则不入中。<a id="a-Aa"></a>何况持者。<a id="a-Ab"></a>若有善男子昼夜精勤。<a id="a-Ac"></a>读诵受持此胜顶轮王咒者。<a id="a-Ad"></a>不久当得不思议界神通神变三摩地门。<a id="a-Ae"></a>为诸天人恭敬观礼。<a id="a-Af"></a>获不思议功德蕴身。<a id="a-Ag"></a>若有信寔学大乘者。<a id="a-Ah"></a>复能信向一字佛顶轮王明胜章句。<a id="a-Ai"></a>能常精恳读诵受持。<a id="a-Aj"></a>当则速证一切如来深不思议平等神通最胜神通智三摩地。<a id="a-Ak"></a>踰诸有情福寿昌胜。<a id="a-Al"></a>所求如意为人所尊。<a id="a-Am"></a>密迹主如是精勤受持胜顶轮王咒者。<a id="a-An"></a>是人不久亦获神通。<a id="a-Ao"></a>一切天魔毗那夜迦。<a id="a-Ap"></a>恶神鬼等悉不亲近。<a id="a-Aq"></a>若遇斯人则皆怖走失大威德。<a id="a-Ar"></a>密迹主若人信修证成是咒。<a id="a-As"></a>即同证成一字佛顶轮王明咒章句。<a id="a-At"></a>能起神通入于地狱。<a id="a-Au"></a>度脱一切有情罪苦。<a id="a-Av"></a>密迹主是咒无量无边神通功德。<a id="a-Aw"></a>我今略说少分之耳。<a id="a-Ax"></a>若我广说于无量劫赞斯功德亦不能尽。</p>
  <p id="aAy">尔时世尊诰诸菩萨摩诃萨言。<a id="a-Az"></a>善男子是五顶轮王明咒章句。<a id="a-B0"></a>从一切如来神通威力大三摩地。<a id="a-B1"></a>出生流现。<a id="a-B2"></a>我纵百千俱胝大劫。<a id="a-B3"></a>说是等咒神通功德亦不能尽。<a id="a-B4"></a>我今但为利益度脱一切有情略说少耳。<a id="a-B5"></a>若如来住于百千俱胝大劫。<a id="a-B6"></a>说五顶轮王种族咒等亦不能尽五种族咒一一边际。<a id="a-B7"></a>密迹主若有善男子。<a id="a-B8"></a>住于无量佛世尊所。<a id="a-B9"></a>以上衣服卧具汤药饮食财宝一切等物。<a id="a-BA"></a>日日三时持献供养。<a id="a-BB"></a>经百千劫。<a id="a-BC"></a>所得功德百千万分。<a id="a-BD"></a>不如有人于三七日。<a id="a-BE"></a>依法持是五顶轮王明胜章句功德之一。<a id="a-BF"></a>何以故读诵受持是五顶轮王明胜章句得成就者。<a id="a-BG"></a>此人决定当得不退菩萨地。<a id="a-BH"></a>色相威德三界殊特。<a id="a-BI"></a>坚固精进度生老死。<a id="a-BJ"></a>欲界帝释一切诸天大威德者。<a id="a-BK"></a>见是成就五顶轮王咒人。<a id="a-BL"></a>不起于座而迎廙者。<a id="a-BM"></a>头破七分如阿梨树枝。<a id="a-BN"></a>大自在天帝释天那罗延天多闻天王。<a id="a-BO"></a>及诸天等身所光明威德神力。<a id="a-BP"></a>皆被证是五顶轮王持咒之人。<a id="a-BQ"></a>光明威德映蔽不现。<a id="a-BR"></a>是人威光常曜赫奕踰于诸天亿百千万倍。<a id="a-BS"></a>复有大福纯善德人。<a id="a-BT"></a>信向意乐成是咒者。<a id="a-BU"></a>则当如法书写此经读诵受持。<a id="a-BV"></a>常以涂香末香烧香花果饮食而供养之。<a id="a-BW"></a>斯人若见信佛神通十力威德一切深法行菩萨乘者。<a id="a-BX"></a>则当为说勿怀悭惜即得。<a id="a-BY"></a>成就于百千劫。<a id="a-BZ"></a>不堕地狱得宿命智。<a id="a-Ba"></a>乃至阿耨多罗三藐三菩提。<a id="a-Bb"></a>常为一切天龙八部观敬卫护。<a id="a-Bc"></a>一切诸魔不相娆害。<a id="a-Bd"></a>所演教命人皆敬受。<a id="a-Be"></a>若命终时如入静虑。<a id="a-Bf"></a>密迹主有善男子。<a id="a-Bg"></a>种族高贵父母真正好宿日生。<a id="a-Bh"></a>具足诸根身姝端好。<a id="a-Bi"></a>肤色赤白骨节不现。<a id="a-Bj"></a>臂手佣纤不短不陋。<a id="a-Bk"></a>不肥不瘦指甲红赤。<a id="a-Bl"></a>脚鹿王相两踝平满。<a id="a-Bm"></a>齿不疏趹亦不黄黑鲜白齐密。<a id="a-Bn"></a>眼不角睐睱翳黄绿。<a id="a-Bo"></a>鼻不匾[匚@虒]唇不骞缩。<a id="a-Bp"></a>面不窊狭体肤光润。<a id="a-Bq"></a>不患疥癞风湿漏癣。<a id="a-Br"></a>不贪色欲。<a id="a-Bs"></a>不为毗那夜迦而作恼乱。<a id="a-Bt"></a>福德智慧清净圆满。<a id="a-Bu"></a>性自归佛菩萨法僧。<a id="a-Bv"></a>不信不事诸天天神邪神鬼等。<a id="a-Bw"></a>常不懈怠摄心精进唯乐修学大乘道教。<a id="a-Bx"></a>意欲圆满菩萨大愿。<a id="a-By"></a>超众魔境趣菩萨地。<a id="a-Bz"></a>如是之人合得是经成就此咒。<a id="a-C0"></a>密迹主若见斯人敬为善友。<a id="a-C1"></a>应以种种方便为说是咒功德修行法教。<a id="a-C2"></a>当令是人速得成就是大五顶轮王明胜法地。<a id="a-C3"></a>密迹主是咒王经于无量佛刹难得见闻。<a id="a-C4"></a>若得闻者皆是如来神力加被。<a id="a-C5"></a>若得斯经则是如来种族亲属。<a id="a-C6"></a>何以故此如来咒三摩地王。<a id="a-C7"></a>实难思议。<a id="a-C8"></a>于诸咒中最上最胜为大第一。<a id="a-C9"></a>是等有情应当决定生最上心成此五顶轮王咒。<a id="a-CA"></a>若有有情求得此经。<a id="a-CB"></a>清净如法或复书写。<a id="a-CC"></a>或复读诵是咒是经。<a id="a-CD"></a>当知斯人则便当得是五顶轮王咒三摩地王。<a id="a-CE"></a>永断爱流无明结贼嗔恚痴害顽嚚之心。<a id="a-CF"></a>则为诸天恭敬供养而恃怙故。</p>
  <p data-pb></p>
  <h2 id="aCG">画像法品第二</h2>
  <p id="aCH">尔时释迦牟尼如来复以佛眼观是会众。<a id="a-CI"></a>诰金刚密迹主菩萨摩诃萨言。<a id="a-CJ"></a>善男子汝复谛听此一字佛顶轮王像。<a id="a-CK"></a>是像无量殑伽沙俱胝诸佛同共宣说。<a id="a-CL"></a>于出世世间一切变像。<a id="a-CM"></a>此像最上利益一切障累有情。<a id="a-CN"></a>是像乃是一切如来神通变化。<a id="a-CO"></a>形容相好冠缨衣服。<a id="a-CP"></a>运度一切罪垢有情。<a id="a-CQ"></a>登涅槃岸最三摩地。<a id="a-CR"></a>画斯像者。<a id="a-CS"></a>先曾入此顶轮王灌顶无胜法坛。<a id="a-CT"></a>于阿阇梨手授具足咒句印法。<a id="a-CU"></a>或复入于胜顶王坛已成就者。<a id="a-CV"></a>为阿阇梨印赞许可。<a id="a-CW"></a>求证出世大涅槃处。<a id="a-CX"></a>如是行人乃堪画像。<a id="a-CY"></a>正命令于净行婆罗门善信童女。<a id="a-CZ"></a>或命大姓种族父母真正善信童女。<a id="a-Ca"></a>教净护持。<a id="a-Cb"></a>捻治织缝莫粗恶丝持和织画。<a id="a-Cc"></a>勿刀截断。<a id="a-Cd"></a>阔量四肘长量六肘。<a id="a-Ce"></a>或阔三肘长量五肘。<a id="a-Cf"></a>若力不迨如是织作。<a id="a-Cg"></a>亦任货求鲜净好者。<a id="a-Ch"></a>勿还价直。<a id="a-Ci"></a>货得物已以净香水如法蘸浴。<a id="a-Cj"></a>乃中图画。<a id="a-Ck"></a>色盏新净勿用皮胶水调和彩色。<a id="a-Cl"></a>用以香胶调色画采。<a id="a-Cm"></a>或取如来种族部中教法轨则。<a id="a-Cn"></a>画像亦得。<a id="a-Co"></a>画是像者。<a id="a-Cp"></a>当于一切佛神通月画饰庄采。<a id="a-Cq"></a>所谓正月五月九月。<a id="a-Cr"></a>则斯等月月初一日。<a id="a-Cs"></a>或十五日起首画摸。<a id="a-Ct"></a>其画像处于佛堂殿。<a id="a-Cu"></a>或于山间仙人窟处。<a id="a-Cv"></a>是处占相方圆百步。<a id="a-Cw"></a>无诸臭秽水复无虫清洁净美。<a id="a-Cx"></a>当所画地日日如法香水涂洒。<a id="a-Cy"></a>其画匠人诸根端好性善真正具信五根。<a id="a-Cz"></a>若画彩时授八戒斋。<a id="a-D0"></a>一出一浴着新净衣。<a id="a-D1"></a>断诸谈论。<a id="a-D2"></a>先正当中画菩提树。<a id="a-D3"></a>种种宝庄枝叶花果。<a id="a-D4"></a>如如意树间杂各异。<a id="a-D5"></a>七宝枝条众宝花叶。<a id="a-D6"></a>白珠为蕊赤珠为须。<a id="a-D7"></a>众宝琉璃以为诸果。<a id="a-D8"></a>或有枝出种种宝果。<a id="a-D9"></a>或有枝出种种宝芽。<a id="a-DA"></a>或有枝起种种宝云。<a id="a-DB"></a>或有枝雨甘露雨滴。<a id="a-DC"></a>或有枝挂天诸宝衣。<a id="a-DD"></a>或有枝悬宝铎铃磬。<a id="a-DE"></a>或有枝出珊瑚琥珀赤珠码瑙。<a id="a-DF"></a>其枝枝间画云光电。<a id="a-DG"></a>枝叶花上又画白鹤孔雀迦陵频伽鹦鹉舍利共命之鸟及诸好鸟。<a id="a-DH"></a>地画七宝遍皆庄采。<a id="a-DI"></a>如是地树下画释迦牟尼如来。<a id="a-DJ"></a>备三十二大人相八十妙好。<a id="a-DK"></a>身背圆光坐师子座。<a id="a-DL"></a>结跏趺坐作说法相。<a id="a-DM"></a>目观一字顶轮王。<a id="a-DN"></a>顶放杂色大光明焰。<a id="a-DO"></a>当以右手屈上扬掌。<a id="a-DP"></a>其大拇指与中指头相捻。<a id="a-DQ"></a>余三指微屈散伸。<a id="a-DR"></a>左手仰左膝上。<a id="a-DS"></a>施之无畏。<a id="a-DT"></a>佛右侧画普贤菩萨。<a id="a-DU"></a>面目熙怡结跏趺坐。<a id="a-DV"></a>手执白拂。<a id="a-DW"></a>佛左侧画弥勒菩萨。<a id="a-DX"></a>面目熙怡结跏趺坐。<a id="a-DY"></a>手执白拂。<a id="a-DZ"></a>当佛座前右边画一字顶轮王。<a id="a-Da"></a>身金色相瞻仰如来。<a id="a-Db"></a>左手执开莲华。<a id="a-Dc"></a>于花台上侧竖画一金轮。<a id="a-Dd"></a>右手扬掌身背圆光。<a id="a-De"></a>当佛座前。<a id="a-Df"></a>左边画白伞盖顶轮王。<a id="a-Dg"></a>身金色相观一字顶轮王。<a id="a-Dh"></a>左手当胸执开莲华。<a id="a-Di"></a>于花台上画白伞盖。<a id="a-Dj"></a>右手执半开不开莲华。<a id="a-Dk"></a>身背圆光。<a id="a-Dl"></a>又白伞盖顶轮王后。<a id="a-Dm"></a>画高顶轮王。<a id="a-Dn"></a>身金色相。<a id="a-Do"></a>瞻一字顶轮王。<a id="a-Dp"></a>左手执弭惹布罗迦果。<a id="a-Dq"></a>右手执青优钵罗花。<a id="a-Dr"></a>身背圆光。<a id="a-Ds"></a>复一字顶轮王后。<a id="a-Dt"></a>画光聚顶轮王。<a id="a-Du"></a>身金色相。<a id="a-Dv"></a>瞻一字顶轮王。<a id="a-Dw"></a>左手执开莲华。<a id="a-Dx"></a>于花台上画佛心印。<a id="a-Dy"></a>火焰围绕。<a id="a-Dz"></a>右手当胸执如意珠。<a id="a-E0"></a>身有圆光作种种色。<a id="a-E1"></a>又光聚顶轮王后。<a id="a-E2"></a>画胜顶轮王。<a id="a-E3"></a>身金色相。<a id="a-E4"></a>左手执开莲华。<a id="a-E5"></a>于花台上直竖画剑。<a id="a-E6"></a>右手执如意宝珠。<a id="a-E7"></a>身背圆光。<a id="a-E8"></a>瞻一字顶轮王。<a id="a-E9"></a>是五顶轮王面目熙怡。<a id="a-EA"></a>身状庄采一如菩萨。<a id="a-EB"></a>头冠璎珞环钏衣服而庄严之。<a id="a-EC"></a>皆半跏趺坐坐白莲华。<a id="a-ED"></a>又一字顶轮王右。<a id="a-EE"></a>画主兵神。<a id="a-EF"></a>面目熙怡瞻一字顶轮王。<a id="a-EG"></a>左手胸侧执槊。<a id="a-EH"></a>槊上画悬缯带。<a id="a-EI"></a>右手执金刚杵。<a id="a-EJ"></a>身被衣甲半跏趺坐。<a id="a-EK"></a>又当佛座前右边。<a id="a-EL"></a>画观世音菩萨。<a id="a-EM"></a>身白黄色结跏趺坐。<a id="a-EN"></a>左手胸侧执开莲华。<a id="a-EO"></a>右手扬掌曲躬瞻佛。<a id="a-EP"></a>又当佛座前左边。<a id="a-EQ"></a>画金刚密迹主菩萨。<a id="a-ER"></a>身紫赤色结跏趺坐。<a id="a-ES"></a>左手胸侧执金刚杵。<a id="a-ET"></a>右手扬掌曲躬瞻佛。<a id="a-EU"></a>次普贤菩萨后。<a id="a-EV"></a>画曼殊室利童子菩萨。<a id="a-EW"></a>左手胸侧执开莲华。<a id="a-EX"></a>于花台上竖画三股金刚杵。<a id="a-EY"></a>右手屈肘仰掌。<a id="a-EZ"></a>以大指中指头相捻。<a id="a-Ea"></a>余三指微屈散伸。<a id="a-Eb"></a>次画无垢慧菩萨。<a id="a-Ec"></a>左执开莲华。<a id="a-Ed"></a>于花台上竖倒画螺。<a id="a-Ee"></a>右手屈上侧扬于掌。<a id="a-Ef"></a>次画寂静慧菩萨。<a id="a-Eg"></a>左手胸侧执金刚杵。<a id="a-Eh"></a>右手仰右髀上。<a id="a-Ei"></a>次画无量慧菩萨。<a id="a-Ej"></a>左手胸侧执开莲华。<a id="a-Ek"></a>于花台上侧竖画轮。<a id="a-El"></a>右手把如意珠。<a id="a-Em"></a>次画虚空藏菩萨。<a id="a-En"></a>左手当胸执花。<a id="a-Eo"></a>右手执如意珠仰右髀上。<a id="a-Ep"></a>次画虚空无垢藏菩萨。<a id="a-Eq"></a>左手执金刚杵。<a id="a-Er"></a>右手扬掌。<a id="a-Es"></a>次画大慧菩萨。<a id="a-Et"></a>左手执开莲华。<a id="a-Eu"></a>于花台上画如意珠。<a id="a-Ev"></a>火焰围绕。<a id="a-Ew"></a>右手侧内扬掌。<a id="a-Ex"></a>是等菩萨面貌熙怡身金色相。<a id="a-Ey"></a>各以宝冠璎珞镮钏。<a id="a-Ez"></a>种种衣服而庄采之。<a id="a-F0"></a>坐宝莲华半跏趺坐。<a id="a-F1"></a>次弥勒菩萨后。<a id="a-F2"></a>画佛眼菩萨。<a id="a-F3"></a>面目慈软仰观会众。<a id="a-F4"></a>左手执开莲华。<a id="a-F5"></a>于花台上画佛心印。<a id="a-F6"></a>于印两侧各画一眼。<a id="a-F7"></a>右手把如意珠。<a id="a-F8"></a>次画佛毫相菩萨。<a id="a-F9"></a>面目慈软。<a id="a-FA"></a>左手把开莲华。<a id="a-FB"></a>于花台上画佛毫相印火焰围绕。<a id="a-FC"></a>右手虚拳当右胁上。<a id="a-FD"></a>观一字顶轮王。<a id="a-FE"></a>次画如来槊菩萨。<a id="a-FF"></a>面目慈软。<a id="a-FG"></a>左手当脐。<a id="a-FH"></a>右手把槊。<a id="a-FI"></a>槊上画悬缯带。<a id="a-FJ"></a>次画如来牙菩萨。<a id="a-FK"></a>面目慈软。<a id="a-FL"></a>左手执开莲华。<a id="a-FM"></a>于花台上画佛牙印。<a id="a-FN"></a>右手当胸。<a id="a-FO"></a>次佛眼菩萨座下。<a id="a-FP"></a>画孙那利大明咒王。<a id="a-FQ"></a>面目慈软。<a id="a-FR"></a>左手执金刚杵。<a id="a-FS"></a>右手把莲华目观如来。<a id="a-FT"></a>是等菩萨身金色相。<a id="a-FU"></a>各以花冠璎珞镮钏。<a id="a-FV"></a>种种衣服庄采严饰。<a id="a-FW"></a>坐宝莲华半跏趺坐。<a id="a-FX"></a>又金刚密迹主菩萨后。<a id="a-FY"></a>画军吒利金刚童子。<a id="a-FZ"></a>画金刚将童子。<a id="a-Fa"></a>画善臂金刚童子。<a id="a-Fb"></a>画姥[束*犬]驮絮迦金刚童子。<a id="a-Fc"></a>是四童子身赩赤色。<a id="a-Fd"></a>各执金刚杵颜貌熙怡。<a id="a-Fe"></a>俱以花鬘宝璎珞环钏。<a id="a-Ff"></a>天妙衣服庄采严身。<a id="a-Fg"></a>坐莲华座半跏趺坐。<a id="a-Fh"></a>又观世音菩萨后。<a id="a-Fi"></a>画马头观世音大明咒王。<a id="a-Fj"></a>身赤紫色面目嗔怒。<a id="a-Fk"></a>右手胸侧竖执钺斧。<a id="a-Fl"></a>右手屈上把莲华。<a id="a-Fm"></a>莲叶茎等蛇为璎珞。<a id="a-Fn"></a>腕着宝钏臂着宝襻。<a id="a-Fo"></a>首戴花冠腰着衣服。<a id="a-Fp"></a>坐宝莲华瞻一字顶轮王。<a id="a-Fq"></a>次马头观世音后。<a id="a-Fr"></a>画莲华孙那利菩萨。<a id="a-Fs"></a>身白黄色颜貌慈软。<a id="a-Ft"></a>右手把罥索。<a id="a-Fu"></a>左手下伸坐莲华座。<a id="a-Fv"></a>次孙那利菩萨后。<a id="a-Fw"></a>画钵刺拏舍嚩唎神。<a id="a-Fx"></a>身青绿色颜貌慈软。<a id="a-Fy"></a>而有四手。<a id="a-Fz"></a>一把罥索。<a id="a-G0"></a>一把钺斧。<a id="a-G1"></a>一把宝果。<a id="a-G2"></a>一施无畏。<a id="a-G3"></a>坐莲华座。<a id="a-G4"></a>次顶轮王左。<a id="a-G5"></a>画难胜奋怒王。<a id="a-G6"></a>四面四臂身白色相。<a id="a-G7"></a>示耽肚相。<a id="a-G8"></a>形手臂脚矬象侏儒。<a id="a-G9"></a>腰画虎皮蛇为耳珰。<a id="a-GA"></a>德叉迦龙王以为腰绳。<a id="a-GB"></a>婆修吉龙王以为络髆。<a id="a-GC"></a>诸恶毒蛇严身臂胫。<a id="a-GD"></a>编发为冠遍身火焰立赤莲华上。<a id="a-GE"></a>右第一手把金刚杵。<a id="a-GF"></a>右第二手以中指无名指小指把拳。<a id="a-GG"></a>大指押上。<a id="a-GH"></a>头指直伸屈肘向上。<a id="a-GI"></a>左第一手把三戟叉。<a id="a-GJ"></a>左第二手把钺斧。<a id="a-GK"></a>正中大面怒目张口。<a id="a-GL"></a>吐出众光目观如来。<a id="a-GM"></a>右边侧面观一字顶轮王。<a id="a-GN"></a>左边侧面观目咒者。<a id="a-GO"></a>顶上一面观佛会众。<a id="a-GP"></a>次奋怒王下。<a id="a-GQ"></a>画地天神。<a id="a-GR"></a>面目熙怡身白色相。<a id="a-GS"></a>左手当胸把于宝匣。<a id="a-GT"></a>右手屈上掌宝澡罐。<a id="a-GU"></a>口尽出莲华枝叶。<a id="a-GV"></a>长跪而坐坐宝地上。<a id="a-GW"></a>次地天神后。<a id="a-GX"></a>画熙连禅河神。<a id="a-GY"></a>面目熙怡身靘白色。<a id="a-GZ"></a>合掌恭敬头上画七蛇龙头。<a id="a-Ga"></a>次熙连禅河神后。<a id="a-Gb"></a>画七头迦里迦龙王。<a id="a-Gc"></a>画七头母止鳞驮龙王。<a id="a-Gd"></a>长跪而坐瞻仰如来。<a id="a-Ge"></a>一捧宝花一捧宝珠。<a id="a-Gf"></a>密迹主是二龙王。<a id="a-Gg"></a>已曾供养无量无数。<a id="a-Gh"></a>一切诸佛。<a id="a-Gi"></a>又于金刚密迹主菩萨座下。<a id="a-Gj"></a>画最胜明王金刚菩萨。<a id="a-Gk"></a>身赤黄色嚬眉怒目。<a id="a-Gl"></a>眉间一眼狗牙上出。<a id="a-Gm"></a>半跏趺坐。<a id="a-Gn"></a>右手拄一长刀。<a id="a-Go"></a>左手当胸执金刚杵。<a id="a-Gp"></a>次画可畏金刚菩萨。<a id="a-Gq"></a>身赤黄色嚬眉怒目。<a id="a-Gr"></a>狗牙上出半跏趺坐。<a id="a-Gs"></a>右手拄三戟叉。<a id="a-Gt"></a>仰屈左手把独股金刚杵。<a id="a-Gu"></a>次画黄眼金刚菩萨。<a id="a-Gv"></a>身白黄色面貌熙怡。<a id="a-Gw"></a>半跏趺坐。<a id="a-Gx"></a>右手屈肘向内侧扬掌。<a id="a-Gy"></a>左手伸屈当左胁上。<a id="a-Gz"></a>把开敷莲华。<a id="a-H0"></a>于花台上竖画三股金刚杵。<a id="a-H1"></a>次画军吒利金刚菩萨。<a id="a-H2"></a>八臂三目狗牙上出。<a id="a-H3"></a>半跏趺坐身作青色。<a id="a-H4"></a>一手把三股金刚杵。<a id="a-H5"></a>一手执三戟叉。<a id="a-H6"></a>一手把轮。<a id="a-H7"></a>一手把钺斧。<a id="a-H8"></a>一手施于无畏。<a id="a-H9"></a>一手把罥索。<a id="a-HA"></a>二手结印。<a id="a-HB"></a>次后立画大度底使者。<a id="a-HC"></a>身赤白色面目嗔怒。<a id="a-HD"></a>一手把罥索。<a id="a-HE"></a>一手当胸竖把钺斧。<a id="a-HF"></a>又最胜明王金刚菩萨座下。<a id="a-HG"></a>又画九头阿难亸龙王。<a id="a-HH"></a>画五头无热恼龙王。<a id="a-HI"></a>画七头娑伽罗龙王。<a id="a-HJ"></a>各长跪坐瞻仰如来。<a id="a-HK"></a>一捧宝珠。<a id="a-HL"></a>二捧莲华。<a id="a-HM"></a>是等龙王面目熙怡。<a id="a-HN"></a>状如天神。<a id="a-HO"></a>头上画出龙头。<a id="a-HP"></a>次大慧菩萨左。<a id="a-HQ"></a>画半拏啰婆枲抳观世音母菩萨。<a id="a-HR"></a>身白色相。<a id="a-HS"></a>右手执开莲华。<a id="a-HT"></a>于花台上画如意宝珠。<a id="a-HU"></a>左手仰左髀上。<a id="a-HV"></a>施于无畏。<a id="a-HW"></a>此观世音母菩萨座下。<a id="a-HX"></a>画多罗菩萨。<a id="a-HY"></a>身白黄色。<a id="a-HZ"></a>右手把青优钵罗花。<a id="a-Ha"></a>左手施于无畏。<a id="a-Hb"></a>次画毗俱胝菩萨。<a id="a-Hc"></a>身白红色三眼四臂。<a id="a-Hd"></a>一手把如意宝杖。<a id="a-He"></a>一手把君持。<a id="a-Hf"></a>一手把数珠。<a id="a-Hg"></a>一手把莲华。<a id="a-Hh"></a>次佛毫相菩萨后。<a id="a-Hi"></a>画摩莫鸡金刚母菩萨。<a id="a-Hj"></a>身靘白相。<a id="a-Hk"></a>右手把般若梵夹。<a id="a-Hl"></a>左手掌宝施之无畏。<a id="a-Hm"></a>身状颜貌一如般若菩萨。<a id="a-Hn"></a>此金刚母乃是一切诸佛菩萨金刚母故。<a id="a-Ho"></a>次金刚母后。<a id="a-Hp"></a>画央俱施金刚菩萨。<a id="a-Hq"></a>右手执金刚杵。<a id="a-Hr"></a>左手仰伸髀上。<a id="a-Hs"></a>次画执金刚拳金刚菩萨。<a id="a-Ht"></a>左手当胸执金刚拳印。<a id="a-Hu"></a>右手仰伸髀上。<a id="a-Hv"></a>次画金刚雹金刚菩萨。<a id="a-Hw"></a>左手执金刚杵。<a id="a-Hx"></a>右手扬掌。<a id="a-Hy"></a>是等金刚面目慈软具大明咒。<a id="a-Hz"></a>大威德力卫护一切。<a id="a-I0"></a>如是金刚及诸菩萨。<a id="a-I1"></a>各以冠缨环钏衣服种种庄饰。<a id="a-I2"></a>坐莲华座半跏趺坐。<a id="a-I3"></a>菩提树上及二侧边。<a id="a-I4"></a>画诸天天子。<a id="a-I5"></a>鼓奏天乐。<a id="a-I6"></a>及画八净居天众。<a id="a-I7"></a>腾绕树上各乘去云。<a id="a-I8"></a>各手把捧散种种华而供养佛。<a id="a-I9"></a>次于佛左东北角边。<a id="a-IA"></a>面画提头赖吒天王。<a id="a-IB"></a>左手执槊。<a id="a-IC"></a>右手侧扬掌。<a id="a-ID"></a>次于佛左东南角边。<a id="a-IE"></a>面画毗噜侘迦天王。<a id="a-IF"></a>左手执槊。<a id="a-IG"></a>右手侧扬掌。<a id="a-IH"></a>次于佛右西南角边。<a id="a-II"></a>面画毗噜博乞洒天王。<a id="a-IJ"></a>左手执槊。<a id="a-IK"></a>右手掌金刚杵。<a id="a-IL"></a>次于佛右西北角边。<a id="a-IM"></a>面画多闻天王。<a id="a-IN"></a>左手执槊。<a id="a-IO"></a>右手执金刚杵。<a id="a-IP"></a>是等护世天王各以衣甲被饰庄彩半跏趺坐。<a id="a-IQ"></a>又提头赖吒天王后。<a id="a-IR"></a>画伊舍那天神。<a id="a-IS"></a>及画步多鬼王。<a id="a-IT"></a>又毗噜侘迦天王后。<a id="a-IU"></a>画火天神。<a id="a-IV"></a>及画苦行仙众。<a id="a-IW"></a>又毗噜博乞洒天王后。<a id="a-IX"></a>画罗刹王。<a id="a-IY"></a>及画仆从。<a id="a-IZ"></a>又多闻天王后。<a id="a-Ia"></a>画风天神。<a id="a-Ib"></a>及画仆从。<a id="a-Ic"></a>又当菩提树上空中右边。<a id="a-Id"></a>复画大梵天王。<a id="a-Ie"></a>后画二梵众天。<a id="a-If"></a>左边空中。<a id="a-Ig"></a>又画帝释天王。<a id="a-Ih"></a>后画二释众天。<a id="a-Ii"></a>又于毗噜侘迦天王右。<a id="a-Ij"></a>画焰摩王。<a id="a-Ik"></a>坐于牛上牛卧画之。<a id="a-Il"></a>如是天神鬼等各以自服种种庄彩。<a id="a-Im"></a>次难胜奋怒神下左。<a id="a-In"></a>画持咒者。<a id="a-Io"></a>长跪曲躬手把香炉。<a id="a-Ip"></a>观顶轮王。<a id="a-Iq"></a>又佛座下于[巾*(穴/登)]边面。<a id="a-Ir"></a>画熙连禅河。<a id="a-Is"></a>于是世尊告金刚密迹主菩萨言。<a id="a-It"></a>此像乃是一字佛顶轮王大变像法。<a id="a-Iu"></a>是一切佛同共宣说。<a id="a-Iv"></a>若有智者见遇斯像。<a id="a-Iw"></a>生希有想信喜观礼。<a id="a-Ix"></a>烧香供养忆相赞持。<a id="a-Iy"></a>此人则得今世当世寿不空过。<a id="a-Iz"></a>于俱胝劫所造重罪则皆殄灭。<a id="a-J0"></a>若有受持一切佛顶咒者。<a id="a-J1"></a>佛种族咒者。<a id="a-J2"></a>诸天菩萨种族咒者。<a id="a-J3"></a>一切金刚种族咒者。<a id="a-J4"></a>及余咒者。<a id="a-J5"></a>若已成验若未成验。<a id="a-J6"></a>对斯像前如法涂坛。<a id="a-J7"></a>种种供养作本咒法。<a id="a-J8"></a>速得本咒最上成就所求愿故。</p>
  <p id="aJ9">尔时释迦牟尼如来。<a id="a-JA"></a>复谓金刚密迹主菩萨言。<a id="a-JB"></a>汝复谛听。<a id="a-JC"></a>白伞盖顶轮王变像画法。<a id="a-JD"></a>是殑伽沙俱胝佛。<a id="a-JE"></a>为令拔济诸有情说。<a id="a-JF"></a>若画像者。<a id="a-JG"></a>所治织法货画像法皆准前方。<a id="a-JH"></a>圆三肘中画菩提树。<a id="a-JI"></a>当于树下画释迦牟尼如来。<a id="a-JJ"></a>具大人相身真金色。<a id="a-JK"></a>示说法相结跏趺坐师子座。<a id="a-JL"></a>佛右画金刚密迹主菩萨。<a id="a-JM"></a>面目熙怡身紫赤色。<a id="a-JN"></a>右手把金刚杵。<a id="a-JO"></a>左手把白拂。<a id="a-JP"></a>佛在画净居天王。<a id="a-JQ"></a>面貌熙怡身白红色。<a id="a-JR"></a>左手当胸把开莲华。<a id="a-JS"></a>右手把掏数珠。<a id="a-JT"></a>次当佛前准前。<a id="a-JU"></a>画白伞盖顶轮王。<a id="a-JV"></a>于菩提树上左右。<a id="a-JW"></a>各画一矩律婆天。<a id="a-JX"></a>状如裸形孩子。<a id="a-JY"></a>身白红色手持宝索。<a id="a-JZ"></a>各乘住云。<a id="a-Ja"></a>树上空中左右共坐。<a id="a-Jb"></a>画六净居天众。<a id="a-Jc"></a>各捧散花皆乘住云。<a id="a-Jd"></a>又于佛右画持咒者。<a id="a-Je"></a>长跪瞻仰手把香炉。<a id="a-Jf"></a>上下四面画杂宝花。<a id="a-Jg"></a>密迹主此名白伞盖顶轮王变像画法。<a id="a-Jh"></a>当能成济一切有情诸福业事。</p>
  <p id="aJi">复诰金刚密迹主菩萨言。<a id="a-Jj"></a>我又次说光聚顶轮王变像画法。<a id="a-Jk"></a>是像是诸佛说。<a id="a-Jl"></a>于出世世间。<a id="a-Jm"></a>得最胜上成益有情无上道法。<a id="a-Jn"></a>若画像者。<a id="a-Jo"></a>所治织法货画像法亦准前法。<a id="a-Jp"></a>其量三肘或方一肘。<a id="a-Jq"></a>中画宝山种种庄饰。<a id="a-Jr"></a>山下画菩提树。<a id="a-Js"></a>当于树下画释迦牟尼佛。<a id="a-Jt"></a>身金色相具大人相。<a id="a-Ju"></a>结跏趺坐顶放种种色光明焰。<a id="a-Jv"></a>示说法相坐白莲华宝师子座。<a id="a-Jw"></a>佛右画金刚密迹主菩萨。<a id="a-Jx"></a>面目熙怡身紫赤色右手把金刚杵。<a id="a-Jy"></a>左手把白拂。<a id="a-Jz"></a>佛左画观世音菩萨。<a id="a-K0"></a>面目熙怡身白黄色。<a id="a-K1"></a>右手执莲华。<a id="a-K2"></a>右手执白拂。<a id="a-K3"></a>当佛座前准前。<a id="a-K4"></a>画光聚顶轮王。<a id="a-K5"></a>树左右各画一矩律婆天。<a id="a-K6"></a>色状准前。<a id="a-K7"></a>手持宝索各乘住云。<a id="a-K8"></a>树上空中左右各共坐。<a id="a-K9"></a>画六净居天众。<a id="a-KA"></a>各掌散花俱乘住云。<a id="a-KB"></a>又佛座下右边画持咒者。<a id="a-KC"></a>长跪瞻佛手把香炉。<a id="a-KD"></a>是菩提树地画作七宝。<a id="a-KE"></a>又佛座下画大海水。<a id="a-KF"></a>其中多画莲华鱼兽。<a id="a-KG"></a>密迹主此光聚顶轮王像。<a id="a-KH"></a>能导有情成果诸法得令脱难故。</p>
  <p id="aKI">复告金刚密迹主菩萨言。<a id="a-KJ"></a>我又次说高顶轮王像。<a id="a-KK"></a>此像亦是一切诸佛。<a id="a-KL"></a>为当怜愍一切有情利益故说。<a id="a-KM"></a>若画像者。<a id="a-KN"></a>所治织法货画像法亦准前法。<a id="a-KO"></a>方圆三肘或方一肘。<a id="a-KP"></a>中画菩提树。<a id="a-KQ"></a>当于树下画释迦牟尼佛。<a id="a-KR"></a>身真金色具大人相。<a id="a-KS"></a>结加趺坐示说法相。<a id="a-KT"></a>右手伸右膝上施于无畏。<a id="a-KU"></a>左手仰伸脐下。<a id="a-KV"></a>顶放众光。<a id="a-KW"></a>佛右画金刚密迹主。<a id="a-KX"></a>面目熙怡身紫赤色。<a id="a-KY"></a>右手执金刚杵。<a id="a-KZ"></a>左手执白拂。<a id="a-Ka"></a>佛左画观世音菩萨。<a id="a-Kb"></a>面目熙怡身白黄色。<a id="a-Kc"></a>右手把莲华。<a id="a-Kd"></a>左手把白拂。<a id="a-Ke"></a>当佛座前准前。<a id="a-Kf"></a>画高顶轮王。<a id="a-Kg"></a>树上左右。<a id="a-Kh"></a>各画一矩律婆天。<a id="a-Ki"></a>状相准前。<a id="a-Kj"></a>手持宝索各乘住云。<a id="a-Kk"></a>又上空中左右。<a id="a-Kl"></a>各共坐画六净居天众。<a id="a-Km"></a>俱乘云住。<a id="a-Kn"></a>各掌散花供养于佛。<a id="a-Ko"></a>又佛座下右边。<a id="a-Kp"></a>画持咒者。<a id="a-Kq"></a>长跪瞻佛手把香炉。<a id="a-Kr"></a>密迹主此高顶轮王像。<a id="a-Ks"></a>成进有情一切愿法。<a id="a-Kt"></a>脱诸难故。</p>
  <p id="aKu">复诰金刚密迹主菩萨言。<a id="a-Kv"></a>我又次说胜顶轮王像。<a id="a-Kw"></a>此像乃是一切诸佛。<a id="a-Kx"></a>为当怜愍诸有情说。<a id="a-Ky"></a>若画像者。<a id="a-Kz"></a>所治织法货画像法亦准前法。<a id="a-L0"></a>方量三肘或方一肘。<a id="a-L1"></a>中画菩提树。<a id="a-L2"></a>当于树下画释迦牟尼佛。<a id="a-L3"></a>身真金色具大人相。<a id="a-L4"></a>结跏趺坐作说法相。<a id="a-L5"></a>右手扬掌。<a id="a-L6"></a>左手伸左膝上。<a id="a-L7"></a>顶放众光坐师子座。<a id="a-L8"></a>佛右画金刚密迹主菩萨。<a id="a-L9"></a>面目熙怡身紫赤色。<a id="a-LA"></a>右手执金刚杵。<a id="a-LB"></a>左手执白拂。<a id="a-LC"></a>佛左画净居天王。<a id="a-LD"></a>面目熙怡身白红色。<a id="a-LE"></a>右手执莲华。<a id="a-LF"></a>左手执白拂。<a id="a-LG"></a>当佛座前准前。<a id="a-LH"></a>画胜顶轮王。<a id="a-LI"></a>又于树上左右准前。<a id="a-LJ"></a>各画一炬律婆天。<a id="a-LK"></a>各持宝索皆乘住云。<a id="a-LL"></a>又上空中左右。<a id="a-LM"></a>各共坐画六净居天众。<a id="a-LN"></a>俱乘住云。<a id="a-LO"></a>各捧散花供养于佛。<a id="a-LP"></a>又于佛座右边。<a id="a-LQ"></a>画持咒者。<a id="a-LR"></a>长跪瞻佛手执香炉。<a id="a-LS"></a>密迹主此胜顶轮王像。<a id="a-LT"></a>拔脱有情一切障苦。<a id="a-LU"></a>汝尽应知。<a id="a-LV"></a>诸佛菩萨各有无量变易色身。<a id="a-LW"></a>导诱现化示此变像。<a id="a-LX"></a>为欲成就是当咒者。<a id="a-LY"></a>是故智者应常正发慈心悲心喜心舍心。<a id="a-LZ"></a>施心忍心净戒心精进心。<a id="a-La"></a>静虑心般若心。<a id="a-Lb"></a>无上正等菩提法心。<a id="a-Lc"></a>为当拔济一切有情。<a id="a-Ld"></a>随所方得白氎绢布木板。<a id="a-Le"></a>一肘半肘皆任模画。<a id="a-Lf"></a>庄饰供养。<a id="a-Lg"></a>则得最大无上善根。<a id="a-Lh"></a>当成五顶轮王三摩地位。<a id="a-Li"></a>住证十地乃至菩提更不退故。</p>
 </body>
</html>