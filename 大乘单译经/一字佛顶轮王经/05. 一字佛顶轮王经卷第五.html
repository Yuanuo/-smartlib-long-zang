<!doctype html>
<html id="z3IBU5ZWL" data-ver="775">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">一字佛顶轮王经卷第五</h1>
  <h2 id="a2">大法坛品第八之二</h2>
  <p id="a3">次为灌顶。<a id="a-4"></a>其坛西门外。<a id="a-5"></a>当如法作四肘严饰灌顶水坛。<a id="a-6"></a>如法结界悬缯幡花。<a id="a-7"></a>如法安置一盘饮食。<a id="a-8"></a>四角然灯。<a id="a-9"></a>当是坛心置一床子。<a id="a-A"></a>敷白茅草令受法人于上结跏趺坐。<a id="a-B"></a>又使二人一执紫伞盖。<a id="a-C"></a>盖阿阇梨头上。<a id="a-D"></a>一执白伞盖当水坛上。<a id="a-E"></a>盖灌顶人头上。<a id="a-F"></a>阿阇梨当自擎取大坛中心佛前香水瓮。<a id="a-G"></a>诵一字顶轮王咒。<a id="a-H"></a>咒香水瓮一百八遍。<a id="a-I"></a>出于坛外一一次第。<a id="a-J"></a>唤引弟子到灌顶坛。<a id="a-K"></a>右绕三匝教令床上面东结跏趺坐。<a id="a-L"></a>其阿阇梨亦自上坛床边端立。<a id="a-M"></a>又问是弟子云。<a id="a-N"></a>才所散花着何佛菩萨金刚诸天身位之上。<a id="a-O"></a>弟子答云。<a id="a-P"></a>着某佛某菩萨某金刚天等身位之上。<a id="a-Q"></a>随其所答。<a id="a-R"></a>教作其本散花着。<a id="a-S"></a>佛菩萨金刚等印。<a id="a-T"></a>印中着花。<a id="a-U"></a>教令至心随念某佛菩萨金刚等名。<a id="a-V"></a>其阿阇梨亦各为结某佛菩萨金刚等印。<a id="a-W"></a>印弟子顶。<a id="a-X"></a>随诵某佛菩萨金刚等咒。<a id="a-Y"></a>与灌于顶。<a id="a-Z"></a>为发愿言。<a id="a-a"></a>愿是某甲从今已去。<a id="a-b"></a>常为诸佛一切菩萨一切金刚摄受加被。<a id="a-c"></a>蠲众罪垢速证某佛菩萨金刚等法及一字顶轮王最上悉地。<a id="a-d"></a>灌顶竟已教云。<a id="a-e"></a>散花。<a id="a-f"></a>解散其印。<a id="a-g"></a>着衣入坛。<a id="a-h"></a>顶礼谢佛还坐本座。<a id="a-i"></a>其余弟子法皆准此。<a id="a-j"></a>若有入此坛中灌顶授法。<a id="a-k"></a>得作诸咒大灌顶阿阇梨师。<a id="a-l"></a>又得一切诸佛菩萨金刚独觉声闻诸天咒仙大明咒王悉皆见知加被拥护。<a id="a-m"></a>是人当得受于菩萨地位。<a id="a-n"></a>乃至无上正等菩提更不退转。<a id="a-o"></a>次以内外四角四门香水瓮。<a id="a-p"></a>如前咒之灌同伴人顶。<a id="a-q"></a>亦皆蠲众生无量垢障诸佛护持。<a id="a-r"></a>若有见此一字顶轮王。<a id="a-s"></a>坛信向随喜洁身恭敬绕坛礼赞。<a id="a-t"></a>亦得消除一切罪障。<a id="a-u"></a>及当入受一切法坛。<a id="a-v"></a>即当不为一切毗那夜迦。<a id="a-w"></a>姥[巿*犬]陀絮迦等。<a id="a-x"></a>作生障恼。<a id="a-y"></a>十地菩萨大威德者。<a id="a-z"></a>亦不能坏。<a id="a-10"></a>速令成向一切咒法。<a id="a-11"></a>所入此坛灌顶受法之者。<a id="a-12"></a>应自舍身誓为一切诸佛弟子。<a id="a-13"></a>阿阇梨弟子誓愿恭敬。<a id="a-14"></a>给侍诸佛及阿阇梨处。<a id="a-15"></a>应所先施阿阇梨上下名服。<a id="a-16"></a>其坛南门外门东侧边。<a id="a-17"></a>准同下说如法。<a id="a-18"></a>修饰布瑟置迦火坛之法。<a id="a-19"></a>其阿阇梨于火坛东。<a id="a-1A"></a>当又整仪面东跪坐。<a id="a-1B"></a>当以酥蜜胡麻人沉水香末白檀香末苏合香安悉香熏陆香稻谷华。<a id="a-1C"></a>各等分相和咒七遍已。<a id="a-1D"></a>先请火天坐火炉中。<a id="a-1E"></a>以右手[摞-田+莫]一咒一烧满七遍已。<a id="a-1F"></a>即心里请云。<a id="a-1G"></a>大火天神且出炉外侧边安坐。<a id="a-1H"></a>今欲供养诸佛般若波罗蜜多一切顶轮王菩萨诸菩萨等。<a id="a-1I"></a>作斯语已。<a id="a-1J"></a>即请一切顶轮王菩萨至火炉中莲华上坐。<a id="a-1K"></a>其阿阇梨即以左手执金刚杵。<a id="a-1L"></a>一一次第单唤弟子。<a id="a-1M"></a>近阿阇梨左边。<a id="a-1N"></a>合掌作礼胡跪仰掌。<a id="a-1O"></a>以金刚杵定印弟子手掌心中。<a id="a-1P"></a>当以前酥蜜香等。<a id="a-1Q"></a>右手攥掷一咒一烧。<a id="a-1R"></a>一称弟子之名满一七遍。<a id="a-1S"></a>语云。<a id="a-1T"></a>汝复还归本座而坐。<a id="a-1U"></a>其余弟子法皆准此。<a id="a-1V"></a>印掌烧食一一总竟。<a id="a-1W"></a>即启一字顶轮王菩萨。<a id="a-1X"></a>还归本座而坐。<a id="a-1Y"></a>次请坛中心释迦牟尼佛。<a id="a-1Z"></a>至火炉中莲华上坐。<a id="a-1a"></a>准前一咒一烧酥蜜香等。<a id="a-1b"></a>满一百八遍竟。<a id="a-1c"></a>准前启佛还归本座而坐。<a id="a-1d"></a>其次准前请召之法。<a id="a-1e"></a>一一次第请诸佛菩萨金刚诸天神等。<a id="a-1f"></a>各结本印各诵本咒。<a id="a-1g"></a>结莲华印一一迎坐火炉心中。<a id="a-1h"></a>各诵本咒一咒一烧前酥蜜香等。<a id="a-1i"></a>满一百八遍或三七遍皆通供养。<a id="a-1j"></a>一一次第烧焯火食献供养已。<a id="a-1k"></a>一一随作本印。<a id="a-1l"></a>迎送还坐本座。<a id="a-1m"></a>如是诸位各各迎请供养。<a id="a-1n"></a>送法如前无别。<a id="a-1o"></a>次从东面北头第一请。<a id="a-1p"></a>一一乃至南头位尽。<a id="a-1q"></a>次从北面西头第一请。<a id="a-1r"></a>一一乃至东头位尽。<a id="a-1s"></a>次从南面东头第一请。<a id="a-1t"></a>一一乃至西头位尽。<a id="a-1u"></a>次从西面南头第一请。<a id="a-1v"></a>一一乃至北头位尽。<a id="a-1w"></a>其外两院法亦准此内院请法。<a id="a-1x"></a>如是供养一切火食总周毕竟。<a id="a-1y"></a>复次一为于国王王族。<a id="a-1z"></a>二为大臣僚佐。<a id="a-20"></a>三为过现一切师僧父母。<a id="a-21"></a>四为业道冥官。<a id="a-22"></a>五为十方施主。<a id="a-23"></a>六为十方法界六道四生三涂八难一切有情。<a id="a-24"></a>如是六种所为烧焯火食供养者。<a id="a-25"></a>皆随所为称名启白。<a id="a-26"></a>同诵一切顶轮王心咒。<a id="a-27"></a>一咒一烧各三七遍竟。<a id="a-28"></a>其阿阇梨乃复自为烧二十一遍。<a id="a-29"></a>及为道场处主人。<a id="a-2A"></a>亦烧二十一遍竟。<a id="a-2B"></a>时阿阇梨又净洗手。<a id="a-2C"></a>把持香炉烧诸名香。<a id="a-2D"></a>右转绕坛行道一匝。<a id="a-2E"></a>于西门前合掌礼拜至诚谢云。<a id="a-2F"></a>今所供养香华饮食多不如法。<a id="a-2G"></a>深大惭愧诸佛圣众。<a id="a-2H"></a>作斯语已又复礼拜。<a id="a-2I"></a>其阿阇梨即便轮结当部中印。<a id="a-2J"></a>及结诸佛菩萨金刚天印。<a id="a-2K"></a>不须诵咒。<a id="a-2L"></a>一一次第显示徒众。<a id="a-2M"></a>而为供养种种法事已。<a id="a-2N"></a>又入道场绕坛行道。<a id="a-2O"></a>种种赞叹礼拜忏悔。<a id="a-2P"></a>广发弘愿竟已。<a id="a-2Q"></a>是阿阇梨又唤最长灌顶受法弟子。<a id="a-2R"></a>当以左手抱弟子右手大拇指。<a id="a-2S"></a>诵佛眼咒作扇底迦法。<a id="a-2T"></a>烧焯火食一百八遍。<a id="a-2U"></a>令是受法第一弟子。<a id="a-2V"></a>蠲众障累。<a id="a-2W"></a>随其所作一切法坛自在无碍。<a id="a-2X"></a>任所修为。<a id="a-2Y"></a>其阿阇梨又执香炉烧诸名香。<a id="a-2Z"></a>绕坛行道无量赞叹发弘愿已。<a id="a-2a"></a>西门礼拜仰启愧谢。<a id="a-2b"></a>今此会作种种法事。<a id="a-2c"></a>香花饮食皆不如法。<a id="a-2d"></a>惭愧圣众。<a id="a-2e"></a>愿大慈悲布施欢喜。<a id="a-2f"></a>则结解印左转。<a id="a-2g"></a>诵一字顶轮王咒。<a id="a-2h"></a>后加闷遮闷遮四字七遍。<a id="a-2i"></a>准前请召之法。<a id="a-2j"></a>先从坛心中院座主乃至外院一一各用本印咒等。<a id="a-2k"></a>启白发遣各还本土周尽竟已。<a id="a-2l"></a>其阿阇梨手执炬火。<a id="a-2m"></a>领于弟子入坛。<a id="a-2n"></a>一一指示语云。<a id="a-2o"></a>此是某佛某菩萨某金刚某天神等像坐位。<a id="a-2p"></a>一一指示竟即诵除坛咒三七遍。<a id="a-2q"></a>即便收拾一切幡花供养物等。<a id="a-2r"></a>以净稀泥左转。<a id="a-2s"></a>涂扫画坛地却。<a id="a-2t"></a>特莫至见日出之时。<a id="a-2u"></a>密迹主此地得名金绳界道七宝合成。<a id="a-2v"></a>诸佛居止演说大法转法轮处。<a id="a-2w"></a>可于此地建立佛堂塔等为最为上。<a id="a-2x"></a>若人住上业受有损。<a id="a-2y"></a>其坛内财物。<a id="a-2z"></a>阿阇梨分为三分。<a id="a-30"></a>一分施入常住供养众僧。<a id="a-31"></a>一分给施贫下乞人。<a id="a-32"></a>一分阿阇梨自受取用写经画像。<a id="a-33"></a>其诸饮食亦分三分。<a id="a-34"></a>一分施外众僧。<a id="a-35"></a>一分施于贫下乞人。<a id="a-36"></a>一分施于水陆鸟兽。<a id="a-37"></a>是入坛者皆不应食此供养食。<a id="a-38"></a>若所请唤发遣之时。<a id="a-39"></a>皆诵一字顶轮王咒。<a id="a-3A"></a>佛眼咒等。<a id="a-3B"></a>密迹主此一字顶轮王咒能断他咒。<a id="a-3C"></a>一切障碍毗那夜迦。<a id="a-3D"></a>尽皆怖走。<a id="a-3E"></a>作斯坛处方圆五百踰缮那。<a id="a-3F"></a>一切他咒悉不成就。<a id="a-3G"></a>诸魔鬼神怖不中住。<a id="a-3H"></a>菩萨咒神一切诸天咒仙龙王药叉罗刹乾闼婆阿素洛紧那罗迦楼罗摩呼罗伽等。<a id="a-3I"></a>见此依法受持一字顶轮王咒人。<a id="a-3J"></a>礼敬观赞尊重如佛。<a id="a-3K"></a>是故智者应常想忆诸佛菩萨金刚。<a id="a-3L"></a>涂坛供养。<a id="a-3M"></a>密迹主如是图画佛形像菩萨形像金刚形像乃至天龙神鬼形像。<a id="a-3N"></a>是名上坛。</p>
  <p id="a3O">其中坛者肘量院位一切庄严。<a id="a-3P"></a>亦各依前一一次第。<a id="a-3Q"></a>当以五花粉作开敷莲华。<a id="a-3R"></a>为佛花座位菩萨花座位金刚花座位乃至诸天龙神鬼座位。<a id="a-3S"></a>各于一一花座台上。<a id="a-3T"></a>皆以其粉各作本佛印。<a id="a-3U"></a>作菩萨印。<a id="a-3V"></a>作金刚印。<a id="a-3W"></a>乃至诸天龙神鬼印。<a id="a-3X"></a>是等印上绕有火焰。<a id="a-3Y"></a>是名中坛。</p>
  <p id="a3Z">其下坛者肘量院位一切庄严。<a id="a-3a"></a>亦各依前一一次第。<a id="a-3b"></a>亦以五色粉作佛座位菩萨座位金刚座位。<a id="a-3c"></a>唯作花座乃至诸天龙神鬼座位。<a id="a-3d"></a>如是三坛种种法事。<a id="a-3e"></a>上法中法下法摩坛请召。<a id="a-3f"></a>一切供养诵咒行道。<a id="a-3g"></a>皆逐日转吉相成就。</p>
  <p id="a3h">密迹主又有随心供养成就坛法。<a id="a-3i"></a>准前启白。<a id="a-3j"></a>方量四肘如法泥拭。<a id="a-3k"></a>分为二院画宝界道。<a id="a-3l"></a>界阔三寸。<a id="a-3m"></a>分内中院方阔二肘。<a id="a-3n"></a>当院中心画一肘白红开敷莲华。<a id="a-3o"></a>于花台面。<a id="a-3p"></a>画一尺量十二辐七宝金轮。<a id="a-3q"></a>绕轮辋刃。<a id="a-3r"></a>周画火焰。<a id="a-3s"></a>于四角地各画如意宝瓶。<a id="a-3t"></a>又于瓶口画宝枝叶花果。<a id="a-3u"></a>分第二院当阔二肘。<a id="a-3v"></a>擘开四门。<a id="a-3w"></a>除四门位分十二隔。<a id="a-3x"></a>东门南隔。<a id="a-3y"></a>画天帝释金刚杵印。<a id="a-3z"></a>南门东隔。<a id="a-40"></a>画大天神印。<a id="a-41"></a>南门西隔。<a id="a-42"></a>画阎罗王印。<a id="a-43"></a>西门南隔。<a id="a-44"></a>画罗刹王印。<a id="a-45"></a>西门北隔。<a id="a-46"></a>画龙王印。<a id="a-47"></a>北门西隔。<a id="a-48"></a>画风天神印。<a id="a-49"></a>北门东隔。<a id="a-4A"></a>画多闻天王印。<a id="a-4B"></a>东门北隔。<a id="a-4C"></a>画伊首罗天印。<a id="a-4D"></a>其四角隔。<a id="a-4E"></a>各画二金刚杵。<a id="a-4F"></a>十字交叉。<a id="a-4G"></a>如是印等莲华台上如法画之。<a id="a-4H"></a>此诸印上绕画火焰。<a id="a-4I"></a>是二院地皆涂青地。<a id="a-4J"></a>中置一字顶轮王像。<a id="a-4K"></a>四面悬列种种幡花。<a id="a-4L"></a>外四角头置香水瓶及以花香末香烧香乳粳米饭酥蜜酪等。<a id="a-4M"></a>随心供养。<a id="a-4N"></a>日日依法断诸谈论。<a id="a-4O"></a>洁身护身诵咒祈求。<a id="a-4P"></a>恳诚作法则速成就。</p>
  <p id="a4Q">又法以白氎或白绫罗作一伞盖。<a id="a-4R"></a>于盖上顶四边。<a id="a-4S"></a>帖金如法庄饰。<a id="a-4T"></a>系置七尺竿头。<a id="a-4U"></a>插坛心上。<a id="a-4V"></a>每日三时烧沉水香。<a id="a-4W"></a>诵咒咒盖满一千万。<a id="a-4X"></a>乃于十五日。<a id="a-4Y"></a>倍洁身服作大供养。<a id="a-4Z"></a>手执伞盖面东趺坐。<a id="a-4a"></a>调调诵咒。<a id="a-4b"></a>咒令伞盖放大光焰。<a id="a-4c"></a>则证身通寿娜罗钵底地。<a id="a-4d"></a>证诸法义诣诸佛刹。<a id="a-4e"></a>百千众生喜视为伴。<a id="a-4f"></a>一切如来诸大菩萨共所歌赞。</p>
  <p id="a4g">又法诣深山处简择胜地。<a id="a-4h"></a>启白如前。<a id="a-4i"></a>掘地筑治作四肘坛。<a id="a-4j"></a>基高一寸如法摩饰。<a id="a-4k"></a>可坛心上画广四尺四寸面开敷七宝千叶莲华。<a id="a-4l"></a>坛四院界等阔三寸。<a id="a-4m"></a>画宝界道唯开西门。<a id="a-4n"></a>于四角上各画宝珠。<a id="a-4o"></a>皆绕珠上周画火焰。<a id="a-4p"></a>每日如法清洁身服。<a id="a-4q"></a>烧沉水香护身结界。<a id="a-4r"></a>于花台上安详趺坐。<a id="a-4s"></a>诵一字顶轮王咒满一千万数。<a id="a-4t"></a>即从地中涌出一千大仙神众。<a id="a-4u"></a>是时咒者则证神通。<a id="a-4v"></a>身出光焰照五由旬。<a id="a-4w"></a>五顶轮王一切深法一时证悟。<a id="a-4x"></a>为大娜罗钵底。<a id="a-4y"></a>无量咒仙而为其伴。<a id="a-4z"></a>寿命一劫变身如天。</p>
  <p id="a50">又法清洁身服。<a id="a-51"></a>以紫檀木或白檀木或尸陀林棺木钉铁。<a id="a-52"></a>作三股金刚杵。<a id="a-53"></a>以牛五净汁浸。<a id="a-54"></a>重重浴治。<a id="a-55"></a>次以香水重重灌洗。<a id="a-56"></a>咒一千八遍置坛心上。<a id="a-57"></a>广设供养。<a id="a-58"></a>绕坛四布百盏苏灯。<a id="a-59"></a>供养诸佛五顶轮王大菩萨等。<a id="a-5A"></a>每日六时治洁身服。<a id="a-5B"></a>勤加结界轮印护身。<a id="a-5C"></a>右手掐珠左手把杵。<a id="a-5D"></a>准前安详莲华台上。<a id="a-5E"></a>净心诵咒咒杵。<a id="a-5F"></a>乃至杵上出大光焰。<a id="a-5G"></a>则得一切咒仙诸天神龙药叉皆来礼赞观视敬廙将往色究竟天。<a id="a-5H"></a>容貌自变如金刚菩萨。<a id="a-5I"></a>寿命一劫遇弥勒佛。<a id="a-5J"></a>闻甚深法。<a id="a-5K"></a>若命终时乐欲生于一切佛刹即随往生。</p>
  <p id="a5L">又法以粳米饭和酪酥等。<a id="a-5M"></a>每日三时一咒一烧一千八遍。<a id="a-5N"></a>满百日已。</p>
  <p id="a5O">又于白月十五日一日一夜不食不语。<a id="a-5P"></a>以酥密酪一咒一烧。<a id="a-5Q"></a>称毗沙门名诸药叉名满一千八遍。<a id="a-5R"></a>毗莎门王及诸药叉则皆集会。<a id="a-5S"></a>来问行者今何所为。<a id="a-5T"></a>行者答言我今所欲一切财宝长年药等。<a id="a-5U"></a>时诸药叉为取奉施满所求愿。</p>
  <p id="a5V">又法每日三时。<a id="a-5W"></a>以沉水香末和酥蜜等。<a id="a-5X"></a>称诸天名一咒一烧一千八遍。<a id="a-5Y"></a>满三七日。<a id="a-5Z"></a>则得诸天冥加敬护。</p>
  <p id="a5a">又法每日三时。<a id="a-5b"></a>以安悉香碎如酸枣。<a id="a-5c"></a>用和酥蜜酪。<a id="a-5d"></a>称药叉名一咒一烧一千八遍。<a id="a-5e"></a>满七日夜。<a id="a-5f"></a>则得一切药叉冥自敬伏。</p>
  <p data-pb></p>
  <h2 id="a5g">供养成就品第九</h2>
  <p id="a5h">尔时释迦牟尼如来。<a id="a-5i"></a>复观大众谓金刚密迹主菩萨言。<a id="a-5j"></a>我见当世一切有情。<a id="a-5k"></a>多有顽愚下劣精进心。<a id="a-5l"></a>耽种种痴恚慢垢。<a id="a-5m"></a>下见下行。<a id="a-5n"></a>不能成就是无上法。<a id="a-5o"></a>若有净信纯善有情爱乐此法。<a id="a-5p"></a>发菩提心行常真政具大精进。<a id="a-5q"></a>我今唯为是人。<a id="a-5r"></a>略说此一字顶轮王无量殊胜功德威力。<a id="a-5s"></a>是诸如来诸大菩萨金刚天等所赞道处。<a id="a-5t"></a>亦是无量诸佛三摩地门所出生处。<a id="a-5u"></a>能令持者超过三界一切魔界。<a id="a-5v"></a>示天中天如来色身。<a id="a-5w"></a>摧碎一切众恶天龙药叉罗刹外道诸恶法。<a id="a-5x"></a>心伏恭敬。<a id="a-5y"></a>所有诸佛菩萨金刚诸天咒法悉摄此中。<a id="a-5z"></a>我于无量百千俱胝劫。<a id="a-60"></a>赞说此咒亦不能尽。<a id="a-61"></a>是一字顶轮王咒。<a id="a-62"></a>过去一切如来为彼有情已说此法。<a id="a-63"></a>我亦曾于过去无量百千佛边。<a id="a-64"></a>亲听受得此一字顶轮王教。<a id="a-65"></a>以是得为诸法中尊。<a id="a-66"></a>我今亦为汝当说是咒法。<a id="a-67"></a>密迹主若当有人。<a id="a-68"></a>精心忆持此一字顶轮王咒。<a id="a-69"></a>则除无量八难怖畏。<a id="a-6A"></a>破诸魔军灭诸重罪。<a id="a-6B"></a>前所说像随画一像。<a id="a-6C"></a>以白檀香泥涂摩坛场。<a id="a-6D"></a>日日三时依法澡浴着新净衣。<a id="a-6E"></a>三时诵咒三时供养。<a id="a-6F"></a>常轮结印诵一字顶轮王咒。<a id="a-6G"></a>满二百万乃侯三月白月一日。<a id="a-6H"></a>于斯像前严三肘坛。<a id="a-6I"></a>白檀香泥涂摩坛面。<a id="a-6J"></a>如法持以种种涂香末香烧香香水饮食苏灯花等。<a id="a-6K"></a>坛上布列如法献供举月一日诵一字顶轮王咒佛眼咒。<a id="a-6L"></a>三时各诵一千八遍。<a id="a-6M"></a>至十五日采惹底延花(唐地无是华)当像顶上系为伞盖。<a id="a-6N"></a>倍加供养。<a id="a-6O"></a>绕坛四面燃布苏灯一千八盏。<a id="a-6P"></a>不食不语清洁身服。<a id="a-6Q"></a>结金刚座调调诵咒。<a id="a-6R"></a>至后夜时忽于空中闻雷震声。<a id="a-6S"></a>则现三相。<a id="a-6T"></a>一花盖动。<a id="a-6U"></a>二画像身放大光明。<a id="a-6V"></a>三像自动眼目顾视。<a id="a-6W"></a>睹斯相已心所愿求乞皆圆满。<a id="a-6X"></a>若常依法精勤诵满一俱胝数(梵云一俱胝唐云一千万)乃名下士。<a id="a-6Y"></a>净业承事供养佛人。<a id="a-6Z"></a>若常依法诵满二俱胝数乃名中士。<a id="a-6a"></a>给侍承事供养佛人。<a id="a-6b"></a>若常依法诵满三俱胝数乃名上士。<a id="a-6c"></a>亲侍承事供养佛人。<a id="a-6d"></a>证大自在菩萨地住。<a id="a-6e"></a>作法无碍。<a id="a-6f"></a>力能调伏一切天龙八部神鬼。<a id="a-6g"></a>若乐调伏天龙神者。<a id="a-6h"></a>诵之四遍即各敬伏随咒者意。</p>
  <p id="a6i">若欲证大菩萨摩诃萨地。<a id="a-6j"></a>当诣海砂潬上或江河岸砂潬之上诵咒印塔。<a id="a-6k"></a>塔长一肘一咒一印塔。<a id="a-6l"></a>随一一塔前。<a id="a-6m"></a>置花香水烧香。<a id="a-6n"></a>诵咒。<a id="a-6o"></a>其塔数满至十俱胝。<a id="a-6p"></a>于最后塔放大光明。<a id="a-6q"></a>入咒者身。<a id="a-6r"></a>当是之时三千大千一切释梵天他化自在天乐变化天广果天。<a id="a-6s"></a>净居天色究竟天及诸天等并种族天各住于空。<a id="a-6t"></a>雨众香花种种歌赞。<a id="a-6u"></a>及诸龙神药叉罗刹一切神鬼亦皆凑会。<a id="a-6v"></a>散华供养而赞叹之。<a id="a-6w"></a>于是之时一切寒冰地狱诸苦有情皆得温适。<a id="a-6x"></a>所有猛火地狱热恼有情皆得清凉。<a id="a-6y"></a>是时咒者得大威德。<a id="a-6z"></a>身证神通为天中天。<a id="a-70"></a>身金色相如盛年者。<a id="a-71"></a>证大智慧于空自在。<a id="a-72"></a>为大娜罗钵底。<a id="a-73"></a>其所同伴见作法者。<a id="a-74"></a>皆得随从无量百千诸天咒仙共为伴从。<a id="a-75"></a>诣诸佛刹随心皆至。<a id="a-76"></a>或处天帝释宫。<a id="a-77"></a>分座同坐。<a id="a-78"></a>颜貌威光精进智慧。<a id="a-79"></a>一切天人无有匹者。<a id="a-7A"></a>及证菩萨方便善巧甚深智慧。<a id="a-7B"></a>调伏有情。<a id="a-7C"></a>复增寿命无量数劫。<a id="a-7D"></a>见诸如来出见成道。<a id="a-7E"></a>尔时如来重说颂曰。</p>
  <p id="a7F">彼不思议天人敬　　断诸贪垢邪见轮</p>
  <p id="a7G">身及智慧大精进　　当获神通利有情</p>
  <p id="a7H">成就神通证佛地　　得寿人中法胜尊</p>
  <p id="a7I">密迹主此一字顶轮王大成就法昔宝髻佛为凡夫时。<a id="a-7J"></a>清洁身心专法修持得证成就。<a id="a-7K"></a>金刚幢佛。<a id="a-7L"></a>光明自在王佛。<a id="a-7M"></a>如是过现十方一切异名无量无数一切诸佛等。<a id="a-7N"></a>皆凡夫时一一勤恳专精。<a id="a-7O"></a>修持此成就法皆证成就。<a id="a-7P"></a>复有观世音菩萨。<a id="a-7Q"></a>不动处菩萨。<a id="a-7R"></a>曼殊室利菩萨。<a id="a-7S"></a>普贤菩萨。<a id="a-7T"></a>如是过现十方无量一切大菩萨等。<a id="a-7U"></a>皆凡夫时清洁身心。<a id="a-7V"></a>修持此成就法获得菩提。<a id="a-7W"></a>密迹主如汝往昔因地之时。<a id="a-7X"></a>遇金刚幢如来法欲灭时。<a id="a-7Y"></a>怜愍有情难作能作。<a id="a-7Z"></a>种种勤苦修成佛眼大明母咒。<a id="a-7a"></a>当世咒者得复如汝坚固精进发菩提心。<a id="a-7b"></a>怜愍有情修此一字顶轮王成就法者。<a id="a-7c"></a>决定成证。</p>
  <p id="a7d">复别修法应常对观一字顶轮王像。<a id="a-7e"></a>诵满百万乃于白月十五日。<a id="a-7f"></a>加浴清净着鲜净依。<a id="a-7g"></a>一日一夜不食不语。<a id="a-7h"></a>以白芥子和水咒一千八遍。<a id="a-7i"></a>像前散洒周遍八方。<a id="a-7j"></a>结为坛界。<a id="a-7k"></a>以诸饭食香水花香。<a id="a-7l"></a>布置供养。<a id="a-7m"></a>坛上四面悬诸幡盖持好雄黄置于坛中莲花心上。<a id="a-7n"></a>面东趺坐。<a id="a-7o"></a>咒是雄黄令现三相。<a id="a-7p"></a>若得暖相即能调伏一切有情。<a id="a-7q"></a>若得烟相即便证得隐空大仙。<a id="a-7r"></a>若得光相持以涂身。<a id="a-7s"></a>证如盛年为娜罗钵底。<a id="a-7t"></a>身金色相以诸咒仙共相伴从寿命一劫。<a id="a-7u"></a>成就牛黄法亦如是。</p>
  <p id="a7v">又法伺侯佛神通月。<a id="a-7w"></a>举白月一日一出一浴着新净衣。<a id="a-7x"></a>三时供养三时忏悔。<a id="a-7y"></a>诵咒发愿启请诸佛转大法轮。<a id="a-7z"></a>六时时别诵一字顶轮王一千八遍。<a id="a-80"></a>如是作法至十五日。<a id="a-81"></a>复加精洁一日一夜不食不语。<a id="a-82"></a>持以新净僧伽梨衣。<a id="a-83"></a>或以锡杖或以钵盂。<a id="a-84"></a>咒一千八遍置坛中心。<a id="a-85"></a>复以种种饭食花香。<a id="a-86"></a>施设供养周勤结界。<a id="a-87"></a>拥护于身。<a id="a-88"></a>面东趺坐。<a id="a-89"></a>调调诵咒咒僧伽梨衣。<a id="a-8A"></a>令现光焰。<a id="a-8B"></a>咒者睹已披着身上。<a id="a-8C"></a>即证咒仙腾往佛刹。<a id="a-8D"></a>神通自在能现众身寿命一劫。</p>
  <p id="a8E">又法佛神通月诣于河渊沙潬之处。<a id="a-8F"></a>印一肘佛塔数满十万。<a id="a-8G"></a>至十四日加法护身。<a id="a-8H"></a>复于像前广设供养。<a id="a-8I"></a>坐茅草席右手持一新净之剑。<a id="a-8J"></a>诵一字顶轮王咒。<a id="a-8K"></a>乃候空中闻出诸妙梵音赞声。<a id="a-8L"></a>其顶王像则放大光照咒者身。<a id="a-8M"></a>于其空中无量天乐不鼓和鸣。<a id="a-8N"></a>时阿素洛阿素洛女及诸咒仙咒仙种族。<a id="a-8O"></a>亦皆集会无量赞叹。<a id="a-8P"></a>是时咒者即证身通。<a id="a-8Q"></a>为剑咒仙娜罗钵底。<a id="a-8R"></a>着诸天服腾往自在。<a id="a-8S"></a>游诸佛土寿命一劫。</p>
  <p id="a8T">又法诣山高胜顶上。<a id="a-8U"></a>严饰坛界悬像面东。<a id="a-8V"></a>结印护身诵一切顶轮王心咒。<a id="a-8W"></a>咒种种果实诸药。<a id="a-8X"></a>以为斋食勿食饮食。</p>
  <p id="a8Y">又诵一字顶轮王咒。<a id="a-8Z"></a>咒尸陀林铁铸以为轮。<a id="a-8a"></a>辐辋具足其作轮匠六根端严。<a id="a-8b"></a>若铸冶已。<a id="a-8c"></a>将一善伴诣阿素洛窟门。<a id="a-8d"></a>于窟门前悬像结坛。<a id="a-8e"></a>以佉陀罗木斫截燃火。<a id="a-8f"></a>烧设火食。<a id="a-8g"></a>以白芥子无患木叶黑芥子油。<a id="a-8h"></a>如法相和。<a id="a-8i"></a>坐茅草席右手把轮。<a id="a-8j"></a>一咒一烧满十万遍。<a id="a-8k"></a>则得破折阿素洛门内一切关钥。<a id="a-8l"></a>第二十万遍时阿素洛宫殿则大火燃。<a id="a-8m"></a>第三十万遍阿素洛童女众等而自出现。<a id="a-8n"></a>恭敬白言大丈夫士今何作为愿入宫殿其所同伴亦皆随入。<a id="a-8o"></a>任所使为。<a id="a-8p"></a>咒者入时勿将伴去。<a id="a-8q"></a>何以故恐相残害。<a id="a-8r"></a>若入去时右手把轮诵咒。<a id="a-8s"></a>直入至宫殿中。<a id="a-8t"></a>为阿素洛尊。<a id="a-8u"></a>阿素洛宫殿一切财宝悉属咒者。<a id="a-8v"></a>窟中一切阿素洛大仙阿素洛童女。<a id="a-8w"></a>皆为侍从。<a id="a-8x"></a>若于世间游行住者。<a id="a-8y"></a>身亦得如阿素洛身。<a id="a-8z"></a>寿命一劫。<a id="a-90"></a>若住窟中亦得寿命一大劫住。<a id="a-91"></a>若见那罗延轮忆念此咒。<a id="a-92"></a>须破即破须全即全。<a id="a-93"></a>往昔迦葉佛时有咒轮王。<a id="a-94"></a>住阿素洛窟名轮王手咒仙。<a id="a-95"></a>持轮出游今犹现在。<a id="a-96"></a>供养诸佛。</p>
  <p id="a97">复有一字顶轮王大成就法。<a id="a-98"></a>我昔因地曾为大商主。<a id="a-99"></a>时名曰路摩。<a id="a-9A"></a>为成咒仙经过难处。<a id="a-9B"></a>怜愍世间。<a id="a-9C"></a>向诸比丘说佛本行。<a id="a-9D"></a>诣海岸潬亦诣河岸。<a id="a-9E"></a>一一如法印一肘佛塔数满于千。<a id="a-9F"></a>于一一塔前以净花香持献供养。<a id="a-9G"></a>诵此一字顶轮王咒满三百万。<a id="a-9H"></a>乃以尸陀林铁。<a id="a-9I"></a>使一巧匠六根端严清治洁身。<a id="a-9J"></a>令持此铁铸八寸轮。<a id="a-9K"></a>辐辋无疵辋刃锋利。<a id="a-9L"></a>又以牛粪汁中浸洗于轮。<a id="a-9M"></a>咒一千八遍。<a id="a-9N"></a>即便伺候佛神通月。<a id="a-9O"></a>觅一良伴如法作法。<a id="a-9P"></a>专咒是轮满一俱胝。<a id="a-9Q"></a>令现火焰见已持把。<a id="a-9R"></a>则证身通游空自在。<a id="a-9S"></a>往诸佛刹获大威德。<a id="a-9T"></a>寿命一大劫化导众生。</p>
  <p id="a9U">是故密迹主汝亦应知。<a id="a-9V"></a>诣大河岸如法清洁严诸坛场。<a id="a-9W"></a>中置一字顶轮王像。<a id="a-9X"></a>以诸花香。<a id="a-9Y"></a>当日日如法随心供养。<a id="a-9Z"></a>诵一字顶轮王咒满一俱胝数。<a id="a-9a"></a>则一咒一印塔数满六百。<a id="a-9b"></a>然可作法。<a id="a-9c"></a>不候时日觅一卒去米亸罗身支未坏无瘢痕者。<a id="a-9d"></a>以诸香汤而净浴之。<a id="a-9e"></a>与着新净衣服花鬘。<a id="a-9f"></a>卧置坛内。<a id="a-9g"></a>是时咒者结界护身结跏趺坐。<a id="a-9h"></a>咒令起坐心莫怖悚。<a id="a-9i"></a>安详问言米亸罗曰。<a id="a-9j"></a>为我说示过去未来善恶之事。<a id="a-9k"></a>长年仙药之事。<a id="a-9l"></a>作金银法。<a id="a-9m"></a>安怛陀那法。<a id="a-9n"></a>娜罗钵底法。<a id="a-9o"></a>具为我说令我明解。<a id="a-9p"></a>若当咒者加以精进。<a id="a-9q"></a>倍诵其咒专一作法。<a id="a-9r"></a>即证大转轮顶娜罗钵底三摩地。<a id="a-9s"></a>是米亸罗神随为使者。<a id="a-9t"></a>能与诸愿。</p>
  <p id="a9u">又法以铁末。<a id="a-9v"></a>一[摞-田+莫]一咒布内满口。<a id="a-9w"></a>至百八遍。<a id="a-9x"></a>又咒于口乃令舌长尺余出现。<a id="a-9y"></a>持以刀割米亸罗舌。<a id="a-9z"></a>取右手持把。<a id="a-A0"></a>则变为剑。<a id="a-A1"></a>是时咒者则得证为剑仙。<a id="a-A2"></a>腾往须弥山顶。<a id="a-A3"></a>一切天见皆大惊怕伏为伴从。<a id="a-A4"></a>是天帝释分座同坐。<a id="a-A5"></a>随至天宫位皆如是。<a id="a-A6"></a>常以六十千俱胝天众前后导从。<a id="a-A7"></a>是诸天等皆大威德。<a id="a-A8"></a>身光赫奕。</p>
  <p id="aA9">复有诸天火天天王乐同为伴。<a id="a-AA"></a>如是证者。<a id="a-AB"></a>以一字顶轮王咒威神力故。<a id="a-AC"></a>以神足通于须臾时。<a id="a-AD"></a>腾往百千俱胝佛刹。<a id="a-AE"></a>种种游戏。<a id="a-AF"></a>所至佛刹皆大震动。<a id="a-AG"></a>威光晃曜照诸地狱一切有情。<a id="a-AH"></a>饥者得食裸者得衣。<a id="a-AI"></a>苦者得乐。<a id="a-AJ"></a>复有无量诸天天女围绕歌赞。<a id="a-AK"></a>百千大劫游诸佛刹。<a id="a-AL"></a>供养诸佛。<a id="a-AM"></a>若此界坏复当移诣他诸佛刹。<a id="a-AN"></a>如是功证无量无边。<a id="a-AO"></a>证菩萨地利济有情。</p>
  <p id="aAP">又法准前结印护身。<a id="a-AQ"></a>诵一字顶轮王咒满六百万。<a id="a-AR"></a>乃诣河岸。<a id="a-AS"></a>又印二尺八寸佛塔。<a id="a-AT"></a>一咒一印一千八塔。<a id="a-AU"></a>一一塔前各置花香诵咒供养已。<a id="a-AV"></a>又准前觅一米亸罗。<a id="a-AW"></a>沐浴着衣护身结界。<a id="a-AX"></a>卧置坛内。<a id="a-AY"></a>以七宝末一[摞-田+莫]一咒布于口满。<a id="a-AZ"></a>满百八遍。<a id="a-Aa"></a>咒令口中吐出宝珠。<a id="a-Ab"></a>光焰显赫。<a id="a-Ac"></a>咒者见已又复结印加法印身护身。<a id="a-Ad"></a>持取宝珠。<a id="a-Ae"></a>是时咒者则证大娜罗钵底威德咒仙。<a id="a-Af"></a>神通自在腾往游戏他诸佛刹。<a id="a-Ag"></a>随得无量大威德仙。<a id="a-Ah"></a>同为眷属。<a id="a-Ai"></a>恒共供养一切诸佛大菩萨等。</p>
  <p id="aAj">又法准前护身结界及护同伴。<a id="a-Ak"></a>以净乳粥和酥。<a id="a-Al"></a>匙抄。<a id="a-Am"></a>一抄一咒布于口满。<a id="a-An"></a>又咒米亸罗身。<a id="a-Ao"></a>令自起坐却吐乳粥。<a id="a-Ap"></a>即持铜器承取乳粥。<a id="a-Aq"></a>咒者同伴各分半吃。<a id="a-Ar"></a>吃乳粥已则证身通而为咒仙。</p>
  <p id="aAs">又法以右手掌覆按米亸罗口上。<a id="a-At"></a>咒令口出热气烝手。<a id="a-Au"></a>手则作拳。<a id="a-Av"></a>又咒一千八遍。<a id="a-Aw"></a>后以于拳拟一切有情。<a id="a-Ax"></a>悉自调伏的定无疑若得口出火焰大光。<a id="a-Ay"></a>即得证成大拳咒仙。</p>
  <p id="aAz">又法诣于莲荷池岸。<a id="a-B0"></a>治结坛界面西安置顶轮王像。<a id="a-B1"></a>正于像前结跏趺坐。<a id="a-B2"></a>取以莲华和酥蜜等。<a id="a-B3"></a>像前诵一字顶轮王咒。<a id="a-B4"></a>一咒一烧满五百万咒者。<a id="a-B5"></a>则见顶轮王像眼目顾视肢手动摇。<a id="a-B6"></a>咒者则得自然财宝。<a id="a-B7"></a>安寿富贵无苦无恼。<a id="a-B8"></a>除诸灾难。<a id="a-B9"></a>又加精进取以莲华。<a id="a-BA"></a>涂和酥蜜一咒一烧满一千万。<a id="a-BB"></a>则证大娜罗钵底三摩地。<a id="a-BC"></a>若能倍满二千万。<a id="a-BD"></a>则证赡部州摩努使大娜罗钵底三摩地。<a id="a-BE"></a>行十善行。<a id="a-BF"></a>若重倍倍依法作持。<a id="a-BG"></a>当得证寿四祢嚩中大娜罗钵底三摩地。<a id="a-BH"></a>所作皆办。<a id="a-BI"></a>如是法者我今略说的定不疑。<a id="a-BJ"></a>乃往古曼殊室利菩萨。<a id="a-BK"></a>普贤菩萨。<a id="a-BL"></a>观世音菩萨。<a id="a-BM"></a>得大势至菩萨。<a id="a-BN"></a>虚空手菩萨。<a id="a-BO"></a>及我释迦牟尼世尊。<a id="a-BP"></a>皆于因地为凡夫时。<a id="a-BQ"></a>怖于生死慕善知识求得斯法依教修习。<a id="a-BR"></a>脱诸烦恼今得如是大自在处。<a id="a-BS"></a>是时如来重说颂曰。</p>
  <p id="aBT">轮王最上咒　　若有证成者</p>
  <p id="aBU">此界及他土　　一切无等过</p>
  <p id="aBV">容貌及威力　　而证于最上</p>
  <p id="aBW">譬若如来身　　殊特无伦匹</p>
  <p id="aBX">如斯顶轮咒　　五顶相应法</p>
  <p id="aBY">成证超一切　　如向以分别</p>
  <p id="aBZ">如来本法印　　及诸菩萨印</p>
  <p id="aBa">与于后世者　　成饰此咒王</p>
  <p id="aBb">是等无等印　　大力大勇猛</p>
  <p id="aBc">彼证法成就　　大勇难思议</p>
  <p id="aBd">十地诸菩萨　　所说咒印法</p>
  <p id="aBe">摄在此中用　　天帝亦摧伏</p>
  <p id="aBf">况余恶有情　　示法不伏向</p>
  <p id="aBg">如是等为首　　我说成就法</p>
  <p id="aBh">是故成就者　　勤修如法持</p>
  <p id="aBi">纵不证悉地　　亦当离世间</p>
  <p id="aBj">佛深理趣门　　一切诸咒法</p>
  <p id="aBk">无量佛所说　　皆从此中现</p>
  <p id="aBl">尔时释迦牟尼如来复观大众。<a id="a-Bm"></a>告金刚密迹主菩萨重说颂言。</p>
  <p id="aBn">往昔诸佛说　　宝髻王如来</p>
  <p id="aBo">经中所说义　　皆集此解说</p>
  <p id="aBp">娜罗弭拏法　　舍嚩罗练伽</p>
  <p id="aBq">摩嶝伽咒法　　广略皆此说</p>
  <p id="aBr">此等之成法　　勿于破法者</p>
  <p id="aBs">愚顽邪见人　　少分为解说</p>
  <p id="aBt">悭贪吝法者　　亦勿为宣说</p>
  <p id="aBu">以何不说示　　恐灭与法门</p>
  <p id="aBv">贫穷匮法人　　不求菩提者</p>
  <p id="aBw">睡寤及行住　　亦不同共处</p>
  <p id="aBx">若有乐求者　　先与授三昧</p>
  <p id="aBy">教于坛咒法　　身口之法则</p>
  <p id="aBz">观想心法门　　乃可为解说</p>
  <p id="aC0">如是轮王法　　过去佛建立</p>
  <p id="aC1">世间数量法　　采画诸功巧</p>
  <p id="aC2">轮王天中法　　而为众生说</p>
  <p id="aC3">一切佛所说　　三种咒印法</p>
  <p id="aC4">咒者无深智　　字句法无解</p>
  <p id="aC5">诵句文颠倒　　贪嗔诐娆惑</p>
  <p id="aC6">毗那夜迦恼　　议无证成就</p>
  <p id="aC7">耽着咒文字　　常乐空解说</p>
  <p id="aC8">不勤修诵持　　议无证成就</p>
  <p id="aC9">徒杂陋秽人　　勿说勿施与</p>
  <p id="aCA">颠倒着字法　　坏灭此经教</p>
  <p id="aCB">所施是法人　　议无证成就</p>
  <p id="aCC">是故于此人　　勿妄示教法</p>
  <p id="aCD">好著名色欲　　愿急证斯法</p>
  <p id="aCE">世间为大利　　议无证成就</p>
  <p id="aCF">何待度众生　　世间受众苦</p>
  <p id="aCG">独住于山谷　　为名为财利</p>
  <p id="aCH">发此心念诵　　议无证成就</p>
  <p id="aCI">佛毁三种法　　是故应回心</p>
  <p id="aCJ">为法为众生　　住持相应法</p>
  <p id="aCK">世有三匪心　　一切皆自性</p>
  <p id="aCL">拨无因果说　　一切不修得</p>
  <p id="aCM">云何是咒王　　修到无为地</p>
  <p id="aCN">是故观二法　　精进福同因</p>
  <p id="aCO">伏诸天仙类　　智者不应谤</p>
  <p id="aCP">无智有过者　　修者似少成</p>
  <p id="aCQ">咒真实智者　　益世不成佛</p>
  <p id="aCR">如是轮王法　　三族成类品</p>
  <p id="aCS">敬祭一切天　　不归向顶礼</p>
  <p id="aCT">如是轮王法　　次第之仪则</p>
  <p id="aCU">如上已教说　　修者咸受持</p>
 </body>
</html>