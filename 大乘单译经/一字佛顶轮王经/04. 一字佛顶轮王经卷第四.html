<!doctype html>
<html id="z3IBU5YWK" data-ver="881">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">一字佛顶轮王经卷第四</h1>
  <h2 id="a2">大法坛品第八之一</h2>
  <p id="a3">尔时世尊诰金刚密迹主菩萨言。<a id="a-4"></a>汝当谛听。<a id="a-5"></a>我为利益一切有情。<a id="a-6"></a>略说一字顶轮王大秘密曼拏攞。<a id="a-7"></a>此曼拏攞。<a id="a-8"></a>于出世世间。<a id="a-9"></a>为最为上。<a id="a-A"></a>如于如来三十二大人相顶相为最。<a id="a-B"></a>又如如来天上人中为大导师。<a id="a-C"></a>是一字顶轮王大曼拏攞亦复如是。<a id="a-D"></a>于诸咒坛为大轮王而最第一。<a id="a-E"></a>能灭一切不吉祥相。<a id="a-F"></a>能摧一切诸恶天龙药叉罗刹阿素洛等及诸有情。<a id="a-G"></a>能与一切学大乘者。<a id="a-H"></a>蠲众罪垢。<a id="a-I"></a>证成一切胜福业事大涅槃门。<a id="a-J"></a>其作坛时。<a id="a-K"></a>每候白月一日八日十四日或十五日或好吉星宿日时。<a id="a-L"></a>于明晓时。<a id="a-M"></a>香汤净浴着新洁衣。<a id="a-N"></a>于舍利塔前或于山间。<a id="a-O"></a>或於邑东或於邑北。<a id="a-P"></a>瞻察闲净泉池河侧。<a id="a-Q"></a>简择胜地。<a id="a-R"></a>量三十二肘或十六肘或十二肘或复八肘。<a id="a-S"></a>可其肘数。<a id="a-T"></a>先宽治扫。<a id="a-U"></a>其阿阇梨执金刚杵。<a id="a-V"></a>处坛地心面东安立。<a id="a-W"></a>问诸弟子。<a id="a-X"></a>汝等决定求学诸佛秘密法藏。<a id="a-Y"></a>不生疑不。<a id="a-Z"></a>时诸弟子一时答言。<a id="a-a"></a>我某甲等志学诸佛甚深法藏。<a id="a-b"></a>的定诚信不生疑心。<a id="a-c"></a>如是三问三答竟已。</p>
  <p id="ad">是时阿阇梨重复咒印香炉而执持之。<a id="a-e"></a>面东长跪咒香焚烧。<a id="a-f"></a>启白十方一切诸佛。<a id="a-g"></a>一切顶轮王菩萨。<a id="a-h"></a>一切菩萨一切金刚诸天龙神。<a id="a-i"></a>及诸业道一切神祇等。<a id="a-j"></a>悉证知。<a id="a-k"></a>我今请此地是我方地。<a id="a-l"></a>我于是地建立七日七夜一字佛顶轮王大曼拏攞道场法会。<a id="a-m"></a>供养十方法界一切诸佛善逝世尊。<a id="a-n"></a>甚深般若波罗蜜多一切秘密甚深法藏难思法门。<a id="a-o"></a>诸大菩萨一切金刚诸天神等各并眷属。<a id="a-p"></a>请证成就。<a id="a-q"></a>我欲护身结界法事。<a id="a-r"></a>在此方地东西南北四维上下。<a id="a-s"></a>所有破坏佛法毗那夜迦恶鬼神等。<a id="a-t"></a>皆远出去七里之外。<a id="a-u"></a>若护佛法善神鬼等。<a id="a-v"></a>于佛法中作利益者。<a id="a-w"></a>任当安住(作三白已)则结一切顶轮王心印。<a id="a-x"></a>护身诵摧碎顶轮王咒。<a id="a-y"></a>咒白芥子香水七遍。<a id="a-z"></a>用散十方。<a id="a-10"></a>结封坛界。<a id="a-11"></a>然后可其肘数方圆。<a id="a-12"></a>掘去恶土瓦石根木。<a id="a-13"></a>骨草及诸恶物。<a id="a-14"></a>坑深一肘。<a id="a-15"></a>以净好土坚筑平治。<a id="a-16"></a>起基半肘。<a id="a-17"></a>坛东北面令少下垫。<a id="a-18"></a>其坛四角中心当。<a id="a-19"></a>各又穿一小圆孔。<a id="a-1A"></a>深于半肘。<a id="a-1B"></a>中埋七宝五谷等物。<a id="a-1C"></a>其七宝者。<a id="a-1D"></a>一金二银三真珠四珊瑚五虎珀六萨颇胝迦宝(唐云似水精未详)七琉璃。<a id="a-1E"></a>其五谷者。<a id="a-1F"></a>一大麦二小麦三稻谷四小豆五胡麻。<a id="a-1G"></a>其七宝片。<a id="a-1H"></a>等分如豆。<a id="a-1I"></a>和五谷各一合。<a id="a-1J"></a>分以净白绢。<a id="a-1K"></a>和同裹持。<a id="a-1L"></a>咒之七遍。<a id="a-1M"></a>以五色线系头。<a id="a-1N"></a>埋置五孔之中。<a id="a-1O"></a>留其线头出地面上长五指量。<a id="a-1P"></a>一埋已后永更不许重出取之。<a id="a-1Q"></a>如法平填。<a id="a-1R"></a>以新净瞿摩夷和黄白土。<a id="a-1S"></a>香水熟泥。<a id="a-1T"></a>逐日旋转如法涂饰。<a id="a-1U"></a>又咒白芥子散方结界。<a id="a-1V"></a>复可坛外界。<a id="a-1W"></a>从东北角至东南角。<a id="a-1X"></a>及西南角西北角。<a id="a-1Y"></a>各竖一竿皆长丈二(无问竹木)又从东北角竿向上一丈。<a id="a-1Z"></a>系绳竿上。<a id="a-1a"></a>引至三角亦如是。<a id="a-1b"></a>系至东北角匝竟。<a id="a-1c"></a>则从东北角。<a id="a-1d"></a>间错悬列种种神幡及缯绮罗幡花条铃带。<a id="a-1e"></a>金银莲华四布庄严。<a id="a-1f"></a>十六肘界外四面方别。<a id="a-1g"></a>又量取四尺之地。<a id="a-1h"></a>如法治饰系绳封界。<a id="a-1i"></a>礼设行道。</p>
  <p id="a1j">又结印护身入坛。<a id="a-1k"></a>诵摧碎顶轮王咒。<a id="a-1l"></a>咒白芥子。<a id="a-1m"></a>及咒烧火食灰。<a id="a-1n"></a>一百八遍。<a id="a-1o"></a>次诵一切顶轮王心咒。<a id="a-1p"></a>咒白芥子灰等数亦如上。<a id="a-1q"></a>复当持是白芥子灰。<a id="a-1r"></a>从坛东北角右转。<a id="a-1s"></a>诵咒周匝。<a id="a-1t"></a>抛散四维上下。<a id="a-1u"></a>结净坛界。<a id="a-1v"></a>又诵摧碎顶轮王咒。<a id="a-1w"></a>咒佉陀罗木橛四枚各长九寸。<a id="a-1x"></a>一百八遍。<a id="a-1y"></a>次诵一切顶轮王心咒。<a id="a-1z"></a>如前咒橛已。<a id="a-20"></a>从东北角一咒一钉橛满一七下。<a id="a-21"></a>钉余三角橛等法亦如是。<a id="a-22"></a>又于西面长跪而坐。<a id="a-23"></a>咒安悉香沉水香七遍烧之。<a id="a-24"></a>结佛眼印诵佛眼咒。<a id="a-25"></a>印咒香炉七遍。<a id="a-26"></a>手执香炉复作是言。<a id="a-27"></a>我今某甲启白十方一切诸佛。<a id="a-28"></a>一切般若波罗蜜。<a id="a-29"></a>一切顶轮王菩萨。<a id="a-2A"></a>一切观世音菩萨。<a id="a-2B"></a>一切诸大菩萨。<a id="a-2C"></a>一切金刚藏菩萨。<a id="a-2D"></a>一切天龙八部护塔护法诸善神王等。<a id="a-2E"></a>证知我苾刍某甲。<a id="a-2F"></a>作一字佛顶轮王灌顶大三昧坛。<a id="a-2G"></a>法王功德如意成就。<a id="a-2H"></a>请求加祐作是语已。<a id="a-2I"></a>又从坛东北角。<a id="a-2J"></a>周匝右转。<a id="a-2K"></a>轮结一切如来心精进印。<a id="a-2L"></a>一字顶轮王印。<a id="a-2M"></a>转法轮印。<a id="a-2N"></a>一切顶轮王心印。<a id="a-2O"></a>如来眼印。<a id="a-2P"></a>难胜奋怒王印。<a id="a-2Q"></a>摧碎顶轮王印。<a id="a-2R"></a>如是七印。<a id="a-2S"></a>东西南北四维上下次第轮结。<a id="a-2T"></a>结坛方界。<a id="a-2U"></a>又于坛心面东安立。<a id="a-2V"></a>以一切顶轮王心印。<a id="a-2W"></a>摧碎顶轮王印。<a id="a-2X"></a>皆于顶上一尺上高。<a id="a-2Y"></a>右转三匝及印于地。<a id="a-2Z"></a>名结上方下方大界。<a id="a-2a"></a>又作军荼利金刚结界之法一遍。<a id="a-2b"></a>如是结界名一字佛顶轮王灌顶法坛大三摩地结界之法。<a id="a-2c"></a>然后出坛。<a id="a-2d"></a>与其画匠及一曾入坛授法弟子。<a id="a-2e"></a>结印护身语云。<a id="a-2f"></a>汝持五色线绳。<a id="a-2g"></a>随我入坛。<a id="a-2h"></a>从东北角逐日回转。<a id="a-2i"></a>臂量坛位。<a id="a-2j"></a>内外街道分为四院。<a id="a-2k"></a>唯开西门。<a id="a-2l"></a>分内心院。<a id="a-2m"></a>方阔四肘都分一十三隔。<a id="a-2n"></a>其当心隔方阔二肘。<a id="a-2o"></a>中画释迦牟尼如来。<a id="a-2p"></a>面西瞬目结跏趺坐。<a id="a-2q"></a>作说法相坐宝莲华师子宝座。<a id="a-2r"></a>顶放大光。<a id="a-2s"></a>当于佛前右边。<a id="a-2t"></a>画一字顶轮王菩萨。<a id="a-2u"></a>瞻仰如来半跏趺坐。<a id="a-2v"></a>左手执开莲华。<a id="a-2w"></a>于花台上侧竖画一七宝金轮。<a id="a-2x"></a>绕轮锋刃。<a id="a-2y"></a>画大火焰。<a id="a-2z"></a>右手扬掌。<a id="a-30"></a>于佛左侧立画具寿善现。<a id="a-31"></a>于佛右侧立画具寿庆喜。<a id="a-32"></a>擘四面隔为十二隔。<a id="a-33"></a>佛右北隔画雹烦恼王菩萨。<a id="a-34"></a>右手胸侧把开莲华。<a id="a-35"></a>于花台上竖画一股金刚杵。<a id="a-36"></a>右手胸侧扬掌。<a id="a-37"></a>佛右南隔画光聚顶轮王菩萨。<a id="a-38"></a>左手胸侧把开莲华。<a id="a-39"></a>于花台上画佛心印。<a id="a-3A"></a>右手胸侧。<a id="a-3B"></a>以大拇指头指直伸。<a id="a-3C"></a>其中指无名指小指。<a id="a-3D"></a>屈于掌内。<a id="a-3E"></a>次雹烦恼王菩萨东隔画高顶轮王菩萨。<a id="a-3F"></a>左手屈上把开莲华。<a id="a-3G"></a>于花台上侧竖画八辐金轮。<a id="a-3H"></a>右手胸侧扬掌。<a id="a-3I"></a>次光聚顶轮王菩萨东隔。<a id="a-3J"></a>画白伞盖顶轮王菩萨。<a id="a-3K"></a>左手屈上把开莲华。<a id="a-3L"></a>于花台上画于伞盖。<a id="a-3M"></a>右手当胸把开莲华。<a id="a-3N"></a>次当佛前西面南隔。<a id="a-3O"></a>画一方圆一尺二寸八辐宝轮。<a id="a-3P"></a>绕轮辋刃遍画火焰。<a id="a-3Q"></a>次北隔画胜顶轮王菩萨。<a id="a-3R"></a>左手当胸把开莲华。<a id="a-3S"></a>于花台上竖画一釰。<a id="a-3T"></a>绕釰刃上画大火焰。<a id="a-3U"></a>右手屈外把青优钵罗华。<a id="a-3V"></a>次东北隔画曼殊室利菩萨。<a id="a-3W"></a>左手胸前侧把青优钵罗华。<a id="a-3X"></a>右手屈上向内扬掌。<a id="a-3Y"></a>次曼殊室利菩萨南隔。<a id="a-3Z"></a>画一切义成就菩萨。<a id="a-3a"></a>左手当腹侧上把开莲华。<a id="a-3b"></a>于花台上竖画五色螺。<a id="a-3c"></a>右手胸侧扬掌。<a id="a-3d"></a>东北角隔。<a id="a-3e"></a>画摧碎顶轮王菩萨。<a id="a-3f"></a>左手胸侧把开莲华。<a id="a-3g"></a>于花台上画金刚幢幡。<a id="a-3h"></a>右手屈上向内扬掌。<a id="a-3i"></a>左画佛眼菩萨。<a id="a-3j"></a>左手当奶把开莲华。<a id="a-3k"></a>于花台上画佛心印。<a id="a-3l"></a>于印两边各画一眼。<a id="a-3m"></a>右手屈上向内扬掌。<a id="a-3n"></a>东南角隔。<a id="a-3o"></a>画会通三顶轮王菩萨。<a id="a-3p"></a>左手当胸把开莲华。<a id="a-3q"></a>于花台上竖画金刚杵。<a id="a-3r"></a>右手当胸向外扬掌。<a id="a-3s"></a>右画如来毫相菩萨。<a id="a-3t"></a>左手当奶侧把开莲华。<a id="a-3u"></a>于花台上画佛毫相印。<a id="a-3v"></a>右手四指虚屈作拳。<a id="a-3w"></a>大指直伸搏右胁侧。<a id="a-3x"></a>西南角隔。<a id="a-3y"></a>画会同一切超顶轮王菩萨。<a id="a-3z"></a>伸以左手仰左髀上把开莲华。<a id="a-40"></a>右手当胸仰拳四指大指直伸。<a id="a-41"></a>右画如来槊菩萨。<a id="a-42"></a>右手执槊。<a id="a-43"></a>于槊刃下画悬缯带。<a id="a-44"></a>左手微屈四指搏腹侧上。<a id="a-45"></a>西北角隔。<a id="a-46"></a>画圣无边顶轮王菩萨。<a id="a-47"></a>左手覆屈搏左胁侧把开莲华。<a id="a-48"></a>于花台上竖画宝螺。<a id="a-49"></a>右手当奶侧手扬掌。<a id="a-4A"></a>右画如来牙菩萨。<a id="a-4B"></a>伸以左手置左髀上把开莲华。<a id="a-4C"></a>于花台上画如来牙印。<a id="a-4D"></a>右手当胸虚拳四指。<a id="a-4E"></a>大指直伸。<a id="a-4F"></a>是诸菩萨身光色相如前所说。<a id="a-4G"></a>各以花冠璎珞环钏种种衣服而庄饰之。<a id="a-4H"></a>佩通身光。<a id="a-4I"></a>莲华座上半跏趺坐。<a id="a-4J"></a>分第二院。<a id="a-4K"></a>当阔二肘。<a id="a-4L"></a>四面共分二十四隔。<a id="a-4M"></a>东北角隔南第一隔。<a id="a-4N"></a>画东方宝星如来。<a id="a-4O"></a>左手覆当胸上把袈裟角。<a id="a-4P"></a>右手扬掌。<a id="a-4Q"></a>南第二隔画北方阿閦如来。<a id="a-4R"></a>左手仰伸脐下把袈裟角。<a id="a-4S"></a>右手覆伸置右髀上施无畏相。<a id="a-4T"></a>南第三隔。<a id="a-4U"></a>画西方无量光如来。<a id="a-4V"></a>以左手背押右手掌伸置脐下。<a id="a-4W"></a>南第四隔画南方开敷莲华王如来。<a id="a-4X"></a>覆伸左手脐下把袈裟角。<a id="a-4Y"></a>右手屈上仰上扬掌。<a id="a-4Z"></a>南第五隔。<a id="a-4a"></a>画一切佛心印。<a id="a-4b"></a>光焰围绕。<a id="a-4c"></a>如是四佛身金色相。<a id="a-4d"></a>佩通身光。<a id="a-4e"></a>于宝莲华师子座上结跏趺坐。</p>
  <p id="a4f">北面西北角隔东第一隔。<a id="a-4g"></a>画毗俱胝菩萨。<a id="a-4h"></a>面有三目身有四臂。<a id="a-4i"></a>一把莲华。<a id="a-4j"></a>一把君持。<a id="a-4k"></a>一把数珠。<a id="a-4l"></a>一仰伸脐下。<a id="a-4m"></a>右画二侍者。<a id="a-4n"></a>各长跪坐莲华座。<a id="a-4o"></a>一捧花一散花。<a id="a-4p"></a>东第二隔画多罗菩萨。<a id="a-4q"></a>左手仰掌横伸脐下把青优钵罗花。<a id="a-4r"></a>右手屈上仰掌。<a id="a-4s"></a>右画二侍者菩萨。<a id="a-4t"></a>二俱合掌长跪坐莲叶座。<a id="a-4u"></a>东第三隔。<a id="a-4v"></a>画观自在菩萨。<a id="a-4w"></a>左手当胸把莲华。<a id="a-4x"></a>右手仰伸脐下。<a id="a-4y"></a>又画白衣观世音菩萨母。<a id="a-4z"></a>左手把开莲华。<a id="a-50"></a>右手伸于脐下。<a id="a-51"></a>东第四隔。<a id="a-52"></a>画得大势至菩萨。<a id="a-53"></a>左手搏脐下把半开莲华。<a id="a-54"></a>右手当胸侧扬掌。<a id="a-55"></a>右画摩诃湿废多菩萨。<a id="a-56"></a>左手仰掌置左髀上把于莲华。<a id="a-57"></a>右手作摩顶势。<a id="a-58"></a>东第五隔。<a id="a-59"></a>画马头观世音菩萨。<a id="a-5A"></a>左手当胸把钺斧。<a id="a-5B"></a>右手把莲华荷叶等。<a id="a-5C"></a>右画大吉祥菩萨。<a id="a-5D"></a>左手搏脐把开莲华。<a id="a-5E"></a>右手仰伸置右髀上。<a id="a-5F"></a>是等菩萨身光肉色如前所说。<a id="a-5G"></a>各以花冠璎珞环钏。<a id="a-5H"></a>种种衣服而庄严之。<a id="a-5I"></a>处莲华座半跏趺坐。<a id="a-5J"></a>南面东南角隔西第一隔。<a id="a-5K"></a>画金刚密迹主菩萨。<a id="a-5L"></a>左手胸侧把金刚杵。<a id="a-5M"></a>右手扬掌。<a id="a-5N"></a>右画摩莫鸡金刚母菩萨。<a id="a-5O"></a>左手胸侧把金刚杵。<a id="a-5P"></a>右手仰掌屈伸脐下。<a id="a-5Q"></a>右画计里枳攞金刚菩萨。<a id="a-5R"></a>左手当胸把金刚杵。<a id="a-5S"></a>右手扬掌。<a id="a-5T"></a>西第二隔画金刚种族生菩萨。<a id="a-5U"></a>以右手背押左手掌伸置脐下掌金刚杵。<a id="a-5V"></a>右画细那金刚童子。<a id="a-5W"></a>左手当胸邪把金刚槌。<a id="a-5X"></a>右手按右髀上。<a id="a-5Y"></a>西第三隔画奋怒月点金刚菩萨。<a id="a-5Z"></a>面目嗔怒。<a id="a-5a"></a>右手胸侧邪把金刚杵。<a id="a-5b"></a>左手屈上拄三戟叉。<a id="a-5c"></a>右画军荼利金刚童子。<a id="a-5d"></a>左手当胸邪把金刚杵。<a id="a-5e"></a>右手拄三戟叉。<a id="a-5f"></a>西第四隔。<a id="a-5g"></a>画执金刚拳菩萨。<a id="a-5h"></a>左手当胸邪把金刚拳印。<a id="a-5i"></a>右手仰掌置右髀上。<a id="a-5j"></a>右画善臂金刚童子。<a id="a-5k"></a>头上画金刚杵头。<a id="a-5l"></a>以二手臂左右交叉相押各把金刚杵。<a id="a-5m"></a>西第五隔。<a id="a-5n"></a>画执金刚钩菩萨。<a id="a-5o"></a>左手当胸邪把金刚钩印。<a id="a-5p"></a>右手仰掌置右髀上。<a id="a-5q"></a>右画执金刚锁菩萨。<a id="a-5r"></a>左手当胸把金刚锁印。<a id="a-5s"></a>右手仰伸脐下。<a id="a-5t"></a>右画姥[巿*犬]陀絮迦金刚童子。<a id="a-5u"></a>左手把金刚杵。<a id="a-5v"></a>右手当胸侧扬掌。<a id="a-5w"></a>是等金刚身光色相如前所说。<a id="a-5x"></a>各以花冠璎珞环钏。<a id="a-5y"></a>种种衣服如法庄严。<a id="a-5z"></a>皆莲华座上半跏趺坐。<a id="a-60"></a>西面西南角隔北第一隔。<a id="a-61"></a>画最胜三界菩萨。<a id="a-62"></a>面有三目狗牙上出面目大怒。<a id="a-63"></a>左手当胸邪把金刚杵。<a id="a-64"></a>右手拄一长刀。<a id="a-65"></a>右画不动使者。<a id="a-66"></a>面目嗔怒。<a id="a-67"></a>左手把罥索。<a id="a-68"></a>右手当胸邪竖把剑。<a id="a-69"></a>北第二隔画弥勒菩萨。<a id="a-6A"></a>左手把莲华。<a id="a-6B"></a>于花台上画澡罐。<a id="a-6C"></a>右手扬掌。<a id="a-6D"></a>右画难胜大奋怒王神。<a id="a-6E"></a>面目大怒。<a id="a-6F"></a>左手当胸邪把金刚杵。<a id="a-6G"></a>右手把剑外作拟势。<a id="a-6H"></a>门北第一隔。<a id="a-6I"></a>画曼珠室利童子菩萨。<a id="a-6J"></a>左手当胸把开莲华。<a id="a-6K"></a>于花台上画三股金刚杵。<a id="a-6L"></a>右手屈上仰掌向外。<a id="a-6M"></a>左边画二侍者。<a id="a-6N"></a>一名[王*烏]跛计始儞菩萨。<a id="a-6O"></a>二名计始儞菩萨。<a id="a-6P"></a>一执槊一执刀。<a id="a-6Q"></a>皆右手执。<a id="a-6R"></a>次门北第二隔。<a id="a-6S"></a>画普贤菩萨。<a id="a-6T"></a>右手当胸邪竖把剑。<a id="a-6U"></a>左手屈外仰掌。<a id="a-6V"></a>右画始嚩么[可*欠]明咒王。<a id="a-6W"></a>邪立怒身伸以左手作掴用势。<a id="a-6X"></a>右手当胸作黄白色。<a id="a-6Y"></a>是等菩萨佩通身光。<a id="a-6Z"></a>色相如前所说。<a id="a-6a"></a>各以花冠璎珞环钏。<a id="a-6b"></a>种种衣服而庄饰之。<a id="a-6c"></a>皆莲华座上半跏趺坐。<a id="a-6d"></a>东北角隔。<a id="a-6e"></a>画东方无畏神。<a id="a-6f"></a>身青绿色面目嗔怒。<a id="a-6g"></a>右手当奶把捧。<a id="a-6h"></a>左手作拳按左髆上。<a id="a-6i"></a>左右各画一侍者。<a id="a-6j"></a>一立把捧。<a id="a-6k"></a>一跪合掌把罥索。<a id="a-6l"></a>东南角隔。<a id="a-6m"></a>画南方灭怖畏神。<a id="a-6n"></a>身赤黄色面目嗔怒。<a id="a-6o"></a>左手搏脐邪竖把捧。<a id="a-6p"></a>右手当胸微虚作拳。<a id="a-6q"></a>左右各画一立侍者。<a id="a-6r"></a>一把三戟叉。<a id="a-6s"></a>一把金刚杵。<a id="a-6t"></a>西南角隔。<a id="a-6u"></a>画西方难胜神。<a id="a-6v"></a>身白黄色面目嗔怒。<a id="a-6w"></a>左手当胸把罥索。<a id="a-6x"></a>右手作拳按右膝上。<a id="a-6y"></a>右画一侍者。<a id="a-6z"></a>长跪而坐。<a id="a-70"></a>执三戟叉。<a id="a-71"></a>西北角隔。<a id="a-72"></a>画北方解除怖畏神。<a id="a-73"></a>身紫赤色面目嗔怒。<a id="a-74"></a>右手胸侧邪竖把刀。<a id="a-75"></a>左右各画一立侍者。<a id="a-76"></a>一执刀一执轮。<a id="a-77"></a>是四方神各以花鬘璎珞环驯。<a id="a-78"></a>种种衣服如法庄严。<a id="a-79"></a>皆莲华座半跏趺坐。<a id="a-7A"></a>分第三院亦阔二肘。<a id="a-7B"></a>纯画青地。<a id="a-7C"></a>金绳交道宝花庄严。<a id="a-7D"></a>分第四院亦阔二肘。<a id="a-7E"></a>四面共分四十二隔。<a id="a-7F"></a>东方面隔。<a id="a-7G"></a>画净居天。<a id="a-7H"></a>他化自在天。<a id="a-7I"></a>及画一切天等。<a id="a-7J"></a>东南方面隔。<a id="a-7K"></a>画帝释天王。<a id="a-7L"></a>画火天神。<a id="a-7M"></a>及画一切天仙而为眷属。<a id="a-7N"></a>南方面隔。<a id="a-7O"></a>画那罗延天。<a id="a-7P"></a>阿难陀龙王。<a id="a-7Q"></a>焰摩王。<a id="a-7R"></a>及画鬼子母。<a id="a-7S"></a>毗舍遮鬼。<a id="a-7T"></a>布单那鬼而为眷属。<a id="a-7U"></a>西南隔。<a id="a-7V"></a>画大吉祥天。<a id="a-7W"></a>罗刹王众。<a id="a-7X"></a>及步多鬼众而为眷属。<a id="a-7Y"></a>西方面隔。<a id="a-7Z"></a>画水天王并其眷属。<a id="a-7a"></a>于水天王左右隔。<a id="a-7b"></a>画难陀龙王。<a id="a-7c"></a>跋难陀龙王而为眷属。<a id="a-7d"></a>西北方面隔画风天神。<a id="a-7e"></a>画诸明咒仙。<a id="a-7f"></a>及画蘖噜荼王众而为眷属。<a id="a-7g"></a>北方面隔。<a id="a-7h"></a>画摩醯首罗天。<a id="a-7i"></a>画摩诃细那咒神。<a id="a-7j"></a>[王*烏]摩天女。<a id="a-7k"></a>及画诸药叉等而为眷属。<a id="a-7l"></a>东北方面隔。<a id="a-7m"></a>画大梵天王。<a id="a-7n"></a>伊首罗天众。<a id="a-7o"></a>及画鸠槃荼鬼。<a id="a-7p"></a>诸种族鬼而为眷属。<a id="a-7q"></a>又东门南第一隔。<a id="a-7r"></a>画日天子。<a id="a-7s"></a>及画七星天众前后围绕。<a id="a-7t"></a>西门南第二隔。<a id="a-7u"></a>画月天子。<a id="a-7v"></a>及画七星天众前后围绕。<a id="a-7w"></a>又西门北第二隔。<a id="a-7x"></a>画度底使者画毕栗沙迦神。<a id="a-7y"></a>及画余诸使者。<a id="a-7z"></a>又东门首画满贤药叉神。<a id="a-80"></a>宝贤药叉神。<a id="a-81"></a>提头赖吒天王等。<a id="a-82"></a>又南门首。<a id="a-83"></a>画毗楼勒叉天王。<a id="a-84"></a>及画七星天众左右围绕。<a id="a-85"></a>又西门首。<a id="a-86"></a>画毗楼博叉天王。<a id="a-87"></a>画半支迦大药叉神。<a id="a-88"></a>又北门首。<a id="a-89"></a>画多闻天王。<a id="a-8A"></a>及画七星天众左右围绕。<a id="a-8B"></a>是四天王身服庄饰如前所说。<a id="a-8C"></a>是诸天仙龙王神等。<a id="a-8D"></a>各以自服本所器仗而庄严之。<a id="a-8E"></a>总半跏趺坐。</p>
  <p id="a8F">其内第一院当阔二寸半。<a id="a-8G"></a>四面周匝竖画金刚杵。<a id="a-8H"></a>杵头相拄。<a id="a-8I"></a>一一杵上遍画火焰。<a id="a-8J"></a>其第二院界亦阔二寸半。<a id="a-8K"></a>四面皆画七宝界道。<a id="a-8L"></a>外第三院界当阔三寸。<a id="a-8M"></a>四面周匝遍皆竖画金刚杵。<a id="a-8N"></a>杵头相拄。<a id="a-8O"></a>遍于一一杵上。<a id="a-8P"></a>画大火焰。<a id="a-8Q"></a>其第四院界当阔四寸。<a id="a-8R"></a>四面亦画七宝界道。<a id="a-8S"></a>外第五院界当阔六寸。<a id="a-8T"></a>四面周匝皆遍竖画金刚杵。<a id="a-8U"></a>杵头相拄。<a id="a-8V"></a>亦遍一一杵上画大火焰。<a id="a-8W"></a>其内外院地。<a id="a-8X"></a>皆涂青地。<a id="a-8Y"></a>其坛四面内外两门南。<a id="a-8Z"></a>皆侧开一门。<a id="a-8a"></a>当令咒者出入行动。<a id="a-8b"></a>如是画坛或于绢上或细布上。<a id="a-8c"></a>可其肘量如法图画。<a id="a-8d"></a>其匠每日清洁洗浴着新净衣。<a id="a-8e"></a>受三归戒以白芥子调和彩色。<a id="a-8f"></a>依法图彩。<a id="a-8g"></a>诵一切顶轮王心咒咒诸彩色。<a id="a-8h"></a>及咒香花饮食香水余供养物等。<a id="a-8i"></a>持布献之。<a id="a-8j"></a>若图画已则以一切顶轮王根本心印咒。<a id="a-8k"></a>摧碎顶轮王印咒。<a id="a-8l"></a>各咒印白芥子一七遍。<a id="a-8m"></a>于内外院右转散洒。<a id="a-8n"></a>结坛四方四维大界已。<a id="a-8o"></a>复可坛上安一大宝彩伞盖。<a id="a-8p"></a>其内第三院外四角头。<a id="a-8q"></a>准前法用竖竿系绳。<a id="a-8r"></a>唯以诸佛菩萨幡诸妙彩花铃带珠佩等。<a id="a-8s"></a>四面悬列间错庄严。<a id="a-8t"></a>于其四门四角。<a id="a-8u"></a>各双对悬金刚之幡。<a id="a-8v"></a>外第五院四门四角。<a id="a-8w"></a>亦各对悬四天王幡诸神王幡。<a id="a-8x"></a>于内外院上方四面。<a id="a-8y"></a>以新大幡围绕作额。<a id="a-8z"></a>下方外院四面。<a id="a-90"></a>遍敷新净毡褥席等。<a id="a-91"></a>于内院释迦牟尼佛前。<a id="a-92"></a>置一香水瓮。<a id="a-93"></a>内外四角各置一香水瓮。<a id="a-94"></a>内外院四门亦各对置二香水瓮。<a id="a-95"></a>其香瓮等受一斗。<a id="a-96"></a>各于瓮中置五谷子七宝片等。<a id="a-97"></a>满盛香水。<a id="a-98"></a>等于口中插一切枝花叶等。<a id="a-99"></a>其内外院四面界上。<a id="a-9A"></a>共布二百枚杂色琉璃泡花金银杂花。<a id="a-9B"></a>又以四银槃。<a id="a-9C"></a>一盛烧香。<a id="a-9D"></a>一盛于花。<a id="a-9E"></a>一盛白芥子小石子等。<a id="a-9F"></a>一盛种种末香。<a id="a-9G"></a>当置外院西门两侧。<a id="a-9H"></a>内外三院四门四角。<a id="a-9I"></a>各置香炉烧众名香。<a id="a-9J"></a>是时咒者每欲结印诵咒请召。<a id="a-9K"></a>皆须洗手漱口又复咒持香水白芥子。<a id="a-9L"></a>右转散洒。<a id="a-9M"></a>结印护身西门跪坐。<a id="a-9N"></a>又咒香炉七遍。<a id="a-9O"></a>手执香炉复启白言。<a id="a-9P"></a>我今某甲供养十方一切诸佛。<a id="a-9Q"></a>五顶轮王。<a id="a-9R"></a>一切甚深般若波罗蜜多无边法藏难思法门。<a id="a-9S"></a>及曼殊室利菩萨。<a id="a-9T"></a>普贤菩萨。<a id="a-9U"></a>弥勒菩萨观世音菩萨。<a id="a-9V"></a>金刚密迹主菩萨。<a id="a-9W"></a>诸大菩萨一切金刚族众菩萨。<a id="a-9X"></a>天龙八部护塔护法诸善神王一切使者。<a id="a-9Y"></a>悉请降临证知我今某甲作持一字佛顶三摩地咒坛法事。<a id="a-9Z"></a>无上功德如意成就。<a id="a-9a"></a>请求加祐(如是三白)即结一字顶轮王印。<a id="a-9b"></a>一切顶轮王心印。<a id="a-9c"></a>摧碎顶轮王印。<a id="a-9d"></a>皆以印顶戴恭敬。<a id="a-9e"></a>及摧碎顶轮王印咒印七遍。<a id="a-9f"></a>印左肩右肩咽下心上左右膝上眉间发际。<a id="a-9g"></a>及印顶上顶后。<a id="a-9h"></a>如是等处皆印三度。<a id="a-9i"></a>名结身界。<a id="a-9j"></a>若护同伴及护弟子法亦准此。<a id="a-9k"></a>乃以右手大拇指中指。<a id="a-9l"></a>持掐数珠。<a id="a-9m"></a>左手执金刚杵。<a id="a-9n"></a>印银盘内白芥子。<a id="a-9o"></a>诵一切顶轮王心咒。<a id="a-9p"></a>摧碎顶轮王咒。<a id="a-9q"></a>各咒一百八遍已。<a id="a-9r"></a>还放数珠及金刚杵置银盘上。<a id="a-9s"></a>又结摧碎顶轮王印。<a id="a-9t"></a>印白芥子小石子等七遍。<a id="a-9u"></a>次结一字顶轮王印。<a id="a-9v"></a>印白芥子小石子等亦一七遍。<a id="a-9w"></a>次结一切顶轮王心印。<a id="a-9x"></a>如前印于白芥子小石子。<a id="a-9y"></a>则持芥子银盘。<a id="a-9z"></a>从坛场内东北角。<a id="a-A0"></a>右转散白芥子。<a id="a-A1"></a>如是周匝四维上下。<a id="a-A2"></a>如法散竟持其石子。<a id="a-A3"></a>从坛外院东北角。<a id="a-A4"></a>抛其石子。<a id="a-A5"></a>如是周匝四维上下各抛一石。<a id="a-A6"></a>石所到处名为外界。<a id="a-A7"></a>芥子到处名为内界。<a id="a-A8"></a>还复入坛结摧碎顶轮王印。<a id="a-A9"></a>印于坛地诵咒七遍。<a id="a-AA"></a>名结地界。<a id="a-AB"></a>四角四方以印空中。<a id="a-AC"></a>右转七匝诵咒七遍。<a id="a-AD"></a>名结八方大坛城界。<a id="a-AE"></a>入坛中院又结手印。<a id="a-AF"></a>顶上一尺右转七匝诵咒七遍。<a id="a-AG"></a>名结上方空界。<a id="a-AH"></a>及作军吒利金刚结界之法竟。<a id="a-AI"></a>又四角四门烧香已。</p>
  <p id="aAJ">则当如法启召结请佛印　以左右二无名指二小指。<a id="a-AK"></a>右押左相叉在掌中。<a id="a-AL"></a>直竖二中指头相拄。<a id="a-AM"></a>其二头指直开相去四寸半。<a id="a-AN"></a>并二大指直竖去中指八分。<a id="a-AO"></a>印咒诵一字顶轮王咒。<a id="a-AP"></a>至第四遍是二头指渐渐屈入于掌。<a id="a-AQ"></a>咒满七遍并手印和南顶礼。<a id="a-AR"></a>向内散印。<a id="a-AS"></a>是印力能请召一切如来。</p>
  <p id="aAT">莲华座迎印　以二小指竖相着。<a id="a-AU"></a>其二大指亦竖相并着。<a id="a-AV"></a>其余六指均匀散开。<a id="a-AW"></a>竖伸微曲如初月形。<a id="a-AX"></a>似开莲华。<a id="a-AY"></a>诵一字顶轮王咒满一七遍。<a id="a-AZ"></a>即并屈二大指向于掌内。<a id="a-Aa"></a>顶礼迎之。<a id="a-Ab"></a>向内散印。</p>
  <p id="aAc">请坐印　以右手五指。<a id="a-Ad"></a>竖珿头相捻。<a id="a-Ae"></a>以左手头指中指无名指。<a id="a-Af"></a>握右手五指上。<a id="a-Ag"></a>大指押上。<a id="a-Ah"></a>直伸小指。<a id="a-Ai"></a>诵一切顶轮王心咒七遍。<a id="a-Aj"></a>请坐于座。<a id="a-Ak"></a>散去坐印。<a id="a-Al"></a>请释迦牟尼佛坐坛心位。<a id="a-Am"></a>次请一字顶轮王亦依前法。<a id="a-An"></a>次从东行北头第一请。<a id="a-Ao"></a>乃至南头位。<a id="a-Ap"></a>尽法亦准前。<a id="a-Aq"></a>次从北行西头第一请。<a id="a-Ar"></a>乃至东头位尽法亦准前。<a id="a-As"></a>次从南行东头第一请。<a id="a-At"></a>乃至西头位尽法亦准前。<a id="a-Au"></a>次从西行南头第一请。<a id="a-Av"></a>乃至北头位尽法亦准前。<a id="a-Aw"></a>次请中院亦依前法。<a id="a-Ax"></a>次请外院亦依前法。<a id="a-Ay"></a>如是请召一切诸佛一切顶轮王菩萨及诸菩萨金刚菩萨诸天神等。<a id="a-Az"></a>随结本印。<a id="a-B0"></a>若请佛者结前请佛之印。<a id="a-B1"></a>若请一字顶轮王菩萨及余顶轮王菩萨。<a id="a-B2"></a>当结一切顶轮王同请唤印若请一切菩萨及金刚菩萨帝释梵王并诸天等。<a id="a-B3"></a>皆结一切如来心精进印。<a id="a-B4"></a>其迎印坐印准同前印。<a id="a-B5"></a>内院中院外院皆依画位。<a id="a-B6"></a>称一一佛名称一一菩萨名称一一金刚名称诸天名。<a id="a-B7"></a>结印诵咒称名礼请。<a id="a-B8"></a>如是一一请佛菩萨金刚诸天神等。<a id="a-B9"></a>随请随想。<a id="a-BA"></a>会坛住位总奉请竟。</p>
  <p id="aBB">结大三昧敕语结界印。<a id="a-BC"></a>准前请佛印。<a id="a-BD"></a>改二头指各捻中指背上节。<a id="a-BE"></a>屈二大指各附头指下节。<a id="a-BF"></a>其二手掌相去四寸。<a id="a-BG"></a>以印顶戴恭敬头上缓缓随日右转三匝。<a id="a-BH"></a>诵一切顶轮王心咒。<a id="a-BI"></a>咒加畔驮畔驮四字七遍。<a id="a-BJ"></a>则应敕云。<a id="a-BK"></a>三昧结界威仪具足。<a id="a-BL"></a>启请圣众如法住位安座而坐。<a id="a-BM"></a>又于西门合掌顶礼长跪恭敬。<a id="a-BN"></a>手执香炉烧诸名香。<a id="a-BO"></a>想诸画佛菩萨金刚一切天神。<a id="a-BP"></a>如真报身各坐于座。<a id="a-BQ"></a>动视观佛佛说法相。<a id="a-BR"></a>复口启白奉请结界。<a id="a-BS"></a>愿诸圣众各依本位威仪具足如法而住(说是语已)即取银盘种种香末。<a id="a-BT"></a>两手掬香诵一切顶轮王心咒。<a id="a-BU"></a>咒香末七遍。<a id="a-BV"></a>从内院散释迦牟尼如来上及五顶轮王诸菩萨上。<a id="a-BW"></a>次当遍散第三院一切佛上。<a id="a-BX"></a>及散一切菩萨金刚等上。<a id="a-BY"></a>乃至尽散诸天神等普同供养。<a id="a-BZ"></a>复取银盘内花两手捧掬咒七遍已如散香法普同供养如是供养名香三昧陀罗尼供养。<a id="a-Ba"></a>名花三昧陀罗尼供养。<a id="a-Bb"></a>作是法已。<a id="a-Bc"></a>复以左手执金刚杵。<a id="a-Bd"></a>右手把数珠。<a id="a-Be"></a>口云我今某甲顶戴恭敬一切般若波罗蜜多无边法藏恒沙万德。<a id="a-Bf"></a>今从十方一切诸佛。<a id="a-Bg"></a>敬受此法。<a id="a-Bh"></a>说是语已即举两手顶戴恭敬。<a id="a-Bi"></a>如斯作法名顶戴恭敬受持之法。<a id="a-Bj"></a>又放数珠金刚杵等置银盘上。<a id="a-Bk"></a>顶礼世尊。<a id="a-Bl"></a>手执香炉焚香供养。<a id="a-Bm"></a>绕坛三匝辞佛却出。<a id="a-Bn"></a>又内第三院及外第二院。<a id="a-Bo"></a>以种种香花酥蜜乳酪沙糖乳粥酪粥油麻粥粳米饭饼食果子如是食果皆新鲜好。<a id="a-Bp"></a>以金银铜盘叠等。<a id="a-Bq"></a>如法庄盛一一随位四面布献。<a id="a-Br"></a>又以酥蜜乳酪乳粥酪粥种种香花一切饮食及果子等。<a id="a-Bs"></a>外院随位四面行列而供养之。<a id="a-Bt"></a>内院四面四角各燃蜡烛。<a id="a-Bu"></a>外院四面燃灯供养布为灯鬘。<a id="a-Bv"></a>又取一切饮食花果各等少分。<a id="a-Bw"></a>如置净水盛于罐中。<a id="a-Bx"></a>持诣净树下处或竹丛下。<a id="a-By"></a>诵咒三呼一切鬼神来食我之甘露饮食。<a id="a-Bz"></a>倾弃于地即回而去。<a id="a-C0"></a>如是施法加人福祚。</p>
  <p id="aC1">此坛广法从初作日乃至竟日。<a id="a-C2"></a>种种仪则修坛方法。<a id="a-C3"></a>阿阇梨法。<a id="a-C4"></a>教弟子法。<a id="a-C5"></a>入坛之法灌顶之法。<a id="a-C6"></a>准诸大灌顶经坛法用同。<a id="a-C7"></a>智者应知作是法人并及同伴亲弟子等。<a id="a-C8"></a>皆一出一入澡浴清净。<a id="a-C9"></a>坛内庄严勿乱语笑。<a id="a-CA"></a>一心念佛。<a id="a-CB"></a>各三对衣皆新净者。<a id="a-CC"></a>一对入坛。<a id="a-CD"></a>一对吃食。<a id="a-CE"></a>一对于外经行上厕是。<a id="a-CF"></a>阿阇梨又更入坛。<a id="a-CG"></a>内外两院右绕行道周匝观看。<a id="a-CH"></a>诸庄严物何者如法何不如法。<a id="a-CI"></a>使命弟子随复庄严。<a id="a-CJ"></a>或自庄饰已。<a id="a-CK"></a>出坛如法洗手漱口。<a id="a-CL"></a>又准前结一字顶轮王敕语大三昧耶印。<a id="a-CM"></a>诵一字顶轮王咒。<a id="a-CN"></a>遍遍之后加畔驮畔驮四字。<a id="a-CO"></a>四方四角中央以印空中。<a id="a-CP"></a>右转三匝咒声勿绝。<a id="a-CQ"></a>四维匝已即重启云。<a id="a-CR"></a>一字顶轮王三昧结界威仪具足。<a id="a-CS"></a>白诸圣众如法安住受诸供养。<a id="a-CT"></a>乃待周毕如是作法。<a id="a-CU"></a>名大结界。<a id="a-CV"></a>安慰定坐。</p>
  <p id="aCW">复次咒者又于西门。<a id="a-CX"></a>合掌顶礼绕坛行道。<a id="a-CY"></a>门别礼拜梵音赞叹。<a id="a-CZ"></a>想是坛场种种庄严。<a id="a-Ca"></a>如菩提树金刚道场说法之会。<a id="a-Cb"></a>生奇特想。<a id="a-Cc"></a>想本尊佛及一切佛菩萨金刚诸天咒神咒仙龙王一一次第如真身者。<a id="a-Cd"></a>又于第四院西门长跪结印。<a id="a-Ce"></a>诵咒咒印香炉七遍。<a id="a-Cf"></a>乃执香炉烧诸名香。<a id="a-Cg"></a>诵咒普为一切天龙八部国王王族大臣僚佐。<a id="a-Ch"></a>及过去今生一切师僧父母十方檀越六趣四生一切有情同修行者。<a id="a-Ci"></a>及为自身各烧一丸之香。<a id="a-Cj"></a>至心想像香云饮食一切花果。<a id="a-Ck"></a>供养释迦牟尼佛。<a id="a-Cl"></a>五顶轮王菩萨。<a id="a-Cm"></a>曼殊室利菩萨。<a id="a-Cn"></a>一切义成就菩萨。<a id="a-Co"></a>摧碎顶轮王菩萨。<a id="a-Cp"></a>佛眼菩萨。<a id="a-Cq"></a>会通三顶轮王菩萨。<a id="a-Cr"></a>如来毫相菩萨。<a id="a-Cs"></a>乃至如来牙菩萨。<a id="a-Ct"></a>观世音菩萨。<a id="a-Cu"></a>金刚藏菩萨。<a id="a-Cv"></a>及外院诸佛一切菩萨一切金刚一切天仙各及眷属。<a id="a-Cw"></a>皆坐本位如在目前。<a id="a-Cx"></a>一一之前如法供养。<a id="a-Cy"></a>复当运心想是香云遍至十方一切佛刹菩提道场种种法会。<a id="a-Cz"></a>一一供养一切诸佛菩萨金刚一切天仙。<a id="a-D0"></a>如是香云于一一佛刹。<a id="a-D1"></a>化作香宫殿楼阁。<a id="a-D2"></a>七宝池台。<a id="a-D3"></a>微妙音声。<a id="a-D4"></a>一切佛事供养海云。<a id="a-D5"></a>一切宝花曼陀罗花曼殊沙花俱物头花瞻卜迦花供养海云。<a id="a-D6"></a>一切末香供养海云。<a id="a-D7"></a>一切涂香供养海云。<a id="a-D8"></a>一切烧香供养海云。<a id="a-D9"></a>一切奇特大摩尼宝供养海云。<a id="a-DA"></a>一切诸天种种甘露饮食供养海云。<a id="a-DB"></a>一切诸天种种奇妙衣服璎珞供养海云。<a id="a-DC"></a>一切诸天上妙花鬘宝冠镮钏供养海云。<a id="a-DD"></a>遍满十方法界一切佛土而供养之。<a id="a-DE"></a>及遍十方六道四生一切病恼有情一切地狱受苦有情处。<a id="a-DF"></a>出和雅音称赞三宝。<a id="a-DG"></a>随闻随得离诸地狱种种苦受。<a id="a-DH"></a>满众生愿。<a id="a-DI"></a>病苦有情香云入体。<a id="a-DJ"></a>除去一切身心病恼。<a id="a-DK"></a>如是供养于诸念诵亦常作之。<a id="a-DL"></a>顶礼诸佛一切菩萨。<a id="a-DM"></a>绕坛行道合掌赞叹。<a id="a-DN"></a>发大弘愿辞佛却出坛外。<a id="a-DO"></a>其受法人诸根端好性复纯正发菩提心。<a id="a-DP"></a>香汤净浴着新净衣。<a id="a-DQ"></a>如法皆与发露忏悔过现身业口业意业五逆十恶诸罪。<a id="a-DR"></a>授三归戒问言。<a id="a-DS"></a>汝等决定能学诸佛一字顶轮王秘密法藏。<a id="a-DT"></a>不生疑惑。<a id="a-DU"></a>是受法人等一时答言。<a id="a-DV"></a>我今某甲誓当至学一切诸佛甚深法藏。<a id="a-DW"></a>决定诚信不生疑戚(如是三问三答)</p>
  <p id="aDX">是时阿阇梨诵一切顶轮王心咒。<a id="a-DY"></a>把线随受法人数结于咒索。<a id="a-DZ"></a>一咒一结满四十九结。<a id="a-Da"></a>系受法人右臂之上。<a id="a-Db"></a>一一如是女系于左。<a id="a-Dc"></a>又以摧碎顶轮王咒咒白芥子。<a id="a-Dd"></a>一咒一打受法人顶。<a id="a-De"></a>满三七下或一七下。<a id="a-Df"></a>复与结印为印左肩右肩咽下心上眉间发际顶上顶后左右膝等。<a id="a-Dg"></a>又诵一字顶轮王咒。<a id="a-Dh"></a>咒受法人一百八遍。<a id="a-Di"></a>诵佛眼咒咒净白练一百八遍。<a id="a-Dj"></a>系[仁-二+密]受法人眼。<a id="a-Dk"></a>即收银盘内花。<a id="a-Dl"></a>教云。<a id="a-Dm"></a>两手如法捧花。<a id="a-Dn"></a>从坛西门执手。<a id="a-Do"></a>引向外第五院西门住立。<a id="a-Dp"></a>教发大愿掷手散花。<a id="a-Dq"></a>乃解眼帛语云。<a id="a-Dr"></a>汝所散花着某佛某菩萨某金刚某天神使者等上。<a id="a-Ds"></a>好记莫忘。<a id="a-Dt"></a>复教合掌恭敬礼拜。<a id="a-Du"></a>其一一弟子法皆如是。<a id="a-Dv"></a>若有散花三回总不着诸位者。<a id="a-Dw"></a>特勿解眼帛去。<a id="a-Dx"></a>即随摈出。<a id="a-Dy"></a>是大罪人不合入坛。<a id="a-Dz"></a>教令忏悔无始今生一切罪障。<a id="a-E0"></a>是诸弟子散花总竟。<a id="a-E1"></a>重为启白诸佛菩萨金刚神等。<a id="a-E2"></a>方始重引准前散花。<a id="a-E3"></a>著者解眼不著者至竟摈出。<a id="a-E4"></a>更勿重入见坛。<a id="a-E5"></a>其诸弟子已散花者。<a id="a-E6"></a>令坛西门外面东行列。<a id="a-E7"></a>长跪合掌一心瞻佛。<a id="a-E8"></a>其阿阇梨亦自如法发愿赞叹散花供养已。<a id="a-E9"></a>整理威仪领诸弟子。<a id="a-EA"></a>启白礼赞引前。<a id="a-EB"></a>一时绕坛行道。<a id="a-EC"></a>念心无乱还坐本座。</p>
 </body>
</html>