<!doctype html>
<html id="z3IBTwDSm" data-ver="984">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">贤劫经卷第五</h1>
  <h2 id="a2">三十二相品第十一</h2>
  <p id="a3">佛告喜王菩萨。<a id="a-4"></a>何谓谛住安平止度无极有六事。<a id="a-5"></a>遍从平地举足前行追慕三昧。<a id="a-6"></a>是曰布施报。<a id="a-7"></a>若建立安劝化众人。<a id="a-8"></a>不更恼害终始无患。<a id="a-9"></a>是曰持戒报。<a id="a-A"></a>一切众人不能动摇。<a id="a-B"></a>心不起恨意和颜悦色。<a id="a-C"></a>是曰忍辱报。<a id="a-D"></a>所立其意奉开士法。<a id="a-E"></a>不以有劳径前不退。<a id="a-F"></a>是曰精进报。<a id="a-G"></a>显发慕乐无上正真。<a id="a-H"></a>令众生安敷演禅思。<a id="a-I"></a>是曰一心报。<a id="a-J"></a>说其报应所生之处。<a id="a-K"></a>常见诸佛咨受大道。<a id="a-L"></a>是曰智慧报。<a id="a-M"></a>是为六。<a id="a-N"></a>何谓来千轮度无极有六事。<a id="a-O"></a>若以致来众物所有。<a id="a-P"></a>若干种轮持用布施致千辐相报。<a id="a-Q"></a>是曰布施报。<a id="a-R"></a>若以各各奇异殊特好妙颜色。<a id="a-S"></a>身在其中无所破坏。<a id="a-T"></a>是曰持戒报。<a id="a-U"></a>若生异品若干种香。<a id="a-V"></a>心不以着无增减意。<a id="a-W"></a>是曰忍辱报。<a id="a-X"></a>其勤修者坚持其志。<a id="a-Y"></a>犹有术师执持太屏。<a id="a-Z"></a>若因浮筏径浮渡江及安眷属。<a id="a-a"></a>是曰精进报。<a id="a-b"></a>若演光明普耀远近。<a id="a-c"></a>通于十方由得自在。<a id="a-d"></a>是曰一心报。<a id="a-e"></a>若振大光一切蒙荷。<a id="a-f"></a>悉得圣明众冥消索。<a id="a-g"></a>是曰智慧报。<a id="a-h"></a>是为六。<a id="a-i"></a>何谓肌软细度无极有六事。<a id="a-j"></a>若书文字斯非恬怕。<a id="a-k"></a>以用开化一切众生示以罪福。<a id="a-l"></a>是曰布施报。<a id="a-m"></a>其依言教奉仰真正。<a id="a-n"></a>不为虚伪而怀来义。<a id="a-o"></a>是曰持戒报。<a id="a-p"></a>其以具足众德之本。<a id="a-q"></a>来妙神明心不起灭。<a id="a-r"></a>是曰忍辱报。<a id="a-s"></a>若谛超越众恶之瑕。<a id="a-t"></a>致众开士来相化导。<a id="a-u"></a>是曰精进报。<a id="a-v"></a>若无恚恨获致功勋。<a id="a-w"></a>和颜悦色踊跃存法心无所著。<a id="a-x"></a>是曰一心报。<a id="a-y"></a>在于生死所生安和化众愚冥。<a id="a-z"></a>是曰智慧报。<a id="a-10"></a>是为六。<a id="a-11"></a>何谓足下平度无极有六事。<a id="a-12"></a>若足下平所至无难。<a id="a-13"></a>足下所蹈虫蛾永安。<a id="a-14"></a>是曰布施报。<a id="a-15"></a>其举足时心无疮病。<a id="a-16"></a>行不犯法其心仁和。<a id="a-17"></a>是曰持戒报。<a id="a-18"></a>若举足时庠序安隐。<a id="a-19"></a>性不卒慌亦不惶懅。<a id="a-1A"></a>是曰精进报。<a id="a-1B"></a>其举足时福致弘旷。<a id="a-1C"></a>犹如虚空用救众生。<a id="a-1D"></a>是曰一心报。<a id="a-1E"></a>其足底满功福炽盛而无边际。<a id="a-1F"></a>是曰智慧报。<a id="a-1G"></a>是为六。<a id="a-1H"></a>何谓长指度无极报有六事。<a id="a-1I"></a>其指长好。<a id="a-1J"></a>宿德所致无有曲秽。<a id="a-1K"></a>是皆所施报应之功德。<a id="a-1L"></a>是曰布施报。<a id="a-1M"></a>其指纤好。<a id="a-1N"></a>渐稍相应而不邪乱。<a id="a-1O"></a>宿命行安。<a id="a-1P"></a>是曰持戒报。<a id="a-1Q"></a>应是功德指长顺调晃妙柔软。<a id="a-1R"></a>是曰忍辱报。<a id="a-1S"></a>德行相应指长微妙。<a id="a-1T"></a>渐稍细滑无粗文理。<a id="a-1U"></a>是皆精进报。<a id="a-1V"></a>指长吉祥。<a id="a-1W"></a>见者悦然无不吉利。<a id="a-1X"></a>此者皆是一心之报。<a id="a-1Y"></a>其指光泽。<a id="a-1Z"></a>随次和顺正齐不乱。<a id="a-1a"></a>是智慧报。<a id="a-1b"></a>是为六。<a id="a-1c"></a>何谓手足缦中度无极有六事。<a id="a-1d"></a>手足满平而缦中者。<a id="a-1e"></a>前世之时若有所施满足与之。<a id="a-1f"></a>是布施报。<a id="a-1g"></a>其指平正建立安隐。<a id="a-1h"></a>无有不正视之心悦。<a id="a-1i"></a>是持戒报。<a id="a-1j"></a>手足无瑕清净极姝本行仁和。<a id="a-1k"></a>是忍辱报。<a id="a-1l"></a>佛者手足紫金色者不受尘土。<a id="a-1m"></a>往昔勤修不以懈怠。<a id="a-1n"></a>是精进报。<a id="a-1o"></a>手足柔软而无粗恶光泽甚好。<a id="a-1p"></a>是一心报。<a id="a-1q"></a>其手足鲜赫赫明好。<a id="a-1r"></a>与众超异见莫不欢喜。<a id="a-1s"></a>是智慧报。<a id="a-1t"></a>是为六。<a id="a-1u"></a>何谓膝平度无极有六事。<a id="a-1v"></a>其膝兴正。<a id="a-1w"></a>因稍转上普具有异。<a id="a-1x"></a>德行殊绝见莫不敬。<a id="a-1y"></a>是布施报。<a id="a-1z"></a>其膝安和不相切摩。<a id="a-20"></a>是持戒报。<a id="a-21"></a>手足佣好而不进退咸宜有常。<a id="a-22"></a>是忍辱报。<a id="a-23"></a>宜则仁慈行步举足。<a id="a-24"></a>安和庠序亦不卒暴。<a id="a-25"></a>是精进报。<a id="a-26"></a>盖修平正亦无偏邪常行寂然。<a id="a-27"></a>是曰一心报。<a id="a-28"></a>睹者悉欢光像分明。<a id="a-29"></a>是智慧报。<a id="a-2A"></a>是为六。<a id="a-2B"></a>何谓寂藏度无极有六事。<a id="a-2C"></a>其寂藏安和光色赫耀而不现体。<a id="a-2D"></a>是布施报。<a id="a-2E"></a>其寂以清润泽一切皆使蒙荷。<a id="a-2F"></a>是持戒报。<a id="a-2G"></a>其毛右旋。<a id="a-2H"></a>各各齐正而不邪行。<a id="a-2I"></a>是忍辱报。<a id="a-2J"></a>其德巍巍。<a id="a-2K"></a>在所至到化变度人。<a id="a-2L"></a>是精进报。<a id="a-2M"></a>其演光明无所不照多所安隐。<a id="a-2N"></a>是一心报。<a id="a-2O"></a>使他人见瑞应怀来无上圣明。<a id="a-2P"></a>是智慧报。<a id="a-2Q"></a>是为六。<a id="a-2R"></a>何谓脐深度无极有六事。<a id="a-2S"></a>其行日进稍至玄深乃志大道。<a id="a-2T"></a>是布施报。<a id="a-2U"></a>其威神德淡然无畏心不怀难。<a id="a-2V"></a>是持戒报。<a id="a-2W"></a>其奉柔润深至平和。<a id="a-2X"></a>是忍辱报。<a id="a-2Y"></a>其行具足不以恐怖。<a id="a-2Z"></a>是精进报。<a id="a-2a"></a>亦如好华柔软和安。<a id="a-2b"></a>精专不迷。<a id="a-2c"></a>是一心报。<a id="a-2d"></a>其脐无毁。<a id="a-2e"></a>长益一切行不损减。<a id="a-2f"></a>是智慧报。<a id="a-2g"></a>是为六。<a id="a-2h"></a>何谓毛一一生度无极有六事。<a id="a-2i"></a>其毛上向。<a id="a-2j"></a>右旋清正顺理独立。<a id="a-2k"></a>是布施报。<a id="a-2l"></a>其发绀色光光明好见无不喜。<a id="a-2m"></a>是持戒报。<a id="a-2n"></a>毛柔软细滑泽晃然。<a id="a-2o"></a>是忍辱报。<a id="a-2p"></a>其色润泽不受垢尘。<a id="a-2q"></a>是精进报。<a id="a-2r"></a>毛色柔好各各右旋。<a id="a-2s"></a>是一心报。<a id="a-2t"></a>各各待立而不卒暴。<a id="a-2u"></a>不相切摩各各齐正。<a id="a-2v"></a>是智慧报。<a id="a-2w"></a>是为六。<a id="a-2x"></a>何谓紫金色度无极有六事。<a id="a-2y"></a>其色如火中金。<a id="a-2z"></a>是布施报。<a id="a-30"></a>其柔润色不为粗犷。<a id="a-31"></a>是持戒报。<a id="a-32"></a>清净无瑕色踰日月。<a id="a-33"></a>是忍辱报。<a id="a-34"></a>其光晃昱照于远近。<a id="a-35"></a>是精进报。<a id="a-36"></a>其无垢尘以为清明。<a id="a-37"></a>是一心报。<a id="a-38"></a>其光柔妙色和耀好。<a id="a-39"></a>是智慧报。<a id="a-3A"></a>是为六。<a id="a-3B"></a>何谓师子胸臆度无极有六事。<a id="a-3C"></a>其身渐满而不缺减。<a id="a-3D"></a>是布施报。<a id="a-3E"></a>身盛妙好有巍巍德。<a id="a-3F"></a>是持戒报。<a id="a-3G"></a>身以坚强无能犯者。<a id="a-3H"></a>是曰忍辱报。<a id="a-3I"></a>众所观仰视无厌足。<a id="a-3J"></a>是精进报。<a id="a-3K"></a>其身弘广犹如难逮。<a id="a-3L"></a>是曰一心报。<a id="a-3M"></a>身无能坏坚如金刚。<a id="a-3N"></a>是曰智慧报。<a id="a-3O"></a>是为六。<a id="a-3P"></a>何谓常善次度无极有六事。<a id="a-3Q"></a>其身所行具足充满。<a id="a-3R"></a>是曰布施报。<a id="a-3S"></a>尊不可逮吉祥以满。<a id="a-3T"></a>是曰持戒报。<a id="a-3U"></a>端政绝好有见乐喜。<a id="a-3V"></a>是忍辱报。<a id="a-3W"></a>其行德业平等满者。<a id="a-3X"></a>是曰精进报。<a id="a-3Y"></a>计其相好色若杂珍师工作好画。<a id="a-3Z"></a>是曰一心报。<a id="a-3a"></a>柔润光明清净无瑕。<a id="a-3b"></a>是曰智慧报。<a id="a-3c"></a>是为六。<a id="a-3d"></a>何谓长臂报度无极有六事。<a id="a-3e"></a>其身香勋而无断绝普闻一切。<a id="a-3f"></a>是曰布施报。<a id="a-3g"></a>真住正安而不可动。<a id="a-3h"></a>是持戒报。<a id="a-3i"></a>和顺庠序坚固不起其心和调。<a id="a-3j"></a>是忍辱报。<a id="a-3k"></a>若以自致其臂长姝与众超异。<a id="a-3l"></a>是精进报。<a id="a-3m"></a>行步庠序臂长出膝天人所奉。<a id="a-3n"></a>是一心报。<a id="a-3o"></a>现身柔润光明赫赫照于一切。<a id="a-3p"></a>是智慧报。<a id="a-3q"></a>是为六。<a id="a-3r"></a>何谓佣髀度无极有六事。<a id="a-3s"></a>若以身髀佣顺雅好心慈志和。<a id="a-3t"></a>是布施报。<a id="a-3u"></a>独立坦然无能牵掣常得自在。<a id="a-3v"></a>是持戒报。<a id="a-3w"></a>善能分别处所至安而无祸难。<a id="a-3x"></a>是忍辱报。<a id="a-3y"></a>以身齐正肢体渐佣。<a id="a-3z"></a>是精进报。<a id="a-40"></a>威光巍巍无见顶相。<a id="a-41"></a>是一心报。<a id="a-42"></a>一切众生目所观仰莫不爱敬。<a id="a-43"></a>是智慧报。<a id="a-44"></a>是为六。<a id="a-45"></a>何谓脑合充满度无极有六事。<a id="a-46"></a>以渐觉满功德成就。<a id="a-47"></a>是布施报。<a id="a-48"></a>心谛坚住常怀和安。<a id="a-49"></a>是持戒报。<a id="a-4A"></a>净如明珠而自焰者。<a id="a-4B"></a>是忍辱报。<a id="a-4C"></a>若以平等而兴治行无有懈废。<a id="a-4D"></a>是精进报。<a id="a-4E"></a>身口柔和其心安隐。<a id="a-4F"></a>是一心报。<a id="a-4G"></a>和润无数毁莫能坏者。<a id="a-4H"></a>是智慧报。<a id="a-4I"></a>是为六。<a id="a-4J"></a>何谓钩锁度无极有六事。<a id="a-4K"></a>见众求者常和悦豫。<a id="a-4L"></a>是布施报。<a id="a-4M"></a>渐以觉悦消众不达。<a id="a-4N"></a>是持戒报。<a id="a-4O"></a>其德各各若干普同。<a id="a-4P"></a>善相依因道法成行。<a id="a-4Q"></a>是忍辱报。<a id="a-4R"></a>若有所说咸共默然。<a id="a-4S"></a>悉和等受适见奉行。<a id="a-4T"></a>是精进报。<a id="a-4U"></a>其光绀青煌煌照远。<a id="a-4V"></a>是一心报。<a id="a-4W"></a>若令世间一切众生所缚众厄自得解脱。<a id="a-4X"></a>见无厌足。<a id="a-4Y"></a>是智慧报。<a id="a-4Z"></a>是为六。<a id="a-4a"></a>何谓牙齿白净度无极有六事。<a id="a-4b"></a>齿极白净编合不疏。<a id="a-4c"></a>是布施报。<a id="a-4d"></a>柔润白好而无点污。<a id="a-4e"></a>是持戒报。<a id="a-4f"></a>以顺次第犹白莲华平等安隐。<a id="a-4g"></a>是忍辱报。<a id="a-4h"></a>齿坚白要而无杂黑。<a id="a-4i"></a>是精进报。<a id="a-4j"></a>所施建立弘安无危。<a id="a-4k"></a>是一心报。<a id="a-4l"></a>身以润泽柔软光光。<a id="a-4m"></a>睹其明曜未曾厌足。<a id="a-4n"></a>是智慧报。<a id="a-4o"></a>是为六。<a id="a-4p"></a>何谓牙齿齐平度无极有六事。<a id="a-4q"></a>下齿齐平不以邪倾。<a id="a-4r"></a>是布施报。<a id="a-4s"></a>上下柔泽悉以无粗。<a id="a-4t"></a>是持戒报。<a id="a-4u"></a>次第合致间无所受。<a id="a-4v"></a>是忍辱报。<a id="a-4w"></a>其齿佣平亦无高下。<a id="a-4x"></a>是精进报。<a id="a-4y"></a>齿不毁损坚固强好。<a id="a-4z"></a>是一心报。<a id="a-50"></a>下齿正上上齿正下。<a id="a-51"></a>安隐牢固见莫不欢。<a id="a-52"></a>是智慧报。<a id="a-53"></a>是为六。<a id="a-54"></a>何谓四十齿度无极报有六事。<a id="a-55"></a>其四十齿具足而悉平正不减。<a id="a-56"></a>是布施报。<a id="a-57"></a>齿不邪倾正齐如水。<a id="a-58"></a>是持戒报。<a id="a-59"></a>齿妙殊特与众不同。<a id="a-5A"></a>是忍辱报。<a id="a-5B"></a>其齿通利间无所碍等定不疏。<a id="a-5C"></a>是精进报。<a id="a-5D"></a>齿生吉祥见无不利。<a id="a-5E"></a>是一心报。<a id="a-5F"></a>齿甚坚固不可动摇可悦人意。<a id="a-5G"></a>是智慧报。<a id="a-5H"></a>是为六。<a id="a-5I"></a>何谓广长舌报度无极有六事。<a id="a-5J"></a>为菩萨时耳听经典择说至言。<a id="a-5K"></a>是布施报。<a id="a-5L"></a>去舌上垢乃传佛语净口宣义。<a id="a-5M"></a>是持戒报。<a id="a-5N"></a>口说平均不为偏党。<a id="a-5O"></a>是忍辱报。<a id="a-5P"></a>舌极广长色如莲华光明赫赫。<a id="a-5Q"></a>是精进报。<a id="a-5R"></a>其相生妙各各别异。<a id="a-5S"></a>是一心报。<a id="a-5T"></a>舌如百叶光色奇好晃昱远耀。<a id="a-5U"></a>是智慧报。<a id="a-5V"></a>是为六。<a id="a-5W"></a>何谓梵声报度无极有六事。<a id="a-5X"></a>行菩萨道颁宣经典。<a id="a-5Y"></a>高举唱音令众人闻了了无疑。<a id="a-5Z"></a>是布施报。<a id="a-5a"></a>音向可爱闻莫不喜。<a id="a-5b"></a>是持戒报。<a id="a-5c"></a>若干品音所宣各各。<a id="a-5d"></a>是忍辱报。<a id="a-5e"></a>未曾有音和不可逮。<a id="a-5f"></a>是精进报。<a id="a-5g"></a>音常和调言辞安隐而不断绝。<a id="a-5h"></a>是一心报。<a id="a-5i"></a>一切音好哀合和雅动众人心。<a id="a-5j"></a>是智慧报。<a id="a-5k"></a>是为六。<a id="a-5l"></a>佛言。<a id="a-5m"></a>复次喜王。<a id="a-5n"></a>将顺身心常使和安。<a id="a-5o"></a>是布施报。<a id="a-5p"></a>其以身行身口心定寂然安和。<a id="a-5q"></a>是持戒报。<a id="a-5r"></a>若以十善兴发所生。<a id="a-5s"></a>志在天人使为道业。<a id="a-5t"></a>是忍辱报。<a id="a-5u"></a>教告一切开化众会无所犯负。<a id="a-5v"></a>是精进报。<a id="a-5w"></a>悲和之音柔润向哀告于众生是一心报。<a id="a-5x"></a>音宣法化决众狐疑莫不解悦。<a id="a-5y"></a>是智慧报。<a id="a-5z"></a>是为六。<a id="a-60"></a>何谓味中上味度无极有六事。<a id="a-61"></a>若以食膳一切所供。<a id="a-62"></a>其味殊特可众人意。<a id="a-63"></a>是曰布施报。<a id="a-64"></a>其所惠与食者。<a id="a-65"></a>得安快而无患。<a id="a-66"></a>是曰持戒报。<a id="a-67"></a>受者和同与檀越心无诤讼意。<a id="a-68"></a>是曰忍辱报。<a id="a-69"></a>所施供具多少使平令身无疾。<a id="a-6A"></a>是曰精进报。<a id="a-6B"></a>食膳极妙于口甘美而无秽臭。<a id="a-6C"></a>是曰一心报。<a id="a-6D"></a>不热不冷其味和适而好轻柔。<a id="a-6E"></a>是曰智慧报。<a id="a-6F"></a>是为六。<a id="a-6G"></a>何谓师子颊车度无极有六事。<a id="a-6H"></a>其背广平师子形独步三界。<a id="a-6I"></a>是布施报。<a id="a-6J"></a>犹如莲华光泽色妙。<a id="a-6K"></a>行如师子。<a id="a-6L"></a>是持戒报。<a id="a-6M"></a>若如师子转进而前无所畏难。<a id="a-6N"></a>是忍辱报。<a id="a-6O"></a>所以显现大神巍巍尊妙殊特。<a id="a-6P"></a>是精进报。<a id="a-6Q"></a>其余所宣欢悦一切众生所敬。<a id="a-6R"></a>是一心报。<a id="a-6S"></a>其目见者莫不自归。<a id="a-6T"></a>面色喜悦睹德奉敬而无厌足。<a id="a-6U"></a>是智慧报。<a id="a-6V"></a>是为六。<a id="a-6W"></a>何谓眼如牛如月怀来以度无极有六事报。<a id="a-6X"></a>其眼细妙引长而好。<a id="a-6Y"></a>如月初生。<a id="a-6Z"></a>是布施报。<a id="a-6a"></a>其目分明善谛巍巍无一短乏。<a id="a-6b"></a>是持戒报。<a id="a-6c"></a>其目晃明柔软鲜好殊绝难比。<a id="a-6d"></a>是忍辱报。<a id="a-6e"></a>面无怯弱光明泽润。<a id="a-6f"></a>是精进报。<a id="a-6g"></a>颜貌妙好身形平正如日初出。<a id="a-6h"></a>是一心报。<a id="a-6i"></a>光如日月照于八方。<a id="a-6j"></a>上下闇冥无能逮明。<a id="a-6k"></a>是智慧报。<a id="a-6l"></a>是为六。<a id="a-6m"></a>何谓目绀青色度无极有六事。<a id="a-6n"></a>若有见佛心中悦喜。<a id="a-6o"></a>以一心归而敬眼视。<a id="a-6p"></a>是布施报。<a id="a-6q"></a>眼之所睹而目寂定无一不正。<a id="a-6r"></a>是持戒报。<a id="a-6s"></a>目微妙好无能诃者远近皆伏。<a id="a-6t"></a>是忍辱报。<a id="a-6u"></a>眼之所视亦无伤害多所加益。<a id="a-6v"></a>是精进报。<a id="a-6w"></a>远见玄迥解一切结。<a id="a-6x"></a>是一心报。<a id="a-6y"></a>所见无厌不可得底所睹平等。<a id="a-6z"></a>是智慧报。<a id="a-70"></a>是为六。<a id="a-71"></a>何谓鼻如鹦鹉度无极有六事。<a id="a-72"></a>鼻如鹦鹉隆平正妙。<a id="a-73"></a>是布施报。<a id="a-74"></a>常以寂定无有邪非。<a id="a-75"></a>是持戒报。<a id="a-76"></a>鼻好润泽耀如明珠。<a id="a-77"></a>是忍辱报。<a id="a-78"></a>柔软谛忍仁和威仪莫不奉仰。<a id="a-79"></a>是精进报。<a id="a-7A"></a>众人所见敬爱无已而无厌足。<a id="a-7B"></a>是一心报。<a id="a-7C"></a>意舍所念受不可猗。<a id="a-7D"></a>不存诸香以道为香。<a id="a-7E"></a>是智慧报。<a id="a-7F"></a>是为六。<a id="a-7G"></a>何谓顶髻相度无极有六事。<a id="a-7H"></a>其髻团圆自然兴起光明昱昱。<a id="a-7I"></a>是布施报。<a id="a-7J"></a>髻发绀色炜炜难量而各右旋。<a id="a-7K"></a>是持戒报。<a id="a-7L"></a>髻曜赫赫光明所照不可得际。<a id="a-7M"></a>是忍辱报。<a id="a-7N"></a>肉髻充满无有邪非伫立而安。<a id="a-7O"></a>是精进报。<a id="a-7P"></a>滑泽回旋安谛相断不相杂错。<a id="a-7Q"></a>是一心报。<a id="a-7R"></a>振曜光光所照无限。<a id="a-7S"></a>是智慧报。<a id="a-7T"></a>是为六。<a id="a-7U"></a>何谓如来肉髻度无极有六事。<a id="a-7V"></a>发生青色如无上绀。<a id="a-7W"></a>滑泽耀耀踰琉璃光。<a id="a-7X"></a>是布施报。<a id="a-7Y"></a>发毛右旋各顺本根而不相猗。<a id="a-7Z"></a>是持戒报。<a id="a-7a"></a>其身清净尘垢不着。<a id="a-7b"></a>犹如莲华不着尘水。<a id="a-7c"></a>是忍辱报。<a id="a-7d"></a>第三十二上下诸天无能睹顶。<a id="a-7e"></a>是精进报。<a id="a-7f"></a>三界众生莫不乐见威德远显。<a id="a-7g"></a>是一心报。<a id="a-7h"></a>言若天雨不能污之。<a id="a-7i"></a>净如虚空音犹雷震。<a id="a-7j"></a>是智慧报。<a id="a-7k"></a>是为六。<a id="a-7l"></a>何谓出游步度无极有六事。<a id="a-7m"></a>其独步出而无挂碍。<a id="a-7n"></a>是布施报。<a id="a-7o"></a>若弃捐非能一心者。<a id="a-7p"></a>志行弘安乃名佛子。<a id="a-7q"></a>是持戒报。<a id="a-7r"></a>无央数天往见奉敬伏地自归。<a id="a-7s"></a>是忍辱报。<a id="a-7t"></a>能自护已目无所著。<a id="a-7u"></a>是精进报。<a id="a-7v"></a>勇高游腾神足无极。<a id="a-7w"></a>是一心报。<a id="a-7x"></a>一切所有能惠不吝宣畅道训。<a id="a-7y"></a>是智慧报。<a id="a-7z"></a>是为六(丹本有注云三十二相中旧阙二种文)</p>
  <p data-pb></p>
  <h2 id="a80">顺时品第十二</h2>
  <p id="a81">佛告喜王菩萨。<a id="a-82"></a>何谓顺时度无极有六事。<a id="a-83"></a>消治众疮心无所著行如莲华。<a id="a-84"></a>是布施报。<a id="a-85"></a>遵修春夏生百草木时节除寒。<a id="a-86"></a>是持戒报。<a id="a-87"></a>其身妙好巍巍殊妙如众星明。<a id="a-88"></a>是忍辱报。<a id="a-89"></a>平等随顺无所违失。<a id="a-8A"></a>是精进报。<a id="a-8B"></a>皆以杜塞一切恶趣示其和安。<a id="a-8C"></a>是一心报。<a id="a-8D"></a>假使众生在于恶路。<a id="a-8E"></a>各以若干光明照之使得解脱。<a id="a-8F"></a>是智慧报。<a id="a-8G"></a>是为六。<a id="a-8H"></a>何谓知时度无极有六事。<a id="a-8I"></a>若于卧寐向晓后夜。<a id="a-8J"></a>忽以晓了思惟正法。<a id="a-8K"></a>是布施报。<a id="a-8L"></a>身能弃家捐其财业行作沙门。<a id="a-8M"></a>是持戒报。<a id="a-8N"></a>告其车匿。<a id="a-8O"></a>归解喻家父王及妻。<a id="a-8P"></a>成佛还国当相度脱。<a id="a-8Q"></a>是忍辱报。<a id="a-8R"></a>其身修行志性出家受着袈裟。<a id="a-8S"></a>是精进报。<a id="a-8T"></a>若慕解脱求无上道。<a id="a-8U"></a>是一心报。<a id="a-8V"></a>入于寂然分别颂音。<a id="a-8W"></a>还入家居有所度脱。<a id="a-8X"></a>是智慧报。<a id="a-8Y"></a>是为六。<a id="a-8Z"></a>何谓分别度无极有六事。<a id="a-8a"></a>愍伤众生入罗阅只分卫福人。<a id="a-8b"></a>是布施报。<a id="a-8c"></a>上在天上为诸天人宣布道化。<a id="a-8d"></a>是持戒报。<a id="a-8e"></a>入罗阅只游行已讫。<a id="a-8f"></a>还上天顶以寂化众。<a id="a-8g"></a>是忍辱报。<a id="a-8h"></a>直身而立无所依猗三昧正定。<a id="a-8i"></a>是精进报。<a id="a-8j"></a>若禅思惟解念三界一无真谛。<a id="a-8k"></a>是一心报。<a id="a-8l"></a>思惟察视十二缘起。<a id="a-8m"></a>根原所由皆因缘对。<a id="a-8n"></a>是智慧报。<a id="a-8o"></a>是为六。<a id="a-8p"></a>何谓顺世度无极有六事。<a id="a-8q"></a>行入分卫各各得利受者安隐。<a id="a-8r"></a>是布施报。<a id="a-8s"></a>顺随世意饥馑之时拔其虚乏。<a id="a-8t"></a>犹如罗摩子所游至处多所济难。<a id="a-8u"></a>是持戒报。<a id="a-8v"></a>逆诸非法解难不疑。<a id="a-8w"></a>受此道业。<a id="a-8x"></a>是忍辱报。<a id="a-8y"></a>若于六年超越众碍无有一弊。<a id="a-8z"></a>是精进报。<a id="a-90"></a>坚固行禅解于一切。<a id="a-91"></a>所有悉无如聚泡沫。<a id="a-92"></a>是一心报。<a id="a-93"></a>不违犯法。<a id="a-94"></a>饮食自然闻名皆归。<a id="a-95"></a>坐佛树下降伏众魔。<a id="a-96"></a>是智慧报。<a id="a-97"></a>是为六。<a id="a-98"></a>何谓边际度无极有六事。<a id="a-99"></a>若降伏魔并及官属。<a id="a-9A"></a>因转法轮度脱一切。<a id="a-9B"></a>是布施报。<a id="a-9C"></a>劝化一切三千世界众生之类。<a id="a-9D"></a>使得永安而无众患。<a id="a-9E"></a>是持戒报。<a id="a-9F"></a>诲训众生其斗诤者令和合之。<a id="a-9G"></a>建立贤行使无所犯。<a id="a-9H"></a>是忍辱报。<a id="a-9I"></a>若三千界兴乱令和同其道味。<a id="a-9J"></a>是精进报。<a id="a-9K"></a>行是四禅定意正受。<a id="a-9L"></a>奉行十善不以放逸。<a id="a-9M"></a>是一心报。<a id="a-9N"></a>斯消无明众冥尽索使永无余。<a id="a-9O"></a>逮致显耀。<a id="a-9P"></a>是智慧报。<a id="a-9Q"></a>是为六。<a id="a-9R"></a>何谓蠲除度无极有六事。<a id="a-9S"></a>往昔游在迦夷罗卫国土。<a id="a-9T"></a>止顿周流七年教化。<a id="a-9U"></a>穷罪悉灭除其患难。<a id="a-9V"></a>是布施报。<a id="a-9W"></a>芟灭斯垢游于三界而无所著。<a id="a-9X"></a>是持戒报。<a id="a-9Y"></a>若能方便三毒消灭心无所生。<a id="a-9Z"></a>是忍辱报。<a id="a-9a"></a>观于众生生死罪福等于慈哀。<a id="a-9b"></a>是精进报。<a id="a-9c"></a>其以患厌分别禅思。<a id="a-9d"></a>逮致八品而不忘失。<a id="a-9e"></a>是一心报。<a id="a-9f"></a>永无所妄断于贪欲。<a id="a-9g"></a>消害无明兴发道慧。<a id="a-9h"></a>除一切法令不虚妄。<a id="a-9i"></a>一心奉行智慧度无极。<a id="a-9j"></a>是智慧报。<a id="a-9k"></a>是为六。<a id="a-9l"></a>何谓金刚度无极有六事。<a id="a-9m"></a>若有逮致金刚三昧心不倾动。<a id="a-9n"></a>是布施报。<a id="a-9o"></a>若以方便弃捐无明奉行至德。<a id="a-9p"></a>是持戒报。<a id="a-9q"></a>趣于道义无所受焉。<a id="a-9r"></a>悉舍众秽。<a id="a-9s"></a>是忍辱报。<a id="a-9t"></a>一切将护三界众生。<a id="a-9u"></a>随俗开化度脱一切。<a id="a-9v"></a>是精进报。<a id="a-9w"></a>己身功德止顿次第。<a id="a-9x"></a>随顺发起尽其本元。<a id="a-9y"></a>是一心报。<a id="a-9z"></a>知于一切众生心性。<a id="a-A0"></a>成最正觉。<a id="a-A1"></a>是智慧报。<a id="a-A2"></a>是为六。<a id="a-A3"></a>何谓造救度无极有六事。<a id="a-A4"></a>以成正觉诸天所说。<a id="a-A5"></a>一心弃捐众恶之行寂以禅定。<a id="a-A6"></a>思惟世法救护一切。<a id="a-A7"></a>是布施报。<a id="a-A8"></a>消灭恶趣地狱苦恼众罪之患。<a id="a-A9"></a>是持戒报。<a id="a-AA"></a>晓了诸根德行成就。<a id="a-AB"></a>诸不具足皆令备悉。<a id="a-AC"></a>是忍辱报。<a id="a-AD"></a>消化一切诸众生类尘劳之厄。<a id="a-AE"></a>永以无余。<a id="a-AF"></a>是精进报。<a id="a-AG"></a>诸所伎乐不鼓自鸣。<a id="a-AH"></a>悦一切意悉发道心。<a id="a-AI"></a>是一心报。<a id="a-AJ"></a>三千世界众藏财宝。<a id="a-AK"></a>常造布施无央数亿百千天人。<a id="a-AL"></a>是智慧报。<a id="a-AM"></a>是为六。<a id="a-AN"></a>何谓自然度无极有六事。<a id="a-AO"></a>三千世界树生华实冬夏恒茂。<a id="a-AP"></a>以用惠与诸所穷乏。<a id="a-AQ"></a>是布施报。<a id="a-AR"></a>除于一切恼不可计勤苦之痛使长安和。<a id="a-AS"></a>是持戒报。<a id="a-AT"></a>一切众生诸根具足究竟自然。<a id="a-AU"></a>是忍辱报。<a id="a-AV"></a>所有自然三千世界平如右掌。<a id="a-AW"></a>是精进报。<a id="a-AX"></a>诸色形像入于垢秽实不虚妄诸天蒙恩。<a id="a-AY"></a>是一心报。<a id="a-AZ"></a>降伏四魔慧无等伦成最正觉。<a id="a-Aa"></a>是智慧报。<a id="a-Ab"></a>是为六。<a id="a-Ac"></a>何谓伏魔力度无极有六事。<a id="a-Ad"></a>行菩萨道疗治一切三千世界三毒之病。<a id="a-Ae"></a>成最正觉。<a id="a-Af"></a>是布施报。<a id="a-Ag"></a>消众尘劳灭一切魔诸诤讼业。<a id="a-Ah"></a>是持戒报。<a id="a-Ai"></a>化诸天子众害恶鬼不和之难。<a id="a-Aj"></a>悉令永安。<a id="a-Ak"></a>是忍辱报。<a id="a-Al"></a>其诸死魔官属自然降伏归命奉佛圣教。<a id="a-Am"></a>是精进报。<a id="a-An"></a>无有五阴身魔自解而无缚结。<a id="a-Ao"></a>是一心报。<a id="a-Ap"></a>如其所愿成最正觉为一切智。<a id="a-Aq"></a>是智慧报。<a id="a-Ar"></a>是为六。<a id="a-As"></a>何谓不退度无极有六事。<a id="a-At"></a>坐佛树下一心精思而不厌足。<a id="a-Au"></a>是布施报。<a id="a-Av"></a>若以见魔而无所畏。<a id="a-Aw"></a>自致正觉度于一切。<a id="a-Ax"></a>是持戒报。<a id="a-Ay"></a>其身不乱本末寂然心定永安。<a id="a-Az"></a>是忍辱报。<a id="a-B0"></a>其心忻然寂定安隐无有众魔。<a id="a-B1"></a>是精进报。<a id="a-B2"></a>用等惠施。<a id="a-B3"></a>所行平正等无有异。<a id="a-B4"></a>是一心报。<a id="a-B5"></a>言行相副身口意定逮得佛道。<a id="a-B6"></a>是智慧报。<a id="a-B7"></a>是为六。<a id="a-B8"></a>何谓一时度无极有六事。<a id="a-B9"></a>一时之顷勤修智慧。<a id="a-BA"></a>成无上正真道为最正觉。<a id="a-BB"></a>心所奉行导御随时。<a id="a-BC"></a>是布施报。<a id="a-BD"></a>从其伴党消除尘垢常奉清净。<a id="a-BE"></a>是持戒报。<a id="a-BF"></a>世尊意念。<a id="a-BG"></a>永害三毒兴隆三宝。<a id="a-BH"></a>是忍辱报。<a id="a-BI"></a>所度正受灭尽诸垢使无三毒。<a id="a-BJ"></a>是精进报。<a id="a-BK"></a>晓了分别十二缘起断诸牵连。<a id="a-BL"></a>是一心报。<a id="a-BM"></a>能以逮得无所忘失。<a id="a-BN"></a>识于三世去来今现一切诸法。<a id="a-BO"></a>是智慧报。<a id="a-BP"></a>是为六。<a id="a-BQ"></a>何谓无所等度无极有六事。<a id="a-BR"></a>以肉眼见一切众生在苦恼患。<a id="a-BS"></a>立于大安。<a id="a-BT"></a>是布施报。<a id="a-BU"></a>若以天眼见诸生死合散善恶。<a id="a-BV"></a>化使度世。<a id="a-BW"></a>是持戒报。<a id="a-BX"></a>劝化他人声闻处所令无所著。<a id="a-BY"></a>是忍辱报。<a id="a-BZ"></a>若以神足变化所为。<a id="a-Ba"></a>往来周旋济三界厄。<a id="a-Bb"></a>是精进报。<a id="a-Bc"></a>若有所念。<a id="a-Bd"></a>心观如是清净之行颁宣之法。<a id="a-Be"></a>犹如梵天。<a id="a-Bf"></a>是一心报。<a id="a-Bg"></a>若以知时誓愿圣慧。<a id="a-Bh"></a>讲说经法通于十方。<a id="a-Bi"></a>是智慧报。<a id="a-Bj"></a>是为六。<a id="a-Bk"></a>何谓三昧度无极有六事。<a id="a-Bl"></a>坐禅思惟无衣食想。<a id="a-Bm"></a>在佛树下处于道场。<a id="a-Bn"></a>是布施报。<a id="a-Bo"></a>其笃信法觉意顺理不失精进。<a id="a-Bp"></a>是持戒报。<a id="a-Bq"></a>喜悦觉意乐于道义心不存俗。<a id="a-Br"></a>是忍辱报。<a id="a-Bs"></a>分别经典十二部业。<a id="a-Bt"></a>正觉之行以化一切。<a id="a-Bu"></a>是精进报。<a id="a-Bv"></a>而弃愦闹无有邪心。<a id="a-Bw"></a>其三昧定而修正受。<a id="a-Bx"></a>是一心报。<a id="a-By"></a>其护觉意将养众生令至大安。<a id="a-Bz"></a>是智慧报。<a id="a-C0"></a>是为六。<a id="a-C1"></a>何谓训诲度无极有六事。<a id="a-C2"></a>若得佛道观察本末开化众生。<a id="a-C3"></a>是布施报。<a id="a-C4"></a>正使无请无说经法为颁宣慧。<a id="a-C5"></a>是持戒报。<a id="a-C6"></a>光耀解脱奉持不犯。<a id="a-C7"></a>志性愍伤变化巍巍。<a id="a-C8"></a>是忍辱报。<a id="a-C9"></a>犹如忧为迦葉兄弟伴党三人。<a id="a-CA"></a>自专以为道真。<a id="a-CB"></a>佛所劝化皆使至道。<a id="a-CC"></a>是精进报。<a id="a-CD"></a>众生问义不以疑碍。<a id="a-CE"></a>讲说宣传各令得解。<a id="a-CF"></a>是一心报。<a id="a-CG"></a>分别发遣决了圣明靡不通达。<a id="a-CH"></a>是智慧报。<a id="a-CI"></a>是为六。<a id="a-CJ"></a>何谓佛道度无极有六事。<a id="a-CK"></a>其以无明颁宣经典示以圣慧。<a id="a-CL"></a>是布施报。<a id="a-CM"></a>佛所遣使安隐无明。<a id="a-CN"></a>令至晃昱道德之光。<a id="a-CO"></a>是持戒报。<a id="a-CP"></a>灭一切秽顺从永慌辩才无量。<a id="a-CQ"></a>是忍辱报。<a id="a-CR"></a>其法平正致定不忘常念十方。<a id="a-CS"></a>是精进报。<a id="a-CT"></a>普入一切奉行至德强而有势。<a id="a-CU"></a>是一心报。<a id="a-CV"></a>勇猛无畏晓了道元志无上真。<a id="a-CW"></a>是曰智慧报。<a id="a-CX"></a>是为六。<a id="a-CY"></a>何谓一切智度无极有六事。<a id="a-CZ"></a>在诸通慧目之所睹而无弊碍。<a id="a-Ca"></a>是布施报。<a id="a-Cb"></a>知众会心所念本末。<a id="a-Cc"></a>因为说法令心坦然。<a id="a-Cd"></a>是持戒报。<a id="a-Ce"></a>能闻远近所演至要平等坦然。<a id="a-Cf"></a>是忍辱报。<a id="a-Cg"></a>随时说法从一切意各各得解。<a id="a-Ch"></a>是精进报。<a id="a-Ci"></a>其宣经典不失次叙。<a id="a-Cj"></a>各得其所方便有宜。<a id="a-Ck"></a>是一心报。<a id="a-Cl"></a>从其所乐讲论正慧而无所受。<a id="a-Cm"></a>发起一切成其诗颂。<a id="a-Cn"></a>是智慧报。<a id="a-Co"></a>是为六。<a id="a-Cp"></a>何谓无余度无极有六事。<a id="a-Cq"></a>若心安隐奉行道法。<a id="a-Cr"></a>发起至义至无余难。<a id="a-Cs"></a>是布施报。<a id="a-Ct"></a>若用道法以为快乐。<a id="a-Cu"></a>速为他人开化不逮。<a id="a-Cv"></a>是持戒报。<a id="a-Cw"></a>笃信诸佛所说经法。<a id="a-Cx"></a>等无有异。<a id="a-Cy"></a>是忍辱报。<a id="a-Cz"></a>等观三世去来今事永无挂碍。<a id="a-D0"></a>是精进报。<a id="a-D1"></a>若以禅思脱门三昧。<a id="a-D2"></a>因斯正受随其所乐。<a id="a-D3"></a>恣其所为思惟定意。<a id="a-D4"></a>是一心报。<a id="a-D5"></a>各为讲说若干品法。<a id="a-D6"></a>皆得开解志无上法。<a id="a-D7"></a>是智慧报。<a id="a-D8"></a>是为六。<a id="a-D9"></a>何谓有余度无极有六事。<a id="a-DA"></a>灭度之后舍利分布。<a id="a-DB"></a>以福训诲使得无为。<a id="a-DC"></a>是布施报。<a id="a-DD"></a>思惟禁行亲近无为恣其所乐。<a id="a-DE"></a>是持戒报。<a id="a-DF"></a>是于如来精舍神寺。<a id="a-DG"></a>诸天一切皆来自归皆当作礼。<a id="a-DH"></a>是忍辱报。<a id="a-DI"></a>佛灭度后勤行训诲精进不疲。<a id="a-DJ"></a>为声闻行不令挂碍。<a id="a-DK"></a>是精进报。<a id="a-DL"></a>稍渐进前三昧正受得至灭度。<a id="a-DM"></a>是一心报。<a id="a-DN"></a>以圣明根修度世慧普游弘衍。<a id="a-DO"></a>是智慧报。<a id="a-DP"></a>是为六。<a id="a-DQ"></a>何谓可止度无极有六事。<a id="a-DR"></a>在于佛世教化众生。<a id="a-DS"></a>受食利养行正不邪。<a id="a-DT"></a>是布施报。<a id="a-DU"></a>说可福报。<a id="a-DV"></a>犹如梵志字披罗陀。<a id="a-DW"></a>骂詈诽谤。<a id="a-DX"></a>佛时和颜不以瞋恨。<a id="a-DY"></a>尔时三亿天人悉发道心。<a id="a-DZ"></a>是持戒报。<a id="a-Da"></a>孙陀利者(晋曰善妙)谤毁如来。<a id="a-Db"></a>如来因是开化外学万二千人令得解脱。<a id="a-Dc"></a>是忍辱报。<a id="a-Dd"></a>势力坚强心常自视。<a id="a-De"></a>由如菩萨行正慈心。<a id="a-Df"></a>若堕兽中为师子王。<a id="a-Dg"></a>假使侵克默然受之用化畜生。<a id="a-Dh"></a>是精进报。<a id="a-Di"></a>若离其意加之不可默不与诤。<a id="a-Dj"></a>静然受之不抱在心。<a id="a-Dk"></a>是一心报。<a id="a-Dl"></a>若以禅思讲宣道化。<a id="a-Dm"></a>答所问义靡不得解。<a id="a-Dn"></a>是智慧报。<a id="a-Do"></a>是为六。<a id="a-Dp"></a>何谓诸佛度无极有六事。<a id="a-Dq"></a>若颁宣法遍告佛国。<a id="a-Dr"></a>悉使闻音乃达上方一究竟天阿迦尼吒。<a id="a-Ds"></a>是布施报。<a id="a-Dt"></a>若演光明遍三千界。<a id="a-Du"></a>开化众生普令安隐。<a id="a-Dv"></a>是持戒报。<a id="a-Dw"></a>其以法雨弘宽旷至。<a id="a-Dx"></a>化诸编发梵天之等使入大道。<a id="a-Dy"></a>是忍辱报。<a id="a-Dz"></a>变化神足显其威神。<a id="a-E0"></a>忧为迦葉等类悦豫服为弟子。<a id="a-E1"></a>是精进报。<a id="a-E2"></a>心念梵天其心观察我不以虚。<a id="a-E3"></a>志存梵行欲度诸梵。<a id="a-E4"></a>是一心报。<a id="a-E5"></a>以时开导如师子吼。<a id="a-E6"></a>莫不蒙慈。<a id="a-E7"></a>慈若虚空普覆一切。<a id="a-E8"></a>是智慧报。<a id="a-E9"></a>是为六。<a id="a-EA"></a>何谓方便度无极有六事。<a id="a-EB"></a>昔有梵志名随坚。<a id="a-EC"></a>广有所施各八万四千。<a id="a-ED"></a>皆以劝助建立佛道。<a id="a-EE"></a>如比丘尼名大爱道。<a id="a-EF"></a>佛劝喻曰。<a id="a-EG"></a>以金织成上于圣众。<a id="a-EH"></a>说是语时。<a id="a-EI"></a>八百比丘悉入法律。<a id="a-EJ"></a>是布施报。<a id="a-EK"></a>诸灭度佛犹安隐学。<a id="a-EL"></a>以开外士名曰须摩。<a id="a-EM"></a>在于欲中则以六事调护其意使受道律。<a id="a-EN"></a>是持戒报。<a id="a-EO"></a>虽在仁和。<a id="a-EP"></a>由如往昔有一菩萨。<a id="a-EQ"></a>行忍辱时。<a id="a-ER"></a>名羼提和。<a id="a-ES"></a>迦夷国王断其手足及与耳鼻。<a id="a-ET"></a>血化乳湩。<a id="a-EU"></a>心不起瞋无有疮病。<a id="a-EV"></a>念怀大哀愍如赤子。<a id="a-EW"></a>当时开度八十亿天。<a id="a-EX"></a>是忍辱报。<a id="a-EY"></a>勉己勤修。<a id="a-EZ"></a>犹如五通菩萨大志。<a id="a-Ea"></a>勉出五百梵志童子。<a id="a-Eb"></a>令欢喜悦悉受道教。<a id="a-Ec"></a>是精进报。<a id="a-Ed"></a>若闻经典势力转增。<a id="a-Ee"></a>乃至无极定意正受。<a id="a-Ef"></a>是一心报。<a id="a-Eg"></a>恣意任力而颁宣法。<a id="a-Eh"></a>随其所好而度脱之。<a id="a-Ei"></a>是智慧报。<a id="a-Ej"></a>是为六。<a id="a-Ek"></a>何谓愁戚度无极有六事。<a id="a-El"></a>若有所施心怀忧思。<a id="a-Em"></a>常如慧明供养大圣不以求利。<a id="a-En"></a>是曰布施。<a id="a-Eo"></a>招致道乘来于一切。<a id="a-Ep"></a>造立道业成就具足。<a id="a-Eq"></a>是曰持戒。<a id="a-Er"></a>由如申日(晋曰首寂)因外异学兴恶请佛。<a id="a-Es"></a>缘是受教入于佛道。<a id="a-Et"></a>是曰忍辱。<a id="a-Eu"></a>亦如往昔虚罗龙王。<a id="a-Ev"></a>心毒勇猛霜雹五谷及害万民。<a id="a-Ew"></a>佛化开导。<a id="a-Ex"></a>是曰精进。<a id="a-Ey"></a>本成佛道为最正觉。<a id="a-Ez"></a>时佛默然禅思不惓。<a id="a-F0"></a>梵天来下请佛劝助。<a id="a-F1"></a>唯垂说法救济三界。<a id="a-F2"></a>是曰一心。<a id="a-F3"></a>犹如蛇蚖怀毒甚盛佛来入火室开化入律降伏自归。<a id="a-F4"></a>是曰智慧。<a id="a-F5"></a>是为六。<a id="a-F6"></a>何谓开化真陀度无极有六事。<a id="a-F7"></a>夫自安身救护他人一切所有施而不吝。<a id="a-F8"></a>是曰布施。<a id="a-F9"></a>由如菩萨名莲华藏。<a id="a-FA"></a>以金刚行心大坚强无所贪吝。<a id="a-FB"></a>一切众生心计有身。<a id="a-FC"></a>言有吾我。<a id="a-FD"></a>用吾我故等奉行法。<a id="a-FE"></a>为彼众生宁失身命终不毁戒。<a id="a-FF"></a>是曰持戒。<a id="a-FG"></a>犹如昔鳖度众贾人令不溺死。<a id="a-FH"></a>反怀恶心抱无反复。<a id="a-FI"></a>而念还害杀于鳖身。<a id="a-FJ"></a>一心安慈无忿念意。<a id="a-FK"></a>是曰忍辱。<a id="a-FL"></a>犹若有鱼在于水中牵掣人啖食其身体。<a id="a-FM"></a>及诸杂虫来危人身。<a id="a-FN"></a>在中救之令有慈心。<a id="a-FO"></a>是曰精进。<a id="a-FP"></a>假使诸兽来欲杀人。<a id="a-FQ"></a>悉能含耐而不加恶。<a id="a-FR"></a>是曰一心。<a id="a-FS"></a>若讽诵学亿载经卷垓数譬喻。<a id="a-FT"></a>以是圣明度脱他人。<a id="a-FU"></a>是曰智慧。<a id="a-FV"></a>是为六。<a id="a-FW"></a>何谓为异度无极有六事。<a id="a-FX"></a>若有所见饥乏穷厄随时与之。<a id="a-FY"></a>是曰布施。<a id="a-FZ"></a>如号名闻梵志道士。<a id="a-Fa"></a>大祠祀施我在中食。<a id="a-Fb"></a>因开化之而发道心。<a id="a-Fc"></a>是曰持戒。<a id="a-Fd"></a>又其梵志勤设医药。<a id="a-Fe"></a>以治众病加示法药。<a id="a-Ff"></a>咨嗟至德。<a id="a-Fg"></a>悉使众生得生天上。<a id="a-Fh"></a>是曰忍辱。<a id="a-Fi"></a>勤修身行解出家业。<a id="a-Fj"></a>虽未成佛勇锐如斯。<a id="a-Fk"></a>是曰精进。<a id="a-Fl"></a>其以禅思超在山顶。<a id="a-Fm"></a>无上正真受以三达知去来今。<a id="a-Fn"></a>是曰一心。<a id="a-Fo"></a>若以体解十八不共诸佛妙法。<a id="a-Fp"></a>颁宣道化十八地狱。<a id="a-Fq"></a>是曰智慧。<a id="a-Fr"></a>是为六。</p>
 </body>
</html>