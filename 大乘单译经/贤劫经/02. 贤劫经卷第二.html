<!doctype html>
<html id="z3IBTw7Sj" data-ver="889">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">贤劫经卷第二</h1>
  <h2 id="a2">法师品第四</h2>
  <p id="a3">佛语喜王菩萨。<a id="a-4"></a>乃往过去无央数劫不可称计。<a id="a-5"></a>尔时有佛。<a id="a-6"></a>号辩严净雷音吼如来至真等正觉。<a id="a-7"></a>彼佛世时有一法师。<a id="a-8"></a>名无量德辩幢英变音。<a id="a-9"></a>曾闻如来说是三昧定。<a id="a-A"></a>学是三昧而分别说用化众生。<a id="a-B"></a>齐无数亿百千诸天人民。<a id="a-C"></a>以度一切。<a id="a-D"></a>有王太子名净福报众音。<a id="a-E"></a>闻是三昧心中欣然。<a id="a-F"></a>则百千贾妙好衣以覆法师。<a id="a-G"></a>口发是言。<a id="a-H"></a>普使三界厄一切众生皆悉兴立得是三昧。<a id="a-I"></a>以是德本。<a id="a-J"></a>见八十亿江沙诸佛。<a id="a-K"></a>造立众行奉平等法。<a id="a-L"></a>在诸佛所闻是三昧。<a id="a-M"></a>皆以颁宣。<a id="a-N"></a>悉能堪任奉是定意。<a id="a-O"></a>所生之处常识宿命。<a id="a-P"></a>在于无量德净佛刹。<a id="a-Q"></a>成最正觉。<a id="a-R"></a>净福报众音王太子者。<a id="a-S"></a>则今现在西方阿弥陀佛是也。<a id="a-T"></a>其法师教化度脱众生者。<a id="a-U"></a>则大月如来是也。<a id="a-V"></a>其王太子。<a id="a-W"></a>供养自归无量。<a id="a-X"></a>德辩幢英变音法师。<a id="a-Y"></a>乃能终竟至七万劫消众罪盖。<a id="a-Z"></a>用闻说是三昧定故。<a id="a-a"></a>为其太子除众僧傧。<a id="a-b"></a>雪诸挂碍敷演道品。<a id="a-c"></a>在在所生逮无量门总持之行。<a id="a-d"></a>发意一时弹指之顷不离佛法。<a id="a-e"></a>佛言。<a id="a-f"></a>时复有佛。<a id="a-g"></a>号曰面悦离垢月首藏威如来至真等正觉。<a id="a-h"></a>出现在世讲是三昧。<a id="a-i"></a>有长者子名曜净广心。<a id="a-j"></a>闻说斯法以家之信不贪居业出为沙门。<a id="a-k"></a>舍七万婇女。<a id="a-l"></a>宝多若斯有四宝藏及众珍琦。<a id="a-m"></a>若布积地。<a id="a-n"></a>各遍三十万有千八百游观之处。<a id="a-o"></a>未曾举足妄蹈于地。<a id="a-p"></a>不用系心弃国捐王行作沙门。<a id="a-q"></a>已作沙门万六千岁。<a id="a-r"></a>一心经行常修精进未曾废息。<a id="a-s"></a>初不生心念为懈怠也。<a id="a-t"></a>除其左右饭食澡手洗口。<a id="a-u"></a>未尝睡眠恒自觉悟。<a id="a-v"></a>亦不极坐竟万六千岁。<a id="a-w"></a>即时悉受佛所说法。<a id="a-x"></a>讽诵通利音响和雅逮得总持。<a id="a-y"></a>名普入诸声。<a id="a-z"></a>皆令稽首为佛作礼。<a id="a-10"></a>六十六垓诸天之众。<a id="a-11"></a>从其咨受为之给使。<a id="a-12"></a>身心精进随时之安。<a id="a-13"></a>不失所养奉事如来。<a id="a-14"></a>今现南方得成正觉。<a id="a-15"></a>名一切德严。<a id="a-16"></a>世界曰德净。<a id="a-17"></a>于彼土地成最正觉。<a id="a-18"></a>尔时世尊。<a id="a-19"></a>说此颂曰。</p>
  <p id="a1A">我忆宿命时　　无数江沙劫</p>
  <p id="a1B">佛号辩严净　　雷音吼如来</p>
  <p id="a1C">有比丘持法　　时在师子座</p>
  <p id="a1D">讲说是三昧　　王太子闻之</p>
  <p id="a1E">好究竟衣被　　以供养法师</p>
  <p id="a1F">普见诸佛尊　　得佛阿弥陀</p>
  <p id="a1G">其前世有罪　　往宿之所犯</p>
  <p id="a1H">闻说斯慧味　　皆尽无有余</p>
  <p id="a1I">有佛离垢月　　说是三昧定</p>
  <p id="a1J">长者子闻之　　敬尊便出家</p>
  <p id="a1K">于万六千岁　　奉进是三昧</p>
  <p id="a1L">未曾有睡眠　　亦不住懈怠</p>
  <p id="a1M">逮斯尊圣道　　用听受闻故</p>
  <p id="a1N">不复还乐家　　亦不慕恩爱</p>
  <p id="a1O">见不可计佛　　皆从讲咨受</p>
  <p id="a1P">悉入诸道业　　疾逮成佛道</p>
  <p id="a1Q">诸愿尽具足　　其名悦人意</p>
  <p id="a1R">逮时得佛道　　谁不勤是业</p>
  <p id="a1S">于将来之世　　闻是慧印已</p>
  <p id="a1T">财业亦无安　　出家无所贪</p>
  <p id="a1U">骂詈若挝打　　诽谤来加之</p>
  <p id="a1V">各各闻知法　　宣布佛所说</p>
  <p id="a1W">遭厄百千恼　　能忍淫欲难</p>
  <p id="a1X">观察尘劳患　　自说成佛道</p>
  <p id="a1Y">梦中见于佛　　自喜我正觉</p>
  <p id="a1Z">而乐斯及法　　我不疑佛道</p>
  <p id="a1a">倚求音响利　　以闻斯经典</p>
  <p id="a1b">自晓喻其心　　不久成佛道</p>
  <p id="a1c">听是经要理　　闻若干事业</p>
  <p id="a1d">无复有挂碍　　所止如虚空</p>
  <p id="a1e">于是以出家　　得无数利养</p>
  <p id="a1f">以用亲族秽　　生心相诽谤</p>
  <p id="a1g">分厄除患业　　依闻而存意</p>
  <p id="a1h">反轻易他人　　我以成佛道</p>
  <p id="a1i">得逮见成光　　供养大圣主</p>
  <p id="a1j">行步自惊喜　　谓己得佛道</p>
  <p id="a1k">其有谀谄者　　离道甚玄远</p>
  <p id="a1l">数数怀愁忧　　因轻他人故</p>
  <p id="a1m">若有闻此经　　则知得佛道</p>
  <p id="a1n">不久成正觉　　得见阿弥陀</p>
  <p id="a1o">依猗颠倒者　　亦去道迥远</p>
  <p id="a1p">若有不顺本　　佛不授彼决</p>
  <p id="a1q">观斯长者子　　施与财宝藏</p>
  <p id="a1r">然后行出家　　家家而行乞</p>
  <p id="a1s">从定光如来　　曾闻如斯义</p>
  <p id="a1t">如是像三昧　　精勤敬奉行</p>
  <p id="a1u">佛言。<a id="a-1v"></a>菩萨行道。<a id="a-1w"></a>以大慈悲护于十方。<a id="a-1x"></a>及化他人诸不逮者。<a id="a-1y"></a>以六度无极四等四恩六通善权。<a id="a-1z"></a>化众生类。<a id="a-20"></a>所度无底使长安隐。<a id="a-21"></a>各舍家业兴隆道法。<a id="a-22"></a>为雨甘露宣传经典。<a id="a-23"></a>犹如良医以药疗众风寒热病三合之病悉为消除。<a id="a-24"></a>心有四病。<a id="a-25"></a>一曰贪淫。<a id="a-26"></a>二曰瞋恚。<a id="a-27"></a>三曰痴冥。<a id="a-28"></a>四曰吾我。<a id="a-29"></a>以慧正义刈斯四病悉消无余。<a id="a-2A"></a>致十种力四无所畏。<a id="a-2B"></a>譬如日出众冥消灭不知所去。<a id="a-2C"></a>以善权慧振大圣耀照于三界。<a id="a-2D"></a>五阴六衰十二牵连。<a id="a-2E"></a>自然为消不知所趣。<a id="a-2F"></a>犹月在冥消夜众闇自然为明。<a id="a-2G"></a>菩萨如是。<a id="a-2H"></a>以道慧明处生死界。<a id="a-2I"></a>三垢之秽心无所著。<a id="a-2J"></a>开化终始无穷之患。<a id="a-2K"></a>逮得三昧无所从生。<a id="a-2L"></a>度脱一切。<a id="a-2M"></a>犹若大海出诸珍琦殊异之宝。<a id="a-2N"></a>其入采者靡不充备各得盈满。<a id="a-2O"></a>菩萨如是。<a id="a-2P"></a>入大乘海择取开士玄妙之法。<a id="a-2Q"></a>严治道场三脱之门。<a id="a-2R"></a>周旋三世救济危厄。<a id="a-2S"></a>犹转轮王典主四域天下戴仰。<a id="a-2T"></a>菩萨如是。<a id="a-2U"></a>周流一切生老病死。<a id="a-2V"></a>具四等心化此四病永使无余。<a id="a-2W"></a>终始朽亡忽然没尽不知所处。<a id="a-2X"></a>譬如船师度人往反而无穷极。<a id="a-2Y"></a>以菩萨藏总持之箧。<a id="a-2Z"></a>敷演深要道法之真。<a id="a-2a"></a>游无数劫不以为劳。<a id="a-2b"></a>犹如二亲生养其子至令长大成就为人。<a id="a-2c"></a>菩萨如是。<a id="a-2d"></a>以法权智行大慈悲。<a id="a-2e"></a>劝化愚冥使发道心。<a id="a-2f"></a>五戒十善四等四恩。<a id="a-2g"></a>六度无极。<a id="a-2h"></a>行权方便普至十方。<a id="a-2i"></a>具足十住一生补处。<a id="a-2j"></a>无上正真成最正觉。<a id="a-2k"></a>度脱一切溺在生死。<a id="a-2l"></a>使心坦然反流达源。<a id="a-2m"></a>犹如种树渐生根芽茎节枝叶华实结茂。<a id="a-2n"></a>菩萨如是。<a id="a-2o"></a>从初发心便得喜意。<a id="a-2p"></a>身意休息无有五阴三涂之患八难之苦备悉六度。<a id="a-2q"></a>施戒忍进禅思智慧。<a id="a-2r"></a>无所从生永无所猗悉无众计。<a id="a-2s"></a>不复睹我人身寿命有无之元。<a id="a-2t"></a>在所而现多所救济。<a id="a-2u"></a>生老病死经存在世。<a id="a-2v"></a>六事法住善权随时导利众生。<a id="a-2w"></a>不使迷惑为愚痴冥罪盖所覆。<a id="a-2x"></a>净如虚空不畏众难。<a id="a-2y"></a>殊胜之慧不死之药。<a id="a-2z"></a>以疗一切往来之厄。<a id="a-30"></a>犹如长者生子众多。<a id="a-31"></a>各为兴起十重高阁。<a id="a-32"></a>使诸太子游戏阁上作众伎乐以娱上下诸游观者。<a id="a-33"></a>世尊如是。<a id="a-34"></a>以无盖慈无极大哀。<a id="a-35"></a>行权方便化导三界众生之类。<a id="a-36"></a>开示阶路。<a id="a-37"></a>十住本末从初发心。<a id="a-38"></a>见者喜悦莫不发意。<a id="a-39"></a>从一住起行菩萨道。<a id="a-3A"></a>布施救穷。<a id="a-3B"></a>三界之匮贫于道者。<a id="a-3C"></a>施以七财。<a id="a-3D"></a>以一切智正真之戒。<a id="a-3E"></a>坚住菩萨无极之慧。<a id="a-3F"></a>不中取证。<a id="a-3G"></a>学仁和意笃信三宝入无极慈。<a id="a-3H"></a>立无尽哀具四等心。<a id="a-3I"></a>四等已具成就五通。<a id="a-3J"></a>五通已成备悉六度。<a id="a-3K"></a>六度已达得柔顺忍。<a id="a-3L"></a>已逮斯忍名曰第二。<a id="a-3M"></a>第三响忍。<a id="a-3N"></a>解一切响本悉空寂。<a id="a-3O"></a>三界之音皆虚无实无一真谛。<a id="a-3P"></a>以了是义。<a id="a-3Q"></a>因斯渐入无所从生法忍。<a id="a-3R"></a>悉畅三界皆无根本五趣无元。<a id="a-3S"></a>了斯慧者。<a id="a-3T"></a>乃逮无所从生法忍。<a id="a-3U"></a>入诸所生心无所生。<a id="a-3V"></a>犹如虚空无憎无爱。<a id="a-3W"></a>因便受决。<a id="a-3X"></a>已得受决致现在定见十方佛。<a id="a-3Y"></a>犹如明人其目清彻。<a id="a-3Z"></a>虚空无云夜观星宿。<a id="a-3a"></a>东西南北仰瞻虚空。<a id="a-3b"></a>星宿无限悉知其处。<a id="a-3c"></a>菩萨如是。<a id="a-3d"></a>得现在定睹于十方一切诸佛。<a id="a-3e"></a>悉知处所名号教训。<a id="a-3f"></a>菩萨弟子眷属多少。<a id="a-3g"></a>说法所度悉知其数。<a id="a-3h"></a>从三昧起为人说法行众空慧。<a id="a-3i"></a>其闻所说。<a id="a-3j"></a>皆发无上正真道意。<a id="a-3k"></a>从是积行正领国土。<a id="a-3l"></a>教训众生见其根本。<a id="a-3m"></a>应病与药令得服行。<a id="a-3n"></a>上中下心而开化之各令得所。<a id="a-3o"></a>犹如圣王有子众多随才叙用。<a id="a-3p"></a>或为太子。<a id="a-3q"></a>后立国主典四天下。<a id="a-3r"></a>或为大臣。<a id="a-3s"></a>侍其左右以自卫身。<a id="a-3t"></a>或为使者宣帝王命。<a id="a-3u"></a>菩萨如是教化一切。<a id="a-3v"></a>随上中下而开导之。<a id="a-3w"></a>或显菩萨无上正真。<a id="a-3x"></a>解本际一定之慧。<a id="a-3y"></a>有佛无佛相住如故。<a id="a-3z"></a>心不入深不了是教。<a id="a-40"></a>或示缘觉诱进前之。<a id="a-41"></a>至无穷慧乃达圣明。<a id="a-42"></a>本无二故。<a id="a-43"></a>犹水众流会归于海合为一味。<a id="a-44"></a>见畏生死三界之患。<a id="a-45"></a>地狱饿鬼畜生之厄。<a id="a-46"></a>畏苦厌身而求声闻。<a id="a-47"></a>故为宣示生死之难轮转无际。<a id="a-48"></a>展转五趣而无竟已。<a id="a-49"></a>咨嗟赞叹泥洹之快。<a id="a-4A"></a>不生不老不病不死。<a id="a-4B"></a>不饥不渴不寒不热。<a id="a-4C"></a>无怨无结。<a id="a-4D"></a>不开不闭无忧无喜。<a id="a-4E"></a>无尊无卑不连不断。<a id="a-4F"></a>无往无反无合无散。<a id="a-4G"></a>长离众难与道通同。<a id="a-4H"></a>因咏难易苦安之路。<a id="a-4I"></a>使学无为稍稍牵前乃至大道。<a id="a-4J"></a>犹如四渎入海一味无若干别。<a id="a-4K"></a>三乘如是至竟穷达会致一至。<a id="a-4L"></a>无上正真无际本净。<a id="a-4M"></a>逮至十住名曰勇伏。<a id="a-4N"></a>所以名曰勇伏者何。<a id="a-4O"></a>犹如猛将大军之师。<a id="a-4P"></a>将诸兵众降伏严敌靡不折伏。<a id="a-4Q"></a>菩萨如是逮勇伏定。<a id="a-4R"></a>周旋三界有无之上。<a id="a-4S"></a>以道昭心莫不通彻。<a id="a-4T"></a>各自归之咸发道心。<a id="a-4U"></a>坐佛树下降伏众魔度脱十方。<a id="a-4V"></a>佛尔时颂曰。</p>
  <p id="a4W">菩萨行大慈　　常自调其心</p>
  <p id="a4X">并化他众生　　所开度常安</p>
  <p id="a4Y">医疗风寒热　　菩萨消三毒</p>
  <p id="a4Z">日出众冥尽　　导化消牵连</p>
  <p id="a4a">长者十重阁　　十住转进然</p>
  <p id="a4b">如树渐长茂　　初发成道如</p>
  <p id="a4c">愚出为沙门　　心存亲里眷</p>
  <p id="a4d">利物负重担　　心乐在家中</p>
  <p id="a4e">不以闻净法　　不出家无戒</p>
  <p id="a4f">成就至佛道　　是学无放逸</p>
  <p id="a4g">末世若学此　　得闻斯经典</p>
  <p id="a4h">以供养利故　　求名行诽谤</p>
  <p id="a4i">在前稽首礼　　叹言甚善哉</p>
  <p id="a4j">与其别去后　　便当说其恶</p>
  <p id="a4k">佯愁而雨泪　　自归念其身</p>
  <p id="a4l">因在众会中　　传说其恶行</p>
  <p id="a4m">不欲敬奉师　　不顺长圣命</p>
  <p id="a4n">己身求其胜　　乱寂常谓净</p>
  <p id="a4o">欲毁他功德　　自叹勋无限</p>
  <p id="a4p">知尊而怀嫉　　妒他得供养</p>
  <p id="a4q">华香及衣被　　伎乐幢幡盖</p>
  <p id="a4r">供养佛舍利　　自谓已见佛</p>
  <p id="a4s">若闻斯经典　　乃为真供养</p>
  <p id="a4t">捐舍一切乐　　常学是要行</p>
  <p id="a4u">用为奉己身　　能舍斯阴盖</p>
  <p id="a4v">当恭敬于经　　犹如须菩提</p>
  <p id="a4w">弃忽贪爱命　　常习在闲居</p>
  <p id="a4x">勤修是道经　　寿在世且尽</p>
  <p id="a4y">今告于喜王　　闻斯所行业</p>
  <p id="a4z">自知伏其意　　既信奉顺行</p>
  <p id="a50">常诽谤于佛　　是言真不真</p>
  <p id="a51">在于四部众　　还自谓真谛</p>
  <p id="a52">其贪利养业　　不乐佛正道</p>
  <p id="a53">是等谓见敬　　去解脱甚远</p>
  <p id="a54">其吾大神足　　于是现大势</p>
  <p id="a55">皆以护禁法　　奉行故得道</p>
  <p id="a56">总持尊戒法　　行如愚不及</p>
  <p id="a57">悉舍于贪利　　习寂在闲居</p>
  <p id="a58">今佛建立斯　　佛所说不虚</p>
  <p id="a59">后将来末世　　是经在其所</p>
  <p id="a5A">值光明无量　　复见无怒觉</p>
  <p id="a5B">六十二亿佛　　众会咸共见</p>
  <p id="a5C">佛悉嘱累是　　然后护是法</p>
  <p id="a5D">以是经见印　　然后共将护</p>
  <p id="a5E">时雨细微华　　三千世天人</p>
  <p id="a5F">悉咸咨嗟之　　用闻斯法故</p>
  <p id="a5G">尔时喜王菩萨三万人俱。<a id="a-5H"></a>闻佛所说目为泪出。<a id="a-5I"></a>恭恪悚栗衣毛为竖。<a id="a-5J"></a>偏出右臂从坐而起。<a id="a-5K"></a>叉手同音白佛。<a id="a-5L"></a>我等世尊。<a id="a-5M"></a>将来末俗五浊恶世不轻法师。<a id="a-5N"></a>若有不敬欲坏普明一切智者。<a id="a-5O"></a>临法欲尽少于学识明不能多。<a id="a-5P"></a>清白政法垂欲尽时。<a id="a-5Q"></a>畏法无常。<a id="a-5R"></a>法欲乱时没其身寿。<a id="a-5S"></a>护是如来一切智典。<a id="a-5T"></a>使永弘安独处专学。<a id="a-5U"></a>一心如犀。<a id="a-5V"></a>当受将护如是像经。<a id="a-5W"></a>如来至道若干品藏。<a id="a-5X"></a>其有学智诸辩才印。<a id="a-5Y"></a>晓了无量众德之本。<a id="a-5Z"></a>当劝化之法印印之。<a id="a-5a"></a>总持种性降魔官属。<a id="a-5b"></a>解一切智所行功勋。<a id="a-5c"></a>受持是典书着竹帛。<a id="a-5d"></a>若在地狱为一切众。<a id="a-5e"></a>皆忍苦患不以为厌。<a id="a-5f"></a>用是三昧故周旋三界五趣之难不以为惓。<a id="a-5g"></a>行四等心。<a id="a-5h"></a>慈悲喜护四恩惠施。<a id="a-5i"></a>仁爱利人。<a id="a-5j"></a>等利救济十方愚冥之辈。<a id="a-5k"></a>皆发道意。<a id="a-5l"></a>地狱休息。<a id="a-5m"></a>饿鬼饱满。<a id="a-5n"></a>畜生得脱生天人间。<a id="a-5o"></a>天人心开乐于道法。<a id="a-5p"></a>五趣心解信敬三宝不贪世荣。<a id="a-5q"></a>观察三界犹如幻化影响野马芭蕉见梦水泡水沫。<a id="a-5r"></a>畅一切法悉知无真。<a id="a-5s"></a>皆发道意。<a id="a-5t"></a>欲度十方危厄之难。<a id="a-5u"></a>于是喜王菩萨心中悲喜即说颂曰。</p>
  <p id="a5v">我以知是业　　从意好道义</p>
  <p id="a5w">不轻如是明　　咨嗟于世护</p>
  <p id="a5x">捐弃其身命　　求是佛至道</p>
  <p id="a5y">于后恐惧世　　持是三昧定</p>
  <p id="a5z">若无央数劫　　在于地狱中</p>
  <p id="a60">乐持是三昧　　常当忍是苦</p>
  <p id="a61">请一切众生　　说法无所冀</p>
  <p id="a62">布施众财物　　行愍诸群生</p>
  <p id="a63">假使身命肉　　骨髓血脉断</p>
  <p id="a64">终不行懈怠　　后世所生处</p>
  <p id="a65">习在空闲居　　弃一切所有</p>
  <p id="a66">慈遍众生类　　疾者给医药</p>
  <p id="a67">不曾学此业　　如返邪之行</p>
  <p id="a68">当修是真言　　从斯经中教</p>
  <p id="a69">常奉无放逸　　随佛之所诲</p>
  <p id="a6A">众生故忍之　　我等之伴类</p>
  <p id="a6B">独处若众中　　所宿无所畏</p>
  <p id="a6C">不贪求利养　　颁宣尊佛道</p>
  <p id="a6D">佛说是经时。<a id="a-6E"></a>七十江河沙等众生。<a id="a-6F"></a>从不可计诸佛国来者。<a id="a-6G"></a>闻是经典皆得不退转。<a id="a-6H"></a>当成无上正真之道。<a id="a-6I"></a>时万菩萨皆悉逮得是三昧定。<a id="a-6J"></a>其自要誓当来末世奉事法师以供养之。<a id="a-6K"></a>三十垓诸天人咸已逮立不退转地。<a id="a-6L"></a>当成正觉。<a id="a-6M"></a>六十垓诸天人得法眼净。<a id="a-6N"></a>十八亿人及是四辈。<a id="a-6O"></a>诸法眼生。<a id="a-6P"></a>三涂之恶皆已灭尽。<a id="a-6Q"></a>佛演光明照于十方。<a id="a-6R"></a>各江河沙等诸佛世界。<a id="a-6S"></a>遍无择狱上至极界。<a id="a-6T"></a>三十三天一切众生。<a id="a-6U"></a>皆得安隐无复众患。<a id="a-6V"></a>从其光明各自然化生无量宝净亿垓百千莲花。<a id="a-6W"></a>一一莲华皆如来坐。<a id="a-6X"></a>其眷属众诸来坐会。<a id="a-6Y"></a>亦复如是等无有异。<a id="a-6Z"></a>是诸佛边各有喜王菩萨。<a id="a-6a"></a>长跪叉手。<a id="a-6b"></a>劝诸如来使说是三昧定。<a id="a-6c"></a>是一切佛化无央数不可计会众生无底。<a id="a-6d"></a>悉令众人了无边际。<a id="a-6e"></a>无所挂碍至平等觉。</p>
  <p data-pb></p>
  <h2 id="a6f">法供养品第五</h2>
  <p id="a6g">尔时佛告喜王菩萨。<a id="a-6h"></a>勿以衣食之施奉事如来用为第一也。<a id="a-6i"></a>欲供养佛。<a id="a-6j"></a>当以法供养而奉事之。<a id="a-6k"></a>所以者何。<a id="a-6l"></a>乃往过去无央数劫不可称载。<a id="a-6m"></a>有佛号金龙决光。<a id="a-6n"></a>其寿不可限量。<a id="a-6o"></a>国名无量净。<a id="a-6p"></a>众会不可称计。<a id="a-6q"></a>有法师名无限量宝音。<a id="a-6r"></a>行在末世最后穷俗学是三昧。<a id="a-6s"></a>其余一切诸比丘众皆共摈之。<a id="a-6t"></a>时彼法师不怀怯弱不贪身命。<a id="a-6u"></a>故复勤精讲斯三昧。<a id="a-6v"></a>入于山中服众果实。<a id="a-6w"></a>时四天王天上诸天人。<a id="a-6x"></a>上至二十四阿迦尼吒天人。<a id="a-6y"></a>皆来听经。<a id="a-6z"></a>时无数众咸共念之。<a id="a-70"></a>心悉恋恨愁思欲见之。<a id="a-71"></a>欲服声名闻其法音。<a id="a-72"></a>时世有王名使众无忧悦音。<a id="a-73"></a>为转轮圣王。<a id="a-74"></a>往诣其所听是三昧。<a id="a-75"></a>已得闻之欢悦法师。<a id="a-76"></a>王白比丘。<a id="a-77"></a>恣意宣传勿怀恐畏。<a id="a-78"></a>吾自遣人共相宿卫。<a id="a-79"></a>遣三万人在于左右。<a id="a-7A"></a>今与仁此勿以畏难。<a id="a-7B"></a>吾当护卫。<a id="a-7C"></a>是佛所说甚难得闻。<a id="a-7D"></a>时转轮王。<a id="a-7E"></a>遣其千子勇猛杰异一人当千而卫护之。<a id="a-7F"></a>三万众人皆以甘膳而供养之。<a id="a-7G"></a>一切施安从其所便。<a id="a-7H"></a>常以和心无伤害意。<a id="a-7I"></a>而授所当一切所足。<a id="a-7J"></a>其彼法师建立威神已之力势。<a id="a-7K"></a>于半劫中演是三昧。<a id="a-7L"></a>以是德本则悉和同。<a id="a-7M"></a>王诸太子及众眷属。<a id="a-7N"></a>更八十劫。<a id="a-7O"></a>见六十亿三那术垓诸佛世尊。<a id="a-7P"></a>皆从诸佛逮是三昧。<a id="a-7Q"></a>如心所愿受取佛国。<a id="a-7R"></a>喜王。<a id="a-7S"></a>欲知彼时法师岂异人乎。<a id="a-7T"></a>莫造斯观。<a id="a-7U"></a>则今现在阿弥陀佛是也。<a id="a-7V"></a>其时国王名无忧悦音者。<a id="a-7W"></a>阿閦佛是也。<a id="a-7X"></a>其王千子颰陀劫中千佛兴者是也。<a id="a-7Y"></a>佛言。<a id="a-7Z"></a>喜王。<a id="a-7a"></a>尔时三万人王使宿卫彼法师者。<a id="a-7b"></a>今喜王等菩萨三万人是也。<a id="a-7c"></a>彼时种德。<a id="a-7d"></a>于此如愿获其果报。<a id="a-7e"></a>致安顺供是三昧定诸菩萨业。<a id="a-7f"></a>是故喜王菩萨。<a id="a-7g"></a>欲学逮是三昧。<a id="a-7h"></a>当以恭恪受持书诵分别说之至意奉行。<a id="a-7i"></a>佛尔时说此颂曰。</p>
  <p id="a7j">欲施一切安众生　　具足诸藏满亿千</p>
  <p id="a7k">其有发心存尊道　　斯功德福不可喻</p>
  <p id="a7l">正使十方众生类　　皆令成就缘觉道</p>
  <p id="a7m">一劫之中备供养　　其福不比发道心</p>
  <p id="a7n">皆使众生成佛道　　随其所安供一劫</p>
  <p id="a7o">其有发心在尊道　　斯福甚多不可喻</p>
  <p id="a7p">若有志求诸佛法　　而不发起兴道意</p>
  <p id="a7q">不如取是四句颂　　其福如顺护道心</p>
  <p id="a7r">正使是世众生类　　皆建立之存佛道</p>
  <p id="a7s">若闻是句而稽受　　心不恐畏其福超</p>
  <p id="a7t">亿百千劫如江沙　　一切珍宝满诸刹</p>
  <p id="a7u">常以供养诸菩萨　　护一颂偈是殊特</p>
  <p id="a7v">是三昧者不可议　　若能受护四句颂</p>
  <p id="a7w">其以护道佛功德　　一切尽叹不能竟</p>
  <p id="a7x">临命终时无数佛　　悉自然现在其前</p>
  <p id="a7y">十方佛土诸佛尊　　将护四句之颂起</p>
  <p id="a7z">临寿终时无数佛　　来护其心不忽忘</p>
  <p id="a80">随其所欲受所生　　用以喜是三昧故</p>
  <p id="a81">身常永安心以和　　往至天上贤圣安</p>
  <p id="a82">不知苦痛至佛道　　而劝助之名勇猛</p>
  <p id="a83">入亿百千无量门　　最胜光藏明无限</p>
  <p id="a84">我住势力颂宣斯　　当勤修是三昧定</p>
  <p id="a85">诸佛于此能颁宣　　是故由斯奉精进</p>
  <p id="a86">曼佛现在勤修行　　无得后世复怀恨</p>
  <p id="a87">便见是法执在手　　清和奉行甚清净</p>
  <p id="a88">皆是我子化无际　　承佛前后行慈仁</p>
  <p id="a89">尔时世尊说是三昧已。<a id="a-8A"></a>以是三昧而复正受。<a id="a-8B"></a>喜王亦三昧定。<a id="a-8C"></a>选择因入七十正法。<a id="a-8D"></a>这选择竟是三昧威神。<a id="a-8E"></a>于时维耶离城中八万四千人。<a id="a-8F"></a>城外亦复八万四千人。<a id="a-8G"></a>各心念言。<a id="a-8H"></a>如来至真甚难得值。<a id="a-8I"></a>久远世时乃有佛耳。<a id="a-8J"></a>希可见闻。<a id="a-8K"></a>多所哀念多所安隐。<a id="a-8L"></a>愍伤诸天及十方人。<a id="a-8M"></a>今在静室而三昧定。<a id="a-8N"></a>我等方便劝助如来从三昧起。<a id="a-8O"></a>于时维耶城中内外众人。<a id="a-8P"></a>各八万四千。<a id="a-8Q"></a>先诣舍利弗。<a id="a-8R"></a>谓舍利弗。<a id="a-8S"></a>佛兴希有。<a id="a-8T"></a>信者甚难。<a id="a-8U"></a>人命难得。<a id="a-8V"></a>平等正觉三昧正受。<a id="a-8W"></a>谁为我等能觉兴乎。<a id="a-8X"></a>使最正觉从三昧起。<a id="a-8Y"></a>惟见愍念施一切护。<a id="a-8Z"></a>时舍利弗。<a id="a-8a"></a>闻维耶离众人所说。<a id="a-8b"></a>即从坐起往诣佛所。<a id="a-8c"></a>住于佛前謦扬其音。<a id="a-8d"></a>极力弹指手拍两膝。<a id="a-8e"></a>欲令如来从三昧觉。<a id="a-8f"></a>因其正受。<a id="a-8g"></a>不知如来三昧所如。<a id="a-8h"></a>时舍利弗诣目连所。<a id="a-8i"></a>以是本末语目连。<a id="a-8j"></a>维耶离城内外众人。<a id="a-8k"></a>欲愿如来从三昧起。<a id="a-8l"></a>时目揵连以力神足。<a id="a-8m"></a>动三千大千世界。<a id="a-8n"></a>住于梵天畅其大音。<a id="a-8o"></a>欲使如来从三昧觉。<a id="a-8p"></a>不能使起。<a id="a-8q"></a>时舍利弗及大目连。<a id="a-8r"></a>辄诣贤者阿若拘伦。<a id="a-8s"></a>及波提。<a id="a-8t"></a>披破。<a id="a-8u"></a>大称。<a id="a-8v"></a>憍恒钵。<a id="a-8w"></a>罗云。<a id="a-8x"></a>分耨。<a id="a-8y"></a>须菩提。<a id="a-8z"></a>迦旃延。<a id="a-90"></a>迦葉。<a id="a-91"></a>阿难。<a id="a-92"></a>分那。<a id="a-93"></a>余大。<a id="a-94"></a>劫宾奴。<a id="a-95"></a>和利。<a id="a-96"></a>弥勒菩萨。<a id="a-97"></a>五千菩萨俱行诣佛所围绕世尊。<a id="a-98"></a>各各就立己之常位。<a id="a-99"></a>四大天王天帝释炎天兜术天化自在天。<a id="a-9A"></a>其欲界中不可限计诸天人等。<a id="a-9B"></a>各各严驾皆诣佛所稽首佛足退住一面。<a id="a-9C"></a>各自叉手。<a id="a-9D"></a>咸归命佛愁感恋慕。<a id="a-9E"></a>梵天光音天清净天离界天乃至净身天。<a id="a-9F"></a>不可计数诸天子等。<a id="a-9G"></a>一切同心稽首归佛欲令尊兴。</p>
  <p data-pb></p>
  <h2 id="a9H">诸度无极品第六</h2>
  <p id="a9I">尔时喜王菩萨。<a id="a-9J"></a>燕坐七日无他异念。<a id="a-9K"></a>七日已后试自思惟。<a id="a-9L"></a>从燕坐起往诣高座。<a id="a-9M"></a>稽首礼佛及谒一切。<a id="a-9N"></a>现诸化佛并众菩萨。<a id="a-9O"></a>则往佛前叉手礼座。<a id="a-9P"></a>于时世尊寂然庠序。<a id="a-9Q"></a>从三昧起普观众会。<a id="a-9R"></a>已观众会默然而住稽首自归。<a id="a-9S"></a>时喜王菩萨前白佛言。<a id="a-9T"></a>道法玄妙不可攀逮。<a id="a-9U"></a>无上正真不可譬喻。<a id="a-9V"></a>一切菩萨比丘圣众诸尊神天皆来集会。<a id="a-9W"></a>一切渴仰饥虚于法。<a id="a-9X"></a>会来甚久。<a id="a-9Y"></a>时以欲过愿有所问。<a id="a-9Z"></a>若见听者乃敢发言。<a id="a-9a"></a>佛告喜王。<a id="a-9b"></a>在所乐问。<a id="a-9c"></a>狐疑众结。<a id="a-9d"></a>如来悉当分别说之。<a id="a-9e"></a>令心解脱无余挂碍喜王菩萨复白佛言。<a id="a-9f"></a>唯然世尊。<a id="a-9g"></a>我向在斯独处燕坐。<a id="a-9h"></a>心自念言。<a id="a-9i"></a>斯诸菩萨积功累德习志调心。<a id="a-9j"></a>好慕佛道诸度无极。<a id="a-9k"></a>殖众善本以求至真。<a id="a-9l"></a>或有菩萨为众生故行度无极。<a id="a-9m"></a>以成佛道。<a id="a-9n"></a>或以诸菩萨故行度无极。<a id="a-9o"></a>或以生死众漏之故行度无极。<a id="a-9p"></a>或有无漏行度无极。<a id="a-9q"></a>合集此已。<a id="a-9r"></a>随其所志行度无极。<a id="a-9s"></a>长益菩萨而成正觉。<a id="a-9t"></a>如是弘普以成因缘。<a id="a-9u"></a>初中至竟习法典目。<a id="a-9v"></a>谛受兴发诸菩萨众善权方便。<a id="a-9w"></a>显隆道法惟说其意。<a id="a-9x"></a>时世尊倍加咨叹喜王菩萨言。<a id="a-9y"></a>善哉善哉。<a id="a-9z"></a>喜王菩萨。<a id="a-A0"></a>乃能发意。<a id="a-A1"></a>咨问如来如是异义殊特之慧。<a id="a-A2"></a>仁以昔曾问过去百千亿佛之所致。<a id="a-A3"></a>佛言。<a id="a-A4"></a>谛听善思念之。<a id="a-A5"></a>喜王菩萨与诸大众受教而听。<a id="a-A6"></a>佛言。<a id="a-A7"></a>菩萨有六事业。<a id="a-A8"></a>习进行法修度无极有六事。<a id="a-A9"></a>光曜度无极亦有六事。<a id="a-AA"></a>世度无极亦有六事。<a id="a-AB"></a>为众生故行度无极亦有六事。<a id="a-AC"></a>住度无极亦有六事。<a id="a-AD"></a>生死度无极亦有六事。<a id="a-AE"></a>有所著度无极亦有六事。<a id="a-AF"></a>益他人度无极。<a id="a-AG"></a>亦有六事。<a id="a-AH"></a>所处度无极亦有六事。<a id="a-AI"></a>道度无极亦有六事。<a id="a-AJ"></a>慧度无极亦有六事。<a id="a-AK"></a>已修立行度无极亦有六事。<a id="a-AL"></a>有逮得度无极亦有六事。<a id="a-AM"></a>有念度无极亦有六事。<a id="a-AN"></a>有离三世度无极亦有六事。<a id="a-AO"></a>有所业度无极亦有六事。<a id="a-AP"></a>休息度无极亦有六事。<a id="a-AQ"></a>有不置远度无极亦有六事。<a id="a-AR"></a>有应慎度无极亦有六事。<a id="a-AS"></a>有造作度无极。<a id="a-AT"></a>亦有无作度无极。<a id="a-AU"></a>有意度无极。<a id="a-AV"></a>有勤修度无极。<a id="a-AW"></a>有正真度无极。<a id="a-AX"></a>有健度无极。<a id="a-AY"></a>有深奥度无极。<a id="a-AZ"></a>有杂度无极。<a id="a-Aa"></a>有清净度无极。<a id="a-Ab"></a>有无际度无极。<a id="a-Ac"></a>有信度无极。<a id="a-Ad"></a>有为众生故行度无极。<a id="a-Ae"></a>有法故度无极。<a id="a-Af"></a>有寂乐度无极。<a id="a-Ag"></a>有乐观察度无极。<a id="a-Ah"></a>有一切所入度无极。<a id="a-Ai"></a>有说处度无极。<a id="a-Aj"></a>有无害度无极。<a id="a-Ak"></a>有无败度无极。<a id="a-Al"></a>有贫度无极。<a id="a-Am"></a>有不回还度无极。<a id="a-An"></a>有回转度无极。<a id="a-Ao"></a>有严净度无极。<a id="a-Ap"></a>有坚强度无极。<a id="a-Aq"></a>有兴成度无极。<a id="a-Ar"></a>有充满度无极。<a id="a-As"></a>有为世度无极。<a id="a-At"></a>有度世度无极。<a id="a-Au"></a>有无上度无极。<a id="a-Av"></a>有不乱度无极。<a id="a-Aw"></a>有无怨度无极。<a id="a-Ax"></a>有怨敌度无极。<a id="a-Ay"></a>有摄持度无极。<a id="a-Az"></a>有无摄度无极。<a id="a-B0"></a>有报应度无极。<a id="a-B1"></a>有无报度无极。<a id="a-B2"></a>有自然度无极。<a id="a-B3"></a>有无所有度无极。<a id="a-B4"></a>有广普度无极。<a id="a-B5"></a>有华度无极。<a id="a-B6"></a>有无量度无极。<a id="a-B7"></a>有慕求度无极。<a id="a-B8"></a>有所厌度无极。<a id="a-B9"></a>有妙乐度无极。<a id="a-BA"></a>有无乐度无极。<a id="a-BB"></a>有闻持度无极。<a id="a-BC"></a>有生死长度无极。<a id="a-BD"></a>有无断度无极。<a id="a-BE"></a>有乐纯熟度无极。<a id="a-BF"></a>有禅度无极。<a id="a-BG"></a>有神通度无极。<a id="a-BH"></a>有世巧便度无极。<a id="a-BI"></a>有慈愍护度无极。<a id="a-BJ"></a>有行哀度无极。<a id="a-BK"></a>有欢喜度无极。<a id="a-BL"></a>有劝邪正见度无极。<a id="a-BM"></a>有劝住无住见度无极。<a id="a-BN"></a>有劝无猗度无极。<a id="a-BO"></a>有劝意度无极。<a id="a-BP"></a>有劝忍度无极。<a id="a-BQ"></a>有造无造业度无极。<a id="a-BR"></a>有无余度无极。<a id="a-BS"></a>有佛兴盛度无极。<a id="a-BT"></a>有明度无极。<a id="a-BU"></a>有时住明度无极。<a id="a-BV"></a>有成就度无极。<a id="a-BW"></a>有意不忽度无极。<a id="a-BX"></a>有佛立家度无极。<a id="a-BY"></a>有出家来度无极。<a id="a-BZ"></a>有愍哀博闻来度无极。<a id="a-Ba"></a>有出家不断戒度无极。<a id="a-Bb"></a>有住神通度无极。<a id="a-Bc"></a>有神通意不断度无极。<a id="a-Bd"></a>有入欲度无极。<a id="a-Be"></a>有立度无极。<a id="a-Bf"></a>有应度无极。<a id="a-Bg"></a>有众报无报度无极。<a id="a-Bh"></a>有无乐度无乐。<a id="a-Bi"></a>有时进度无极。<a id="a-Bj"></a>有光明无量光度无极。<a id="a-Bk"></a>有报安光度无极。<a id="a-Bl"></a>有不回还度无极。<a id="a-Bm"></a>有娱乐度无极。<a id="a-Bn"></a>有鲜洁度无极。<a id="a-Bo"></a>有成世法度无极。<a id="a-Bp"></a>有净世度无极。<a id="a-Bq"></a>有成种度无极。<a id="a-Br"></a>有成眷属度无极。<a id="a-Bs"></a>有不坏眷属度无极。<a id="a-Bt"></a>有除尘来净度无极。<a id="a-Bu"></a>有观土度无极。<a id="a-Bv"></a>有宣誓度无极。<a id="a-Bw"></a>有无逸度无极。<a id="a-Bx"></a>有周旋度无极。<a id="a-By"></a>有灭度度无极。<a id="a-Bz"></a>有豪贵度无极。<a id="a-C0"></a>有理眷属度无极。<a id="a-C1"></a>有无所忘失度无极。<a id="a-C2"></a>有三十二相度无极。<a id="a-C3"></a>有顺时度无极。<a id="a-C4"></a>有知时度无极。<a id="a-C5"></a>有分别世度无极。<a id="a-C6"></a>有顺世度无极。<a id="a-C7"></a>有边际度无极。<a id="a-C8"></a>有蠲除度无极。<a id="a-C9"></a>有金刚度无极。<a id="a-CA"></a>有造救度无极。<a id="a-CB"></a>有自然度无极。<a id="a-CC"></a>有伏魔度无极。<a id="a-CD"></a>有无退度无极。<a id="a-CE"></a>有一时度无极。<a id="a-CF"></a>有无所著度无极。<a id="a-CG"></a>有三昧度无极。<a id="a-CH"></a>有训诲度无极。<a id="a-CI"></a>有佛道度无极。<a id="a-CJ"></a>有一切智度无极。<a id="a-CK"></a>有无余有余度无极。<a id="a-CL"></a>有可止度无极。<a id="a-CM"></a>有诸佛度无极。<a id="a-CN"></a>有方便度无极。<a id="a-CO"></a>有愁戚度无极。<a id="a-CP"></a>有真陀度无极。<a id="a-CQ"></a>有异度无极。<a id="a-CR"></a>有四意断度无极。<a id="a-CS"></a>有四神足试神足度无极。<a id="a-CT"></a>有四禅度无极。<a id="a-CU"></a>有四意止度无极。<a id="a-CV"></a>有四谛度无极。<a id="a-CW"></a>有信根。<a id="a-CX"></a>精进根。<a id="a-CY"></a>意根。<a id="a-CZ"></a>智慧根。<a id="a-Ca"></a>定根度无极。<a id="a-Cb"></a>有信力。<a id="a-Cc"></a>精进力。<a id="a-Cd"></a>意力。<a id="a-Ce"></a>定力。<a id="a-Cf"></a>智慧力。<a id="a-Cg"></a>度无极。<a id="a-Ch"></a>有七觉意。<a id="a-Ci"></a>八品道行度无极。<a id="a-Cj"></a>有寂然度无极。<a id="a-Ck"></a>有观度无极。<a id="a-Cl"></a>有乐明度无极。<a id="a-Cm"></a>有来解脱度无极。<a id="a-Cn"></a>有比丘圣众度无极。<a id="a-Co"></a>有八部会度无极。<a id="a-Cp"></a>有分别度无极。<a id="a-Cq"></a>有系解法度无极。<a id="a-Cr"></a>有分别顺理度无极。<a id="a-Cs"></a>有辩才度无极。<a id="a-Ct"></a>有无厌度无极。<a id="a-Cu"></a>有六度无极。<a id="a-Cv"></a>有眼耳鼻口身心度无极。<a id="a-Cw"></a>有愍他劝助度无极。<a id="a-Cx"></a>有愍已度无极。<a id="a-Cy"></a>有法度无极。<a id="a-Cz"></a>有宣度无极。<a id="a-D0"></a>有[邱-丘+半]伴度无极。<a id="a-D1"></a>有劝乐度无极。<a id="a-D2"></a>有三脱门度无极。<a id="a-D3"></a>有异行度无极。<a id="a-D4"></a>有解他度无极。<a id="a-D5"></a>有勤用意度无极。<a id="a-D6"></a>有十种力度无极。<a id="a-D7"></a>有四无所畏度无极。<a id="a-D8"></a>有大哀度无极。<a id="a-D9"></a>有五眼肉眼。<a id="a-DA"></a>天眼。<a id="a-DB"></a>慧眼。<a id="a-DC"></a>法眼。<a id="a-DD"></a>佛眼。<a id="a-DE"></a>度无极。<a id="a-DF"></a>有自在度无极。<a id="a-DG"></a>有娱乐度无极。<a id="a-DH"></a>有难得自归度无极。<a id="a-DI"></a>有十八不共诸佛之法度无极。<a id="a-DJ"></a>有晓了方便度无极。<a id="a-DK"></a>有纯熟度无极。<a id="a-DL"></a>有自然度无极。<a id="a-DM"></a>有三界行度无极。<a id="a-DN"></a>有观清白行度无极。<a id="a-DO"></a>有法种度无极。<a id="a-DP"></a>有八等度无极。<a id="a-DQ"></a>有道迹。<a id="a-DR"></a>往来。<a id="a-DS"></a>不还。<a id="a-DT"></a>无著。<a id="a-DU"></a>度无极。<a id="a-DV"></a>有缘觉度无极。<a id="a-DW"></a>有菩萨度无极。<a id="a-DX"></a>有尽慧度无极。<a id="a-DY"></a>有无所生慧度无极。<a id="a-DZ"></a>有建立慧度无极。<a id="a-Da"></a>有天眼。<a id="a-Db"></a>天耳。<a id="a-Dc"></a>心知。<a id="a-Dd"></a>自在见过世事。<a id="a-De"></a>知他人念。<a id="a-Df"></a>神足。<a id="a-Dg"></a>漏尽。<a id="a-Dh"></a>六通度无极。<a id="a-Di"></a>有威仪度无极。<a id="a-Dj"></a>有愍伤度无极。<a id="a-Dk"></a>有行空度无极。<a id="a-Dl"></a>有捐舍度无极。<a id="a-Dm"></a>有灭度度无极。<a id="a-Dn"></a>有变化度无极。<a id="a-Do"></a>有流布教度无极。<a id="a-Dp"></a>有分舍利度无极。<a id="a-Dq"></a>是诸比丘菩萨所行。<a id="a-Dr"></a>二千一百寂然度无极。<a id="a-Ds"></a>菩萨大士若逮解是。<a id="a-Dt"></a>皆致得一切诸法殊特玄妙无际之行。<a id="a-Du"></a>无等无伦怀来圣哲。<a id="a-Dv"></a>无所恃仰消一切尘。<a id="a-Dw"></a>无所至凑断诸狐疑。<a id="a-Dx"></a>是二千一百。<a id="a-Dy"></a>其中别一百度无极。<a id="a-Dz"></a>主除四大去六衰令无有余。<a id="a-E0"></a>独步三界往来周旋。<a id="a-E1"></a>遍入三世。<a id="a-E2"></a>犹如日月不畏众冥。<a id="a-E3"></a>成就万物百谷草木。<a id="a-E4"></a>仰天之茂皆因地生。<a id="a-E5"></a>菩萨如是。<a id="a-E6"></a>二千一百诸度无极。<a id="a-E7"></a>及是百度无极。<a id="a-E8"></a>其二千一百诸度无极。<a id="a-E9"></a>贪淫怒痴等分四事。<a id="a-EA"></a>各二千一百。<a id="a-EB"></a>合八千四百。<a id="a-EC"></a>八千四百各别有十事。<a id="a-ED"></a>合八万四千。<a id="a-EE"></a>以能具足度无极。<a id="a-EF"></a>便已备悉八万四千众要上业。<a id="a-EG"></a>八万四千诸总持门自然达矣。<a id="a-EH"></a>便通诸佛五百圣功品第各别。<a id="a-EI"></a>以娱乐化一切众生。<a id="a-EJ"></a>晓成一切所行境界。<a id="a-EK"></a>随时发起靡不济安至无极慧本际法身。</p>
 </body>
</html>