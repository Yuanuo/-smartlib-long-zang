<!doctype html>
<html id="z3IBTwFSn" data-ver="1413">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">贤劫经卷第六</h1>
  <h2 id="a2">三十七品第十三</h2>
  <p id="a3">佛告喜王菩萨。<a id="a-4"></a>何谓四断度无极有六事。<a id="a-5"></a>诸恶不善未有生矣护令不起。<a id="a-6"></a>是六度无极合集势力。<a id="a-7"></a>消灭尘劳常使清净。<a id="a-8"></a>是曰布施。<a id="a-9"></a>求不善服消除众恶非宜事业。<a id="a-A"></a>是曰持戒。<a id="a-B"></a>解于自然非法之元化使入道。<a id="a-C"></a>是曰忍辱。<a id="a-D"></a>未生诸恶寻前尽灭兴隆道法。<a id="a-E"></a>是曰精进劝化他人使入正真宣传道业。<a id="a-F"></a>是曰一心。<a id="a-G"></a>究竟自然诸恶不善使不复生。<a id="a-H"></a>因是心行长养道化。<a id="a-I"></a>是曰智慧。<a id="a-J"></a>是为六。<a id="a-K"></a>何谓这起寻灭度无极有六事。<a id="a-L"></a>若尘劳兴亲入其中。<a id="a-M"></a>睹见菩萨方便习真。<a id="a-N"></a>是曰布施。<a id="a-O"></a>患厌爱欲难之不净奉清明业。<a id="a-P"></a>是曰持戒。<a id="a-Q"></a>在彼断秽遵修清白。<a id="a-R"></a>若尽恶习非法之元。<a id="a-S"></a>功德未生勤劝使兴。<a id="a-T"></a>是曰忍辱。<a id="a-U"></a>若解了慧分别尘劳消众爱欲。<a id="a-V"></a>是曰精进。<a id="a-W"></a>常在燕居专心禅思定意三昧。<a id="a-X"></a>是曰一心。<a id="a-Y"></a>笃信他人六度无极。<a id="a-Z"></a>兴发善德度脱一切。<a id="a-a"></a>是曰智慧。<a id="a-b"></a>是为六。<a id="a-c"></a>何谓未兴众德因而兴之度无极有六事。<a id="a-d"></a>若发诸善不舍虚乏。<a id="a-e"></a>积功累德每生自克。<a id="a-f"></a>是曰布施。<a id="a-g"></a>若致善德益以好乐。<a id="a-h"></a>令使增长以惠一切。<a id="a-i"></a>是曰持戒。<a id="a-j"></a>遵空无事不尽德本。<a id="a-k"></a>以消众恶不善之行。<a id="a-l"></a>是曰忍辱。<a id="a-m"></a>身口立行方便无缘因兴道德。<a id="a-n"></a>是曰精进。<a id="a-o"></a>若奉法教摄众猗想。<a id="a-p"></a>而不忘失定意正受。<a id="a-q"></a>是曰一心。<a id="a-r"></a>所造得兴无起发意。<a id="a-s"></a>成就道明开化一切皆荷道慈。<a id="a-t"></a>是曰智慧。<a id="a-u"></a>是为六。<a id="a-v"></a>何谓以发立德度无极有六事。<a id="a-w"></a>以起众善功德之元。<a id="a-x"></a>不生恶行无益之义。<a id="a-y"></a>是曰布施。<a id="a-z"></a>以斯忻乐唯志至真。<a id="a-10"></a>不念小业无益一切。<a id="a-11"></a>是曰持戒。<a id="a-12"></a>察诸应宜而不怀恨除众不慎。<a id="a-13"></a>是曰忍辱。<a id="a-14"></a>所可将护未曾虚妄皆入于道。<a id="a-15"></a>是曰精进。<a id="a-16"></a>奉遵道力不为羸劣强而有势。<a id="a-17"></a>是曰一心。<a id="a-18"></a>顺从习俗一切不堕邪见六十二疑。<a id="a-19"></a>劝助一切不抱妄想。<a id="a-1A"></a>是曰智慧。<a id="a-1B"></a>是为六。<a id="a-1C"></a>何谓神足度无极有六事。<a id="a-1D"></a>断众贪秽思惟经典。<a id="a-1E"></a>以成神足未曾忘失。<a id="a-1F"></a>是曰布施。<a id="a-1G"></a>云何菩萨而具足成就。<a id="a-1H"></a>从意所乐无所好念。<a id="a-1I"></a>若以法义而喜施与救济危厄。<a id="a-1J"></a>是曰持戒。<a id="a-1K"></a>其乐坚固不可毁坏心不生恨。<a id="a-1L"></a>是曰忍辱。<a id="a-1M"></a>若慕出家弃世荣乐以法自娱。<a id="a-1N"></a>是曰精进。<a id="a-1O"></a>若以正观一切如幻三界若化。<a id="a-1P"></a>是曰一心。<a id="a-1Q"></a>设好决疑无余结网深入微妙。<a id="a-1R"></a>是曰智慧。<a id="a-1S"></a>是为六。<a id="a-1T"></a>何谓四神足勤修精进度无极有六事。<a id="a-1U"></a>若护神足飞到十方。<a id="a-1V"></a>无所挂碍开化一切。<a id="a-1W"></a>是曰布施。<a id="a-1X"></a>若以殷勤志于大业心进愿乐。<a id="a-1Y"></a>愿乐轻举游行天下。<a id="a-1Z"></a>是曰持戒。<a id="a-1a"></a>勤修发意日日增进。<a id="a-1b"></a>而不懈废并化众生。<a id="a-1c"></a>是曰忍辱。<a id="a-1d"></a>逮得方便所当兴为。<a id="a-1e"></a>出家学道不好邪行。<a id="a-1f"></a>是曰精进。<a id="a-1g"></a>决众狐疑悉使开化。<a id="a-1h"></a>可意悦豫因发道心。<a id="a-1i"></a>是曰一心。<a id="a-1j"></a>所可劝助普入一切。<a id="a-1k"></a>诸闇蔽人使识正真。<a id="a-1l"></a>十方蒙恩。<a id="a-1m"></a>是曰智慧。<a id="a-1n"></a>是为六。<a id="a-1o"></a>何谓心行神足度无极有六事。<a id="a-1p"></a>其心平等尽众垢尘常行清净。<a id="a-1q"></a>是曰布施。<a id="a-1r"></a>若离爱欲不净之行奉修清白。<a id="a-1s"></a>是曰持戒。<a id="a-1t"></a>晓了所生如是灭尽。<a id="a-1u"></a>不得久存唯道可恃。<a id="a-1v"></a>是曰忍辱。<a id="a-1w"></a>逮得无想。<a id="a-1x"></a>虽有所逮。<a id="a-1y"></a>逮无所逮。<a id="a-1z"></a>是曰精进。<a id="a-20"></a>心所建立除去所拘。<a id="a-21"></a>而无所住常遵正真。<a id="a-22"></a>是曰一心。<a id="a-23"></a>断众结着未曾有缚心等如空。<a id="a-24"></a>是曰智慧。<a id="a-25"></a>是为六。<a id="a-26"></a>何谓所识神足度无极有六事。<a id="a-27"></a>所识造行使离爱欲无复贪尘。<a id="a-28"></a>是曰布施。<a id="a-29"></a>若逮真正不为危谄一切无犯。<a id="a-2A"></a>是曰持戒。<a id="a-2B"></a>劝助清净而无瑕秽常慎众诤。<a id="a-2C"></a>是曰忍辱。<a id="a-2D"></a>所可越度普入一切众生蒙荷。<a id="a-2E"></a>是曰精进。<a id="a-2F"></a>若能觉知诸所挂碍皆是损秏不为放逸。<a id="a-2G"></a>是曰一心。<a id="a-2H"></a>以弃弊塞脱无挂碍。<a id="a-2I"></a>不失大辩开导不逮咸令深入。<a id="a-2J"></a>是曰智慧。<a id="a-2K"></a>是为六。<a id="a-2L"></a>何谓第一禅度无极有六事。<a id="a-2M"></a>所勤方便逮得功德不可限量。<a id="a-2N"></a>是曰布施。<a id="a-2O"></a>所观察事善权随时不失一切。<a id="a-2P"></a>是曰持戒。<a id="a-2Q"></a>其第一禅受摄方便不失一心。<a id="a-2R"></a>志存定慧常思仁和。<a id="a-2S"></a>是曰忍辱。<a id="a-2T"></a>若消五阴成就五通。<a id="a-2U"></a>遍入五趣而往化之。<a id="a-2V"></a>是曰精进。<a id="a-2W"></a>以致一定专精心寂。<a id="a-2X"></a>而无所生睹见十方。<a id="a-2Y"></a>是曰一心。<a id="a-2Z"></a>五人至愿不能坚固而违本誓。<a id="a-2a"></a>稽首自归顺从道教。<a id="a-2b"></a>是曰智慧。<a id="a-2c"></a>是为六。<a id="a-2d"></a>何谓第二禅度无极有六事。<a id="a-2e"></a>若以禅思断众妄想疾得坚固。<a id="a-2f"></a>是曰布施。<a id="a-2g"></a>晓了无限不可计处。<a id="a-2h"></a>道利戒法因荷其恩。<a id="a-2i"></a>是曰持戒。<a id="a-2j"></a>觉寤众生自能分别。<a id="a-2k"></a>一切悉空心不复起。<a id="a-2l"></a>是曰忍辱。<a id="a-2m"></a>若静燕居习自摄心而不放逸。<a id="a-2n"></a>是曰精进。<a id="a-2o"></a>若乐解脱存不退转。<a id="a-2p"></a>不志小节定意正受。<a id="a-2q"></a>是曰一心。<a id="a-2r"></a>所观发明愍己哀彼。<a id="a-2s"></a>一切普等不为偏党。<a id="a-2t"></a>是曰智慧。<a id="a-2u"></a>是为六。<a id="a-2v"></a>何谓第三禅度无极有六事。<a id="a-2w"></a>行第三禅忻乐顺安。<a id="a-2x"></a>弃捐众恶不善之业。<a id="a-2y"></a>是曰布施。<a id="a-2z"></a>方便勤修舍诸伎乐志存禁义。<a id="a-30"></a>是曰持戒。<a id="a-31"></a>其心专精离于所好。<a id="a-32"></a>外众邪欲不以欢喜。<a id="a-33"></a>是曰忍辱。<a id="a-34"></a>而于其内察无常苦空静非身。<a id="a-35"></a>无所忘失建立其志。<a id="a-36"></a>是曰精进。<a id="a-37"></a>其意坚固靡所不达行不驰骋。<a id="a-38"></a>是曰一心。<a id="a-39"></a>以尽诸漏无复报应罪福之患有无之业。<a id="a-3A"></a>是曰智慧。<a id="a-3B"></a>是为六。<a id="a-3C"></a>何谓第四禅度无极有六事。<a id="a-3D"></a>若以四禅断一切众苦。<a id="a-3E"></a>志于法乐永除众恼无复诸难。<a id="a-3F"></a>是曰布施。<a id="a-3G"></a>悉弃众苦三界终始长乐无患。<a id="a-3H"></a>是曰持戒。<a id="a-3I"></a>尽察一切周旋三界。<a id="a-3J"></a>生死危厄究竟本无。<a id="a-3K"></a>是曰忍辱。<a id="a-3L"></a>以得燕寂未曾想求。<a id="a-3M"></a>存念逮得而无所望。<a id="a-3N"></a>是曰精进。<a id="a-3O"></a>以获致安禅思不慌定意正受。<a id="a-3P"></a>是曰一心。<a id="a-3Q"></a>以成清净劝助甘露不死之药名曰法训。<a id="a-3R"></a>以疗一切盲冥不达。<a id="a-3S"></a>是曰智慧。<a id="a-3T"></a>是为六。<a id="a-3U"></a>何谓身意止度无极有六事。<a id="a-3V"></a>云何身意止。<a id="a-3W"></a>尽身不净杀盗淫业。<a id="a-3X"></a>奉身净行不计有我。<a id="a-3Y"></a>是曰布施。<a id="a-3Z"></a>弃捐所有亲亲之宜无所恋慕。<a id="a-3a"></a>是曰持戒。<a id="a-3b"></a>若以好乐无吾我法不贪三界。<a id="a-3c"></a>是曰忍辱。<a id="a-3d"></a>一切所见放逸其心。<a id="a-3e"></a>令得自在不从非法。<a id="a-3f"></a>是曰精进。<a id="a-3g"></a>若睹一切三世自然。<a id="a-3h"></a>本无所有犹如幻化。<a id="a-3i"></a>是曰一心。<a id="a-3j"></a>见诸所非法自起灭。<a id="a-3k"></a>本无所生悉亦无处缘对而兴。<a id="a-3l"></a>是曰智慧。<a id="a-3m"></a>是为六。<a id="a-3n"></a>何谓痛痒意止度无极有六事。<a id="a-3o"></a>若使不显心无所贪。<a id="a-3p"></a>痛痒意止自然休息不追众缘。<a id="a-3q"></a>是曰布施。<a id="a-3r"></a>以睹苦痛不造祸福无复众患是曰持戒。<a id="a-3s"></a>笃信空义心无所生。<a id="a-3t"></a>堪任一切诸不可行。<a id="a-3u"></a>是曰忍辱。<a id="a-3v"></a>不猗痛痒善恶苦乐亦无所著。<a id="a-3w"></a>是曰精进。<a id="a-3x"></a>其以乐痛在于三界。<a id="a-3y"></a>消三毒苦永无有余。<a id="a-3z"></a>是曰一心。<a id="a-40"></a>若以善断一切诸痛。<a id="a-41"></a>志慕道法未曾有患。<a id="a-42"></a>是曰智慧。<a id="a-43"></a>是为六。<a id="a-44"></a>何谓心意止度无极有六事。<a id="a-45"></a>断诸所乐五欲所思。<a id="a-46"></a>自见其心兴发法念。<a id="a-47"></a>是曰布施。<a id="a-48"></a>睹彼瑕秽自调其心柔顺随真。<a id="a-49"></a>是曰持戒。<a id="a-4A"></a>观察诸法令意念止遵奉六度。<a id="a-4B"></a>是曰忍辱。<a id="a-4C"></a>若能禁制心所驰逸使不邪行。<a id="a-4D"></a>是曰精进。<a id="a-4E"></a>若想他人心止爱欲解悉本无。<a id="a-4F"></a>是曰一心。<a id="a-4G"></a>所见笃信依于缘使。<a id="a-4H"></a>奉空无相无愿之法。<a id="a-4I"></a>是曰智慧。<a id="a-4J"></a>是为六。<a id="a-4K"></a>何谓法意止度无极有六事。<a id="a-4L"></a>睹诸法实为示显明各使心开。<a id="a-4M"></a>是曰布施。<a id="a-4N"></a>一切所观皆悉本空。<a id="a-4O"></a>尽察诸法犹如幻化睹众本无。<a id="a-4P"></a>是曰持戒。<a id="a-4Q"></a>遵奉经典勤修报应。<a id="a-4R"></a>以施一切无所增损。<a id="a-4S"></a>是曰忍辱。<a id="a-4T"></a>若见危他常抱慈心。<a id="a-4U"></a>弃捐众害志存道法。<a id="a-4V"></a>是曰精进。<a id="a-4W"></a>虽游诸法了一切法。<a id="a-4X"></a>无所著猗其志寂定。<a id="a-4Y"></a>是曰一心。<a id="a-4Z"></a>顺其上下十二缘起。<a id="a-4a"></a>晓斯元际本末悉寂。<a id="a-4b"></a>是曰智慧。<a id="a-4c"></a>是为六。<a id="a-4d"></a>何谓见其苦谛度无极有六事。<a id="a-4e"></a>目睹三世心解皆空。<a id="a-4f"></a>舍众苦患无所希求。<a id="a-4g"></a>是曰布施。<a id="a-4h"></a>见诸苦元无一可乐。<a id="a-4i"></a>因致生死皆为忧恼。<a id="a-4j"></a>是曰持戒。<a id="a-4k"></a>察众苦事从己缘对而有此难悉虚无本。<a id="a-4l"></a>是曰忍辱。<a id="a-4m"></a>观诸苦恼悉从微起。<a id="a-4n"></a>不能分别用无觉故。<a id="a-4o"></a>是曰精进。<a id="a-4p"></a>视其诸苦由因习生。<a id="a-4q"></a>自将邪冥悉本清净。<a id="a-4r"></a>是曰一心。<a id="a-4s"></a>如是观者不为邪行。<a id="a-4t"></a>断一切苦使无根元何有枝流。<a id="a-4u"></a>是曰智慧。<a id="a-4v"></a>是为六。<a id="a-4w"></a>何谓习谛度无极有六事。<a id="a-4x"></a>若以习行心舍众业五阴六衰。<a id="a-4y"></a>是曰布施。<a id="a-4z"></a>若见众生五阴六衰十二诸入。<a id="a-50"></a>除去诸习。<a id="a-51"></a>是曰持戒。<a id="a-52"></a>若以和同生度无极。<a id="a-53"></a>成诸法行无上道业。<a id="a-54"></a>是曰忍辱。<a id="a-55"></a>若捐爱欲具道品法。<a id="a-56"></a>观一切法睹见其无所因由生。<a id="a-57"></a>是曰精进。<a id="a-58"></a>若断众结一切受处而无所受。<a id="a-59"></a>是曰一心。<a id="a-5A"></a>其观众难无益之法消害苦恼虚伪之患。<a id="a-5B"></a>是曰智慧。<a id="a-5C"></a>是为六。<a id="a-5D"></a>何谓尽谛度无极有六事。<a id="a-5E"></a>逮得尽苦遵行道义奉行无愿是曰布施。<a id="a-5F"></a>若以志乐灭尽之行。<a id="a-5G"></a>尽无所尽为以都尽。<a id="a-5H"></a>是曰持戒。<a id="a-5I"></a>除去众想挂碍之本。<a id="a-5J"></a>而复自然悉无所著。<a id="a-5K"></a>是曰忍辱。<a id="a-5L"></a>从本以来所更勤苦。<a id="a-5M"></a>以灭众恼长得安隐。<a id="a-5N"></a>是曰精进。<a id="a-5O"></a>志存清修燕坐独处。<a id="a-5P"></a>思惟三昧自伏其意。<a id="a-5Q"></a>是曰一心。<a id="a-5R"></a>若不取证志尽尘垢。<a id="a-5S"></a>无有爱欲正受定意心不怀乱。<a id="a-5T"></a>是曰智慧。<a id="a-5U"></a>是为六。<a id="a-5V"></a>何谓道度无极有六事。<a id="a-5W"></a>若获至真行与道俱。<a id="a-5X"></a>和同不慌救济众厄。<a id="a-5Y"></a>是曰布施。<a id="a-5Z"></a>其睹道业而从经典。<a id="a-5a"></a>不反邪教因而化之。<a id="a-5b"></a>是曰持戒。<a id="a-5c"></a>其念其法若不念道。<a id="a-5d"></a>劝助入法存在正真。<a id="a-5e"></a>是曰忍辱。<a id="a-5f"></a>其总持法揽三界元。<a id="a-5g"></a>宣布经典遵承道教。<a id="a-5h"></a>是曰精进。<a id="a-5i"></a>假在道行不随世俗。<a id="a-5j"></a>因其正真而不虚妄。<a id="a-5k"></a>是曰一心。<a id="a-5l"></a>若能解道随其形类。<a id="a-5m"></a>一切悉了各开化之。<a id="a-5n"></a>是曰智慧。<a id="a-5o"></a>是为六。<a id="a-5p"></a>何谓信根度无极有六事。<a id="a-5q"></a>信断众恶悉为本寂。<a id="a-5r"></a>除不善行为显道元。<a id="a-5s"></a>是曰布施。<a id="a-5t"></a>奉行笃信乐一切法。<a id="a-5u"></a>众德之元悉无所生。<a id="a-5v"></a>是曰持戒。<a id="a-5w"></a>以怀至信得欢喜悦。<a id="a-5x"></a>无有瞋恚。<a id="a-5y"></a>是曰忍辱。<a id="a-5z"></a>达无所有以好真有。<a id="a-60"></a>究竟执持一切诸法。<a id="a-61"></a>是曰精进。<a id="a-62"></a>以解脱根道德之元。<a id="a-63"></a>信勤精进众根寂定。<a id="a-64"></a>是曰一心。<a id="a-65"></a>以能存信志存道品不慕邪念。<a id="a-66"></a>是曰智慧。<a id="a-67"></a>是为六。<a id="a-68"></a>何谓精进根度无极有六事。<a id="a-69"></a>所可勤修志御坚固。<a id="a-6A"></a>奉行方便永无贪吝。<a id="a-6B"></a>是曰布施。<a id="a-6C"></a>不猗有为不舍显明寂于无为。<a id="a-6D"></a>是曰持戒。<a id="a-6E"></a>身之所行一切形类都无犯害。<a id="a-6F"></a>是曰忍辱。<a id="a-6G"></a>志存玄迥慕大弘誓无极之哀。<a id="a-6H"></a>是曰精进。<a id="a-6I"></a>听随时节闻辄奉行而不懈废。<a id="a-6J"></a>是曰一心。<a id="a-6K"></a>所学法普悉畅现世后世之事度世之业。<a id="a-6L"></a>是曰智慧。<a id="a-6M"></a>是为六。<a id="a-6N"></a>何谓意根度无极有六事。<a id="a-6O"></a>若见真谛睹家居业众秽之患弃捐所处。<a id="a-6P"></a>是曰布施。<a id="a-6Q"></a>观有为贪不念无为消诸所著。<a id="a-6R"></a>是曰持戒。<a id="a-6S"></a>察其逆顺不习众苦无所贪心。<a id="a-6T"></a>是曰忍辱。<a id="a-6U"></a>若能总持一切诸法永不忘失至道德本。<a id="a-6V"></a>是曰精进。<a id="a-6W"></a>行寂然义入诸所生心无所生。<a id="a-6X"></a>是曰一心。<a id="a-6Y"></a>从如审谛不随虚妄。<a id="a-6Z"></a>思惟诸法无有根本。<a id="a-6a"></a>是曰智慧。<a id="a-6b"></a>是为六。<a id="a-6c"></a>何谓定意根度无极有六事。<a id="a-6d"></a>以定意根消除尘劳难及玄虚无复众患。<a id="a-6e"></a>是曰布施。<a id="a-6f"></a>弃舍诸乱得三昧定开示一切。<a id="a-6g"></a>是曰持戒。<a id="a-6h"></a>若心寂然未曾有乱。<a id="a-6i"></a>得住定意正受之业。<a id="a-6j"></a>是曰忍辱。<a id="a-6k"></a>若志不乐诸因缘事。<a id="a-6l"></a>甘乐法乐为无上法。<a id="a-6m"></a>是曰精进。<a id="a-6n"></a>其心专一而无二念。<a id="a-6o"></a>定意正受导利一切。<a id="a-6p"></a>是曰一心。<a id="a-6q"></a>强而有势志不怯弱。<a id="a-6r"></a>伏心自制行三昧定意。<a id="a-6s"></a>是曰智慧。<a id="a-6t"></a>是为六。<a id="a-6u"></a>何谓慧根度无极有六事。<a id="a-6v"></a>志存圣明一切所有。<a id="a-6w"></a>而悉消除众尘之行。<a id="a-6x"></a>是曰布施。<a id="a-6y"></a>以致明达至远玄妙心无所猗。<a id="a-6z"></a>是曰持戒。<a id="a-70"></a>能为众生忍一切劳。<a id="a-71"></a>生死周旋世世不废。<a id="a-72"></a>是曰忍辱。<a id="a-73"></a>晓了道义总揽至要解本清净。<a id="a-74"></a>是曰精进。<a id="a-75"></a>以上圣明寂然惔怕。<a id="a-76"></a>为众生故宣其本元。<a id="a-77"></a>是曰一心。<a id="a-78"></a>以慧解脱奉无所行。<a id="a-79"></a>靡不通达三界蒙恩。<a id="a-7A"></a>是曰智慧。<a id="a-7B"></a>是为六。<a id="a-7C"></a>何谓信力度无极有六事。<a id="a-7D"></a>若有所信无所违失如师子王子。<a id="a-7E"></a>与众共约未曾失信。<a id="a-7F"></a>是曰布施。<a id="a-7G"></a>戒所立处而无所懈。<a id="a-7H"></a>犹如往昔有象子食以长其身。<a id="a-7I"></a>菩萨如是服柔顺法。<a id="a-7J"></a>能思惟此以成佛道。<a id="a-7K"></a>是曰持戒。<a id="a-7L"></a>正使人来破碎骨髓。<a id="a-7M"></a>续习慈心由如苏摩菩萨大士救诸蠕动。<a id="a-7N"></a>虽有害者其心不变。<a id="a-7O"></a>是曰忍辱。<a id="a-7P"></a>勤行精进未曾退悔。<a id="a-7Q"></a>尽其根元如竭大海。<a id="a-7R"></a>所行如是消淫怒痴。<a id="a-7S"></a>是曰精进。<a id="a-7T"></a>若以禅思如法悦豫。<a id="a-7U"></a>行转增进消除众想是曰一心。<a id="a-7V"></a>所修圣慧而无所受。<a id="a-7W"></a>所行如法不违道教。<a id="a-7X"></a>是曰智慧。<a id="a-7Y"></a>是为六。<a id="a-7Z"></a>何谓精进力度无极有六事。<a id="a-7a"></a>行甚忍辱随时方便度脱一切。<a id="a-7b"></a>是曰布施。<a id="a-7c"></a>若以势力致于最胜然可所作。<a id="a-7d"></a>犹如俱耶国王之子力伏怨敌。<a id="a-7e"></a>是曰持戒。<a id="a-7f"></a>若闻虚无随顺可之。<a id="a-7g"></a>犹如须星国王夫人所行殊特柔软仁和莫不归伏。<a id="a-7h"></a>是曰忍辱。<a id="a-7i"></a>所奉勤修能行至真。<a id="a-7j"></a>致大通达不乐懈废。<a id="a-7k"></a>是曰精进。<a id="a-7l"></a>所行禅思普无不入。<a id="a-7m"></a>救脱一切而无放逸。<a id="a-7n"></a>是曰一心。<a id="a-7o"></a>因明所生遂致成就随时顺义。<a id="a-7p"></a>犹如往古郁多童子诱诸伴党。<a id="a-7q"></a>是曰智慧。<a id="a-7r"></a>是为六。<a id="a-7s"></a>何谓意力度无极有六事。<a id="a-7t"></a>若在天界而不断除天上五乐。<a id="a-7u"></a>心不犯欲亦无所显。<a id="a-7v"></a>是曰布施。<a id="a-7w"></a>若睹诸天天上玉女。<a id="a-7x"></a>见其患难而无所著。<a id="a-7y"></a>是曰持戒。<a id="a-7z"></a>虽在天宫不贪天上。<a id="a-80"></a>不乐宝殿自然百味。<a id="a-81"></a>是曰忍辱。<a id="a-82"></a>以作天人志在解脱。<a id="a-83"></a>离众甘乐以法为乐。<a id="a-84"></a>是曰精进。<a id="a-85"></a>若在诸天住在众会。<a id="a-86"></a>其心不乱定意志法。<a id="a-87"></a>是曰一心。<a id="a-88"></a>为诸天人颁宣经典。<a id="a-89"></a>而志详序不怀恐怖。<a id="a-8A"></a>是曰智慧。<a id="a-8B"></a>是为六。<a id="a-8C"></a>何谓定力度无极有六事。<a id="a-8D"></a>一切所有施而不吝寂然悦豫。<a id="a-8E"></a>若摩调王弃国捐王行作沙门。<a id="a-8F"></a>是曰布施。<a id="a-8G"></a>慎护身行无有口过。<a id="a-8H"></a>将养其意心不追世。<a id="a-8I"></a>是曰持戒。<a id="a-8J"></a>举动作事随顺安隐不随非义。<a id="a-8K"></a>是曰忍辱。<a id="a-8L"></a>观察诸法睹如真谛而无邪念。<a id="a-8M"></a>是曰精进。<a id="a-8N"></a>其一切法众学四辈志无上正真所观睹诸法空无所有。<a id="a-8O"></a>是曰一心。<a id="a-8P"></a>不猗世法其心誓愿。<a id="a-8Q"></a>由如陶家成就众器。<a id="a-8R"></a>是曰智慧。<a id="a-8S"></a>是为六。<a id="a-8T"></a>何谓慧力度无极有六事。<a id="a-8U"></a>有来索头即以施之不逆其心。<a id="a-8V"></a>若如往昔迦夷国王敢有求者辄施与之。<a id="a-8W"></a>是曰布施。<a id="a-8X"></a>救护他人不贪己身。<a id="a-8Y"></a>由如阅叉断绝王路。<a id="a-8Z"></a>菩萨尔时不惜躯命与鬼神斗而降化之。<a id="a-8a"></a>为一切故开通王路使众贾客安隐往来。<a id="a-8b"></a>是曰持戒。<a id="a-8c"></a>昔者菩萨三反入海。<a id="a-8d"></a>欲脱诸难使众人安将从归家。<a id="a-8e"></a>是曰忍辱。<a id="a-8f"></a>所兴施与得其处所。<a id="a-8g"></a>越众河源七反入海。<a id="a-8h"></a>致众财宝以救贫匮。<a id="a-8i"></a>是曰精进。<a id="a-8j"></a>以禅思度恣其心意。<a id="a-8k"></a>欲生何所天上人间十方佛前。<a id="a-8l"></a>是曰一心。<a id="a-8m"></a>所遵圣明解如野马。<a id="a-8n"></a>善将护己劝遵圣道。<a id="a-8o"></a>使宣道法。<a id="a-8p"></a>是曰智慧。<a id="a-8q"></a>是为六。<a id="a-8r"></a>何谓念觉意度无极有六事。<a id="a-8s"></a>舍不善念专精进念。<a id="a-8t"></a>因思功德发无上正真。<a id="a-8u"></a>是曰布施。<a id="a-8v"></a>意所依念思惟法相。<a id="a-8w"></a>而自检已令不驰骋。<a id="a-8x"></a>是曰持戒。<a id="a-8y"></a>若志惟念合集诸法。<a id="a-8z"></a>不令驰逸柔软和调。<a id="a-90"></a>是曰忍辱。<a id="a-91"></a>志所勤修无所望舍。<a id="a-92"></a>怀抱道志以愍一切一心定意。<a id="a-93"></a>是曰精进。<a id="a-94"></a>强而有势救摄诸力令不羸劣。<a id="a-95"></a>是曰一心。<a id="a-96"></a>已脱意念顺从义力。<a id="a-97"></a>高德之义圣明难及。<a id="a-98"></a>是曰智慧。<a id="a-99"></a>是为六何谓法觉意度无极有六事。<a id="a-9A"></a>选择诸法奉清净行弃众瑕秽。<a id="a-9B"></a>是曰布施。<a id="a-9C"></a>顺求解脱宣传诸法。<a id="a-9D"></a>以化一切三界之患。<a id="a-9E"></a>是曰持戒。<a id="a-9F"></a>弃捐吾我无所恋慕。<a id="a-9G"></a>唯念道宝无上正真。<a id="a-9H"></a>是曰忍辱。<a id="a-9I"></a>所行正义选求经典六度无极三乘之藏。<a id="a-9J"></a>是曰精进。<a id="a-9K"></a>普求诸法无有色像。<a id="a-9L"></a>坦然玄虚无有处所。<a id="a-9M"></a>是曰一心。<a id="a-9N"></a>推于一切诸所有处。<a id="a-9O"></a>不可护持本原自然。<a id="a-9P"></a>是曰智慧。<a id="a-9Q"></a>是为六。<a id="a-9R"></a>何谓精进觉意度无极有六事。<a id="a-9S"></a>若能觉了一切财业为不可保。<a id="a-9T"></a>心无所著弃世所有。<a id="a-9U"></a>是曰布施。<a id="a-9V"></a>所行勤修永无所乐。<a id="a-9W"></a>慕于道法志无上真是曰持戒。<a id="a-9X"></a>所勤修行了于三界。<a id="a-9Y"></a>天上天下悉如幻化无所依猗。<a id="a-9Z"></a>是曰忍辱。<a id="a-9a"></a>自调己心教化众生。<a id="a-9b"></a>靡不究畅各得其所。<a id="a-9c"></a>是曰精进。<a id="a-9d"></a>所念禅思断诸结着。<a id="a-9e"></a>求其本末不见根原。<a id="a-9f"></a>是曰一心。<a id="a-9g"></a>明无所依不从他受。<a id="a-9h"></a>晓了一切诸术音响入第七地。<a id="a-9i"></a>是曰智慧。<a id="a-9j"></a>是为六。<a id="a-9k"></a>何谓喜觉意度无极有六事。<a id="a-9l"></a>和颜悦色爱法无厌是曰布施。<a id="a-9m"></a>护身三事口四意三。<a id="a-9n"></a>是曰持戒。<a id="a-9o"></a>心柔软好未曾起恚。<a id="a-9p"></a>是曰忍辱。<a id="a-9q"></a>念十方佛无有邪想。<a id="a-9r"></a>是曰精进。<a id="a-9s"></a>其心寂安悉无所生。<a id="a-9t"></a>是曰一心。<a id="a-9u"></a>圣明了了解一切空。<a id="a-9v"></a>是曰智慧。<a id="a-9w"></a>是为六。<a id="a-9x"></a>何谓信觉意度无极有六事。<a id="a-9y"></a>身行笃信表里相应。<a id="a-9z"></a>是曰布施。<a id="a-A0"></a>心怀笃信无有邪想。<a id="a-A1"></a>是曰持戒。<a id="a-A2"></a>在于生死不发贪嫉。<a id="a-A3"></a>是曰忍辱。<a id="a-A4"></a>所怀笃信未曾断绝。<a id="a-A5"></a>通达大理无所蔽碍。<a id="a-A6"></a>是曰精进。<a id="a-A7"></a>合集诸信而不散失无上正真度脱一切。<a id="a-A8"></a>是曰一心。<a id="a-A9"></a>观察诸尽使无所灭。<a id="a-AA"></a>好乐正真救济三界。<a id="a-AB"></a>是曰智慧。<a id="a-AC"></a>是为六。<a id="a-AD"></a>何谓定觉意度无极有六事。<a id="a-AE"></a>所行精进而不懈废。<a id="a-AF"></a>若得定意见十方佛。<a id="a-AG"></a>是曰布施。<a id="a-AH"></a>逮得寂静离众欲爱。<a id="a-AI"></a>不贪荣好常志大道。<a id="a-AJ"></a>是曰持戒。<a id="a-AK"></a>所止定意受诸道品。<a id="a-AL"></a>奉八正路菩萨之法亦无所取。<a id="a-AM"></a>是曰忍辱。<a id="a-AN"></a>其意平等了一切空。<a id="a-AO"></a>本来自然无所破坏。<a id="a-AP"></a>是曰精进。<a id="a-AQ"></a>使诸往见六十二事。<a id="a-AR"></a>罗网自缠阴衰盖已。<a id="a-AS"></a>以了本无自然销尽。<a id="a-AT"></a>是曰一心。<a id="a-AU"></a>若得逮闻以诸法尽本无所生。<a id="a-AV"></a>一切寂静解空无碍。<a id="a-AW"></a>是曰智慧。<a id="a-AX"></a>是为六。<a id="a-AY"></a>何谓护觉意度无极有六事。<a id="a-AZ"></a>皆能放舍所可爱重无所贪惜。<a id="a-Aa"></a>能救众厄穷于道法。<a id="a-Ab"></a>是曰布施。<a id="a-Ac"></a>护身口心不犯十事奉行十德。<a id="a-Ad"></a>是曰持戒。<a id="a-Ae"></a>寂察众生十二牵连。<a id="a-Af"></a>用无觉故。<a id="a-Ag"></a>菩萨畅之无所猗着。<a id="a-Ah"></a>是曰忍辱。<a id="a-Ai"></a>远诸本末攀缘称说。<a id="a-Aj"></a>而无所习习奉六度。<a id="a-Ak"></a>是曰精进。<a id="a-Al"></a>心思众生由犯秽行堕在恶趣。<a id="a-Am"></a>为之愁悒愍伤雨泪。<a id="a-An"></a>是曰一心。<a id="a-Ao"></a>断诸所生使无所生。<a id="a-Ap"></a>见众患难一切诸法本无所有。<a id="a-Aq"></a>是曰智慧。<a id="a-Ar"></a>是为六。<a id="a-As"></a>何谓正见度无极有六事。<a id="a-At"></a>若解正见舍众邪业无益之元。<a id="a-Au"></a>是曰布施。<a id="a-Av"></a>畅达以至终不虚妄常行至信。<a id="a-Aw"></a>是曰持戒。<a id="a-Ax"></a>体了行已清净伏意。<a id="a-Ay"></a>归于大道度脱一切。<a id="a-Az"></a>是曰忍辱。<a id="a-B0"></a>以能自制愍念他人一切三界。<a id="a-B1"></a>生死勤苦遵奉勤修。<a id="a-B2"></a>是曰精进。<a id="a-B3"></a>志于无上弃舍三世。<a id="a-B4"></a>而离自大卑心自伏。<a id="a-B5"></a>是曰一心。<a id="a-B6"></a>得真谛报舍众邪见。<a id="a-B7"></a>行开士法靡所不通。<a id="a-B8"></a>是曰智慧。<a id="a-B9"></a>是为六。<a id="a-BA"></a>何谓正念度无极有六事。<a id="a-BB"></a>等思断除一切所作而无所作。<a id="a-BC"></a>功德善本。<a id="a-BD"></a>是曰布施。<a id="a-BE"></a>以正谛念常思道法。<a id="a-BF"></a>不舍爱欲犹如莲华。<a id="a-BG"></a>是曰持戒。<a id="a-BH"></a>所云地者谓其地主。<a id="a-BI"></a>从其因缘而堪任之。<a id="a-BJ"></a>受佛法教分别身空。<a id="a-BK"></a>是曰忍辱。<a id="a-BL"></a>以平等念弃捐众相。<a id="a-BM"></a>在于一切诸所合会而无合会积功累德。<a id="a-BN"></a>是曰精进。<a id="a-BO"></a>劝助一切诸善功德。<a id="a-BP"></a>悉皆本空不可分别。<a id="a-BQ"></a>是曰一心。<a id="a-BR"></a>所修正见现世后世。<a id="a-BS"></a>度世之法真谛清净。<a id="a-BT"></a>是曰智慧。<a id="a-BU"></a>是为六。<a id="a-BV"></a>何谓正方便度无极有六事。<a id="a-BW"></a>舌无恶言善教加人。<a id="a-BX"></a>开示道法以救一切。<a id="a-BY"></a>是曰布施。<a id="a-BZ"></a>所行清净而无秽浊宣菩萨法。<a id="a-Ba"></a>是曰持戒。<a id="a-Bb"></a>宣至真言无传世俗无益之教。<a id="a-Bc"></a>是曰忍辱。<a id="a-Bd"></a>处在世间常护语言不乐俗谈。<a id="a-Be"></a>是曰精进。<a id="a-Bf"></a>常行专精其心无想。<a id="a-Bg"></a>寂然惔怕其行无二定意正受。<a id="a-Bh"></a>是曰一心。<a id="a-Bi"></a>所言至诚论道说义不演余谈。<a id="a-Bj"></a>是曰智慧。<a id="a-Bk"></a>是为六。<a id="a-Bl"></a>何谓正业度无极有六事。<a id="a-Bm"></a>所修正业无有罪殃。<a id="a-Bn"></a>以德自卫奉行三宝。<a id="a-Bo"></a>是曰布施。<a id="a-Bp"></a>逮得所愿具足众德。<a id="a-Bq"></a>而无非法无益之行。<a id="a-Br"></a>是曰持戒。<a id="a-Bs"></a>所应随顺无有颠倒。<a id="a-Bt"></a>悉解无常苦空非身。<a id="a-Bu"></a>是曰忍辱。<a id="a-Bv"></a>一切所趣不御现在不可之业。<a id="a-Bw"></a>是曰精进。<a id="a-Bx"></a>所受奉行十善六度永无所著。<a id="a-By"></a>是曰一心。<a id="a-Bz"></a>所遵正业未曾妄想不志邪本。<a id="a-C0"></a>是曰智慧。<a id="a-C1"></a>是为六。<a id="a-C2"></a>何谓正命度无极有六事。<a id="a-C3"></a>又随时宜方便化人。<a id="a-C4"></a>以时行可意立正命矣。<a id="a-C5"></a>是曰布施。<a id="a-C6"></a>若以灭度所习住命不贪其身。<a id="a-C7"></a>是曰持戒。<a id="a-C8"></a>若见众生本无纯淑。<a id="a-C9"></a>而兴愍哀欲使入道。<a id="a-CA"></a>是曰忍辱。<a id="a-CB"></a>若以诸法知之归尽道不可尽。<a id="a-CC"></a>是曰精进。<a id="a-CD"></a>在于众生无所用命。<a id="a-CE"></a>以道开化一切众生。<a id="a-CF"></a>是曰一心。<a id="a-CG"></a>不以衣食而自立命唯志道法。<a id="a-CH"></a>是曰智慧。<a id="a-CI"></a>是为六。<a id="a-CJ"></a>何谓正定度无极有六事。<a id="a-CK"></a>意普观察有为之事本悉无为。<a id="a-CL"></a>虽在无为而不取证。<a id="a-CM"></a>是曰布施。<a id="a-CN"></a>若等善恶功勋秽浊。<a id="a-CO"></a>而无有二。<a id="a-CP"></a>一切诸法亦复如是。<a id="a-CQ"></a>是曰持戒。<a id="a-CR"></a>德行不断日日转上。<a id="a-CS"></a>至不退转地。<a id="a-CT"></a>是曰忍辱。<a id="a-CU"></a>其善快报不可限量。<a id="a-CV"></a>念施一切十方人民。<a id="a-CW"></a>是曰精进。<a id="a-CX"></a>等见一切诸法根元。<a id="a-CY"></a>皆如是谛本无所有。<a id="a-CZ"></a>是曰一心。<a id="a-Ca"></a>若奉寂然本末悉空。<a id="a-Cb"></a>无所忘失无能侵者。<a id="a-Cc"></a>是曰智慧。<a id="a-Cd"></a>是为六。<a id="a-Ce"></a>何谓正受度无极有六事。<a id="a-Cf"></a>若乐正见不随邪疑。<a id="a-Cg"></a>斯行正见无有邪业。<a id="a-Ch"></a>是曰布施。<a id="a-Ci"></a>建立平等正真之行奉菩萨法。<a id="a-Cj"></a>是曰持戒。<a id="a-Ck"></a>若以正定见安隐脱不为邪业。<a id="a-Cl"></a>是曰忍辱。<a id="a-Cm"></a>其以等宁。<a id="a-Cn"></a>奉开士本。<a id="a-Co"></a>夙夜不懈无所受猗。<a id="a-Cp"></a>是曰精进。<a id="a-Cq"></a>怀来安隐如心所愿。<a id="a-Cr"></a>所作善业咨受泰然。<a id="a-Cs"></a>是曰一心。<a id="a-Ct"></a>以三昧行断绝伴党无是非心。<a id="a-Cu"></a>是曰智慧。<a id="a-Cv"></a>是为六(八道品中旧阙一种)</p>
  <p data-pb></p>
  <h2 id="aCw">寂然度无极品第十四</h2>
  <p id="aCx">何谓寂然度无极有六事。<a id="a-Cy"></a>假使能断诤讼之法性常和调。<a id="a-Cz"></a>是曰布施。<a id="a-D0"></a>若身口心笃信悦豫。<a id="a-D1"></a>不犯诸法与道合同。<a id="a-D2"></a>是曰持戒。<a id="a-D3"></a>以无阴盖五阴六衰受正无碍。<a id="a-D4"></a>是曰忍辱。<a id="a-D5"></a>其三昧定无能动移。<a id="a-D6"></a>淫怒痴心不能染之。<a id="a-D7"></a>是曰精进。<a id="a-D8"></a>圣慧所行无能分别。<a id="a-D9"></a>应时随便度脱一切。<a id="a-DA"></a>是曰一心。<a id="a-DB"></a>所愿普至周遍一切。<a id="a-DC"></a>去来今法三世无碍。<a id="a-DD"></a>是曰智慧。<a id="a-DE"></a>是为六。<a id="a-DF"></a>何谓所观度无极有六事。<a id="a-DG"></a>所未闻法而得闻之。<a id="a-DH"></a>以用开化一切众生。<a id="a-DI"></a>是曰布施。<a id="a-DJ"></a>不得诸见本无邪疑。<a id="a-DK"></a>以度一切瑕秽众罪。<a id="a-DL"></a>是曰持戒能得开化无数众生。<a id="a-DM"></a>使发道心愍念危厄。<a id="a-DN"></a>是曰忍辱。<a id="a-DO"></a>口所宣布佛正真行。<a id="a-DP"></a>常得成办并化他人。<a id="a-DQ"></a>是曰精进。<a id="a-DR"></a>若能次第畅达诸法三十七品十二缘起。<a id="a-DS"></a>是曰一心。<a id="a-DT"></a>其在智慧了一切空。<a id="a-DU"></a>不有想愿解无所有。<a id="a-DV"></a>是曰智慧。<a id="a-DW"></a>是为六。<a id="a-DX"></a>何谓乐明度无极有六事。<a id="a-DY"></a>若能应时离老病死众患之难。<a id="a-DZ"></a>宣示道法无上正真。<a id="a-Da"></a>是曰布施。<a id="a-Db"></a>以明消灭爱欲之恼。<a id="a-Dc"></a>无上大道自然为伏。<a id="a-Dd"></a>是曰持戒。<a id="a-De"></a>若以圣慧一切普定。<a id="a-Df"></a>等无邪业悉行菩萨。<a id="a-Dg"></a>是曰忍辱。<a id="a-Dh"></a>一切普安以晃昱明。<a id="a-Di"></a>志存道地靡不周遍。<a id="a-Dj"></a>是曰精进。<a id="a-Dk"></a>若以明曜普受一切。<a id="a-Dl"></a>诸法根元了无处所。<a id="a-Dm"></a>是曰一心。<a id="a-Dn"></a>其用圣慧皆知一切诸法经典十二部藏。<a id="a-Do"></a>是曰智慧。<a id="a-Dp"></a>是为六。<a id="a-Dq"></a>何谓来解脱度无极有六事。<a id="a-Dr"></a>志所解脱柔软安隐。<a id="a-Ds"></a>常好救厄众生苦患。<a id="a-Dt"></a>是曰布施。<a id="a-Du"></a>除于一切所止挂碍。<a id="a-Dv"></a>使无闇蔽。<a id="a-Dw"></a>是曰持戒。<a id="a-Dx"></a>若有所受。<a id="a-Dy"></a>弃捐众秽常修梵行。<a id="a-Dz"></a>因其行业恒奉行德。<a id="a-E0"></a>是曰忍辱。<a id="a-E1"></a>一切普愍十方世界。<a id="a-E2"></a>欢悦惔怕心无所生。<a id="a-E3"></a>是曰精进。<a id="a-E4"></a>常能随时堪任忍辱。<a id="a-E5"></a>一切苦乐不以增减。<a id="a-E6"></a>是曰一心。<a id="a-E7"></a>常以法教不违道法。<a id="a-E8"></a>所在一切至真不虚。<a id="a-E9"></a>是曰智慧。<a id="a-EA"></a>是为六。<a id="a-EB"></a>何谓入比丘圣众度无极有六事。<a id="a-EC"></a>若能化立一切诸愿志存道愿。<a id="a-ED"></a>是曰布施。<a id="a-EE"></a>随其所乐建立一切。<a id="a-EF"></a>化之以道。<a id="a-EG"></a>是曰持戒。<a id="a-EH"></a>其以寂然所愿惔怕。<a id="a-EI"></a>心不愦闹化之节限。<a id="a-EJ"></a>是曰忍辱。<a id="a-EK"></a>所行殊特与众超异不与俗同。<a id="a-EL"></a>是曰精进。<a id="a-EM"></a>心所受法常使真正。<a id="a-EN"></a>总持诸法而无放逸。<a id="a-EO"></a>是曰一心。<a id="a-EP"></a>寂然专行至于脱门。<a id="a-EQ"></a>空无想愿不中取证。<a id="a-ER"></a>是曰智慧。<a id="a-ES"></a>是为六。<a id="a-ET"></a>有八部众会。<a id="a-EU"></a>亦复如是等无有异。<a id="a-EV"></a>何谓八部义度无极有六事。<a id="a-EW"></a>若宣布义为解非义。<a id="a-EX"></a>不可用心了正真义。<a id="a-EY"></a>是曰布施。<a id="a-EZ"></a>可一切众三界天人心之所好法诲宣布。<a id="a-Ea"></a>是曰持戒。<a id="a-Eb"></a>若敷演义无有瑕秽。<a id="a-Ec"></a>常修清净慈心仁和。<a id="a-Ed"></a>是曰忍辱。<a id="a-Ee"></a>所讲至诚具足广布。<a id="a-Ef"></a>为他人颁宣道教。<a id="a-Eg"></a>至于阿迦腻吒天宫。<a id="a-Eh"></a>悉荷道宜。<a id="a-Ei"></a>是曰精进。<a id="a-Ej"></a>以义等意可悦一切。<a id="a-Ek"></a>是曰一心。<a id="a-El"></a>所住立处无瞋恚法以法劝化。<a id="a-Em"></a>是曰智慧。<a id="a-En"></a>是为六。<a id="a-Eo"></a>何谓归解法度无极有六事。<a id="a-Ep"></a>若逮诸法而无所失。<a id="a-Eq"></a>顺从道慧不违正法。<a id="a-Er"></a>是曰布施。<a id="a-Es"></a>除彼我想不计有身。<a id="a-Et"></a>三界自然心无所著。<a id="a-Eu"></a>是曰持戒。<a id="a-Ev"></a>言行相应不相违越。<a id="a-Ew"></a>身口心行常定相应。<a id="a-Ex"></a>是曰忍辱。<a id="a-Ey"></a>夙夜勤修而不断绝。<a id="a-Ez"></a>戒定智慧度知见法。<a id="a-F0"></a>是曰精进。<a id="a-F1"></a>常住道法不顺非义。<a id="a-F2"></a>化以四恩加于众生。<a id="a-F3"></a>是曰一心。<a id="a-F4"></a>常行至德等不为小节无益一切无有异念。<a id="a-F5"></a>是曰智慧。<a id="a-F6"></a>是为六。<a id="a-F7"></a>何谓分别顺理度无极有六事。<a id="a-F8"></a>若宣化说十二随顺。<a id="a-F9"></a>坏恶众秽消于五浊。<a id="a-FA"></a>是曰布施。<a id="a-FB"></a>若以寂然化诸迷惑。<a id="a-FC"></a>至于灭度及度一切。<a id="a-FD"></a>是曰持戒。<a id="a-FE"></a>其随世俗言谈说事。<a id="a-FF"></a>因而教之普至一切。<a id="a-FG"></a>是曰忍辱。<a id="a-FH"></a>若以能舍淫怒痴行。<a id="a-FI"></a>是一切非众想邪心。<a id="a-FJ"></a>是曰精进。<a id="a-FK"></a>静思禅定三昧正受。<a id="a-FL"></a>不发众念无益之思。<a id="a-FM"></a>是曰一心。<a id="a-FN"></a>所以奉行圣道至慧。<a id="a-FO"></a>以归解脱无著无缚。<a id="a-FP"></a>是曰智慧。<a id="a-FQ"></a>是为六。<a id="a-FR"></a>何谓辩才顺理度无极有六事。<a id="a-FS"></a>若为众人宣若干品辩才之慧。<a id="a-FT"></a>是曰布施。<a id="a-FU"></a>言辞至妙和柔润泽远近无不归之。<a id="a-FV"></a>是曰持戒。<a id="a-FW"></a>能可一切来听者意以用着心。<a id="a-FX"></a>是曰忍辱。<a id="a-FY"></a>教言普遍无有边际闻于十方。<a id="a-FZ"></a>是曰精进。<a id="a-Fa"></a>名德远着天上天下。<a id="a-Fb"></a>功德悉足未曾断绝。<a id="a-Fc"></a>是曰一心。<a id="a-Fd"></a>其至法藏无所从生。<a id="a-Fe"></a>入于三界乃达灭度。<a id="a-Ff"></a>是曰智慧。<a id="a-Fg"></a>是为六。<a id="a-Fh"></a>何谓无厌度无极有六事。<a id="a-Fi"></a>为诸贪者说经行道未曾懈惓。<a id="a-Fj"></a>念度一切众贪嫉者。<a id="a-Fk"></a>是曰布施。<a id="a-Fl"></a>愍伤众生而开导之。<a id="a-Fm"></a>示以三宝佛法圣众初亦不厌。<a id="a-Fn"></a>是曰持戒。<a id="a-Fo"></a>自以精进不行瞋恨。<a id="a-Fp"></a>宁破身骨建立周遍普平等之心使法流布。<a id="a-Fq"></a>是曰忍辱。<a id="a-Fr"></a>若以神足飞行遍至。<a id="a-Fs"></a>用心殷勤时化愚冥诸应度者。<a id="a-Ft"></a>是曰精进。<a id="a-Fu"></a>随其所欲三昧正受而训诲之令存道行。<a id="a-Fv"></a>是曰一心。<a id="a-Fw"></a>诸欲闻经从其人数。<a id="a-Fx"></a>愿乐时听寻为说法。<a id="a-Fy"></a>是曰智慧。<a id="a-Fz"></a>是为六。<a id="a-G0"></a>何谓施度无极有六事。<a id="a-G1"></a>若有法教所可施与以用劝助。<a id="a-G2"></a>普于一切各使得所。<a id="a-G3"></a>是曰布施。<a id="a-G4"></a>所可施与其口身心柔软和悦以法化人。<a id="a-G5"></a>是曰持戒。<a id="a-G6"></a>好乐惠与不逆求者和颜悦色。<a id="a-G7"></a>是曰忍辱。<a id="a-G8"></a>所施调意念行方便。<a id="a-G9"></a>去诸不善净修功德。<a id="a-GA"></a>是曰精进。<a id="a-GB"></a>其心清彻不坏秽浊。<a id="a-GC"></a>清志定意愍于一切。<a id="a-GD"></a>是曰一心。<a id="a-GE"></a>所可施人以是功德劝助佛道。<a id="a-GF"></a>亦化众生使发大意。<a id="a-GG"></a>是曰智慧。<a id="a-GH"></a>是为六。<a id="a-GI"></a>何谓戒度无极有六事。<a id="a-GJ"></a>所奉禁戒慈心为本。<a id="a-GK"></a>常以无畏加于一切。<a id="a-GL"></a>是曰布施。<a id="a-GM"></a>无畏不怀瞋恨护身口意三事无犯。<a id="a-GN"></a>是曰持戒。<a id="a-GO"></a>常抱愍伤心哀一切无伤害意。<a id="a-GP"></a>犹如慈母育其赤子。<a id="a-GQ"></a>是曰忍辱。<a id="a-GR"></a>以设方便拥护禁戒。<a id="a-GS"></a>寤因惭耻无益一切。<a id="a-GT"></a>是曰精进。<a id="a-GU"></a>慈加众生心学谨慎。<a id="a-GV"></a>以为无常专其心志不为放逸。<a id="a-GW"></a>是曰一心。<a id="a-GX"></a>以是慈愍所奉禁戒常行精进。<a id="a-GY"></a>发起一切诸不达者劝助佛道。<a id="a-GZ"></a>是曰智慧。<a id="a-Ga"></a>是为六。<a id="a-Gb"></a>何谓忍辱度无极有六事。<a id="a-Gc"></a>若以柔和志存悦豫普安一切。<a id="a-Gd"></a>是曰布施。<a id="a-Ge"></a>若为众生忍众患难。<a id="a-Gf"></a>无数劫中不以为劳。<a id="a-Gg"></a>是曰持戒。<a id="a-Gh"></a>求于生死长远之难。<a id="a-Gi"></a>本末所在不见所奉。<a id="a-Gj"></a>是曰忍辱。<a id="a-Gk"></a>常抱和悦而求方便不以懈废。<a id="a-Gl"></a>是曰精进。<a id="a-Gm"></a>愍伤众生诸危厄者而降伏之。<a id="a-Gn"></a>是曰一心。<a id="a-Go"></a>以是忍辱常行仁和。<a id="a-Gp"></a>心不怀害劝助佛道。<a id="a-Gq"></a>是曰智慧。<a id="a-Gr"></a>是为六。<a id="a-Gs"></a>何谓进度无极有六事。<a id="a-Gt"></a>愍伤于俗应病与药各令得所。<a id="a-Gu"></a>是曰布施。<a id="a-Gv"></a>志在方便无所加害常行慈心。<a id="a-Gw"></a>是曰持戒。<a id="a-Gx"></a>得诸限碍而致解脱而应惠施。<a id="a-Gy"></a>是曰忍辱。<a id="a-Gz"></a>在于异处不失应节一切如法。<a id="a-H0"></a>是曰精进。<a id="a-H1"></a>若以勤修昼夜不废无所毁损。<a id="a-H2"></a>是曰一心。<a id="a-H3"></a>以是精进劝佛境界。<a id="a-H4"></a>使发道心奉遵正业。<a id="a-H5"></a>是曰智慧。<a id="a-H6"></a>是为六。<a id="a-H7"></a>何谓寂度无极有六事。<a id="a-H8"></a>若以慈心向于诸人愍伤众生。<a id="a-H9"></a>是曰布施。<a id="a-HA"></a>怜念一切三界众生。<a id="a-HB"></a>而降化之入于深法。<a id="a-HC"></a>是曰持戒。<a id="a-HD"></a>伤于世俗愚冥之众。<a id="a-HE"></a>示以道宜心导御之。<a id="a-HF"></a>是曰忍辱。<a id="a-HG"></a>若出家学无上正真。<a id="a-HH"></a>志存寂然不为放逸。<a id="a-HI"></a>是曰精进。<a id="a-HJ"></a>谛思法施以开化众。<a id="a-HK"></a>诸不达者而颁宣法。<a id="a-HL"></a>是曰一心。<a id="a-HM"></a>志性清净而无垢浊。<a id="a-HN"></a>顺从灭度不中寂灭。<a id="a-HO"></a>是曰智慧。<a id="a-HP"></a>是为六。<a id="a-HQ"></a>何谓智慧度无极有六事。<a id="a-HR"></a>若以经典法施于人使发道心。<a id="a-HS"></a>是曰布施。<a id="a-HT"></a>若有所说离于衣食不贪利养。<a id="a-HU"></a>是曰持戒。<a id="a-HV"></a>若以法施不猗俗业不用懈惓。<a id="a-HW"></a>是曰忍辱。<a id="a-HX"></a>入于一切总持诸法。<a id="a-HY"></a>无所不摄各令亘然。<a id="a-HZ"></a>是曰精进。<a id="a-Ha"></a>以谛思惟三世大难敷演法施。<a id="a-Hb"></a>是曰一心。<a id="a-Hc"></a>若以本净本无之义宣布道教有所导示不失其原。<a id="a-Hd"></a>是曰智慧。<a id="a-He"></a>是为六。<a id="a-Hf"></a>何谓眼报度无极有六事。<a id="a-Hg"></a>若以好眼爱敬众人不以加害。<a id="a-Hh"></a>是曰布施。<a id="a-Hi"></a>若以其眼有所观察。<a id="a-Hj"></a>悉了无益唯法可恃。<a id="a-Hk"></a>是曰持戒。<a id="a-Hl"></a>所见广远而无限量。<a id="a-Hm"></a>不得边际无不可尽。<a id="a-Hn"></a>是曰忍辱。<a id="a-Ho"></a>其眼寂静而无所著。<a id="a-Hp"></a>一切众色悉空本无。<a id="a-Hq"></a>是曰精进。<a id="a-Hr"></a>所睹悦豫见者欢喜以法为乐。<a id="a-Hs"></a>是曰一心。<a id="a-Ht"></a>诸来见者心身归伏。<a id="a-Hu"></a>普共踊跃能至究竟。<a id="a-Hv"></a>是曰智慧。<a id="a-Hw"></a>是为六。<a id="a-Hx"></a>何谓耳报度无极有六事。<a id="a-Hy"></a>耳有所听无所违失常存在法不为俗想。<a id="a-Hz"></a>是曰布施。<a id="a-I0"></a>其耳清净无有秽浊。<a id="a-I1"></a>解一切音本悉寂然。<a id="a-I2"></a>是曰持戒。<a id="a-I3"></a>若有所听其音清彻而无邪想。<a id="a-I4"></a>是曰忍辱。<a id="a-I5"></a>耳有所存睹其微细不可限量。<a id="a-I6"></a>是曰精进。<a id="a-I7"></a>察其悬远耳悉逮闻。<a id="a-I8"></a>知之皆空无益于人。<a id="a-I9"></a>是曰一心。<a id="a-IA"></a>闻无所有听无坚固犹如呼响。<a id="a-IB"></a>是曰智慧。<a id="a-IC"></a>是为六。<a id="a-ID"></a>何谓鼻报度无极有六事。<a id="a-IE"></a>若鼻清彻了一切空不有所嗅。<a id="a-IF"></a>是曰布施。<a id="a-IG"></a>而其鼻根息无所念。<a id="a-IH"></a>惟志道心无所损失。<a id="a-II"></a>是曰持戒。<a id="a-IJ"></a>寂然惔怕而知止足。<a id="a-IK"></a>是曰忍辱。<a id="a-IL"></a>所嗅顺宜无所犯负不在情欲。<a id="a-IM"></a>是曰精进。<a id="a-IN"></a>鼻无所受不贪众香而无放逸。<a id="a-IO"></a>是曰一心。<a id="a-IP"></a>鼻有所嗅知其瑕秽无益一切损耗学心。<a id="a-IQ"></a>是曰智慧。<a id="a-IR"></a>是为六。<a id="a-IS"></a>何谓舌报度无极有六事。<a id="a-IT"></a>舌虽得味不以贪乐。<a id="a-IU"></a>离于喜悦甘于戒宜。<a id="a-IV"></a>是曰布施。<a id="a-IW"></a>语言了了惟宣法教。<a id="a-IX"></a>是曰持戒。<a id="a-IY"></a>若无数众正及其所言辞宣示同学。<a id="a-IZ"></a>是曰忍辱。<a id="a-Ia"></a>设使识念无限之慧为人解说。<a id="a-Ib"></a>是曰精进。<a id="a-Ic"></a>灭其碱酢舌之所习五味所利。<a id="a-Id"></a>是曰一心。<a id="a-Ie"></a>舌有所说常传道教广有所耀。<a id="a-If"></a>是曰智慧。<a id="a-Ig"></a>是为六。<a id="a-Ih"></a>何谓身报度无极有六事。<a id="a-Ii"></a>身有所丰财业经典以惠世间。<a id="a-Ij"></a>是曰布施。<a id="a-Ik"></a>无数众人咸瞻仰之。<a id="a-Il"></a>以奉受言。<a id="a-Im"></a>是曰持戒。<a id="a-In"></a>其身所以作人尊贵。<a id="a-Io"></a>用供顺佛而有威德。<a id="a-Ip"></a>是曰忍辱。<a id="a-Iq"></a>体强有势靡不依之。<a id="a-Ir"></a>一切众生悉共蒙荷。<a id="a-Is"></a>是曰精进。<a id="a-It"></a>形柔软好常以和悦颜貌光泽。<a id="a-Iu"></a>是曰一心。<a id="a-Iv"></a>清白洁白多所堪任开化众生。<a id="a-Iw"></a>是曰智慧。<a id="a-Ix"></a>是为六。<a id="a-Iy"></a>何谓心报度无极有六事。<a id="a-Iz"></a>其心平等普顺遍入一切众生。<a id="a-J0"></a>是曰布施。<a id="a-J1"></a>若意所念多所悦豫莫不法行。<a id="a-J2"></a>是曰持戒。<a id="a-J3"></a>所可度脱乐现在义不为非义。<a id="a-J4"></a>是曰忍辱。<a id="a-J5"></a>其意觉疾佥然通达心无所碍。<a id="a-J6"></a>是曰精进。<a id="a-J7"></a>所遵奉行常遵道法顺从和雅。<a id="a-J8"></a>是曰一心。<a id="a-J9"></a>其称音响遍入诸法。<a id="a-JA"></a>一切众行校之定法。<a id="a-JB"></a>是曰智慧。<a id="a-JC"></a>是为六。<a id="a-JD"></a>何谓愍他人劝助度无极有六事。<a id="a-JE"></a>训化他人有所施与。<a id="a-JF"></a>犹如过去有人其人名曰号是生子。<a id="a-JG"></a>救护天下阎浮利地。<a id="a-JH"></a>一切众生皆劝化之。<a id="a-JI"></a>入佛大道而开导之。<a id="a-JJ"></a>是曰布施。<a id="a-JK"></a>以戒勤修咸安他人。<a id="a-JL"></a>以斯功勋致其报应。<a id="a-JM"></a>犹如飞鸟众辈集会吐水灭炽火。<a id="a-JN"></a>是曰持戒。<a id="a-JO"></a>以和哀人用加生死立如梵天。<a id="a-JP"></a>愍念黎庶忍于众劳。<a id="a-JQ"></a>是曰忍辱。<a id="a-JR"></a>精勤教人若如病者遭值两命其寿未尽怀愍伤心。<a id="a-JS"></a>有医亲近念之靡已。<a id="a-JT"></a>即越二万八千里往诣其所。<a id="a-JU"></a>致于医药疗治其病。<a id="a-JV"></a>菩萨疗治一切如是。<a id="a-JW"></a>是曰精进。<a id="a-JX"></a>若以禅思而愍他人。<a id="a-JY"></a>犹如加宾黄色仙人兴立城郭。<a id="a-JZ"></a>哀众生故。<a id="a-Ja"></a>是曰一心。<a id="a-Jb"></a>若以智慧普安天下。<a id="a-Jc"></a>使诸念典寿在天上。<a id="a-Jd"></a>若在十方受其天身。<a id="a-Je"></a>皆消怨贼随河流逝乃至龙所。<a id="a-Jf"></a>是曰智惠。<a id="a-Jg"></a>是为六。<a id="a-Jh"></a>何谓愍己度无极有六事。<a id="a-Ji"></a>为己所兴有益之业。<a id="a-Jj"></a>并安众人能使成办。<a id="a-Jk"></a>是曰布施。<a id="a-Jl"></a>身自随应积众德本不为祸害。<a id="a-Jm"></a>是曰持戒。<a id="a-Jn"></a>其体严庄若上妙华其色犹然。<a id="a-Jo"></a>是曰忍辱。<a id="a-Jp"></a>其为己身夙兴夜寐。<a id="a-Jq"></a>不以懈废救众危厄。<a id="a-Jr"></a>是曰精进。<a id="a-Js"></a>身常精进念己之故。<a id="a-Jt"></a>愿生天上十方佛前。<a id="a-Ju"></a>是曰一心。<a id="a-Jv"></a>七反劫烧成已复败终已复始。<a id="a-Jw"></a>往反此世不以迷惑如加宾王。<a id="a-Jx"></a>是曰智慧。<a id="a-Jy"></a>是为六。<a id="a-Jz"></a>何谓法度无极有六事。<a id="a-K0"></a>以若干色庄严璎珞。<a id="a-K1"></a>本施所致得是功德报。<a id="a-K2"></a>是曰布施。<a id="a-K3"></a>法不住颠倒无所猗着唯志经典。<a id="a-K4"></a>是曰持戒。<a id="a-K5"></a>设能消除淫怒痴垢众生之想。<a id="a-K6"></a>是曰忍辱。<a id="a-K7"></a>以佛经道行度无极。<a id="a-K8"></a>无有二行因其方便。<a id="a-K9"></a>是曰精进。<a id="a-KA"></a>得平等心永除所著心无所求。<a id="a-KB"></a>是曰一心。<a id="a-KC"></a>光曜振明照于十方。<a id="a-KD"></a>一切诸法为畅分别。<a id="a-KE"></a>上中下法真不有二。<a id="a-KF"></a>是曰智慧。<a id="a-KG"></a>是为六。<a id="a-KH"></a>何谓宜度无极有六事。<a id="a-KI"></a>所施之报果致大富因兴经道。<a id="a-KJ"></a>是曰布施。<a id="a-KK"></a>其所奉禁果致生天。<a id="a-KL"></a>常思法行不慕天安。<a id="a-KM"></a>是曰持戒。<a id="a-KN"></a>其忍辱果无恐章句斯则其谊。<a id="a-KO"></a>常专精思欲度一切。<a id="a-KP"></a>是曰精进。<a id="a-KQ"></a>所可禅思劝助所生。<a id="a-KR"></a>斯则其谊。<a id="a-KS"></a>名曰一心。<a id="a-KT"></a>若合集智增益圣慧。<a id="a-KU"></a>常不损耗斯则其谊。<a id="a-KV"></a>是曰智慧。<a id="a-KW"></a>是为六。<a id="a-KX"></a>何谓[邱-丘+半]畔解度无极有六事。<a id="a-KY"></a>所行精勤不坏其身。<a id="a-KZ"></a>是曰布施。<a id="a-Ka"></a>以断众想悕望之业解脱而喜。<a id="a-Kb"></a>是曰持戒。<a id="a-Kc"></a>逮得法忍而无废失。<a id="a-Kd"></a>是曰忍辱。<a id="a-Ke"></a>所行吉祥一切普备。<a id="a-Kf"></a>是曰精进。<a id="a-Kg"></a>所可禅思致灭度果。<a id="a-Kh"></a>是曰一心。<a id="a-Ki"></a>所修圣明勤获咨受逮得金刚三昧。<a id="a-Kj"></a>是曰智慧。<a id="a-Kk"></a>是为六。<a id="a-Kl"></a>何谓乐劝助度无极有六事。<a id="a-Km"></a>假使布施不志睡眠不起我想。<a id="a-Kn"></a>如大名称有九十六诸大丛林。<a id="a-Ko"></a>在于一切诸大藏处。<a id="a-Kp"></a>王以惠与开化众人受分卫福。<a id="a-Kq"></a>犹如无罪国王之子。<a id="a-Kr"></a>离于所居终不妄语。<a id="a-Ks"></a>如身本时救众危厄不作恶罪。<a id="a-Kt"></a>是曰布施。<a id="a-Ku"></a>以供养父母师友。<a id="a-Kv"></a>尊敬其身究竟不懈。<a id="a-Kw"></a>及其经典及知至佛无诸疑网。<a id="a-Kx"></a>是曰持戒。<a id="a-Ky"></a>若以柔和护于他人。<a id="a-Kz"></a>如自弃身不利血脉龙王所护。<a id="a-L0"></a>犹曾法师精进殷勤三万二千岁。<a id="a-L1"></a>习所作行不以愁戚。<a id="a-L2"></a>初未懈厌以化一切。<a id="a-L3"></a>是曰精进。<a id="a-L4"></a>所以禅思愍伤众生弃捐众恶。<a id="a-L5"></a>在阎浮利天下哀念众生人民受五细滑。<a id="a-L6"></a>慈念可意故引古喻以明解之。<a id="a-L7"></a>是曰一心。<a id="a-L8"></a>其至圣明如大六通。<a id="a-L9"></a>是曰智慧。<a id="a-LA"></a>是为六。<a id="a-LB"></a>何谓空度无极有六事。<a id="a-LC"></a>若能逮得空行三昧不起想愿。<a id="a-LD"></a>是曰布施。<a id="a-LE"></a>其意旷然犹如虚空不可限量。<a id="a-LF"></a>是曰持戒。<a id="a-LG"></a>以能获致不退转地。<a id="a-LH"></a>得受佛决见十方佛。<a id="a-LI"></a>是曰忍辱。<a id="a-LJ"></a>夙夜勤修而不懈废力势日进是曰精进。<a id="a-LK"></a>其心常专定意不乱正一不忘。<a id="a-LL"></a>是曰一心。<a id="a-LM"></a>坚固无难一切所作永无众患。<a id="a-LN"></a>是曰智慧。<a id="a-LO"></a>是为六。<a id="a-LP"></a>何谓无想度无极有六事。<a id="a-LQ"></a>若常以时救济危厄诸穷乏者一切无想。<a id="a-LR"></a>是曰布施。<a id="a-LS"></a>谨慎诸行护身口意三无所犯。<a id="a-LT"></a>是曰持戒。<a id="a-LU"></a>常修谦恪不怀轻慢。<a id="a-LV"></a>是曰忍辱。<a id="a-LW"></a>所作功德不以懈废。<a id="a-LX"></a>而用劝助诸不逮者。<a id="a-LY"></a>是曰精进。<a id="a-LZ"></a>出家志法诸学追慕。<a id="a-La"></a>道意日进未曾断绝。<a id="a-Lb"></a>是曰一心。<a id="a-Lc"></a>己无三毒复断他人淫怒痴垢使归命三尊。<a id="a-Ld"></a>是曰智慧。<a id="a-Le"></a>是为六。<a id="a-Lf"></a>何谓无愿度无极有六事。<a id="a-Lg"></a>若能疾逮无所愿本。<a id="a-Lh"></a>惟垂愍念三界之患。<a id="a-Li"></a>是曰布施。<a id="a-Lj"></a>其离于观无所轻慢。<a id="a-Lk"></a>得无所得乃应道化。<a id="a-Ll"></a>是曰持戒。<a id="a-Lm"></a>在于三界而无所著。<a id="a-Ln"></a>诱化众生生老病死。<a id="a-Lo"></a>是曰忍辱。<a id="a-Lp"></a>其内有行常护身口心无所犯负无所违失。<a id="a-Lq"></a>是曰精进。<a id="a-Lr"></a>所修方便去众瑕秽无益之行至于解脱。<a id="a-Ls"></a>是曰一心。<a id="a-Lt"></a>若被德铠所志弘广。<a id="a-Lu"></a>济于一切周旋之难。<a id="a-Lv"></a>是曰智慧。<a id="a-Lw"></a>是为六。<a id="a-Lx"></a>何谓行别异度无极有六事。<a id="a-Ly"></a>坐佛道场日日常服一麻一米。<a id="a-Lz"></a>寻求穷乏以欲惠济不以为劳。<a id="a-M0"></a>是曰布施。<a id="a-M1"></a>若在其身精进静定不为放逸。<a id="a-M2"></a>是曰持戒。<a id="a-M3"></a>逮得见佛以学诸法众行备悉。<a id="a-M4"></a>是曰忍辱。<a id="a-M5"></a>所可怀来畅达诸法。<a id="a-M6"></a>一切本无解无分别。<a id="a-M7"></a>是曰精进。<a id="a-M8"></a>与解脱俱并济一切生死众厄使存道意。<a id="a-M9"></a>是曰一心。<a id="a-MA"></a>其心静然入于憺怕。<a id="a-MB"></a>心无所生了其自然。<a id="a-MC"></a>是曰智慧。<a id="a-MD"></a>是为六。<a id="a-ME"></a>何谓解他度无极有六事。<a id="a-MF"></a>昔有贾客离于彼利。<a id="a-MG"></a>割身所食心清行净上佛供养。<a id="a-MH"></a>是曰布施。<a id="a-MI"></a>文邻龙王出现绕身。<a id="a-MJ"></a>心无所犯住立而侍。<a id="a-MK"></a>是曰持戒。<a id="a-ML"></a>释梵来下见佛寂然不演道法劝助说法。<a id="a-MM"></a>是曰忍辱。<a id="a-MN"></a>时以佛眼普观十方。<a id="a-MO"></a>进退随时导利群黎。<a id="a-MP"></a>是曰精进。<a id="a-MQ"></a>一心七日观树思树。<a id="a-MR"></a>欲使一切有反复心。<a id="a-MS"></a>是曰一心。<a id="a-MT"></a>以见劝助便转法轮。<a id="a-MU"></a>八音畅达周遍十方。<a id="a-MV"></a>是曰智慧。<a id="a-MW"></a>是为六。<a id="a-MX"></a>何谓勤用意禅度无极有六事。<a id="a-MY"></a>晓见佛得道念勤劳者。<a id="a-MZ"></a>是曰布施。<a id="a-Ma"></a>往到教化度于五人。<a id="a-Mb"></a>睹现变化闻其所说寻辄启受。<a id="a-Mc"></a>是曰持戒。<a id="a-Md"></a>弃离自大顺从法律以化不逮。<a id="a-Me"></a>是曰忍辱。<a id="a-Mf"></a>而以甘露不死之药而开化之。<a id="a-Mg"></a>是曰精进。<a id="a-Mh"></a>五人应时除异想念。<a id="a-Mi"></a>是曰一心。<a id="a-Mj"></a>以道甘露灌饮贫道。<a id="a-Mk"></a>消淫怒痴度五亿天人。<a id="a-Ml"></a>是曰智慧。<a id="a-Mm"></a>是为六。</p>
 </body>
</html>