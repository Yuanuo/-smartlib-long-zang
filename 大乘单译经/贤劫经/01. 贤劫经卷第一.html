<!doctype html>
<html id="z3IBTw5Si" data-ver="935">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">贤劫经卷第一</h1>
  <h2 id="a2">一名颰陀劫三昧经晋曰贤劫定意</h2>
  <h2 id="a3">问三昧品第一</h2>
  <p id="a4">闻如是。<a id="a-5"></a>一时佛在舍卫国祇树给孤独园。<a id="a-6"></a>终竟三岁。<a id="a-7"></a>始初三年。<a id="a-8"></a>悉具衣服。<a id="a-9"></a>所化已周。<a id="a-A"></a>着衣执钵游维耶离。<a id="a-B"></a>与大圣众无数百千诸比丘俱。<a id="a-C"></a>菩萨八十亿。<a id="a-D"></a>尔时世尊处在闲居。<a id="a-E"></a>安然庠序从燕室兴。<a id="a-F"></a>慧王菩萨。<a id="a-G"></a>喜王开士。<a id="a-H"></a>精专独处。<a id="a-I"></a>亦寻起出奉迎如来。<a id="a-J"></a>严治场地布设众座。<a id="a-K"></a>彼时四辈诸比丘比丘尼清信士清信女。<a id="a-L"></a>天龙鬼神阿须伦迦留罗真陀罗摩休勒及人非人。<a id="a-M"></a>咸来云集。<a id="a-N"></a>一切诸会蒙众菩萨光明所照。<a id="a-O"></a>皆得安和。<a id="a-P"></a>诸会菩萨一切大圣。<a id="a-Q"></a>神智畅达逮得总持。<a id="a-R"></a>已成三昧具足五通。<a id="a-S"></a>目睹众生一切心念。<a id="a-T"></a>悉分别知所思道俗。<a id="a-U"></a>不怀妄想。<a id="a-V"></a>普布弘训布施和意。<a id="a-W"></a>自持戒忍精进一心智慧善权靡不开化。<a id="a-X"></a>逮不退转。<a id="a-Y"></a>颁宣道法慈愍群生。<a id="a-Z"></a>不抱瞋害。<a id="a-a"></a>不慕利养。<a id="a-b"></a>所演经句不冀衣食。<a id="a-c"></a>无所著故。<a id="a-d"></a>逮深法忍无所从生。<a id="a-e"></a>度诸所生。<a id="a-f"></a>皆为一切无请之友。<a id="a-g"></a>为师子吼十方启受。<a id="a-h"></a>济诸终始使度彼岸。<a id="a-i"></a>勇猛无畏越众魔事。<a id="a-j"></a>消诸阴盖无挂碍业。<a id="a-k"></a>了本清净不疑诸法。<a id="a-l"></a>积功累德不可称载。<a id="a-m"></a>深入玄妙无极道元。<a id="a-n"></a>意和面悦先发问讯。<a id="a-o"></a>言谈庠序除去愠色。<a id="a-p"></a>弃捐伪谄歌颂正真。<a id="a-q"></a>无际心行逮致圣忍。<a id="a-r"></a>辩才不断游无限会。<a id="a-s"></a>强而有势心如虚空。<a id="a-t"></a>功勋普流行如金刚。<a id="a-u"></a>无所不入。<a id="a-v"></a>所至到处未曾有难。<a id="a-w"></a>识无数劫周游所历。<a id="a-x"></a>所说方便。<a id="a-y"></a>一切诸法犹如幻化野马影响。<a id="a-z"></a>如梦所见水中之月芭蕉泡沫。<a id="a-10"></a>众变无数。<a id="a-11"></a>黎庶没溺无所归依。<a id="a-12"></a>往反五处而救济之。<a id="a-13"></a>明达众生所趣善恶。<a id="a-14"></a>随心所喜演真功勋。<a id="a-15"></a>常怀愍伤无粗害心。<a id="a-16"></a>积无量德庄严佛土。<a id="a-17"></a>无限弘誓成就无际。<a id="a-18"></a>诸佛境界觉意常定未曾忘归。<a id="a-19"></a>归叹十方现在诸佛。<a id="a-1A"></a>体解众结尘积自大。<a id="a-1B"></a>志乐圣慧神通自娱。<a id="a-1C"></a>以善权业游亿百千江沙佛土。<a id="a-1D"></a>十方所讲皆遥闻见。<a id="a-1E"></a>明智所修悉能履之。<a id="a-1F"></a>雨法甘露润泽一切。<a id="a-1G"></a>道意无量一切普备。<a id="a-1H"></a>其名曰慈氏菩萨。<a id="a-1I"></a>溥首菩萨。<a id="a-1J"></a>光势音菩萨。<a id="a-1K"></a>雨音菩萨。<a id="a-1L"></a>善德百千菩萨。<a id="a-1M"></a>华严菩萨。<a id="a-1N"></a>自大菩萨。<a id="a-1O"></a>明焰成菩萨。<a id="a-1P"></a>畅音菩萨。<a id="a-1Q"></a>奉无数亿劫行菩萨。<a id="a-1R"></a>觉意雷音王菩萨。<a id="a-1S"></a>见正邪菩萨。<a id="a-1T"></a>净紫金菩萨。<a id="a-1U"></a>其心坚重菩萨。<a id="a-1V"></a>威光王菩萨。<a id="a-1W"></a>照四千里菩萨。<a id="a-1X"></a>越所见菩萨。<a id="a-1Y"></a>辩积菩萨。<a id="a-1Z"></a>慧王菩萨。<a id="a-1a"></a>不虚见菩萨。<a id="a-1b"></a>颰陀和等八大正士。<a id="a-1c"></a>又有众香手菩萨。<a id="a-1d"></a>无量真宝菩萨。<a id="a-1e"></a>智积菩萨。<a id="a-1f"></a>大净菩萨。<a id="a-1g"></a>师子吼菩萨。<a id="a-1h"></a>音王菩萨。<a id="a-1i"></a>净珠严行菩萨。<a id="a-1j"></a>师子步畅音菩萨。<a id="a-1k"></a>无量辩无畏菩萨。<a id="a-1l"></a>如是等菩萨八十亿俱。<a id="a-1m"></a>于是三千大千世界。<a id="a-1n"></a>天下正主四大天王。<a id="a-1o"></a>释梵自在天王。<a id="a-1p"></a>大梵天王。<a id="a-1q"></a>诸龙王诸鬼神王。<a id="a-1r"></a>诸阿须伦王。<a id="a-1s"></a>诸迦留罗王。<a id="a-1t"></a>诸真陀罗王。<a id="a-1u"></a>诸摩休勒王。<a id="a-1v"></a>诸揵沓和王。<a id="a-1w"></a>皆往诣佛所。<a id="a-1x"></a>各以华香供养散佛上。<a id="a-1y"></a>还坐一面或坐或住。<a id="a-1z"></a>尔时喜王菩萨睹众会集。<a id="a-20"></a>即从坐起更正衣服。<a id="a-21"></a>长跪叉手白佛。<a id="a-22"></a>愿有所问听乃敢宣陈。<a id="a-23"></a>佛言。<a id="a-24"></a>恣汝所启问。<a id="a-25"></a>佛当事事分别宣之。<a id="a-26"></a>喜王即问。<a id="a-27"></a>何谓菩萨常备道心断除非法。<a id="a-28"></a>奉行等业消除众结。<a id="a-29"></a>修三品。<a id="a-2A"></a>一经行。<a id="a-2B"></a>二住立。<a id="a-2C"></a>三坐定。<a id="a-2D"></a>化诸不调从是超越。<a id="a-2E"></a>令其精进而无瑕秽。<a id="a-2F"></a>何谓菩萨成就具足。<a id="a-2G"></a>晓知众生心性所行。<a id="a-2H"></a>言常至诚入诸佛业不论诤讼。<a id="a-2I"></a>随其众生音声言辞。<a id="a-2J"></a>入诚谛慧。<a id="a-2K"></a>今现在世睹见十方一切诸佛。<a id="a-2L"></a>而无挂碍。<a id="a-2M"></a>见真妙法乃致诸佛至圣誓愿。<a id="a-2N"></a>愍念俗法。<a id="a-2O"></a>虽游世俗永无所著。<a id="a-2P"></a>修行禅定一心三昧。<a id="a-2Q"></a>不从此教而有所生。<a id="a-2R"></a>从泥洹法不取灭度。<a id="a-2S"></a>不以不具诸佛至愿而中懈废乃复现求缘觉之法。<a id="a-2T"></a>不以此乘而退转堕落取灭度也。<a id="a-2U"></a>意修无量不可限慧。<a id="a-2V"></a>心未曾乱。<a id="a-2W"></a>入于若干诸种境界。<a id="a-2X"></a>造无限业。<a id="a-2Y"></a>若有所问。<a id="a-2Z"></a>以辩才慧悉为宣畅。<a id="a-2a"></a>摄取无量清净佛土。<a id="a-2b"></a>逮得无余智慧圣达。<a id="a-2c"></a>开化众生心无所著。<a id="a-2d"></a>不有人想颁宣经典。<a id="a-2e"></a>不住颠倒显示灭度。<a id="a-2f"></a>不永寂灭修行得道。<a id="a-2g"></a>亦无所猗如有所好。<a id="a-2h"></a>慕于内行以弃有无。<a id="a-2i"></a>今天中天。<a id="a-2j"></a>惟见愍念。<a id="a-2k"></a>性虽不敏不敢重启垂哀宣布。<a id="a-2l"></a>尔时喜王菩萨叹歌此颂。</p>
  <p id="a2m">咨问殊妙月　　救世演光明</p>
  <p id="a2n">诸菩萨所行　　渐行至成就</p>
  <p id="a2o">入无量限众　　诸天人乐法</p>
  <p id="a2p">闻最得道行　　无数人发意</p>
  <p id="a2q">信乐微妙勋　　问普名闻度</p>
  <p id="a2r">无量称智心　　见胜无余证</p>
  <p id="a2s">十方散说行　　尊解脱功德</p>
  <p id="a2t">佛勋最无伦　　大圣训慧行</p>
  <p id="a2u">念俗结黑冥　　速演道光耀</p>
  <p id="a2v">疾睹三千界　　行道讲如是</p>
  <p id="a2w">相好犹众华　　持道无量音</p>
  <p id="a2x">三昧等须弥　　菩萨行如是</p>
  <p id="a2y">无等伦无谄　　不我无三垢</p>
  <p id="a2z">最寂众所叹　　问人中尊行</p>
  <p id="a30">意坚言和妙　　所说不阙漏</p>
  <p id="a31">圣正士烧尘　　如佛道告我</p>
  <p id="a32">归命入佛道　　昼夜勤无异</p>
  <p id="a33">闻此顺法最　　常正如道训</p>
  <p id="a34">若持常定意　　神足辩智惠</p>
  <p id="a35">见十方诸佛　　问圣致寂然</p>
  <p id="a36">讲慧无等伦　　晓无数定门</p>
  <p id="a37">所说不懈惓　　故问十方行</p>
  <p id="a38">不问入乐处　　不咨境界限</p>
  <p id="a39">妙胜大圣顶　　惟宣十方行</p>
  <p id="a3A">佛告喜王菩萨。<a id="a-3B"></a>善哉善哉。<a id="a-3C"></a>所问甚深愍念一切。<a id="a-3D"></a>有三昧名了诸法本。<a id="a-3E"></a>菩萨若行此三昧定。<a id="a-3F"></a>得是功勋。<a id="a-3G"></a>辄逮此行威神巍巍。<a id="a-3H"></a>具足成就二千一百诸度无极事。<a id="a-3I"></a>致八万四千诸三昧门八万四千诸总持门。<a id="a-3J"></a>体解众生遍入诸行。<a id="a-3K"></a>疾逮无上正真之道成最正觉。<a id="a-3L"></a>佛言喜王。<a id="a-3M"></a>何谓了诸法本三昧。<a id="a-3N"></a>若有菩萨行六坚法。<a id="a-3O"></a>身口心慈言行相应。<a id="a-3P"></a>不违三乘不失要誓。<a id="a-3Q"></a>知三乘行。<a id="a-3R"></a>如所造业开示人民。<a id="a-3S"></a>言亦如是。<a id="a-3T"></a>身清行净口言柔和犹如甘露。<a id="a-3U"></a>心念解明犹如日光。<a id="a-3V"></a>常行愍哀恒怀慈心。<a id="a-3W"></a>无有害意不舍大悲。<a id="a-3X"></a>无恋一切不慕贪淫。<a id="a-3Y"></a>身行清明志乐法宜。<a id="a-3Z"></a>不失笃信尚至诚。<a id="a-3a"></a>不废己愿及一切。<a id="a-3b"></a>分别寂灭不永寂灭。<a id="a-3c"></a>度脱众生随其本行。<a id="a-3d"></a>晓了罪福不乱世俗。<a id="a-3e"></a>未曾贪身不务驰骋。<a id="a-3f"></a>愍众苦恼欲度脱之。<a id="a-3g"></a>劝众施安不造危殆。<a id="a-3h"></a>化诸自大自大消伏。<a id="a-3i"></a>懈者使勤转进道教。<a id="a-3j"></a>修法藏无上慧。<a id="a-3k"></a>不立想人。<a id="a-3l"></a>心无弊碍。<a id="a-3m"></a>不计所有拔诸根本。<a id="a-3n"></a>断除家业志定无为。<a id="a-3o"></a>剖判诸想无所悕望。<a id="a-3p"></a>不舍正受常求智慧。<a id="a-3q"></a>离俗言谈志惟逮住。<a id="a-3r"></a>讲度世业无俗计念。<a id="a-3s"></a>意不忽忘消除荫蔽。<a id="a-3t"></a>常思经法心不慌。<a id="a-3u"></a>入所应宜。<a id="a-3v"></a>不失节立所行法。<a id="a-3w"></a>晓知世无所犯负。<a id="a-3x"></a>具诸业以六度行。<a id="a-3y"></a>弃无信多怀诚信。<a id="a-3z"></a>笃佛道常念佛法。<a id="a-40"></a>勤悔过乐助功德。<a id="a-41"></a>施众生因劝诸佛转法轮。<a id="a-42"></a>应嗟叹圣不谀谄。<a id="a-43"></a>积功累德常精进。<a id="a-44"></a>心不懈废习勤修。<a id="a-45"></a>遵行道业菩萨法。<a id="a-46"></a>好布施众念怜伤。<a id="a-47"></a>常抱弘意。<a id="a-48"></a>求止业不缺止度顺如教。<a id="a-49"></a>身口心净无沾污。<a id="a-4A"></a>如是至诚。<a id="a-4B"></a>所依言教奉不违废。<a id="a-4C"></a>不住欲界不猗色界。<a id="a-4D"></a>寂无色界。<a id="a-4E"></a>从其所行可怙果报而信乐之。<a id="a-4F"></a>坚住大乘而不退转入愚冥处。<a id="a-4G"></a>若在悭吝心不习此等心供养。<a id="a-4H"></a>教化众生令无谀谄。<a id="a-4I"></a>不欺诸佛不抱害心向众菩萨。<a id="a-4J"></a>不乱圣业虚妄之言。<a id="a-4K"></a>见诸精进若懈怠者而无二心。<a id="a-4L"></a>不嫉他供具足弘誓。<a id="a-4M"></a>弃捐憍慢瞋恚之想愚颠邪行以消无明。<a id="a-4N"></a>常省己身不讼彼短。<a id="a-4O"></a>惭愧自责不如佛法。<a id="a-4P"></a>枝身行道又知止足。<a id="a-4Q"></a>弃舍亲族。<a id="a-4R"></a>厌于衰耗不务利养。<a id="a-4S"></a>若有所得以分与人。<a id="a-4T"></a>戒无所犯不习众人睡眠之尤。<a id="a-4U"></a>这被粗言常能含忍。<a id="a-4V"></a>恒慎口言常立道化。<a id="a-4W"></a>叹咏精进常悦和心。<a id="a-4X"></a>与诸解脱亲近相习。<a id="a-4Y"></a>勤数咨问修学闲居。<a id="a-4Z"></a>不舍独燕常行节限。<a id="a-4a"></a>功勋之德乐习空义。<a id="a-4b"></a>不慕有为不猗阴身。<a id="a-4c"></a>不乐诸种不受衰入。<a id="a-4d"></a>不志财利不住境界。<a id="a-4e"></a>去于颠倒心行坚强。<a id="a-4f"></a>修圣贤行观明心本。<a id="a-4g"></a>得众枯地休息众行。<a id="a-4h"></a>施无悕望。<a id="a-4i"></a>戒无所念。<a id="a-4j"></a>忍无所想。<a id="a-4k"></a>精进不失。<a id="a-4l"></a>禅无所生。<a id="a-4m"></a>智慧无导。<a id="a-4n"></a>奉正真法诸度无极入平等住。<a id="a-4o"></a>不称己德不毁他功。<a id="a-4p"></a>不依生死不得泥洹。<a id="a-4q"></a>是为解脱。<a id="a-4r"></a>消雪情爱建立真谛。<a id="a-4s"></a>面常和悦舍其愠色而先问讯。<a id="a-4t"></a>恭敬长幼中年之士。<a id="a-4u"></a>心常咨赞。<a id="a-4v"></a>怀仁恩宜无所娆害。<a id="a-4w"></a>不在言说。<a id="a-4x"></a>常叹寂然惔怕之行。<a id="a-4y"></a>所在和同合众别离。<a id="a-4z"></a>等心怨友无憎爱矣。<a id="a-50"></a>求于总持哀愍众生如父如母如身如子如师和上尊长无异。<a id="a-51"></a>奉佛菩萨充满顺风。<a id="a-52"></a>供事如来好乐严净。<a id="a-53"></a>不挟怯弱敬重三宝。<a id="a-54"></a>所在游居无所蓄积。<a id="a-55"></a>度衣限食不贪身命。<a id="a-56"></a>性常清净恒行乞食。<a id="a-57"></a>不舍止足弃于众会。<a id="a-58"></a>不慕家业不乐舍居。<a id="a-59"></a>不在校饰无有虚伪。<a id="a-5A"></a>言辞可爱闻莫不欢。<a id="a-5B"></a>劝助众人使发道意。<a id="a-5C"></a>无惑所行行入顺教。<a id="a-5D"></a>数数咨叹诸佛至真。<a id="a-5E"></a>心习道法敬重圣众。<a id="a-5F"></a>尊顺慧明习从智达。<a id="a-5G"></a>护众禅思开化精进。<a id="a-5H"></a>常宣道德恒遵行法。<a id="a-5I"></a>信功德本开化众生。<a id="a-5J"></a>好乐笃信讲导众苦。<a id="a-5K"></a>威仪清净常立弘仁。<a id="a-5L"></a>而有惭愧畏难羞耻。<a id="a-5M"></a>弃捐恶人不贤之党。<a id="a-5N"></a>习究竟业。<a id="a-5O"></a>志行脱门。<a id="a-5P"></a>求贤圣行。<a id="a-5Q"></a>奉四意止。<a id="a-5R"></a>习平等断。<a id="a-5S"></a>兴发诸根。<a id="a-5T"></a>遵修诸力。<a id="a-5U"></a>观察觉意。<a id="a-5V"></a>不舍道行。<a id="a-5W"></a>度于寂灭。<a id="a-5X"></a>昭耀所观心无望想。<a id="a-5Y"></a>欣乐法典不犯精舍。<a id="a-5Z"></a>无所羞无所惭。<a id="a-5a"></a>不颠倒无欲想。<a id="a-5b"></a>慕菩萨行。<a id="a-5c"></a>佛道旷然而无边际。<a id="a-5d"></a>患厌邪行。<a id="a-5e"></a>消灭往古无数劫时所习邪业。<a id="a-5f"></a>修身自净而无沾污。<a id="a-5g"></a>志寂行律尊承重教。<a id="a-5h"></a>而无瑕疵。<a id="a-5i"></a>所行随时捐弃非时。<a id="a-5j"></a>晓了从宜往来周旋。<a id="a-5k"></a>孝顺二亲。<a id="a-5l"></a>又知节限衣食供具。<a id="a-5m"></a>畅达神通鲜明定意。<a id="a-5n"></a>不毁正行度脱众生。<a id="a-5o"></a>奉受如来所宣经典。<a id="a-5p"></a>将护随顺净众瑕秽。<a id="a-5q"></a>导诸佛子施众菩萨诸佛游居。<a id="a-5r"></a>修众明智从仁和行。<a id="a-5s"></a>乐奉正真。<a id="a-5t"></a>劝化一切使志好导。<a id="a-5u"></a>多乐道义睹护三世。<a id="a-5v"></a>惟好净业国土报应严净之元。<a id="a-5w"></a>常乐痂痏如敬二亲。<a id="a-5x"></a>以逮总持用为游观。<a id="a-5y"></a>得致三昧则是浴池。<a id="a-5z"></a>清白之法为所生母。<a id="a-60"></a>以得坚住一切无为。<a id="a-61"></a>专心定意。<a id="a-62"></a>虽有所度为无所度。<a id="a-63"></a>无缚无脱无相不相。<a id="a-64"></a>所遵导化亦无众好。<a id="a-65"></a>建立佛土以得总持。<a id="a-66"></a>[邱-丘+半]伴诸觉所说清明。<a id="a-67"></a>度魔境界战斗勇猛。<a id="a-68"></a>杀害众尘刈除不善。<a id="a-69"></a>志愿净光魔不能坏。<a id="a-6A"></a>所宣道慧而无穷尽。<a id="a-6B"></a>世莫能称。<a id="a-6C"></a>外众邪业所不能知。<a id="a-6D"></a>过声闻法缘觉之等。<a id="a-6E"></a>所可归仰立一切智。<a id="a-6F"></a>解众生趣所导真谛。<a id="a-6G"></a>好喜乐法。<a id="a-6H"></a>欲开众生。<a id="a-6I"></a>乐众垢者令慕无为。<a id="a-6J"></a>以导法船度于彼岸。<a id="a-6K"></a>载筏相济。<a id="a-6L"></a>愍伤诸天颁宣一法。<a id="a-6M"></a>所立之处无所侵欺。<a id="a-6N"></a>欲布施净其心化悦解诸好戏使务道径。<a id="a-6O"></a>若欲博闻。<a id="a-6P"></a>恭敬谦顺不为放恣。<a id="a-6Q"></a>得三昧定志行高妙超须弥山。<a id="a-6R"></a>乐于五根观察众无。<a id="a-6S"></a>心好精进游不退转。<a id="a-6T"></a>是则名曰无从生忍。<a id="a-6U"></a>新学菩萨所当奉行。<a id="a-6V"></a>众正士等执持慧憧务求尊圣。<a id="a-6W"></a>以勇力士了无吾我住一切智。<a id="a-6X"></a>普解众生所当度脱。<a id="a-6Y"></a>诸天所咨嗟。<a id="a-6Z"></a>龙神所奉仰。<a id="a-6a"></a>人民所承事。<a id="a-6b"></a>疾得造立若干品业。<a id="a-6c"></a>诸不学者咸共归命。<a id="a-6d"></a>诸菩萨等佥共赞叹。<a id="a-6e"></a>一切法主悉共宣畅。<a id="a-6f"></a>诸根寂定以为城郭。<a id="a-6g"></a>善权方便导利一切。<a id="a-6h"></a>逮得精思决众狐疑。<a id="a-6i"></a>断诸犹豫去于尘劳。<a id="a-6j"></a>过度济脱无数众生。<a id="a-6k"></a>若有病者为设众药。<a id="a-6l"></a>疗治诸病消除疮痛。<a id="a-6m"></a>常好思惟通大精进造建无畏。<a id="a-6n"></a>欲师子吼。<a id="a-6o"></a>入分别辩敷演义理。<a id="a-6p"></a>神足变化乐闻众法。<a id="a-6q"></a>净其道眼照至泥洹。<a id="a-6r"></a>弃众恶趣度于欲界色界无色界。<a id="a-6s"></a>建诸佛土。<a id="a-6t"></a>兴发如是。<a id="a-6u"></a>如幻三昧坐师子床。<a id="a-6v"></a>具足成就至阿惟颜。<a id="a-6w"></a>未曾忘失众德之本。<a id="a-6x"></a>化悦懈废拔诸欲僻。<a id="a-6y"></a>建立勤修念济懒堕。<a id="a-6z"></a>将导众生等化三乘。<a id="a-70"></a>弃捐居业一切所有。<a id="a-71"></a>具一切智。<a id="a-72"></a>得无量门御第一义。<a id="a-73"></a>其于法律解通空行。<a id="a-74"></a>则断诤讼。<a id="a-75"></a>好信佛道无上誓愿。<a id="a-76"></a>虽在众念不怀邪想。<a id="a-77"></a>等见三世不堕邪观。<a id="a-78"></a>善权方便普入一切。<a id="a-79"></a>兴显大道不轻得度。<a id="a-7A"></a>乐于法师犹如犊子不厌其母。<a id="a-7B"></a>虽从法师不贪利养。<a id="a-7C"></a>观察说法不慢众会。<a id="a-7D"></a>不断法施所问仁和。<a id="a-7E"></a>敬三宝本决众疑网。<a id="a-7F"></a>奉行殷勤而不休废。<a id="a-7G"></a>终不违失圣明之业。<a id="a-7H"></a>依摄脱门和悦调定。<a id="a-7I"></a>消化尘垢心无所著。<a id="a-7J"></a>思当所念兴隆三事诸菩萨业。<a id="a-7K"></a>以此三事显示众会甘美道味。<a id="a-7L"></a>若欲变化颁宣道业音如雷鸣。<a id="a-7M"></a>训诱生死十二缘起。<a id="a-7N"></a>开通止门向泥洹门。<a id="a-7O"></a>愍入弘路其身安隐心永无患。<a id="a-7P"></a>众圣所爱未曾违失。<a id="a-7Q"></a>坚固平等如来功勋无能回转。<a id="a-7R"></a>习恩德本消灭无福。<a id="a-7S"></a>示众善元学于圣慧。<a id="a-7T"></a>恃怙毕竟鲜明之业。<a id="a-7U"></a>所行相好不自侵欺。<a id="a-7V"></a>遵修佛道显耀慧品。<a id="a-7W"></a>讲说佛土咨问答报。<a id="a-7X"></a>所难无际生清白法。<a id="a-7Y"></a>不厌佛道不弃少智。<a id="a-7Z"></a>与难学俱爱敬和同。<a id="a-7a"></a>趣勇猛宝心存在行。<a id="a-7b"></a>欲有所说将护都讲好喜若干。<a id="a-7c"></a>一切报应以示众生使无所犯晓了诸法行善方便。<a id="a-7d"></a>心念吉祥所见审谛。<a id="a-7e"></a>常自省己可悦他人。<a id="a-7f"></a>裂坏罗网消去无明。<a id="a-7g"></a>离于诸行。<a id="a-7h"></a>蠲除诸识。<a id="a-7i"></a>刈于名色。<a id="a-7j"></a>寂灭六入。<a id="a-7k"></a>断去众受。<a id="a-7l"></a>截于痛痒。<a id="a-7m"></a>消化恩爱。<a id="a-7n"></a>而舍所受。<a id="a-7o"></a>尽于所有。<a id="a-7p"></a>拔害所生度老病死。<a id="a-7q"></a>永散苦恼无有众难。<a id="a-7r"></a>已离苦罪心无所著。<a id="a-7s"></a>所行究畅长济三厄。<a id="a-7t"></a>所观无秽宣布法典。<a id="a-7u"></a>独步男子洗浴众垢消去贪身。<a id="a-7v"></a>闻法执持摄御诸法。<a id="a-7w"></a>学道不惓入众德元未曾回旋。<a id="a-7x"></a>积不可计功勋真义。<a id="a-7y"></a>怀来佛道光显法目。<a id="a-7z"></a>咨嗟圣众降伏外学。<a id="a-80"></a>叹咏法训行菩萨业。<a id="a-81"></a>不戏乐用消化日利。<a id="a-82"></a>使远罪福学行犹日。<a id="a-83"></a>恭敬国王开导众圣。<a id="a-84"></a>积清白因致不死果。<a id="a-85"></a>所行威仪识其宿命。<a id="a-86"></a>所生之处常念不忘。<a id="a-87"></a>患厌愚法好诸如来。<a id="a-88"></a>功德真正而建立之。<a id="a-89"></a>无量道勋所执法教归一切智。<a id="a-8A"></a>若以颁宣致安住典书写经文。<a id="a-8B"></a>皆弃恐畏不堕边际。<a id="a-8C"></a>坚住不动有所讲说。<a id="a-8D"></a>一切世间咸共讽诵。<a id="a-8E"></a>过去诸佛悉说是法。<a id="a-8F"></a>常得亲近。<a id="a-8G"></a>现在诸佛当来诸佛。<a id="a-8H"></a>所愿具足无上功祚。<a id="a-8I"></a>入于一切众生所行。<a id="a-8J"></a>耀声闻乘现缘觉乘。<a id="a-8K"></a>奉持佛法。<a id="a-8L"></a>而不忘失一切行门。<a id="a-8M"></a>则生佛乎。<a id="a-8N"></a>宣畅真正速成正慧。<a id="a-8O"></a>咨问佛德覆护三世。<a id="a-8P"></a>开化寂然危害之难。<a id="a-8Q"></a>逮权方便分别地种。<a id="a-8R"></a>入于水种火种三昧建立风种。<a id="a-8S"></a>又以空种至脱道门。<a id="a-8T"></a>净空种慧导利三界。<a id="a-8U"></a>不含众患消除诸结令无有余。<a id="a-8V"></a>弃捐诸着没众阴盖令心憺怕。<a id="a-8W"></a>晓修身行游居永安。<a id="a-8X"></a>亦了他人所行存没所立之处。<a id="a-8Y"></a>若演文字不猗言辞。<a id="a-8Z"></a>弃捐吾我。<a id="a-8a"></a>心已离此诸所依欲。<a id="a-8b"></a>虽在其中察如臭犬。<a id="a-8c"></a>入于微妙稍稍开寤懈废众劳。<a id="a-8d"></a>越度诸流不坏他党。<a id="a-8e"></a>善进道法而无所著。<a id="a-8f"></a>恭恪善师。<a id="a-8g"></a>舍于睡眠过诸碍岸。<a id="a-8h"></a>断狐疑散贪淫舍懈惓。<a id="a-8i"></a>将护吾我光导众生。<a id="a-8j"></a>不立在命不贪求法。<a id="a-8k"></a>所语不多言辞清和。<a id="a-8l"></a>常谛思惟宣当速行。<a id="a-8m"></a>仁明道业不用生心。<a id="a-8n"></a>喜乐闲居行于众中。<a id="a-8o"></a>不怀怯弱不求他短。<a id="a-8p"></a>自惟身行常奉佛道。<a id="a-8q"></a>应遵平等。<a id="a-8r"></a>不久游居在一土地。<a id="a-8s"></a>释诸所贪所在皇平。<a id="a-8t"></a>灭身众冥心不羸劣。<a id="a-8u"></a>所修方便将养意念。<a id="a-8v"></a>亦无所思。<a id="a-8w"></a>不以识着求于解脱。<a id="a-8x"></a>心常专惟兴发梵行。<a id="a-8y"></a>等遵慈心。<a id="a-8z"></a>悲哀布恩。<a id="a-90"></a>常以行喜。<a id="a-91"></a>和颜悦色以法乐之。<a id="a-92"></a>依蒙观护救众堕害。<a id="a-93"></a>常以戒禁因济于人。<a id="a-94"></a>入三昧定。<a id="a-95"></a>以是智慧畅入诸法。<a id="a-96"></a>晓了文字思惟究畅。<a id="a-97"></a>解诸结缚令不恐畏。<a id="a-98"></a>入诸音声获致利义。<a id="a-99"></a>恒好敷演道法所施。<a id="a-9A"></a>乐佛法众不厌燕处。<a id="a-9B"></a>志存于道无有上下。<a id="a-9C"></a>不缺诸法显扬随顺不欺众生。<a id="a-9D"></a>志乐坚强以为具足。<a id="a-9E"></a>夙夜精进而不休懈。<a id="a-9F"></a>是则名曰了诸法本三昧正定。<a id="a-9G"></a>菩萨行是遍入一切众生境界。<a id="a-9H"></a>奉一切智。<a id="a-9I"></a>佛尔时说是颂曰。</p>
  <p id="a9J">行清净大圣道　　心信乐无惑业</p>
  <p id="a9K">自觉意辩才要　　是三昧安住施</p>
  <p id="a9L">降诸魔除诸垢　　断因缘生死欲</p>
  <p id="a9M">智名称富德勋　　护三界度无极</p>
  <p id="a9N">增慧圣道方便　　贤明种消恩情</p>
  <p id="a9O">度众患佛所叹　　是三昧安住施</p>
  <p id="a9P">入微妙本际门　　以觉了无瞋恨</p>
  <p id="a9Q">断苦恼入永安　　是三昧诸佛行</p>
  <p id="a9R">心中解觉意华　　受圣文摄善权</p>
  <p id="a9S">诸安住觉念鬘　　说是胜三昧定</p>
  <p id="a9T">觉意华脱照门　　犹月盛耀众星</p>
  <p id="a9U">道所照遍三界　　是法超叹喻月</p>
  <p id="a9V">三达疗令清净　　在闲居静树下</p>
  <p id="a9W">弃利养乃谀谄　　积行求是三昧</p>
  <p id="a9X">捐他非不蔽善　　不以利叹身德</p>
  <p id="a9Y">被三衣常乞食　　亲求是行三昧</p>
  <p id="a9Z">纯行禁习贤圣　　问明智常独叹</p>
  <p id="a9a">以咨讲奉行要　　疾逮是三昧定</p>
  <p id="a9b">众生等劳诸味　　远众会乐寂然</p>
  <p id="a9c">常求是妙三昧　　勿谀谄慕斯藏</p>
  <p id="a9d">依惭愧食解味　　禅床卧居观寂</p>
  <p id="a9e">乐无我常欢悦　　讲明哲意永安</p>
  <p id="a9f">忍他骂犹空响　　在真业心不怨</p>
  <p id="a9g">欲逮得是三昧　　当信知罪福报</p>
  <p id="a9h">勿习倒恶趣业　　常修空贤圣元</p>
  <p id="a9i">夙夜勤精进力　　逮三昧至慧门</p>
  <p id="a9j">俱舍斯无益路　　志平等道真实</p>
  <p id="a9k">立无生睹法义　　行是者佛哀念</p>
  <p data-pb></p>
  <h2 id="a9l">行品第二</h2>
  <p id="a9m">佛言。<a id="a-9n"></a>是喜王菩萨。<a id="a-9o"></a>以逮得是了诸法本三昧。<a id="a-9p"></a>解一切法无有颠倒。<a id="a-9q"></a>诸法无动不可倾故。<a id="a-9r"></a>所行志慕救脱五趣。<a id="a-9s"></a>降化众魔自然为伏。<a id="a-9t"></a>为天下人。<a id="a-9u"></a>众生爱敬智者钦仰。<a id="a-9v"></a>求畅诸法及与非法。<a id="a-9w"></a>其德明慧。<a id="a-9x"></a>犹月盛满众星中明。<a id="a-9y"></a>在生死久众生所知。<a id="a-9z"></a>劝化一切。<a id="a-A0"></a>志性清净。<a id="a-A1"></a>舍诸所受。<a id="a-A2"></a>则为三千大千世界之所救护。<a id="a-A3"></a>成致道地。<a id="a-A4"></a>分别无我觉无所归。<a id="a-A5"></a>见三难界而化导之为众生护。<a id="a-A6"></a>逮得恭恪不以自大。<a id="a-A7"></a>越诸阴盖。<a id="a-A8"></a>晓了诸佛其所颁宣。<a id="a-A9"></a>演说灭度应时之宜。<a id="a-AA"></a>以复逮致三十二相。<a id="a-AB"></a>有利无利若苦若乐。<a id="a-AC"></a>有名无名叹毁之事。<a id="a-AD"></a>以解是世所有八法悉无所著。<a id="a-AE"></a>救诸众生慰以甘露。<a id="a-AF"></a>显示灭度开悟一切。<a id="a-AG"></a>去其恼热断斯挂碍。<a id="a-AH"></a>未曾猗着迷惑六根。<a id="a-AI"></a>入十六文字总持之门识其所至。<a id="a-AJ"></a>能颁宣斯便逮总持。<a id="a-AK"></a>何谓十六。<a id="a-AL"></a>一曰无。<a id="a-AM"></a>二曰度。<a id="a-AN"></a>三曰行。<a id="a-AO"></a>四曰不。<a id="a-AP"></a>五曰持。<a id="a-AQ"></a>六曰碍。<a id="a-AR"></a>七曰作。<a id="a-AS"></a>八曰坚。<a id="a-AT"></a>九曰势。<a id="a-AU"></a>十曰生。<a id="a-AV"></a>十一曰摄。<a id="a-AW"></a>十二曰尽。<a id="a-AX"></a>十三曰盖。<a id="a-AY"></a>十四曰已。<a id="a-AZ"></a>十五曰住。<a id="a-Aa"></a>十六曰烧。<a id="a-Ab"></a>是十六事文字之教。<a id="a-Ac"></a>若解行是十六文字之教。<a id="a-Ad"></a>逮得无量总持门地。<a id="a-Ae"></a>解一切法而得自在。<a id="a-Af"></a>择求一切众生慧意。<a id="a-Ag"></a>消众尘劳悉宣佛道。<a id="a-Ah"></a>受大势力畅达真法。<a id="a-Ai"></a>度脱黎庶开化导利。<a id="a-Aj"></a>其音和雅犹如哀鸾。<a id="a-Ak"></a>逮得普住平等之地。<a id="a-Al"></a>为师子吼致妙巍巍。<a id="a-Am"></a>忍度无极具足大哀。<a id="a-An"></a>越魔境界。<a id="a-Ao"></a>备通哀音至真之声。<a id="a-Ap"></a>去自大得忍辱。<a id="a-Aq"></a>了深奥义禅定无非。<a id="a-Ar"></a>所至到处宣无上法。<a id="a-As"></a>摄取一切众要经典力势难及。<a id="a-At"></a>分别一切诸法道门。<a id="a-Au"></a>知众生行之所归趣。<a id="a-Av"></a>识念无数所更历劫。<a id="a-Aw"></a>常持诸法灭一切病。<a id="a-Ax"></a>净除结网逮断狐疑。<a id="a-Ay"></a>速成正觉咨嗟光显。<a id="a-Az"></a>普入一切诸法圣慧。<a id="a-B0"></a>能以方便擿去恼热。<a id="a-B1"></a>讲说诸法己身奉行。<a id="a-B2"></a>服甘露食裂众犹豫。<a id="a-B3"></a>舍所居土显无盖哀以覆众生。<a id="a-B4"></a>念于宿命所更生处。<a id="a-B5"></a>志泥洹德晓众愚騃。<a id="a-B6"></a>诸行所趣获至尊慧。<a id="a-B7"></a>摄一切想建立诸住。<a id="a-B8"></a>不失道地超若干变。<a id="a-B9"></a>达诸言声而却一切。<a id="a-BA"></a>结解所在周满佛土。<a id="a-BB"></a>远离五阴而不自大。<a id="a-BC"></a>疾了言辞。<a id="a-BD"></a>用是之故便降伏魔。<a id="a-BE"></a>弃诸外学见不可计。<a id="a-BF"></a>十方国土现在诸佛。<a id="a-BG"></a>闻所说法受持不忘。<a id="a-BH"></a>如其所愿得是三昧而自娱乐。<a id="a-BI"></a>若有菩萨得是三昧。<a id="a-BJ"></a>则当谓之逮一切智。<a id="a-BK"></a>所以者何。<a id="a-BL"></a>以致此定。<a id="a-BM"></a>发意之顷。<a id="a-BN"></a>一生补处成最正觉。<a id="a-BO"></a>从一本起二。<a id="a-BP"></a>二至三。<a id="a-BQ"></a>三至四。<a id="a-BR"></a>从其发意辄得佛道。<a id="a-BS"></a>所以者何。<a id="a-BT"></a>又斯定者则一切智。<a id="a-BU"></a>尔时世尊。<a id="a-BV"></a>说此颂曰。</p>
  <p id="aBW">无量无训漏　　而无有等伦</p>
  <p id="aBX">所出无所归　　以脱诸所趣</p>
  <p id="aBY">降化无所著　　殊胜兴无限</p>
  <p id="aBZ">执持斯景摸　　十方之妙行</p>
  <p id="aBa">弃诤以娱乐　　心患众垢尘</p>
  <p id="aBb">人中上喜真　　言辞甚流利</p>
  <p id="aBc">胜遵无著勋　　捐舍所生冥</p>
  <p id="aBd">总持是法曰　　建立在十方</p>
  <p id="aBe">晓了过解说　　劝乐度彼岸</p>
  <p id="aBf">天人所重敬　　所施济第一</p>
  <p id="aBg">诸行度无极　　勇猛而宣德</p>
  <p id="aBh">所修奉章句　　至于十力种</p>
  <p id="aBi">捐杂难往来　　乃能致本无</p>
  <p id="aBj">随心之所好　　而开化众人</p>
  <p id="aBk">得行游正路　　所宿止无垢</p>
  <p id="aBl">以斯施眼明　　所行游无行</p>
  <p id="aBm">意强多愍爱　　视人如赤子</p>
  <p id="aBn">人尊诸所至　　劝教众邪业</p>
  <p id="aBo">永无所破坏　　而众中畅吼</p>
  <p id="aBp">于是造立行　　无有众等伦</p>
  <p id="aBq">得护于十方　　及他诸不逮</p>
  <p id="aBr">劝乐人无底　　长永修闲定</p>
  <p id="aBs">仁舍其家业　　兴法如甘露</p>
  <p id="aBt">奉持是经典　　归于最胜德</p>
  <p id="aBu">积累多功勋　　训讲无数人</p>
  <p id="aBv">劝悦众愚等　　终不久戏逸</p>
  <p id="aBw">谛解于六趣　　寂胜而觉善</p>
  <p id="aBx">好和安众人　　在此功德行</p>
  <p id="aBy">得殊特名勋　　如月游无尘</p>
  <p id="aBz">度脱天人众　　居前无所畏</p>
  <p id="aC0">名称普流胜　　施殊妙甘露</p>
  <p id="aC1">游此所当行　　疾致得佛道</p>
  <p id="aC2">立于所应住　　在十方佛所</p>
  <p id="aC3">颁宣所当说　　以化诸天人</p>
  <p id="aC4">所讲甚微妙　　亦宣至真行</p>
  <p id="aC5">奉修是行业　　常乐甘露法</p>
  <p id="aC6">以降伏魔力　　仁和安立之</p>
  <p id="aC7">超度众苦趣　　归至佛正路</p>
  <p id="aC8">所到极善处　　弃捐周旋径</p>
  <p id="aC9">行勇猛方便　　成就执持德</p>
  <p id="aCA">佛言。<a id="a-CB"></a>若有菩萨学斯定意。<a id="a-CC"></a>十方诸佛皆拥护之。<a id="a-CD"></a>以慧照心使得开明。<a id="a-CE"></a>不为阴盖所见覆蔽。<a id="a-CF"></a>逮得神通所睹无极。<a id="a-CG"></a>诸菩萨众悉共将养。<a id="a-CH"></a>使得成就一生补处。<a id="a-CI"></a>众声闻党普来嗟叹。<a id="a-CJ"></a>欲使早成十方蒙度。<a id="a-CK"></a>上第七天梵具足王。<a id="a-CL"></a>典诸梵天身自遥护。<a id="a-CM"></a>遣诸天众悉来将顺。<a id="a-CN"></a>忉利天上天帝释王。<a id="a-CO"></a>宿命有德。<a id="a-CP"></a>识其至心学斯定者。<a id="a-CQ"></a>遣诸天人悉下宿卫使行安隐无妄犯者。<a id="a-CR"></a>其四天王身自临之。<a id="a-CS"></a>亦遣官属护于法师。<a id="a-CT"></a>四千里外令无伺求得其便者。<a id="a-CU"></a>令其正法安徐讲诵开化一切生死五趣。<a id="a-CV"></a>四辈宗之供养无厌听受无惓。<a id="a-CW"></a>为人说经得同学意靡不坦然。<a id="a-CX"></a>各得其所无怨望者。<a id="a-CY"></a>虽怀嫉心欲有所乱。<a id="a-CZ"></a>不能办之。<a id="a-Ca"></a>又是菩萨常自忍辱心怀仁和。<a id="a-Cb"></a>若向瞋者不念其恶。<a id="a-Cc"></a>若有逆人欲来危害。<a id="a-Cd"></a>不与共诤。<a id="a-Ce"></a>惟避舍去不与相见。<a id="a-Cf"></a>既路相见如不相睹。<a id="a-Cg"></a>慈念十方皆降归佛。<a id="a-Ch"></a>勿有恶心诽谤法师。<a id="a-Ci"></a>念法无恶。<a id="a-Cj"></a>惟愍其人用怀毒心堕于恶趣三涂之难。<a id="a-Ck"></a>伤之愚惑横生毒害还自危身。<a id="a-Cl"></a>犹如树木风起相揩忽然火生还自烧形。<a id="a-Cm"></a>毒蛇含毒日日增多还自害身。<a id="a-Cn"></a>铁生众垢自葬其形。<a id="a-Co"></a>愚闇闭塞心不开解。<a id="a-Cp"></a>不念菩萨法师之恩。<a id="a-Cq"></a>反生害心逆其师父。<a id="a-Cr"></a>欲危灭之贪妒怀嫉。<a id="a-Cs"></a>一时自可放心自大。<a id="a-Ct"></a>不顾大难甚怜伤。<a id="a-Cu"></a>诸天鬼神虚空天神。<a id="a-Cv"></a>阿须伦迦留罗真陀罗摩休勒。<a id="a-Cw"></a>悉往作礼稽首归命。<a id="a-Cx"></a>欲见无厌数数奉迎。<a id="a-Cy"></a>听受经典问义受解。<a id="a-Cz"></a>思惟奉行曾无懈惓。<a id="a-D0"></a>诸神爱敬奉事供养。<a id="a-D1"></a>尊重道德如孝子与父母别。<a id="a-D2"></a>积年弥久饥虚无已。<a id="a-D3"></a>诸天神明人与非人。<a id="a-D4"></a>爱重至德无穷竟已。<a id="a-D5"></a>皆是菩萨精进至心。<a id="a-D6"></a>学是三昧慈愍所致。<a id="a-D7"></a>故有是德。</p>
  <p id="aD8">佛告喜王菩萨。<a id="a-D9"></a>若有菩萨积功累德。<a id="a-DA"></a>开化无数百千众生。<a id="a-DB"></a>欢悦踊跃。<a id="a-DC"></a>这等无异。<a id="a-DD"></a>不以戏笑。<a id="a-DE"></a>因斯逮得殊特功勋。<a id="a-DF"></a>名德远着十方咨嗟。<a id="a-DG"></a>行如须弥安然不动。<a id="a-DH"></a>明如日月普曜天下。<a id="a-DI"></a>德重如地主生万物。<a id="a-DJ"></a>道尊位高生诸道品。<a id="a-DK"></a>六度无极。<a id="a-DL"></a>菩萨法藏心如虚空而无所著。<a id="a-DM"></a>独步三界无所挂碍。<a id="a-DN"></a>犹如飞鸟飞行虚空无有足迹。<a id="a-DO"></a>犹如莲华不着尘水。<a id="a-DP"></a>十方诸佛悉令菩萨行斯定意。<a id="a-DQ"></a>今佛故宣。<a id="a-DR"></a>汝等精进勿得疑惑。<a id="a-DS"></a>若有比丘比丘尼优婆塞优婆夷。<a id="a-DT"></a>及诸凡庶九十六术六十二见。<a id="a-DU"></a>蜎[虫*非]蠕动蚑行喘息。<a id="a-DV"></a>人与非人。<a id="a-DW"></a>学是三昧若闻欢喜各得如愿。<a id="a-DX"></a>然后会当逮是三昧。<a id="a-DY"></a>于是颂曰。</p>
  <p id="aDZ">常光显佛正法　　信根乐第一慧　　行如犀无吾我</p>
  <p id="aDa">持是寂妙三昧　　得自在觉忍辱　　覆三世犹如盖</p>
  <p id="aDb">化建立无数人　　习是慧犹如海　　消吾我尘劳厄</p>
  <p id="aDc">说佛道诸灭度　　以断秽化三世　　疾修行是寂然</p>
  <p id="aDd">识身命及他人　　志存念诸佛道　　立存念一切业</p>
  <p id="aDe">及逮是妙三昧　　多开导御本际　　常讲安灭苦恼</p>
  <p id="aDf">化布施甘露味　　奉行斯佛种性　　好至明显耀辞</p>
  <p id="aDg">称流布普功祚　　在众中甚巍巍　　如月满秋盛明</p>
  <p id="aDh">诸眷属财名德　　在生死佛所知　　其辩才犹水王</p>
  <p id="aDi">习三昧逮斯功　　法自然无无我　　不久达敷演义</p>
  <p id="aDj">如是周三千世　　真谛行是三昧　　思惟计三千世</p>
  <p id="aDk">众生满如江沙　　若学归甘露道　　所获慧过于此</p>
  <p id="aDl">毒不行及刀火　　无虫蛇无杖畏　　王罗刹不能害</p>
  <p id="aDm">以和心精修是　　不失财不亡家　　无病忧无罪患</p>
  <p id="aDn">若持是四句法　　目不盲不重听　　六十二亿佛劝</p>
  <p id="aDo">设有学思惟是　　若常奉斯总持　　精进行是三昧</p>
  <p id="aDp">若有欲速成道　　乐第一功德田　　当学是经典本</p>
  <p id="aDq">一切致寂然无</p>
  <p data-pb></p>
  <h2 id="aDr">四事品第三</h2>
  <p id="aDs">菩萨有四事。<a id="a-Dt"></a>疾逮斯定。<a id="a-Du"></a>何谓四。<a id="a-Dv"></a>一曰布施。<a id="a-Dw"></a>不怀望想福施一切。<a id="a-Dx"></a>二曰持戒。<a id="a-Dy"></a>不犯诸禁以志大道。<a id="a-Dz"></a>三曰常抱慈心。<a id="a-E0"></a>怨憎亲友无有二心。<a id="a-E1"></a>四曰察于三界众生之类悉我亲族未曾外之。<a id="a-E2"></a>是为四。<a id="a-E3"></a>菩萨复有四事。<a id="a-E4"></a>疾逮斯定。<a id="a-E5"></a>何谓为四。<a id="a-E6"></a>一曰常行大慈加于众生。<a id="a-E7"></a>二曰常行大悲。<a id="a-E8"></a>见于三涂众生苦恼。<a id="a-E9"></a>为之雨泪欲拔济之。<a id="a-EA"></a>三曰睹众迷惑展转五趣不能自免。<a id="a-EB"></a>显示正路志德自出。<a id="a-EC"></a>四曰察众三流往反终始曾无断绝身苦心恼。<a id="a-ED"></a>故愍念之为宣罪福生死之本无为之根。<a id="a-EE"></a>是为四。<a id="a-EF"></a>菩萨复有四事。<a id="a-EG"></a>得斯定意。<a id="a-EH"></a>何谓为四。<a id="a-EI"></a>一曰观众邪迷六十二见。<a id="a-EJ"></a>犹豫沉吟堕于罗网如鸟自投。<a id="a-EK"></a>贪小小利不觉自害。<a id="a-EL"></a>二曰九十六种迷惑之径自造痴冥。<a id="a-EM"></a>犹如蜚蛾自投灯火。<a id="a-EN"></a>已溺三涂五趣周旋轮转无际不能脱身。<a id="a-EO"></a>惟有诸佛众大菩萨。<a id="a-EP"></a>乃能济之。<a id="a-EQ"></a>三曰外众盖业符咒害人。<a id="a-ER"></a>菩萨愍之。<a id="a-ES"></a>如狂溺水然后乃悔当何所及。<a id="a-ET"></a>四曰如射猎师弹射众鸟。<a id="a-EU"></a>罗网捕鱼积其罪盖。<a id="a-EV"></a>无数亿载堕三恶趣。<a id="a-EW"></a>舍身之安而往救之。<a id="a-EX"></a>为宣罪福生死之患。<a id="a-EY"></a>示无为业。<a id="a-EZ"></a>或复显之无上正真各使得安。<a id="a-Ea"></a>是为四。<a id="a-Eb"></a>菩萨复有四事。<a id="a-Ec"></a>疾逮斯定。<a id="a-Ed"></a>何谓为四。<a id="a-Ee"></a>一曰作佛形像坐莲华上。<a id="a-Ef"></a>若摸画壁缯氎布上。<a id="a-Eg"></a>使端政好。<a id="a-Eh"></a>令众欢喜由得道福。<a id="a-Ei"></a>二曰取是经卷书着竹帛若长妙素。<a id="a-Ej"></a>令其文字上下齐正。<a id="a-Ek"></a>三曰讽诵是经昼夜精进。<a id="a-El"></a>不舍经文使其通利。<a id="a-Em"></a>无一踬碍听者得解。<a id="a-En"></a>四曰持是三昧诸佛本末一一分别为人畅义。<a id="a-Eo"></a>善开菩萨无上正真。<a id="a-Ep"></a>使一切众咸共咨受。<a id="a-Eq"></a>不生疑心各得开达。<a id="a-Er"></a>是为四。<a id="a-Es"></a>佛于是颂曰。</p>
  <p id="aEt">闻是经乐至德　　若有人求此道　　善哉学斯四句</p>
  <p id="aEu">故获致十力种　　八十亿人中王　　诸六十垓安住</p>
  <p id="aEv">常咸护斯学人　　能讽诵是三昧　　若闻是获善利</p>
  <p id="aEw">已得听能信乐　　是等成不疑道　　等皆见生死无</p>
  <p id="aEx">行佛道得闻是　　乐功勋不懈怠　　一切智如观掌</p>
  <p id="aEy">书写持是经典　　识念住百千劫　　辩才英得至佛</p>
  <p id="aEz">彼说斯最定意　　王子月详得闻　　弃国土作沙门</p>
  <p id="aF0">昼夜勤听受法　　最后世命向终　　便往生他佛国</p>
  <p id="aF1">若江沙复过是　　诸天咸供养佛　　从其所闻三昧</p>
  <p id="aF2">三劫中成佛道　　有佛名无厌宝　　定光佛所开化</p>
  <p id="aF3">彼闻是得德果　　是故闻勿懈怠　　为十方常所救</p>
  <p id="aF4">今我属殷勤累　　仁贤者言柔和　　是增法道珍藏</p>
 </body>
</html>