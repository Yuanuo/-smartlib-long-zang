<!doctype html>
<html id="z3IBTzdUE" data-ver="1096">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">佛说华手经卷第十</h1>
  <h2 id="a2">上坚德品第三十三</h2>
  <p id="a3">尔时会中有一比丘名曰坚意。<a id="a-4"></a>即从座起。<a id="a-5"></a>偏袒右肩。<a id="a-6"></a>恭敬合掌。<a id="a-7"></a>白佛言。<a id="a-8"></a>世尊。<a id="a-9"></a>我欲供养是经法故。<a id="a-A"></a>亦欲供养三世诸佛及诸菩萨学是法者。<a id="a-B"></a>亦欲劝助令增善根。<a id="a-C"></a>以是事故。<a id="a-D"></a>今以所珍奉上世尊。<a id="a-E"></a>即以上衣散如来上。<a id="a-F"></a>又执中衣而白佛言。<a id="a-G"></a>今以此衣奉献世尊。<a id="a-H"></a>愿于来世在在所从闻此法者。<a id="a-I"></a>随佛意故亦奉是衣。<a id="a-J"></a>即时坚意往诣星得比丘所言。<a id="a-K"></a>汝善知识。<a id="a-L"></a>请从我故共以此衣奉上如来。<a id="a-M"></a>即与星得共持是衣。<a id="a-N"></a>为增善根欲以上佛。<a id="a-O"></a>即时如来现大神通。<a id="a-P"></a>尔时阿难及诸四众。<a id="a-Q"></a>皆于衣中得见如来种种神变。<a id="a-R"></a>阿难白佛言。<a id="a-S"></a>希有世尊。<a id="a-T"></a>如来虽知故问。<a id="a-U"></a>阿难。<a id="a-V"></a>汝见何事名为希有。<a id="a-W"></a>尔时阿难欲明此事。<a id="a-X"></a>以偈白佛。</p>
  <p id="aY">我等于此衣　　见无量菩萨</p>
  <p id="aZ">勇猛发菩提　　赞佛已飞去</p>
  <p id="aa">又见诸菩萨　　皆从此衣中</p>
  <p id="ab">取无量百千　　阿僧祇种衣</p>
  <p id="ac">取是等衣已　　即奉十方佛</p>
  <p id="ad">我见此彼处　　无量神通力</p>
  <p id="ae">奉上佛衣者　　佛皆与授记</p>
  <p id="af">是人渐行道　　皆当得作佛</p>
  <p id="ag">随其所住处　　皆能净佛土</p>
  <p id="ah">众生各各谓　　于此处成佛</p>
  <p id="ai">又见无量亿　　种种诸妓乐</p>
  <p id="aj">从是出法音　　空中闻佛声</p>
  <p id="ak">我见三千界　　诸佛皆充满</p>
  <p id="al">世尊我今念　　自谓非声闻</p>
  <p id="am">神通力希有　　曜惑我心目</p>
  <p id="an">我今以圣智　　观三界皆空</p>
  <p id="ao">我于此空智　　及尽无生智</p>
  <p id="ap">如是众智中　　常不失正念</p>
  <p id="aq">但以业报根　　于中有错谬</p>
  <p id="ar">四众咸欢喜　　飞在虚空中</p>
  <p id="as">皆悉坐众宝　　千叶莲华上</p>
  <p id="at">又于此衣中　　见十方世界</p>
  <p id="au">诸佛世导师　　及大众围绕</p>
  <p id="av">又见诸上人　　行不思议施</p>
  <p id="aw">为求菩提故　　常亲近诸佛</p>
  <p id="ax">以如是因缘　　能大利众生</p>
  <p id="ay">能自身现化　　遍十方说法</p>
  <p id="az">我衣中所见　　其事不可尽</p>
  <p id="a10">见衣中菩萨　　欢喜心恭敬</p>
  <p id="a11">如梵王自在　　通达神通力</p>
  <p id="a12">多闻大辩才　　皆得陀罗尼</p>
  <p id="a13">转佛智慧轮　　如是遍十方</p>
  <p id="a14">又见菩萨等　　所游诸世界</p>
  <p id="a15">皆变成众宝　　华香等庄严</p>
  <p id="a16">见佛坐道场　　转无上法轮</p>
  <p id="a17">如是佛神力　　皆于衣中现</p>
  <p id="a18">能于诸世界　　变化若干形</p>
  <p id="a19">说法为利益　　皆令住菩提</p>
  <p id="a1A">今所见希有　　是事难可信</p>
  <p id="a1B">佛神力无量　　能示于众生</p>
  <p id="a1C">佛为良福田　　受施中第一</p>
  <p id="a1D">施者得大果　　能断一切苦</p>
  <p id="a1E">若我千万劫　　称扬不能尽</p>
  <p id="a1F">为谁故示现　　如是神通事</p>
  <p id="a1G">谁当净佛土　　修是菩萨道</p>
  <p id="a1H">谁得是神通　　愿佛断我疑</p>
  <p id="a1I">七宝诸莲华　　其大如车轮</p>
  <p id="a1J">众菩萨坐上　　游空到十方</p>
  <p id="a1K">觐佛已还此　　即逮无上觉</p>
  <p id="a1L">国土广严净　　现不思议力</p>
  <p id="a1M">我于此世界　　见有一菩萨</p>
  <p id="a1N">精进行菩提　　手执衣而立</p>
  <p id="a1O">愿佛说是事　　云何而修学</p>
  <p id="a1P">此必昔曾无量施　　亦行无量随喜心</p>
  <p id="a1Q">愿与一切众生共　　是故今见皆得乐</p>
  <p id="a1R">世尊为我说是事　　断一切众心所疑</p>
  <p id="a1S">是何比丘造此愿　　为是星得为坚意</p>
  <p id="a1T">佛告阿难。<a id="a-1U"></a>且待须臾。<a id="a-1V"></a>坚意菩萨欲有所问后当答此。<a id="a-1W"></a>时坚意菩萨白佛言。<a id="a-1X"></a>世尊。<a id="a-1Y"></a>欲有所问。<a id="a-1Z"></a>若佛听许乃敢咨请。<a id="a-1a"></a>佛告坚意。<a id="a-1b"></a>恣汝所问。<a id="a-1c"></a>当为汝说令得欢喜。<a id="a-1d"></a>时坚意言。<a id="a-1e"></a>世尊。<a id="a-1f"></a>所言入法门者。<a id="a-1g"></a>云何为法。<a id="a-1h"></a>云何为门。<a id="a-1i"></a>云何得入。<a id="a-1j"></a>唯愿世尊。<a id="a-1k"></a>具分别说此名为法。<a id="a-1l"></a>是名为门。<a id="a-1m"></a>如是得入。<a id="a-1n"></a>此名入者。<a id="a-1o"></a>尔时坚意。<a id="a-1p"></a>以偈问曰。</p>
  <p id="a1q">云何为上法　　云何是法门</p>
  <p id="a1r">云何入此门　　唯愿答是义</p>
  <p id="a1s">云何入是门　　能得无上道</p>
  <p id="a1t">云何说法时　　辩才无穷尽</p>
  <p id="a1u">是法从何来　　今为住何所</p>
  <p id="a1v">云何于诸法　　其念不错谬</p>
  <p id="a1w">云何名入相　　云何名已入</p>
  <p id="a1x">云何说法时　　诸法现在前</p>
  <p id="a1y">说种种法时　　云何心不乱</p>
  <p id="a1z">云何无量劫　　辩才不断绝</p>
  <p id="a20">是诸菩萨等　　为何所志求</p>
  <p id="a21">说法无边际　　而无增上慢</p>
  <p id="a22">是菩萨先世　　云何施回向</p>
  <p id="a23">世世说法时　　辩才不断绝</p>
  <p id="a24">本云何持戒　　云何净修戒</p>
  <p id="a25">云何戒回向　　而心不劣弱</p>
  <p id="a26">云何修忍辱　　云何修习忍</p>
  <p id="a27">以是故能到　　无尽无上际</p>
  <p id="a28">云何发精进　　云何而修习</p>
  <p id="a29">常能于世世　　不离佛菩提</p>
  <p id="a2A">云何起禅定　　云何而修习</p>
  <p id="a2B">于定观何法　　能得无尽辩</p>
  <p id="a2C">云何求智慧　　亲近而修习</p>
  <p id="a2D">是慧在何处　　而得不断辩</p>
  <p id="a2E">住无上善法　　说诸法实相</p>
  <p id="a2F">思量佛智慧　　甚深寂灭空</p>
  <p id="a2G">读诵种种经　　决定诸义趣</p>
  <p id="a2H">而不欲演说　　以离实智故</p>
  <p id="a2I">我问佛是义　　断一切众疑</p>
  <p id="a2J">于未来世中　　当有诸法师</p>
  <p id="a2K">云何当亲近　　云何咨问法</p>
  <p id="a2L">云何随法行　　云何守护法</p>
  <p id="a2M">以处非处力　　为我说是义</p>
  <p id="a2N">令我断未来　　一切众生疑</p>
  <p id="a2O">尔时佛告坚意菩萨。<a id="a-2P"></a>善哉善哉。<a id="a-2Q"></a>能问如来是甚深义。<a id="a-2R"></a>汝于过去无量佛所久殖德本。<a id="a-2S"></a>供养恭敬咨受难问。<a id="a-2T"></a>坚意。<a id="a-2U"></a>我念汝昔于此世界虚空分中。<a id="a-2V"></a>曾从六万八千诸佛问如是义。<a id="a-2W"></a>诸佛答汝所问义时。<a id="a-2X"></a>无量众生得大利益。<a id="a-2Y"></a>是故当知。<a id="a-2Z"></a>汝于过去诸如来所深种善根。<a id="a-2a"></a>坚意。<a id="a-2b"></a>乃往过去无量无边阿僧祇劫有佛出世。<a id="a-2c"></a>号出宝光如来、<a id="a-2d"></a>应供、<a id="a-2e"></a>正遍知、<a id="a-2f"></a>明行足、<a id="a-2g"></a>善逝、<a id="a-2h"></a>世间解、<a id="a-2i"></a>无上士、<a id="a-2j"></a>调御丈夫、<a id="a-2k"></a>天人师、<a id="a-2l"></a>佛、<a id="a-2m"></a>世尊。<a id="a-2n"></a>寿命半劫。<a id="a-2o"></a>有七十亿阿罗汉众。<a id="a-2p"></a>皆悉漏尽心得自在。<a id="a-2q"></a>出宝光佛与诸大众。<a id="a-2r"></a>游行国邑俱共安居。<a id="a-2s"></a>是时阎浮提地甚大广博。<a id="a-2t"></a>纵广七万那由他由旬。<a id="a-2u"></a>尔时世有刹利灌顶转轮圣王。<a id="a-2v"></a>名上坚德。<a id="a-2w"></a>王四天下。<a id="a-2x"></a>坚意。<a id="a-2y"></a>尔时阎浮提中有八十亿城。<a id="a-2z"></a>皆悉广大。<a id="a-30"></a>长四十由旬广三十由旬。<a id="a-31"></a>安隐丰乐人民炽盛。<a id="a-32"></a>阎浮提中有一大城。<a id="a-33"></a>纵广正等八十由旬。<a id="a-34"></a>街巷端直行列相当。<a id="a-35"></a>一一街巷各广五里。<a id="a-36"></a>中有小城名曰安隐。<a id="a-37"></a>上坚德王止住其中。<a id="a-38"></a>坚意。<a id="a-39"></a>是大城傍七万园林适无所属。<a id="a-3A"></a>众生普共游戏娱乐。<a id="a-3B"></a>有一大园纵广正等八十由旬。<a id="a-3C"></a>王所游观宝树七重周匝围绕。<a id="a-3D"></a>亦以七宝七重罗网弥覆其上。<a id="a-3E"></a>楼阁七重亦以七宝。<a id="a-3F"></a>七重墙壁七重宝堑周回围绕。<a id="a-3G"></a>时出宝光佛。<a id="a-3H"></a>与七十亿阿罗汉众恭敬围绕。<a id="a-3I"></a>游行诸国到安隐城。<a id="a-3J"></a>上坚德王。<a id="a-3K"></a>闻佛大众俱游诸国来到此城。<a id="a-3L"></a>心大欢喜往诣佛所。<a id="a-3M"></a>头面礼足于一面坐。<a id="a-3N"></a>尔时彼佛观王深心宿行因缘。<a id="a-3O"></a>即便为说断众生疑令众欢喜菩萨藏经。<a id="a-3P"></a>上坚德王闻法欢喜。<a id="a-3Q"></a>作如是念。<a id="a-3R"></a>我今宁可以众妙具严饰此园。<a id="a-3S"></a>奉上如来令其受用。<a id="a-3T"></a>即于其中起七十亿诸僧房舍。<a id="a-3U"></a>妙衣覆地。<a id="a-3V"></a>有七十亿经行之处。<a id="a-3W"></a>床榻卧具亦七十亿。<a id="a-3X"></a>皆悉办已往诣佛所。<a id="a-3Y"></a>头面礼足而白佛言。<a id="a-3Z"></a>唯愿世尊。<a id="a-3a"></a>哀愍我故及诸大众受明日请。<a id="a-3b"></a>出宝光佛默然许之。<a id="a-3c"></a>王知受已顶礼佛足右绕已去。<a id="a-3d"></a>即于其夜。<a id="a-3e"></a>为佛及僧。<a id="a-3f"></a>备诸供具种种肴膳转轮圣王所食之味。<a id="a-3g"></a>晨朝诣佛而白佛言。<a id="a-3h"></a>饭具已办。<a id="a-3i"></a>唯愿知时。<a id="a-3j"></a>时出宝光佛著衣持钵。<a id="a-3k"></a>与七十亿大阿罗汉恭敬围绕。<a id="a-3l"></a>往诣园中次第而坐。<a id="a-3m"></a>上坚德王。<a id="a-3n"></a>见佛及僧众坐已定。<a id="a-3o"></a>手自斟酌种种美味。<a id="a-3p"></a>恣其所须皆令饱满。<a id="a-3q"></a>知佛及僧饭食已讫。<a id="a-3r"></a>澡手涤钵。<a id="a-3s"></a>奉佛及僧各以一衣。<a id="a-3t"></a>如是施已自执金钟澡如来手。<a id="a-3u"></a>而作是言。<a id="a-3v"></a>我以此园及诸房舍经行之处床榻卧具并守园者。<a id="a-3w"></a>施佛及僧。<a id="a-3x"></a>唯愿受用。<a id="a-3y"></a>亦以自身供养给事。<a id="a-3z"></a>佛告坚意。<a id="a-40"></a>上坚德王供养供给出宝光佛。<a id="a-41"></a>朝夕随时常来听法。<a id="a-42"></a>如是供养乃至半劫。<a id="a-43"></a>咨问彼佛诸法因缘果报相续。<a id="a-44"></a>佛随问答利益无量无数众生。<a id="a-45"></a>坚意。<a id="a-46"></a>汝谓彼时名上坚德转轮王者。<a id="a-47"></a>岂异人乎。<a id="a-48"></a>勿造斯观。<a id="a-49"></a>即汝身是。<a id="a-4A"></a>坚意。<a id="a-4B"></a>我念汝昔于过去世。<a id="a-4C"></a>闻是法故。<a id="a-4D"></a>以无上供供养千佛。<a id="a-4E"></a>如来于今亦当为汝说此法门。<a id="a-4F"></a>入法相故。</p>
  <p data-pb></p>
  <h2 id="a4G">法门品第三十四</h2>
  <p id="a4H">佛告坚意。<a id="a-4I"></a>法名无思无虑无相无作无忆无念。<a id="a-4J"></a>清净无缘无有文字。<a id="a-4K"></a>亦无言说不可显示。<a id="a-4L"></a>坚意。<a id="a-4M"></a>诸法不会诸根不可以智知。<a id="a-4N"></a>不可以无智知。<a id="a-4O"></a>非可知非不可知。<a id="a-4P"></a>复次坚意。<a id="a-4Q"></a>法名众缘所成。<a id="a-4R"></a>如来能知。<a id="a-4S"></a>如如来知不可言说。<a id="a-4T"></a>而如来以不可说法。<a id="a-4U"></a>说是诸法。<a id="a-4V"></a>所有说道即是法门。<a id="a-4W"></a>所以者何。<a id="a-4X"></a>以诸行印印一切法令一味故。<a id="a-4Y"></a>坚意。<a id="a-4Z"></a>诸法无尽尽际无尽故。<a id="a-4a"></a>坚意。<a id="a-4b"></a>诸法究竟不增不减入无际故。<a id="a-4c"></a>以是义故。<a id="a-4d"></a>如来以语言文字分别解说。<a id="a-4e"></a>坚意。<a id="a-4f"></a>阿字门入一切法。<a id="a-4g"></a>以阿字门分别诸法。<a id="a-4h"></a>先入阿字门。<a id="a-4i"></a>然后余字次第相续。<a id="a-4j"></a>是故言从阿字边变出诸字。<a id="a-4k"></a>从诸字边会成诸句。<a id="a-4l"></a>以诸句故能成诸义。<a id="a-4m"></a>是故如来。<a id="a-4n"></a>说阿字门入一切法。<a id="a-4o"></a>坚意。<a id="a-4p"></a>此是法门。<a id="a-4q"></a>何等是法。<a id="a-4r"></a>坚意。<a id="a-4s"></a>所谓法者。<a id="a-4t"></a>本来无作无说无示。<a id="a-4u"></a>无知故知无说故说无示故示。<a id="a-4v"></a>如是阿字。<a id="a-4w"></a>能作一切语言。<a id="a-4x"></a>是名法门。<a id="a-4y"></a>若善男子善女人入是门者。<a id="a-4z"></a>得无尽慧及无尽辩。<a id="a-50"></a>其无尽者过去无尽。<a id="a-51"></a>无尽中无相无说。<a id="a-52"></a>诸有所知皆为无知。<a id="a-53"></a>诸有所示皆为无示。<a id="a-54"></a>有所分别皆无分别。<a id="a-55"></a>故名无尽。<a id="a-56"></a>坚意。<a id="a-57"></a>是名为门。<a id="a-58"></a>是为阿门。<a id="a-59"></a>是诸法门。<a id="a-5A"></a>何等是法佛所不得。<a id="a-5B"></a>又此门者观一切法入无思虑。<a id="a-5C"></a>所以者何。<a id="a-5D"></a>一切语言皆非语言。<a id="a-5E"></a>一切言说皆无有尽。<a id="a-5F"></a>一切言说皆如不离如。<a id="a-5G"></a>一切知皆非知。<a id="a-5H"></a>坚意。<a id="a-5I"></a>是名金刚句也。<a id="a-5J"></a>何故名为金刚句耶。<a id="a-5K"></a>若法无作则不可坏。<a id="a-5L"></a>不可坏故名金刚句。<a id="a-5M"></a>诸法无业。<a id="a-5N"></a>若无有业则无有报。<a id="a-5O"></a>是故如来说一切法无业无报。<a id="a-5P"></a>是名法印。<a id="a-5Q"></a>如来所可说业果报皆以是印。<a id="a-5R"></a>是印不可破坏。<a id="a-5S"></a>坚意。<a id="a-5T"></a>若善男子善女人欲知业报当入是门。<a id="a-5U"></a>坚意。<a id="a-5V"></a>一切诸法无来无去是入法门。<a id="a-5W"></a>我因是门为众生说生死差别。<a id="a-5X"></a>坚意。<a id="a-5Y"></a>若善男子善女人欲入众生生死智者。<a id="a-5Z"></a>以是印入是名法印。<a id="a-5a"></a>名无文字印无障碍印。<a id="a-5b"></a>坚意。<a id="a-5c"></a>如来有所言说。<a id="a-5d"></a>皆以是印。<a id="a-5e"></a>一切有身皆如来身。<a id="a-5f"></a>所以者何。<a id="a-5g"></a>是诸身性不相违背。<a id="a-5h"></a>佛以是印说众生身相。<a id="a-5i"></a>是名身印。<a id="a-5j"></a>又以是印显示演说一切身相。<a id="a-5k"></a>所以者何。<a id="a-5l"></a>坚意。<a id="a-5m"></a>诸法无门不可入故。<a id="a-5n"></a>法不可入以不出故。<a id="a-5o"></a>诸法无出不可入故。<a id="a-5p"></a>是故如来若有所说皆不离是无碍际说。<a id="a-5q"></a>以无碍际说一切法。<a id="a-5r"></a>亦以是际知诸众生随宜为说。<a id="a-5s"></a>坚意。<a id="a-5t"></a>无碍际者即无边际。<a id="a-5u"></a>无边际者即是一切众生性也。<a id="a-5v"></a>是名际门。<a id="a-5w"></a>入是际门则能开演千亿法藏。<a id="a-5x"></a>此法藏者即非藏也。<a id="a-5y"></a>坚意。<a id="a-5z"></a>如来众法藏中有所说法皆说是际。<a id="a-60"></a>复有色藏受想行识藏。<a id="a-61"></a>是藏非藏不自在藏。<a id="a-62"></a>是名诸藏以阿字门入。<a id="a-63"></a>尔时坚意白佛言。<a id="a-64"></a>世尊。<a id="a-65"></a>是门甚深。<a id="a-66"></a>佛言。<a id="a-67"></a>坚意。<a id="a-68"></a>我不生念是深是浅。<a id="a-69"></a>世尊。<a id="a-6A"></a>佛说法耶。<a id="a-6B"></a>坚意。<a id="a-6C"></a>不如凡夫所贪著说。<a id="a-6D"></a>随智者所解。<a id="a-6E"></a>名为如来说法如。<a id="a-6F"></a>如来如实所知无示无说。<a id="a-6G"></a>所以者何。<a id="a-6H"></a>一切诸法不可说相。<a id="a-6I"></a>唯智者能知。<a id="a-6J"></a>凡夫若有所知皆著文辞。<a id="a-6K"></a>是故佛说文字语言即非语言。<a id="a-6L"></a>佛复告坚意。<a id="a-6M"></a>一切诸法如日明净。<a id="a-6N"></a>随所正观皆入无际。<a id="a-6O"></a>坚意。<a id="a-6P"></a>一切诸法皆能照明。<a id="a-6Q"></a>能起一切智慧光故。<a id="a-6R"></a>坚意。<a id="a-6S"></a>一切诸法无所障碍。<a id="a-6T"></a>如虚空故。<a id="a-6U"></a>坚意。<a id="a-6V"></a>随著二法。<a id="a-6W"></a>是中如来行无碍眼。<a id="a-6X"></a>坚意。<a id="a-6Y"></a>是名法眼。<a id="a-6Z"></a>佛以是眼见一切法无障碍相。<a id="a-6a"></a>坚意。<a id="a-6b"></a>是名诸法无障碍门。<a id="a-6c"></a>善男子善女人若入是门。<a id="a-6d"></a>诸所言说皆有利益。<a id="a-6e"></a>皆无障碍皆示义趣。<a id="a-6f"></a>皆说深义无所贪著。<a id="a-6g"></a>复次坚意。<a id="a-6h"></a>诸法无垢不染不离。<a id="a-6i"></a>坚意。<a id="a-6j"></a>法无所属。<a id="a-6k"></a>以不受故。<a id="a-6l"></a>坚意。<a id="a-6m"></a>一切法无边。<a id="a-6n"></a>本末不可得故。<a id="a-6o"></a>坚意。<a id="a-6p"></a>诸有所说文字语言。<a id="a-6q"></a>当知是中无有文字亦无语言。<a id="a-6r"></a>坚意。<a id="a-6s"></a>是文字门云何有入。<a id="a-6t"></a>但说是法无有障碍。<a id="a-6u"></a>是名为入。<a id="a-6v"></a>坚意。<a id="a-6w"></a>如是入者即名非入。<a id="a-6x"></a>入法性故。<a id="a-6y"></a>坚意。<a id="a-6z"></a>如来所说诸三昧门为何者是。<a id="a-70"></a>坚意。<a id="a-71"></a>有一相三昧。<a id="a-72"></a>有众相三昧。<a id="a-73"></a>一相三昧者。<a id="a-74"></a>有菩萨闻某世界有某如来现在说法。<a id="a-75"></a>是菩萨取某佛相以现在前。<a id="a-76"></a>若坐道场得无上道。<a id="a-77"></a>若转法轮。<a id="a-78"></a>若与大众围绕说法。<a id="a-79"></a>取如是相。<a id="a-7A"></a>以不乱念守摄诸根。<a id="a-7B"></a>心不驰散专念一佛不舍是缘。<a id="a-7C"></a>亦念是佛世界之相。<a id="a-7D"></a>而是菩萨于如来相及世界相通达无相。<a id="a-7E"></a>常如是行常如是观不离是缘。<a id="a-7F"></a>是时佛像即现在前而为说法。<a id="a-7G"></a>菩萨尔时深生恭敬听受是法。<a id="a-7H"></a>随所信解若深若浅。<a id="a-7I"></a>转加宗敬尊重如来。<a id="a-7J"></a>是菩萨住是三昧闻佛说法皆坏败相。<a id="a-7K"></a>闻已受持从三昧起。<a id="a-7L"></a>能为四众演说是法。<a id="a-7M"></a>坚意。<a id="a-7N"></a>是名入一相三昧门。<a id="a-7O"></a>复次坚意。<a id="a-7P"></a>是菩萨住是三昧中。<a id="a-7Q"></a>还能坏灭是佛相缘亦坏自身。<a id="a-7R"></a>以是坏相坏一切法。<a id="a-7S"></a>坏一切法故入一相三昧。<a id="a-7T"></a>从是三昧起能为四众解说是法。<a id="a-7U"></a>坚意。<a id="a-7V"></a>是名为入一相三昧门方便。<a id="a-7W"></a>复次坚意。<a id="a-7X"></a>菩萨缘是佛像而作是念。<a id="a-7Y"></a>是像从何所来我何所趣。<a id="a-7Z"></a>即知佛像无所从来我无所至。<a id="a-7a"></a>菩萨尔时作如是念。<a id="a-7b"></a>一切诸法亦复如是。<a id="a-7c"></a>无所从来去无所至。<a id="a-7d"></a>是菩萨如是行如是念。<a id="a-7e"></a>不久当得无碍法眼。<a id="a-7f"></a>得法眼已便为诸佛之所知念。<a id="a-7g"></a>诸甚深法皆现在前。<a id="a-7h"></a>以是深法得无碍辩。<a id="a-7i"></a>虽讲说法而不见法。<a id="a-7j"></a>坚意。<a id="a-7k"></a>如如来于过去世无碍智慧。<a id="a-7l"></a>亦诸相中智无障碍。<a id="a-7m"></a>于过去世亦不作缘。<a id="a-7n"></a>亦非不知不随忆想。<a id="a-7o"></a>坚意。<a id="a-7p"></a>菩萨亦如是。<a id="a-7q"></a>住是三昧虽演说法不见是法。<a id="a-7r"></a>是菩萨住是三昧深修习故。<a id="a-7s"></a>随所闻因缘第二佛。<a id="a-7t"></a>取相现前。<a id="a-7u"></a>若坐道场得无碍道。<a id="a-7v"></a>若转法轮。<a id="a-7w"></a>若于大众围绕说法。<a id="a-7x"></a>是菩萨亦受持是第二佛法。<a id="a-7y"></a>亦不舍本佛相。<a id="a-7z"></a>亦见是佛。<a id="a-80"></a>而是菩萨俱缘二佛。<a id="a-81"></a>取相现前听受说法。<a id="a-82"></a>坚意。<a id="a-83"></a>是亦名为入一相三昧门。<a id="a-84"></a>复次坚意。<a id="a-85"></a>菩萨以善修习一佛相故。<a id="a-86"></a>随意自在欲见诸佛皆能现前。<a id="a-87"></a>坚意。<a id="a-88"></a>譬如比丘心得自在观一切入取青色相。<a id="a-89"></a>能得信解一切世界皆一青相。<a id="a-8A"></a>是人所缘唯一青色。<a id="a-8B"></a>观内外法皆一青色。<a id="a-8C"></a>于是缘中得自在力故。<a id="a-8D"></a>坚意。<a id="a-8E"></a>菩萨亦复如是。<a id="a-8F"></a>随其所闻。<a id="a-8G"></a>诸佛名字在何国土。<a id="a-8H"></a>即取是佛及国土相皆缘现前。<a id="a-8I"></a>是菩萨善修习此念佛缘故。<a id="a-8J"></a>观诸世界尽皆作佛。<a id="a-8K"></a>常善修习是观力故。<a id="a-8L"></a>复能通达一切诸缘皆为一缘。<a id="a-8M"></a>所谓现在佛缘。<a id="a-8N"></a>是名得一相三昧门。<a id="a-8O"></a>坚意白佛言。<a id="a-8P"></a>世尊。<a id="a-8Q"></a>以何方便。<a id="a-8R"></a>得是三昧。<a id="a-8S"></a>佛告坚意。<a id="a-8T"></a>于是佛缘系念不散不离是缘。<a id="a-8U"></a>是名三昧门。<a id="a-8V"></a>坚意。<a id="a-8W"></a>以是一缘通达诸法。<a id="a-8X"></a>见一切法皆平等相。<a id="a-8Y"></a>是名一相三昧。<a id="a-8Z"></a>菩萨住是三昧又入法门。<a id="a-8a"></a>谓一切语皆如来语。<a id="a-8b"></a>一切有身皆如来身。<a id="a-8c"></a>不离如故。<a id="a-8d"></a>复次坚意。<a id="a-8e"></a>菩萨闻诸佛名。<a id="a-8f"></a>若二若三若四若五。<a id="a-8g"></a>若十二十三十四十五十。<a id="a-8h"></a>若百若千若万若过是数。<a id="a-8i"></a>一时专念尽现在前。<a id="a-8j"></a>及诸世界弟子众数。<a id="a-8k"></a>皆现在前恭敬尊重。<a id="a-8l"></a>亦念是佛具足妙身形色相好。<a id="a-8m"></a>尽现在前恭敬尊重。<a id="a-8n"></a>亦复一一取三十二大人之相及不虚行相。<a id="a-8o"></a>师子奋迅相。<a id="a-8p"></a>无见顶相。<a id="a-8q"></a>象王观相。<a id="a-8r"></a>取大光相。<a id="a-8s"></a>以信解观作无量相。<a id="a-8t"></a>亦取诸佛国土之相。<a id="a-8u"></a>以信解观作无量清净相。<a id="a-8v"></a>亦取弟子众。<a id="a-8w"></a>以信解观作无量相。<a id="a-8x"></a>尔时作是思惟。<a id="a-8y"></a>如是诸佛从何所来我何所至。<a id="a-8z"></a>即知诸佛及以己身无所从来亦无所至。<a id="a-90"></a>如是观知如是信解。<a id="a-91"></a>尔时菩萨作如是念。<a id="a-92"></a>是中无决定法。<a id="a-93"></a>名为如来。<a id="a-94"></a>如是观时知一切法空无所有一相无相。<a id="a-95"></a>用无相门入一切法。<a id="a-96"></a>如是信解通达一切诸法一相。<a id="a-97"></a>坚意。<a id="a-98"></a>菩萨能缘诸佛系念一处。<a id="a-99"></a>是名众相三昧相门。<a id="a-9A"></a>坚意。<a id="a-9B"></a>若是菩萨入是三昧。<a id="a-9C"></a>通达诸法一相无相。<a id="a-9D"></a>是名众相三昧。<a id="a-9E"></a>是菩萨住是三昧所知所见无非如来。<a id="a-9F"></a>又亦不见不知如来。<a id="a-9G"></a>所知所见无非是法。<a id="a-9H"></a>亦不见法。<a id="a-9I"></a>所有知见皆佛弟子。<a id="a-9J"></a>亦不见不知佛弟子众。<a id="a-9K"></a>所知所见无非说法。<a id="a-9L"></a>亦复不见不知说法。<a id="a-9M"></a>所有见知无非是缘。<a id="a-9N"></a>亦不见缘。<a id="a-9O"></a>所有见知无非是辩。<a id="a-9P"></a>亦不见辩。<a id="a-9Q"></a>诸有所见无非佛土。<a id="a-9R"></a>亦不见佛土。<a id="a-9S"></a>诸所有见无非世间。<a id="a-9T"></a>亦不见世间。<a id="a-9U"></a>诸所有见无非众会。<a id="a-9V"></a>亦不见众会。<a id="a-9W"></a>无法不说而无所说。<a id="a-9X"></a>无法不现亦无所现。<a id="a-9Y"></a>无不信解亦无信解。<a id="a-9Z"></a>无不分别亦无分别。<a id="a-9a"></a>无法不坏亦无所坏。<a id="a-9b"></a>无法不出亦无所出。<a id="a-9c"></a>无法不照亦无所照。<a id="a-9d"></a>坚意。<a id="a-9e"></a>是名诸菩萨三昧门。<a id="a-9f"></a>入是门者当于诸法得无碍智。<a id="a-9g"></a>能如是观名无碍眼。<a id="a-9h"></a>于是事中亦不贪著。<a id="a-9i"></a>是名法眼。<a id="a-9j"></a>坚意。<a id="a-9k"></a>菩萨以是三昧能得无量无边辩才。<a id="a-9l"></a>尔时坚意菩萨白佛言。<a id="a-9m"></a>世尊。<a id="a-9n"></a>几所菩萨于当来世成是三昧。<a id="a-9o"></a>能得无量无边辩才。<a id="a-9p"></a>何等菩萨于当来世成是三昧。<a id="a-9q"></a>能得无量无边辩才。<a id="a-9r"></a>坚意。<a id="a-9s"></a>菩萨若于后世从比丘所闻是三昧。<a id="a-9t"></a>当知是比丘成是三昧。<a id="a-9u"></a>能得无量无边辩才。<a id="a-9v"></a>坚意。<a id="a-9w"></a>如汝所问几所菩萨成是三昧。<a id="a-9x"></a>得无边辩才。<a id="a-9y"></a>若人常修是三昧者。<a id="a-9z"></a>则能成就得是三昧。<a id="a-A0"></a>亦得无量无边辩才。<a id="a-A1"></a>坚意。<a id="a-A2"></a>是门能开八百法藏。<a id="a-A3"></a>于今现在阿閦佛土诸菩萨等常用是门。<a id="a-A4"></a>坚意。<a id="a-A5"></a>于是一门摄一切法门诸三昧门。<a id="a-A6"></a>是名重句门。<a id="a-A7"></a>是故坚意。<a id="a-A8"></a>若人如法欲入法门是三昧门重句门者。<a id="a-A9"></a>应当亲近诸善知识。<a id="a-AA"></a>问云何行云何观察云何修习。<a id="a-AB"></a>当随其教如说修行。<a id="a-AC"></a>坚意。<a id="a-AD"></a>若有四法当知是为善知识也。<a id="a-AE"></a>何等为四。<a id="a-AF"></a>一能令人入善法中。<a id="a-AG"></a>二能障碍诸不善法。<a id="a-AH"></a>三能令人住于正法。<a id="a-AI"></a>四者常能随顺教化。<a id="a-AJ"></a>有是四法当知是为善知识也。<a id="a-AK"></a>尔时世尊欲明此义。<a id="a-AL"></a>而说偈言。</p>
  <p id="aAM">当近善知识　　能障恶法者</p>
  <p id="aAN">能说佛所赞　　是人应亲近</p>
  <p id="aAO">随佛道教化　　能生人善法</p>
  <p id="aAP">如所闻安住　　能增益智慧</p>
  <p id="aAQ">可近法当近　　应远法当离</p>
  <p id="aAR">离于恶法已　　当修佛所赞</p>
  <p id="aAS">若欲得辩才　　欲演自智慧</p>
  <p id="aAT">当疾修是定　　常随善知识</p>
  <p id="aAU">随所教修行　　于法无秘吝</p>
  <p id="aAV">自所得善法　　亦应为他说</p>
  <p id="aAW">深心行是法　　舍离诸谄曲</p>
  <p id="aAX">常近善知识　　修行如是法</p>
  <p id="aAY">故近善知识　　远离恶知识</p>
  <p id="aAZ">从是得多闻　　疾得是三昧</p>
  <p id="aAa">复次坚意。<a id="a-Ab"></a>若有四法。<a id="a-Ac"></a>当知是为善知识相。<a id="a-Ad"></a>何等为四。<a id="a-Ae"></a>善知教化。<a id="a-Af"></a>善知修道。<a id="a-Ag"></a>知教化过。<a id="a-Ah"></a>知修道过。<a id="a-Ai"></a>坚意。<a id="a-Aj"></a>有是四法。<a id="a-Ak"></a>当知是为善知识也。<a id="a-Al"></a>尔时世尊而说偈言。</p>
  <p id="aAm">知教化修道　　亦知是过失</p>
  <p id="aAn">既知是法已　　令住无碍法</p>
  <p id="aAo">坚意。<a id="a-Ap"></a>复有四法。<a id="a-Aq"></a>当知是为善知识相。<a id="a-Ar"></a>何谓为四。<a id="a-As"></a>知地知说知人知行。<a id="a-At"></a>云何知地。<a id="a-Au"></a>随人知地。<a id="a-Av"></a>云何知人。<a id="a-Aw"></a>随其所行能知。<a id="a-Ax"></a>是人住多欲地。<a id="a-Ay"></a>是人住多恚地。<a id="a-Az"></a>是人住多痴地。<a id="a-B0"></a>是人住决定贪欲地。<a id="a-B1"></a>是人住决定瞋恚地。<a id="a-B2"></a>是人住决定愚痴地。<a id="a-B3"></a>是人住决定贪欲瞋恚地。<a id="a-B4"></a>是人住决定贪欲愚痴地。<a id="a-B5"></a>是人住决定瞋恚愚痴地。<a id="a-B6"></a>是人住决定贪欲瞋恚愚痴地。<a id="a-B7"></a>众生若在三毒等地。<a id="a-B8"></a>皆悉能知。<a id="a-B9"></a>知已随所住地如应教化。<a id="a-BA"></a>随诸菩萨种种欲乐。<a id="a-BB"></a>皆悉能知。<a id="a-BC"></a>坚意。<a id="a-BD"></a>若人成就是四法者。<a id="a-BE"></a>当知是为善知识也。<a id="a-BF"></a>坚意。<a id="a-BG"></a>复有四法。<a id="a-BH"></a>当知是为善知识相。<a id="a-BI"></a>何谓为四。<a id="a-BJ"></a>能调伏语能令人住甚深法中。<a id="a-BK"></a>能随时教随时消息。<a id="a-BL"></a>尔时世尊即说偈言。</p>
  <p id="aBM">知随人所行　　诸地有差别</p>
  <p id="aBN">知随他教化　　故能速成就</p>
  <p id="aBO">能说法调伏　　令住甚深法</p>
  <p id="aBP">随时而呵责　　亦随时消息</p>
  <p id="aBQ">虽有善好言　　非时则不受</p>
  <p id="aBR">是故有智者　　随时而纵舍</p>
  <p id="aBS">坚意。<a id="a-BT"></a>复有四法。<a id="a-BU"></a>当知是为善知识相。<a id="a-BV"></a>则能令人修是三昧。<a id="a-BW"></a>何等为四。<a id="a-BX"></a>能令弟子出家远离。<a id="a-BY"></a>又能令人入深法观。<a id="a-BZ"></a>能令住定。<a id="a-Ba"></a>于一切缘而无障碍远离诸相。<a id="a-Bb"></a>坚意。<a id="a-Bc"></a>有是四法。<a id="a-Bd"></a>当知是为善知识也。<a id="a-Be"></a>佛说偈言。</p>
  <p id="aBf">若人赞出家　　及远离住处</p>
  <p id="aBg">令弟子住中　　是名善知识</p>
  <p id="aBh">令住第一义　　甚深妙法中</p>
  <p id="aBi">令住无相定　　是真善知识</p>
  <p id="aBj">复次坚意。<a id="a-Bk"></a>菩萨成就四法。<a id="a-Bl"></a>能修习是三昧。<a id="a-Bm"></a>何谓为四。<a id="a-Bn"></a>舍离自心随顺师意离一切事。<a id="a-Bo"></a>为是三昧常勤精进终不懈息。<a id="a-Bp"></a>亦为欲得是三昧故。<a id="a-Bq"></a>乐住闲处离众愦闹。<a id="a-Br"></a>菩萨成就是四法者。<a id="a-Bs"></a>能得习是三昧。<a id="a-Bt"></a>坚意。<a id="a-Bu"></a>菩萨复有四法。<a id="a-Bv"></a>能疾得是三昧。<a id="a-Bw"></a>何谓为四。<a id="a-Bx"></a>善取佛相乃至梦中亦见诸佛。<a id="a-By"></a>善取说法相乃至梦中亦得闻法。<a id="a-Bz"></a>为众生说而不疲倦。<a id="a-C0"></a>得深法忍坏诸法故。<a id="a-C1"></a>行无依定随离心故。<a id="a-C2"></a>坚意。<a id="a-C3"></a>菩萨有是四法。<a id="a-C4"></a>能疾得是三昧。<a id="a-C5"></a>尔时世尊说此偈言。<a id="a-C6"></a>此偈言。</p>
  <p id="aC7">是人不舍　　诸世尊相　　常缘佛相</p>
  <p id="aC8">不离目前　　具足见佛　　相三十二</p>
  <p id="aC9">听佛说法　　谛取是相　　于深决定</p>
  <p id="aCA">法中得忍　　不依禅定　　乐随离心</p>
  <p id="aCB">非灭法故　　坏裂诸法　　诸法非法</p>
  <p id="aCC">是人所乐　　观诸相时　　无所分别</p>
  <p id="aCD">信解诸法　　皆是佛身　　不著言辞</p>
  <p id="aCE">不随他语　　自知是相　　亦为人说</p>
  <p id="aCF">菩萨若得　　如是法忍　　是名智者</p>
  <p id="aCG">逮是三昧　　近善知识　　修佛赞法</p>
  <p id="aCH">教化众生　　住深定法</p>
  <p id="aCI">坚意菩萨。<a id="a-CJ"></a>若有四法。<a id="a-CK"></a>则能修习逮是三昧。<a id="a-CL"></a>何谓为四。<a id="a-CM"></a>善知缘相善分别缘。<a id="a-CN"></a>善知转缘。<a id="a-CO"></a>善知本行。<a id="a-CP"></a>有是四法。<a id="a-CQ"></a>则能成就通达是定。<a id="a-CR"></a>尔时世尊而说偈言。</p>
  <p id="aCS">菩萨多闻有智者　　应为他说是三昧</p>
  <p id="aCT">又从诸佛闻善法　　亦应为人而演说</p>
  <p id="aCU">以缘佛身谛取相　　修是寂灭妙三昧</p>
  <p id="aCV">又于诸佛世尊身　　深取种种差别相</p>
  <p id="aCW">三十二相及身相　　形相色相光明相</p>
  <p id="aCX">面貌眉间白毫相　　当取如是人尊相</p>
  <p id="aCY">取是诸相在现前　　常当观察差别相</p>
  <p id="aCZ">亦缘各各诸身分　　不以一法为佛身</p>
  <p id="aCa">以心分析诸佛身　　是以无形本性净</p>
  <p id="aCb">杂杂随缘念念灭　　在缘会生各异相</p>
  <p id="aCc">既知心相不暂停　　当知是缘亦生灭</p>
  <p id="aCd">是法皆从分别生　　若无分别是最乐</p>
  <p id="aCe">善知心性是转相　　亦知诸缘是转相</p>
  <p id="aCf">知世界空皆如焰　　能知是已念不乱</p>
  <p id="aCg">能如是知诸法义　　即能变化多佛相</p>
  <p id="aCh">而于佛相无所著　　知诸世间皆空故</p>
  <p id="aCi">于诸缘中不取相　　当知身心是转相</p>
  <p id="aCj">如是法中能通达　　故能疾得是三昧</p>
  <p id="aCk">于说法时现神力　　亦于所说无错谬</p>
  <p id="aCl">能令众生起善福　　亦能疾得如是法</p>
  <p id="aCm">坚意。<a id="a-Cn"></a>菩萨有四法能成就是三昧。<a id="a-Co"></a>成就已能为他说。<a id="a-Cp"></a>何谓为四。<a id="a-Cq"></a>为得是三昧故勤行精进不休不息昼夜经行。<a id="a-Cr"></a>若欲坐时先念诸佛坐于道场令现在前。<a id="a-Cs"></a>法施众生无所吝惜。<a id="a-Ct"></a>于说法者视如世尊。<a id="a-Cu"></a>分析自身不依止法。<a id="a-Cv"></a>以无依止为众说法。<a id="a-Cw"></a>菩萨能如是行如是念如是缘。<a id="a-Cx"></a>安处法座广行法施得是三昧。<a id="a-Cy"></a>或有菩萨从法座起得是三昧。<a id="a-Cz"></a>复次坚意。<a id="a-D0"></a>菩萨成就四法应修学是三昧。<a id="a-D1"></a>何谓为四。<a id="a-D2"></a>若菩萨为出家人修远离行舍愦闹故。<a id="a-D3"></a>但畜三衣离贪著故。<a id="a-D4"></a>于在家众及出家众不作诸缘。<a id="a-D5"></a>离非时过故。<a id="a-D6"></a>得深法忍乐空寂故。<a id="a-D7"></a>坚意。<a id="a-D8"></a>菩萨成就是四法应修学是三昧。<a id="a-D9"></a>坚意。<a id="a-DA"></a>在家菩萨成就四法能得是三昧。<a id="a-DB"></a>何谓为四。<a id="a-DC"></a>菩萨若在居家受持五戒。<a id="a-DD"></a>常日一食依止塔庙。<a id="a-DE"></a>广学多闻通达诸论。<a id="a-DF"></a>亦应亲近诸善知识善能教化是三昧者。<a id="a-DG"></a>坚意。<a id="a-DH"></a>在家菩萨有是四法则能修习得是三昧。<a id="a-DI"></a>复次坚意。<a id="a-DJ"></a>若在家出家菩萨成就四法应修习得是三昧。<a id="a-DK"></a>何谓为四。<a id="a-DL"></a>具足戒品清净活命离诸疑悔。<a id="a-DM"></a>为是三昧不贪身命不依止法。<a id="a-DN"></a>随所从闻及能教化是三昧者。<a id="a-DO"></a>于是人中生世尊想。<a id="a-DP"></a>修习如是念佛三昧时。<a id="a-DQ"></a>应离悭心。<a id="a-DR"></a>坚意。<a id="a-DS"></a>若有在家出家菩萨。<a id="a-DT"></a>有此四法则应修习得是三昧。<a id="a-DU"></a>坚意。<a id="a-DV"></a>若人发大乘心欲得是三昧。<a id="a-DW"></a>当修四益法。<a id="a-DX"></a>何谓为四。<a id="a-DY"></a>应顺观身不生身觉。<a id="a-DZ"></a>应顺观受不生受觉。<a id="a-Da"></a>应顺观心不生心觉。<a id="a-Db"></a>应顺观法不生法觉。<a id="a-Dc"></a>坚意。<a id="a-Dd"></a>菩萨成就是四法者助是三昧。<a id="a-De"></a>尔时世尊欲明此义。<a id="a-Df"></a>而说偈言。</p>
  <p id="aDg">菩萨应修习　　佛所赞念处</p>
  <p id="aDh">比丘自行处　　能得是三昧</p>
  <p id="aDi">常应分析身　　亦不应依止</p>
  <p id="aDj">以无依止心　　当得是三昧</p>
  <p id="aDk">于受心法中　　亦无所依止</p>
  <p id="aDl">是法不思议　　当得是三昧</p>
  <p id="aDm">应修习四禅　　及修四正勤</p>
  <p id="aDn">不依止是法　　当得是三昧</p>
  <p id="aDo">于四如意足　　及四无碍智</p>
  <p id="aDp">当修习是法　　莫生悭吝心</p>
  <p id="aDq">应安住戒品　　亲近善知识</p>
  <p id="aDr">说是三昧者　　应生世尊想</p>
  <p id="aDs">以多闻为本　　从是起三昧</p>
  <p id="aDt">随诸佛所说　　如教而修学</p>
  <p id="aDu">是名为上眼　　法眼无有上</p>
  <p id="aDv">是中无障碍　　以教化众生</p>
  <p id="aDw">是众经之本　　能生多闻法</p>
  <p id="aDx">菩提从此成　　是故当修学</p>
  <p id="aDy">佛所有十力　　及四无碍智</p>
  <p id="aDz">皆从是中出　　是故当修学</p>
  <p id="aE0">菩萨能得是　　佛所说三昧</p>
  <p id="aE1">是人说法时　　辩才不可尽</p>
  <p id="aE2">是人于诸法　　能通达平等</p>
  <p id="aE3">如海无增减　　无能穷竭者</p>
  <p id="aE4">若得是三昧　　不随他人教</p>
  <p id="aE5">若听受法时　　不观他人说</p>
  <p id="aE6">诸天鬼龙王　　夜叉紧陀罗</p>
  <p id="aE7">人非人众等　　观菩萨所说</p>
  <p id="aE8">皆言云何入　　云何而修学</p>
  <p id="aE9">从何得此法　　今为我等说</p>
  <p id="aEA">住是三昧故　　知众生深心</p>
  <p id="aEB">亦知心所乐　　随宜为说法</p>
  <p id="aEC">今我是经中　　有所说诸佛</p>
  <p id="aED">住是三昧故　　悉知其名字</p>
  <p id="aEE">亦能知诸佛　　所说种种法</p>
  <p id="aEF">随心所缘念　　即时皆能知</p>
  <p id="aEG">一切诸世尊　　所有弟子众</p>
  <p id="aEH">住是三昧故　　皆悉能知见</p>
  <p id="aEI">知诸佛世界　　种种庄严事</p>
  <p id="aEJ">亦知彼寿量　　得是三昧故</p>
  <p id="aEK">知诸劫岁数　　及日月时节</p>
  <p id="aEL">十方世界中　　诸佛两足尊</p>
  <p id="aEM">皆知是诸佛　　亦知是佛土</p>
  <p id="aEN">亦知诸世尊　　若干差别名</p>
  <p id="aEO">善修是三昧　　故能悉知见</p>
  <p id="aEP">亦知诸世尊　　所有弟子众</p>
  <p id="aEQ">为众所说法　　皆悉能知见</p>
  <p id="aER">一切佛所行　　及诸深妙法</p>
  <p id="aES">善习三昧故　　皆悉能知见</p>
  <p id="aET">于未来世中　　无量诸世尊</p>
  <p id="aEU">字名及种姓　　一切悉知见</p>
  <p id="aEV">亦知其寿量　　及诸弟子众</p>
  <p id="aEW">所说诸经法　　皆能悉了知</p>
  <p id="aEX">知诸佛世界　　及种种庄严</p>
  <p id="aEY">诸佛灭度后　　法住之久近</p>
  <p id="aEZ">住是三昧中　　皆悉知此事</p>
  <p id="aEa">故求多闻者　　当修是三昧</p>
  <p id="aEb">若修是三昧　　通达诸义趣</p>
  <p id="aEc">当知是三昧　　入佛智初门</p>
  <p id="aEd">从是生众刹　　亦生佛智慧</p>
  <p id="aEe">亦于中出生　　无量诸功德</p>
  <p id="aEf">若有人发心　　求无上菩提</p>
  <p id="aEg">尽供过去佛　　及诸弟子众</p>
  <p id="aEh">为供一一佛　　及诸弟子众</p>
  <p id="aEi">能舍满三千　　大千界珍宝</p>
  <p id="aEj">以尔所财宝　　具满一劫中</p>
  <p id="aEk">皆如是供养　　诸佛及圣众</p>
  <p id="aEl">于未来世中　　所有诸世尊</p>
  <p id="aEm">亦皆尽供养　　及诸弟子众</p>
  <p id="aEn">坚意汝当知　　是人所得福</p>
  <p id="aEo">求佛无上法　　不可思议智</p>
  <p id="aEp">若人求佛道　　修习是三昧</p>
  <p id="aEq">从是三昧故　　多闻转高胜</p>
  <p id="aEr">既得多闻已　　广为众生说</p>
  <p id="aEs">是福过于彼　　不可得思量</p>
  <p id="aEt">是福无有量　　能增长智慧</p>
  <p id="aEu">若修是三昧　　不须供养佛</p>
  <p id="aEv">若以华涂香　　衣食汤药等</p>
  <p id="aEw">以此供养佛　　不名真供养</p>
  <p id="aEx">如来坐道场　　所得微妙法</p>
  <p id="aEy">若人能修学　　是真供养佛</p>
  <p id="aEz">若求佛道者　　欲得见诸佛</p>
  <p id="aF0">应勤修是法　　疾得是三昧</p>
  <p id="aF1">若闻是三昧　　能生欢喜心</p>
  <p id="aF2">当知是众生　　曾见数千佛</p>
  <p id="aF3">复次坚意。<a id="a-F4"></a>若善男子善女人求佛道者。<a id="a-F5"></a>供养庄严如来塔庙。<a id="a-F6"></a>则得具足四大净愿。<a id="a-F7"></a>何谓为四。<a id="a-F8"></a>能得第一清净色身。<a id="a-F9"></a>能得常生离诸难处。<a id="a-FA"></a>亦能坚固受持善法。<a id="a-FB"></a>能见诸佛得不坏信渐。<a id="a-FC"></a>当逮得无上菩提转妙法轮。<a id="a-FD"></a>是名为四。<a id="a-FE"></a>尔时世尊欲明此义。<a id="a-FF"></a>而说偈言。</p>
  <p id="aFG">智者能供养　　诸佛尊塔庙</p>
  <p id="aFH">能具圣所赞　　四种大净法</p>
  <p id="aFI">常生离难处　　能得正真见</p>
  <p id="aFJ">常能见诸佛　　见已心清净</p>
  <p id="aFK">得深心坚固　　不动如须弥</p>
  <p id="aFL">必定佛智慧　　速转无上轮</p>
  <p data-pb></p>
  <h2 id="aFM">嘱累品第三十五</h2>
  <p id="aFN">复次坚意。<a id="a-FO"></a>若善男子善女人发大乘心。<a id="a-FP"></a>若佛现在若灭度后。<a id="a-FQ"></a>众华璎珞若上华香以为供养。<a id="a-FR"></a>以是经故当得八具足福。<a id="a-FS"></a>身色具足。<a id="a-FT"></a>财物具足。<a id="a-FU"></a>眷属具足。<a id="a-FV"></a>持戒具足。<a id="a-FW"></a>禅定具足。<a id="a-FX"></a>智慧具足。<a id="a-FY"></a>多闻具足。<a id="a-FZ"></a>所愿具足。<a id="a-Fa"></a>是名八具足福。<a id="a-Fb"></a>尔时世尊欲明此义。<a id="a-Fc"></a>即说偈言。</p>
  <p id="aFd">若求佛道者　　供养佛塔庙</p>
  <p id="aFe">世世得福报　　汝当一心听</p>
  <p id="aFf">常具足身色　　见者心清净</p>
  <p id="aFg">福德大财富　　及得善眷属</p>
  <p id="aFh">安住于戒品　　能深入禅定</p>
  <p id="aFi">得多闻智慧　　无量如大海</p>
  <p id="aFj">诸有所愿求　　皆悉能成就</p>
  <p id="aFk">世间中尊上　　第一良福田</p>
  <p id="aFl">以是善根故　　得相三十二</p>
  <p id="aFm">相相各明显　　以是庄严身</p>
  <p id="aFn">是一一诸相　　以众好庄严</p>
  <p id="aFo">一一诸相中　　各有八十光</p>
  <p id="aFp">是一一光中　　其明甚清彻</p>
  <p id="aFq">于八十种好　　亦出诸光明</p>
  <p id="aFr">从善业因缘　　亦从愿故生</p>
  <p id="aFs">随诸愿差别　　故得如是相</p>
  <p id="aFt">足轮相一指　　以众好庄严</p>
  <p id="aFu">是功德神力　　汝当一心听</p>
  <p id="aFv">我是足指中　　有好名照明</p>
  <p id="aFw">有光名极高　　安住于此中</p>
  <p id="aFx">能演出光明　　犹如过爱珠</p>
  <p id="aFy">是光如半月　　在于须弥山</p>
  <p id="aFz">有相名坚集　　有八十亿光</p>
  <p id="aG0">诸光各有名　　亦各有明色</p>
  <p id="aG1">我从一光边　　出千种色明</p>
  <p id="aG2">围绕大千界　　下方作佛事</p>
  <p id="aG3">我今若普放　　善业所得光</p>
  <p id="aG4">世界若小大　　一切皆迷闷</p>
  <p id="aG5">从是光现无量佛　　遣到十方诸世界</p>
  <p id="aG6">广化众生作佛事　　有如是等神通力</p>
  <p id="aG7">我有三昧能普照　　用是三昧见世间</p>
  <p id="aG8">此三昧名须弥相　　是中有光名善法</p>
  <p id="aG9">有三昧名首楞严　　于一切中为最胜</p>
  <p id="aGA">因清净心故能得　　通达十方无挂碍</p>
  <p id="aGB">有人见佛现灭度　　或有见佛初入胎</p>
  <p id="aGC">有人见生无所畏　　其心安静行七步</p>
  <p id="aGD">或有人见坐道场　　谓我方今始成佛</p>
  <p id="aGE">有复见我转法轮　　有见修行菩萨道</p>
  <p id="aGF">汝等观是三昧力　　佛住是中得自在</p>
  <p id="aGG">有人知我寿劫数　　或有知我寿半劫</p>
  <p id="aGH">有见我寿一小劫　　若二三四若过是</p>
  <p id="aGI">有见我寿一亿岁　　有见过是若复少</p>
  <p id="aGJ">此阎浮提世界人　　知我寿命八十岁</p>
  <p id="aGK">有见我寿一日夜　　有人知我寿长远</p>
  <p id="aGL">或有三千大千界　　谓我寿天一日夜</p>
  <p id="aGM">我知是人心喜乐　　随其所乐为说法</p>
  <p id="aGN">随众所应为示现　　各各自谓为我说</p>
  <p id="aGO">见已欢喜生信解　　是佛希有神通力</p>
  <p id="aGP">我若示汝所为事　　一切凡夫皆狂惑</p>
  <p id="aGQ">如来所行所为事　　汝等设见亦不识</p>
  <p id="aGR">菩萨若知我深行　　是人便能转法轮</p>
  <p id="aGS">诸说法者各所乐　　不能尽知我所行</p>
  <p id="aGT">若不能知普智行　　是人所说甚微浅</p>
  <p id="aGU">若闻是法心退没　　我以是故无所说</p>
  <p id="aGV">若人能知普智行　　是人心终不退没</p>
  <p id="aGW">知一切法皆平等　　是人随顺我所行</p>
  <p id="aGX">坚意当知是等经　　于将来世无受者</p>
  <p id="aGY">唯除此会八菩萨　　今于我前合掌立</p>
  <p id="aGZ">坚意当知如是人　　则能知我甚深行</p>
  <p id="aGa">亦为先佛法之首　　常能照然佛法炬</p>
  <p id="aGb">常教众生菩提心　　常为诸佛所称赞</p>
  <p id="aGc">如今于我现前立　　过去佛所亦如是</p>
  <p id="aGd">如恒沙数诸世尊　　是人皆于现前立</p>
  <p id="aGe">时五百人从座起　　合掌白言当护法</p>
  <p id="aGf">皆是佛听护法者　　坚意汝亦在是数</p>
  <p id="aGg">复有八十菩萨起　　皆为守护佛法故</p>
  <p id="aGh">世尊我于未来世　　受持佛法如说行</p>
  <p id="aGi">当于浊乱恶世中　　广宣流布是法种</p>
  <p id="aGj">世尊寻便为授记　　即飞空中七多罗</p>
  <p id="aGk">八十亿人得深喜　　各各自闻得授记</p>
  <p id="aGl">尔时佛告阿难曰　　汝能于后恶世中</p>
  <p id="aGm">受持如是等经不　　答言世尊我不堪</p>
  <p id="aGn">佛知故问迦叶言　　汝能于我灭度后</p>
  <p id="aGo">受持如是等经不　　答言世尊我不堪</p>
  <p id="aGp">我能把持三千界　　及大海水诸山林</p>
  <p id="aGq">诸余粗重悉能持　　不能恶世护持法</p>
  <p id="aGr">今世比丘多弊恶　　不随世尊所教法</p>
  <p id="aGs">何况世尊灭度后　　谁能信受是深教</p>
  <p id="aGt">必当语我如是言　　汝年老耄无智慧</p>
  <p id="aGu">云何反能教我等　　利根聪辩解义者</p>
  <p id="aGv">世尊如是弊恶人　　乐世文颂外道论</p>
  <p id="aGw">舍离甚深禅定乐　　皆悉乐著世间事</p>
  <p id="aGx">多欲难满无厌足　　贪著美味求利养</p>
  <p id="aGy">我不能救是恶人　　见已反增我忧恼</p>
  <p id="aGz">我在空闲独处时　　释梵诸天来语我</p>
  <p id="aH0">今世尊说如是法　　令多众生得圣道</p>
  <p id="aH1">有某比丘得无漏　　某得神通到彼岸</p>
  <p id="aH2">我闻是已心欢喜　　而答释言何足怪</p>
  <p id="aH3">于后恶世释梵天　　来至我所啼哭言</p>
  <p id="aH4">大德当知佛法坏　　我闻是已怀忧恼</p>
  <p id="aH5">不能广说是罪缘　　亦复不能持此经</p>
  <p id="aH6">亦不能为作证明　　恶世比丘难与语</p>
  <p id="aH7">时诸天神皆啼哭　　尔时佛告迦叶言</p>
  <p id="aH8">我亦先知汝不能　　受持守护我法种</p>
  <p id="aH9">我诸声闻弟子等　　无能受持如是经</p>
  <p id="aHA">但诸菩萨承佛力　　则能受持如是法</p>
  <p id="aHB">于后恶世或生疑　　我今当断此人惑</p>
  <p id="aHC">是经何故先来无　　但是比丘自造作</p>
  <p id="aHD">或见是经多无量　　为读诵故心惊怖</p>
  <p id="aHE">是经广博多散乱　　谁能读诵令究竟</p>
  <p id="aHF">若人今见汝问我　　亦闻我今为汝说</p>
  <p id="aHG">是人于后甚恶世　　能闻是经得欢喜</p>
  <p id="aHH">佛说如是护法时　　无量众发菩提心</p>
  <p id="aHI">是诸众生皆念言　　我于来世听是法</p>
  <p id="aHJ">后当供养诸世尊　　一心求觅佛智慧</p>
  <p id="aHK">供养舍利及塔庙　　种种严饰尊形像</p>
  <p id="aHL">尔时阿难从座而起偏袒右肩右膝著地。<a id="a-HM"></a>合掌白佛言。<a id="a-HN"></a>世尊。<a id="a-HO"></a>当何名此经。<a id="a-HP"></a>云何受持。<a id="a-HQ"></a>佛告阿难。<a id="a-HR"></a>此经名为摄诸善根。<a id="a-HS"></a>亦名功德依止。<a id="a-HT"></a>亦名安慰诸菩萨心。<a id="a-HU"></a>亦名菩萨所问。<a id="a-HV"></a>亦名断一切众生疑。<a id="a-HW"></a>当如是持。<a id="a-HX"></a>佛说是经。<a id="a-HY"></a>慧命阿难、<a id="a-HZ"></a>坚意菩萨、<a id="a-Ha"></a>诸天龙神、<a id="a-Hb"></a>犍闼婆、<a id="a-Hc"></a>阿修罗、<a id="a-Hd"></a>人、<a id="a-He"></a>非人等一切大众。<a id="a-Hf"></a>皆大欢喜信受佛语。</p>
 </body>
</html>