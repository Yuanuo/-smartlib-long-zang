<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>佛说华手经卷第十</title>
</head>
<body>
  <h1 class="head">佛说华手经卷第十</h1>
  <h2>上坚德品第三十三</h2>
  <p>尔时会中有一比丘名曰坚意。即从坐起。偏袒右肩。恭敬合掌。白佛言。世尊。我欲供奉是经法故。亦欲供奉三世诸佛及诸菩萨学是法者。亦欲劝助令增善根。以是事故。今以所珍奉上世尊。即以上衣散如来上。又执中衣而白佛言。今以此衣奉献世尊。愿于来世在在所从闻此法者。随佛意故亦奉是衣。即时坚意往诣星得比丘所言。汝善知识。佛赞我故共以此衣奉上如来。即与星得共持是衣。为增善根欲以上佛。即时如来现大神力。尔时阿难及诸四众。皆于衣中得见如来种种神变。阿难白佛言。希有世尊。如来虽知故问。阿难。汝见何义名为希有。尔时阿难欲明此事。以偈白佛。</p>
  <p class="l-js-5c">我等于此衣　　见无量菩萨</p>
  <p class="l-js-5c">勇心发菩提　　赞佛已飞去</p>
  <p class="l-js-5c">又见诸菩萨　　皆从此衣中</p>
  <p class="l-js-5c">取无量百千　　阿僧祇种衣</p>
  <p class="l-js-5c">取是诸衣已　　即奉十方佛</p>
  <p class="l-js-5c">我见此彼处　　无量神通力</p>
  <p class="l-js-5c">奉上佛衣者　　佛皆与授记</p>
  <p class="l-js-5c">是人渐行道　　皆当得作佛</p>
  <p class="l-js-5c">随其所住处　　皆能净佛土</p>
  <p class="l-js-5c">众生各各谓　　于此处成佛</p>
  <p class="l-js-5c">又见无量亿　　种种诸伎乐</p>
  <p class="l-js-5c">从是出法音　　空中闻佛声</p>
  <p class="l-js-5c">我见三千界　　诸佛皆充满</p>
  <p class="l-js-5c">世尊我今念　　自谓非声闻</p>
  <p class="l-js-5c">神通力希有　　曜惑我心目</p>
  <p class="l-js-5c">我今以圣智　　观三界皆空</p>
  <p class="l-js-5c">我于此空智　　及尽无生智</p>
  <p class="l-js-5c">如是众智中　　常不失正念</p>
  <p class="l-js-5c">但以业报根　　于中有错谬</p>
  <p class="l-js-5c">四众咸欢悦　　飞在于空中</p>
  <p class="l-js-5c">皆悉坐众宝　　千叶莲华上</p>
  <p class="l-js-5c">又于此衣中　　见十方世界</p>
  <p class="l-js-5c">诸佛世导师　　及大众围绕</p>
  <p class="l-js-5c">又见诸上人　　行不思议施</p>
  <p class="l-js-5c">为求菩提故　　常亲近诸佛</p>
  <p class="l-js-5c">以知是因缘　　能大利众生</p>
  <p class="l-js-5c">能自身现化　　遍十方说法</p>
  <p class="l-js-5c">我衣中所见　　其事不可尽</p>
  <p class="l-js-5c">见衣中菩萨　　欢喜心尊敬</p>
  <p class="l-js-5c">如梵王自在　　了达神通力</p>
  <p class="l-js-5c">多闻大辩才　　皆得陀罗尼</p>
  <p class="l-js-5c">转佛正智轮　　如是遍十方</p>
  <p class="l-js-5c">又见诸菩萨　　所游诸世界</p>
  <p class="l-js-5c">皆变成众宝　　华香诸庄严</p>
  <p class="l-js-5c">见佛坐道场　　转无上法轮</p>
  <p class="l-js-5c">如是佛神力　　皆于衣中现</p>
  <p class="l-js-5c">能于诸世界　　变化若干形</p>
  <p class="l-js-5c">说法为利益　　皆令住菩提</p>
  <p class="l-js-5c">今所见希有　　是事难可信</p>
  <p class="l-js-5c">佛神力无量　　能示于众生</p>
  <p class="l-js-5c">佛为良福田　　受施中第一</p>
  <p class="l-js-5c">施者得大果　　能断一切苦</p>
  <p class="l-js-5c">若我千万劫　　称扬不能尽</p>
  <p class="l-js-5c">为谁故示现　　如是神力事</p>
  <p class="l-js-5c">谁当净佛土　　修是菩萨道</p>
  <p class="l-js-5c">谁得此神力　　愿佛断我疑</p>
  <p class="l-js-5c">七宝诸莲华　　其大如车轮</p>
  <p class="l-js-5c">众菩萨坐上　　游空到十方</p>
  <p class="l-js-5c">觐佛已还此　　即逮无上觉</p>
  <p class="l-js-5c">世界广严净　　现不思议力</p>
  <p class="l-js-5c">我于此世界　　见有一菩萨</p>
  <p class="l-js-5c">勤进行菩提　　手执衣而立</p>
  <p class="l-js-5c">愿佛说是事　　云何而修学</p>
  <p class="l-js-7c">此必昔曾无量施　　亦行无量随喜心</p>
  <p class="l-js-7c">愿与一切众生共　　是故今见皆得乐</p>
  <p class="l-js-7c">世尊为我说是事　　断一切众心所疑</p>
  <p class="l-js-7c">是故比丘造此愿　　为是星得为坚意</p>
  <p>佛告阿难。且待须臾。坚意菩萨欲有所问后当答此。时坚意菩萨白佛言。世尊。欲有所问。若佛听许乃敢咨请。佛告坚意。恣汝所问。当为汝说令得欢喜。时坚意言。世尊。所言入法门者。云何为法。云何为门。云何得入。唯愿世尊。具分别说此名为法。是名为门。如是得入。此名入者。尔时坚意。以偈问曰。</p>
  <p class="l-js-5c">云何为上法　　云何是法门</p>
  <p class="l-js-5c">云何入此门　　唯愿答是义</p>
  <p class="l-js-5c">云何入是门　　能得佛菩提</p>
  <p class="l-js-5c">云何说法时　　辩才无穷尽</p>
  <p class="l-js-5c">是法从何来　　今来住何所</p>
  <p class="l-js-5c">云何于诸法　　其念不错谬</p>
  <p class="l-js-5c">云何名入相　　云何名已入</p>
  <p class="l-js-5c">云何说法时　　诸法现在前</p>
  <p class="l-js-5c">说种种法时　　云何心不乱</p>
  <p class="l-js-5c">云何无量劫　　辩才不断绝</p>
  <p class="l-js-5c">如是诸菩萨　　为何所志求</p>
  <p class="l-js-5c">说法无边际　　而无增上慢</p>
  <p class="l-js-5c">是菩萨先世　　云何施回向</p>
  <p class="l-js-5c">世世说法时　　辩才不断绝</p>
  <p class="l-js-5c">本云何持戒　　云何净修戒</p>
  <p class="l-js-5c">云何戒回向　　而心不劣弱</p>
  <p class="l-js-5c">云何修行忍　　云何修习忍</p>
  <p class="l-js-5c">以是故能到　　无尽无上际</p>
  <p class="l-js-5c">云何发勤进　　云何如修习</p>
  <p class="l-js-5c">常能于世世　　不离佛菩提</p>
  <p class="l-js-5c">云何起禅定　　云何而修习</p>
  <p class="l-js-5c">于定观何法　　能得无尽辩</p>
  <p class="l-js-5c">云何求智慧　　亲近而修习</p>
  <p class="l-js-5c">是慧在何处　　而得不断辩</p>
  <p class="l-js-5c">住无上善法　　说诸法实相</p>
  <p class="l-js-5c">思量佛智慧　　甚深寂灭空</p>
  <p class="l-js-5c">读诵种种经　　决定诸义趣</p>
  <p class="l-js-5c">而不欲演说　　以离实智故</p>
  <p class="l-js-5c">我问佛是义　　断一切众疑</p>
  <p class="l-js-5c">于未来世中　　当有诸法师</p>
  <p class="l-js-5c">云何当亲近　　云何咨问法</p>
  <p class="l-js-5c">云何修法行　　云何拥护法</p>
  <p class="l-js-5c">以处非处力　　为我说是义</p>
  <p class="l-js-5c">令我断未来　　一切众生疑</p>
  <p>尔时佛告坚意菩萨。善哉善哉。能问如来是甚深义。汝于过去无量佛所久殖德本。供奉礼敬咨受难问。坚意。我念汝昔于此世界虚空分中。曾从六万八千诸佛问如是义。诸佛答汝所问义时。无量众生得大利益。是故当知。汝于过去诸如来所深种善根。坚意。乃往过去无量无边阿僧祇劫有佛出世。号出宝光如来应供正遍知明行足善逝世间解无上士调御丈夫天人师佛世尊。寿命半劫。有七十亿阿罗汉众。皆悉漏尽心得自在。出宝光佛与诸大众。游行国邑俱共安居。是时阎浮提地大广博。纵广七万由旬。尔时世有刹利灌顶转轮圣王。名上坚德。王四天下。坚意。尔时阎浮提有八十亿城。皆悉广大。长四十由旬广三十由旬。安静丰乐人民炽盛。阎浮提中有一大城。纵广正等八十由旬。街巷端直行列相当。一一街巷各广五里。中有小城名曰安隐。上坚德王止住其中。坚意。是大城傍七万园林适无所属。众生普共游戏娱乐。有一大园纵广正等八十由旬。王所游观宝树七重周匝围绕。亦以七宝七重罗网罗覆其上。树间七重亦以七宝。七重墙壁七重宝堑周回围绕。时出宝光佛。与七十亿阿罗汉众恭敬围绕。游行诸国到安隐城。上坚德王。闻佛大众俱游诸国来到此城。心大欢喜往诣佛所。头面礼足于一面坐。尔时彼佛观王深心宿行因缘。即便为说断众生疑令众欢喜菩萨藏经。上坚德王闻法欢喜。作如是念。我今宁可以众妙具严饰此园。奉上如来令其受用。即于其中起七十亿诸僧房舍。妙衣覆地。有七十亿经行之处。床榻卧具亦七十亿。皆悉办已往诣佛所。头面礼足而白佛言。唯愿世尊。哀愍我故及诸大众受明日请。出宝光佛默然许之。王知受已顶礼佛足右绕已去。即于其夜。为佛及僧。备诸供具种种肴膳转轮圣王所食之味。晨朝诣佛而白佛言。饭具已办。唯愿知时。出宝光佛著衣持钵。与七十亿大阿罗汉恭敬围绕。往诣园中次第而坐。上坚德王。见佛及僧众坐已定。手自斟酌种种美味。恣其所须皆令饱满。知佛及僧饭食已讫。澡手涤钵。奉佛及僧各以一衣。如是施已自执金钟澡如来手。而作是言。我以此园及诸房舍经行之处床榻卧具并守园者。施佛及僧。唯愿受用。亦以自身供给于佛。佛告坚意。上坚德王供给出宝光佛。朝夕随时常来听法。如是乃至半劫。咨问彼佛诸法因果相续。佛随问答利益无量无数众生。坚意汝谓。彼时名上坚德转轮王者。岂异人乎。勿造斯观。即汝身是。坚意。我念汝昔于过去世。闻是法故。以无上供供养千佛。如来于今亦当为汝说此法门。入法相故。</p>
  <h2>法门品第三十四</h2>
  <p>佛告坚意。法名无思无虑无相无作无忆无念。净妙无缘无有文字。亦无言说不可显示。坚意。诸法不会诸根不可以智知。不可以无智知。非可知非不可知。复次坚意。法名众缘所成。如来能知。而如来知不可言说。而如来以不可说法。说是诸法。所有说道即是法门。何以故。以诸行印印一切法令一味故。坚意。诸法无尽尽际无尽故。坚意。诸法毕竟不增不减入尽际故。以是义故。如来以语言文字分别解说。坚意。阿字门入一切法。以阿字门分别诸法。先入阿字门。然后余字次第相续。是故言从阿字边变出诸字。从诸字边会成诸句。以诸句故能成诸义。是故如来。说阿字门入一切法。坚意。此是法门何等是法。坚意所谓法者。本来无作无说无示。无知故知无说故说无示故示。如是阿字。能作是一切语言。是名法门。若善男子善女人入是门者。得无尽慧及无尽辩。其无尽者过去无尽无尽尽中无相无说。诸有所知皆为无知。诸有所示皆为无示。有所分别皆无分别。故名无尽。坚意。是名为门。是为何门。是诸法门。何等是法佛所不得。又此门者观一切法入无思虑。何以故。一切语言皆非语言。一切言说皆无有尽一切言语皆如不离如。一切智皆非智。坚意是名金刚句也。何以故。名为金刚句耶。若法无作则不可坏。不可坏故名金刚句。诸法无业。若无有业则无有报。是故如来说一切法无业无报。是名法印。如来所可说业说报皆以是印。是印不可破坏。坚意。若善男子善女人欲知业报当入是门。坚意。一切诸法无来无去是入法门。我因是门为众生说生死差别。坚意。若善男子善女人欲入众生生死智者。以是印入是名法印。名无文字印无障碍印。坚意。如来有所言说。皆以是印。一切有身皆如来身。何以故。是诸身性不相违背。佛以是印说众生身相。是名身印。又以是印显示演说一切身相。何以故。坚意。诸法无门不可入故。法不可入以不出故。诸法无出不可入故。是故如来若有所说皆不离是无碍际说。以无碍际说一切法。亦以是际知诸众生随宜为说。坚意。无碍际者即无边际。无边际者即是一切众生性也。是名际门。入是际门则能开演千亿法藏。此法藏者即非藏也。坚意。如来众法藏中有所说法皆说是际。复有色藏受想行识藏。是藏非藏不自在藏。是名诸藏以阿字门入。尔时坚意白佛言。世尊。是门甚深。佛言。坚意。我不生念是深是浅。世尊。佛说法耶。坚意。不如凡夫所贪著说。随智者所解。名为如来说法如。如来如实所知无示无说。何以故。一切诸法不可说相。唯智者能知。凡夫若有所知皆著文辞。是故佛说文字语言即非语言。佛复告坚意。一切诸法如日明净。随所正观皆入无际。坚意。一切诸法皆能照明。能起一切智慧光故。坚意。一切诸法无所障碍。如虚空故。坚意。随著二法。是中如来行无碍眼。坚意。是名法眼。佛以是眼见一切法无障碍相。坚意。是名诸法无障碍门。善男子善女人若入是门。诸所言说皆有利益。皆无障碍皆示义趣。皆说深义无所贪著。复次坚意。诸法无垢不染不离。坚意。法无所属。以不受故。坚意。一切法无边。本末不可得故。坚意。诸有所说文字语言。当知是中无有文字亦无语言。坚意。是文字门云何有入。但说是法无有障碍。是名为入。坚意。如是入者即名非入。入法性故。坚意。如来所说诸三昧门为何者是。坚意。有一相三昧。有众相三昧。一相三昧者。有菩萨闻某世界有某如来现在说法。菩萨取某佛相以现在前。若坐道场得无上菩提。若转法轮。若与大众围绕说法。取如是相。以不乱念守摄诸根。心不驰散专念一佛不舍是缘。亦念是佛世界之相。而是菩萨于如来相及世界相了达无相。常如是行常如是观不离是缘。是时佛像即现在前而为说法。菩萨尔时深生恭敬听受是法。随所信解若深若浅。转加宗敬尊重如来。菩萨住是三昧闻说诸法皆坏败相。闻已受持从三昧起。能为四众演说是法。坚意。是名入一相三昧门。复次坚意。菩萨住是三昧。还能坏灭是佛相缘亦坏自身。以是坏相坏一切法。坏一切法故入一相三昧。从是三昧起能为四众解说是法。坚意。是名为入一相三昧门方便。复次坚意。菩萨缘是佛像而作是念。是像从何所来我何所趣。即知佛像无所从来我无所至。菩萨尔时作是念言。一切诸法亦复如是。无所从来去无所至。菩萨如是行如是念。不久当得无碍法眼。得法眼已便为诸佛之所知念。诸甚深法皆现在前。以是深法得无碍辩。虽讲说法而不见法。坚意。如来于过去世无碍智慧。亦诸相中智无障碍。于过去世亦不作缘。亦非不知不随忆想。坚意。菩萨亦如是。住是三昧虽演说法不见是法。菩萨住是三昧深修习故。随所闻因缘第二佛。取相现前。若坐道场得无上菩提。若转法轮。若于大众围绕说法。菩萨亦受持是第二佛法。亦不舍本佛相。亦见是佛。而是菩萨俱缘二佛。取相现前听受说法。坚意。是亦名为入一相三昧门。复次坚意。菩萨以善修习一佛相故。随意自在欲见诸佛皆能现前。坚意。譬如比丘心得自在观一切入取青色相。能得信解一切世界皆一青相。是人所缘唯一青色。观内外法皆一青色。于是缘中得自在力故。坚意。菩萨亦复如是。随其所闻。诸佛名字在何世界。即取是佛及世界相皆缘现前。菩萨善修习此念佛缘故。观诸世界尽皆作佛。常善修习是观力故。便能了达一切诸缘皆为一缘。谓现在佛缘。是名得一相三昧门。坚意白佛言。世尊。以何方便。得是三昧。佛告坚意。于是佛缘系念不散不离是缘。是名三昧门。坚意。以是一缘了达诸法。见一切法皆悉等相。是名一相三昧。菩萨住是三昧又入法门。谓一切语皆如来语。一切有身皆如来身。不离如故。复次坚意。菩萨闻诸佛名。若二若三若四若五。若十二十三十四十五十。若百若千若万若过是数。一时专念尽现在前。及诸世界弟子众数。皆现在前恭敬尊重。亦念是佛具足妙身形色相好。尽现在前恭敬尊重。亦复一一取三十二大人之相及不虚行相。师子奋迅相。无见顶相。象王观相。取大光相。以信解观作无量相。亦取诸佛世界之相。以信解观作无量净相。亦取弟子众。以信解观作无量相。尔时作是思惟。如是诸佛从何所来我何所至。即知诸佛及以己身无所从来亦无所至。如是观知如是信解。尔时菩萨作如是念。如是事中无有定法。名为如来。如是观时知一切法空无所有一相无相。用无相门入一切法。如是信解达知一切诸法一相。坚意。菩萨能缘诸佛系念一处。是名众相三昧门。坚意。若是菩萨入是三昧。了达诸法一相无相。是名众相三昧。菩萨住是三昧所知所见无非如来。又亦不见不知如来。所知所见无非是法。亦不见法。所有知见皆佛弟子。亦不见不知佛弟子众。所知所见无非说法。亦复不见不知说法所有见知无非是缘。亦不见缘。所有见知无非是辩。亦不见辩。诸有所见无非佛土。亦不见佛土。诸所有见无非世界。亦不见世界。诸所有见无非众会。亦不见众会。无法不说而无所说。无法不现亦无所现。无不信解亦无信解。无不分别亦无分别。无法不坏亦无所坏。无法不出亦无所出。无法不照亦无所照。坚意。是名诸菩萨三昧门。入是门者当于诸法得无碍智。能如是观名无碍眼。于是事中亦不贪著。是名法眼。坚意。菩萨以是三昧能得无碍无边辩才。尔时坚意菩萨白佛言。世尊。几所菩萨于当来世成是三昧。能得无量无边辩才。何等菩萨于当来世成是三昧。能得无量无边辩才。坚意。菩萨若于后世从比丘所闻是三昧。当知是比丘成是三昧。能得无边无量辩才。坚意。如汝所问几所菩萨成是三昧。得无边辩。若人常修是三昧者。此则能成得是三昧。亦得无量无边辩才。坚意。是门能开八百法藏。于今现在阿閦佛土诸菩萨者常用是门。坚意。于是一门摄一切法门诸三昧门。是名重句门。是故坚意。若人如法欲入法门是三昧门重句门者。应当亲近诸善知识问。云何行云何观察云何修习。当随其教如说修行。坚意。若有四法当知是为善知识也。何等为四。一能令人入善法中。二能障碍诸不善法。三能令人住于正法。四常能随顺教化。有是四法当知即是善知识也。尔时世尊欲明此义。而说偈言。</p>
  <p class="l-js-5c">当近善知识　　能障恶法者</p>
  <p class="l-js-5c">能说佛所赞　　是人应亲近</p>
  <p class="l-js-5c">随佛道教化　　能生人善法</p>
  <p class="l-js-5c">如所闻安住　　能增益智慧</p>
  <p class="l-js-5c">可近法当近　　应远法当离</p>
  <p class="l-js-5c">离于恶法已　　当修佛所赞</p>
  <p class="l-js-5c">若欲得辩才　　亦欲演自智</p>
  <p class="l-js-5c">当疾修是定　　常随善知识</p>
  <p class="l-js-5c">随所教修行　　于法无秘吝</p>
  <p class="l-js-5c">自所得善法　　亦应为他说</p>
  <p class="l-js-5c">深心行是法　　舍离诸谄曲</p>
  <p class="l-js-5c">常近善知识　　修行如是法</p>
  <p class="l-js-5c">故近善知识　　应离恶知识</p>
  <p class="l-js-5c">从是得多闻　　疾得是三昧</p>
  <p>复次坚意。若有四法。当知是为善知识相。何等为四。善知教化。善知修道。知教化过。知修道过。坚意。有是四法。当知是为善知识也。尔时世尊而说偈言。</p>
  <p class="l-js-5c">知教化修道　　亦知是过失</p>
  <p class="l-js-5c">既知是法已　　今住无碍法</p>
  <p>坚意。复有四法。当知是为善知识相。何谓为四。知地知说知人知行。云何知地。随人知地。云何知人。随其所行能知。是人住多欲地。是人住多恚地。是人住多痴地。是人住定欲地。是人住定恚地。是人住定痴地。是人住定欲恚地。是人住定欲痴地。是人住定恚痴地。是人住定欲恚痴地。众生若在三不善等诸地。皆悉能知。知已随所住地如应教化。随诸菩萨种种欲乐。皆悉能知。坚意。若人成是四法者。当知是为善知识也。坚意。复有四法。当知是为善知识相。何谓为四。能调伏语令人住甚深法中。能随时教随时消息。尔时世尊即说偈言。</p>
  <p class="l-js-5c">知随人所行　　诸地有差别</p>
  <p class="l-js-5c">知随地教化　　故能速得成</p>
  <p class="l-js-5c">能说法调伏　　令住甚深法</p>
  <p class="l-js-5c">随时而呵责　　亦随时消息</p>
  <p class="l-js-5c">虽有善好言　　非时则不受</p>
  <p class="l-js-5c">是故有智者　　随时而从舍</p>
  <p>坚意。复有四法。当知是为善知识相。则能令人修是三昧。何等为四。能令弟子出家行离。又能令人入深法观。能令住定。于一切缘而无所碍离于诸相。坚意。有是四法。当知是为善知识也。佛说偈言。</p>
  <p class="l-js-5c">若人赞出家　　及行离住处</p>
  <p class="l-js-5c">令弟子住中　　是名善知识</p>
  <p class="l-js-5c">令住第一义　　甚深妙法中</p>
  <p class="l-js-5c">令住无相定　　是真善知识</p>
  <p>复次坚意。菩萨若成四法。能修习是三昧何谓为四。舍离自心随顺师意离于诸缘。为是三昧常勤精进终不懈息。亦为欲得是三昧故。乐住闲处离众愦闹。菩萨若成是四法者。能得习是三昧。坚意。菩萨复有四法。能疾得是三昧。何谓为四。善取佛相乃至梦中亦见诸佛。善取说法相乃至梦中亦得闻法。为众生说而不疲惓。得深法忍坏诸法故。行无依定随离心故。坚意。菩萨有是四法。能疾得是三昧。尔时世尊说此偈言。</p>
  <p>是人不舍　　诸世尊相　　常缘佛相</p>
  <p>不离目前　　具足见佛　　相三十二</p>
  <p>听佛说法　　谛取是相　　于深必定</p>
  <p>法中得忍　　不依禅定　　乐随离心</p>
  <p>非灭法故　　坏裂诸法　　诸法非法</p>
  <p>是人所乐　　观诸相时　　无所分别</p>
  <p>信解诸法　　皆是佛身　　不著言辞</p>
  <p>不随他语　　自知是相　　亦为人说</p>
  <p>菩萨若得　　如是法忍　　是名智者</p>
  <p>逮是三昧　　近善知识　　修佛赞法</p>
  <p>教化众生　　住深定法　　坚意菩萨</p>
  <p>若有四法　　则能修习　　逮是三昧</p>
  <p>何谓为四。善知缘相善分别缘。善知转缘。善知本行。有是四法。则能速成了达是定。尔时世尊而说偈言。</p>
  <p class="l-js-7c">菩萨多闻有智者　　应为他说是三昧</p>
  <p class="l-js-7c">又从诸佛闻善法　　亦应为人而演说</p>
  <p class="l-js-7c">以缘佛身谛取相　　修是寂灭妙三昧</p>
  <p class="l-js-7c">又于诸世尊身相　　深取种种差别相</p>
  <p class="l-js-7c">三十二相及身相　　形相色相光明相</p>
  <p class="l-js-7c">面貌眉间白毫峙　　当取如是人尊相</p>
  <p class="l-js-7c">取是诸相在现前　　常当观察差别相</p>
  <p class="l-js-7c">亦缘各各诸身分　　不以一法为佛身</p>
  <p class="l-js-7c">以心分析诸佛身　　是心无形本性净</p>
  <p class="l-js-7c">杂杂随缘念念灭　　在缘会生各异相</p>
  <p class="l-js-7c">既知心相不暂停　　当知是缘亦生灭</p>
  <p class="l-js-7c">是法皆从分别生　　若无分别是最乐</p>
  <p class="l-js-7c">善知心性是转相　　亦知诸缘是转相</p>
  <p class="l-js-7c">知世界空皆如炎　　能知是已念不乱</p>
  <p class="l-js-7c">能如是知诸法义　　即能变化多佛相</p>
  <p class="l-js-7c">而于佛相无所著　　知诸世界皆空故</p>
  <p class="l-js-7c">于诸缘中不取相　　当知身心是转相</p>
  <p class="l-js-7c">如是法中能了达　　故能疾得是三昧</p>
  <p class="l-js-7c">于说法时现神力　　亦于所说无错谬</p>
  <p class="l-js-7c">能令众生起善福　　亦能疾得如是法</p>
  <p>坚意。菩萨有四法能成是三昧。成已能为他说。何谓为四。为得是三昧故勤行不息昼夜经行。若欲坐时先念诸佛坐于道场今现在前。法施众生无所吝惜。于说法者现如世尊。分析自身不依于法。以无依止为众说法。菩萨能如是行如是念如是缘。安处法座广行法施得是三昧。或有菩萨从法座起得是三昧。复次坚意。菩萨若成四法得是三昧。何谓为四。菩萨为出家人修远离行舍愦闹故。但畜三衣离贪著故。于在家众及出家众不作诸缘。离非时过故。得深法忍乐空寂故。坚意。菩萨成是四法得是三昧。坚意。在家菩萨若成四法能得是三昧。何谓为四。菩萨若在居家受持五戒。常日一食依于塔庙。广学多闻达知诸论。亦应亲近诸善知识善能教化是三昧者。坚意。在家菩萨有是四法能得是三昧。复次坚意。在家出家菩萨若成四法得是三昧。何谓为四。具足持戒净行活命离诸疑悔。为是三昧不贪身命不依于法。随所从闻及能教化是三昧者。于是人中生世尊想。修习如是念佛三昧时。应离悭心。坚意。若有在家出家菩萨。有此四法得是三昧。坚意。若人发大乘心欲得是三昧。当修四益法。何谓为四。应顺观身不生身觉。应顺观受不生受觉。应顺观心不生心觉。应顺观法不生法觉。坚意。菩萨成是四法者助是三昧。尔时世尊欲明此义。而说偈言。</p>
  <p class="l-js-5c">菩萨应修习　　佛所赞念处</p>
  <p class="l-js-5c">比丘自行处　　能得是三昧</p>
  <p class="l-js-5c">当应分析身　　亦不应依止</p>
  <p class="l-js-5c">以无依止心　　当得是三昧</p>
  <p class="l-js-5c">于受心法中　　亦无所依止</p>
  <p class="l-js-5c">是法不思议　　当得是三昧</p>
  <p class="l-js-5c">应修习四禅　　及修四正勤</p>
  <p class="l-js-5c">不依止是法　　当得是三昧</p>
  <p class="l-js-5c">于四如意足　　及四无碍智</p>
  <p class="l-js-5c">当修习是法　　莫生悭吝心</p>
  <p class="l-js-5c">应安住戒中　　亲近善知识</p>
  <p class="l-js-5c">说是三昧者　　应生世尊想</p>
  <p class="l-js-5c">以多闻为本　　从是起三昧</p>
  <p class="l-js-5c">随诸佛所说　　如教而修学</p>
  <p class="l-js-5c">是名为上眼　　法眼无有上</p>
  <p class="l-js-5c">是中无障碍　　以教化众生</p>
  <p class="l-js-5c">是众经之本　　能生多闻法</p>
  <p class="l-js-5c">菩提从此成　　是故常修学</p>
  <p class="l-js-5c">佛所有十方　　及四无碍智</p>
  <p class="l-js-5c">皆从是中出　　是故当修学</p>
  <p class="l-js-5c">菩萨能得是　　佛所说三昧</p>
  <p class="l-js-5c">是人说法时　　辩才不可尽</p>
  <p class="l-js-5c">是人于诸法　　能达知等相</p>
  <p class="l-js-5c">如海无增减　　无能穷竭者</p>
  <p class="l-js-5c">若得是三昧　　不随他人教</p>
  <p class="l-js-5c">若听受法时　　不观他人说</p>
  <p class="l-js-5c">诸天鬼龙王　　夜叉紧陀罗</p>
  <p class="l-js-5c">人非人众等　　观菩萨所说</p>
  <p>此下丹乡有　　皆言云何住　　云何而修学</p>
  <p>从何得此法　　今为我等说　)</p>
  <p class="l-js-5c">住是三昧故　　知众生深心</p>
  <p class="l-js-5c">亦知心所乐　　随宜为说法</p>
  <p class="l-js-5c">今我是经中　　有所说诸佛</p>
  <p class="l-js-5c">住是三昧故　　悉知其名字</p>
  <p class="l-js-5c">亦能知诸佛　　所说种种法</p>
  <p class="l-js-5c">随心所缘念　　即时皆能知</p>
  <p class="l-js-5c">一切诸世尊　　所有弟子众</p>
  <p class="l-js-5c">住是三昧故　　皆悉能见知</p>
  <p class="l-js-5c">知诸佛世界　　种种庄严事</p>
  <p class="l-js-5c">亦知彼受量　　得是三昧故</p>
  <p class="l-js-5c">知诸劫岁数　　及日月时节</p>
  <p class="l-js-5c">十方世界中　　诸佛两足尊</p>
  <p class="l-js-5c">皆知是诸佛　　亦知是佛土</p>
  <p class="l-js-5c">亦知诸世尊　　若干差别名</p>
  <p class="l-js-5c">善修是三昧　　故能悉知见</p>
  <p class="l-js-5c">亦知诸世尊　　所有弟子众</p>
  <p class="l-js-5c">为众所说法　　皆悉能知见</p>
  <p class="l-js-5c">一切佛所行　　及诸深妙法</p>
  <p class="l-js-5c">善习三昧故　　皆悉能知见</p>
  <p class="l-js-5c">于未来世中　　无量诸世尊</p>
  <p class="l-js-5c">字名及种姓　　一切悉见知</p>
  <p class="l-js-5c">亦知其寿量　　及诸弟子众</p>
  <p class="l-js-5c">所说诸经法　　皆能悉了知</p>
  <p class="l-js-5c">知诸佛世界　　及种种庄严</p>
  <p class="l-js-5c">诸佛灭度后　　法住之久近</p>
  <p class="l-js-5c">住是三昧中　　皆悉知此事</p>
  <p class="l-js-5c">故求多闻者　　当修是三昧</p>
  <p class="l-js-5c">常修是三昧　　达知诸义趣</p>
  <p class="l-js-5c">当知是三昧　　入佛智初门</p>
  <p class="l-js-5c">从是生众生　　亦生佛智慧</p>
  <p class="l-js-5c">亦于中出生　　无量诸福德</p>
  <p class="l-js-5c">若有人发心　　求无上菩提</p>
  <p class="l-js-5c">尽供过去佛　　及诸弟子众</p>
  <p class="l-js-5c">为供一一佛　　及诸弟子众</p>
  <p class="l-js-5c">能舍满三千　　大千界珍宝</p>
  <p class="l-js-5c">以尔所财宝　　具满一劫中</p>
  <p class="l-js-5c">皆如是供给　　诸佛及圣众</p>
  <p class="l-js-5c">于未来世中　　所有诸世尊</p>
  <p class="l-js-5c">亦皆尽供给　　及诸弟子众</p>
  <p class="l-js-5c">坚意汝当知　　是人所得福</p>
  <p class="l-js-5c">求佛无上法　　不可思议智</p>
  <p class="l-js-5c">若人求佛道　　修习是三昧</p>
  <p class="l-js-5c">从是三昧故　　多闻转高胜</p>
  <p class="l-js-5c">既得多闻已　　广为众生说</p>
  <p class="l-js-5c">是福过于彼　　不可得思量</p>
  <p class="l-js-5c">是福无有量　　能增长智慧</p>
  <p class="l-js-5c">若修是三昧　　不须供诸佛</p>
  <p class="l-js-5c">若以香涂香　　衣食及汤药</p>
  <p class="l-js-5c">以此供诸佛　　不名为真供</p>
  <p class="l-js-5c">如来坐道场　　所得微妙法</p>
  <p class="l-js-5c">若人能修学　　是真供诸佛</p>
  <p class="l-js-5c">若求佛道者　　欲得见诸佛</p>
  <p class="l-js-5c">应勤修是法　　疾得是三昧</p>
  <p class="l-js-5c">若闻是三昧　　能生欢喜心</p>
  <p class="l-js-5c">当知是众生　　曾见数千佛</p>
  <p>复次坚意。若善男子善女人求佛道者。供给严饰如来塔庙。则得具足四大净愿。何谓为四。能得第一净妙色身。能得常生离诸难处。亦能坚心受持善法。能见诸佛得不坏信渐。当逮得无上菩提转妙法轮。是名为四。尔时世尊欲明此义。而说偈言。</p>
  <p class="l-js-5c">智者能供给　　诸佛尊塔庙</p>
  <p class="l-js-5c">能具圣所赞　　四种大净法</p>
  <p class="l-js-5c">常生离难处　　能得正真见</p>
  <p class="l-js-5c">常能见诸佛　　见已心亦净</p>
  <p class="l-js-5c">得深信坚固　　不动如须弥</p>
  <p class="l-js-5c">毕定得佛智　　速转无上轮</p>
  <h2>嘱累品第三十五</h2>
  <p>复次坚意。若善男子善女人发大乘心。若佛现在若灭度后。众华璎珞若上华香以为供养。以是缘故得八具足福。身色具足。财物具足。眷属具足。持戒具足。禅定具足。多闻具足。智慧具足。所愿具足。是名八具足福。尔时世尊欲明此义。即说偈言。</p>
  <p class="l-js-5c">若求佛道者　　供给佛塔庙</p>
  <p class="l-js-5c">世世得福报　　汝当一心听</p>
  <p class="l-js-5c">常具足身色　　见者心得净</p>
  <p class="l-js-5c">福德大财富　　及得善眷属</p>
  <p class="l-js-5c">安住于戒中　　能深入禅定</p>
  <p class="l-js-5c">得多闻智慧　　无量如大海</p>
  <p class="l-js-5c">诸有所愿求　　皆悉能具成</p>
  <p class="l-js-5c">世间中尊上　　第一良福田</p>
  <p class="l-js-5c">以是善根故　　得相三十二</p>
  <p class="l-js-5c">相相各明显　　以是严其身</p>
  <p class="l-js-5c">是一一诸相　　以众好严饰</p>
  <p class="l-js-5c">一一诸相中　　各有八十光</p>
  <p class="l-js-5c">是一一光中　　其明甚清彻</p>
  <p class="l-js-5c">于八十种好　　亦出诸光明</p>
  <p class="l-js-5c">从诸善业缘　　亦从愿故生</p>
  <p class="l-js-5c">随诸愿差别　　故得如是相</p>
  <p class="l-js-5c">足轮相一指　　以众好庄校</p>
  <p class="l-js-5c">是福德神力　　汝当一心听</p>
  <p class="l-js-5c">我是足指中　　有好名照明</p>
  <p class="l-js-5c">有光名极高　　安住于此中</p>
  <p class="l-js-5c">能演出光明　　犹如过爱珠</p>
  <p class="l-js-5c">是光如半月　　在于须弥山</p>
  <p class="l-js-5c">有相名坚集　　有八十亿光</p>
  <p class="l-js-5c">诸光各有名　　亦各有明色</p>
  <p class="l-js-5c">我从一光边　　出千种色明</p>
  <p class="l-js-5c">围绕大千界　　下方作佛事</p>
  <p class="l-js-5c">我今若普放　　善业所得光</p>
  <p class="l-js-5c">世界若大小　　一切皆迷闷</p>
  <p class="l-js-7c">从是光现无量佛　　遣到十方诸世界</p>
  <p class="l-js-7c">广化众生作佛事　　有如是等神通力</p>
  <p class="l-js-7c">我有三昧能普照　　用是三昧见世界</p>
  <p class="l-js-7c">此三昧名须弥相　　是中有光名善法</p>
  <p class="l-js-7c">有三昧名首楞严　　于一切中为最胜</p>
  <p class="l-js-7c">因以净心故能得　　通达十方无挂碍</p>
  <p class="l-js-7c">有人见佛现灭度　　或有见佛初入胎</p>
  <p class="l-js-7c">有人见生无所畏　　其心安静行七步</p>
  <p class="l-js-7c">或有人见坐道场　　谓我方今始成佛</p>
  <p class="l-js-7c">又复见我转法轮　　又见修行菩萨道</p>
  <p class="l-js-7c">汝等观是三昧力　　佛住是中得自在</p>
  <p class="l-js-7c">有人知我寿劫数　　或有知我寿半劫</p>
  <p class="l-js-7c">有见我寿一小劫　　若二三四若过是</p>
  <p class="l-js-7c">有见我寿一亿岁　　又见过是若复少</p>
  <p class="l-js-7c">此阎浮提世界人　　知我寿命八十岁</p>
  <p class="l-js-7c">又见我寿一日夜　　又人知我寿长远</p>
  <p class="l-js-7c">或有三千大千界　　谓我寿天一日夜</p>
  <p class="l-js-7c">我知是人心喜乐　　随其所乐为说法</p>
  <p class="l-js-7c">随众所应为示现　　各各自谓为我说</p>
  <p class="l-js-7c">见以欢喜生信解　　是佛希有神通力</p>
  <p class="l-js-7c">我若示汝所为事　　一切凡夫皆狂惑</p>
  <p class="l-js-7c">如来所行所为事　　汝等设见亦不识</p>
  <p class="l-js-7c">菩萨若知我深行　　是人便能转法轮</p>
  <p class="l-js-7c">诸说法者各所乐　　不能尽知我所行</p>
  <p class="l-js-7c">若不能知普智行　　是人所说甚微浅</p>
  <p class="l-js-7c">若闻是法心退没　　我以是故无所说</p>
  <p class="l-js-7c">若人能知普智行　　是人心终不退没</p>
  <p class="l-js-7c">知一切法皆悉等　　是人随顺我所行</p>
  <p class="l-js-7c">坚意当知是诸经　　于将来世无受者</p>
  <p class="l-js-7c">唯除此会八菩萨　　今于我前合掌立</p>
  <p class="l-js-7c">坚意当知如是人　　则能知我甚深行</p>
  <p class="l-js-7c">亦为先会法之首　　常能照然佛法炬</p>
  <p class="l-js-7c">常教众生菩提心　　常为诸佛所称叹</p>
  <p class="l-js-7c">如今于我现前立　　过去佛前亦如是</p>
  <p class="l-js-7c">如恒沙数诸世尊　　是人皆现于前立</p>
  <p class="l-js-7c">时五百人从坐起　　合掌白言当护法</p>
  <p class="l-js-7c">皆是佛听护法者　　坚意汝亦在是数</p>
  <p class="l-js-7c">复有八十菩萨起　　皆为救护佛法故</p>
  <p class="l-js-7c">世尊我于未来世　　受持佛法如说行</p>
  <p class="l-js-7c">当于浊乱恶世中　　广说流布是法种</p>
  <p class="l-js-7c">世尊寻便为授记　　即飞空中七多罗</p>
  <p class="l-js-7c">八十亿人得深喜　　各各自闻得受记</p>
  <p class="l-js-7c">尔时佛告阿难曰　　汝能于后恶世中</p>
  <p class="l-js-7c">受持如是诸经不　　答言世尊我不堪</p>
  <p class="l-js-7c">佛知故问迦叶言　　汝能于我灭度后</p>
  <p class="l-js-7c">受持如是诸经不　　答言世尊我不堪</p>
  <p class="l-js-7c">我能把持三千界　　及大海水诸山林</p>
  <p class="l-js-7c">诸余粗重悉能持　　不能恶世护持法</p>
  <p class="l-js-7c">今世比丘多弊恶　　不随世尊所教法</p>
  <p class="l-js-7c">何况世尊灭度后　　谁能信受是深经</p>
  <p class="l-js-7c">必当语我如是言　　汝年老耄无智慧</p>
  <p class="l-js-7c">云何反能教我等　　利根聪辩解义者</p>
  <p class="l-js-7c">世尊如是弊恶人　　乐世文颂外道论</p>
  <p class="l-js-7c">舍离甚深禅定乐　　皆悉乐著世俗事</p>
  <p class="l-js-7c">多欲难满无厌足　　贪著美味求利养</p>
  <p class="l-js-7c">我不能救是恶人　　见已反增我忧恼</p>
  <p class="l-js-7c">我在空闲独处时　　释梵诸天来语我</p>
  <p class="l-js-7c">我世尊说如是法　　令多众生住圣道</p>
  <p class="l-js-7c">有某比丘得无漏　　某得神通到彼岸</p>
  <p class="l-js-7c">我闻是已心喜悦　　而答释言何足怪</p>
  <p class="l-js-7c">于后恶世释梵天　　来至我所啼哭言</p>
  <p class="l-js-7c">大德当知佛法坏　　我闻是已怀忧恼</p>
  <p class="l-js-7c">不能广说是罪缘　　亦复不能持此经</p>
  <p class="l-js-7c">亦不能为作证明　　恶世比丘难与言</p>
  <p class="l-js-7c">时诸天神皆啼哭　　尔时佛告迦叶言</p>
  <p class="l-js-7c">我亦先知汝不能　　受持拥护我法种</p>
  <p class="l-js-7c">我诸声闻弟子等　　无能受持如是经</p>
  <p class="l-js-7c">但诸菩萨承佛力　　则能受持如是法</p>
  <p class="l-js-7c">于后恶世或生疑　　我今当断此人惑</p>
  <p class="l-js-7c">是经何故先来无　　但是比丘自造作</p>
  <p class="l-js-7c">或见是经多无量　　为读诵故心惊畏</p>
  <p class="l-js-7c">是经广博多散乱　　谁能读诵令究竟</p>
  <p class="l-js-7c">若人今见汝问我　　亦闻我今为汝说</p>
  <p class="l-js-7c">是人于后甚恶世　　能闻是经得欢喜</p>
  <p class="l-js-7c">佛说如是护法时　　无量众发菩提心</p>
  <p class="l-js-7c">是诸众生皆念言　　我于来世听是法</p>
  <p class="l-js-7c">后当供奉诸世尊　　一心求觅佛大智</p>
  <p class="l-js-7c">供给舍利及塔庙　　种种严饰尊形像</p>
  <p>尔时阿难从坐而起偏袒右肩右膝著地。合掌白佛言。世尊。当何名为此经。云何受持。佛告阿难。此经名为摄诸善根。亦名福德所依。亦名安慰诸菩萨心。亦名菩萨所问。亦名断一切众生疑。当如是持。佛说是经已。慧命阿难坚意菩萨诸天龙神乾闼婆阿修罗人非人等一切大众。皆大欢喜信受佛语。</p>
</body></html>