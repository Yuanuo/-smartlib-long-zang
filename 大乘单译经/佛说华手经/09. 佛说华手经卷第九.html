<!DOCTYPE html>
<html>
<head>
  <meta charset="utf-8"/>
  <meta name="author" content="鸠摩罗什/姚秦"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>佛说华手经卷第九</title>
</head>
<body>
  <h1 class="head">佛说华手经卷第九</h1>
  <h2>不退行品第三十</h2>
  <p>佛告舍利弗。如来今当断汝等疑亦令将来读诵是经说者受者皆得断疑。舍利弗。如来名为一切智者一切见者一切说者。无法不见无法不闻无法不觉无法不知。了达三世无所挂碍。舍利弗。如来名为无等等者。于一切法悉得正解。自然自在无有所归。如来今欲于大众中作师子吼。置是愚人行邪道法。不须广说。若善男子善女人。发阿耨多罗三藐三菩提心。于是法中应当一心勤行。何以故。应作是念。诸佛无量阿僧祇劫所集阿耨多罗三藐三菩提法。我于是中若生懈怠。必当不信违逆不受不能达知。舍利弗。菩萨若行四法。则坏诸佛无上菩提。何谓为四。离于善友属恶知识。随其所学毁坏大乘。是名初法。又舍利弗。菩萨有所得见深计我心。闻甚深经便大惊畏当坠大坑。是第二法。又舍利弗。菩萨杂学外道经书。巧于诤论多人所敬。是人不能自调伏心。亦复不能调伏诸法。不调伏故不行大乘。是第三法。又舍利弗。菩萨毁禁不能随顺佛所制戒。闻是深空净妙戒法。心不了达不能信乐违逆不受。是第四法。菩萨有是四法不能信受毁坏菩提。尔时世尊。欲明此义。而说偈言。</p>
  <p class="l-js-5c">若近恶知识　　亦随其所行</p>
  <p class="l-js-5c">故不乐佛道　　坏无上菩提</p>
  <p class="l-js-5c">杂学外经典　　善巧诸诤论</p>
  <p class="l-js-5c">其有发言者　　即皆能破坏</p>
  <p class="l-js-5c">虽自称智者　　而实是愚痴</p>
  <p class="l-js-5c">以如是缘故　　不信于菩提</p>
  <p class="l-js-5c">若人贪著我　　随有所得见</p>
  <p class="l-js-5c">闻是甚深法　　而生大惊畏</p>
  <p class="l-js-5c">是人不能解　　如实空寂灭</p>
  <p class="l-js-5c">不了达菩提　　亦不能信乐</p>
  <p class="l-js-5c">以破戒缘故　　能起不善业</p>
  <p class="l-js-5c">不能随顺学　　如佛所说戒</p>
  <p class="l-js-5c">恶口而两舌　　好出他人过</p>
  <p class="l-js-5c">如是不善人　　无恶而不造</p>
  <p class="l-js-5c">是故当远离　　不信菩提道</p>
  <p class="l-js-5c">随我所赞法　　常当勤修学</p>
  <p class="l-js-5c">若人欲见佛　　欲知如是法</p>
  <p class="l-js-5c">当安隐持戒　　从是生真智</p>
  <p class="l-js-5c">若人持净戒　　菩提心转固</p>
  <p class="l-js-5c">以深净持戒　　能灭恶觉观</p>
  <p class="l-js-5c">故求菩提者　　当深净持戒</p>
  <p class="l-js-5c">是人于佛道　　无有所疑难</p>
  <p>又舍利弗。菩萨有四法能护佛道。何谓为四。自行持戒深发善心安住戒中。博闻正典不杂邪论。闻佛经法能勤读诵。常乐独处顺远离行。舍利弗。菩萨若成如是四法。能护佛道。尔时世尊。欲明此义。而说偈言。</p>
  <p class="l-js-5c">菩萨住戒中　　不以戒自高</p>
  <p class="l-js-5c">更求甚深法　　决定微妙义</p>
  <p class="l-js-5c">以第一深法　　求无上菩提</p>
  <p class="l-js-5c">但修佛正法　　不习外道论</p>
  <p class="l-js-5c">终不乐读诵　　路伽耶经典</p>
  <p class="l-js-5c">不好讥刺论　　但拥护佛法</p>
  <p class="l-js-5c">常行寂灭法　　乐住空闲处</p>
  <p class="l-js-5c">无有诸色欲　　能娆乱心者</p>
  <p class="l-js-5c">我今所赞叹　　是微妙四法</p>
  <p class="l-js-5c">为成佛道故　　汝等当修学</p>
  <p class="l-js-5c">我于世世中　　常行如是法</p>
  <p class="l-js-5c">拥护佛法已　　故能成大智</p>
  <p class="l-js-5c">护持佛法故　　不堕贱恶道</p>
  <p class="l-js-5c">常生尊贵处　　为众所侍卫</p>
  <p class="l-js-5c">能得大财富　　而不为放逸</p>
  <p class="l-js-5c">速以造福业　　知财无常故</p>
  <p class="l-js-5c">若施则属我　　不施非己物</p>
  <p class="l-js-5c">我身及财产　　命终皆舍去</p>
  <p class="l-js-5c">能得善眷属　　亦得善知识</p>
  <p class="l-js-5c">父母诸亲族　　能令住佛法</p>
  <p class="l-js-5c">常乐行善法　　亦令他信乐</p>
  <p class="l-js-5c">以是得大喜　　我修正法故</p>
  <p class="l-js-5c">常生于世间　　富贵族姓家</p>
  <p class="l-js-5c">所生不放逸　　常乐行善法</p>
  <p class="l-js-5c">于身命财利　　不生坚固想</p>
  <p class="l-js-5c">诸佛甚难值　　无难处亦难</p>
  <p class="l-js-5c">见佛得无难　　能起大利益</p>
  <p class="l-js-5c">心常乐出家　　因是生智慧</p>
  <p class="l-js-5c">心生大喜悦　　而求最胜慧</p>
  <p class="l-js-5c">常安住法中　　能起无上道</p>
  <p>又舍利弗。菩萨有四法。心常喜悦修道自慰。能自了知必当作佛名闻十方。何谓为四。内外所有能尽惠施。安住戒中修诸福德。于众智中为最尊胜。为深法故不惜身命。有读诵是深经者。能加供奉礼敬救护。具此四法。心常喜悦能自安慰。我必作佛名闻十方。尔时世尊。欲明此义而说偈言。</p>
  <p class="l-js-5c">悉舍诸财产　　安住净戒中</p>
  <p class="l-js-5c">众智中最胜　　不疑空寂法</p>
  <p class="l-js-5c">若见有读诵　　受持及演说</p>
  <p class="l-js-5c">如是深经者　　供以众乐具</p>
  <p class="l-js-5c">是故此菩萨　　常喜心行道</p>
  <p class="l-js-5c">能自记作佛　　常为世中尊</p>
  <p class="l-js-5c">若过去未来　　今现在诸佛</p>
  <p class="l-js-5c">皆为授记言　　汝必当逮觉</p>
  <p class="l-js-5c">若人随学此　　诸佛所学法</p>
  <p class="l-js-5c">当知是菩萨　　安住无上道</p>
  <p class="l-js-5c">此法佛所赞　　诸菩萨所行</p>
  <p class="l-js-5c">是人住其中　　故能成佛道</p>
  <p class="l-js-5c">譬如以坏瓶　　从高而坠下</p>
  <p class="l-js-5c">中间无有碍　　当知必破坏</p>
  <p class="l-js-5c">菩萨亦如是　　能修习此道</p>
  <p class="l-js-5c">中间无碍者　　必当得作佛</p>
  <p class="l-js-5c">譬如人织作　　以经纬相次</p>
  <p class="l-js-5c">于中无妨碍　　能速得成就</p>
  <p class="l-js-5c">菩萨亦如是　　常修习此法</p>
  <p class="l-js-5c">于中不懈怠　　乃至得成佛</p>
  <p class="l-js-5c">若人于良田　　稼植诸果树</p>
  <p class="l-js-5c">时时加溉灌　　渐令得滋茂</p>
  <p class="l-js-5c">随时而养护　　为障风寒热</p>
  <p class="l-js-5c">此树渐增长　　荣郁妙华实</p>
  <p class="l-js-5c">其荫甚清凉　　令人乐止息</p>
  <p class="l-js-5c">华果给众生　　为之作利益</p>
  <p class="l-js-5c">菩萨亦如是　　始种菩提心</p>
  <p class="l-js-5c">渐修菩萨道　　咨问多闻者</p>
  <p class="l-js-5c">以时行惠施　　常净持禁戒</p>
  <p class="l-js-5c">诸余菩萨法　　亦行不懈息</p>
  <p class="l-js-5c">如是次第行　　当坐于道场</p>
  <p class="l-js-5c">坏破诸魔军　　成无上菩提</p>
  <p class="l-js-5c">随时转法轮　　世界所不转</p>
  <p class="l-js-5c">渐度脱众生　　将导无量众</p>
  <p class="l-js-5c">如是大智人　　发此无上心</p>
  <p class="l-js-5c">世世不退转　　乃至成菩提</p>
  <p class="l-js-5c">是故汝等今　　当渐修此法</p>
  <p class="l-js-5c">时至当作佛　　随时转法轮</p>
  <p>又舍利弗。菩萨有四法。终不退转无上菩提。舍身当为转轮圣王得随意福。得大身力如那罗延。作转轮王舍四天下而行出家。既出家已能得自在修四梵行。命终当得生梵世上作大梵天。何谓为四。舍利弗。菩萨若见塔庙毁坏当加修饰。乃至一块若一搏泥。是为初法。乃至得作大梵天王。又舍利弗。菩萨若于四衢道中多人观处。起佛塔庙造立形像。为作念佛善福之缘。若转法轮及出家相。若坐道场若坏魔军。若现神力若般涅槃。若从天上来下之相。是第二法乃至得作大梵天王。又舍利弗。菩萨若见比丘僧坏为二部众诤讼嗔恚互相过恶。菩萨尔时勤求方便令其和合。是第三法。乃至得作大梵天王。又舍利弗。菩萨若见佛法欲坏。能读诵说乃至一偈。令法不绝勤行修集。为护法故敬养法师。专心护法不惜身命。是第四法。菩萨若成是四法者。世世转身作转轮王。得大身力如那罗延。舍四天下而行出家。既出家已能得随意修四梵行。命终当得生梵世上作大梵王。尔时世尊。欲重明此义。而说偈言。</p>
  <p class="l-js-5c">若见佛塔坏　　能勤加修饰</p>
  <p class="l-js-5c">菩萨以是故　　当得大身力</p>
  <p class="l-js-5c">于四衢道中　　造立佛塔庙</p>
  <p class="l-js-5c">显示佛德相　　令众心得净</p>
  <p class="l-js-5c">故获大福报　　名闻广流布</p>
  <p class="l-js-5c">亦得大眷属　　多人所称赞</p>
  <p class="l-js-5c">若见僧毁坏　　更共相诤讼</p>
  <p class="l-js-5c">方便令悔过　　还使得和合</p>
  <p class="l-js-5c">以是福缘故　　勇健无能胜</p>
  <p class="l-js-5c">能获大身力　　犹如那罗延</p>
  <p class="l-js-5c">见佛法欲灭　　无有信受者</p>
  <p class="l-js-5c">能一心救护　　不贪惜身命</p>
  <p class="l-js-5c">见护持法者　　加供奉礼敬</p>
  <p class="l-js-5c">为诸天侍卫　　诸佛所护念</p>
  <p class="l-js-5c">以救护法者　　当为转轮王</p>
  <p class="l-js-5c">游行四天下　　以法化诸国</p>
  <p class="l-js-5c">虽治诸国界　　而不为放逸</p>
  <p class="l-js-5c">能恶厌众欲　　舍国行出家</p>
  <p class="l-js-5c">能修乐四禅　　具诸神通力</p>
  <p class="l-js-5c">净修四梵行　　常乐诸善福</p>
  <p class="l-js-5c">于此命终已　　得生梵世上</p>
  <p class="l-js-5c">于诸梵天中　　当为自在王</p>
  <p class="l-js-5c">是四上妙法　　诸佛所称赞</p>
  <p class="l-js-5c">我本为菩萨　　亦亲近修习</p>
  <p class="l-js-5c">随所听闻法　　如说而修行</p>
  <p class="l-js-5c">具足到彼岸　　逮无上菩提</p>
  <p class="l-js-5c">若人能修学　　我本所行法</p>
  <p class="l-js-5c">世世常尊贵　　大力难沮坏</p>
  <p class="l-js-5c">常得人中尊　　忉利诸天王</p>
  <p class="l-js-5c">亦于欲界中　　得作自在王</p>
  <p class="l-js-5c">又至色界中　　而作自在王</p>
  <p class="l-js-5c">一切处尊贵　　谁不行是道</p>
  <p class="l-js-5c">能净持禁戒　　能深有惭愧</p>
  <p class="l-js-5c">所愿皆得成　　住诸善福本</p>
  <p class="l-js-5c">勤修行不怠　　具行忍禅定</p>
  <p class="l-js-5c">得无上大智　　明了一切法</p>
  <p class="l-js-5c">百千万亿种　　无量方便法</p>
  <p class="l-js-5c">皆悉能成办　　速知其义趣</p>
  <p class="l-js-5c">能于一句中　　演散无量义</p>
  <p class="l-js-5c">善巧众技术　　常于中最胜</p>
  <p class="l-js-5c">常得大智慧　　辩才无有量</p>
  <p class="l-js-5c">专心行菩萨　　舍离余智慧</p>
  <p class="l-js-5c">常行质直心　　善修正见故</p>
  <p class="l-js-5c">能得值诸佛　　舍离一切难</p>
  <p class="l-js-5c">是乘为最大　　诸佛之所赞</p>
  <p class="l-js-5c">于是微妙乘　　不限诸过咎</p>
  <p class="l-js-5c">不限诸盲者　　亦不限聋者</p>
  <p class="l-js-5c">及癃残百病　　喑哑诸丑陋</p>
  <p class="l-js-5c">亦不限贫穷　　及失福德者</p>
  <p class="l-js-5c">不限造恶业　　恶趣因缘者</p>
  <p class="l-js-5c">谁闻赞是乘　　无一切诸恶</p>
  <p class="l-js-5c">而当不修学　　唯除乐恶者</p>
  <p class="l-js-5c">是故求智者　　当求是佛慧</p>
  <p class="l-js-5c">修学此慧故　　到诸法彼岸</p>
  <p class="l-js-5c">我世世所生　　常处尊贵家</p>
  <p class="l-js-5c">端正力勇健　　具足诸眷属</p>
  <p class="l-js-5c">我初不懈怠　　勤修行精进</p>
  <p class="l-js-5c">能净持禁戒　　常一心行慧</p>
  <p class="l-js-5c">随我过去世　　所修行善法</p>
  <p class="l-js-5c">令皆受是报　　汝等且具观</p>
  <p class="l-js-5c">过百千万亿　　无数那由他</p>
  <p class="l-js-5c">于尔所世界　　我智悉通了</p>
  <p class="l-js-5c">亦悉知是中　　一切众生心</p>
  <p class="l-js-5c">又知其所行　　及深心所乐</p>
  <p class="l-js-5c">我知其所应　　化以菩提心</p>
  <p class="l-js-5c">亦知调伏心　　又能令炽然</p>
  <p class="l-js-5c">我以佛眼见　　是世界众心</p>
  <p class="l-js-5c">知所应教化　　拔济生死中</p>
  <p class="l-js-5c">随时往说法　　教化示导之</p>
  <p class="l-js-5c">现诸神通力　　皆令得欢悦</p>
  <p class="l-js-5c">众生若贪著　　身色及财富</p>
  <p class="l-js-5c">为现诸过失　　因是得涅槃</p>
  <p class="l-js-5c">若人有深缚　　依于诸邪见</p>
  <p class="l-js-5c">亦为示有见　　令知其过咎</p>
  <p class="l-js-5c">随众生所贵　　种种诸形色</p>
  <p class="l-js-5c">我即为化现　　示令知正道</p>
  <p class="l-js-5c">是人得法已　　欢悦心加敬</p>
  <p class="l-js-5c">即念言是佛　　愍我故教化</p>
  <p class="l-js-5c">即时归依我　　又归依圣法</p>
  <p class="l-js-5c">然后渐令得　　拔诸苦恼箭</p>
  <p class="l-js-5c">为是人说法　　令得寂灭道</p>
  <p class="l-js-5c">是人闻我法　　渐渐至涅槃</p>
  <p class="l-js-5c">如我知现在　　诸法悉无碍</p>
  <p class="l-js-5c">于过未来世　　其智亦如是</p>
  <p class="l-js-5c">佛身甚高大　　不可得限量</p>
  <p class="l-js-5c">大神通力者　　尚无能见顶</p>
  <p class="l-js-5c">佛力无有量　　亦无有边际</p>
  <p class="l-js-5c">以是无量力　　弥覆恒沙界</p>
  <p class="l-js-5c">何等是如来　　真实形色相</p>
  <p class="l-js-5c">一切众生类　　无能限量者</p>
  <p class="l-js-5c">若有众生来　　欲见佛形色</p>
  <p class="l-js-5c">即见种种身　　不能取定相</p>
  <p class="l-js-5c">见佛变化身　　心得大欢悦</p>
  <p class="l-js-5c">种种称赞我　　是则为错谬</p>
  <p class="l-js-5c">一切众生类　　无能见佛身</p>
  <p class="l-js-5c">乃至以天眼　　亦所不能睹</p>
  <p class="l-js-5c">汝等今所见　　是佛神通力</p>
  <p class="l-js-5c">真佛身相者　　不可得思议</p>
  <p class="l-js-5c">佛于一毛孔　　所现神通力</p>
  <p class="l-js-5c">所利益众生　　尚不可思议</p>
  <p class="l-js-5c">于一毛孔中　　出无数亿光</p>
  <p class="l-js-5c">能过恒河沙　　无量诸世界</p>
  <p class="l-js-5c">汝等今赞我　　真坐于此众</p>
  <p class="l-js-5c">十方世界中　　亦各自谓尔</p>
  <p class="l-js-5c">我以一切智　　说佛智慧力</p>
  <p class="l-js-5c">犹尚不能尽　　而况诸声闻</p>
  <p class="l-js-5c">诸佛难思议　　法亦难思议</p>
  <p class="l-js-5c">若能信此者　　报亦难思议</p>
  <p>尔时会中。有七岁童子。名曰撰择。从坐而起。合掌向佛。而说偈言。</p>
  <p class="l-js-5c">世尊我发心　　愿当如法王</p>
  <p class="l-js-5c">闻不思议法　　而发大庄严</p>
  <p class="l-js-5c">请一切众生　　设大法施会</p>
  <p class="l-js-5c">作是师子吼　　如所说能成</p>
  <p class="l-js-5c">世尊我从今　　永不贪家属</p>
  <p class="l-js-5c">今于佛法中　　出家修正道</p>
  <p class="l-js-5c">出家修进行　　及禅定智慧</p>
  <p class="l-js-5c">故逮是正觉　　今我亦修学</p>
  <p class="l-js-5c">我深生欲乐　　愿速听出家</p>
  <p class="l-js-5c">剃发被法服　　常修行上法</p>
  <p class="l-js-5c">当以知见力　　简择是世界</p>
  <p class="l-js-5c">我当为世尊　　唯愿听出家</p>
  <p class="l-js-5c">我无众生想　　无有众生故</p>
  <p class="l-js-5c">达知是法已　　当为众生说</p>
  <p class="l-js-5c">破魔军众已　　恐怖诸外道</p>
  <p class="l-js-5c">坏裂邪见网　　为众作大利</p>
  <p class="l-js-5c">我行安乐道　　能至于涅槃</p>
  <p class="l-js-5c">是道无生相　　故不可思议</p>
  <p class="l-js-5c">除断我痴冥　　法明照于世</p>
  <p class="l-js-5c">当说如实法　　随诸法性相</p>
  <p class="l-js-5c">得大神通力　　现诸希有事</p>
  <p class="l-js-5c">众生若见者　　渐断一切疑</p>
  <p>尔时世尊。告撰择言。善哉善哉。童子。汝于我法欲出家也。唯然世尊。即时如来。而说偈言。</p>
  <p class="l-js-5c">虽不服染衣　　心无所染著</p>
  <p class="l-js-5c">则于佛法中　　是名真出家</p>
  <p class="l-js-5c">虽不除饰好　　能断诸结缚</p>
  <p class="l-js-5c">心无缚无解　　是名真出家</p>
  <p class="l-js-5c">虽不受禁戒　　心常离诸恶</p>
  <p class="l-js-5c">开定慧德行　　是名真出家</p>
  <p class="l-js-5c">虽不受持法　　能坏诸法故</p>
  <p class="l-js-5c">离一切法相　　是名真出家</p>
  <p class="l-js-5c">若不分别我　　亦不得众生</p>
  <p class="l-js-5c">而心不退没　　是名发菩提</p>
  <p class="l-js-5c">若发菩提心　　不得尽心相</p>
  <p class="l-js-5c">无得而不动　　是人不可坏</p>
  <p>尔时舍利弗作如是念。今此童子。发意已来其已久如。佛乃为说是甚深法。时舍利弗以偈问佛。</p>
  <p class="l-js-5c">是撰择童子　　所行为多少</p>
  <p class="l-js-5c">闻是甚深法　　而心不惊畏</p>
  <p class="l-js-5c">是人于先世　　曾见几所佛</p>
  <p class="l-js-5c">闻此甚深法　　即便能信受</p>
  <p class="l-js-5c">曾从几如来　　闻如是深法</p>
  <p class="l-js-5c">今闻世尊说　　而心不退没</p>
  <p>即时世尊。以偈答曰。</p>
  <p class="l-js-5c">是撰择童子　　曾于此世界</p>
  <p class="l-js-5c">从无量诸佛　　闻是甚深法</p>
  <p class="l-js-5c">我知此童子　　鸯伽摩伽国</p>
  <p class="l-js-5c">所闻诸佛法　　修行菩萨道</p>
  <p class="l-js-5c">能明了达知　　阴界并诸入</p>
  <p class="l-js-5c">及知三脱门　　是处及非处</p>
  <p class="l-js-5c">迦尸憍萨罗　　此中所闻法</p>
  <p class="l-js-5c">我皆悉知见　　亦如上二国</p>
  <p class="l-js-5c">是撰择童子　　已到智彼岸</p>
  <p class="l-js-5c">善法极增长　　故得如是智</p>
  <p class="l-js-5c">算数诸伎艺　　及世界文颂</p>
  <p class="l-js-5c">如是诸智事　　悉皆不忘失</p>
  <p class="l-js-5c">一切世界智　　无不可废忘</p>
  <p class="l-js-5c">出世之智慧　　谓知诸法空</p>
  <p class="l-js-5c">若人能了达　　一切法空相</p>
  <p class="l-js-5c">经历无量劫　　终不失此智</p>
  <p class="l-js-5c">是名大智慧　　能灭诸烦恼</p>
  <p class="l-js-5c">乐此空智者　　于法无恼患</p>
  <p>时舍利弗问童子言。汝于佛法欲出家也。童子对曰。不欲出家。我今即为已出家也。时舍利弗。以偈问曰。</p>
  <p class="l-js-5c">我今不见汝　　身被染法服</p>
  <p class="l-js-5c">亦不剃须发　　云何言出家</p>
  <p class="l-js-5c">汝亦无应器　　和尚阿阇梨</p>
  <p class="l-js-5c">又不受禁戒　　云何名出家</p>
  <p class="l-js-5c">于何众受戒　　谁为白羯磨</p>
  <p class="l-js-5c">此是佛法中　　次第出家法</p>
  <p class="l-js-5c">汝无此众事　　云何名出家</p>
  <p class="l-js-5c">如是诸所问　　当见如实答</p>
  <p>时撰择童子。以偈答曰。</p>
  <p class="l-js-5c">若不著袈裟　　不著非袈裟</p>
  <p class="l-js-5c">不舍不受法　　名著真袈裟</p>
  <p class="l-js-5c">我受智袈裟　　不生诸忧恼</p>
  <p class="l-js-5c">是衣净无垢　　我常著此服</p>
  <p class="l-js-5c">断除诸结使　　则为剃发须</p>
  <p class="l-js-5c">慧力所断故　　后更不复生</p>
  <p class="l-js-5c">我器不思议　　能受一切法</p>
  <p class="l-js-5c">不盈亦不减　　常持众善法</p>
  <p class="l-js-5c">我自行善法　　终不从他受</p>
  <p class="l-js-5c">自成一切智　　是受具足戒</p>
  <p class="l-js-5c">佛为我羯磨　　观诸法等故</p>
  <p class="l-js-5c">常修行佛道　　随逐于诸佛</p>
  <p class="l-js-5c">是名我出家　　亦是我戒法</p>
  <p class="l-js-5c">是则我衣钵　　亦是白羯磨</p>
  <p class="l-js-5c">我所行无量　　于尊法造业</p>
  <p class="l-js-5c">从一佛国界　　复至一佛土</p>
  <p class="l-js-5c">安处于道场　　行不思议施</p>
  <p class="l-js-5c">我终不独食　　当共无量众</p>
  <p>尔时世尊谛视童子。即时童子须发自堕袈裟著身如新除发。七日之后得五神通。即于其处忽然不见。时此世界地大震动。众生恐畏天鼓自鸣。百千伎乐同时俱作。有大光明普照天地。时佛微笑。种种妙色无量焰光从口而出。三绕世界还从顶入。尔时阿难偏袒右肩。合掌向佛。以偈问曰。</p>
  <p class="l-js-7c">众中最胜调御师　　行上福德巍巍尊</p>
  <p class="l-js-7c">智慧通达无障碍　　今问普智无上觉</p>
  <p class="l-js-7c">世尊何缘故微笑　　佛不妄笑必有因</p>
  <p class="l-js-7c">谁应从佛得受记　　唯愿世尊断我疑</p>
  <p class="l-js-7c">世尊口出大光明　　其明普照诸世界</p>
  <p class="l-js-7c">周匝绕此世界已　　还从顶上入不现</p>
  <p class="l-js-7c">当为何人作利益　　谁于佛慧得受记</p>
  <p class="l-js-7c">故使世尊现微笑　　大光普照佛世界</p>
  <p class="l-js-7c">今是世界悉庄严　　一切众生皆悦乐</p>
  <p class="l-js-7c">而心安靖不放逸　　现如是等神通力</p>
  <p>佛告阿难。汝今见是撰择童子身被法服即于此处忽然不现耶。阿难对曰。唯然已见。阿难当知。今是童子。于此灭已。即便现于阿閦佛土妙喜世界。尽彼寿命净修梵行。即于是身续增其寿。如此天帝释提桓因即于现身更增寿命。撰择童子。即以此身。从一佛土至一佛土。亦于诸国续增寿命。如是展转经历无量阿僧祇劫未曾离佛。于诸佛所皆以现身续增其寿。过是无量阿僧祇劫。然后当得无上菩提。得成为佛。号曰大智撰择。其佛世界名常照明。阿难。彼土众生终不受胎皆悉化生。于莲华上结加趺坐。彼佛国界具如是等种种众妙福德庄严。阿难。菩萨有四法。转身当作善来比丘。终不受胎莲华化生。即于现身续增寿命。何谓为四。自乐出家亦劝他人令行出家。亦为佐助出家因缘。即出家已为之说法示教利喜。是名初法。复次阿难。菩萨自能勤行求诸佛法。亦化他人勤行求法。是第二法。复次阿难。菩萨自行和忍。亦化他人令住忍中。是第三法。复次阿难。菩萨自能习行方便深发大愿。亦化他人令行方便及发大愿。是第四法。阿难。菩萨若成是四法者。转身当作善来比丘。终不受胎莲华化生。即于现身续增寿命。复次阿难。菩萨若成四法。终不退失无上菩提。何谓为四。菩萨坚固深发无上菩提之心。常乐见佛听法无厌。常行实语不乐欺诳。阿难。菩萨若成是四法者。于无上菩提终不退转。即时世尊欲明此义。而说偈言。</p>
  <p class="l-js-5c">坚固深发心　　常乐见诸佛</p>
  <p class="l-js-5c">听法无厌足　　常住实语中</p>
  <p class="l-js-5c">见苦恼众生　　深生愍念心</p>
  <p class="l-js-5c">知众生心已　　随应而说法</p>
  <p class="l-js-5c">是人常听法　　其心无厌足</p>
  <p class="l-js-5c">常发勤修行　　增长智慧故</p>
  <p class="l-js-5c">常为诚信者　　安住实语中</p>
  <p class="l-js-5c">其有所言说　　终无有错谬</p>
  <p class="l-js-5c">若于是四法　　随时而修学</p>
  <p class="l-js-5c">当得佛菩提　　转无上法轮</p>
  <p class="l-js-5c">我说是法中　　得无量果报</p>
  <p class="l-js-5c">谁闻如是法　　而不修学者</p>
  <p>复次阿难。菩萨摩诃萨若成四法。终不忘失无上菩提。诸天龙神皆来劝助。常不离于众圣福田。若无诸圣便于众会自为福田。何谓为四。菩萨摩诃萨。勤行不懈教化众生令发无上菩提之心。勤行不懈供奉如来为求法故。以尊敬心供奉法师。若见众生恐畏苦恼施以无畏。阿离。菩萨若成是四法者。世世不失菩提之念。尔时世尊欲重宣此义。而说偈言。</p>
  <p>供奉诸佛　　尊敬佛法　　亦以敬心</p>
  <p>供奉法师　　见诸苦恼　　恐畏众生</p>
  <p>即施无畏　　救诸苦恼　　以是善根</p>
  <p>常得见佛　　天神劝言　　当勤修行</p>
  <p>若不见佛　　及佛弟子　　若辟支佛</p>
  <p>诸圣福田　　能自出家　　修寂灭智</p>
  <p>入深禅定　　起五神通　　得神通已</p>
  <p>游诸世界　　入诸聚落　　令众住法</p>
  <p>众生闻已　　离于不善　　不起恶业</p>
  <p>转相敬顺　　众生从是　　皆得安乐</p>
  <p>彼以法尊　　我亦如是　　人自行法</p>
  <p>得是福德　　自利利他　　谁不行善</p>
  <p>故求佛道　　当行是法　　终不失佛</p>
  <p>不思议智</p>
  <p class="l-js-5c">我本修是法　　度善福彼岸</p>
  <p class="l-js-5c">了达是法已　　得无上菩提</p>
  <p class="l-js-5c">我实是世雄　　亦世界最胜</p>
  <p class="l-js-5c">又能与世界　　无上妙智慧</p>
  <p>阿难。以是缘故。当知菩萨能行是法利益众生。则能修习具足佛法。阿难。乃往过去无量无边阿僧祇劫。即于此界阎浮提处。有大国王名曰方音王。大夫人生一太子。时诸天神同声唱言。行善法人今出于世。王闻是声即时惊怪。何名为法。何名非法。阿难。是王太子渐渐长大至年七岁。诣父王所稽首礼足于一面立。问父王言。云何为法。云何非法。时方音王。以偈答曰。</p>
  <p class="l-js-7c">行施持戒断爱欲　　行忍坚住诸善福</p>
  <p class="l-js-7c">离杀盗淫诸不善　　是名诸圣所赞法</p>
  <p>尔时太子。以偈问曰。</p>
  <p class="l-js-5c">父母所说法　　若在家治国</p>
  <p class="l-js-5c">可得遍行耶　　愿时答此义</p>
  <p class="l-js-5c">可行不可行　　唯愿如实答</p>
  <p class="l-js-5c">实语度恶道　　不畏堕地狱</p>
  <p class="l-js-5c">妄语堕恶趣　　当受无间苦</p>
  <p class="l-js-5c">是故勿妄语　　如实为我说</p>
  <p>时方音王。以偈答曰。</p>
  <p class="l-js-5c">若在家治国　　不能具诸善</p>
  <p class="l-js-5c">刀杖楚害人　　是中何有法</p>
  <p class="l-js-5c">若人不从命　　我嗔发恶口</p>
  <p class="l-js-5c">强夺他财物　　系闭加楚毒</p>
  <p class="l-js-5c">我若出游观　　民众悉恐畏</p>
  <p class="l-js-5c">皆念王今出　　我等遭何罪</p>
  <p class="l-js-5c">若我处正坐　　有司将罪人</p>
  <p class="l-js-5c">罗列在我前　　言王随意治</p>
  <p class="l-js-5c">我审其罪咎　　即便加楚害</p>
  <p class="l-js-5c">但为他事故　　自起众罪业</p>
  <p class="l-js-5c">若纵则相妨　　国界则乱坏</p>
  <p class="l-js-5c">故我苦切治　　民众则恐畏</p>
  <p class="l-js-5c">言王大威严　　甚恶无慈愍</p>
  <p class="l-js-5c">谁当住此国　　敢不随教令</p>
  <p class="l-js-5c">时太子法行　　从王闻此偈</p>
  <p class="l-js-5c">生厌心白王　　我欲具行法</p>
  <p class="l-js-5c">我不贪国位　　为他起罪业</p>
  <p class="l-js-5c">当舍离父母　　出家具修法</p>
  <p class="l-js-5c">若王不见听　　我今当自害</p>
  <p class="l-js-5c">饮毒自坠高　　或以刀自杀</p>
  <p class="l-js-5c">王闻子誓已　　即大忧恼言</p>
  <p class="l-js-5c">汝随意自娱　　我当治国事</p>
  <p class="l-js-5c">当恣汝财产　　游戏诸林馆</p>
  <p class="l-js-5c">何用是出家　　为人所形笑</p>
  <p class="l-js-5c">盛年受五欲　　老至当出家</p>
  <p class="l-js-5c">命促难保信　　僶未生厌心</p>
  <p class="l-js-5c">答言受世乐　　无厌增嗔恼</p>
  <p class="l-js-5c">出家离众秽　　常修行慈喜</p>
  <p class="l-js-5c">独在空闲野　　于是起净乐</p>
  <p class="l-js-5c">当依止此处　　持戒修梵行</p>
  <p class="l-js-5c">王可共出家　　国民众何益</p>
  <p class="l-js-5c">为他造恶业　　自受地狱苦</p>
  <p class="l-js-5c">吞食热铁丸　　及饮沸销铜</p>
  <p class="l-js-5c">邪行起罪业　　宛转地狱中</p>
  <p class="l-js-5c">铁钉钉其体　　热铁鍱缠身</p>
  <p class="l-js-5c">又以铁犁牛　　耕裂坏其体</p>
  <p class="l-js-5c">狱卒甚可畏　　青眼而黄头</p>
  <p class="l-js-5c">将人到镬汤　　铁叉回转身</p>
  <p class="l-js-5c">经历千万岁　　备受众苦恼</p>
  <p class="l-js-5c">罪业深重故　　求死不能得</p>
  <p class="l-js-5c">若从镬汤出　　复入大火坑</p>
  <p class="l-js-5c">其身猛焰起　　如焚干竹林</p>
  <p class="l-js-5c">若得出火坑　　即复堕火山</p>
  <p class="l-js-5c">从火山下出　　复入沸屎坑</p>
  <p class="l-js-5c">是中沸焰起　　铁嘴虫唼身</p>
  <p class="l-js-5c">无量亿千岁　　涌没于其中</p>
  <p class="l-js-5c">或于此得脱　　复入竹刺林</p>
  <p class="l-js-5c">猛火大焰起　　热炭烧烁身</p>
  <p class="l-js-5c">入此林中时　　四面大风起</p>
  <p class="l-js-5c">鼓动此竹林　　刺割其身体</p>
  <p class="l-js-5c">或从此得出　　即复入刀林</p>
  <p class="l-js-5c">枝叶如剑戟　　刀槊及戈牟</p>
  <p class="l-js-5c">即入此林时　　四面起暴风</p>
  <p class="l-js-5c">飘雨诸锋刃　　段段割截身</p>
  <p class="l-js-5c">如是雨刀剑　　割截身体时</p>
  <p class="l-js-5c">无量亿千岁　　苦毒不可忍</p>
  <p class="l-js-5c">或于此得出　　即入灰河中</p>
  <p class="l-js-5c">皮肉悉烂尽　　唯有骸骨连</p>
  <p class="l-js-5c">经历无量岁　　具受众苦恼</p>
  <p class="l-js-5c">或从此得出　　复入销铜河</p>
  <p class="l-js-5c">融铜泛溢满　　击浪震大音</p>
  <p class="l-js-5c">回旋百千匝　　波涌而扬涛</p>
  <p class="l-js-5c">经流地狱堑　　罪人悉入中</p>
  <p class="l-js-5c">即堕此中时　　波浪所颠覆</p>
  <p class="l-js-5c">不能得崖底　　漂没于中流</p>
  <p class="l-js-5c">或从此得出　　罗刹在岸边</p>
  <p class="l-js-5c">黄眼而长齿　　还捉收缚之</p>
  <p class="l-js-5c">捉已而问言　　汝欲何所求</p>
  <p class="l-js-5c">答言我饥乏　　唯须食为先</p>
  <p class="l-js-5c">即时恶罗刹　　置热铁地上</p>
  <p class="l-js-5c">令吞热铁丸　　烧烂其五藏</p>
  <p class="l-js-5c">内外俱燋然　　遥见大灰河</p>
  <p class="l-js-5c">谓是清冷泉　　奔走自投身</p>
  <p class="l-js-5c">若于此得脱　　还入沸屎地</p>
  <p class="l-js-5c">刀山及火坑　　轮转此众苦</p>
  <p class="l-js-5c">王富贵无常　　不久当败坏</p>
  <p class="l-js-5c">身命及尊贵　　佛说皆无常</p>
  <p class="l-js-5c">故当受我言　　舍国共出家</p>
  <p class="l-js-5c">命终当生天　　亦得离众苦</p>
  <p class="l-js-5c">出家处空闲　　修净戒禅定</p>
  <p class="l-js-5c">常乐行慈悲　　及修空寂灭</p>
  <p class="l-js-5c">尔时自当知　　无有与等者</p>
  <p class="l-js-5c">得寂灭安乐　　犹如大梵王</p>
  <p class="l-js-5c">太子如是说　　时王及夫人</p>
  <p class="l-js-5c">并余一切众　　无能障碍者</p>
  <p class="l-js-5c">王子出家已　　求法行禅定</p>
  <p class="l-js-5c">具足五神通　　为众演说法</p>
  <p class="l-js-5c">修行寂灭心　　乐说空无我</p>
  <p class="l-js-5c">诸法无缚解　　当说如是法</p>
  <p class="l-js-5c">诸人今皆当　　一心正观法</p>
  <p class="l-js-5c">是阴界入中　　何有我我所</p>
  <p class="l-js-5c">百千亿众生　　闻法已出家</p>
  <p class="l-js-5c">父王及夫人　　亦于法出家</p>
  <p class="l-js-5c">是人出家已　　发如是愿言</p>
  <p class="l-js-5c">王子所求法　　愿我皆得之</p>
  <p class="l-js-5c">随学是菩萨　　皆发无上心</p>
  <p class="l-js-5c">随其所说法　　成佛入涅槃</p>
  <p class="l-js-5c">阿难彼王子　　求法化父母</p>
  <p class="l-js-5c">令住佛法者　　汝谓异人乎</p>
  <p class="l-js-5c">阿难汝勿疑　　即今我身是</p>
  <p class="l-js-5c">为众作大利　　令住佛道中</p>
  <p class="l-js-5c">我从发意来　　常一心求法</p>
  <p class="l-js-5c">勤进力坚固　　终无有懈息</p>
  <p class="l-js-5c">我常修是法　　无有懈惓心</p>
  <p class="l-js-5c">终不生狐疑　　当得佛道不</p>
  <p class="l-js-5c">常志乐菩提　　修习上精进</p>
  <p class="l-js-5c">求法以乐心　　故得最胜慧</p>
  <p class="l-js-5c">若人求菩提　　当如我修学</p>
  <p class="l-js-5c">终不退失利　　成佛转法轮</p>
  <h2>为法品第三十一</h2>
  <p>佛告阿难。菩萨有四法。闻所说法达其意趣。能得智慧得堪受法。得坚固念具足义法。何谓为四。发勤修行求如是等甚深经法。得是法已如所说住。自住于法亦能劝导令多众生入是法中。入法中已能为解说示教利喜。尔时世尊欲明此义。而说偈言。</p>
  <p class="l-js-5c">菩萨求深法　　能得无上乐</p>
  <p class="l-js-5c">未得如是法　　终不中懈怠</p>
  <p class="l-js-5c">闻是甚深法　　于独处思惟</p>
  <p class="l-js-5c">如是所闻法　　常一心修学</p>
  <p class="l-js-5c">能教化他人　　令如己所住</p>
  <p class="l-js-5c">非但以言说　　身行引导之</p>
  <p>复次阿难。菩萨摩诃萨。为斯法故。常随法师作是念言。我所不闻不知之法。或当乖互失是法利。尔时世尊。即说偈言。</p>
  <p class="l-js-5c">若有多闻人　　常随逐亲近</p>
  <p class="l-js-5c">视之如法王　　为修集法故</p>
  <p class="l-js-5c">我所未闻法　　不知其义趣</p>
  <p class="l-js-5c">因缘或乖错　　则失是法利</p>
  <p class="l-js-5c">生坚固精进　　舍离一切欲</p>
  <p class="l-js-5c">常求决定法　　以增真智慧</p>
  <p class="l-js-5c">亲近有智人　　多闻及利根</p>
  <p class="l-js-5c">为众所尊敬　　能持此经者</p>
  <p>复次阿难。菩萨摩诃萨。如所闻法广为人说。而不为法之所伤害。阿难。云何为法之所伤害。若有比丘贪著名称衣服饮食卧具汤药种种利养。为他赞说随顺头陀甚深净戒空相应法。又自不能如说修行。是名比丘为法所害。尔时世尊欲明此义。而说偈言。</p>
  <p class="l-js-5c">菩萨闻是法　　为大众广说</p>
  <p class="l-js-5c">当如佛所行　　勿为法所害</p>
  <p class="l-js-5c">勿为资生故　　亦勿为称赞</p>
  <p class="l-js-5c">恒以慈悲心　　而说无上法</p>
  <p class="l-js-5c">于苦恼众生　　而起大慈悲</p>
  <p class="l-js-5c">当一心说法　　为利众生故</p>
  <p class="l-js-5c">若人以利养　　为大众说法</p>
  <p class="l-js-5c">依于世利故　　则为法所害</p>
  <p class="l-js-5c">当随从智者　　如其所说学</p>
  <p class="l-js-5c">不为法所害　　是名拥护法</p>
  <p class="l-js-5c">十方诸世尊　　皆称赞是人</p>
  <p class="l-js-5c">善哉能说法　　亦住此法中</p>
  <p>复次阿难。菩萨摩诃萨。若求法时。不取法师恶视嚬蹙轻贱骜慢如是诸过。恒如所应一心求法。阿难。菩萨云何如应求法。若诸师长如法教授安住其中为具足法勤加修行。以诸衣服饮食卧具汤药所须而供奉之。是名菩萨如应求法。尔时世尊。而说偈言。</p>
  <p class="l-js-5c">菩萨求法时　　不取法师过</p>
  <p class="l-js-5c">随为他人说　　亦自住其中</p>
  <p class="l-js-5c">菩萨求法时　　如所说应住</p>
  <p class="l-js-5c">如法而求法　　安住是法中</p>
  <p class="l-js-5c">是故求法者　　应如所说住</p>
  <p class="l-js-5c">是名为初法　　谓能如说行</p>
  <p class="l-js-5c">故能证寂灭　　如我之所说</p>
  <p class="l-js-5c">我本学是法　　能得是菩提</p>
  <p class="l-js-5c">常应勤求法　　于法生敬心</p>
  <p class="l-js-5c">所从闻法者　　应生世尊想</p>
  <p class="l-js-5c">应作如是念　　此则我大师</p>
  <p class="l-js-5c">是人开导我　　令住正道中</p>
  <p class="l-js-5c">是则我世尊　　心常加尊敬</p>
  <p class="l-js-5c">因是大师故　　舍离于世乐</p>
  <p class="l-js-5c">阿难汝当知　　乃往过去世</p>
  <p class="l-js-5c">过无量无边　　不可思议劫</p>
  <p class="l-js-5c">有佛现于世　　号须弥山王</p>
  <p class="l-js-5c">是佛灭度后　　弟子违须罗</p>
  <p class="l-js-5c">利根有大智　　为众赞说法</p>
  <p class="l-js-5c">决了甚深义　　达知阴界入</p>
  <p class="l-js-5c">能到戒彼岸　　分别阿毗昙</p>
  <p class="l-js-5c">善修三学法　　坚持佛法藏</p>
  <p class="l-js-5c">须弥山王佛　　加其神通力</p>
  <p class="l-js-5c">求诸佛大智　　了达甚深法</p>
  <p class="l-js-5c">是比丘福德　　说之不可尽</p>
  <p class="l-js-5c">时华大城中　　有豪贵长者</p>
  <p class="l-js-5c">富有诸财产　　福德故高明</p>
  <p class="l-js-5c">其名为乐善　　多人所宗敬</p>
  <p class="l-js-5c">持戒有德行　　多闻广流布</p>
  <p class="l-js-5c">是长者一时　　到违须罗所</p>
  <p class="l-js-5c">即以多闻智　　随宜为说法</p>
  <p class="l-js-5c">长者闻法已　　喜心发是言</p>
  <p class="l-js-5c">我所有财产　　尽以相供给</p>
  <p class="l-js-5c">时彼比丘言　　善哉能大施</p>
  <p class="l-js-5c">闻法得信解　　是佛法根本</p>
  <p class="l-js-5c">以所有财物　　奉上法师已</p>
  <p class="l-js-5c">于二十岁中　　常随为给侍</p>
  <p class="l-js-5c">是乐善长者　　随从法师时</p>
  <p class="l-js-5c">得闻种种法　　心终无厌足</p>
  <p class="l-js-5c">又发如是心　　欲种种供施</p>
  <p class="l-js-5c">如是供施时　　心终不懈倦</p>
  <p class="l-js-5c">一来问讯时　　持二十亿金</p>
  <p class="l-js-5c">以奉上法师　　即皆为受用</p>
  <p class="l-js-5c">常如是数数　　随时而供给</p>
  <p class="l-js-5c">以是供给故　　心得大欢悦</p>
  <p class="l-js-5c">违须罗法师　　所将诸弟子</p>
  <p class="l-js-5c">亦复皆供给　　各以千两金</p>
  <p class="l-js-5c">既奉尔所金　　又各献三衣</p>
  <p class="l-js-5c">一一衣价直　　二十亿两金</p>
  <p class="l-js-5c">又为违须罗　　及诸比丘众</p>
  <p class="l-js-5c">各各起房舍　　高广甚严好</p>
  <p class="l-js-5c">造一一诸塔　　各二十亿金</p>
  <p class="l-js-5c">床榻诸被褥　　皆具足严饰</p>
  <p class="l-js-5c">法师常随时　　于此中说法</p>
  <p class="l-js-5c">为众作大利　　乃至终其寿</p>
  <p class="l-js-5c">是乐善长者　　加供奉其尸</p>
  <p class="l-js-5c">积众香阇维　　起塔百由旬</p>
  <p class="l-js-5c">七体七宝塔　　以盛师舍利</p>
  <p class="l-js-5c">安置大塔中　　常华香供养</p>
  <p class="l-js-5c">此乐善长者　　如是设供已</p>
  <p class="l-js-5c">终值无量佛　　永不堕恶道</p>
  <p class="l-js-5c">是善福缘故　　八十亿劫中</p>
  <p class="l-js-5c">常为大梵王　　亦恒见诸佛</p>
  <p class="l-js-5c">又八十亿劫　　为忉利天王</p>
  <p class="l-js-5c">常得见诸佛　　以种种供养</p>
  <p class="l-js-5c">又于尔所劫　　为转轮圣王</p>
  <p class="l-js-5c">常能见诸佛　　亦皆深供奉</p>
  <p class="l-js-5c">从是已次第　　复得值无量</p>
  <p class="l-js-5c">无数阿僧祇　　那由他诸佛</p>
  <p class="l-js-5c">既值无量佛　　亦无量供奉</p>
  <p class="l-js-5c">能问诸佛道　　佛亦随义答</p>
  <p class="l-js-5c">阿难汝谓彼　　于华大城中</p>
  <p class="l-js-5c">大名闻长者　　为是异人乎</p>
  <p class="l-js-5c">汝勿怀此疑　　即今我身是</p>
  <p class="l-js-5c">我尔时奉事　　违须罗法师</p>
  <p class="l-js-5c">为具佛法故　　作如是供养</p>
  <p class="l-js-5c">是善根缘故　　得无上菩提</p>
  <p class="l-js-5c">我供给法师　　所造诸德本</p>
  <p class="l-js-5c">能获大果报　　至今犹不尽</p>
  <p class="l-js-5c">我从是因缘　　世世转高尊</p>
  <p class="l-js-5c">得见无量佛　　亦闻诸佛法</p>
  <p class="l-js-5c">彼诸佛所答　　亦如我今说</p>
  <p class="l-js-5c">是名真佛道　　汝等当修学</p>
  <p>阿难白佛言。甚奇希有。如来乃从久远已来深积德本。于过去世常得尊贵。世尊。违须罗比丘。今为现在为入涅槃。佛告阿难。是比丘今未入涅槃。于我法中行菩萨道。阿难复言。希有世尊。乐善长者供事法师。因是德本逮无上菩提。而是法师今犹甫尔行菩萨道。佛告阿难。是违须罗。不能如我发菩提心。恒以乐道而求菩提舍是苦行。阿难。我于长夜常以苦道求阿耨多罗三藐三菩提。我本修行菩萨道时。作如是愿。若有众生多随恶业。堕三恶道备受诸苦。我于尔时当成正觉度脱此诸苦恼众生。阿难。是违须罗所修行愿。说不可尽。算数譬喻亦不能明。以大行施深发无上菩提之心。以此善根作如是愿。若我修行菩提道时。其有众生未入法位及求声闻辟支佛者。此诸众生。得见我身若闻我名。皆得必定无上菩提。阿难白佛言。世尊。是违须罗法师受彼乐善上供给者。今或在此大众会中。佛告阿难。违须罗比丘在此众中。今于我前立者是也。</p>
  <h2>叹会品第三十二</h2>
  <p>阿难白佛言。希有世尊。今此大众行净人会。佛言。如是如是。阿难。如汝所言。此众皆是行净人会。谓诸菩萨摩诃萨众。阿难。此会大众为师子会无所畏会。为大龙会。为殊特会无比之会。阿难白佛言。世尊。何故名为大人会为师子会。阿难。于一切法破大无明。利益无量无数众生。发大愿故。名大人会。是诸菩萨发大庄严。能摄一切诸佛法故。名师子会。又复阿难。如师子王处深谷中。随所住处诸小虫兽不能得近。以不堪受其气响故。若有近者闻其气响即皆躄地。阿难。是菩萨会诸大人会大师子会殊特之会及无比会亦复如是。随所在处。魔若魔天魔所使人不得娆近。或来近者即得苦恼。恐畏心悔还没不现。不堪菩萨大神德故。阿难。如师子王三发声吼。其声遍闻一由旬内。上下亦各彻一由旬。阿难。是师子吼诸小师子尚皆怖畏。况余鸟兽。白香象王闻其吼声亦皆怖畏。不能自制失声大呼。阿难。是菩萨会大师子会无所畏会。诸新学者假名菩萨如小师子。闻大吼声即时潜伏阿难。是大众中诸恶菩萨。贪著利养求广名称。闻大菩萨说甚深法。皆大惊畏坠深坑谷。何以故。是大菩萨说空无相无作之声。诸小菩萨著于吾我阴界诸入。亦著持戒禅定智慧。著诸道果。亦著涅槃及诸佛故。不能堪受。阿难。于佛法中。何谓为空无相无作。我虽说空。而于其中无法是空亦无所属。无以为空亦无处所。阿难。我说无相。此中无法可名无相。亦无所属。亦无有法以为无相。亦无处所。阿难。我说无作。是中无法可名无作。亦无所属。亦无有法以为无作。亦无处所。阿难。如来虽说是可断法。而于此中无可断法。亦无断者无用断法无所断处。阿难。如来虽说是可证法。而于此中无所证法。亦无证者。无用证法无所证处。阿难。如来虽说是可修法。而于是中无所修法。亦无修者。无用修法亦无修处。阿难。如来虽说是散坏法。而于是中无法可坏。亦无坏者。无用坏法。亦无坏处。阿难。如来虽说是有为法。而无有法是有为也。亦无所属亦无所用。是有为法。阿难。如来虽说是无为法。而于其中无无为法。亦无所属亦无所用。是无为法。阿难。如来虽说垢法。而于是中无法是垢。亦无所属亦无所用。是垢法也。阿难如来虽说净法。而于是中无法是净。亦无所属亦无所用。是净法也。阿难。是则名为一切法印不可坏印不可变异。于是印中亦无印相。阿难。若诸菩萨能得此印。是名真实人中师子能独步者无惊畏者。以师子吼恐诸外道皆令潜伏。降诸魔众。诸贪著者所不能及。怖增上慢动我见者。不信魔使悦诸佛子。能为十方一切众生。开佛法藏。能建法幢。击大法鼓。吹大法蠡。令诸佛子得饮法味分别法施。能演说法充足善入。阿难如师子王从所住出三发声吼。师子之子闻是声已。喜而奋迅无所怖畏顾视四方。阿难。是诸大智师子之会无恐畏会大智士会。为真菩萨深发无上菩提心者。善根未熟。若闻如是诸法实相师子吼声。不惊不畏更增喜心。阿难。如师子王随所住处独步无畏。如是大师子会无恐畏会。有于佛法发大庄严发无等侣无二庄严。作如是念。我当独得成无上菩提。当无等侣证诸佛法。阿难。如师子王有师子牝。若怀妊时一受无二。阿难。是师子会无恐畏会大菩萨会。所有菩萨发大乘心。更不复受二乘之念。阿难。如师子王欲害众兽。若大若小等加一力。阿难。是师子会无恐畏会大菩萨会所有说法。皆以一心普令等解。是故阿难。今此大会名师子会。</p>
</body></html>