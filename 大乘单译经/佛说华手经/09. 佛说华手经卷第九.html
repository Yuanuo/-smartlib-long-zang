<!doctype html>
<html id="z3IBTzaUD" data-ver="1086">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">佛说华手经卷第九</h1>
  <h2 id="a2">不退行品第三十</h2>
  <p id="a3">佛告舍利弗。<a id="a-4"></a>如来今当断汝等疑。<a id="a-5"></a>亦令将来读诵是经。<a id="a-6"></a>说者受者皆得断疑。<a id="a-7"></a>舍利弗。<a id="a-8"></a>如来名为一切智者一切见者一切说者。<a id="a-9"></a>无法不见无法不闻无法不觉无法不知。<a id="a-A"></a>通达三世无所挂碍。<a id="a-B"></a>舍利弗。<a id="a-C"></a>如来名为无等等者。<a id="a-D"></a>于一切法悉得解脱。<a id="a-E"></a>自然自在无有所师。<a id="a-F"></a>如来今欲于大众中作师子吼。<a id="a-G"></a>置是愚人行邪道事。<a id="a-H"></a>不须广说。<a id="a-I"></a>若善男子善女人。<a id="a-J"></a>发阿耨多罗三藐三菩提心。<a id="a-K"></a>于是法中应当一心勤行精进。<a id="a-L"></a>所以者何。<a id="a-M"></a>应作是念。<a id="a-N"></a>诸佛无量阿僧祇劫所集阿耨多罗三藐三菩提法。<a id="a-O"></a>我于是中若生懈怠。<a id="a-P"></a>必当不信违逆不受不能通达。<a id="a-Q"></a>舍利弗。<a id="a-R"></a>菩萨若行四法。<a id="a-S"></a>则坏诸佛无上菩提。<a id="a-T"></a>何谓为四。<a id="a-U"></a>远离善友属恶知识。<a id="a-V"></a>随其所学毁坏大乘。<a id="a-W"></a>是名初法。<a id="a-X"></a>又舍利弗。<a id="a-Y"></a>菩萨有所得见深计我心。<a id="a-Z"></a>闻甚深经便大惊怖当坠大坑。<a id="a-a"></a>是第二法。<a id="a-b"></a>又舍利弗。<a id="a-c"></a>菩萨杂学外道经书。<a id="a-d"></a>巧于诤论多人所敬。<a id="a-e"></a>是人不能自调伏心。<a id="a-f"></a>亦复不能调伏诸法。<a id="a-g"></a>不调伏故不信大乘。<a id="a-h"></a>是第三法。<a id="a-i"></a>又舍利弗。<a id="a-j"></a>菩萨毁禁不能随顺佛所制戒。<a id="a-k"></a>闻是深空清净戒法。<a id="a-l"></a>心不通达不能信乐违逆不受。<a id="a-m"></a>是第四法。<a id="a-n"></a>菩萨有是四法不能信受毁坏菩提。<a id="a-o"></a>尔时世尊。<a id="a-p"></a>欲明此义。<a id="a-q"></a>而说偈言。</p>
  <p id="ar">若近恶知识　　亦随其所行</p>
  <p id="as">故不乐佛道　　坏无上菩提</p>
  <p id="at">杂学外经典　　善巧诸诤论</p>
  <p id="au">其有发言者　　即皆能破坏</p>
  <p id="av">虽自称智者　　而实是愚痴</p>
  <p id="aw">以如是缘故　　不信无上道</p>
  <p id="ax">若人贪著我　　随有所得见</p>
  <p id="ay">闻是甚深法　　而生大惊怖</p>
  <p id="az">是人不能解　　如实空寂义</p>
  <p id="a10">不通达菩提　　故不能信乐</p>
  <p id="a11">以破戒因缘　　能起不善业</p>
  <p id="a12">不能随顺学　　如佛所说戒</p>
  <p id="a13">恶口而两舌　　好出他人过</p>
  <p id="a14">如是不善人　　无恶而不造</p>
  <p id="a15">是故当远离　　不信菩提道</p>
  <p id="a16">随我所赞法　　常当勤修学</p>
  <p id="a17">若人欲见佛　　欲知如是法</p>
  <p id="a18">当安住持戒　　从是生真智</p>
  <p id="a19">若人持净戒　　菩提心转固</p>
  <p id="a1A">以清净持戒　　能灭恶觉观</p>
  <p id="a1B">故求菩提者　　当清净持戒</p>
  <p id="a1C">是人于佛道　　无有所疑难</p>
  <p id="a1D">又舍利弗。<a id="a-1E"></a>菩萨有四法能护佛道。<a id="a-1F"></a>何谓为四。<a id="a-1G"></a>自行持戒深发善心安住戒品。<a id="a-1H"></a>博闻正典不杂邪论。<a id="a-1I"></a>闻佛经法能勤读诵。<a id="a-1J"></a>常乐独处顺远离行。<a id="a-1K"></a>舍利弗。<a id="a-1L"></a>菩萨成就如是四法。<a id="a-1M"></a>能护佛道。<a id="a-1N"></a>尔时世尊。<a id="a-1O"></a>欲明此义。<a id="a-1P"></a>而说偈言。</p>
  <p id="a1Q">菩萨住戒品　　不以戒自高</p>
  <p id="a1R">更求甚深法　　决定微妙义</p>
  <p id="a1S">以第一净法　　求无上菩提</p>
  <p id="a1T">但修佛正法　　不习外道论</p>
  <p id="a1U">终不乐读诵　　路伽耶经典</p>
  <p id="a1V">不好讥刺论　　但守护佛法</p>
  <p id="a1W">常行寂灭法　　乐住空闲处</p>
  <p id="a1X">无有诸色欲　　能娆乱心者</p>
  <p id="a1Y">我今所赞叹　　是微妙四法</p>
  <p id="a1Z">为成佛道故　　汝等当修学</p>
  <p id="a1a">我于世世中　　常行如是法</p>
  <p id="a1b">守护佛法已　　故能成大智</p>
  <p id="a1c">护持佛法故　　不堕贱恶道</p>
  <p id="a1d">常生尊贵处　　为众所侍卫</p>
  <p id="a1e">能得大财富　　而不为放逸</p>
  <p id="a1f">速以造福业　　知财无常故</p>
  <p id="a1g">若施则属我　　不施非己物</p>
  <p id="a1h">我身及财产　　命终皆舍去</p>
  <p id="a1i">能得善眷属　　亦得善知识</p>
  <p id="a1j">父母诸亲族　　能令住佛法</p>
  <p id="a1k">常乐行善法　　亦令他信乐</p>
  <p id="a1l">以是得大喜　　我修正法故</p>
  <p id="a1m">常生于世间　　富贵族姓家</p>
  <p id="a1n">所生不放逸　　常乐行善法</p>
  <p id="a1o">于身命财利　　不生坚固想</p>
  <p id="a1p">诸佛甚难值　　无难处亦难</p>
  <p id="a1q">见佛得无难　　能起大利益</p>
  <p id="a1r">心常乐出家　　因是生智慧</p>
  <p id="a1s">心生大欢喜　　求最胜智慧</p>
  <p id="a1t">常安住法中　　能起无上道</p>
  <p id="a1u">又舍利弗。<a id="a-1v"></a>菩萨有四法。<a id="a-1w"></a>心常欢喜修道自慰。<a id="a-1x"></a>能自了知必当作佛名闻十方。<a id="a-1y"></a>何谓为四。<a id="a-1z"></a>内外所有尽能惠施。<a id="a-20"></a>安住戒品修诸功德。<a id="a-21"></a>于众智中为最尊胜。<a id="a-22"></a>为深法故不惜身命。<a id="a-23"></a>见有读诵是深经者。<a id="a-24"></a>能加供养恭敬守护。<a id="a-25"></a>具此四法。<a id="a-26"></a>心常欢喜能自安慰。<a id="a-27"></a>我必作佛名闻十方。<a id="a-28"></a>尔时世尊。<a id="a-29"></a>欲明此义而说偈言。</p>
  <p id="a2A">悉舍诸财产　　安住净戒品</p>
  <p id="a2B">智慧中最胜　　不疑空寂法</p>
  <p id="a2C">若见有读诵　　受持及演说</p>
  <p id="a2D">如是深经者　　供以众乐具</p>
  <p id="a2E">是故此菩萨　　常喜心行道</p>
  <p id="a2F">能自受记莂　　当为世中尊</p>
  <p id="a2G">若过去未来　　今现在诸佛</p>
  <p id="a2H">皆为授记言　　汝必当逮觉</p>
  <p id="a2I">若人修学此　　诸佛所学法</p>
  <p id="a2J">当知是菩萨　　安住无上道</p>
  <p id="a2K">此法佛所赞　　诸菩萨所行</p>
  <p id="a2L">是人住其中　　故能成佛道</p>
  <p id="a2M">譬如以坏瓶　　从高而坠下</p>
  <p id="a2N">中间无障碍　　当知必破坏</p>
  <p id="a2O">菩萨亦如是　　能修习此道</p>
  <p id="a2P">中间无障碍　　必当得作佛</p>
  <p id="a2Q">譬如人织作　　以经纬相次</p>
  <p id="a2R">于中无妨碍　　能速得成就</p>
  <p id="a2S">菩萨亦如是　　常修习此法</p>
  <p id="a2T">于中不懈息　　乃至得佛道</p>
  <p id="a2U">若人于良田　　种殖诸果树</p>
  <p id="a2V">时时加溉灌　　渐令得滋茂</p>
  <p id="a2W">随时而养护　　为障风寒热</p>
  <p id="a2X">此树渐增长　　荣郁妙华实</p>
  <p id="a2Y">其荫甚清凉　　令人乐止息</p>
  <p id="a2Z">华果给众生　　为之作利益</p>
  <p id="a2a">菩萨亦如是　　始种菩提心</p>
  <p id="a2b">渐修菩萨道　　咨问多闻者</p>
  <p id="a2c">以时行施惠　　常净持禁戒</p>
  <p id="a2d">诸余菩萨法　　亦行不懈息</p>
  <p id="a2e">如是次第行　　当坐于道场</p>
  <p id="a2f">坏破诸魔众　　得成无上道</p>
  <p id="a2g">随时转法轮　　世间所不转</p>
  <p id="a2h">渐度脱众生　　将导无量众</p>
  <p id="a2i">如是智慧人　　发此无上心</p>
  <p id="a2j">世世不退转　　乃至成菩提</p>
  <p id="a2k">是故汝等今　　当渐修此法</p>
  <p id="a2l">时至当作佛　　随时转法轮</p>
  <p id="a2m">又舍利弗。<a id="a-2n"></a>菩萨有四法。<a id="a-2o"></a>终不退转无上菩提。<a id="a-2p"></a>舍身当为转轮圣王得随意福。<a id="a-2q"></a>得大身力如那罗延。<a id="a-2r"></a>作转轮王舍四天下而行出家。<a id="a-2s"></a>既出家已能得自在修四梵行。<a id="a-2t"></a>命终当得生梵世上作大梵王。<a id="a-2u"></a>何谓为四。<a id="a-2v"></a>舍利弗。<a id="a-2w"></a>菩萨若见塔庙毁坏当加修饰。<a id="a-2x"></a>乃至一块若一抟泥。<a id="a-2y"></a>是为初法。<a id="a-2z"></a>乃至得作大梵天王。<a id="a-30"></a>又舍利弗。<a id="a-31"></a>菩萨若于四衢道中多人观处。<a id="a-32"></a>起佛塔庙造立形像。<a id="a-33"></a>为作念佛功德因缘。<a id="a-34"></a>若转法轮及出家相。<a id="a-35"></a>若坐道场若坏魔军。<a id="a-36"></a>若现神通若般泥洹。<a id="a-37"></a>若从天上来下之相。<a id="a-38"></a>是第二法乃至得作大梵天王。<a id="a-39"></a>又舍利弗。<a id="a-3A"></a>菩萨若见众僧坏为二部诤讼瞋恚互相过恶。<a id="a-3B"></a>菩萨尔时勤求方便令其和合。<a id="a-3C"></a>是第三法。<a id="a-3D"></a>乃得作大梵天王。<a id="a-3E"></a>又舍利弗。<a id="a-3F"></a>菩萨若见佛法欲坏。<a id="a-3G"></a>能读诵说乃至一偈。<a id="a-3H"></a>令法不绝勤行精进。<a id="a-3I"></a>为护法故供养法师。<a id="a-3J"></a>专心护法不惜身命。<a id="a-3K"></a>是第四法。<a id="a-3L"></a>菩萨成就是四法者。<a id="a-3M"></a>世世转身作转轮王。<a id="a-3N"></a>得大身力如那罗延。<a id="a-3O"></a>舍四天下而行出家。<a id="a-3P"></a>既出家已能得随意修四梵行。<a id="a-3Q"></a>命终当得生梵世上作大梵王。<a id="a-3R"></a>尔时世尊。<a id="a-3S"></a>欲明此义。<a id="a-3T"></a>而说偈言。</p>
  <p id="a3U">若见佛塔坏　　能勤加修饰</p>
  <p id="a3V">菩萨以是故　　当得大身力</p>
  <p id="a3W">于四衢道中　　造立佛塔庙</p>
  <p id="a3X">显示佛功德　　令众心清净</p>
  <p id="a3Y">故获大功德　　名闻广流布</p>
  <p id="a3Z">亦得大眷属　　多人所称赞</p>
  <p id="a3a">见众生毁坏　　更共相诤讼</p>
  <p id="a3b">方便令悔过　　还使得和合</p>
  <p id="a3c">是福因缘故　　勇健无能胜</p>
  <p id="a3d">能获大身力　　犹如那罗延</p>
  <p id="a3e">见佛法欲灭　　无有信受者</p>
  <p id="a3f">能一心守护　　不贪惜身命</p>
  <p id="a3g">见护持法者　　加供养恭敬</p>
  <p id="a3h">为诸天侍卫　　诸佛所护念</p>
  <p id="a3i">以守护法故　　当为转轮王</p>
  <p id="a3j">游行四天下　　以法化诸国</p>
  <p id="a3k">虽治诸国土　　而不为放逸</p>
  <p id="a3l">能恶厌众欲　　舍国行出家</p>
  <p id="a3m">能修习四禅　　具诸神通力</p>
  <p id="a3n">净修四梵行　　常乐诸功德</p>
  <p id="a3o">于此命终已　　得生梵世上</p>
  <p id="a3p">于诸梵天中　　常为自在王</p>
  <p id="a3q">是四上妙法　　诸佛所称赞</p>
  <p id="a3r">我本为菩萨　　亦亲近修习</p>
  <p id="a3s">随所听闻法　　如说而修行</p>
  <p id="a3t">具足到彼岸　　逮得无上道</p>
  <p id="a3u">若人能修学　　我本所行法</p>
  <p id="a3v">世世常尊贵　　大力难沮坏</p>
  <p id="a3w">常得人中尊　　忉利诸天王</p>
  <p id="a3x">亦于欲界中　　得作自在王</p>
  <p id="a3y">又至色界中　　而作自在王</p>
  <p id="a3z">一切处尊贵　　谁不行是道</p>
  <p id="a40">清净持禁戒　　能深有惭愧</p>
  <p id="a41">所愿皆成就　　住诸功德本</p>
  <p id="a42">勤修行精进　　具忍辱禅定</p>
  <p id="a43">得无上智慧　　明了一切法</p>
  <p id="a44">百千万亿种　　无量方便事</p>
  <p id="a45">皆悉能成办　　通达其义趣</p>
  <p id="a46">能于一句中　　演散无量义</p>
  <p id="a47">善巧众技术　　常于中最胜</p>
  <p id="a48">常得大智慧　　辩才无有量</p>
  <p id="a49">专心行菩提　　舍离余智慧</p>
  <p id="a4A">常行质直心　　善修正见故</p>
  <p id="a4B">能得值诸佛　　舍离一切难</p>
  <p id="a4C">是乘为最大　　诸佛之所赞</p>
  <p id="a4D">于是微妙乘　　不限诸过咎</p>
  <p id="a4E">不限诸盲者　　亦不限聋者</p>
  <p id="a4F">及癃残百疾　　瘖痖诸丑陋</p>
  <p id="a4G">亦不限贫穷　　及失功德者</p>
  <p id="a4H">不限造恶业　　恶趣因缘者</p>
  <p id="a4I">谁闻赞是乘　　无一切诸恶</p>
  <p id="a4J">而当不修学　　唯除乐恶者</p>
  <p id="a4K">是故求智者　　当求是佛慧</p>
  <p id="a4L">修学此智慧　　到诸法彼岸</p>
  <p id="a4M">我世世所生　　常处尊贵家</p>
  <p id="a4N">端正力勇猛　　具足诸眷属</p>
  <p id="a4O">我初不懈怠　　勤修行精进</p>
  <p id="a4P">清净持禁戒　　常一心智慧</p>
  <p id="a4Q">随我过去世　　所修行善法</p>
  <p id="a4R">今皆受果报　　汝等且具观</p>
  <p id="a4S">过百千万亿　　无数那由他</p>
  <p id="a4T">于尔所世界　　我智悉通了</p>
  <p id="a4U">亦悉知是中　　一切众生心</p>
  <p id="a4V">又知其所行　　及深心所乐</p>
  <p id="a4W">我知其所应　　化以菩提心</p>
  <p id="a4X">亦知调伏心　　又能令炽然</p>
  <p id="a4Y">我以佛眼见　　是世界众生</p>
  <p id="a4Z">知所应教化　　拔济生死中</p>
  <p id="a4a">随时往说法　　教化示导之</p>
  <p id="a4b">现诸神通力　　皆令得欢喜</p>
  <p id="a4c">众生若贪著　　身色及财富</p>
  <p id="a4d">为现诸过失　　因是得泥洹</p>
  <p id="a4e">若人有染缚　　依止诸邪见</p>
  <p id="a4f">亦为示有见　　令知其过咎</p>
  <p id="a4g">随众所尊贵　　种种诸形色</p>
  <p id="a4h">我即为化现　　示令知正道</p>
  <p id="a4i">是人得法已　　欢喜加恭敬</p>
  <p id="a4j">即念言是佛　　愍我故教化</p>
  <p id="a4k">即时归命我　　又归命圣法</p>
  <p id="a4l">然后渐令得　　拔诸苦恼箭</p>
  <p id="a4m">为是人说法　　令得寂灭道</p>
  <p id="a4n">是人闻我法　　渐渐至泥洹</p>
  <p id="a4o">如我知现在　　诸法悉无碍</p>
  <p id="a4p">于过去未来　　其智亦如是</p>
  <p id="a4q">佛身甚高大　　不可得限量</p>
  <p id="a4r">大神通力者　　尚无能见顶</p>
  <p id="a4s">佛力无有量　　亦无有边际</p>
  <p id="a4t">以是无量力　　弥覆恒沙界</p>
  <p id="a4u">何等是如来　　真实形色相</p>
  <p id="a4v">一切众生类　　无能限量者</p>
  <p id="a4w">若有众生来　　欲见佛形色</p>
  <p id="a4x">即见种种身　　不能取定相</p>
  <p id="a4y">见佛变化身　　心得大欢喜</p>
  <p id="a4z">种种称赞我　　是则为错谬</p>
  <p id="a50">一切众生类　　无能见佛身</p>
  <p id="a51">乃至以天眼　　亦所不能睹</p>
  <p id="a52">汝等今所见　　是佛神通力</p>
  <p id="a53">真佛身相者　　不可得思议</p>
  <p id="a54">佛于一毛孔　　所现神通力</p>
  <p id="a55">所利益众生　　尚不可思议</p>
  <p id="a56">于一毛孔中　　出无数亿光</p>
  <p id="a57">能过恒沙等　　无量诸世界</p>
  <p id="a58">汝等今谓我　　真坐于此众</p>
  <p id="a59">十方世界中　　亦各自谓尔</p>
  <p id="a5A">我以一切智　　说佛智慧力</p>
  <p id="a5B">犹尚不能尽　　而况诸声闻</p>
  <p id="a5C">诸佛难思议　　法亦难思议</p>
  <p id="a5D">若能信此者　　果报难思议</p>
  <p id="a5E">尔时会中。<a id="a-5F"></a>有七岁童子。<a id="a-5G"></a>名曰选择。<a id="a-5H"></a>从坐而起。<a id="a-5I"></a>合掌向佛。<a id="a-5J"></a>而说偈言。</p>
  <p id="a5K">世尊我发心　　愿当如法王</p>
  <p id="a5L">闻不思议法　　而发大庄严</p>
  <p id="a5M">请一切众生　　设大法施会</p>
  <p id="a5N">作是师子吼　　如所说能成</p>
  <p id="a5O">世尊我从今　　永不贪家属</p>
  <p id="a5P">今于佛法中　　出家修正道</p>
  <p id="a5Q">出家行精进　　及禅定智慧</p>
  <p id="a5R">故逮是正觉　　我今亦修学</p>
  <p id="a5S">我深生欲乐　　愿速听出家</p>
  <p id="a5T">剃头被法服　　当修行上法</p>
  <p id="a5U">当以知见力　　拣择是世间</p>
  <p id="a5V">我当为世尊　　唯愿听出家</p>
  <p id="a5W">我无众生想　　无有众生故</p>
  <p id="a5X">通达是法已　　当为众生说</p>
  <p id="a5Y">破魔军众已　　恐怖诸外道</p>
  <p id="a5Z">坏裂邪见网　　为众作大利</p>
  <p id="a5a">我行安隐道　　能至于泥洹</p>
  <p id="a5b">是道无生相　　故不可思议</p>
  <p id="a5c">除断诸痴冥　　法明照世间</p>
  <p id="a5d">当说如实法　　随诸法性相</p>
  <p id="a5e">得大神通力　　现诸希有事</p>
  <p id="a5f">众生若见者　　渐断一切疑</p>
  <p id="a5g">尔时世尊。<a id="a-5h"></a>告选择言。<a id="a-5i"></a>善哉。<a id="a-5j"></a>童子。<a id="a-5k"></a>汝于我法欲出家耶。<a id="a-5l"></a>唯然世尊。<a id="a-5m"></a>即时如来。<a id="a-5n"></a>而说偈言。</p>
  <p id="a5o">虽不服染衣　　心无所染著</p>
  <p id="a5p">则于佛法中　　是真实出家</p>
  <p id="a5q">虽不除饰好　　能断诸结缚</p>
  <p id="a5r">心无缚无解　　是名真出家</p>
  <p id="a5s">虽不受禁戒　　心常离诸恶</p>
  <p id="a5t">开定慧功德　　是名真出家</p>
  <p id="a5u">虽不受持法　　能坏诸法故</p>
  <p id="a5v">离一切诸相　　是名真出家</p>
  <p id="a5w">若不分别我　　亦不得众生</p>
  <p id="a5x">而心不退没　　是真发菩提</p>
  <p id="a5y">若发菩提心　　不得是心相</p>
  <p id="a5z">无得而不动　　是人不可坏</p>
  <p id="a60">尔时舍利弗作如是念。<a id="a-61"></a>今此童子。<a id="a-62"></a>发意已来其已久如。<a id="a-63"></a>佛乃为说是甚深法。<a id="a-64"></a>时舍利弗以偈问佛。</p>
  <p id="a65">是选择童子　　所行为多少</p>
  <p id="a66">闻是甚深法　　而心不惊畏</p>
  <p id="a67">是人于先世　　曾见几所佛</p>
  <p id="a68">闻此甚深法　　即便能信受</p>
  <p id="a69">曾从几如来　　闻如是深法</p>
  <p id="a6A">今闻世尊说　　而心不退没</p>
  <p id="a6B">即时世尊。<a id="a-6C"></a>以偈答曰。</p>
  <p id="a6D">是选择童子　　曾于此世界</p>
  <p id="a6E">从无量诸佛　　闻是甚深法</p>
  <p id="a6F">我知此童子　　鸯伽摩伽国</p>
  <p id="a6G">所问诸佛事　　修行菩提道</p>
  <p id="a6H">能明了通达　　阴界亦诸入</p>
  <p id="a6I">及三解脱门　　是处非处等</p>
  <p id="a6J">迦尸憍萨罗　　此中所问法</p>
  <p id="a6K">我皆悉知见　　亦如上二国</p>
  <p id="a6L">是选择童子　　到智慧彼岸</p>
  <p id="a6M">善法极增长　　故得如是智</p>
  <p id="a6N">算数诸技艺　　及世间文颂</p>
  <p id="a6O">如是等诸智　　悉皆可忘失</p>
  <p id="a6P">一切世间智　　无不可废忘</p>
  <p id="a6Q">出世间智慧　　所谓诸法空</p>
  <p id="a6R">若人能通达　　一切法空相</p>
  <p id="a6S">经历无量劫　　终不失此智</p>
  <p id="a6T">是名大智慧　　能灭诸烦恼</p>
  <p id="a6U">乐此空智者　　于法无恼患</p>
  <p id="a6V">时舍利弗问童子言。<a id="a-6W"></a>汝于佛法欲出家耶。<a id="a-6X"></a>童子对曰。<a id="a-6Y"></a>不欲出家。<a id="a-6Z"></a>我今即为已出家也。<a id="a-6a"></a>时舍利弗。<a id="a-6b"></a>以偈问曰。</p>
  <p id="a6c">我今不见汝　　身被染法服</p>
  <p id="a6d">亦不剃须发　　云何言出家</p>
  <p id="a6e">汝亦无应器　　和尚阿阇梨</p>
  <p id="a6f">又不受禁戒　　云何名出家</p>
  <p id="a6g">于何处受戒　　谁为白羯磨</p>
  <p id="a6h">此是佛法中　　次第出家法</p>
  <p id="a6i">汝无此众事　　云何名出家</p>
  <p id="a6j">如是等诸问　　当见如实答</p>
  <p id="a6k">时选择童子。<a id="a-6l"></a>以偈答曰。</p>
  <p id="a6m">若不著袈裟　　不著非袈裟</p>
  <p id="a6n">不舍不受法　　名著真袈裟</p>
  <p id="a6o">我受智袈裟　　不生诸忧恼</p>
  <p id="a6p">是衣净无垢　　我常著此服</p>
  <p id="a6q">断除诸结使　　则为剃须发</p>
  <p id="a6r">慧力所断故　　后更不复生</p>
  <p id="a6s">我器不思议　　能受一切法</p>
  <p id="a6t">不盈亦不减　　常持众善法</p>
  <p id="a6u">我自行善法　　终不从他受</p>
  <p id="a6v">自成一切智　　是受具足戒</p>
  <p id="a6w">佛为我羯磨　　观法平等故</p>
  <p id="a6x">常修行佛道　　随逐于诸佛</p>
  <p id="a6y">是名我出家　　亦是我戒法</p>
  <p id="a6z">是则我衣钵　　亦是白羯磨</p>
  <p id="a70">我所行无量　　于尊法造业</p>
  <p id="a71">从一佛国土　　复至一佛国</p>
  <p id="a72">安处于道场　　行不思议施</p>
  <p id="a73">我终不独饭　　当共无量众</p>
  <p id="a74">尔时世尊谛视童子。<a id="a-75"></a>即时童子须发自堕袈裟著身如新除发。<a id="a-76"></a>七日之后得五神通。<a id="a-77"></a>即于其处忽然不现。<a id="a-78"></a>时此世界地大震动。<a id="a-79"></a>众生怖畏天鼓自鸣。<a id="a-7A"></a>百千妓乐同时俱作。<a id="a-7B"></a>有大光明普照天地。<a id="a-7C"></a>时佛微笑。<a id="a-7D"></a>种种妙色无量焰光从口而出。<a id="a-7E"></a>三绕世界还从顶入。<a id="a-7F"></a>尔时阿难偏袒右肩。<a id="a-7G"></a>合掌向佛。<a id="a-7H"></a>以偈问曰。</p>
  <p id="a7I">众中最胜调御师　　行上功德巍巍尊</p>
  <p id="a7J">智慧通达无障碍　　今问普智无上觉</p>
  <p id="a7K">世尊何因故微笑　　佛不妄笑必有因</p>
  <p id="a7L">谁应从佛得授记　　唯愿世尊断我疑</p>
  <p id="a7M">世尊口出大光明　　其明普照诸世界</p>
  <p id="a7N">周匝绕此世界已　　还从顶上入不现</p>
  <p id="a7O">当为何人作利益　　谁于佛慧得授记</p>
  <p id="a7P">故使世尊现微笑　　大光普照佛世界</p>
  <p id="a7Q">今是世界悉庄严　　一切众生皆悦乐</p>
  <p id="a7R">而心安静不放逸　　现如是等神通力</p>
  <p id="a7S">佛告阿难。<a id="a-7T"></a>汝今见是选择童子身被法服即于此处忽然不现耶。<a id="a-7U"></a>阿难对曰。<a id="a-7V"></a>唯然已见。<a id="a-7W"></a>阿难当知。<a id="a-7X"></a>今是童子。<a id="a-7Y"></a>于此灭已。<a id="a-7Z"></a>即便现于阿閦佛国妙喜世界。<a id="a-7a"></a>尽彼寿命净修梵行。<a id="a-7b"></a>即于是身续增其寿。<a id="a-7c"></a>如此天帝释提桓因即于现身更增寿命。<a id="a-7d"></a>选择童子。<a id="a-7e"></a>即以此身。<a id="a-7f"></a>从一佛土至一佛土。<a id="a-7g"></a>亦于诸国续增寿命。<a id="a-7h"></a>如是展转经历无量阿僧祇劫未曾离佛。<a id="a-7i"></a>于诸佛所皆以现身续增其寿。<a id="a-7j"></a>过是无量阿僧祇劫。<a id="a-7k"></a>然后当得无上菩提。<a id="a-7l"></a>成佛。<a id="a-7m"></a>号名大智选择。<a id="a-7n"></a>其佛世界名常照明。<a id="a-7o"></a>阿难。<a id="a-7p"></a>彼土众生终不受胎皆悉化生。<a id="a-7q"></a>于莲华上结跏趺坐。<a id="a-7r"></a>彼佛国土具如是等种种众妙功德庄严。<a id="a-7s"></a>阿难。<a id="a-7t"></a>菩萨有四法。<a id="a-7u"></a>转身当作善来比丘。<a id="a-7v"></a>终不受胎莲华化生。<a id="a-7w"></a>即于现身续增寿命。<a id="a-7x"></a>何谓为四。<a id="a-7y"></a>自乐出家亦劝他人令行出家。<a id="a-7z"></a>亦为佐助出家因缘。<a id="a-80"></a>即出家已为之说法示教利喜。<a id="a-81"></a>是名初法。<a id="a-82"></a>复次阿难。<a id="a-83"></a>菩萨自能勤行精进求诸佛法。<a id="a-84"></a>亦化他人精进求法。<a id="a-85"></a>是第二法。<a id="a-86"></a>复次阿难。<a id="a-87"></a>菩萨自行柔和忍辱。<a id="a-88"></a>亦化他人令住忍中。<a id="a-89"></a>是第三法。<a id="a-8A"></a>复次阿难。<a id="a-8B"></a>菩萨自能习行方便深发大愿。<a id="a-8C"></a>亦化他人令行方便及发大愿。<a id="a-8D"></a>是第四法。<a id="a-8E"></a>阿难。<a id="a-8F"></a>菩萨成就是四法者。<a id="a-8G"></a>转身当作善来比丘。<a id="a-8H"></a>终不受胎莲华化生。<a id="a-8I"></a>即于现身续增寿命。<a id="a-8J"></a>复次阿难。<a id="a-8K"></a>菩萨摩诃萨成就四法。<a id="a-8L"></a>终不退失无上菩提。<a id="a-8M"></a>何谓为四。<a id="a-8N"></a>菩萨摩诃萨坚固深发无上道心。<a id="a-8O"></a>常乐见佛听法无厌。<a id="a-8P"></a>常行实语不乐欺诳。<a id="a-8Q"></a>阿难。<a id="a-8R"></a>菩萨成就是四法者。<a id="a-8S"></a>于无上道终不退转。<a id="a-8T"></a>即时世尊欲明此义。<a id="a-8U"></a>而说偈言。</p>
  <p id="a8V">坚固深发心　　常乐见诸佛</p>
  <p id="a8W">听法无厌足　　常住实语中</p>
  <p id="a8X">见苦恼众生　　深生怜愍心</p>
  <p id="a8Y">知众生心已　　随应而说法</p>
  <p id="a8Z">是人当听法　　其心无厌倦</p>
  <p id="a8a">常发勤精进　　增长智慧故</p>
  <p id="a8b">常为诚信者　　安住实语中</p>
  <p id="a8c">其有所言说　　终无有错谬</p>
  <p id="a8d">若于是四法　　随时而修学</p>
  <p id="a8e">当得无上道　　转无上法轮</p>
  <p id="a8f">我说是法中　　得无量果报</p>
  <p id="a8g">谁闻如是法　　而不修学者</p>
  <p id="a8h">复次阿难。<a id="a-8i"></a>菩萨摩诃萨成就四法。<a id="a-8j"></a>终不忘失无上道念。<a id="a-8k"></a>诸天神等皆来劝助。<a id="a-8l"></a>常不远离贤圣福田。<a id="a-8m"></a>若无贤圣便于众会自为福田。<a id="a-8n"></a>何谓为四。<a id="a-8o"></a>菩萨摩诃萨。<a id="a-8p"></a>勤行精进教化众生令发无上菩提之心。<a id="a-8q"></a>勤行精进供养如来为求法故。<a id="a-8r"></a>以恭敬心供养法师。<a id="a-8s"></a>若见众生怖畏苦恼施以无畏。<a id="a-8t"></a>阿难。<a id="a-8u"></a>菩萨成就是四法者。<a id="a-8v"></a>世世不失无上道念。<a id="a-8w"></a>尔时世尊欲明此义。<a id="a-8x"></a>而说偈言。</p>
  <p id="a8y">供养诸佛　　恭敬佛法　　亦以敬心</p>
  <p id="a8z">供养法师　　见诸苦恼　　怖畏众生</p>
  <p id="a90">即施无畏　　救诸苦恼　　以是善根</p>
  <p id="a91">常得见佛　　若得见佛　　当起精进</p>
  <p id="a92">若不见佛　　及佛弟子　　辟支佛等</p>
  <p id="a93">诸圣福田　　能自出家　　修寂灭智</p>
  <p id="a94">入深禅定　　起五神通　　得神通已</p>
  <p id="a95">游诸世界　　入诸聚落　　令众住法</p>
  <p id="a96">众生闻法　　远离不善　　不起恶业</p>
  <p id="a97">转相敬顺　　众生从是　　皆得安隐</p>
  <p id="a98">彼以法尊　　我亦如是　　人自行法</p>
  <p id="a99">得是功德　　自利利他　　谁不行善</p>
  <p id="a9A">故求佛道　　当行是法　　终不失佛</p>
  <p id="a9B">不思议智</p>
  <p id="a9C">我本修是法　　度功德彼岸</p>
  <p id="a9D">通达是法已　　逮得无上道</p>
  <p id="a9E">我实是世雄　　亦世间最胜</p>
  <p id="a9F">又能与世间　　无上妙智慧</p>
  <p id="a9G">阿难。<a id="a-9H"></a>以是因缘。<a id="a-9I"></a>当知菩萨能行是法利益众生。<a id="a-9J"></a>则能修习具足佛法。<a id="a-9K"></a>阿难。<a id="a-9L"></a>乃往过去无量无边阿僧祇劫。<a id="a-9M"></a>即于此间阎浮提处。<a id="a-9N"></a>有大国王名曰方音王。<a id="a-9O"></a>大夫人生一太子。<a id="a-9P"></a>时诸天神同声唱言。<a id="a-9Q"></a>行善法人今出世间。<a id="a-9R"></a>今出世间。<a id="a-9S"></a>王闻是声即时惊怪。<a id="a-9T"></a>何名为法。<a id="a-9U"></a>何名非法。<a id="a-9V"></a>阿难。<a id="a-9W"></a>是王太子渐渐长大至年七岁。<a id="a-9X"></a>诣父王所稽首礼足于一面立。<a id="a-9Y"></a>问父王言。<a id="a-9Z"></a>云何为法。<a id="a-9a"></a>云何非法。<a id="a-9b"></a>时方音王。<a id="a-9c"></a>以偈答曰。</p>
  <p id="a9d">布施持戒断爱欲　　忍辱坚住诸功德</p>
  <p id="a9e">离杀盗婬诸不善　　是名贤圣所赞法</p>
  <p id="a9f">尔时太子。<a id="a-9g"></a>以偈问曰。</p>
  <p id="a9h">如父所说法　　若在家治国</p>
  <p id="a9i">可得遍行耶　　愿具答此事</p>
  <p id="a9j">可行不可行　　唯愿如实答</p>
  <p id="a9k">实语度恶道　　不畏堕地狱</p>
  <p id="a9l">妄语坠恶趣　　当受无间苦</p>
  <p id="a9m">是故勿妄语　　如实为我说</p>
  <p id="a9n">时方音王。<a id="a-9o"></a>以偈答曰。</p>
  <p id="a9p">若在家治国　　不能具诸善</p>
  <p id="a9q">刀杖楚害人　　是中何有法</p>
  <p id="a9r">若人不从命　　我瞋发恶口</p>
  <p id="a9s">强夺他财物　　系闭加楚毒</p>
  <p id="a9t">我若出游观　　民众悉怖畏</p>
  <p id="a9u">皆念王今出　　我等遭何罪</p>
  <p id="a9v">若我处正座　　有司将罪人</p>
  <p id="a9w">罗列在我前　　言王随意治</p>
  <p id="a9x">我审其罪咎　　即便加楚害</p>
  <p id="a9y">但为他事故　　自起众罪业</p>
  <p id="a9z">若纵则相妨　　国界则乱坏</p>
  <p id="aA0">故我苦切治　　民众则怖畏</p>
  <p id="aA1">言王大威严　　甚恶无慈愍</p>
  <p id="aA2">谁当住此国　　敢不随教命</p>
  <p id="aA3">时太子法行　　从王闻此偈</p>
  <p id="aA4">生厌心白王　　我欲具行法</p>
  <p id="aA5">我不贪国位　　为他起罪业</p>
  <p id="aA6">当舍离父母　　出家具修法</p>
  <p id="aA7">王若不见听　　我今当自害</p>
  <p id="aA8">饮毒自坠高　　或以刀自杀</p>
  <p id="aA9">王闻子誓已　　即大忧恼言</p>
  <p id="aAA">汝随意自娱　　我当治国事</p>
  <p id="aAB">当恣汝财产　　游戏诸林观</p>
  <p id="aAC">何用是出家　　为人所形笑</p>
  <p id="aAD">盛年受五欲　　老至当出家</p>
  <p id="aAE">命促难保信　　勉勿生厌心</p>
  <p id="aAF">答言受世乐　　无厌增瞋恼</p>
  <p id="aAG">出家离众秽　　常修行慈惠</p>
  <p id="aAH">独在空闲野　　于是起净乐</p>
  <p id="aAI">当依止此处　　持戒修梵行</p>
  <p id="aAJ">王可共出家　　国民众何益</p>
  <p id="aAK">为他造恶业　　自受地狱苦</p>
  <p id="aAL">吞食热铁丸　　及饮沸销铜</p>
  <p id="aAM">邪行起罪业　　宛转地狱中</p>
  <p id="aAN">铁钉钉其体　　热铁鍱缠身</p>
  <p id="aAO">又以热铁犁　　耕裂坏其体</p>
  <p id="aAP">狱卒甚可畏　　青眼而黄头</p>
  <p id="aAQ">持人倒爨镬　　铁叉回转身</p>
  <p id="aAR">经历千万岁　　备受众苦恼</p>
  <p id="aAS">罪业深重故　　求死不能得</p>
  <p id="aAT">若从镬汤出　　复入大火坑</p>
  <p id="aAU">其身猛焰起　　如焚干竹林</p>
  <p id="aAV">若得出火坑　　即复堕火山</p>
  <p id="aAW">从火山下已　　复入沸屎坑</p>
  <p id="aAX">是中沸焰起　　铁嘴虫唼身</p>
  <p id="aAY">无量亿千岁　　涌没于其中</p>
  <p id="aAZ">或于此得脱　　复入竹刺林</p>
  <p id="aAa">猛火大焰起　　热竹烧烁身</p>
  <p id="aAb">入此林中时　　四面大风起</p>
  <p id="aAc">鼓动此竹林　　刺割其身体</p>
  <p id="aAd">或从此得出　　即复入刀林</p>
  <p id="aAe">枝叶如剑戟　　刀槊及戈矛</p>
  <p id="aAf">即入此林时　　四面起暴风</p>
  <p id="aAg">飘雨诸锋刃　　段段割截身</p>
  <p id="aAh">如是雨刀剑　　割截身体时</p>
  <p id="aAi">无量亿千岁　　苦毒不可忍</p>
  <p id="aAj">或于此得出　　即入灰河中</p>
  <p id="aAk">皮肉悉烂尽　　唯有骸骨连</p>
  <p id="aAl">经历无量岁　　具受众苦恼</p>
  <p id="aAm">或从此得出　　复入销铜河</p>
  <p id="aAn">融铜泛溢满　　击浪震大音</p>
  <p id="aAo">回旋百千匝　　波涌而扬涛</p>
  <p id="aAp">经流地狱堑　　罪人悉入中</p>
  <p id="aAq">即堕此中时　　波浪所颠覆</p>
  <p id="aAr">不能得涯底　　漂没于中流</p>
  <p id="aAs">或从此得出　　罗刹在岸边</p>
  <p id="aAt">黄眼而长齿　　还捉收缚之</p>
  <p id="aAu">捉已而问言　　汝欲何所求</p>
  <p id="aAv">答言我饥乏　　唯须食为先</p>
  <p id="aAw">即时恶罗刹　　置热铁地上</p>
  <p id="aAx">令吞热铁丸　　烧烂其五脏</p>
  <p id="aAy">内外俱燋然　　遥见大灰河</p>
  <p id="aAz">谓是清冷泉　　奔走自投身</p>
  <p id="aB0">若于此得脱　　还入沸屎地</p>
  <p id="aB1">刀山火坑等　　轮转此众苦</p>
  <p id="aB2">王富贵无常　　不久当败坏</p>
  <p id="aB3">身命及尊贵　　佛说皆无常</p>
  <p id="aB4">故当受我言　　舍国共出家</p>
  <p id="aB5">命终当生天　　亦得离众苦</p>
  <p id="aB6">出家处空闲　　修净戒禅定</p>
  <p id="aB7">常乐行慈悲　　及修空寂灭</p>
  <p id="aB8">尔时自当知　　无有与等者</p>
  <p id="aB9">得寂灭安乐　　犹如大梵王</p>
  <p id="aBA">太子如是说　　时王及夫人</p>
  <p id="aBB">并余一切众　　无能障碍者</p>
  <p id="aBC">王子出家已　　求法行禅定</p>
  <p id="aBD">具足五神通　　为众演说法</p>
  <p id="aBE">修行寂灭心　　乐说空无我</p>
  <p id="aBF">诸法无缚解　　常说如是法</p>
  <p id="aBG">诸人今皆当　　一心正观法</p>
  <p id="aBH">是阴界入中　　何有我我所</p>
  <p id="aBI">百千亿众生　　闻法已出家</p>
  <p id="aBJ">父王及夫人　　亦于法出家</p>
  <p id="aBK">是人出家已　　发如是愿言</p>
  <p id="aBL">王子所求法　　愿我皆得之</p>
  <p id="aBM">随学是菩萨　　皆发无上心</p>
  <p id="aBN">随其所说行　　成佛入泥洹</p>
  <p id="aBO">阿难彼王子　　求法化父母</p>
  <p id="aBP">令住佛法者　　汝谓异人乎</p>
  <p id="aBQ">阿难汝勿疑　　即今我身是</p>
  <p id="aBR">为众作大利　　令住佛道中</p>
  <p id="aBS">我从发意来　　常一心求法</p>
  <p id="aBT">勤进力坚固　　终无有懈息</p>
  <p id="aBU">我常修是法　　无有懈倦心</p>
  <p id="aBV">终不生狐疑　　当得佛道不</p>
  <p id="aBW">常志乐菩提　　修习上精进</p>
  <p id="aBX">求法以乐心　　故得最胜慧</p>
  <p id="aBY">若人求菩提　　当如我修学</p>
  <p id="aBZ">终不退失利　　成佛转法轮</p>
  <p data-pb></p>
  <h2 id="aBa">为法品第三十一</h2>
  <p id="aBb">佛告阿难。<a id="a-Bc"></a>菩萨有四法。<a id="a-Bd"></a>闻所说法通达意趣。<a id="a-Be"></a>能得智慧得堪受法。<a id="a-Bf"></a>得坚固念具足威仪。<a id="a-Bg"></a>何谓为四。<a id="a-Bh"></a>发勤精进求如是等甚深经法。<a id="a-Bi"></a>得是法已如所说住。<a id="a-Bj"></a>自住于法亦能劝导令多众生入是法中。<a id="a-Bk"></a>入法中已能为解说示教利喜。<a id="a-Bl"></a>尔时世尊欲明此义。<a id="a-Bm"></a>而说偈言。</p>
  <p id="aBn">菩萨求深法　　能得无上乐</p>
  <p id="aBo">未得如是法　　终不中懈息</p>
  <p id="aBp">闻是甚深法　　于独处思惟</p>
  <p id="aBq">如是所闻法　　常一心修学</p>
  <p id="aBr">能教化他人　　今如己所住</p>
  <p id="aBs">非但以言说　　身行引导之</p>
  <p id="aBt">复次阿难。<a id="a-Bu"></a>菩萨摩诃萨。<a id="a-Bv"></a>为斯法故。<a id="a-Bw"></a>常随法师作是念言。<a id="a-Bx"></a>我所不闻不知之法。<a id="a-By"></a>或当乖互失是法利。<a id="a-Bz"></a>尔时世尊。<a id="a-C0"></a>即说偈言。<a id="a-C1"></a>&lt;</p>
  <p id="aC2">若有多闻人　　常随逐亲近</p>
  <p id="aC3">视之如法王　　为修习法故</p>
  <p id="aC4">我所未闻法　　不知其义趣</p>
  <p id="aC5">因缘或乖错　　则失是法利</p>
  <p id="aC6">生坚固精进　　舍离一切欲</p>
  <p id="aC7">当求决定法　　以增真智慧</p>
  <p id="aC8">亲近有智人　　多闻及利根</p>
  <p id="aC9">为众所尊故　　能持此经者</p>
  <p id="aCA">复次阿难。<a id="a-CB"></a>菩萨摩诃萨。<a id="a-CC"></a>如所闻法广为人说。<a id="a-CD"></a>而不为法之所伤害。<a id="a-CE"></a>阿难。<a id="a-CF"></a>云何为法之所伤害。<a id="a-CG"></a>若有比丘贪著名称衣服饮食卧具汤药种种利养。<a id="a-CH"></a>为他讲说随顺头陀甚深净戒空相应法。<a id="a-CI"></a>又自不能如说修行。<a id="a-CJ"></a>是名比丘为法所害。<a id="a-CK"></a>尔时世尊欲明此义。<a id="a-CL"></a>而说偈言。</p>
  <p id="aCM">菩萨闻是法　　为大众广说</p>
  <p id="aCN">当如佛所行　　勿为法所害</p>
  <p id="aCO">勿为资生故　　亦勿为称赞</p>
  <p id="aCP">恒以慈悲心　　而说无上法</p>
  <p id="aCQ">于苦恼众生　　而起大慈悲</p>
  <p id="aCR">当一心说法　　为利众生故</p>
  <p id="aCS">若人以利养　　为大众说法</p>
  <p id="aCT">依止世利故　　则为法所害</p>
  <p id="aCU">当随从智者　　如其所说学</p>
  <p id="aCV">不为法所害　　是名守护法</p>
  <p id="aCW">十方诸世尊　　皆称赞是人</p>
  <p id="aCX">善哉能说法　　亦住此法中</p>
  <p id="aCY">复次阿难。<a id="a-CZ"></a>菩萨摩诃萨。<a id="a-Ca"></a>若求法时。<a id="a-Cb"></a>不取法师恶视颦蹙轻贱慠慢如是等过。<a id="a-Cc"></a>但如所应一心求法。<a id="a-Cd"></a>阿难。<a id="a-Ce"></a>菩萨云何如应求法。<a id="a-Cf"></a>若诸师长如法教授安住其中为具足法勤行精进。<a id="a-Cg"></a>以诸衣服饮食卧具汤药所须而供养之。<a id="a-Ch"></a>是名菩萨如应求法。<a id="a-Ci"></a>尔时世尊。<a id="a-Cj"></a>而说偈言。</p>
  <p id="aCk">菩萨求法时　　不取法师过</p>
  <p id="aCl">随为他人说　　亦自住其中</p>
  <p id="aCm">菩萨求法时　　如所说应住</p>
  <p id="aCn">如法而求法　　安住是法中</p>
  <p id="aCo">是故求法者　　应如所说住</p>
  <p id="aCp">是名为初法　　谓能如说行</p>
  <p id="aCq">故能证寂灭　　如我之所说</p>
  <p id="aCr">我本学是法　　能得无上道</p>
  <p id="aCs">常应勤求法　　于法生敬心</p>
  <p id="aCt">所从闻法者　　应生世尊想</p>
  <p id="aCu">应作如是念　　此则我大师</p>
  <p id="aCv">是人开导我　　令住正道中</p>
  <p id="aCw">是则我世尊　　心常加恭敬</p>
  <p id="aCx">因是大师故　　舍离世间乐</p>
  <p id="aCy">阿难汝当知　　乃往过去世</p>
  <p id="aCz">过无量无边　　不可思议劫</p>
  <p id="aD0">有佛现于世　　号须弥山王</p>
  <p id="aD1">是佛灭度后　　弟子违头罗</p>
  <p id="aD2">利根大智慧　　为众讲说法</p>
  <p id="aD3">决了甚深义　　通达阴界入</p>
  <p id="aD4">能到戒彼岸　　分别阿毗昙</p>
  <p id="aD5">善修三学法　　坚持佛法藏</p>
  <p id="aD6">须弥山王佛　　加其神通力</p>
  <p id="aD7">求诸佛智慧　　通达甚深义</p>
  <p id="aD8">是比丘功德　　说之不可尽</p>
  <p id="aD9">时华大城中　　有豪贵长者</p>
  <p id="aDA">富有诸财产　　福德故高明</p>
  <p id="aDB">其名为乐善　　多人所宗敬</p>
  <p id="aDC">持戒有威德　　多闻广流布</p>
  <p id="aDD">是长者一时　　到违头罗所</p>
  <p id="aDE">即以多闻智　　随宜为说法</p>
  <p id="aDF">长者闻法已　　喜心发是言</p>
  <p id="aDG">我所有财产　　尽以相供养</p>
  <p id="aDH">时彼比丘言　　善哉能大施</p>
  <p id="aDI">闻法得信解　　是佛法根本</p>
  <p id="aDJ">以所有财物　　奉上法师已</p>
  <p id="aDK">于二十岁中　　常随为给侍</p>
  <p id="aDL">是乐善长者　　随从法师时</p>
  <p id="aDM">得闻种种法　　心终无厌足</p>
  <p id="aDN">又发如是心　　欲种种供养</p>
  <p id="aDO">如是供养时　　心终不懈倦</p>
  <p id="aDP">一来问讯时　　持二十亿金</p>
  <p id="aDQ">以奉上法师　　即皆为受用</p>
  <p id="aDR">常如是数数　　随时而供养</p>
  <p id="aDS">以是供养故　　心得大欢喜</p>
  <p id="aDT">违头罗法师　　所将诸弟子</p>
  <p id="aDU">亦复皆供养　　各以千两金</p>
  <p id="aDV">既奉尔所金　　又各献三衣</p>
  <p id="aDW">一一衣价直　　二十亿两金</p>
  <p id="aDX">又为违头罗　　及诸比丘等</p>
  <p id="aDY">各各起房舍　　高广甚严好</p>
  <p id="aDZ">造一一诸坊　　各二十亿金</p>
  <p id="aDa">床榻被褥等　　皆具足庄严</p>
  <p id="aDb">法师常随时　　于此中说法</p>
  <p id="aDc">为众作大利　　乃至终其寿</p>
  <p id="aDd">是乐善长者　　加供养其尸</p>
  <p id="aDe">积众香阇维　　起塔百由旬</p>
  <p id="aDf">十层七宝塔　　以盛师舍利</p>
  <p id="aDg">安置大塔中　　常华香供养</p>
  <p id="aDh">此乐善长者　　如是设供养</p>
  <p id="aDi">终值无量佛　　永不堕恶道</p>
  <p id="aDj">是福因缘故　　八十亿劫中</p>
  <p id="aDk">常为大梵王　　亦恒见诸佛</p>
  <p id="aDl">又八十亿劫　　为忉利天王</p>
  <p id="aDm">常得见诸佛　　以种种供养</p>
  <p id="aDn">又于尔所劫　　为转轮圣王</p>
  <p id="aDo">常得见诸佛　　亦皆深供养</p>
  <p id="aDp">从是已次第　　复得值无量</p>
  <p id="aDq">无数阿僧祇　　那由他诸佛</p>
  <p id="aDr">既值无量佛　　亦无量供养</p>
  <p id="aDs">能问诸佛道　　佛亦随义答</p>
  <p id="aDt">阿难汝谓彼　　于华大城中</p>
  <p id="aDu">大名闻长者　　为是异人乎</p>
  <p id="aDv">汝勿怀此疑　　即今我身是</p>
  <p id="aDw">我尔时奉事　　违头罗法师</p>
  <p id="aDx">为具佛法故　　作如是供养</p>
  <p id="aDy">是善根因缘　　今得无上道</p>
  <p id="aDz">我供养法师　　所造功德本</p>
  <p id="aE0">能获大果报　　至今犹不尽</p>
  <p id="aE1">我从是因缘　　世世转高贵</p>
  <p id="aE2">得见无量佛　　亦闻诸佛法</p>
  <p id="aE3">彼诸佛所答　　亦如我今说</p>
  <p id="aE4">是名真佛道　　汝等当修学</p>
  <p id="aE5">阿难白佛言。<a id="a-E6"></a>甚奇希有。<a id="a-E7"></a>如来乃从久远已来深积德本。<a id="a-E8"></a>于过去世常得尊贵。<a id="a-E9"></a>世尊。<a id="a-EA"></a>是违头罗比丘。<a id="a-EB"></a>今为现在为入泥洹。<a id="a-EC"></a>佛告阿难。<a id="a-ED"></a>是比丘今未入泥洹。<a id="a-EE"></a>于我法中行菩萨道。<a id="a-EF"></a>阿难复言。<a id="a-EG"></a>希有世尊。<a id="a-EH"></a>乐善长者供事法师。<a id="a-EI"></a>因是德本逮无上觉。<a id="a-EJ"></a>而是法师今犹甫尔行菩萨道。</p>
  <p id="aEK">佛告阿难。<a id="a-EL"></a>是违头罗。<a id="a-EM"></a>不能如我发菩提心。<a id="a-EN"></a>但以乐道而求菩提舍是苦行。<a id="a-EO"></a>阿难。<a id="a-EP"></a>我于长夜常以苦道求阿耨多罗三藐三菩提。<a id="a-EQ"></a>我本修行菩萨道时。<a id="a-ER"></a>作如是愿。<a id="a-ES"></a>若有众生多随恶业。<a id="a-ET"></a>堕三恶道备受众苦。<a id="a-EU"></a>我于尔时当成正觉度脱此等苦恼众生。<a id="a-EV"></a>阿难。<a id="a-EW"></a>是违头罗所修行愿。<a id="a-EX"></a>说不可尽。<a id="a-EY"></a>算数譬喻亦不能明。<a id="a-EZ"></a>以大布施深发无上菩提之心。<a id="a-Ea"></a>以此善根作如是愿。<a id="a-Eb"></a>若我修行菩萨道时。<a id="a-Ec"></a>其有众生未入法位及求声闻辟支佛者。<a id="a-Ed"></a>此诸众生。<a id="a-Ee"></a>得见我身若闻我名。<a id="a-Ef"></a>皆得必定无上菩提。<a id="a-Eg"></a>阿难白佛言。<a id="a-Eh"></a>世尊。<a id="a-Ei"></a>是违头罗法师受彼乐善上供养者。<a id="a-Ej"></a>今或在此大众会中。<a id="a-Ek"></a>佛告阿难。<a id="a-El"></a>违头罗比丘在此众中。<a id="a-Em"></a>今于我前立者是也。</p>
  <p data-pb></p>
  <h2 id="aEn">叹会品第三十二</h2>
  <p id="aEo">阿难白佛言。<a id="a-Ep"></a>希有世尊。<a id="a-Eq"></a>今此大众清净人会。<a id="a-Er"></a>佛言。<a id="a-Es"></a>如是。<a id="a-Et"></a>阿难。<a id="a-Eu"></a>如汝所言。<a id="a-Ev"></a>此众皆是清净人会。<a id="a-Ew"></a>谓诸菩萨摩诃萨众。<a id="a-Ex"></a>阿难。<a id="a-Ey"></a>此会大众为师子会无所畏会。<a id="a-Ez"></a>为大龙会。<a id="a-F0"></a>为殊特会无比之会。<a id="a-F1"></a>阿难白佛言。<a id="a-F2"></a>世尊。<a id="a-F3"></a>以何故名为大人会师子等会。<a id="a-F4"></a>阿难。<a id="a-F5"></a>于一切法破大无明。<a id="a-F6"></a>利益无量无数众生。<a id="a-F7"></a>发大愿故。<a id="a-F8"></a>名大人会。<a id="a-F9"></a>是诸菩萨发大庄严。<a id="a-FA"></a>能摄一切诸佛法故。<a id="a-FB"></a>名师子会。<a id="a-FC"></a>又复阿难。<a id="a-FD"></a>如师子王处深谷中。<a id="a-FE"></a>随所住处诸小虫兽不能得近。<a id="a-FF"></a>以不堪受其气响故。<a id="a-FG"></a>若有近者闻其气响即皆僻地。<a id="a-FH"></a>阿难。<a id="a-FI"></a>是菩萨会诸大人会大师子会殊特之会及无比会亦复如是。<a id="a-FJ"></a>随所在处。<a id="a-FK"></a>魔若魔天魔所使人不能得近。<a id="a-FL"></a>或来近者即得苦恼。<a id="a-FM"></a>怖畏心悔还没不现。<a id="a-FN"></a>不堪菩萨大威德故。<a id="a-FO"></a>阿难。<a id="a-FP"></a>如师子王三发声吼。<a id="a-FQ"></a>其声遍闻一由旬内。<a id="a-FR"></a>上下亦各彻一由旬。<a id="a-FS"></a>阿难。<a id="a-FT"></a>是师子吼诸小师子尚皆怖畏。<a id="a-FU"></a>况余鸟兽。<a id="a-FV"></a>白香象王闻其吼声亦皆怖畏。<a id="a-FW"></a>不能自制失声大呼。<a id="a-FX"></a>阿难。<a id="a-FY"></a>是菩萨会大师子会无所畏会。<a id="a-FZ"></a>诸新学者假名菩萨如小师子。<a id="a-Fa"></a>闻大吼声即时潜伏阿难。<a id="a-Fb"></a>是大众中诸恶菩萨。<a id="a-Fc"></a>贪著利养求广名称。<a id="a-Fd"></a>闻大菩萨说甚深法。<a id="a-Fe"></a>皆大惊怖坠深坑谷。<a id="a-Ff"></a>所以者何。<a id="a-Fg"></a>是大菩萨说空无相无愿之声。<a id="a-Fh"></a>诸小菩萨贪著吾我阴界诸入。<a id="a-Fi"></a>贪著持戒禅定智慧。<a id="a-Fj"></a>著诸道果。<a id="a-Fk"></a>亦著泥洹及诸佛故。<a id="a-Fl"></a>不能堪受。<a id="a-Fm"></a>阿难。<a id="a-Fn"></a>于佛法中。<a id="a-Fo"></a>何谓为空无相无愿。<a id="a-Fp"></a>我虽说空。<a id="a-Fq"></a>而于其中无法是空亦无所属。<a id="a-Fr"></a>无以为空亦无处所。<a id="a-Fs"></a>阿难。<a id="a-Ft"></a>我虽说无相。<a id="a-Fu"></a>此中无法可名无相。<a id="a-Fv"></a>亦无所属。<a id="a-Fw"></a>亦无有法以为无相。<a id="a-Fx"></a>亦无处所。<a id="a-Fy"></a>阿难。<a id="a-Fz"></a>我虽说无愿。<a id="a-G0"></a>是中无法可名无愿。<a id="a-G1"></a>亦无所属。<a id="a-G2"></a>亦无有法以为无愿。<a id="a-G3"></a>亦无处所。<a id="a-G4"></a>阿难。<a id="a-G5"></a>如来虽说是可断法。<a id="a-G6"></a>而于此中无可断法。<a id="a-G7"></a>亦无断者无用断法无所断处。<a id="a-G8"></a>阿难。<a id="a-G9"></a>如来虽说是可证法。<a id="a-GA"></a>而于此中无所证法。<a id="a-GB"></a>亦无证者。<a id="a-GC"></a>无用证法无所证处。<a id="a-GD"></a>阿难。<a id="a-GE"></a>如来虽说是可修法。<a id="a-GF"></a>而于是中无所修法。<a id="a-GG"></a>亦无修者。<a id="a-GH"></a>无用修法亦无修处。<a id="a-GI"></a>阿难。<a id="a-GJ"></a>如来虽说是散坏法。<a id="a-GK"></a>而于是中无法可坏。<a id="a-GL"></a>亦无坏者。<a id="a-GM"></a>无用坏法。<a id="a-GN"></a>亦无坏处。<a id="a-GO"></a>阿难。<a id="a-GP"></a>如来虽说是有为法。<a id="a-GQ"></a>而无有法是有为也。<a id="a-GR"></a>亦无所属亦无所用。<a id="a-GS"></a>是有为法。<a id="a-GT"></a>阿难。<a id="a-GU"></a>如来虽说是无为法。<a id="a-GV"></a>而于其中无无为法。<a id="a-GW"></a>亦无所属亦无所用。<a id="a-GX"></a>是无为法。<a id="a-GY"></a>阿难。<a id="a-GZ"></a>如来虽说垢法。<a id="a-Ga"></a>而于是中无法是垢。<a id="a-Gb"></a>亦无所属亦无所用。<a id="a-Gc"></a>是垢法也。<a id="a-Gd"></a>阿难。<a id="a-Ge"></a>如来虽说净法。<a id="a-Gf"></a>而于是中无法是净。<a id="a-Gg"></a>亦无所属亦无所用。<a id="a-Gh"></a>是清净法。<a id="a-Gi"></a>阿难。<a id="a-Gj"></a>是则名为一切法印不可坏印不可变异。<a id="a-Gk"></a>于是印中亦无印相。<a id="a-Gl"></a>阿难。<a id="a-Gm"></a>若诸菩萨能得此印。<a id="a-Gn"></a>是名真实人中师子能独步者无惊怖者。<a id="a-Go"></a>以师子吼怖诸外道皆令潜伏。<a id="a-Gp"></a>坏诸魔众。<a id="a-Gq"></a>诸贪著者所不能及。<a id="a-Gr"></a>怖增上慢动我见者。<a id="a-Gs"></a>不信魔使悦诸佛子。<a id="a-Gt"></a>能为十方一切众生。<a id="a-Gu"></a>开佛法藏。<a id="a-Gv"></a>能建法幢。<a id="a-Gw"></a>击大法鼓。<a id="a-Gx"></a>吹大法螺。<a id="a-Gy"></a>令诸佛子得饮法味分别法施。<a id="a-Gz"></a>能演说法充足善人。<a id="a-H0"></a>阿难。<a id="a-H1"></a>如师子王从所住出三发声吼。<a id="a-H2"></a>善师子子闻是音声。<a id="a-H3"></a>欢喜奋迅无所怖畏顾视四方。<a id="a-H4"></a>阿难。<a id="a-H5"></a>是大智慧师子之会无怖畏会大智士会。<a id="a-H6"></a>有真菩萨摩诃萨等深发无上菩提心者。<a id="a-H7"></a>善根成熟。<a id="a-H8"></a>若闻如是诸法实相师子吼声。<a id="a-H9"></a>不惊不怖更增欢喜。<a id="a-HA"></a>阿难。<a id="a-HB"></a>如师子王随所住处独步无畏。<a id="a-HC"></a>如是大师子会无怖畏会。<a id="a-HD"></a>有于佛法发大庄严发无等侣无二庄严。<a id="a-HE"></a>作如是念。<a id="a-HF"></a>我当独得成无上道。<a id="a-HG"></a>当无等侣证诸佛法。<a id="a-HH"></a>阿难。<a id="a-HI"></a>如师子王有师子牝。<a id="a-HJ"></a>若怀妊时一受无二。<a id="a-HK"></a>阿难。<a id="a-HL"></a>是师子会无怖畏会大菩萨会。<a id="a-HM"></a>所有菩萨发大乘心。<a id="a-HN"></a>更不复受二乘之念。<a id="a-HO"></a>阿难。<a id="a-HP"></a>如师子王欲害诸兽。<a id="a-HQ"></a>若大若小等加一力。<a id="a-HR"></a>阿难。<a id="a-HS"></a>是师子会无怖畏会大菩萨会所有说法。<a id="a-HT"></a>皆以一心普令等解。<a id="a-HU"></a>是故阿难。<a id="a-HV"></a>今此大会名师子会。</p>
 </body>
</html>