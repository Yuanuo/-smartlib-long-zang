<!doctype html>
<html id="z3IBTzYUC" data-ver="1244">
 <head>
  <meta charset="utf-8">
  <meta author="鸠摩罗什">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">佛说华手经卷第八</h1>
  <h2 id="a2">毁坏品第二十六</h2>
  <p id="a3">舍利弗白佛言。<a id="a-4"></a>世尊。<a id="a-5"></a>若人为菩萨说一四句偈示教利喜。<a id="a-6"></a>助成佛道得尔所福。<a id="a-7"></a>若复有人为欲破坏菩萨心故而作障碍。<a id="a-8"></a>当说是人得几许罪。<a id="a-9"></a>所以者何。<a id="a-A"></a>若已坏乱当坏乱者。<a id="a-B"></a>闻是事已便自改悔。<a id="a-C"></a>佛告舍利弗。<a id="a-D"></a>若人障碍坏菩萨心得无量罪。<a id="a-E"></a>如人欲坏无价宝珠。<a id="a-F"></a>是人则失无量财利。<a id="a-G"></a>如是舍利弗。<a id="a-H"></a>若人坏乱菩萨心者。<a id="a-I"></a>则为毁灭无量法宝。<a id="a-J"></a>舍利弗。<a id="a-K"></a>如种药树。<a id="a-L"></a>有人剪伐不令增长。<a id="a-M"></a>是人则坏无量众生疗治病事。<a id="a-N"></a>令多众生为病所困。<a id="a-O"></a>如是舍利弗。<a id="a-P"></a>若人欲坏是菩萨心大安乐心。<a id="a-Q"></a>灭除无量众生苦患大智药心。<a id="a-R"></a>当知是人则令无量无数众生为诸贪欲恚痴憍慢悭嫉谄曲无惭无愧诸烦恼病之所侵害。<a id="a-S"></a>亦令无量阿僧祇众失于泥洹安稳住处。<a id="a-T"></a>舍利弗。<a id="a-U"></a>若人毁坏阿耨达池杀大龙王。<a id="a-V"></a>当知是人则为坏失二足四足渴乏众生八功德水。<a id="a-W"></a>如是舍利弗。<a id="a-X"></a>若人坏乱菩萨心者。<a id="a-Y"></a>则为破坏能除无量众生渴爱八圣道水。<a id="a-Z"></a>舍利弗。<a id="a-a"></a>譬如有人坏日宫殿。<a id="a-b"></a>是人则为灭四天下众生光明。<a id="a-c"></a>如是舍利弗。<a id="a-d"></a>若人坏乱菩萨心者。<a id="a-e"></a>当知是人则为毁灭十方世界一切众生大法光明。<a id="a-f"></a>舍利弗。<a id="a-g"></a>如人破坏一切宝性。<a id="a-h"></a>当知是人则坏无量众生珍宝。<a id="a-i"></a>如是舍利弗。<a id="a-j"></a>若人坏乱菩萨心者。<a id="a-k"></a>当知是人则坏无量阿僧祇众法宝之分。<a id="a-l"></a>亦为毁灭如是等经令不闻见。<a id="a-m"></a>舍利弗。<a id="a-n"></a>如从宝性出无量宝给足众生。<a id="a-o"></a>如是舍利弗。<a id="a-p"></a>诸菩萨心是法宝性。<a id="a-q"></a>从此法宝生诸佛法不可思议神通智力。<a id="a-r"></a>是故舍利弗。<a id="a-s"></a>当知破坏菩萨心者。<a id="a-t"></a>则得无量无边深罪。<a id="a-u"></a>舍利弗。<a id="a-v"></a>如人恶心出佛身血。<a id="a-w"></a>若复有人破戒不信。<a id="a-x"></a>毁坏舍离是菩萨心其罪正等。<a id="a-y"></a>舍利弗。<a id="a-z"></a>置是恶心出佛身血。<a id="a-10"></a>我说具足五逆重罪。<a id="a-11"></a>若人毁坏菩萨心者其罪过此。<a id="a-12"></a>所以者何。<a id="a-13"></a>起五逆罪尚不能坏一佛之法。<a id="a-14"></a>若人毁坏菩萨心者。<a id="a-15"></a>则为断灭一切佛法。<a id="a-16"></a>舍利弗。<a id="a-17"></a>譬如杀牛则为已坏乳酪酥等。<a id="a-18"></a>如是舍利弗。<a id="a-19"></a>若人破坏菩萨心者。<a id="a-1A"></a>则为断灭一切佛慧。<a id="a-1B"></a>是故舍利弗。<a id="a-1C"></a>若人破戒不信。<a id="a-1D"></a>诃骂毁訾坏菩萨心。<a id="a-1E"></a>当知此罪过于五逆。<a id="a-1F"></a>舍利弗。<a id="a-1G"></a>置五逆罪。<a id="a-1H"></a>令四天下满中罗汉。<a id="a-1I"></a>若有一人皆夺其命。<a id="a-1J"></a>汝意云何。<a id="a-1K"></a>是人得罪宁为多不。<a id="a-1L"></a>舍利弗言。<a id="a-1M"></a>甚多世尊。<a id="a-1N"></a>佛言。<a id="a-1O"></a>我今告汝诚言。<a id="a-1P"></a>若人訾毁坏乱菩萨。<a id="a-1Q"></a>令其信受舍离是心失佛智慧。<a id="a-1R"></a>比前罪者。<a id="a-1S"></a>百分千分百千万分尚不及一。<a id="a-1T"></a>乃至譬喻亦不能及。<a id="a-1U"></a>所以者何。<a id="a-1V"></a>虽夺尔所阿罗汉命。<a id="a-1W"></a>不能障碍诸佛十力四无所畏四无碍智十八不共法大慈大悲佛不虚行。<a id="a-1X"></a>不障如来象王回观师子奋迅无见顶相。<a id="a-1Y"></a>不障如来吹百千种具足法贝。<a id="a-1Z"></a>亦不妨转无上法轮。<a id="a-1a"></a>不障圣主自在神力。<a id="a-1b"></a>亦不障碍能知众生诸根利钝种种欲乐差别智慧。<a id="a-1c"></a>舍利弗。<a id="a-1d"></a>若菩萨发阿耨多罗三藐三菩提心。<a id="a-1e"></a>得成大乘坚誓庄严。<a id="a-1f"></a>若有人来坏乱此心令其退舍。<a id="a-1g"></a>是人则障佛十种力乃至众生种种欲智。<a id="a-1h"></a>舍利弗。<a id="a-1i"></a>置四天下。<a id="a-1j"></a>若满三千大千世界诸阿罗汉。<a id="a-1k"></a>譬如竹苇稻麻丛林。<a id="a-1l"></a>若有一人皆夺其命。<a id="a-1m"></a>汝意云何。<a id="a-1n"></a>是人得罪宁为多不。<a id="a-1o"></a>甚多世尊。<a id="a-1p"></a>舍利弗。<a id="a-1q"></a>若复有人怀恚轻慢破戒不信。<a id="a-1r"></a>毁坏散乱是菩萨心。<a id="a-1s"></a>此人得罪唯佛能知。<a id="a-1t"></a>所以者何。<a id="a-1u"></a>此人坏乱菩萨深心。<a id="a-1v"></a>则为毁灭一切佛法断诸佛种。<a id="a-1w"></a>所以者何。<a id="a-1x"></a>若无菩萨最初心者。<a id="a-1y"></a>云何当有如是佛慧佛自在力出于世间。<a id="a-1z"></a>是故舍利弗。<a id="a-20"></a>此无上心大心深心诸菩萨心。<a id="a-21"></a>若在比丘比丘尼优婆塞优婆夷天龙夜叉揵闼婆阿修罗迦留罗紧陀罗摩睺罗伽人非人所。<a id="a-22"></a>一切世间皆应礼敬。<a id="a-23"></a>所以者何。<a id="a-24"></a>有此心者当知即是未来世尊。<a id="a-25"></a>舍利弗。<a id="a-26"></a>汝意云何。<a id="a-27"></a>如来称赞是菩萨心。<a id="a-28"></a>颇于是中分别齐限众生名字。<a id="a-29"></a>若刹利家婆罗门家居士大家转轮圣王四天王天释提桓因。<a id="a-2A"></a>若忉利天若焰摩天兜率陀天若化乐天他化自在天。<a id="a-2B"></a>若梵天若大梵王诸名字不。<a id="a-2C"></a>不也世尊。<a id="a-2D"></a>所以者何。<a id="a-2E"></a>世尊但说是清净心大心深心。<a id="a-2F"></a>汝意云何。<a id="a-2G"></a>若我如是称赞此心。<a id="a-2H"></a>是中颇说若大力士那罗延等。<a id="a-2I"></a>若少若老富贵贫贱上下人不。<a id="a-2J"></a>不也世尊。<a id="a-2K"></a>舍利弗。<a id="a-2L"></a>汝见是心所在之处。<a id="a-2M"></a>若少若老富贵贫贱有力无力。<a id="a-2N"></a>汝等皆应敬念防护助成此人。<a id="a-2O"></a>是为声闻无上报恩。<a id="a-2P"></a>能以法施化菩萨故。<a id="a-2Q"></a>舍利弗。<a id="a-2R"></a>若声闻人能如是者。<a id="a-2S"></a>则为具足供养如来。<a id="a-2T"></a>谓能示教令诸菩萨于无上道心不退转。<a id="a-2U"></a>舍利弗白佛言。<a id="a-2V"></a>世尊。<a id="a-2W"></a>菩萨有三种心。<a id="a-2X"></a>一初发心。<a id="a-2Y"></a>二者转心。<a id="a-2Z"></a>三者成心。<a id="a-2a"></a>是三心中。<a id="a-2b"></a>世尊称赞摄护何心。<a id="a-2c"></a>佛言。<a id="a-2d"></a>如是。<a id="a-2e"></a>如汝所言。<a id="a-2f"></a>菩萨有三种心。<a id="a-2g"></a>初心转心及成就心。<a id="a-2h"></a>舍利弗。<a id="a-2i"></a>是中如来称赞摄护初心转心。<a id="a-2j"></a>令得成就。<a id="a-2k"></a>所以者何。<a id="a-2l"></a>若或有人发阿耨多罗三藐三菩提心。<a id="a-2m"></a>令不退转堕于声闻辟支佛地。<a id="a-2n"></a>以不堕故渐当得成无上菩提。<a id="a-2o"></a>是故菩萨发菩提心。<a id="a-2p"></a>应当观察是心空相。<a id="a-2q"></a>舍利弗。<a id="a-2r"></a>何等是心云何空相。<a id="a-2s"></a>舍利弗。<a id="a-2t"></a>心名意识即是识阴。<a id="a-2u"></a>意入意界心。<a id="a-2v"></a>空相者。<a id="a-2w"></a>心无心相亦无作者。<a id="a-2x"></a>所以者何。<a id="a-2y"></a>若有作者则有彼作。<a id="a-2z"></a>而此人受若心自作则自作自受。</p>
  <p id="a30">舍利弗。<a id="a-31"></a>是心相空无有作者无使作者。<a id="a-32"></a>若无作者则无作相。<a id="a-33"></a>若人戏论是心相者。<a id="a-34"></a>则与无碍空无相诤。<a id="a-35"></a>若与无碍空无相诤。<a id="a-36"></a>是人则与如来共诤。<a id="a-37"></a>与如来诤。<a id="a-38"></a>当知是人则坠深坑。<a id="a-39"></a>其深坑者。<a id="a-3A"></a>则谓地狱饿鬼畜生。<a id="a-3B"></a>及诸得见阴界入见我见人见众生之见。<a id="a-3C"></a>舍利弗。<a id="a-3D"></a>取要言之。<a id="a-3E"></a>佛法僧见及涅槃见。<a id="a-3F"></a>如是皆名有所得见。<a id="a-3G"></a>如是诸见为恶趣原。<a id="a-3H"></a>众生贪著是诸见故自坠深坑。<a id="a-3I"></a>亦陷他人令堕深坑。<a id="a-3J"></a>其深坑者。<a id="a-3K"></a>则谓五道生死是也。<a id="a-3L"></a>尔时会中有一乞人名曰选择。<a id="a-3M"></a>从座而起恭敬合掌。<a id="a-3N"></a>白世尊曰。<a id="a-3O"></a>我今不欲坠是深坑。<a id="a-3P"></a>亦不欲与如来共诤。<a id="a-3Q"></a>我从昔来生如是心。<a id="a-3R"></a>欲得阿耨多罗三藐三菩提。<a id="a-3S"></a>还自生念。<a id="a-3T"></a>我是贫人多诸苦恼资生艰难。<a id="a-3U"></a>此诸刹利婆罗门等居士大家。<a id="a-3V"></a>尚不能集无上菩提。<a id="a-3W"></a>况我乞人第一贫贱。<a id="a-3X"></a>今从佛闻但称赞是菩萨初心。<a id="a-3Y"></a>此中不说刹利大姓婆罗门家居士大家及四天王释提桓因忉利天焰摩天兜率陀天化乐天他化自在天。<a id="a-3Z"></a>不说梵世及梵天王。<a id="a-3a"></a>亦复不说贫富贵贱。<a id="a-3b"></a>我从今日定发阿耨多罗三藐三菩提心。<a id="a-3c"></a>不自轻身。<a id="a-3d"></a>佛言。<a id="a-3e"></a>善哉选择。<a id="a-3f"></a>汝今乃能随学如来。<a id="a-3g"></a>决定发此无上道心。<a id="a-3h"></a>尔时选择即于佛前。<a id="a-3i"></a>而说偈言。</p>
  <p id="a3j">我不求称赞　　称赞非上妙</p>
  <p id="a3k">但求最胜慧　　诸佛无上智</p>
  <p id="a3l">佛于世间上　　亦世间无上</p>
  <p id="a3m">于苦恼众生　　能为作归趣</p>
  <p id="a3n">佛证无漏法　　微妙净无量</p>
  <p id="a3o">愍众生故说　　度脱生死患</p>
  <p id="a3p">佛神通无碍　　光明亦无边</p>
  <p id="a3q">得无崖智慧　　功德巍巍尊</p>
  <p id="a3r">世尊我本心　　亦谓得成佛</p>
  <p id="a3s">心还生退没　　谁与贫贱者</p>
  <p id="a3t">有诸王居士　　释梵诸尊神</p>
  <p id="a3u">大威德人天　　是尚不能得</p>
  <p id="a3v">况我贫贱者　　乞丐自济命</p>
  <p id="a3w">佛智世无上　　云何而可得</p>
  <p id="a3x">世尊知我心　　告舍利弗言</p>
  <p id="a3y">我说是发心　　无贫富贵贱</p>
  <p id="a3z">亦不说刹利　　婆罗门居士</p>
  <p id="a40">诸天龙神等　　但说发净心</p>
  <p id="a41">今闻佛所说　　我心得势力</p>
  <p id="a42">谓必当成佛　　能发深心故</p>
  <p id="a43">天地可易位　　须弥可粉尘</p>
  <p id="a44">虚空尚可变　　我心不可转</p>
  <p id="a45">假使众生类　　一切皆为魔</p>
  <p id="a46">悉来见娆乱　　我心定不转</p>
  <p id="a47">若人于我前　　而作如是言</p>
  <p id="a48">佛智甚难得　　谁与贫贱者</p>
  <p id="a49">我闻已答言　　汝是贫贱者</p>
  <p id="a4A">汝无信等财　　我有当作佛</p>
  <p id="a4B">诸佛无有性　　亦无决定种</p>
  <p id="a4C">但一心回向　　于无上大乘</p>
  <p id="a4D">是则诸佛性　　亦为如来种</p>
  <p id="a4E">一心求佛道　　供养故成佛</p>
  <p id="a4F">我不惜身命　　亦不贪世乐</p>
  <p id="a4G">唯志无上道　　度一切众生</p>
  <p id="a4H">今于法王前　　真实语无畏</p>
  <p id="a4I">若当有错谬　　唯佛哀愍说</p>
  <p id="a4J">尔时世尊。<a id="a-4K"></a>以偈答言。</p>
  <p id="a4L">汝发无上心　　乘于无上乘</p>
  <p id="a4M">是中无错谬　　当成佛法王</p>
  <p id="a4N">选择闻佛说　　心得无量喜</p>
  <p id="a4O">以心清净故　　飞高七多罗</p>
  <p id="a4P">世尊时微笑　　口出五色光</p>
  <p id="a4Q">普照明天地　　还从顶上入</p>
  <p id="a4R">阿难即合掌　　咨问两足尊</p>
  <p id="a4S">世雄智无碍　　此为何因缘</p>
  <p id="a4T">是王舍城中　　最下贱乞人</p>
  <p id="a4U">住在虚空中　　合掌礼敬佛</p>
  <p id="a4V">今诸天龙王　　夜叉人非人</p>
  <p id="a4W">皆一心合掌　　礼敬是乞人</p>
  <p id="a4X">我今问世尊　　何故笑放光</p>
  <p id="a4Y">谁专行佛道　　而欲为授记</p>
  <p id="a4Z">谁当住佛道　　而发无上心</p>
  <p id="a4a">当证最胜慧　　度众老病死</p>
  <p id="a4b">谁当坐道场　　破坏魔王军</p>
  <p id="a4c">得无上佛道　　转最妙法轮</p>
  <p id="a4d">谁当获大智　　逮无量神通</p>
  <p id="a4e">得普智无碍　　分别众生根</p>
  <p id="a4f">谁当得梵音　　言说皆奇特</p>
  <p id="a4g">真智无碍故　　所演无变异</p>
  <p id="a4h">谁证无上道　　常处微妙定</p>
  <p id="a4i">通达三界心　　哀愍故说法</p>
  <p id="a4j">谁当说法时　　天人皆欢喜</p>
  <p id="a4k">当得不虚行　　象王回观法</p>
  <p id="a4l">谁为大众导　　严净佛世界</p>
  <p id="a4m">离一切诸难　　广开寂灭道</p>
  <p id="a4n">大威德世尊　　我当问此事</p>
  <p id="a4o">何缘故微笑　　愿说令众喜</p>
  <p id="a4p">尔时世尊告阿难曰。<a id="a-4q"></a>如来因是选择乞人。<a id="a-4r"></a>是故微笑放大光明。<a id="a-4s"></a>即时会中天龙夜叉紧陀罗摩睺罗伽人非人等。<a id="a-4t"></a>有八十亿那由他众。<a id="a-4u"></a>皆发无上菩提之心。<a id="a-4v"></a>我为是等授阿耨多罗三藐三菩提记。<a id="a-4w"></a>尔时世尊欲明此义。<a id="a-4x"></a>而说偈言。</p>
  <p id="a4y">如来说此因缘时　　满八十亿那由他</p>
  <p id="a4z">众生悉发无上心　　此等皆当得成佛</p>
  <p id="a50">今是选择深智人　　欢喜合掌立空中</p>
  <p id="a51">恭敬赞叹供养我　　自愿逮觉如今佛</p>
  <p id="a52">是人福德因缘故　　终不坠落诸恶趣</p>
  <p id="a53">生生常离八难处　　世世恒得见诸佛</p>
  <p id="a54">既得值遇诸佛已　　为得无上菩提故</p>
  <p id="a55">宝盖幢旛华香等　　以此供具供养佛</p>
  <p id="a56">历侍诸佛修道时　　上妙衣服及众味</p>
  <p id="a57">床榻卧具汤药等　　以此供具供养佛</p>
  <p id="a58">当渐次第值弥勒　　为求佛故深加敬</p>
  <p id="a59">以七十亿那由他　　摩尼宝珠为供养</p>
  <p id="a5A">一一摩尼珠光明　　能照八十由旬内</p>
  <p id="a5B">集此宝珠众光力　　悉能遍照诸世界</p>
  <p id="a5C">又以七宝起塔庙　　满七十亿那由他</p>
  <p id="a5D">其塔纵广各十里　　以众妙宝为庄严</p>
  <p id="a5E">衣服床榻及茵褥　　亦七十亿那由他</p>
  <p id="a5F">以如是等庄严具　　上弥勒佛及众僧</p>
  <p id="a5G">安居三月设供养　　如是不倦经百岁</p>
  <p id="a5H">是人然后当出家　　弥勒法中修梵行</p>
  <p id="a5I">如是爱乐恭敬心　　深加供养弥勒佛</p>
  <p id="a5J">渐次习行菩萨道　　悉见贤劫一切佛</p>
  <p id="a5K">从是复得见诸佛　　其数过如恒河沙</p>
  <p id="a5L">见已心得深清净　　皆加供养修佛道</p>
  <p id="a5M">是人净心功德报　　我今略说不能尽</p>
  <p id="a5N">其果无量无可喻　　谁闻是已不求佛</p>
  <p id="a5O">是人往来生死中　　恒河沙劫求佛道</p>
  <p id="a5P">末后当证无上智　　成佛号名集坚实</p>
  <p id="a5Q">寿命算数一千劫　　时佛国土甚清净</p>
  <p id="a5R">阎浮提地亦庄严　　如须弥顶忉利宫</p>
  <p id="a5S">集坚实世尊　　声闻众大会</p>
  <p id="a5T">过亿那由他　　如恒河沙数</p>
  <p id="a5U">一一大会中　　如恒沙等人</p>
  <p id="a5V">皆得阿罗汉　　自在神通力</p>
  <p id="a5W">悉通达三藏　　明了诸问答</p>
  <p id="a5X">如我舍利弗　　智慧中第一</p>
  <p id="a5Y">有菩萨大会　　其数复倍上</p>
  <p id="a5Z">彼佛大菩萨　　亦名阿逸多</p>
  <p id="a5a">彼诸菩萨众　　得无生法忍</p>
  <p id="a5b">转身生诸国　　随处各成佛</p>
  <p id="a5c">一一大会中　　恒沙数菩萨</p>
  <p id="a5d">彼佛与授记　　当成无上道</p>
  <p id="a5e">彼佛灭度后　　法住满一劫</p>
  <p id="a5f">舍利广流布　　亦如我灭后</p>
  <p id="a5g">集坚实舍利　　天人所供养</p>
  <p id="a5h">随众生所乐　　现诸神通力</p>
  <p id="a5i">是舍利塔庙　　皆以七宝成</p>
  <p id="a5j">栏楯及宝柱　　香华众幡盖</p>
  <p id="a5k">以是妙宝饰　　庄校如来塔</p>
  <p id="a5l">以此诸塔庙　　严净阎浮提</p>
  <p id="a5m">若人持众华　　供散于佛塔</p>
  <p id="a5n">即变成华盖　　有如是神力</p>
  <p id="a5o">集坚实世尊　　形像在诸塔</p>
  <p id="a5p">随众生所乐　　微笑现光明</p>
  <p id="a5q">大光普照已　　还入于本处</p>
  <p id="a5r">若入顶相中　　自知受佛记</p>
  <p id="a5s">若光从口入　　知受缘觉乘</p>
  <p id="a5t">光若从脐入　　自知受声闻</p>
  <p id="a5u">彼世尊形像　　有是神通力</p>
  <p id="a5v">如是满一劫　　劫尽乃当灭</p>
  <p id="a5w">有为法无常　　故当勤精进</p>
  <p id="a5x">尔时舍利弗白佛言。<a id="a-5y"></a>希有世尊。<a id="a-5z"></a>选择乞人如是下贱而心成就上妙贵法。<a id="a-60"></a>何有智者轻贱之耶。<a id="a-61"></a>佛告舍利弗。<a id="a-62"></a>如是如是。<a id="a-63"></a>如汝所说。<a id="a-64"></a>何有智者轻贱此人。<a id="a-65"></a>唯除凡夫无闻无智。<a id="a-66"></a>舍利弗。<a id="a-67"></a>以是义故我经中说。<a id="a-68"></a>智者不应轻量他人。<a id="a-69"></a>轻量他人则为自伤。<a id="a-6A"></a>舍利弗。<a id="a-6B"></a>汝意谓此选择乞人本来颇为天龙夜叉揵闼婆阿修罗摩睺罗伽人非人等所敬礼不。<a id="a-6C"></a>不也世尊。<a id="a-6D"></a>所以者何。<a id="a-6E"></a>此贫贱人未为如来所授记时。<a id="a-6F"></a>无人礼敬。<a id="a-6G"></a>今为世尊所授记已。<a id="a-6H"></a>世间天人阿修罗等咸皆敬礼。<a id="a-6I"></a>舍利弗。<a id="a-6J"></a>是谓诸佛未来世中无碍知见。<a id="a-6K"></a>不与声闻辟支佛共。<a id="a-6L"></a>是故舍利弗。<a id="a-6M"></a>我诸弟子信受佛语。<a id="a-6N"></a>若为众生演说法时。<a id="a-6O"></a>应先称扬佛之功德。<a id="a-6P"></a>众生闻已或能发心求佛智慧。<a id="a-6Q"></a>以发心故佛种不断。<a id="a-6R"></a>舍利弗。<a id="a-6S"></a>一切世间鲜有众生。<a id="a-6T"></a>为他求利自利利人。<a id="a-6U"></a>是最为难。<a id="a-6V"></a>舍利弗。<a id="a-6W"></a>且置为他求利。<a id="a-6X"></a>众生但能自利是人尚难。<a id="a-6Y"></a>所以者何。<a id="a-6Z"></a>今凡夫人。<a id="a-6a"></a>欲求自利而反自伤。<a id="a-6b"></a>所以者何。<a id="a-6c"></a>舍利弗。<a id="a-6d"></a>我不见人若侵害他自不衰恼。<a id="a-6e"></a>是故当知住自利因是则为难。<a id="a-6f"></a>又于是中自利利他最为甚难。<a id="a-6g"></a>故舍利弗。<a id="a-6h"></a>若人毁发大乘心者。<a id="a-6i"></a>当知是人不能自利亦不利他。<a id="a-6j"></a>斯则不名修行道者。<a id="a-6k"></a>舍利弗。<a id="a-6l"></a>是愚痴人行于邪道。<a id="a-6m"></a>为失自利亦失他利。<a id="a-6n"></a>以此因缘是人当得八衰恼法。<a id="a-6o"></a>何谓为八。<a id="a-6p"></a>失所爱重。<a id="a-6q"></a>亲友家属。<a id="a-6r"></a>国土丧乱。<a id="a-6s"></a>财产日耗。<a id="a-6t"></a>灾火焚烧。<a id="a-6u"></a>县官所侵。<a id="a-6v"></a>诸根毁坏。<a id="a-6w"></a>死入地狱狱卒拷掠。<a id="a-6x"></a>是名为八。<a id="a-6y"></a>次复有八大不安法。<a id="a-6z"></a>何谓为八。<a id="a-70"></a>谓生地狱饿鬼畜生是大不安。<a id="a-71"></a>若得人身常生边地不识善恶。<a id="a-72"></a>无佛无法无圣众处是大不安。<a id="a-73"></a>设得人身生于中国。<a id="a-74"></a>聋盲瘖痖癃残百疾。<a id="a-75"></a>是亦名为大不安法。<a id="a-76"></a>虽生中国具足人身。<a id="a-77"></a>常为衰弊心怀谄曲虚伪奸诡。<a id="a-78"></a>是亦名为大不安法。<a id="a-79"></a>受外道法。<a id="a-7A"></a>好邪论议邪见恶行。<a id="a-7B"></a>成就不净身口意业。<a id="a-7C"></a>诸佛贤圣尚不能救。<a id="a-7D"></a>是亦名为大不安法。<a id="a-7E"></a>若生中国具足人身。<a id="a-7F"></a>佛得道夜即便命终不值佛法。<a id="a-7G"></a>是亦名为大不安法。<a id="a-7H"></a>是为轻毁求佛道者八不安法。<a id="a-7I"></a>舍利弗。<a id="a-7J"></a>当知是人若生地狱。<a id="a-7K"></a>必堕阿鼻大地狱中。<a id="a-7L"></a>得大身形多受众苦续起重罪。<a id="a-7M"></a>若堕畜生为恶虫兽。<a id="a-7N"></a>恒苦饥渴侵夺他命。<a id="a-7O"></a>残食肌肉以自济活。<a id="a-7P"></a>随所生处续增罪业。<a id="a-7Q"></a>若为水性作摩伽鱼。<a id="a-7R"></a>絷民伽罗失收摩罗。<a id="a-7S"></a>及郁陀罗等人所网钓。<a id="a-7T"></a>生被刀割备受众恼求死不得。<a id="a-7U"></a>若复陆生或为驼驴牛羊猪犬。<a id="a-7V"></a>若作驼牛为人穿鼻。<a id="a-7W"></a>身常负重加诸杖痛。<a id="a-7X"></a>呻嗥大呼无有救者。<a id="a-7Y"></a>中路疲乏不能前进。<a id="a-7Z"></a>命未尽间生被割剥残食其肉。<a id="a-7a"></a>犹并骂言多食喜卧大折损我。<a id="a-7b"></a>舍利弗。<a id="a-7c"></a>汝且观是罪业因缘。<a id="a-7d"></a>如我所知若广说者。<a id="a-7e"></a>从劫至劫犹不能尽。<a id="a-7f"></a>舍利弗。<a id="a-7g"></a>取要言之。<a id="a-7h"></a>若人毁坏菩萨心者。<a id="a-7i"></a>若离八难无有是处。<a id="a-7j"></a>所以者何。<a id="a-7k"></a>是人续起众罪业故。<a id="a-7l"></a>当知汝等得脱此难为自救济。</p>
  <p data-pb></p>
  <h2 id="a7m">众杂品第二十七</h2>
  <p id="a7n">佛告舍利弗。<a id="a-7o"></a>有四救法。<a id="a-7p"></a>何谓为四。<a id="a-7q"></a>怖畏众生如来能救。<a id="a-7r"></a>入邪径者圣道能救。<a id="a-7s"></a>诸恶业者念处能救。<a id="a-7t"></a>在八难者菩萨能救。<a id="a-7u"></a>是为四。<a id="a-7v"></a>舍利弗。<a id="a-7w"></a>有四安法。<a id="a-7x"></a>何谓为四。<a id="a-7y"></a>生得值佛为大安隐。<a id="a-7z"></a>得无难处为大安隐。<a id="a-80"></a>能信佛法为大安隐。<a id="a-81"></a>具圣正见为大安隐。<a id="a-82"></a>是名为四。<a id="a-83"></a>舍利弗。<a id="a-84"></a>复有四法能成事业。<a id="a-85"></a>何谓为四。<a id="a-86"></a>四大柔和令身安隐。<a id="a-87"></a>正见能生质直净心。<a id="a-88"></a>见佛得信为众乐因。<a id="a-89"></a>发无上心能灭无量无数众生诸烦恼病。<a id="a-8A"></a>是为四法能成事业。<a id="a-8B"></a>又舍利弗。<a id="a-8C"></a>世有四愿。<a id="a-8D"></a>何谓为四。<a id="a-8E"></a>诸病瘦者愿欲得治。<a id="a-8F"></a>饥渴所逼愿得饮食。<a id="a-8G"></a>苦恼所切愿欲得乐。<a id="a-8H"></a>行崄路者愿得安隐。<a id="a-8I"></a>是为四愿。<a id="a-8J"></a>又舍利弗。<a id="a-8K"></a>世间凡有四贪著处。<a id="a-8L"></a>以贪著故当堕恶道。<a id="a-8M"></a>何谓为四。<a id="a-8N"></a>一者贪身。<a id="a-8O"></a>二著寿命。<a id="a-8P"></a>三利财产。<a id="a-8Q"></a>四耽爱欲。<a id="a-8R"></a>是名为四。<a id="a-8S"></a>舍利弗。<a id="a-8T"></a>有七藏处。<a id="a-8U"></a>所谓风藏生藏熟藏冷藏热藏见藏欲藏。<a id="a-8V"></a>舍利弗。<a id="a-8W"></a>是诸藏中欲藏最牢。<a id="a-8X"></a>此欲藏者为何所依。<a id="a-8Y"></a>依止洟唾痰癊脓血筋骨皮肉心肝五藏肠胃屎尿。</p>
  <p id="a8Z">尔时会中有一居士名曰选择。<a id="a-8a"></a>居士有妻其名妙色。<a id="a-8b"></a>面貌端严姿容挺特。<a id="a-8c"></a>选择居士深生爱著烦恼炽盛。<a id="a-8d"></a>闻佛所说。<a id="a-8e"></a>即白佛言。<a id="a-8f"></a>世尊。<a id="a-8g"></a>莫作是说。<a id="a-8h"></a>贪欲之心起于屎尿。<a id="a-8i"></a>所以者何。<a id="a-8j"></a>我妻端严无诸臭秽。<a id="a-8k"></a>佛知居士贪垢情深。<a id="a-8l"></a>即时化作一妇人像。<a id="a-8m"></a>端严净洁状如妙色。<a id="a-8n"></a>整容徐步来入众中。<a id="a-8o"></a>居士见已即作是念。<a id="a-8p"></a>我妻何缘来入此会。<a id="a-8q"></a>作是念已即问之曰。<a id="a-8r"></a>汝以何故而来此耶。<a id="a-8s"></a>答言欲听世尊说法。<a id="a-8t"></a>居士即牵坐自衣上。<a id="a-8u"></a>佛以神力令是妇人粪污其衣。<a id="a-8v"></a>使此居士不堪臭处。<a id="a-8w"></a>以手掩鼻顾视左右。<a id="a-8x"></a>谁为此者。<a id="a-8y"></a>时跋难陀在右边坐。<a id="a-8z"></a>语居士言。<a id="a-90"></a>何故掩鼻而顾视我。<a id="a-91"></a>答言是处甚大臭秽。<a id="a-92"></a>以佛神力。<a id="a-93"></a>令跋难陀及诸众会见此妇人便弃粪秽污居士衣。<a id="a-94"></a>时跋难陀语居士言。<a id="a-95"></a>且观汝妻所为臭秽。<a id="a-96"></a>居士答言。<a id="a-97"></a>我无所疑。<a id="a-98"></a>我妻净洁身无诸秽。<a id="a-99"></a>若有疑者自当观之。<a id="a-9A"></a>语跋难陀。<a id="a-9B"></a>我意谓汝为此秽污。<a id="a-9C"></a>时跋难陀即大恚怒。<a id="a-9D"></a>从座而起语居士言。<a id="a-9E"></a>汝无惭愧。<a id="a-9F"></a>谁名字汝为居士耶。<a id="a-9G"></a>汝今应名屎居士也。<a id="a-9H"></a>何不自以手牵汝妻坐衣上耶。<a id="a-9I"></a>汝妻坐时便此粪秽。<a id="a-9J"></a>汝自坐上为屎所涂。<a id="a-9K"></a>而无羞耻反欲谤人。<a id="a-9L"></a>会中唱言。<a id="a-9M"></a>此屎居士可遣出众。<a id="a-9N"></a>便谓之言。<a id="a-9O"></a>不净弊人不应在众。<a id="a-9P"></a>即以手牵令出众外。<a id="a-9Q"></a>选择心惑语其妻曰。<a id="a-9R"></a>我敬汝故令坐衣上。<a id="a-9S"></a>汝为大人法应尔耶。<a id="a-9T"></a>妻即答言。<a id="a-9U"></a>汝近粪囊法自应尔。<a id="a-9V"></a>居士尔时即生厌心。<a id="a-9W"></a>欲去衣粪更污身体。<a id="a-9X"></a>谓跋难陀。<a id="a-9Y"></a>当何方便得离此秽。<a id="a-9Z"></a>跋难陀言。<a id="a-9a"></a>非直此粪污染汝身。<a id="a-9b"></a>更有诸衰是汝之分。<a id="a-9c"></a>若欲离者当远逃逝。<a id="a-9d"></a>以汝妻粪令此大众头痛闷乱。<a id="a-9e"></a>居士答曰。<a id="a-9f"></a>诸释子等皆多慈愍。<a id="a-9g"></a>汝甚恶口乃如是耶。<a id="a-9h"></a>跋难陀言。<a id="a-9i"></a>如汝今者何可怜愍。<a id="a-9j"></a>佛之所说而敢违逆。<a id="a-9k"></a>作如是言。<a id="a-9l"></a>我妻端正无诸臭处。<a id="a-9m"></a>汝今自观为净洁不而欲谤我。<a id="a-9n"></a>尔时居士谓其妻曰。<a id="a-9o"></a>汝可还归。<a id="a-9p"></a>既遣之已语跋难陀。<a id="a-9q"></a>我今明见女人谄曲多诸过咎不净充满。<a id="a-9r"></a>心生厌离。<a id="a-9s"></a>欲于佛法出家为道。<a id="a-9t"></a>跋难陀言。<a id="a-9u"></a>汝今形体臭秽如是。<a id="a-9v"></a>若以香涂经历年载。<a id="a-9w"></a>然后或可堪任出家。<a id="a-9x"></a>居士答曰。<a id="a-9y"></a>我若涂香经历年岁。<a id="a-9z"></a>或身无常或佛灭度。<a id="a-A0"></a>坏我出家求道因缘。<a id="a-A1"></a>今若见听得出家者。<a id="a-A2"></a>我不复往城邑聚落。<a id="a-A3"></a>僧房精舍作阿兰若。<a id="a-A4"></a>乞食纳衣于空闲处。<a id="a-A5"></a>谁闻我臭。<a id="a-A6"></a>佛言。<a id="a-A7"></a>居士。<a id="a-A8"></a>汝欲于我法中出家。<a id="a-A9"></a>即白佛言。<a id="a-AA"></a>唯然世尊。<a id="a-AB"></a>佛言。<a id="a-AC"></a>善来。<a id="a-AD"></a>汝为沙门修行梵行。<a id="a-AE"></a>即时居士须发自落袈裟著身执持应器如比丘像。<a id="a-AF"></a>佛为说法苦集灭道。<a id="a-AG"></a>闻是四谛远尘离垢得法眼净成须陀洹。<a id="a-AH"></a>重为说法教化渐令得斯陀含阿那含果。<a id="a-AI"></a>过是夜已执衣持钵。<a id="a-AJ"></a>诣王舍城次行乞食。<a id="a-AK"></a>遂到本舍在门外立。<a id="a-AL"></a>时妻妙色。<a id="a-AM"></a>自见其夫剃头法服出家为道。<a id="a-AN"></a>即语之曰。<a id="a-AO"></a>法应见舍为沙门耶。<a id="a-AP"></a>选择答言。<a id="a-AQ"></a>汝昨不应于我衣上便弃不净污我身耶。<a id="a-AR"></a>妙色答言。<a id="a-AS"></a>汝为比丘应谤人耶。<a id="a-AT"></a>我从父舍到汝家来未见外门。<a id="a-AU"></a>况诣竹园至彼会中。<a id="a-AV"></a>尔时比丘语妙色言。<a id="a-AW"></a>有跋难陀为我时人。<a id="a-AX"></a>于大众中见遣令出。<a id="a-AY"></a>时有恶魔随逐选择。<a id="a-AZ"></a>而语之言。<a id="a-Aa"></a>汝昨见者非妙色也。<a id="a-Ab"></a>是化所作眩惑汝心。<a id="a-Ac"></a>今可还以五欲自娱。<a id="a-Ad"></a>沙门瞿昙欺诳汝耳。<a id="a-Ae"></a>汝今虚妄非实比丘。<a id="a-Af"></a>瞿昙沙门常以此术诱惑多人。<a id="a-Ag"></a>令其出家如今诳汝。<a id="a-Ah"></a>选择比丘证真法故即觉魔为。<a id="a-Ai"></a>谓言恶人。<a id="a-Aj"></a>汝亦变化我亦变化。<a id="a-Ak"></a>是妙色姊俱为变化。<a id="a-Al"></a>佛所说法皆空如化。<a id="a-Am"></a>尔时妙色闻此法已。<a id="a-An"></a>即于诸法远尘离垢得法眼净蠲除疑悔不随他语。<a id="a-Ao"></a>于佛法中得无畏力。<a id="a-Ap"></a>谓选择言。<a id="a-Aq"></a>所为甚善。<a id="a-Ar"></a>能于佛法乐修梵行。<a id="a-As"></a>我亦于法出家为道。</p>
  <p id="aAt">尔时佛告舍利弗言。<a id="a-Au"></a>若人发心求无上道应离四法。<a id="a-Av"></a>何谓为四。<a id="a-Aw"></a>离恶伴党诸恶知识及不善行。<a id="a-Ax"></a>是为初法。<a id="a-Ay"></a>所应远离。<a id="a-Az"></a>又舍利弗。<a id="a-B0"></a>若人发心求无上道。<a id="a-B1"></a>应当远离贪著女相。<a id="a-B2"></a>不与女人共处同事。<a id="a-B3"></a>是第二法。<a id="a-B4"></a>所应远离。<a id="a-B5"></a>又舍利弗。<a id="a-B6"></a>若人发心求无上道。<a id="a-B7"></a>应当远离外道书论。<a id="a-B8"></a>谓裸形论。<a id="a-B9"></a>路伽耶论。<a id="a-BA"></a>末伽梨论。<a id="a-BB"></a>非佛所说不应亲近听受读诵。<a id="a-BC"></a>是第三法。<a id="a-BD"></a>所应远离。<a id="a-BE"></a>又舍利弗。<a id="a-BF"></a>若人发心求无上道。<a id="a-BG"></a>不应亲近邪见恶见。<a id="a-BH"></a>是第四法。<a id="a-BI"></a>所应远离。<a id="a-BJ"></a>舍利弗。<a id="a-BK"></a>如来不见更有余法深障佛道如此四法。<a id="a-BL"></a>是故菩萨应当舍离。<a id="a-BM"></a>又舍利弗。<a id="a-BN"></a>若欲疾得无上道者。<a id="a-BO"></a>当修四法。<a id="a-BP"></a>何谓为四。<a id="a-BQ"></a>菩萨应当随善知识。<a id="a-BR"></a>善知识者谓诸佛是。<a id="a-BS"></a>若声闻人能令菩萨住深法藏诸波罗蜜。<a id="a-BT"></a>亦是菩萨善知识也。<a id="a-BU"></a>应当亲近供养恭敬。<a id="a-BV"></a>又舍利弗。<a id="a-BW"></a>菩萨应当亲近出家。<a id="a-BX"></a>亦应亲近阿兰若法。<a id="a-BY"></a>离女色故。<a id="a-BZ"></a>又舍利弗。<a id="a-Ba"></a>菩萨应当亲近修习大空正见。<a id="a-Bb"></a>离邪见故。<a id="a-Bc"></a>舍利弗。<a id="a-Bd"></a>若诸菩萨欲疾逮得无上菩提。<a id="a-Be"></a>应当亲近如是四法。<a id="a-Bf"></a>尔时世尊。<a id="a-Bg"></a>欲明此义。<a id="a-Bh"></a>而说偈言。</p>
  <p id="aBi">远离女人事　　及离恶知识</p>
  <p id="aBj">亦远外道论　　并余诸邪见</p>
  <p id="aBk">若亲近女人　　及诸恶知识</p>
  <p id="aBl">受外道论义　　增长诸邪见</p>
  <p id="aBm">增长邪见故　　速堕诸难处</p>
  <p id="aBn">难得离八难　　亦难信佛法</p>
  <p id="aBo">若人欲为恶　　即便造恶行</p>
  <p id="aBp">若作恶行者　　则便堕恶趣</p>
  <p id="aBq">是故求道者　　勿习近女色</p>
  <p id="aBr">常当生厌离　　观之如溷猪</p>
  <p id="aBs">勿近恶知识　　令住非法者</p>
  <p id="aBt">若近行非法　　令人失心目</p>
  <p id="aBu">莫亲近外道　　尼揵等论议</p>
  <p id="aBv">言辞虽严饰　　能生诸过咎</p>
  <p id="aBw">悉舍是众事　　则离诸邪见</p>
  <p id="aBx">我说此四事　　往来生死本</p>
  <p id="aBy">远离下劣法　　习近上妙行</p>
  <p id="aBz">我本所修习　　当行如是法</p>
  <p id="aC0">谓出家梵行　　亲近善知识</p>
  <p id="aC1">诸佛及弟子　　令我住佛道</p>
  <p id="aC2">我常修行空　　空空及大空</p>
  <p id="aC3">虽行是空法　　而不著于空</p>
  <p id="aC4">若法及所得　　二俱不在空</p>
  <p id="aC5">是名为真空　　世间所不测</p>
  <p id="aC6">我本为佛道　　所修行诸法</p>
  <p id="aC7">是法甚微妙　　非凡智所及</p>
  <p id="aC8">我求佛道时　　诸所闻经法</p>
  <p id="aC9">内心自思量　　不随他人说</p>
  <p id="aCA">我自通达已　　而为他人说</p>
  <p id="aCB">是名正真道　　空无碍寂灭</p>
  <p id="aCC">空中无有生　　亦无有老者</p>
  <p id="aCD">空中亦无死　　是名常住相</p>
  <p id="aCE">是名法实相　　道场所通达</p>
  <p id="aCF">坏破诸魔兵　　得成无上道</p>
  <p id="aCG">我之所得法　　即以为人说</p>
  <p id="aCH">令证无上际　　而无所转相</p>
  <p id="aCI">若欲得佛道　　及欲坐道场</p>
  <p id="aCJ">欲破诸魔众　　常修此空法</p>
  <p id="aCK">若有人欲转　　无上妙法轮</p>
  <p id="aCL">度无量众生　　当学是空法</p>
  <p id="aCM">欲住佛十力　　及四无所畏</p>
  <p id="aCN">处众师子吼　　当习是空法</p>
  <p id="aCO">欲得大名闻　　广流布十方</p>
  <p id="aCP">当正心修习　　通达是空法</p>
  <p id="aCQ">诸菩萨智者　　随我学空法</p>
  <p id="aCR">能得无上道　　是名最胜智</p>
  <p id="aCS">比丘比丘尼　　若随学我行</p>
  <p id="aCT">当得无上道　　如我今所得</p>
  <p id="aCU">非但是二众　　能行此空法</p>
  <p id="aCV">一切众生类　　亦学成佛道</p>
  <p id="aCW">我以八直道　　修行是空法</p>
  <p id="aCX">通达诸法相　　逮无上正觉</p>
  <p id="aCY">我修习是法　　能得无碍智</p>
  <p id="aCZ">是诸佛真道　　谓常习空法</p>
  <p id="aCa">是故诸菩萨　　为利众生故</p>
  <p id="aCb">应当学此法　　所谓诸法空</p>
  <p id="aCc">舍利弗。<a id="a-Cd"></a>菩萨摩诃萨复有四法。<a id="a-Ce"></a>世世转身不失正念能如说行。<a id="a-Cf"></a>于诸法中得决定心。<a id="a-Cg"></a>得无碍辩利辩深辩及无等辩。<a id="a-Ch"></a>诸佛知已加神通力。<a id="a-Ci"></a>当于后世守护法城。<a id="a-Cj"></a>何谓为四。<a id="a-Ck"></a>常乐出家世世修习是出家法。<a id="a-Cl"></a>为众生故。<a id="a-Cm"></a>求法无厌说法无倦。<a id="a-Cn"></a>习无依定坏诸法相。<a id="a-Co"></a>常勤修习念佛三昧。<a id="a-Cp"></a>于诸缘中而无诤相。<a id="a-Cq"></a>是名初法不失正念。<a id="a-Cr"></a>又舍利弗。<a id="a-Cs"></a>菩萨摩诃萨。<a id="a-Ct"></a>自求佛道兼化众生令住其中。<a id="a-Cu"></a>常乐称扬诸佛功德。<a id="a-Cv"></a>是第二法不失正念。<a id="a-Cw"></a>又舍利弗。<a id="a-Cx"></a>菩萨摩诃萨。<a id="a-Cy"></a>能成甚深无生法忍。<a id="a-Cz"></a>是第三法不失正念。<a id="a-D0"></a>又舍利弗。<a id="a-D1"></a>菩萨摩诃萨。<a id="a-D2"></a>于命终时心不散乱。<a id="a-D3"></a>常念诸佛及甚深法。<a id="a-D4"></a>以是深忍不失正念。<a id="a-D5"></a>是名为四。<a id="a-D6"></a>尔时世尊。<a id="a-D7"></a>欲明此义。<a id="a-D8"></a>而说偈言。</p>
  <p id="aD9">菩萨常求法　　亦常行法施</p>
  <p id="aDA">是故于诸法　　终不失正念</p>
  <p id="aDB">以化无量众　　令住佛道故</p>
  <p id="aDC">世世转身时　　常得不失念</p>
  <p id="aDD">习近佛所赞　　甚深空寂法</p>
  <p id="aDE">是故此菩萨　　疾得无生忍</p>
  <p id="aDF">亦不生无生　　无生即无生</p>
  <p id="aDG">以是深忍故　　常不失正念</p>
  <p id="aDH">是菩萨智者　　不乱心命终</p>
  <p id="aDI">常专念诸佛　　及诸佛深法</p>
  <p id="aDJ">是人命终时　　其心不退没</p>
  <p id="aDK">故世世转身　　常不失正念</p>
  <p id="aDL">是故若有人　　欲得无上道</p>
  <p id="aDM">当一心修习　　如是等四法</p>
  <p id="aDN">是法最第一　　诸佛之所赞</p>
  <p id="aDO">我今亦称扬　　汝等当修学</p>
  <p id="aDP">如来所说法　　为利汝等故</p>
  <p id="aDQ">佛为利益者　　非强为汝说</p>
  <p id="aDR">若汝求佛智　　当修学是道</p>
  <p id="aDS">修学是道故　　从此生佛慧</p>
  <p id="aDT">若人怀懈慢　　及生退没者</p>
  <p id="aDU">终不得佛道　　当远离是事</p>
  <p id="aDV">若人计我心　　及住众生想</p>
  <p id="aDW">若依止诸法　　不能证佛道</p>
  <p id="aDX">当离是等心　　常修学空相</p>
  <p id="aDY">坏散一切法　　乃获甚深智</p>
  <p id="aDZ">勿有所依止　　依止即动相</p>
  <p id="aDa">好乐动法故　　往来生死中</p>
  <p data-pb></p>
  <h2 id="aDb">众妙品第二十八</h2>
  <p id="aDc">告舍利弗。<a id="a-Dd"></a>菩萨有四法。<a id="a-De"></a>能致一切最胜妙法。<a id="a-Df"></a>何谓为四。<a id="a-Dg"></a>若人发大乘心见法欲坏。<a id="a-Dh"></a>为久住故。<a id="a-Di"></a>勤加精进求法不倦。<a id="a-Dj"></a>若见如来塔庙毁坏。<a id="a-Dk"></a>勤加修治令得久住。<a id="a-Dl"></a>为乐法故不惜身命。<a id="a-Dm"></a>见苦众生生大悲心。<a id="a-Dn"></a>转加精进作如是愿。<a id="a-Do"></a>何时当得修习佛道为断此苦而为说法。<a id="a-Dp"></a>舍利弗。<a id="a-Dq"></a>菩萨摩诃萨。<a id="a-Dr"></a>求法无厌。<a id="a-Ds"></a>为求法故发大深心而生大欲。<a id="a-Dt"></a>菩萨摩诃萨。<a id="a-Du"></a>为求大智威德难胜坏憍慢故。<a id="a-Dv"></a>菩萨摩诃萨。<a id="a-Dw"></a>常于众生乐行慈心为之求利。<a id="a-Dx"></a>作如是念。<a id="a-Dy"></a>此众生等无有救者唯我一人。<a id="a-Dz"></a>菩萨摩诃萨为无瞋恨。<a id="a-E0"></a>修大悲故。<a id="a-E1"></a>菩萨摩诃萨为无嫉妒。<a id="a-E2"></a>令众生得真智慧故。<a id="a-E3"></a>菩萨摩诃萨为无悭心。<a id="a-E4"></a>常以法施摄众生故。<a id="a-E5"></a>菩萨摩诃萨为大施者。<a id="a-E6"></a>能以深心乐佛道故。<a id="a-E7"></a>菩萨摩诃萨于一切法心无所著。<a id="a-E8"></a>菩萨摩诃萨为善来说者。<a id="a-E9"></a>颜色和悦言常含笑。<a id="a-EA"></a>见苦众生倍加精进。<a id="a-EB"></a>菩萨摩诃萨喜深佛法。<a id="a-EC"></a>菩萨摩诃萨为无所畏。<a id="a-ED"></a>于大众中师子吼故。<a id="a-EE"></a>菩萨摩诃萨为无惊怖。<a id="a-EF"></a>住佛法故。<a id="a-EG"></a>菩萨摩诃萨常勤精进。<a id="a-EH"></a>集善根故。<a id="a-EI"></a>菩萨摩诃萨于诸国界城邑聚落无所专系。<a id="a-EJ"></a>菩萨摩诃萨常勤教化十方世界一切众生。<a id="a-EK"></a>菩萨摩诃萨聪明利根通达诸法。<a id="a-EL"></a>菩萨摩诃萨求真实义。<a id="a-EM"></a>如实思量一切法故。<a id="a-EN"></a>菩萨摩诃萨于佛法中求真实义。<a id="a-EO"></a>为欲自得无上道故。<a id="a-EP"></a>菩萨摩诃萨为觉悟者。<a id="a-EQ"></a>善能知时化众生故。<a id="a-ER"></a>舍利弗。<a id="a-ES"></a>菩萨摩诃萨能如法坏外道论者。<a id="a-ET"></a>菩萨摩诃萨于一切法决定义者。<a id="a-EU"></a>菩萨摩诃萨为佛法性。<a id="a-EV"></a>菩萨摩诃萨为法宝因。<a id="a-EW"></a>生法宝故。<a id="a-EX"></a>菩萨摩诃萨为如大海。<a id="a-EY"></a>受一切法无厌足故。<a id="a-EZ"></a>菩萨摩诃萨如铁围山。<a id="a-Ea"></a>能障无量无数众生烦恼风故。<a id="a-Eb"></a>菩萨摩诃萨如大海水。<a id="a-Ec"></a>演法无尽故。<a id="a-Ed"></a>菩萨摩诃萨其心清净。<a id="a-Ee"></a>如虚空故。<a id="a-Ef"></a>菩萨摩诃萨为无尽者。<a id="a-Eg"></a>等虚空故。<a id="a-Eh"></a>菩萨摩诃萨如须弥山。<a id="a-Ei"></a>积善法故。<a id="a-Ej"></a>菩萨摩诃萨为如大地。<a id="a-Ek"></a>受憎爱故。<a id="a-El"></a>菩萨摩诃萨为如良田。<a id="a-Em"></a>种诸善根不败失故。<a id="a-En"></a>菩萨摩诃萨为如猛日。<a id="a-Eo"></a>能与众生法光明故。<a id="a-Ep"></a>菩萨摩诃萨犹如净月。<a id="a-Eq"></a>坏诸冥故。<a id="a-Er"></a>菩萨摩诃萨为如巨盖。<a id="a-Es"></a>障诸众生婬怒痴等烦恼热故。<a id="a-Et"></a>菩萨摩诃萨犹如密荫。<a id="a-Eu"></a>为诸众生安隐息故。<a id="a-Ev"></a>菩萨摩诃萨犹如大树。<a id="a-Ew"></a>能为众生所归趣故。<a id="a-Ex"></a>菩萨摩诃萨能为世间度者。<a id="a-Ey"></a>归者所依止者。<a id="a-Ez"></a>无畏施者。<a id="a-F0"></a>菩萨摩诃萨为世间师。<a id="a-F1"></a>于诸技艺悉通达故。<a id="a-F2"></a>菩萨摩诃萨为众生利。<a id="a-F3"></a>能与今世后世涅槃乐故。<a id="a-F4"></a>菩萨摩诃萨一切众生皆应礼敬。<a id="a-F5"></a>舍利弗。<a id="a-F6"></a>若诸众生。<a id="a-F7"></a>能知菩萨为之如是难行苦行求乐因缘而作重担。<a id="a-F8"></a>如我知者一切众生。<a id="a-F9"></a>皆应顶戴若肩荷负。<a id="a-FA"></a>从初发心乃至成佛。<a id="a-FB"></a>于是时中一切世间诸天及人所有乐具尽以供养。<a id="a-FC"></a>亦常顶戴令不在地。<a id="a-FD"></a>又是菩萨趣道场时。<a id="a-FE"></a>以已上服或以天衣众妙莲华。<a id="a-FF"></a>为敷高座上至有顶。<a id="a-FG"></a>以天宝衣而为轩盖障蔽风日。<a id="a-FH"></a>得阿耨多罗三藐三菩提已。<a id="a-FI"></a>以诸华香幢幡妓乐。<a id="a-FJ"></a>亦以自身供养给侍。<a id="a-FK"></a>是诸众生如是恭敬供养给事。<a id="a-FL"></a>犹不能报菩萨之恩。<a id="a-FM"></a>所以者何。<a id="a-FN"></a>菩萨摩诃萨为与众生无漏清净无上道乐。<a id="a-FO"></a>发大庄严。<a id="a-FP"></a>舍利弗。<a id="a-FQ"></a>以世间乐欲比是者。<a id="a-FR"></a>百分千分百千万分尚不及一。<a id="a-FS"></a>乃至譬喻所不能及。<a id="a-FT"></a>所以者何。<a id="a-FU"></a>众生所奉菩萨乐具。<a id="a-FV"></a>皆是世间有漏虚诳无常变异。<a id="a-FW"></a>菩萨所施众生之乐皆出世间。<a id="a-FX"></a>无漏真实无热无恼无量无限毕竟常乐。<a id="a-FY"></a>是故舍利弗。<a id="a-FZ"></a>当知众生以一切乐具供养菩萨犹不能报。<a id="a-Fa"></a>舍利弗。<a id="a-Fb"></a>菩萨摩诃萨。<a id="a-Fc"></a>于睡眠者而为觉悟。<a id="a-Fd"></a>于放逸者而为精进。<a id="a-Fe"></a>于狂惑者常修正念。<a id="a-Ff"></a>于盲冥者常为明日。<a id="a-Fg"></a>于病瘦者为大医药。<a id="a-Fh"></a>于邪见者为示正道。<a id="a-Fi"></a>能于未起善法众生。<a id="a-Fj"></a>起善法。<a id="a-Fk"></a>于未增长善法众生。<a id="a-Fl"></a>增善法。<a id="a-Fm"></a>舍利弗。<a id="a-Fn"></a>取要言之。<a id="a-Fo"></a>更无余人能为众生归者救者究竟道者。<a id="a-Fp"></a>唯有诸佛。<a id="a-Fq"></a>而诸佛法如来法自然法。<a id="a-Fr"></a>非从余出。<a id="a-Fs"></a>一切皆因菩萨道生。</p>
  <h2 id="aFt">逆顺品第二十九</h2>
  <p id="aFu">尔时舍利弗白佛言。<a id="a-Fv"></a>希有世尊。<a id="a-Fw"></a>是菩萨道微妙甚深。<a id="a-Fx"></a>能自严净亦净众生。<a id="a-Fy"></a>譬如世尊。<a id="a-Fz"></a>忉利天上波隶质多拘毗罗树。<a id="a-G0"></a>其华敷开既自端严。<a id="a-G1"></a>亦能严饰忉利诸天。<a id="a-G2"></a>菩萨摩诃萨亦复如是。<a id="a-G3"></a>具足佛法。<a id="a-G4"></a>得阿耨多罗三藐三菩提已。<a id="a-G5"></a>既自庄严。<a id="a-G6"></a>亦为无量众生所归。<a id="a-G7"></a>成声闻乘皆得游戏根力觉道禅定解脱以自娱乐。<a id="a-G8"></a>亦如彼树其华敷开忉利诸天以为娱乐。<a id="a-G9"></a>世尊。<a id="a-GA"></a>何有智人不乘是乘。<a id="a-GB"></a>但为我等本以懈怠随信他语于所闻法生安隐心便谓得乐。<a id="a-GC"></a>今者乃知自无势力。<a id="a-GD"></a>能令一人住是道中。<a id="a-GE"></a>世尊。<a id="a-GF"></a>我从今已有所说法。<a id="a-GG"></a>先应开演是菩萨乘。<a id="a-GH"></a>然后当说诸声闻法。<a id="a-GI"></a>所以者何。<a id="a-GJ"></a>我如是者或报佛恩。<a id="a-GK"></a>所谓能令乃至一人发无上心速逮正觉。<a id="a-GL"></a>佛告舍利弗。<a id="a-GM"></a>善哉善哉。<a id="a-GN"></a>汝今乃能发如是心。<a id="a-GO"></a>欲演大法教化菩萨。<a id="a-GP"></a>所以者何。<a id="a-GQ"></a>于当来世多有轻贱此大乘法。<a id="a-GR"></a>如是等经无人信受。<a id="a-GS"></a>舍利弗。<a id="a-GT"></a>于尔时世。<a id="a-GU"></a>若善男子善女人。<a id="a-GV"></a>求善法者。<a id="a-GW"></a>当自正念依义依法勿处众中。<a id="a-GX"></a>所以者何。<a id="a-GY"></a>尔时众会非行道者我声闻众修行道者。<a id="a-GZ"></a>不轻菩萨毁坏大乘。<a id="a-Ga"></a>况如是等佛之所说甚深经法而生违逆。<a id="a-Gb"></a>所以者何。<a id="a-Gc"></a>若生违逆是非行者。<a id="a-Gd"></a>非行者业。<a id="a-Ge"></a>是凡夫业非智者业。<a id="a-Gf"></a>舍利弗。<a id="a-Gg"></a>是故当学起智者业离凡夫行。<a id="a-Gh"></a>若有比丘。<a id="a-Gi"></a>以我为师。<a id="a-Gj"></a>应如是行。<a id="a-Gk"></a>舍利弗。<a id="a-Gl"></a>当来世中求佛道者。<a id="a-Gm"></a>深信精进一心惭愧乐求善法。<a id="a-Gn"></a>或为余人之所轻毁。<a id="a-Go"></a>作如是言。<a id="a-Gp"></a>是懈怠者无方便力。<a id="a-Gq"></a>不能现世得沙门果。<a id="a-Gr"></a>为受五欲而作国王。<a id="a-Gs"></a>现行法门自言菩萨。<a id="a-Gt"></a>受他供养称扬。<a id="a-Gu"></a>赞叹是大乘法佛不说此名为行者。<a id="a-Gv"></a>舍利弗。<a id="a-Gw"></a>观是愚人以微因缘而谤毁我。<a id="a-Gx"></a>我说此人为真行者。<a id="a-Gy"></a>彼以为非。<a id="a-Gz"></a>若如来说最胜行者胜解脱者。<a id="a-H0"></a>彼乃以为非是行者非解脱者。<a id="a-H1"></a>舍利弗。<a id="a-H2"></a>时有白衣为彼弟子信受其说。<a id="a-H3"></a>见诸菩萨比丘比丘尼优婆塞优婆夷读诵修习如是等经。<a id="a-H4"></a>生怨贼心。<a id="a-H5"></a>舍利弗。<a id="a-H6"></a>观是愚人何有持戒。<a id="a-H7"></a>我经中说。<a id="a-H8"></a>若见杌树似人相者尚不应瞋。<a id="a-H9"></a>况有识者。<a id="a-HA"></a>如是恶人常怀瞋恼。<a id="a-HB"></a>舍利弗。<a id="a-HC"></a>汝且观彼时世颠倒。<a id="a-HD"></a>法非法想非法法想。<a id="a-HE"></a>善非善想非善善想。<a id="a-HF"></a>于行者中生非行想。<a id="a-HG"></a>非行者中而生行想。<a id="a-HH"></a>于解脱者生不解脱想。<a id="a-HI"></a>非解脱者而生解脱想。<a id="a-HJ"></a>当知是人不名行者不名脱者。<a id="a-HK"></a>既不知法亦不知善。<a id="a-HL"></a>不能随顺佛所教法。<a id="a-HM"></a>是愚痴人瞋恚所蔽。<a id="a-HN"></a>悭贪嫉妒憍慢所覆。<a id="a-HO"></a>自赞矜高毁下他人。<a id="a-HP"></a>贪欲瞋恚愚痴所害。<a id="a-HQ"></a>深入诸恶远离善法。<a id="a-HR"></a>舍利弗。<a id="a-HS"></a>若我具说此人过者。<a id="a-HT"></a>续增罪业不可救疗。<a id="a-HU"></a>如是痴人应当远离如避恶牛。<a id="a-HV"></a>舍利弗。<a id="a-HW"></a>如来但为惭愧者师非无惭愧者。<a id="a-HX"></a>信受者师非无信者。<a id="a-HY"></a>顺法者师非坏法者。<a id="a-HZ"></a>精进者师非懈怠者。<a id="a-Ha"></a>摄念者师非乱念者。<a id="a-Hb"></a>智慧者师非愚痴者。<a id="a-Hc"></a>舍利弗。<a id="a-Hd"></a>是愚痴人非我弟子我非彼师。<a id="a-He"></a>汝观斯人如是佛乘如来智慧如来久远所修学处。<a id="a-Hf"></a>久修学已通达大慧成无上道即以此法为菩萨说。<a id="a-Hg"></a>作如是念。<a id="a-Hh"></a>若有菩萨随学是法修习佛慧。<a id="a-Hi"></a>便能逮得无上菩提。<a id="a-Hj"></a>拔济众生令脱生死不断佛种。<a id="a-Hk"></a>如来亦自恭敬此法。<a id="a-Hl"></a>而是愚人轻毁耻贱形笑不信。<a id="a-Hm"></a>甚为不善第一不善。<a id="a-Hn"></a>当奈之何。<a id="a-Ho"></a>是故汝等。<a id="a-Hp"></a>当依法行勿依于人。<a id="a-Hq"></a>当自依止勿依止他。<a id="a-Hr"></a>舍利弗。<a id="a-Hs"></a>是则名为如来教法。<a id="a-Ht"></a>云何比丘依止法行不依于人。<a id="a-Hu"></a>当自依止不依止他。<a id="a-Hv"></a>舍利弗。<a id="a-Hw"></a>比丘随离随顺泥洹修四念处。<a id="a-Hx"></a>何谓念处。<a id="a-Hy"></a>于身受心法常念不舍。<a id="a-Hz"></a>又舍利弗。<a id="a-I0"></a>如实见法无所有性。<a id="a-I1"></a>于是法中正念不谬。<a id="a-I2"></a>是名念处。<a id="a-I3"></a>是为比丘依止法行不依于人。<a id="a-I4"></a>常自依止不依止他。<a id="a-I5"></a>舍利弗。<a id="a-I6"></a>若能如是修习念处悉断贪著。<a id="a-I7"></a>名阿罗汉。<a id="a-I8"></a>名漏尽者无烦恼者世福田者。<a id="a-I9"></a>名自在者无染污者。<a id="a-IA"></a>名为智者到彼岸者。<a id="a-IB"></a>为导师者婆罗门者。<a id="a-IC"></a>舍利弗。<a id="a-ID"></a>阿罗汉者。<a id="a-IE"></a>远离一切恶不善法。<a id="a-IF"></a>不乐有为灭除诸业更不令起。<a id="a-IG"></a>舍利弗。<a id="a-IH"></a>若阿罗汉起罪福业无有是处。<a id="a-II"></a>所以者何。<a id="a-IJ"></a>舍三求故转九结故。<a id="a-IK"></a>于一切法心无所著。<a id="a-IL"></a>出过欲界色无色界无有渴爱。<a id="a-IM"></a>无热无恼心如虚空。<a id="a-IN"></a>名阿罗汉。<a id="a-IO"></a>舍利弗。<a id="a-IP"></a>名漏尽者。<a id="a-IQ"></a>于一切法漏尽无余到毕竟尽。<a id="a-IR"></a>无烦恼者。<a id="a-IS"></a>阿罗汉心本来常空。<a id="a-IT"></a>无垢净故。<a id="a-IU"></a>无染污者。<a id="a-IV"></a>于六尘中若好若丑若毁若誉心无有异。<a id="a-IW"></a>断戏论故。<a id="a-IX"></a>世福田者。<a id="a-IY"></a>断诸热恼能与第一净法施故。<a id="a-IZ"></a>名自在者。<a id="a-Ia"></a>见一切法空无所有。<a id="a-Ib"></a>于空法中得到彼岸。<a id="a-Ic"></a>离虚妄论故。<a id="a-Id"></a>名自在婆罗门者。<a id="a-Ie"></a>障诸恶法离一切法无所染故。<a id="a-If"></a>为导师者。<a id="a-Ig"></a>等为人说无生死道所。<a id="a-Ih"></a>名智者。<a id="a-Ii"></a>是人能知欲界色界及无色界业缘果报皆从虚妄分别故起。<a id="a-Ij"></a>于中得脱故。<a id="a-Ik"></a>名智者。<a id="a-Il"></a>到彼岸者。<a id="a-Im"></a>能破众魔及诸烦恼。<a id="a-In"></a>能到一切诸法彼岸。<a id="a-Io"></a>已出淤泥安住陆地。<a id="a-Ip"></a>是故名为到彼岸者。<a id="a-Iq"></a>舍利弗。<a id="a-Ir"></a>如来能随漏尽阿罗汉所有功德。<a id="a-Is"></a>说无增减。<a id="a-It"></a>诸阿罗汉为大福田。<a id="a-Iu"></a>无有秽恶亦无栽蘖及诸瓦砾。<a id="a-Iv"></a>舍利弗。<a id="a-Iw"></a>漏尽阿罗汉。<a id="a-Ix"></a>若人谤毁而不生念。<a id="a-Iy"></a>是人骂我。<a id="a-Iz"></a>若人称赞亦不生念。<a id="a-J0"></a>是人誉我。<a id="a-J1"></a>心无分别念无所疑。<a id="a-J2"></a>善摄六根住必定地。<a id="a-J3"></a>依止于法不依于人。<a id="a-J4"></a>能自依止不依止他。<a id="a-J5"></a>是故舍利弗。<a id="a-J6"></a>如是行者。<a id="a-J7"></a>终不违逆诸佛菩提。<a id="a-J8"></a>亦终不起非行者业。<a id="a-J9"></a>如是不为修梵行者之所诃责。<a id="a-JA"></a>亦深守护诸佛菩提令得久住。<a id="a-JB"></a>舍利弗。<a id="a-JC"></a>阿罗汉者。<a id="a-JD"></a>于诸法中心无所疑。<a id="a-JE"></a>所作已办住正道中。<a id="a-JF"></a>时舍利弗白佛言。<a id="a-JG"></a>世尊。<a id="a-JH"></a>阿罗汉者。<a id="a-JI"></a>终不违逆不信佛法。<a id="a-JJ"></a>所以者何。<a id="a-JK"></a>若违逆者。<a id="a-JL"></a>凡夫所为非罗汉业。<a id="a-JM"></a>佛言如是。<a id="a-JN"></a>舍利弗。<a id="a-JO"></a>违逆法者。<a id="a-JP"></a>凡夫所为非智者业。<a id="a-JQ"></a>如来但为当来世。<a id="a-JR"></a>有耆年比丘多知多识心得暂住。<a id="a-JS"></a>独处远离不见女色。<a id="a-JT"></a>便自谓言。<a id="a-JU"></a>我是罗汉心生贡高。<a id="a-JV"></a>尔时人众多有信者。<a id="a-JW"></a>谓是罗汉恭敬供养是愚痴人。<a id="a-JX"></a>亦贪名利受是供养。<a id="a-JY"></a>自谓我有阿罗汉法不起结使。<a id="a-JZ"></a>是人不知无分别法。<a id="a-Ja"></a>喜生分别。<a id="a-Jb"></a>以结小息便谓得道。<a id="a-Jc"></a>若入聚落执持威仪。<a id="a-Jd"></a>若在独处便自纵逸。<a id="a-Je"></a>在众亦异。<a id="a-Jf"></a>是人乐畜多弟子众多知多识。<a id="a-Jg"></a>国王大臣大得供养。<a id="a-Jh"></a>名闻流布多人爱敬。<a id="a-Ji"></a>烦恼充满而便自谓无有结使。<a id="a-Jj"></a>闻如是等甚深经典空相应法。<a id="a-Jk"></a>我好弟子爱重听受求解义趣。<a id="a-Jl"></a>以恭敬心修行是法。<a id="a-Jm"></a>而是痴人不肯信受。<a id="a-Jn"></a>破坏违逆便作是言。<a id="a-Jo"></a>此非佛语非大师教非法非善。<a id="a-Jp"></a>是人于法生非法想。<a id="a-Jq"></a>于非法中而生法想。<a id="a-Jr"></a>不善法中而生善想。<a id="a-Js"></a>于善法中生不善想。<a id="a-Jt"></a>舍利弗。<a id="a-Ju"></a>是诸痴人随所得法便自称赞。<a id="a-Jv"></a>所不得法毁訾轻贱。<a id="a-Jw"></a>自大贡高毁下他人。<a id="a-Jx"></a>如是愚人但有持戒摄念一处。<a id="a-Jy"></a>调伏恶心博闻读诵。<a id="a-Jz"></a>多畜弟子人所宗奉。<a id="a-K0"></a>称赞供养心生憍慢我慢上慢。<a id="a-K1"></a>随闻如是诸甚深经起重罪业。<a id="a-K2"></a>是愚痴人而不自知我有是罪转增憍慢愚痴之心违逆是经。<a id="a-K3"></a>起重罪已堕大地狱。</p>
 </body>
</html>