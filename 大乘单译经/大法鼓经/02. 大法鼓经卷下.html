<!doctype html>
<html id="z3IBU1lV1" data-ver="1591">
 <head>
  <meta charset="utf-8">
  <meta author="求那跋陀罗">
  <meta library="龙藏">
  <meta catalog="大乘单译经">
  <meta period="刘宋">
 </head>
 <body>
  <h1 id="a1">大法鼓经卷下</h1>
  <p id="a2">尔时，<a id="a-3"></a>世尊告大迦葉：<a id="a-4"></a>“譬如有王，<a id="a-5"></a>能行布施，<a id="a-6"></a>彼王国中多出伏藏。<a id="a-7"></a>所以者何？<a id="a-8"></a>以彼国王种种周给贫苦众生，<a id="a-9"></a>是故伏藏自然发出。<a id="a-A"></a>如是，<a id="a-B"></a>迦葉，<a id="a-C"></a>大方便菩萨，<a id="a-D"></a>广为众生说甚深法宝故，<a id="a-E"></a>得此甚深离非法经，<a id="a-F"></a>谓空、<a id="a-G"></a>无相、<a id="a-H"></a>无作相应经。<a id="a-I"></a>复得如是如来常住，<a id="a-J"></a>及有如来藏经。</p>
  <p id="aK">“迦葉，<a id="a-L"></a>如郁单越，<a id="a-M"></a>自然之食，<a id="a-N"></a>众共取之，<a id="a-O"></a>无有损减。<a id="a-P"></a>所以者何？<a id="a-Q"></a>以彼尽寿，<a id="a-R"></a>无我所想及悭贪想。<a id="a-S"></a>如是，<a id="a-T"></a>迦葉，<a id="a-U"></a>此阎浮提，<a id="a-V"></a>比丘、<a id="a-W"></a>比丘尼、<a id="a-X"></a>优婆塞、<a id="a-Y"></a>优婆夷，<a id="a-Z"></a>得此深经，<a id="a-a"></a>书持读诵，<a id="a-b"></a>究竟通利，<a id="a-c"></a>广为人说，<a id="a-d"></a>终不疲厌，<a id="a-e"></a>不疑不谤。<a id="a-f"></a>以佛神力，<a id="a-g"></a>常得自然如意供养，<a id="a-h"></a>乃至菩提，<a id="a-i"></a>无乏无尽，<a id="a-j"></a>除定报业。<a id="a-k"></a>如持戒比丘，<a id="a-l"></a>不缓持戒，<a id="a-m"></a>终身天神随侍供养。<a id="a-n"></a>若彼能于如是深经，<a id="a-o"></a>乃至不起一念谤想，<a id="a-p"></a>当得如来藏如来常住，<a id="a-q"></a>常见诸佛亲近供养。</p>
  <p id="ar">“如转轮圣王，<a id="a-s"></a>凡所游行，<a id="a-t"></a>七宝常随。<a id="a-u"></a>如是安慰说者所住之处，<a id="a-v"></a>如是此经常与彼俱。<a id="a-w"></a>如转轮圣王所住之处，<a id="a-x"></a>七宝随住，<a id="a-y"></a>不住余处，<a id="a-z"></a>其非真宝住于余处。<a id="a-10"></a>如是安慰说者，<a id="a-11"></a>现在所住，<a id="a-12"></a>如是此经，<a id="a-13"></a>悉从他方来至其所，<a id="a-14"></a>诸不了义空相应经于余处住。<a id="a-15"></a>如是安慰说者所住至方，<a id="a-16"></a>此经常随。<a id="a-17"></a>如转轮圣王所游之处，<a id="a-18"></a>诸余众生随顺王者，<a id="a-19"></a>作如是念：<a id="a-1A"></a>‘彼王所住，<a id="a-1B"></a>我亦应去。<a id="a-1C"></a>’如是安慰说者所住之处，<a id="a-1D"></a>如是此经亦复常随。<a id="a-1E"></a>如转轮圣王出于世时，<a id="a-1F"></a>七宝随出。<a id="a-1G"></a>如是安慰说者出于世间，<a id="a-1H"></a>如是此经亦随出现。<a id="a-1I"></a>如转轮圣王所有七宝，<a id="a-1J"></a>若失一宝，<a id="a-1K"></a>彼王寻求，<a id="a-1L"></a>必至宝所。<a id="a-1M"></a>如是安慰说者，<a id="a-1N"></a>为闻此经处处寻求，<a id="a-1O"></a>要至经所。</p>
  <p id="a1P">“复次，<a id="a-1Q"></a>如转轮圣王不出世时，<a id="a-1R"></a>诸余小王力转轮王，<a id="a-1S"></a>和合诸王各现于世。<a id="a-1T"></a>如是诸方，<a id="a-1U"></a>无人演说此深经处，<a id="a-1V"></a>余杂说者说诸杂经，<a id="a-1W"></a>所谓正不正杂经。<a id="a-1X"></a>彼诸众生，<a id="a-1Y"></a>亦如是随学。<a id="a-1Z"></a>彼随学时，<a id="a-1a"></a>闻此如来藏如来常住究竟深经，<a id="a-1b"></a>心生疑惑。<a id="a-1c"></a>于安慰说者，<a id="a-1d"></a>生恚害心，<a id="a-1e"></a>轻贱嗤笑，<a id="a-1f"></a>不生爱念，<a id="a-1g"></a>骂辱不忍，<a id="a-1h"></a>作如是说：<a id="a-1i"></a>‘此将文笔，<a id="a-1j"></a>魔之所说。<a id="a-1k"></a>’谓为毁法，<a id="a-1l"></a>悉弃舍去，<a id="a-1m"></a>各还本处，<a id="a-1n"></a>更相破坏犯戒邪见，<a id="a-1o"></a>终不能得如是此经。<a id="a-1p"></a>所以者何？<a id="a-1q"></a>安慰说者所住之处，<a id="a-1r"></a>此经随住故。<a id="a-1s"></a>尔时世间多有众生，<a id="a-1t"></a>见闻摩诃衍经，<a id="a-1u"></a>而生诽谤。<a id="a-1v"></a>莫生恐畏！<a id="a-1w"></a>所以者何？<a id="a-1x"></a>五浊世时，<a id="a-1y"></a>正法损减，<a id="a-1z"></a>多有众生谤摩诃衍。<a id="a-20"></a>如七家村中必出茶夷尼鬼，<a id="a-21"></a>如是此经所行之处，<a id="a-22"></a>七人众中必有谤者。</p>
  <p id="a23">“迦葉，<a id="a-24"></a>譬如同戒之人，<a id="a-25"></a>相见欢喜。<a id="a-26"></a>彼亦如是，<a id="a-27"></a>各各毁戒，<a id="a-28"></a>于说法众中，<a id="a-29"></a>闻是经时，<a id="a-2A"></a>更相瞻视，<a id="a-2B"></a>作戏笑言：<a id="a-2C"></a>‘何者众生界？<a id="a-2D"></a>何者为常？<a id="a-2E"></a>’瞻彼颜色，<a id="a-2F"></a>作是思惟：<a id="a-2G"></a>‘彼是我伴。<a id="a-2H"></a>’更相慈愍。<a id="a-2I"></a>如是作已，<a id="a-2J"></a>守性而住，<a id="a-2K"></a>守性而去。<a id="a-2L"></a>如婆罗门长者种性，<a id="a-2M"></a>生子习恶，<a id="a-2N"></a>父母训诫，<a id="a-2O"></a>曾不改悔，<a id="a-2P"></a>舍家而去，<a id="a-2Q"></a>随逐恶友，<a id="a-2R"></a>斗诸鸟兽，<a id="a-2S"></a>以为戏乐。<a id="a-2T"></a>如是展转，<a id="a-2U"></a>乃至他国，<a id="a-2V"></a>要结同类，<a id="a-2W"></a>共为非法，<a id="a-2X"></a>是为同行。<a id="a-2Y"></a>不乐此经者亦复如是，<a id="a-2Z"></a>见他诵说而反戏笑。<a id="a-2a"></a>所以者何？<a id="a-2b"></a>尔时众生，<a id="a-2c"></a>并多懈怠，<a id="a-2d"></a>持戒宽缓，<a id="a-2e"></a>为法留难。<a id="a-2f"></a>彼诸同行，<a id="a-2g"></a>相随诽谤。<a id="a-2h"></a>”</p>
  <p id="a2i">迦葉白佛言：<a id="a-2j"></a>“呜呼！<a id="a-2k"></a>真是恶时。<a id="a-2l"></a>”</p>
  <p id="a2m">佛告迦葉：<a id="a-2n"></a>“至于尔时安慰说者，<a id="a-2o"></a>当如之何？<a id="a-2p"></a>迦葉，<a id="a-2q"></a>譬如城邑边近路之田，<a id="a-2r"></a>为诸人众象马侵食。<a id="a-2s"></a>彼时田主，<a id="a-2t"></a>使一人监视。<a id="a-2u"></a>监视之人不勤守护，<a id="a-2v"></a>复更增足二、<a id="a-2w"></a>三、<a id="a-2x"></a>四、<a id="a-2y"></a>五，<a id="a-2z"></a>若十、<a id="a-30"></a>二十乃至百人。<a id="a-31"></a>守者逾多，<a id="a-32"></a>取者弥众。<a id="a-33"></a>最后一人作是思惟：<a id="a-34"></a>‘如此守视，<a id="a-35"></a>非一切护。<a id="a-36"></a>当善方便，<a id="a-37"></a>令无侵害。<a id="a-38"></a>’即取田苗，<a id="a-39"></a>手自惠施。<a id="a-3A"></a>彼生感愧，<a id="a-3B"></a>田苗得全。<a id="a-3C"></a>迦葉，<a id="a-3D"></a>若能如是善方便者，<a id="a-3E"></a>于我灭后，<a id="a-3F"></a>能护此经。<a id="a-3G"></a>”</p>
  <p id="a3H">迦葉白佛言：<a id="a-3I"></a>“世尊，<a id="a-3J"></a>我终不能摄彼恶人。<a id="a-3K"></a>宁以两肩荷负须弥至百千劫，<a id="a-3L"></a>不能堪忍听彼恶人犯戒灭法、<a id="a-3M"></a>谤法、<a id="a-3N"></a>污法，<a id="a-3O"></a>如是诸恶非法音声。<a id="a-3P"></a>世尊，<a id="a-3Q"></a>我宁属他为其仆使，<a id="a-3R"></a>不能堪忍听彼恶人犯戒背法、<a id="a-3S"></a>远法、<a id="a-3T"></a>坏法，<a id="a-3U"></a>如是诸恶非法音声。<a id="a-3V"></a>世尊，<a id="a-3W"></a>我宁顶戴大地山海经百千劫，<a id="a-3X"></a>不能堪忍听彼恶人犯戒灭法，<a id="a-3Y"></a>自高毁他，<a id="a-3Z"></a>如是诸恶非法音声。<a id="a-3a"></a>世尊，<a id="a-3b"></a>我宁恒受聋盲喑哑，<a id="a-3c"></a>不能堪忍听彼恶人毁犯净戒，<a id="a-3d"></a>为利出家受他信施，<a id="a-3e"></a>如是诸恶非法音声。<a id="a-3f"></a>世尊，<a id="a-3g"></a>我宁舍身疾般涅槃，<a id="a-3h"></a>不能堪忍听彼恶人犯毁净戒螺声之行，<a id="a-3i"></a>而身行谄曲，<a id="a-3j"></a>口言虚妄，<a id="a-3k"></a>如是诸恶非法音声。<a id="a-3l"></a>”</p>
  <p id="a3m">佛告迦葉：<a id="a-3n"></a>“汝般涅槃，<a id="a-3o"></a>是声闻般涅槃，<a id="a-3p"></a>非为究竟。<a id="a-3q"></a>”</p>
  <p id="a3r">迦葉白佛言：<a id="a-3s"></a>“若声闻、<a id="a-3t"></a>缘觉般涅槃非究竟者，<a id="a-3u"></a>世尊何故，<a id="a-3v"></a>说有三乘，<a id="a-3w"></a>声闻乘、<a id="a-3x"></a>辟支佛乘、<a id="a-3y"></a>佛乘？<a id="a-3z"></a>世尊云何已般涅槃，<a id="a-40"></a>复般涅槃耶？<a id="a-41"></a>”</p>
  <p id="a42">佛告迦葉：<a id="a-43"></a>“声闻以声闻般涅槃而般涅槃，<a id="a-44"></a>非为究竟。<a id="a-45"></a>辟支佛以辟支佛般涅槃而般涅槃，<a id="a-46"></a>亦非究竟。<a id="a-47"></a>乃至得一切种功德、<a id="a-48"></a>一切种智大乘般涅槃，<a id="a-49"></a>然后究竟，<a id="a-4A"></a>无异究竟。<a id="a-4B"></a>”</p>
  <p id="a4C">迦葉白佛言：<a id="a-4D"></a>“世尊，<a id="a-4E"></a>此义云何？<a id="a-4F"></a>”</p>
  <p id="a4G">佛告迦葉：<a id="a-4H"></a>“譬如从乳出酪，<a id="a-4I"></a>酪出生酥，<a id="a-4J"></a>生酥出熟酥，<a id="a-4K"></a>熟酥出醍醐。<a id="a-4L"></a>凡夫邪见，<a id="a-4M"></a>如初生乳，<a id="a-4N"></a>乳血共杂。<a id="a-4O"></a>受三归者，<a id="a-4P"></a>犹如纯乳。<a id="a-4Q"></a>随信行等，<a id="a-4R"></a>及初发心菩萨，<a id="a-4S"></a>住解行地，<a id="a-4T"></a>犹如成酪。<a id="a-4U"></a>七种学人及七地住菩萨，<a id="a-4V"></a>犹如生酥。<a id="a-4W"></a>意生身阿罗汉、<a id="a-4X"></a>辟支佛得自在力，<a id="a-4Y"></a>及九住、<a id="a-4Z"></a>十住菩萨，<a id="a-4a"></a>犹如熟酥。<a id="a-4b"></a>如来应供等正觉，<a id="a-4c"></a>犹如醍醐。<a id="a-4d"></a>”</p>
  <p id="a4e">迦葉白佛言：<a id="a-4f"></a>“世尊，<a id="a-4g"></a>如来云何说有三乘？<a id="a-4h"></a>”</p>
  <p id="a4i">佛告迦葉：<a id="a-4j"></a>“譬如导师，<a id="a-4k"></a>勇猛雄杰，<a id="a-4l"></a>将诸亲属及余人众，<a id="a-4m"></a>从其所住欲至他方，<a id="a-4n"></a>经由旷野崄难恶道，<a id="a-4o"></a>作是思惟：<a id="a-4p"></a>‘此众疲乏，<a id="a-4q"></a>将恐退还。<a id="a-4r"></a>’为令诸人得止息故，<a id="a-4s"></a>于其前路化作大城，<a id="a-4t"></a>遥以指示，<a id="a-4u"></a>语诸大众：<a id="a-4v"></a>‘前有大城，<a id="a-4w"></a>当速至彼。<a id="a-4x"></a>’诸众悉见，<a id="a-4y"></a>渐近彼城，<a id="a-4z"></a>各相谓言：<a id="a-50"></a>‘是我息处。<a id="a-51"></a>’即共入城休息快乐，<a id="a-52"></a>乐于中住，<a id="a-53"></a>不欲前进。<a id="a-54"></a>尔时，<a id="a-55"></a>导师作是思惟：<a id="a-56"></a>‘此诸大众得此小乐，<a id="a-57"></a>便以为足，<a id="a-58"></a>羸劣休懈，<a id="a-59"></a>无前进意。<a id="a-5A"></a>’尔时，<a id="a-5B"></a>导师即灭化城。<a id="a-5C"></a>彼诸大众见城灭已，<a id="a-5D"></a>白导师言：<a id="a-5E"></a>‘此为何等？<a id="a-5F"></a>为幻为梦？<a id="a-5G"></a>为真实耶？<a id="a-5H"></a>’导师闻已，<a id="a-5I"></a>即告大众：<a id="a-5J"></a>‘向者大城，<a id="a-5K"></a>为止息故，<a id="a-5L"></a>我化作耳！<a id="a-5M"></a>更有余城，<a id="a-5N"></a>今所应往。<a id="a-5O"></a>宜速至彼，<a id="a-5P"></a>快乐安隐。<a id="a-5Q"></a>’大众答言：<a id="a-5R"></a>‘唯然受教！<a id="a-5S"></a>何缘乐此鄙陋小处？<a id="a-5T"></a>当共前进安乐大城。<a id="a-5U"></a>’导师告言：<a id="a-5V"></a>‘善哉！<a id="a-5W"></a>当行。<a id="a-5X"></a>’即共前进，<a id="a-5Y"></a>复告大众：<a id="a-5Z"></a>‘所往大城先相已现，<a id="a-5a"></a>汝当观察，<a id="a-5b"></a>彼前大城极甚丰乐。<a id="a-5c"></a>’以渐前行，<a id="a-5d"></a>见彼大城。<a id="a-5e"></a>尔时，<a id="a-5f"></a>导师告诸大众：<a id="a-5g"></a>‘诸仁当知，<a id="a-5h"></a>此是大城。<a id="a-5i"></a>’时诸大众，<a id="a-5j"></a>遥见大城，<a id="a-5k"></a>安隐丰乐，<a id="a-5l"></a>心得欢喜，<a id="a-5m"></a>各共相视，<a id="a-5n"></a>生希有心：<a id="a-5o"></a>‘此城为实，<a id="a-5p"></a>为复虚妄？<a id="a-5q"></a>’导师答言：<a id="a-5r"></a>‘此城真实，<a id="a-5s"></a>一切奇特，<a id="a-5t"></a>安隐丰乐！<a id="a-5u"></a>’即告彼众：<a id="a-5v"></a>‘入此大城，<a id="a-5w"></a>此则第一究竟大城。<a id="a-5x"></a>过此处已，<a id="a-5y"></a>更无余城。<a id="a-5z"></a>’彼诸大众俱入城已，<a id="a-60"></a>生希有心，<a id="a-61"></a>心得欢喜，<a id="a-62"></a>叹彼导师：<a id="a-63"></a>‘善哉！<a id="a-64"></a>善哉！<a id="a-65"></a>真实大智，<a id="a-66"></a>大悲方便，<a id="a-67"></a>哀愍我等。<a id="a-68"></a>’迦葉当知，<a id="a-69"></a>彼初化城，<a id="a-6A"></a>谓声闻、<a id="a-6B"></a>缘觉乘，<a id="a-6C"></a>清净智慧，<a id="a-6D"></a>空、<a id="a-6E"></a>无相、<a id="a-6F"></a>无作解脱之智。<a id="a-6G"></a>真实大城，<a id="a-6H"></a>是如来解脱。<a id="a-6I"></a>是故如来，<a id="a-6J"></a>开示三乘，<a id="a-6K"></a>现二涅槃，<a id="a-6L"></a>又说一乘。<a id="a-6M"></a>”</p>
  <p id="a6N">佛告迦葉：<a id="a-6O"></a>“若有说言无此经者，<a id="a-6P"></a>非我弟子，<a id="a-6Q"></a>我非彼师。<a id="a-6R"></a>”</p>
  <p id="a6S">迦葉白佛言：<a id="a-6T"></a>“世尊，<a id="a-6U"></a>诸摩诃衍经，<a id="a-6V"></a>多说空义。<a id="a-6W"></a>”</p>
  <p id="a6X">佛告迦葉：<a id="a-6Y"></a>“一切空经是有余说，<a id="a-6Z"></a>唯有此经是无上说，<a id="a-6a"></a>非有余说。<a id="a-6b"></a>复次，<a id="a-6c"></a>迦葉，<a id="a-6d"></a>如波斯匿王，<a id="a-6e"></a>常十一月设大施会，<a id="a-6f"></a>先食饿鬼、<a id="a-6g"></a>孤独、<a id="a-6h"></a>贫乞，<a id="a-6i"></a>次施沙门及婆罗门，<a id="a-6j"></a>甘膳众味随其所欲。<a id="a-6k"></a>诸佛世尊亦复如是，<a id="a-6l"></a>随顺众生种种欲乐，<a id="a-6m"></a>而为演说种种经法。<a id="a-6n"></a>若有众生，<a id="a-6o"></a>懈怠犯戒，<a id="a-6p"></a>不勤修习，<a id="a-6q"></a>舍如来藏常住妙典，<a id="a-6r"></a>好乐修学种种空经，<a id="a-6s"></a>或随句字说，<a id="a-6t"></a>或增异句字。<a id="a-6u"></a>所以者何？<a id="a-6v"></a>彼如是言：<a id="a-6w"></a>‘一切佛经皆说无我。<a id="a-6x"></a>’而彼不知空无我义，<a id="a-6y"></a>彼无慧人趣向灭尽。<a id="a-6z"></a>然空无我说亦是佛语。<a id="a-70"></a>所以者何？<a id="a-71"></a>无量尘垢诸烦恼藏，<a id="a-72"></a>常空涅槃。<a id="a-73"></a>如是涅槃是一切句，<a id="a-74"></a>彼常住安乐，<a id="a-75"></a>是佛所得大般涅槃句。</p>
  <p id="a76">迦葉白佛言：<a id="a-77"></a>“世尊，<a id="a-78"></a>云何离于断常？<a id="a-79"></a>”</p>
  <p id="a7A">佛告迦葉：<a id="a-7B"></a>“乃至众生轮回生死不得自在，<a id="a-7C"></a>是故我为说无我义。<a id="a-7D"></a>然诸佛所得大般涅槃常住安乐，<a id="a-7E"></a>以是义故，<a id="a-7F"></a>坏彼断常。<a id="a-7G"></a>”</p>
  <p id="a7H">迦葉白佛言：<a id="a-7I"></a>“世尊，<a id="a-7J"></a>再转无我，<a id="a-7K"></a>转我久矣！<a id="a-7L"></a>”</p>
  <p id="a7M">佛告迦葉：<a id="a-7N"></a>“为破世间我故，<a id="a-7O"></a>说无我义。<a id="a-7P"></a>若不如是说者，<a id="a-7Q"></a>云何令彼受大师法？<a id="a-7R"></a>佛说无我，<a id="a-7S"></a>彼诸众生生奇特想，<a id="a-7T"></a>闻所未闻，<a id="a-7U"></a>来诣佛所。<a id="a-7V"></a>然后以百千因缘令入佛法，<a id="a-7W"></a>入佛法已，<a id="a-7X"></a>信心增长，<a id="a-7Y"></a>勤修精进，<a id="a-7Z"></a>善学空法，<a id="a-7a"></a>然后为说常住安乐有色解脱。<a id="a-7b"></a>复次，<a id="a-7c"></a>或有世俗说有是解脱，<a id="a-7d"></a>为坏彼故，<a id="a-7e"></a>说言解脱悉无所有。<a id="a-7f"></a>若不如是说，<a id="a-7g"></a>云何令彼受大师法？<a id="a-7h"></a>是故百千因缘，<a id="a-7i"></a>为说解脱灭尽无我。<a id="a-7j"></a>然后我复见彼众生，<a id="a-7k"></a>见毕竟灭以为解脱，<a id="a-7l"></a>彼无慧人趣向灭尽，<a id="a-7m"></a>然后我复百千因缘，<a id="a-7n"></a>说解脱是有。<a id="a-7o"></a>”</p>
  <p id="a7p">迦葉白佛言：<a id="a-7q"></a>“世尊，<a id="a-7r"></a>得解脱自在者，<a id="a-7s"></a>当知众生必应有常。<a id="a-7t"></a>譬如见烟，<a id="a-7u"></a>必知有火；<a id="a-7v"></a>若有我者，<a id="a-7w"></a>必有解脱。<a id="a-7x"></a>若说有我，<a id="a-7y"></a>则为已说解脱有色，<a id="a-7z"></a>非世俗身见，<a id="a-80"></a>亦非说断常。<a id="a-81"></a>”</p>
  <p id="a82">迦葉复白佛言：<a id="a-83"></a>“世尊，<a id="a-84"></a>云何如来，<a id="a-85"></a>不般涅槃示般涅槃，<a id="a-86"></a>不生示生？<a id="a-87"></a>”</p>
  <p id="a88">佛告迦葉：<a id="a-89"></a>“为坏众生计常想故，<a id="a-8A"></a>如来不般涅槃示般涅槃，<a id="a-8B"></a>不生示生。<a id="a-8C"></a>所以者何？<a id="a-8D"></a>众生谓佛，<a id="a-8E"></a>尚有终没，<a id="a-8F"></a>不得自在，<a id="a-8G"></a>何况我等有我我所！<a id="a-8H"></a>譬如有王，<a id="a-8I"></a>为邻国所执，<a id="a-8J"></a>系缚枷锁，<a id="a-8K"></a>作是思惟：<a id="a-8L"></a>‘我今复是王是主耶？<a id="a-8M"></a>我今非王非主。<a id="a-8N"></a>何缘乃致如是诸难？<a id="a-8O"></a>由放逸故。<a id="a-8P"></a>’如是众生，<a id="a-8Q"></a>乃至生死轮回，<a id="a-8R"></a>我不自在；<a id="a-8S"></a>不自在故，<a id="a-8T"></a>说无我义。<a id="a-8U"></a>譬如有人，<a id="a-8V"></a>为贼所逐，<a id="a-8W"></a>举刀欲害，<a id="a-8X"></a>作是思惟：<a id="a-8Y"></a>‘我今无力当得免此死难。<a id="a-8Z"></a>’以不如是生老病死种种众苦，<a id="a-8a"></a>成就众生思想，<a id="a-8b"></a>愿作帝释梵王。<a id="a-8c"></a>如来为坏彼思想故，<a id="a-8d"></a>示现有死。<a id="a-8e"></a>如来是天中之天，<a id="a-8f"></a>若般涅槃悉磨灭者，<a id="a-8g"></a>世间应灭。<a id="a-8h"></a>若不灭者，<a id="a-8i"></a>则常住安乐。<a id="a-8j"></a>常住安乐，<a id="a-8k"></a>则必有我，<a id="a-8l"></a>如烟有火。<a id="a-8m"></a>若复无我，<a id="a-8n"></a>而有我者，<a id="a-8o"></a>世间应满。<a id="a-8p"></a>实有我，<a id="a-8q"></a>非无我，<a id="a-8r"></a>亦不坏。<a id="a-8s"></a>若实无我，<a id="a-8t"></a>我则不成。<a id="a-8u"></a>”</p>
  <p id="a8v">迦葉白佛言：<a id="a-8w"></a>“世尊，<a id="a-8x"></a>有者何耶？<a id="a-8y"></a>”</p>
  <p id="a8z">佛告迦葉：<a id="a-90"></a>“有者，<a id="a-91"></a>二十五有众生行。<a id="a-92"></a>非有者，<a id="a-93"></a>无思之物。<a id="a-94"></a>若非有是众生者，<a id="a-95"></a>应从他来。<a id="a-96"></a>设有思之物坏者，<a id="a-97"></a>众生当减。<a id="a-98"></a>若非有是众生者，<a id="a-99"></a>则应充满。<a id="a-9A"></a>以众生不生不坏故，<a id="a-9B"></a>不减不满。<a id="a-9C"></a>”</p>
  <p id="a9D">迦葉白佛言：<a id="a-9E"></a>“世尊，<a id="a-9F"></a>若有我者，<a id="a-9G"></a>云何生彼烦恼诸垢？<a id="a-9H"></a>”</p>
  <p id="a9I">佛告迦葉：<a id="a-9J"></a>“善哉！<a id="a-9K"></a>善哉！<a id="a-9L"></a>应以是问，<a id="a-9M"></a>问于如来。<a id="a-9N"></a>譬如金师见彼金性，<a id="a-9O"></a>作是思惟：<a id="a-9P"></a>‘如此金性，<a id="a-9Q"></a>何由生垢？<a id="a-9R"></a>今当推寻生垢之本。<a id="a-9S"></a>’彼人云何？<a id="a-9T"></a>为得本不？<a id="a-9U"></a>”</p>
  <p id="a9V">迦葉白言：<a id="a-9W"></a>“不也，<a id="a-9X"></a>世尊。<a id="a-9Y"></a>”</p>
  <p id="a9Z">佛告迦葉：<a id="a-9a"></a>“若尽寿思惟寻初因相，<a id="a-9b"></a>乃至无始，<a id="a-9c"></a>得本际不？<a id="a-9d"></a>既不得本，<a id="a-9e"></a>亦不得金。<a id="a-9f"></a>若巧方便精勤不懈，<a id="a-9g"></a>除彼金垢，<a id="a-9h"></a>尔乃得金。<a id="a-9i"></a>”</p>
  <p id="a9j">佛告迦葉：<a id="a-9k"></a>“如是我者，<a id="a-9l"></a>生客烦恼。<a id="a-9m"></a>欲见我者，<a id="a-9n"></a>作是思惟：<a id="a-9o"></a>‘今当推寻我及垢本。<a id="a-9p"></a>’彼人云何？<a id="a-9q"></a>为得本不？<a id="a-9r"></a>”</p>
  <p id="a9s">迦葉白佛言：<a id="a-9t"></a>“不也，<a id="a-9u"></a>世尊。<a id="a-9v"></a>”</p>
  <p id="a9w">佛告迦葉：<a id="a-9x"></a>“若勤方便除烦恼垢，<a id="a-9y"></a>尔乃得我。<a id="a-9z"></a>谓闻如是此经，<a id="a-A0"></a>深心信乐，<a id="a-A1"></a>不缓不急，<a id="a-A2"></a>善巧方便专精三业，<a id="a-A3"></a>以是因缘，<a id="a-A4"></a>尔乃得我。<a id="a-A5"></a>”</p>
  <p id="aA6">迦葉复白佛言：<a id="a-A7"></a>“世尊，<a id="a-A8"></a>若有我者，<a id="a-A9"></a>何故不见？<a id="a-AA"></a>”</p>
  <p id="aAB">佛告迦葉：<a id="a-AC"></a>“今当说譬！<a id="a-AD"></a>譬如初学，<a id="a-AE"></a>学五字句，<a id="a-AF"></a>界成句偈。<a id="a-AG"></a>欲先知义，<a id="a-AH"></a>然后乃学，<a id="a-AI"></a>当得知不？<a id="a-AJ"></a>要当先学，<a id="a-AK"></a>然后乃知。<a id="a-AL"></a>彼善学已，<a id="a-AM"></a>然后师教，<a id="a-AN"></a>界成句义，<a id="a-AO"></a>引譬示之。<a id="a-AP"></a>彼能听受，<a id="a-AQ"></a>缘师得解界成句义故，<a id="a-AR"></a>则能信乐。<a id="a-AS"></a>如是我今，<a id="a-AT"></a>为烦恼藏所覆众生说言：<a id="a-AU"></a>‘善男子，<a id="a-AV"></a>如来藏如是如是。<a id="a-AW"></a>’彼便欲见，<a id="a-AX"></a>当得见不？<a id="a-AY"></a>”</p>
  <p id="aAZ">迦葉白言：<a id="a-Aa"></a>“不也，<a id="a-Ab"></a>世尊。<a id="a-Ac"></a>”</p>
  <p id="aAd">佛告迦葉：<a id="a-Ae"></a>“如彼不知界成句义，<a id="a-Af"></a>当缘师信。<a id="a-Ag"></a>如是，<a id="a-Ah"></a>迦葉当知，<a id="a-Ai"></a>如来是诚实语者，<a id="a-Aj"></a>以诚实语说有众生，<a id="a-Ak"></a>汝后当知，<a id="a-Al"></a>如彼学成。<a id="a-Am"></a>今当为汝更说譬喻，<a id="a-An"></a>如四种众生界隐覆譬喻，<a id="a-Ao"></a>所谓：<a id="a-Ap"></a>肤翳覆眼、<a id="a-Aq"></a>重云隐月、<a id="a-Ar"></a>如人穿井、<a id="a-As"></a>瓶中灯焰。<a id="a-At"></a>当知此四有佛藏因缘，<a id="a-Au"></a>一切众生悉有佛性，<a id="a-Av"></a>无量相好庄严照明。<a id="a-Aw"></a>以彼性故，<a id="a-Ax"></a>一切众生得般涅槃。</p>
  <p id="aAy">“如彼眼翳是可治病，<a id="a-Az"></a>未遇良医，<a id="a-B0"></a>其目常冥；<a id="a-B1"></a>既遇良医，<a id="a-B2"></a>疾得见色。<a id="a-B3"></a>如是无量烦恼藏，<a id="a-B4"></a>翳障如来性；<a id="a-B5"></a>乃至未遇诸佛、<a id="a-B6"></a>声闻、<a id="a-B7"></a>缘觉，<a id="a-B8"></a>计我非我，<a id="a-B9"></a>我所为我；<a id="a-BA"></a>若遇诸佛、<a id="a-BB"></a>声闻、<a id="a-BC"></a>缘觉，<a id="a-BD"></a>乃知真我。<a id="a-BE"></a>如治病愈，<a id="a-BF"></a>其目开明。<a id="a-BG"></a>翳者谓诸烦恼，<a id="a-BH"></a>眼者谓如来性。<a id="a-BI"></a>如云覆月，<a id="a-BJ"></a>月不明净。<a id="a-BK"></a>诸烦恼藏覆如来性，<a id="a-BL"></a>性不明净。<a id="a-BM"></a>若离一切烦恼云覆，<a id="a-BN"></a>如来之性净如满月。<a id="a-BO"></a>如人穿井，<a id="a-BP"></a>若得干土，<a id="a-BQ"></a>知水尚远；<a id="a-BR"></a>得湿土泥，<a id="a-BS"></a>知水渐近；<a id="a-BT"></a>若得水者，<a id="a-BU"></a>则为究竟。<a id="a-BV"></a>如是值遇诸佛、<a id="a-BW"></a>声闻、<a id="a-BX"></a>缘觉，<a id="a-BY"></a>修习善行，<a id="a-BZ"></a>掘烦恼土，<a id="a-Ba"></a>得如来性水。<a id="a-Bb"></a>如瓶中灯焰，<a id="a-Bc"></a>其明不现，<a id="a-Bd"></a>于众生无用；<a id="a-Be"></a>若坏去瓶，<a id="a-Bf"></a>其光普昭。<a id="a-Bg"></a>如是诸烦恼瓶覆如来藏灯，<a id="a-Bh"></a>相好庄严则不明净，<a id="a-Bi"></a>于众生无用。<a id="a-Bj"></a>若离一切诸烦恼藏，<a id="a-Bk"></a>彼如来性烦恼永尽，<a id="a-Bl"></a>相好照明施作佛事；<a id="a-Bm"></a>如破瓶灯，<a id="a-Bn"></a>众生受用。<a id="a-Bo"></a>如此四种譬喻因缘，<a id="a-Bp"></a>如我有众生界，<a id="a-Bq"></a>当知一切众生，<a id="a-Br"></a>皆亦如是。<a id="a-Bs"></a>彼众生界，<a id="a-Bt"></a>无边明净。<a id="a-Bu"></a>”</p>
  <p id="aBv">迦葉白佛言：<a id="a-Bw"></a>“世尊，<a id="a-Bx"></a>若一切众生，<a id="a-By"></a>有如来藏、<a id="a-Bz"></a>一性、<a id="a-C0"></a>一乘者，<a id="a-C1"></a>如来何故，<a id="a-C2"></a>说有三乘——声闻乘、<a id="a-C3"></a>缘觉乘、<a id="a-C4"></a>佛乘？<a id="a-C5"></a>”</p>
  <p id="aC6">佛告迦葉：<a id="a-C7"></a>“今当说譬！<a id="a-C8"></a>如巨富长者，<a id="a-C9"></a>唯有一子，<a id="a-CA"></a>随乳母行，<a id="a-CB"></a>于大众中亡失所在。<a id="a-CC"></a>长者临终，<a id="a-CD"></a>作是思惟：<a id="a-CE"></a>‘我唯一子，<a id="a-CF"></a>久已亡失，<a id="a-CG"></a>更无余子、<a id="a-CH"></a>父母亲属。<a id="a-CI"></a>若我一旦终没之后，<a id="a-CJ"></a>一切财物王悉取去。<a id="a-CK"></a>’于思惟顷，<a id="a-CL"></a>本所失子，<a id="a-CM"></a>游行乞求，<a id="a-CN"></a>到其本家，<a id="a-CO"></a>而不自知是其父舍。<a id="a-CP"></a>所以者何？<a id="a-CQ"></a>幼少失故。<a id="a-CR"></a>父见识之，<a id="a-CS"></a>而不言子。<a id="a-CT"></a>所以者何？<a id="a-CU"></a>虑怖走故。<a id="a-CV"></a>多与财物，<a id="a-CW"></a>而语之言：<a id="a-CX"></a>‘我无子息，<a id="a-CY"></a>为我作子，<a id="a-CZ"></a>勿复余行。<a id="a-Ca"></a>’彼子答言：<a id="a-Cb"></a>‘不堪住此。<a id="a-Cc"></a>所以者何？<a id="a-Cd"></a>住此常苦，<a id="a-Ce"></a>如被系缚。<a id="a-Cf"></a>’长者谓言：<a id="a-Cg"></a>‘汝欲何作？<a id="a-Ch"></a>’子复答言：<a id="a-Ci"></a>‘宁除众秽，<a id="a-Cj"></a>放牧田作。<a id="a-Ck"></a>’长者念言：<a id="a-Cl"></a>‘此子薄福！<a id="a-Cm"></a>我当知时，<a id="a-Cn"></a>且随彼意。<a id="a-Co"></a>’即令除粪。<a id="a-Cp"></a>其子久后，<a id="a-Cq"></a>见大长者五欲自娱，<a id="a-Cr"></a>心生欣乐，<a id="a-Cs"></a>作是思惟：<a id="a-Ct"></a>‘愿大长者，<a id="a-Cu"></a>时见哀纳，<a id="a-Cv"></a>多赐财宝，<a id="a-Cw"></a>以我为子。<a id="a-Cx"></a>’作是念已，<a id="a-Cy"></a>不勤作务。<a id="a-Cz"></a>长者见已，<a id="a-D0"></a>作是思惟：<a id="a-D1"></a>‘如是不久，<a id="a-D2"></a>必为我子。<a id="a-D3"></a>’是时长者，<a id="a-D4"></a>寻告之曰：<a id="a-D5"></a>‘汝今云何起异心想，<a id="a-D6"></a>不勤作务？<a id="a-D7"></a>’彼即答言：<a id="a-D8"></a>‘愿欲作子，<a id="a-D9"></a>生如是心。<a id="a-DA"></a>’长者言：<a id="a-DB"></a>‘善！<a id="a-DC"></a>我是汝父，<a id="a-DD"></a>汝是我子。<a id="a-DE"></a>我实汝父，<a id="a-DF"></a>而汝不知。<a id="a-DG"></a>所有库藏，<a id="a-DH"></a>悉以付汝。<a id="a-DI"></a>’于大众中唱如是言：<a id="a-DJ"></a>‘此是我子！<a id="a-DK"></a>我失来久，<a id="a-DL"></a>今遇还家，<a id="a-DM"></a>而不自知。<a id="a-DN"></a>我命为子，<a id="a-DO"></a>而复不肯。<a id="a-DP"></a>今日自求为我作子。<a id="a-DQ"></a>’迦葉，<a id="a-DR"></a>如彼长者，<a id="a-DS"></a>方便诱引志意下劣子，<a id="a-DT"></a>先令除粪，<a id="a-DU"></a>然后付财，<a id="a-DV"></a>于大众中唱如是言：<a id="a-DW"></a>‘此本我子！<a id="a-DX"></a>亡失来久，<a id="a-DY"></a>今幸自来，<a id="a-DZ"></a>为我作子。<a id="a-Da"></a>’迦葉，<a id="a-Db"></a>如是不乐一乘者，<a id="a-Dc"></a>为说三乘。<a id="a-Dd"></a>所以者何？<a id="a-De"></a>此是如来善巧方便。<a id="a-Df"></a>是诸声闻悉是我子，<a id="a-Dg"></a>如除粪者今始自知。<a id="a-Dh"></a>”</p>
  <p id="aDi">迦葉白佛言：<a id="a-Dj"></a>“呜呼异哉！<a id="a-Dk"></a>是声闻乘，<a id="a-Dl"></a>何鄙之甚！<a id="a-Dm"></a>实是佛子，<a id="a-Dn"></a>而不识父。<a id="a-Do"></a>”</p>
  <p id="aDp">佛告迦葉：<a id="a-Dq"></a>“应如是学！<a id="a-Dr"></a>若汝不堪诃责毁骂，<a id="a-Ds"></a>则应舍离。<a id="a-Dt"></a>彼后熟时，<a id="a-Du"></a>汝当知之。<a id="a-Dv"></a>复次，<a id="a-Dw"></a>迦葉，<a id="a-Dx"></a>声闻、<a id="a-Dy"></a>大乘，<a id="a-Dz"></a>常相违反，<a id="a-E0"></a>世俗、<a id="a-E1"></a>无漏，<a id="a-E2"></a>愚痴、<a id="a-E3"></a>黠慧。</p>
  <p id="aE4">“复次，<a id="a-E5"></a>迦葉，<a id="a-E6"></a>若谤此经者，<a id="a-E7"></a>应当摄取。<a id="a-E8"></a>所以者何？<a id="a-E9"></a>彼以谤故，<a id="a-EA"></a>舍身当堕无边黑闇。<a id="a-EB"></a>哀愍彼故，<a id="a-EC"></a>当设方便以大乘法而成熟之。<a id="a-ED"></a>若不可治者，<a id="a-EE"></a>当堕地狱。<a id="a-EF"></a>若有信者，<a id="a-EG"></a>彼自当信。<a id="a-EH"></a>其余众生，<a id="a-EI"></a>应以摄事摄令解脱。</p>
  <p id="aEJ">“复次，<a id="a-EK"></a>迦葉，<a id="a-EL"></a>若有士夫，<a id="a-EM"></a>初得热病，<a id="a-EN"></a>不应与药及余众治。<a id="a-EO"></a>所以者何？<a id="a-EP"></a>时未至故。<a id="a-EQ"></a>要待时至，<a id="a-ER"></a>然后乃治。<a id="a-ES"></a>二处不知，<a id="a-ET"></a>是则败医。<a id="a-EU"></a>是故病熟，<a id="a-EV"></a>然后应治。<a id="a-EW"></a>若未熟者，<a id="a-EX"></a>要待时至。<a id="a-EY"></a>如是众生谤此经者，<a id="a-EZ"></a>过患熟时，<a id="a-Ea"></a>深自悔责：<a id="a-Eb"></a>‘呜呼苦哉！<a id="a-Ec"></a>我之所作，<a id="a-Ed"></a>今始觉知。<a id="a-Ee"></a>’至于尔时，<a id="a-Ef"></a>应以摄事而救摄之。</p>
  <p id="aEg">“复次，<a id="a-Eh"></a>迦葉，<a id="a-Ei"></a>如有士夫，<a id="a-Ej"></a>度大旷野，<a id="a-Ek"></a>闻合群鸟鸣。<a id="a-El"></a>时彼士夫，<a id="a-Em"></a>思是鸟声，<a id="a-En"></a>谓有劫贼，<a id="a-Eo"></a>异道而去，<a id="a-Ep"></a>入空泽中，<a id="a-Eq"></a>至虎狼处，<a id="a-Er"></a>为虎所食。<a id="a-Es"></a>如是，<a id="a-Et"></a>迦葉，<a id="a-Eu"></a>彼当来世比丘、<a id="a-Ev"></a>比丘尼、<a id="a-Ew"></a>优婆塞、<a id="a-Ex"></a>优婆夷，<a id="a-Ey"></a>于有我、<a id="a-Ez"></a>无我声，<a id="a-F0"></a>畏有我声，<a id="a-F1"></a>入于大空断见，<a id="a-F2"></a>修习无我；<a id="a-F3"></a>于如是如来藏，<a id="a-F4"></a>诸佛常住甚深经典，<a id="a-F5"></a>不生信乐。</p>
  <p id="aF6">“复次，<a id="a-F7"></a>迦葉，<a id="a-F8"></a>汝所问我，<a id="a-F9"></a>为阿难说：<a id="a-FA"></a>‘有有有苦乐，<a id="a-FB"></a>无有无苦乐。<a id="a-FC"></a>’汝今谛听。<a id="a-FD"></a>迦葉，<a id="a-FE"></a>如来者，<a id="a-FF"></a>非有，<a id="a-FG"></a>非众生，<a id="a-FH"></a>亦不坏。<a id="a-FI"></a>”</p>
  <p id="aFJ">迦葉白佛言：<a id="a-FK"></a>“云何世尊？<a id="a-FL"></a>”</p>
  <p id="aFM">佛告迦葉：<a id="a-FN"></a>“如雪山下，<a id="a-FO"></a>有出净光摩尼宝性。<a id="a-FP"></a>有人善知摩尼宝相，<a id="a-FQ"></a>见相则知，<a id="a-FR"></a>即取持去；<a id="a-FS"></a>如炼金法，<a id="a-FT"></a>消除滓秽，<a id="a-FU"></a>离垢清净，<a id="a-FV"></a>随所著处，<a id="a-FW"></a>本垢不污。<a id="a-FX"></a>所以者何？<a id="a-FY"></a>譬如士夫持灯而行，<a id="a-FZ"></a>随所至处，<a id="a-Fa"></a>闇冥悉除，<a id="a-Fb"></a>灯光特明。<a id="a-Fc"></a>彼摩尼宝，<a id="a-Fd"></a>亦复如是。<a id="a-Fe"></a>如炼真金，<a id="a-Ff"></a>尘垢不污；<a id="a-Fg"></a>星月光照，<a id="a-Fh"></a>则雨净水；<a id="a-Fi"></a>日光所照，<a id="a-Fj"></a>寻即出火。<a id="a-Fk"></a>如是，<a id="a-Fl"></a>迦葉，<a id="a-Fm"></a>如来、<a id="a-Fn"></a>应供、<a id="a-Fo"></a>等正觉，<a id="a-Fp"></a>出兴于世，<a id="a-Fq"></a>永离一切生老病死，<a id="a-Fr"></a>烦恼习垢一切悉灭，<a id="a-Fs"></a>常大照明。<a id="a-Ft"></a>如彼明珠，<a id="a-Fu"></a>一切不污。<a id="a-Fv"></a>如净莲华，<a id="a-Fw"></a>尘水不著。<a id="a-Fx"></a>复次，<a id="a-Fy"></a>迦葉，<a id="a-Fz"></a>如来如是如是时，<a id="a-G0"></a>如是如是像类，<a id="a-G1"></a>出于世间，<a id="a-G2"></a>随其所应，<a id="a-G3"></a>示现凡身，<a id="a-G4"></a>不为彼彼凡品生处垢秽所染，<a id="a-G5"></a>亦复不受世间苦乐。<a id="a-G6"></a>乐者，<a id="a-G7"></a>人天五欲功德，<a id="a-G8"></a>彼即是苦；<a id="a-G9"></a>唯有解脱，<a id="a-GA"></a>究竟常乐。<a id="a-GB"></a>”</p>
  <p id="aGC">迦葉白佛言：<a id="a-GD"></a>“善哉！<a id="a-GE"></a>善哉！<a id="a-GF"></a>世尊，<a id="a-GG"></a>我自惟省，<a id="a-GH"></a>今始出家受具足戒，<a id="a-GI"></a>得比丘分，<a id="a-GJ"></a>成阿罗汉，<a id="a-GK"></a>当于如来知恩报恩！<a id="a-GL"></a>以如来昔日，<a id="a-GM"></a>分我半坐；<a id="a-GN"></a>今日复于四大众中，<a id="a-GO"></a>以大乘法水而灌我顶。<a id="a-GP"></a>”</p>
  <p id="aGQ">尔时，<a id="a-GR"></a>众中有持比丘色像仪式者，<a id="a-GS"></a>或持优婆塞色像仪式者，<a id="a-GT"></a>或持非优婆塞色像仪式者，<a id="a-GU"></a>倾侧低仰，<a id="a-GV"></a>一切皆是魔之所为。</p>
  <p id="aGW">尔时，<a id="a-GX"></a>阿难白佛言：<a id="a-GY"></a>“世尊，<a id="a-GZ"></a>今此大众，<a id="a-Ga"></a>离诸糟糠，<a id="a-Gb"></a>坚固真实，<a id="a-Gc"></a>如栴檀林。<a id="a-Gd"></a>如是众中，<a id="a-Ge"></a>彼云何住？<a id="a-Gf"></a>”</p>
  <p id="aGg">佛告阿难：<a id="a-Gh"></a>“问大迦葉。<a id="a-Gi"></a>”</p>
  <p id="aGj">阿难言：<a id="a-Gk"></a>“唯，<a id="a-Gl"></a>善哉当问！<a id="a-Gm"></a>”</p>
  <p id="aGn">即问迦葉：<a id="a-Go"></a>“于此众中，<a id="a-Gp"></a>彼云何住？<a id="a-Gq"></a>”</p>
  <p id="aGr">迦葉答言：<a id="a-Gs"></a>“彼愚痴人，<a id="a-Gt"></a>是魔眷属，<a id="a-Gu"></a>与魔俱来。<a id="a-Gv"></a>是故，<a id="a-Gw"></a>阿难，<a id="a-Gx"></a>我先说言，<a id="a-Gy"></a>不能堪任。<a id="a-Gz"></a>于如来灭后，<a id="a-H0"></a>善巧方便，<a id="a-H1"></a>护持正法，<a id="a-H2"></a>如善守田。<a id="a-H3"></a>是故先言，<a id="a-H4"></a>宁负大地，<a id="a-H5"></a>广说如上。<a id="a-H6"></a>尔时，<a id="a-H7"></a>世尊即告我言：<a id="a-H8"></a>‘于我灭后，<a id="a-H9"></a>汝当堪忍护持正法至于法尽。<a id="a-HA"></a>’我时白佛：<a id="a-HB"></a>‘我当堪能四十年中护持正法。<a id="a-HC"></a>’时佛责言：<a id="a-HD"></a>‘何以懈怠，<a id="a-HE"></a>不能护法至于法尽也！<a id="a-HF"></a>’”</p>
  <p id="aHG">佛告迦葉：<a id="a-HH"></a>“汝且求魔！<a id="a-HI"></a>若能得者，<a id="a-HJ"></a>堪任护法。<a id="a-HK"></a>”</p>
  <p id="aHL">迦葉即以天眼观察而不能见。<a id="a-HM"></a>如舍卫国，<a id="a-HN"></a>有一野人亡失其子，<a id="a-HO"></a>于大众中求子不得，<a id="a-HP"></a>疲乏而归。<a id="a-HQ"></a>迦葉天眼，<a id="a-HR"></a>于大众中，<a id="a-HS"></a>求魔不得，<a id="a-HT"></a>亦复如是。<a id="a-HU"></a>即白佛言：<a id="a-HV"></a>“我不堪任求觅恶魔。<a id="a-HW"></a>”如是八十诸大声闻，<a id="a-HX"></a>皆曰不堪。<a id="a-HY"></a>复令贤护等五百菩萨，<a id="a-HZ"></a>除一菩萨名一切世间乐见，<a id="a-Ha"></a>推觅恶魔，<a id="a-Hb"></a>亦复不得。</p>
  <p id="aHc">尔时，<a id="a-Hd"></a>世尊复告迦葉：<a id="a-He"></a>“汝不堪任法欲灭时，<a id="a-Hf"></a>余八十年护持正法。<a id="a-Hg"></a>南方菩萨当能护持！<a id="a-Hh"></a>汝当于贤护菩萨五百众中最后求之。<a id="a-Hi"></a>”</p>
  <p id="aHj">迦葉答言：<a id="a-Hk"></a>“善哉当求！<a id="a-Hl"></a>”求得一切世间乐见离车童子，<a id="a-Hm"></a>“世尊，<a id="a-Hn"></a>一切世间乐见离车童子，<a id="a-Ho"></a>则是其人。<a id="a-Hp"></a>”</p>
  <p id="aHq">佛告迦葉：<a id="a-Hr"></a>“汝往劝请，<a id="a-Hs"></a>令觅恶魔。<a id="a-Ht"></a>”</p>
  <p id="aHu">尔时，<a id="a-Hv"></a>迦葉即与八十诸大声闻，<a id="a-Hw"></a>及贤护等五百菩萨，<a id="a-Hx"></a>俱共劝请一切世间乐见离车童子：<a id="a-Hy"></a>“汝童子，<a id="a-Hz"></a>世尊所举，<a id="a-I0"></a>堪觅恶魔！<a id="a-I1"></a>”</p>
  <p id="aI2">尔时，<a id="a-I3"></a>童子于大众中，<a id="a-I4"></a>白迦葉言：<a id="a-I5"></a>“我今堪任推觅恶魔！<a id="a-I6"></a>然有八十诸大声闻，<a id="a-I7"></a>贤护等五百菩萨摩诃萨，<a id="a-I8"></a>及文殊师利、<a id="a-I9"></a>观世音、<a id="a-IA"></a>得大势、<a id="a-IB"></a>灭诸恶趣、<a id="a-IC"></a>弥勒菩萨等，<a id="a-ID"></a>何故不觅，<a id="a-IE"></a>令我觅耶？<a id="a-IF"></a>宜令彼先，<a id="a-IG"></a>然后及我。<a id="a-IH"></a>”</p>
  <p id="aII">迦葉谓言：<a id="a-IJ"></a>“降伏恶魔，<a id="a-IK"></a>为无福耶？<a id="a-IL"></a>”</p>
  <p id="aIM">答言：<a id="a-IN"></a>“迦葉，<a id="a-IO"></a>汝知有福，<a id="a-IP"></a>宜自为之，<a id="a-IQ"></a>我今不能。<a id="a-IR"></a>”</p>
  <p id="aIS">尔时，<a id="a-IT"></a>迦葉以此白佛。</p>
  <p id="aIU">佛告迦葉：<a id="a-IV"></a>“此童子语，<a id="a-IW"></a>为何所说？<a id="a-IX"></a>”</p>
  <p id="aIY">迦葉白佛：<a id="a-IZ"></a>“童子说言：<a id="a-Ia"></a>先诸大德，<a id="a-Ib"></a>然后及我。<a id="a-Ic"></a>我是俗人，<a id="a-Id"></a>性复下劣。<a id="a-Ie"></a>是诸大德，<a id="a-If"></a>八十声闻，<a id="a-Ig"></a>及贤护等五百上首，<a id="a-Ih"></a>彼悉在先，<a id="a-Ii"></a>然后次我。<a id="a-Ij"></a>”</p>
  <p id="aIk">时诸声闻及贤护等，<a id="a-Il"></a>一切推觅悉不能得。<a id="a-Im"></a>如彼野人，<a id="a-In"></a>求子不获。<a id="a-Io"></a>皆曰不堪，<a id="a-Ip"></a>于一面立。</p>
  <p id="aIq">尔时，<a id="a-Ir"></a>世尊复告迦葉：<a id="a-Is"></a>”汝今闻此《大法鼓经》，<a id="a-It"></a>于我灭后四十年中，<a id="a-Iu"></a>当善护持如今正法，<a id="a-Iv"></a>当击大法鼓，<a id="a-Iw"></a>吹大法蠡，<a id="a-Ix"></a>设大法会，<a id="a-Iy"></a>建大法幢。<a id="a-Iz"></a>然后一切世间乐见离车童子，<a id="a-J0"></a>于正法欲灭余八十年，<a id="a-J1"></a>当以五系缚彼恶魔及其眷属，<a id="a-J2"></a>如缚小兔，<a id="a-J3"></a>广当宣唱《大法鼓经》，<a id="a-J4"></a>当击大法鼓，<a id="a-J5"></a>吹大法蠡，<a id="a-J6"></a>设大法会，<a id="a-J7"></a>建大法幢。<a id="a-J8"></a>”</p>
  <p id="aJ9">迦葉白佛言：<a id="a-JA"></a>“当于何时？<a id="a-JB"></a>”</p>
  <p id="aJC">佛告迦葉：<a id="a-JD"></a>“正法欲灭余八十年。<a id="a-JE"></a>”</p>
  <p id="aJF">迦葉白佛言：<a id="a-JG"></a>“世尊，<a id="a-JH"></a>欲见恶魔。<a id="a-JI"></a>”</p>
  <p id="aJJ">佛告童子：<a id="a-JK"></a>“速以恶魔示诸大众。<a id="a-JL"></a>”</p>
  <p id="aJM">尔时，<a id="a-JN"></a>童子瞻仰世尊，<a id="a-JO"></a>即指示言：<a id="a-JP"></a>“观此恶魔，<a id="a-JQ"></a>从异方来。<a id="a-JR"></a>如诸菩萨，<a id="a-JS"></a>作比丘像，<a id="a-JT"></a>于众中坐。<a id="a-JU"></a>”大众悉见，<a id="a-JV"></a>见被五系。</p>
  <p id="aJW">魔言：<a id="a-JX"></a>“童子，<a id="a-JY"></a>我于此经不复作碍。<a id="a-JZ"></a>”如是三说。</p>
  <p id="aJa">尔时，<a id="a-Jb"></a>世尊告一切世间乐见离车童子等菩萨众言：<a id="a-Jc"></a>“摩诃迦葉，<a id="a-Jd"></a>已能于我灭度之后四十年中，<a id="a-Je"></a>护持正法。<a id="a-Jf"></a>汝等谁能于我灭后，<a id="a-Jg"></a>最后护法？<a id="a-Jh"></a>”如是三说，<a id="a-Ji"></a>无能堪者。</p>
  <p id="aJj">佛告大众：<a id="a-Jk"></a>“汝等勿得起轻劣想！<a id="a-Jl"></a>我此众中多有弟子，<a id="a-Jm"></a>于我灭后能护正法说此经者。<a id="a-Jn"></a>贤护等五百菩萨最后一人，<a id="a-Jo"></a>一切世间乐见离车童子，<a id="a-Jp"></a>于我灭后，<a id="a-Jq"></a>当击大法鼓，<a id="a-Jr"></a>吹大法蠡，<a id="a-Js"></a>设大法会，<a id="a-Jt"></a>建大法幢。<a id="a-Ju"></a>”</p>
  <p id="aJv">尔时，<a id="a-Jw"></a>童子即放弊魔。</p>
  <p id="aJx">时诸大众，<a id="a-Jy"></a>语童子言：<a id="a-Jz"></a>“汝已授记。<a id="a-K0"></a>”</p>
  <p id="aK1">尔时，<a id="a-K2"></a>世尊复告大迦葉言：<a id="a-K3"></a>“今汝迦葉，<a id="a-K4"></a>如守田夫无善方便，<a id="a-K5"></a>不能堪任护持此经。<a id="a-K6"></a>今此童子闻此经已，<a id="a-K7"></a>能善诵读，<a id="a-K8"></a>现前护持，<a id="a-K9"></a>为人演说；<a id="a-KA"></a>常能示现为凡夫身，<a id="a-KB"></a>住于七地。<a id="a-KC"></a>正法欲灭余八十年，<a id="a-KD"></a>在于南方文荼罗国，<a id="a-KE"></a>大波利村善方便河边，<a id="a-KF"></a>迦耶梨姓中生。<a id="a-KG"></a>当作比丘持我名，<a id="a-KH"></a>如善方便守护田苗，<a id="a-KI"></a>于我慢缓懈怠众中离俗出家，<a id="a-KJ"></a>以四摄法而摄彼众。<a id="a-KK"></a>得此深经诵读通利，<a id="a-KL"></a>令僧清净，<a id="a-KM"></a>舍先所受本不净物，<a id="a-KN"></a>为说大法《大法鼓经》，<a id="a-KO"></a>第二为说大乘空经，<a id="a-KP"></a>第三为说众生界如来常住《大法鼓经》，<a id="a-KQ"></a>击大法鼓，<a id="a-KR"></a>吹大法蠡，<a id="a-KS"></a>设大法会，<a id="a-KT"></a>建大法幢。<a id="a-KU"></a>当于我前，<a id="a-KV"></a>被弘誓铠，<a id="a-KW"></a>尽百年寿常雨法雨，<a id="a-KX"></a>演说此经；<a id="a-KY"></a>满百年已，<a id="a-KZ"></a>现大神力示般涅槃，<a id="a-Ka"></a>说如是记：<a id="a-Kb"></a>‘释迦牟尼佛，<a id="a-Kc"></a>今来至此，<a id="a-Kd"></a>悉当瞻仰，<a id="a-Ke"></a>恭敬礼拜。<a id="a-Kf"></a>如是如来常住安乐，<a id="a-Kg"></a>诸仁当观真实常乐，<a id="a-Kh"></a>如我所说。<a id="a-Ki"></a>’尔时空中十方诸佛，<a id="a-Kj"></a>皆悉现身说如是言：<a id="a-Kk"></a>‘如是，<a id="a-Kl"></a>如是，<a id="a-Km"></a>如汝所说，<a id="a-Kn"></a>一切皆当信其善说！<a id="a-Ko"></a>’”</p>
  <p id="aKp">迦葉白佛言：<a id="a-Kq"></a>“世尊，<a id="a-Kr"></a>菩萨成就几德，<a id="a-Ks"></a>能见如来常住不坏法身，<a id="a-Kt"></a>临命终时现大神力？<a id="a-Ku"></a>”</p>
  <p id="aKv">佛告迦葉：<a id="a-Kw"></a>“菩萨摩诃萨成就八功德者，<a id="a-Kx"></a>能现前见如来常住不坏法身。<a id="a-Ky"></a>何等为八？<a id="a-Kz"></a>一者、<a id="a-L0"></a>说此深经，<a id="a-L1"></a>心不懈怠；<a id="a-L2"></a>二者、<a id="a-L3"></a>说彼三乘三种之说，<a id="a-L4"></a>亦不懈倦；<a id="a-L5"></a>三者、<a id="a-L6"></a>所应化者，<a id="a-L7"></a>终不弃舍；<a id="a-L8"></a>四者、<a id="a-L9"></a>若僧坏者，<a id="a-LA"></a>和合一味；<a id="a-LB"></a>五者、<a id="a-LC"></a>终不亲近比丘尼、<a id="a-LD"></a>女人、<a id="a-LE"></a>黄门；<a id="a-LF"></a>六者、<a id="a-LG"></a>远离亲近国王及大力者；<a id="a-LH"></a>七者、<a id="a-LI"></a>常乐禅定；<a id="a-LJ"></a>八者、<a id="a-LK"></a>思惟观察不净无我。<a id="a-LL"></a>是为成就八种功德。<a id="a-LM"></a>复有四事。<a id="a-LN"></a>何等为四？<a id="a-LO"></a>一者、<a id="a-LP"></a>善能持法；<a id="a-LQ"></a>二者、<a id="a-LR"></a>常自欣庆：<a id="a-LS"></a>‘善哉！<a id="a-LT"></a>我今所作快乐大善’；<a id="a-LU"></a>三者、<a id="a-LV"></a>能自归依，<a id="a-LW"></a>作是思惟：<a id="a-LX"></a>‘我得善利’；<a id="a-LY"></a>四者、<a id="a-LZ"></a>于如来常住决定无疑，<a id="a-La"></a>日夜常念如来功德。<a id="a-Lb"></a>以是因缘，<a id="a-Lc"></a>现前得见常住法身，<a id="a-Ld"></a>现大神力，<a id="a-Le"></a>然后命终。</p>
  <p id="aLf">“迦葉，<a id="a-Lg"></a>如是善男子、<a id="a-Lh"></a>善女人，<a id="a-Li"></a>随所住处城邑聚落，<a id="a-Lj"></a>我为是等示现法身，<a id="a-Lk"></a>而说是言：<a id="a-Ll"></a>‘善男子、<a id="a-Lm"></a>善女人，<a id="a-Ln"></a>如来常住。<a id="a-Lo"></a>汝从今日，<a id="a-Lp"></a>常应受持读诵此经，<a id="a-Lq"></a>为人解说。<a id="a-Lr"></a>’作如是语：<a id="a-Ls"></a>‘当知如来常住安乐，<a id="a-Lt"></a>正心希望，<a id="a-Lu"></a>勿为谄曲！<a id="a-Lv"></a>当知世尊如是常住，<a id="a-Lw"></a>净希望者，<a id="a-Lx"></a>我当现身。<a id="a-Ly"></a>’汝大迦葉，<a id="a-Lz"></a>当信当审。<a id="a-M0"></a>若不如是修行法者，<a id="a-M1"></a>何由见我？<a id="a-M2"></a>云何能得神通示现？<a id="a-M3"></a>如我为声闻乘说，<a id="a-M4"></a>比丘能舍一法者，<a id="a-M5"></a>我为保任得阿那含果，<a id="a-M6"></a>谓彼所行功德成就亦复如是。<a id="a-M7"></a>如我先说，<a id="a-M8"></a>持戒比丘，<a id="a-M9"></a>终身天神常随供事。<a id="a-MA"></a>是故汝等，<a id="a-MB"></a>勿贪利养，<a id="a-MC"></a>当修厌离，<a id="a-MD"></a>住身念处。<a id="a-ME"></a>复次，<a id="a-MF"></a>迦葉，<a id="a-MG"></a>持我名比丘，<a id="a-MH"></a>常令僧净。<a id="a-MI"></a>”</p>
  <p id="aMJ">迦葉白佛言：<a id="a-MK"></a>“世尊，<a id="a-ML"></a>此为云何？<a id="a-MM"></a>”</p>
  <p id="aMN">佛告迦葉：<a id="a-MO"></a>“行摄取时，<a id="a-MP"></a>满足犯戒贪乌之众，<a id="a-MQ"></a>如彼巧便守护四法。<a id="a-MR"></a>贤护等五百菩萨，<a id="a-MS"></a>先不堪任，<a id="a-MT"></a>是等今者，<a id="a-MU"></a>犹故不堪。<a id="a-MV"></a>于我灭后最后护法，<a id="a-MW"></a>持我名比丘行摄法时，<a id="a-MX"></a>摄诸宽纵懈怠比丘，<a id="a-MY"></a>习近供养，<a id="a-MZ"></a>与其经卷，<a id="a-Ma"></a>消息将护；<a id="a-Mb"></a>如养牛法，<a id="a-Mc"></a>知可伏时，<a id="a-Md"></a>然后调伏。<a id="a-Me"></a>若摄取调伏而不改者，<a id="a-Mf"></a>则便弃舍，<a id="a-Mg"></a>不令毒箭涂伤善净。<a id="a-Mh"></a>彼复当作如是思惟：<a id="a-Mi"></a>‘莫令净行比丘因彼犯戒！<a id="a-Mj"></a>’彼说非法行恶行者，<a id="a-Mk"></a>不应致敬，<a id="a-Ml"></a>共同法集、<a id="a-Mm"></a>布萨、<a id="a-Mn"></a>自恣、<a id="a-Mo"></a>羯磨僧事，<a id="a-Mp"></a>悉不应同。<a id="a-Mq"></a>如王摧敌，<a id="a-Mr"></a>彼亦如是。<a id="a-Ms"></a>如是方便调伏彼已，<a id="a-Mt"></a>于百年中常雨法雨，<a id="a-Mu"></a>击大法鼓，<a id="a-Mv"></a>吹大法蠡，<a id="a-Mw"></a>设大法会，<a id="a-Mx"></a>建大法幢，<a id="a-My"></a>示大神力，<a id="a-Mz"></a>命终涅槃。<a id="a-N0"></a>过千佛已，<a id="a-N1"></a>六十二劫，<a id="a-N2"></a>经百千缘觉及八如来般涅槃后，<a id="a-N3"></a>乃成佛道，<a id="a-N4"></a>名智积光明如来、<a id="a-N5"></a>应供、<a id="a-N6"></a>等正觉。<a id="a-N7"></a>彼时持我名比丘者，<a id="a-N8"></a>即是一切世间乐见离车童子，<a id="a-N9"></a>当于此土成等正觉。<a id="a-NA"></a>迦葉当知，<a id="a-NB"></a>无上菩提，<a id="a-NC"></a>如是难得。<a id="a-ND"></a>迦葉，<a id="a-NE"></a>为是凡人所能得不？<a id="a-NF"></a>”</p>
  <p id="aNG">迦葉白佛言：<a id="a-NH"></a>“不也，<a id="a-NI"></a>世尊。<a id="a-NJ"></a>”</p>
  <p id="aNK">佛告迦葉：<a id="a-NL"></a>“一佛国土，<a id="a-NM"></a>一佛施作佛事，<a id="a-NN"></a>第二、<a id="a-NO"></a>第三亦复如是。<a id="a-NP"></a>如一芥子中有众多世界，<a id="a-NQ"></a>周旋往返而不自知，<a id="a-NR"></a>谁持来去，<a id="a-NS"></a>谁安我此；<a id="a-NT"></a>随所应知，<a id="a-NU"></a>随顺为作，<a id="a-NV"></a>如是或有知我者、<a id="a-NW"></a>或不知者。<a id="a-NX"></a>此一世界，<a id="a-NY"></a>耆阇崛山中，<a id="a-NZ"></a>有释迦牟尼佛；<a id="a-Na"></a>即于此中，<a id="a-Nb"></a>有阿逸多佛；<a id="a-Nc"></a>于此世界，<a id="a-Nd"></a>或现劫烧，<a id="a-Ne"></a>或现说法。<a id="a-Nf"></a>如是奇特甚为希有！<a id="a-Ng"></a>复有何等最上奇特？<a id="a-Nh"></a>谓一切世间乐见童子，<a id="a-Ni"></a>不于凡俗家生。<a id="a-Nj"></a>其所生家，<a id="a-Nk"></a>悉是菩萨。<a id="a-Nl"></a>迦葉当知，<a id="a-Nm"></a>彼供养给侍者，<a id="a-Nn"></a>悉皆欢喜，<a id="a-No"></a>宗亲爱念，<a id="a-Np"></a>皆作是言：<a id="a-Nq"></a>‘我种姓中，<a id="a-Nr"></a>有如是人生。<a id="a-Ns"></a>’此诸人等，<a id="a-Nt"></a>一切皆是我之所遣。<a id="a-Nu"></a>迦葉当知，<a id="a-Nv"></a>彼菩萨摩诃萨，<a id="a-Nw"></a>若余四众为作眷属，<a id="a-Nx"></a>悉闻说此《大法鼓经》，<a id="a-Ny"></a>一切皆当得无上菩提。</p>
  <p id="aNz">“迦葉，<a id="a-O0"></a>我于过去久远世时，<a id="a-O1"></a>在毗舍离城，<a id="a-O2"></a>作转轮王，<a id="a-O3"></a>名难提斯那。<a id="a-O4"></a>尔时，<a id="a-O5"></a>毗舍离城，<a id="a-O6"></a>如四天王下阎浮提。<a id="a-O7"></a>如忍世界，<a id="a-O8"></a>其余天下亦复如是，<a id="a-O9"></a>如是三千大千世界。<a id="a-OA"></a>我时寿命不可思议。<a id="a-OB"></a>我作如是转轮圣王，<a id="a-OC"></a>行阿僧祇殊胜布施及诸功德，<a id="a-OD"></a>持戒清净，<a id="a-OE"></a>修诸善行。<a id="a-OF"></a>合集如是无量福德，<a id="a-OG"></a>若善男子、<a id="a-OH"></a>善女人，<a id="a-OI"></a>闻说一乘《大法鼓经》，<a id="a-OJ"></a>戏笑而往，<a id="a-OK"></a>乃至一念，<a id="a-OL"></a>所得功德胜前福业，<a id="a-OM"></a>不可称记，<a id="a-ON"></a>算数譬喻所不能计！<a id="a-OO"></a>如有咒王，<a id="a-OP"></a>名曰焰昭，<a id="a-OQ"></a>一说此咒，<a id="a-OR"></a>四月善护。<a id="a-OS"></a>迦葉当知，<a id="a-OT"></a>世间凡咒势力如是，<a id="a-OU"></a>何况一读《大法鼓经》，<a id="a-OV"></a>而力不能尽寿为护！<a id="a-OW"></a>是故有能供养此经者，<a id="a-OX"></a>是诸众生，<a id="a-OY"></a>为无上菩提作决定因，<a id="a-OZ"></a>乃至究竟菩提不离是经。<a id="a-Oa"></a>”</p>
  <p id="aOb">时诸大众，<a id="a-Oc"></a>同声唱言：<a id="a-Od"></a>“善哉！<a id="a-Oe"></a>善哉！<a id="a-Of"></a>甚奇！<a id="a-Og"></a>世尊，<a id="a-Oh"></a>今此童子，<a id="a-Oi"></a>当为持佛名比丘。<a id="a-Oj"></a>若般涅槃者，<a id="a-Ok"></a>祇洹林神无所依怙。<a id="a-Ol"></a>所以者何？<a id="a-Om"></a>彼从南方来至佛所，<a id="a-On"></a>而般涅槃。<a id="a-Oo"></a>”</p>
  <p id="aOp">佛告大众：<a id="a-Oq"></a>“彼亦不来，<a id="a-Or"></a>我自往彼，<a id="a-Os"></a>示现其身；<a id="a-Ot"></a>先遣此经，<a id="a-Ou"></a>然后乃往。<a id="a-Ov"></a>所以者何？<a id="a-Ow"></a>若此经不往至彼手中，<a id="a-Ox"></a>则彼生退心。<a id="a-Oy"></a>若彼有众生应调伏者，<a id="a-Oz"></a>我与大众往住其前。<a id="a-P0"></a>彼见我已，<a id="a-P1"></a>当即还彼，<a id="a-P2"></a>还彼已便般涅槃，<a id="a-P3"></a>随其所欲度众生处而般涅槃。<a id="a-P4"></a>尔时，<a id="a-P5"></a>天帝释子，<a id="a-P6"></a>名阿毗曼儒，<a id="a-P7"></a>当乘神通而来至此。<a id="a-P8"></a>彼虽幼少，<a id="a-P9"></a>真心清净信乐大乘，<a id="a-PA"></a>唯独一人，<a id="a-PB"></a>无有俦匹，<a id="a-PC"></a>于天人中，<a id="a-PD"></a>持此大乘甚深经典，<a id="a-PE"></a>是故彼为说解脱因，<a id="a-PF"></a>得授佛记。<a id="a-PG"></a>”</p>
  <p id="aPH">时诸大众，<a id="a-PI"></a>同声说偈：</p>
  <p id="aPJ">“奇哉一切，<a id="a-PK"></a> 世间乐见，<a id="a-PL"></a> 为比丘像，<a id="a-PM"></a> 击大法鼓</p>
  <p id="aPN">护持佛法，<a id="a-PO"></a> 令得久住！</p>
  <p id="aPP">般涅槃后，<a id="a-PQ"></a> 世间虚空，<a id="a-PR"></a> 彼灭度后，<a id="a-PS"></a> 无与等者。</p>
  <p id="aPT">如是比丘，<a id="a-PU"></a> 世间难得，<a id="a-PV"></a> 能为世间，<a id="a-PW"></a> 说究竟道。<a id="a-PX"></a>”</p>
  <p id="aPY">尔时，<a id="a-PZ"></a>迦葉、<a id="a-Pa"></a>阿难，<a id="a-Pb"></a>贤护菩萨等，<a id="a-Pc"></a>无量大众，<a id="a-Pd"></a>闻佛所说，<a id="a-Pe"></a>欢喜奉行。</p>
 </body>
</html>