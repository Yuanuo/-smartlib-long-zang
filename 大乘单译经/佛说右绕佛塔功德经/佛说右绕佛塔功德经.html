<!DOCTYPE html>
<html>
<head>
  <meta charset="utf-8"/>
  <meta name="author" content="实叉难陀/唐"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>佛说右绕佛塔功德经</title>
</head>
<body>
  <h1 class="head">佛说右绕佛塔功德经</h1>
  <p>如是我闻。一时佛在舍卫国祇树给孤独园。与大比丘僧及余无量众俱。前后围绕。尔时长老舍利弗即从坐起。偏袒右肩右膝著地。合掌向佛以偈请曰。</p>
  <p class="l-js-5c">大威德世尊　　愿为我等说</p>
  <p class="l-js-5c">右绕于佛塔　　所得之果报</p>
  <p>尔时世尊以偈答曰。</p>
  <p class="l-js-5c">右绕于佛塔　　所得诸功德</p>
  <p class="l-js-5c">我今说少分　　汝等咸善听</p>
  <p class="l-js-5c">一切诸天龙　　夜叉鬼神等</p>
  <p class="l-js-5c">皆亲近供养　　斯由右绕塔</p>
  <p class="l-js-5c">在在所生处　　远离于八难</p>
  <p class="l-js-5c">常生无难处　　斯由右绕塔</p>
  <p class="l-js-5c">于一切生处　　念慧常无失</p>
  <p class="l-js-5c">具足妙色相　　斯由右绕塔</p>
  <p class="l-js-5c">住来天人中　　福命悉长远</p>
  <p class="l-js-5c">常获大名称　　斯由右绕塔</p>
  <p class="l-js-5c">在于阎浮提　　常生最尊胜</p>
  <p class="l-js-5c">清净种姓中　　斯由右绕塔</p>
  <p class="l-js-5c">仪貌常端正　　富贵多财宝</p>
  <p class="l-js-5c">恒食大封邑　　斯由右绕塔</p>
  <p class="l-js-5c">财宝常盈积　　而无悭吝心</p>
  <p class="l-js-5c">勇猛广惠施　　斯由右绕塔</p>
  <p class="l-js-5c">色相净微妙　　见者皆欣仰</p>
  <p class="l-js-5c">所住常安乐　　斯由右绕塔</p>
  <p class="l-js-5c">或为忉利王　　妻子悉具足</p>
  <p class="l-js-5c">威势力自在　　斯由右绕塔</p>
  <p class="l-js-5c">或作婆罗门　　持戒善通达</p>
  <p class="l-js-5c">咒术围陀典　　斯由右绕塔</p>
  <p class="l-js-5c">或作大长者　　豪贵多财产</p>
  <p class="l-js-5c">仓廪常丰足　　斯由右绕塔</p>
  <p class="l-js-5c">或作正法王　　自在王阎浮</p>
  <p class="l-js-5c">率土咸归化　　斯由右绕塔</p>
  <p class="l-js-5c">或为具七宝　　大势转轮王</p>
  <p class="l-js-5c">十善御群生　　斯由右绕塔</p>
  <p class="l-js-5c">从此生天上　　常有大威德</p>
  <p class="l-js-5c">净信于佛法　　斯由右绕塔</p>
  <p class="l-js-5c">净信速成已　　于法无迷惑</p>
  <p class="l-js-5c">见诸行皆空　　斯由右绕塔</p>
  <p class="l-js-5c">从天上舍命　　下生于人中</p>
  <p class="l-js-5c">入胎不迷乱　　斯由右绕塔</p>
  <p class="l-js-5c">在于母胎中　　垢秽所不染</p>
  <p class="l-js-5c">如净摩尼珠　　斯由右绕塔</p>
  <p class="l-js-5c">在胎及生时　　令母常安乐</p>
  <p class="l-js-5c">饮乳亦复然　　斯由右绕塔</p>
  <p class="l-js-5c">父母及亲戚　　一切共鞠养</p>
  <p class="l-js-5c">乳母常不离　　斯由右绕塔</p>
  <p class="l-js-5c">眷属皆爱念　　超过于父母</p>
  <p class="l-js-5c">资财自增长　　斯由右绕塔</p>
  <p class="l-js-5c">夜叉诸恶鬼　　不能暂惊怖</p>
  <p class="l-js-5c">所须自然得　　斯由右绕塔</p>
  <p class="l-js-5c">经于百千劫　　其身转清净</p>
  <p class="l-js-5c">妙色相成满　　斯由右绕塔</p>
  <p class="l-js-5c">净眼修且广　　犹如青莲花</p>
  <p class="l-js-5c">兼得净天眼　　斯由右绕塔</p>
  <p class="l-js-5c">妙色常圆满　　诸相自庄严</p>
  <p class="l-js-5c">成就大势力　　斯由右绕塔</p>
  <p class="l-js-5c">或生帝释宫　　大威势自在</p>
  <p class="l-js-5c">忉利天中尊　　斯由右绕塔</p>
  <p class="l-js-5c">或生须夜摩　　兜率陀天宫</p>
  <p class="l-js-5c">化乐及他化　　斯由右绕塔</p>
  <p class="l-js-5c">或复生梵天　　梵世最自在</p>
  <p class="l-js-5c">诸天常供养　　斯由右绕塔</p>
  <p class="l-js-5c">亿那由他劫　　常为诸智人</p>
  <p class="l-js-5c">恭敬而供养　　斯由右绕塔</p>
  <p class="l-js-5c">其身及衣服　　亿劫常无垢</p>
  <p class="l-js-5c">具足白净法　　斯由右绕塔</p>
  <p class="l-js-5c">具大精进力　　勤修种种行</p>
  <p class="l-js-5c">未尝有疲懈　　斯由右绕塔</p>
  <p class="l-js-5c">勇猛常精进　　坚固不可坏</p>
  <p class="l-js-5c">所作速成就　　斯由右绕塔</p>
  <p class="l-js-5c">深远微妙音　　闻者皆欢喜</p>
  <p class="l-js-5c">安乐常无病　　斯由右绕塔</p>
  <p class="l-js-5c">如我所演说　　厌舍三有苦</p>
  <p class="l-js-5c">成就出世智　　斯由右绕塔</p>
  <p class="l-js-5c">常在四念处　　及以四正勤</p>
  <p class="l-js-5c">四如意神足　　斯由右绕塔</p>
  <p class="l-js-5c">了达四真谛　　根力七觉分</p>
  <p class="l-js-5c">正道及圣果　　斯由右绕塔</p>
  <p class="l-js-5c">灭一切烦恼　　具足大威德</p>
  <p class="l-js-5c">无漏六神通　　斯由右绕塔</p>
  <p class="l-js-5c">永离贪恚痴　　及一切障碍</p>
  <p class="l-js-5c">证独觉菩提　　斯由右绕塔</p>
  <p class="l-js-5c">得妙紫金色　　相好庄严身</p>
  <p class="l-js-5c">现作天人师　　斯由右绕塔</p>
  <p class="l-js-5c">皆由以身业　　及语业赞叹</p>
  <p class="l-js-5c">右绕于佛塔　　获此大利益</p>
  <p class="l-js-5c">右绕诸佛塔　　所得诸功德</p>
  <p class="l-js-5c">我今随所闻　　略说讵能尽</p>
  <p>尔时世尊说此偈已。舍利弗等一切众会。皆大欢喜信受奉行。</p>
</body></html>