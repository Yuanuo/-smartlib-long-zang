<!doctype html>
<html id="z3IBU0yUg" data-ver="858">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘单译经">
  <meta period="东晋">
 </head>
 <body>
  <h1 id="a1">佛说菩萨本行经卷下</h1>
  <p id="a2">尔时如来说是正真微妙语时。<a id="a-3"></a>诸疫鬼辈皆走去向摩竭国。<a id="a-4"></a>毗舍离国病尽除差。<a id="a-5"></a>时佛复还摩竭国中。<a id="a-6"></a>疫鬼复还毗舍离国。<a id="a-7"></a>尔时世尊往来七返。<a id="a-8"></a>即便说言。<a id="a-9"></a>我从无数劫以来。<a id="a-A"></a>所作功德作大誓愿。<a id="a-B"></a>我今以此正真之行。<a id="a-C"></a>除去一切众生身病并除意病。<a id="a-D"></a>佛言。<a id="a-E"></a>我为尸毗王时。<a id="a-F"></a>为一鸽故割其身肉。<a id="a-G"></a>兴立誓愿除去一切众生危崄。<a id="a-H"></a>摩诃萨埵太子时。<a id="a-I"></a>为饿虎故放舍身命。<a id="a-J"></a>舍尸王时。<a id="a-K"></a>自以身肉供养病人经十二年。<a id="a-L"></a>阿弥陀加良王时。<a id="a-M"></a>病自合药而欲服之。<a id="a-N"></a>时有辟支佛病与王同。<a id="a-O"></a>来从乞药。<a id="a-P"></a>王自不服。<a id="a-Q"></a>即便持药施辟支佛。<a id="a-R"></a>自作誓愿。<a id="a-S"></a>使一切病皆悉除愈。<a id="a-T"></a>修陀素弥王时。<a id="a-U"></a>百王临死而济其命。<a id="a-V"></a>令迦摩沙颰王使入正见。<a id="a-W"></a>十二年恶誓使得销除。<a id="a-X"></a>须大拏太子时。<a id="a-Y"></a>二儿及妇持用布施。<a id="a-Z"></a>摩休沙陀太子时。<a id="a-a"></a>以药除众生病。<a id="a-b"></a>复入大海得摩尼珠。<a id="a-c"></a>复除众生贫困。<a id="a-d"></a>摩诃婆利王时。<a id="a-e"></a>二十四日自以身肉以供病人。<a id="a-f"></a>羼提婆罗仙人时。<a id="a-g"></a>割截手足不起恚意。<a id="a-h"></a>迦尸王时人民疫病。<a id="a-i"></a>王受八关斋。<a id="a-j"></a>起大慈心念于众生。<a id="a-k"></a>人民病者皆悉除差。<a id="a-l"></a>毗婆浮为解咒师时。<a id="a-m"></a>人民疫病。<a id="a-n"></a>以身血肉持用解除与鬼啖之。<a id="a-o"></a>人民众病皆悉除差。<a id="a-p"></a>梵天王时。<a id="a-q"></a>为一偈故自剥身皮而用写经。<a id="a-r"></a>毗楞竭梨王时。<a id="a-s"></a>为一偈故于其身上而啄千钉。<a id="a-t"></a>优多梨仙人时。<a id="a-u"></a>为一偈故剥身皮为纸折骨为笔血用和墨。<a id="a-v"></a>跋弥王时。<a id="a-w"></a>国中人民尽有疮病。<a id="a-x"></a>王自行见毒树。<a id="a-y"></a>此毒树叶堕于水中。<a id="a-z"></a>人饮此水令人有病。<a id="a-10"></a>即拔毒树根株尽随以火烧之。<a id="a-11"></a>人民疮病半得除差。<a id="a-12"></a>其中故有不差者。<a id="a-13"></a>王问医言。<a id="a-14"></a>众生疮病何以不差。<a id="a-15"></a>医答王言。<a id="a-16"></a>此疮病重当得鱼肉食之乃差。<a id="a-17"></a>王闻其言。<a id="a-18"></a>即到水边上树求愿作鱼。<a id="a-19"></a>今我以身除众生病。<a id="a-1A"></a>持此功德用求佛道。<a id="a-1B"></a>普除一切众生无量身病意病审如所愿。<a id="a-1C"></a>其有众生食我肉者病尽除差。<a id="a-1D"></a>即从树上投身水中。<a id="a-1E"></a>便化成鱼而有声言。<a id="a-1F"></a>其有病者来取我肉啖病当除差。<a id="a-1G"></a>人民闻声。<a id="a-1H"></a>皆来取鱼肉食之。<a id="a-1I"></a>病尽除愈。<a id="a-1J"></a>于是世尊自说前世宿行所作。<a id="a-1K"></a>结于誓愿今皆得之。<a id="a-1L"></a>今我以此正真之教。<a id="a-1M"></a>除去一切众生灾祸。<a id="a-1N"></a>时佛便自化身作两头。<a id="a-1O"></a>一头看毗舍离国。<a id="a-1P"></a>一头看摩竭国。<a id="a-1Q"></a>疫鬼尽去还于大海。<a id="a-1R"></a>人民众病皆悉除差。<a id="a-1S"></a>五谷丰熟人民安乐。<a id="a-1T"></a>以法广化。<a id="a-1U"></a>并使意中诸欲之病悉得清净立之于道。<a id="a-1V"></a>一切人民皆大欢喜。<a id="a-1W"></a>于是诸比丘异口同音赞叹如来无量功德。<a id="a-1X"></a>甚奇甚特不可思议。</p>
  <p id="a1Y">佛告诸比丘。<a id="a-1Z"></a>我不但今除众生病饥渴之患。<a id="a-1a"></a>过去世时亦复如是。<a id="a-1b"></a>乃往过去无数世时。<a id="a-1c"></a>此阎浮提有大国王名曰梵天。<a id="a-1d"></a>典阎浮提八万四千诸小国王。<a id="a-1e"></a>有二万夫人婇女一万。<a id="a-1f"></a>无有太子。<a id="a-1g"></a>昼夜愁忧祷祠神祇梵天天帝摩诃霸梨天诸大神日月天地因乃得儿。<a id="a-1h"></a>时子生皆端正殊好有大人相。<a id="a-1i"></a>名大自在天。<a id="a-1j"></a>为人慈仁聪明智慧。<a id="a-1k"></a>世之典籍星宿变运日月博蚀。<a id="a-1l"></a>一切技术莫不通达。<a id="a-1m"></a>复学医术和合诸药宣令国中诸有病者悉来诣我。<a id="a-1n"></a>当给医药饮食占视。<a id="a-1o"></a>人民闻令诸有病者尽诣太子。<a id="a-1p"></a>国中大小皆悉欢喜莫不叹德。<a id="a-1q"></a>更不向余医轻慢余医。<a id="a-1r"></a>诸医师辈尽皆嗔恚妒忌太子。<a id="a-1s"></a>当于是时举阎浮提人民疫病加复谷贵。<a id="a-1t"></a>集诸医药不能令差。<a id="a-1u"></a>人民死者日日甚多。<a id="a-1v"></a>王大愁忧命召诸医问其方药。<a id="a-1w"></a>时有一医妒王太子者。<a id="a-1x"></a>心自念言。<a id="a-1y"></a>今此太子是我怨家。<a id="a-1z"></a>今乃得便。<a id="a-20"></a>即白王言。<a id="a-21"></a>更有一方试尽推觅。<a id="a-22"></a>王便可之。<a id="a-23"></a>即时便去明日乃还。<a id="a-24"></a>前白王言。<a id="a-25"></a>推得一方。<a id="a-26"></a>若使大王得服之者众病必除。<a id="a-27"></a>王即告言。<a id="a-28"></a>须何等药便试说之。<a id="a-29"></a>医答王言。<a id="a-2A"></a>当得从生以来仁慈愍众生未曾起于嗔恚意者。<a id="a-2B"></a>当用其血和药服之。<a id="a-2C"></a>得其两眼用解遣鬼众病乃差。<a id="a-2D"></a>王即答言。<a id="a-2E"></a>从生以来不起嗔恚。<a id="a-2F"></a>此实难有此事甚难。<a id="a-2G"></a>不可得也。<a id="a-2H"></a>太子闻之白父王言。<a id="a-2I"></a>此事易耳不为难得。<a id="a-2J"></a>太子白王言。<a id="a-2K"></a>我是父王之子。<a id="a-2L"></a>我从生以来不曾恚嗔加害于人。<a id="a-2M"></a>常慈愍一切初无恶相。<a id="a-2N"></a>我身非常而无坚固。<a id="a-2O"></a>不久会亦当死。<a id="a-2P"></a>唯愿大王听我为药除众生病。<a id="a-2Q"></a>王便答言。<a id="a-2R"></a>我无子息。<a id="a-2S"></a>祷祠诸天日月星辰四山五岳。<a id="a-2T"></a>因乃得子。<a id="a-2U"></a>今宁亡身失国终不听汝。<a id="a-2V"></a>太子便白父王言。<a id="a-2W"></a>我求佛道。<a id="a-2X"></a>今我以血施与众生。<a id="a-2Y"></a>持此功德佛诸经法尽当解了。<a id="a-2Z"></a>我今以此肉眼施与众生。<a id="a-2a"></a>以此功德当得如来智慧之眼。<a id="a-2b"></a>当为一切而作正导。<a id="a-2c"></a>大王虽无太子故得为王。<a id="a-2d"></a>若使国土无有人民。<a id="a-2e"></a>为谁作王。<a id="a-2f"></a>使诸人民众病悉除。<a id="a-2g"></a>亦使父王无有忧愁。<a id="a-2h"></a>王复悲泣答太子言。<a id="a-2i"></a>今我宁弃国王位。<a id="a-2j"></a>可哀之子实不能舍。<a id="a-2k"></a>于是太子长跪叉手。<a id="a-2l"></a>白父王言。<a id="a-2m"></a>今我求于无上正真之道。<a id="a-2n"></a>若使爱惜臭秽之身。<a id="a-2o"></a>云何得解如来智慧深妙之法。<a id="a-2p"></a>云何当得一切慧眼。<a id="a-2q"></a>唯愿父王莫得却我无上道心。<a id="a-2r"></a>父王默然更无所说。<a id="a-2s"></a>医白王言。<a id="a-2t"></a>我试取血持用和药与诸病人。<a id="a-2u"></a>若便得差乃出其眼。<a id="a-2v"></a>若不差者不须出眼。<a id="a-2w"></a>于是太子刺臂出血。<a id="a-2x"></a>作誓愿言。<a id="a-2y"></a>我以此血除众生病。<a id="a-2z"></a>持此功德用成无上正真之道。<a id="a-30"></a>审成佛者。<a id="a-31"></a>一切众生服此药者。<a id="a-32"></a>病当除差。<a id="a-33"></a>便以血和药与诸病人病皆除愈。<a id="a-34"></a>医便白王。<a id="a-35"></a>其有病人服此药者皆悉除差。<a id="a-36"></a>目前现事可不信也。<a id="a-37"></a>时阎浮提八万四千诸小王臣民。<a id="a-38"></a>闻大王太子自出其眼愍救一切莫不悲泣。<a id="a-39"></a>皆悉来集长跪叉手白太子言。<a id="a-3A"></a>唯愿大王太子。<a id="a-3B"></a>我曹宁自放舍身命。<a id="a-3C"></a>不使太子毁其眼目。<a id="a-3D"></a>汝之慈愍一切众生不久成佛。<a id="a-3E"></a>愿莫自毁坏其眼目。<a id="a-3F"></a>于是太子谏谢诸王臣民。<a id="a-3G"></a>今我以此血肉之眼除众生病。<a id="a-3H"></a>持此功德用求佛道。<a id="a-3I"></a>我成佛时。<a id="a-3J"></a>当除汝等身病意病。<a id="a-3K"></a>莫得却我无上道心。<a id="a-3L"></a>尔时诸王一切臣民。<a id="a-3M"></a>闻是语已默然而住。<a id="a-3N"></a>于是太子便敕左右。<a id="a-3O"></a>设施解具欲挑其眼。<a id="a-3P"></a>语左右人言。<a id="a-3Q"></a>谁能挑我眼者。<a id="a-3R"></a>左右人民皆辞不能。<a id="a-3S"></a>时医妒太子者。<a id="a-3T"></a>答言我能。<a id="a-3U"></a>太子欢喜。<a id="a-3V"></a>报言甚快。<a id="a-3W"></a>持刀授之。<a id="a-3X"></a>语医者言。<a id="a-3Y"></a>挑眼着我掌中。<a id="a-3Z"></a>便挑一眼着太子掌中。<a id="a-3a"></a>于是太子便立誓言。<a id="a-3b"></a>今我以此肉眼施与众生。<a id="a-3c"></a>不求转轮圣王。<a id="a-3d"></a>不求魔王。<a id="a-3e"></a>不求梵王色声香味细滑之乐。<a id="a-3f"></a>持此功德用求无上正真之道。<a id="a-3g"></a>使我得成一切智眼。<a id="a-3h"></a>普为十方无量众生作大医王。<a id="a-3i"></a>除去一切众生身病意病。<a id="a-3j"></a>施众生智慧之眼。<a id="a-3k"></a>作是语已即便持眼着于案上。<a id="a-3l"></a>审如我心所愿者。<a id="a-3m"></a>一切众生病皆除愈。<a id="a-3n"></a>父母见之即便闷绝良久乃稣。<a id="a-3o"></a>诸王臣民举声啼哭。<a id="a-3p"></a>动于天地宛转自扑。<a id="a-3q"></a>或有迷闷绝者。<a id="a-3r"></a>适欲举刀更挑一眼。<a id="a-3s"></a>应时三千大千世界为大震动。<a id="a-3t"></a>三界诸天皆悉来下。<a id="a-3u"></a>见于菩萨为众生故自挑其眼而血流出。<a id="a-3v"></a>无数诸天皆悉悲泣泪如盛雨。<a id="a-3w"></a>时天帝释到太子前问太子言。<a id="a-3x"></a>汝今慈愍为众生故。<a id="a-3y"></a>不惜身命出其肉眼。<a id="a-3z"></a>如是勤苦实为甚难。<a id="a-40"></a>所作功德欲求何等。<a id="a-41"></a>求转轮王天帝魔王梵天。<a id="a-42"></a>王子求何等愿耶。<a id="a-43"></a>太子答言。<a id="a-44"></a>不求圣王天帝魔王梵天王也。<a id="a-45"></a>不求三界色声香味细滑之乐。<a id="a-46"></a>持此功德用求无上正真之道。<a id="a-47"></a>为十方一切众生作大医王。<a id="a-48"></a>普除一切众生身病意病。<a id="a-49"></a>施与众生智慧之眼。<a id="a-4A"></a>普离生死一切诸患。<a id="a-4B"></a>时天帝释一切诸天赞言。<a id="a-4C"></a>善哉善哉。<a id="a-4D"></a>甚快难及。<a id="a-4E"></a>如汝所愿成佛不久。<a id="a-4F"></a>时天帝释即取其眼。<a id="a-4G"></a>还用持着太子眼中。<a id="a-4H"></a>于时太子眼即平复。<a id="a-4I"></a>绝更明好踰倍于前。<a id="a-4J"></a>无量诸天即以天花而散其上莫不欢喜。<a id="a-4K"></a>父王及母夫人婇女诸王臣民。<a id="a-4L"></a>皆大欢喜踊跃无量。<a id="a-4M"></a>时天帝释敕比婆芩(丹喑)摩大将军。<a id="a-4N"></a>逐诸疫鬼尽还大海。<a id="a-4O"></a>一切病者皆悉除愈。<a id="a-4P"></a>天帝便雨种种饮食。<a id="a-4Q"></a>次雨谷米。<a id="a-4R"></a>次雨衣服。<a id="a-4S"></a>次雨七宝。<a id="a-4T"></a>一切众生病尽除差。<a id="a-4U"></a>皆悉饱满无饥渴者。<a id="a-4V"></a>人民欢喜国遂兴隆。<a id="a-4W"></a>却后数年父王命终。<a id="a-4X"></a>便登王位坐于正殿七宝自至。<a id="a-4Y"></a>为转轮王主四天下莫不蒙庆。<a id="a-4Z"></a>所作功德现世获之。<a id="a-4a"></a>佛告诸比丘。<a id="a-4b"></a>尔时太子大自在天者则我身是。<a id="a-4c"></a>尔时父王梵天者则今父王白净是。<a id="a-4d"></a>尔时母者今我母摩耶是。<a id="a-4e"></a>尔时医挑我眼者今调达是。<a id="a-4f"></a>尔时阎浮提人民者今毗舍离国摩竭国人民是。<a id="a-4g"></a>而我尔时亦除其病饥渴之困。<a id="a-4h"></a>我今亦复除去众生身病意病。<a id="a-4i"></a>亦使众生普得慧眼立于道证。<a id="a-4j"></a>菩萨行檀波罗蜜勤苦如是。<a id="a-4k"></a>时诸比丘闻佛所说。<a id="a-4l"></a>皆大欢喜为佛作礼。</p>
  <p id="a4m">闻如是。<a id="a-4n"></a>一时佛在舍卫国祇树给孤独园。<a id="a-4o"></a>佛与千二百五十沙门俱。<a id="a-4p"></a>欲入城分卫。<a id="a-4q"></a>其佛欲入城之时。<a id="a-4r"></a>五百天人先放香风吹于道路。<a id="a-4s"></a>及诸里巷悉令清净。<a id="a-4t"></a>不净瑕秽粪除臭处自然入地。<a id="a-4u"></a>悉令道路净洁。<a id="a-4v"></a>五百天人雨于香汁。<a id="a-4w"></a>道路街巷悉令润泽而散天花。<a id="a-4x"></a>国王臣民见其瑞应。<a id="a-4y"></a>知佛当来悉舍所好诸事缘务。<a id="a-4z"></a>皆悉驰走来迎世尊。<a id="a-50"></a>人民见佛中有扫地者。<a id="a-51"></a>散花者。<a id="a-52"></a>烧香者。<a id="a-53"></a>持衣布地者。<a id="a-54"></a>中有解发布地欲令佛踏上而过者。<a id="a-55"></a>以身投地四布令佛踏上者。<a id="a-56"></a>有持幡盖者。<a id="a-57"></a>有作伎乐者。<a id="a-58"></a>一心叉手以清净意而视佛。<a id="a-59"></a>一切众生各各种种恭敬世尊。<a id="a-5A"></a>时有一婆罗门至为贫穷。<a id="a-5B"></a>无有花香供养之调。<a id="a-5C"></a>用自惭耻更无余计。<a id="a-5D"></a>唯当一心净意视佛。<a id="a-5E"></a>即便恭肃敬意。<a id="a-5F"></a>以踊跃心叉手而住视于如来。<a id="a-5G"></a>以偈叹佛。<a id="a-5H"></a>而说颂曰。</p>
  <p id="a5I">表容紫金耀　　三十二相明</p>
  <p id="a5J">一切众生类　　睹者莫不欢</p>
  <p id="a5K">见佛心踊跃　　忧愁皆销除</p>
  <p id="a5L">永度生死海　　稽首礼大安</p>
  <p id="a5M">尔时世尊欣然而笑。<a id="a-5N"></a>五色光从口中出有千百奇。<a id="a-5O"></a>一一光头出无数明。<a id="a-5P"></a>一一光端有七宝莲花。<a id="a-5Q"></a>一一花上皆有化佛遍照十方。<a id="a-5R"></a>下至诸大地狱。<a id="a-5S"></a>上至三十三天。<a id="a-5T"></a>遍照五道幽冥之处。<a id="a-5U"></a>极佛境界莫不大明。<a id="a-5V"></a>三千世界诸天人民。<a id="a-5W"></a>见佛光明莫不踊跃。<a id="a-5X"></a>各离宫殿舍其所乐。<a id="a-5Y"></a>咸至佛所。<a id="a-5Z"></a>听说经法而得度者。<a id="a-5a"></a>见其光明而得度者。<a id="a-5b"></a>或闻化佛所说经法而得度者。<a id="a-5c"></a>或有寻光来至佛所而得度者。<a id="a-5d"></a>无量地狱拷治之处悉得休息。<a id="a-5e"></a>寿终之后尽得生天。<a id="a-5f"></a>一切畜生禽兽之处善心自生。<a id="a-5g"></a>慈心相向不相伤害。<a id="a-5h"></a>寿终之后亦得生天。<a id="a-5i"></a>饿鬼之中都悉自然得百味食。<a id="a-5j"></a>无有饥渴之想。<a id="a-5k"></a>欢喜踊跃无复悭心。<a id="a-5l"></a>寿终之后尽得生天。<a id="a-5m"></a>无量众生盲者得视。<a id="a-5n"></a>聋者得听。<a id="a-5o"></a>哑者能语。<a id="a-5p"></a>偻者得伸。<a id="a-5q"></a>拘躄能行。<a id="a-5r"></a>癃残百病皆悉除愈。<a id="a-5s"></a>牢狱系闭悉皆放解。<a id="a-5t"></a>当尔之时大千世界诸天人民。<a id="a-5u"></a>一切大众莫不欢喜。<a id="a-5v"></a>心皆清净无复三垢。<a id="a-5w"></a>其中或有得生天者。<a id="a-5x"></a>得道迹者。<a id="a-5y"></a>往来者。<a id="a-5z"></a>不还者。<a id="a-60"></a>得罗汉者。<a id="a-61"></a>得辟支佛道者。<a id="a-62"></a>有发无上正真道意者。<a id="a-63"></a>或有坚住不退转者。<a id="a-64"></a>各各如是不可称计。<a id="a-65"></a>世尊光明照十方已。<a id="a-66"></a>还绕身三匝从眉间入。<a id="a-67"></a>于是阿难更整衣服。<a id="a-68"></a>长跪叉手前白佛言。<a id="a-69"></a>世尊今笑必有所因。<a id="a-6A"></a>唯愿说之。<a id="a-6B"></a>佛告阿难。<a id="a-6C"></a>见此婆罗门不。<a id="a-6D"></a>阿难对曰。<a id="a-6E"></a>唯然已见。<a id="a-6F"></a>佛告阿难。<a id="a-6G"></a>此婆罗门以清净心一偈叹佛。<a id="a-6H"></a>从是以后十三劫中。<a id="a-6I"></a>天上人中封授自然。<a id="a-6J"></a>常得端正言辞辩慧人所赞叹。<a id="a-6K"></a>不堕三涂八难之处。<a id="a-6L"></a>却后皆当成辟支佛。<a id="a-6M"></a>名曰欢悦。<a id="a-6N"></a>一切众会闻佛所说。<a id="a-6O"></a>皆悉欢喜歌叹佛德。<a id="a-6P"></a>阿难白佛言。<a id="a-6Q"></a>如来功德不可思议。<a id="a-6R"></a>此婆罗门一偈叹佛。<a id="a-6S"></a>所得功德不可限量。<a id="a-6T"></a>快乃如是。<a id="a-6U"></a>佛告阿难。<a id="a-6V"></a>此婆罗门非但今日而赞叹我而得善利。<a id="a-6W"></a>乃往过去世。<a id="a-6X"></a>波罗奈国王名婆摩达多。<a id="a-6Y"></a>而出游猎。<a id="a-6Z"></a>象兵马兵车兵导从前后。<a id="a-6a"></a>游猎于山得一白象。<a id="a-6b"></a>身白如雪光泽可爱而有六牙。<a id="a-6c"></a>王得此象大用欢喜。<a id="a-6d"></a>即付象师令使调之。<a id="a-6e"></a>于时象师即着枷鞅靽大杖闭之。<a id="a-6f"></a>于时其象悲泣泪出。<a id="a-6g"></a>不欲饮食经于七日。<a id="a-6h"></a>象师怖懅。<a id="a-6i"></a>此王家象若不饮食不久便死。<a id="a-6j"></a>即白王言。<a id="a-6k"></a>所得白象不肯饮食悲泣泪出。<a id="a-6l"></a>王闻其言即往看之。<a id="a-6m"></a>王问象言。<a id="a-6n"></a>何以不食。<a id="a-6o"></a>象便作人语而白王言。<a id="a-6p"></a>我心愁忧。<a id="a-6q"></a>唯愿大王当去我愁。<a id="a-6r"></a>王复问言。<a id="a-6s"></a>有何等愁。<a id="a-6t"></a>象答王言。<a id="a-6u"></a>我有父母。<a id="a-6v"></a>年老朽迈不能行来。<a id="a-6w"></a>更无供养者。<a id="a-6x"></a>唯我供养采取饮食。<a id="a-6y"></a>若我在此拘系无供养者。<a id="a-6z"></a>便当俱没用为悲愁。<a id="a-70"></a>大王若有大慈放我使去。<a id="a-71"></a>供养父母毕其年命。<a id="a-72"></a>自当来还供养大王。<a id="a-73"></a>不违此誓。<a id="a-74"></a>王闻其言怆然不乐。<a id="a-75"></a>即赞叹言。<a id="a-76"></a>汝虽畜生修于人行。<a id="a-77"></a>我虽为人作畜生行。<a id="a-78"></a>王即长跪解象令去。<a id="a-79"></a>时象便去供养父母经十二年。<a id="a-7A"></a>父母终亡。<a id="a-7B"></a>即便来还诣于王宫。<a id="a-7C"></a>王见象还益加欢喜。<a id="a-7D"></a>七宝庄严璎珞其身。<a id="a-7E"></a>王欲出时象在前导。<a id="a-7F"></a>王爱此象过踰太子。<a id="a-7G"></a>众象中最因名象幡。<a id="a-7H"></a>时有贫婆罗门。<a id="a-7I"></a>欲诣王乞。<a id="a-7J"></a>便问人言。<a id="a-7K"></a>作何方便可得财贿。<a id="a-7L"></a>有人语之。<a id="a-7M"></a>王有白象甚为敬爱。<a id="a-7N"></a>汝若能叹此象者。<a id="a-7O"></a>乃可大得。<a id="a-7P"></a>时婆罗门伺王出时在路傍住。<a id="a-7Q"></a>即叹白象而说偈言。</p>
  <p id="a7R">汝身甚姝好　　犹若天帝象</p>
  <p id="a7S">众象相具足　　福德甚巍巍</p>
  <p id="a7T">形影无双比　　犹若白雪光</p>
  <p id="a7U">身体甚难及　　奇特不可量</p>
  <p id="a7V">尔时国王闻叹白象大用欢喜。<a id="a-7W"></a>赐婆罗门金钱五百。<a id="a-7X"></a>便用致富。<a id="a-7Y"></a>佛告阿难。<a id="a-7Z"></a>尔时象幡者。<a id="a-7a"></a>则我身是。<a id="a-7b"></a>时婆罗门者。<a id="a-7c"></a>今此婆罗门是。<a id="a-7d"></a>尔时叹我而得益利。<a id="a-7e"></a>用济穷乏。<a id="a-7f"></a>今我成佛而复叹我。<a id="a-7g"></a>获其福报不可限量。<a id="a-7h"></a>因得济度生死之难。<a id="a-7i"></a>阿难长跪前白佛言。<a id="a-7j"></a>若使有人四句一颂赞叹如来。<a id="a-7k"></a>当得几许功德之报。<a id="a-7l"></a>佛告阿难。<a id="a-7m"></a>正使亿百千那术无数众生皆得人身。<a id="a-7n"></a>悉得成就辟支佛道。<a id="a-7o"></a>设使有人供养是等诸辟支佛。<a id="a-7p"></a>衣被饮食医药床卧敷具满百岁中。<a id="a-7q"></a>其人功德宁为多不。<a id="a-7r"></a>阿难白佛言。<a id="a-7s"></a>甚多甚多不可计量。<a id="a-7t"></a>若使有人四句一偈。<a id="a-7u"></a>以欢喜心赞叹如来。<a id="a-7v"></a>所得功德过于供养诸辟支佛得福德者。<a id="a-7w"></a>上百千万倍亿亿无数倍无以为喻。<a id="a-7x"></a>贤者阿难一切大会。<a id="a-7y"></a>闻佛所说皆大欢喜。<a id="a-7z"></a>绕佛三匝头面作礼。</p>
  <p id="a80">闻如是。<a id="a-81"></a>一时佛在波罗奈国精舍中止。<a id="a-82"></a>诸佛之法昼三时夜三时。<a id="a-83"></a>以正觉眼观于众生。<a id="a-84"></a>谁应度者辄往度之。<a id="a-85"></a>时波罗奈王。<a id="a-86"></a>有辅相婆罗门。<a id="a-87"></a>新取妇甚为爱敬。<a id="a-88"></a>其妇白夫。<a id="a-89"></a>与我一愿。<a id="a-8A"></a>辅相答曰。<a id="a-8B"></a>欲求何等恣随汝意。<a id="a-8C"></a>妇即报言。<a id="a-8D"></a>听我施佛及比丘僧。<a id="a-8E"></a>手自斟酌听说经法。<a id="a-8F"></a>夫即可之从汝所欲。<a id="a-8G"></a>尔时世尊知其应度。<a id="a-8H"></a>明旦晨朝着衣持钵往诣其家。<a id="a-8I"></a>辅相夫妇闻佛在外。<a id="a-8J"></a>欢喜跃踊即出奉迎。<a id="a-8K"></a>稽首佛足施设床座。<a id="a-8L"></a>请佛入坐供施甘馔。<a id="a-8M"></a>世尊食毕。<a id="a-8N"></a>辅相夫妇手自执水灌世尊手。<a id="a-8O"></a>于是如来洗手漱口已讫为说经法。<a id="a-8P"></a>赞施之德持戒之福。<a id="a-8Q"></a>天上人中封授自然。<a id="a-8R"></a>尊荣豪贵富乐无极。<a id="a-8S"></a>虽复高尊诸欲自恣。<a id="a-8T"></a>不能得免三涂之苦。<a id="a-8U"></a>地狱之中火烧汤煮。<a id="a-8V"></a>刀山剑树火车炉炭。<a id="a-8W"></a>刀锯解析甚酷甚痛不可具陈。<a id="a-8X"></a>饿鬼中苦身瘦腹大咽细如针孔。<a id="a-8Y"></a>骨节相敲共相切磨举身火然。<a id="a-8Z"></a>百千万岁不闻水谷之名。<a id="a-8a"></a>饥渴甚困不可具说。<a id="a-8b"></a>畜生中苦虎狼师子蛇蟒蝮蚖。<a id="a-8c"></a>更相残害互相啖食。<a id="a-8d"></a>三涂之中恶心炽盛无有善意大如毛发。<a id="a-8e"></a>宛转苦毒无有出期。<a id="a-8f"></a>唯舍诸欲思惟正谛。<a id="a-8g"></a>尔乃得离众苦毒耳。<a id="a-8h"></a>受三界身悉皆有苦。<a id="a-8i"></a>一切众苦皆从习生。<a id="a-8j"></a>由习诸欲三毒之垢。<a id="a-8k"></a>诸行之报便有众苦。<a id="a-8l"></a>断绝三毒销然诸欲则无诸行。<a id="a-8m"></a>众行已尽则不受身。<a id="a-8n"></a>已无有身众苦便灭。<a id="a-8o"></a>欲尽诸行一切缚者。<a id="a-8p"></a>唯当思惟八正之道。<a id="a-8q"></a>佛为辅相夫妇说此法已。<a id="a-8r"></a>应时夫妇欢喜踊跃入四正谛。<a id="a-8s"></a>即于佛前得须陀洹道。<a id="a-8t"></a>于是夫妇观家如狱。<a id="a-8u"></a>见欲如火不乐恩爱。<a id="a-8v"></a>长跪白佛。<a id="a-8w"></a>愿为沙门。<a id="a-8x"></a>佛即可之。<a id="a-8y"></a>须发自堕法衣在身。<a id="a-8z"></a>其夫便成沙门。<a id="a-90"></a>妇即成比丘尼。<a id="a-91"></a>俱随佛后到于精舍。<a id="a-92"></a>尔时世尊重为说法。<a id="a-93"></a>三十七品诸禅三昧。<a id="a-94"></a>思惟意解诸欲永尽。<a id="a-95"></a>俱成罗汉六通清彻。<a id="a-96"></a>时诸比丘赞叹如来神力智慧。<a id="a-97"></a>并复赞叹二阿罗汉。<a id="a-98"></a>甚奇甚特。<a id="a-99"></a>在于尊豪便能放舍尊贵荣禄。<a id="a-9A"></a>其妇少壮弃欲舍乐。<a id="a-9B"></a>甚为难及。<a id="a-9C"></a>佛告诸比丘。<a id="a-9D"></a>此阿罗汉乃前世时。<a id="a-9E"></a>亦有好心今意亦好。<a id="a-9F"></a>乃往过去无量世时。<a id="a-9G"></a>波罗奈国婆罗摩达王。<a id="a-9H"></a>王有辅相名比豆梨。<a id="a-9I"></a>为人慈仁聪明博达靡所不通。<a id="a-9J"></a>唯以十善而用教化。<a id="a-9K"></a>王及臣民莫不咨受。<a id="a-9L"></a>王甚敬爱。<a id="a-9M"></a>时海龙王名波留尼。<a id="a-9N"></a>王有夫人名摩那斯。<a id="a-9O"></a>王甚爱敬。<a id="a-9P"></a>于时龙王欲至天上会于释所。<a id="a-9Q"></a>龙王持妇嘱宫中五百婇女。<a id="a-9R"></a>无得娆恼触误其意。<a id="a-9S"></a>龙王去后。<a id="a-9T"></a>于时夫人坐自思惟宿命之事。<a id="a-9U"></a>忆念前世为人之时毁失禁戒今堕龙中。<a id="a-9V"></a>即便不乐悲泣泪出。<a id="a-9W"></a>诸侍女辈见其不乐。<a id="a-9X"></a>咸共问之。<a id="a-9Y"></a>何以不乐。<a id="a-9Z"></a>夫人答言。<a id="a-9a"></a>忆念先世本为人时坐犯禁戒。<a id="a-9b"></a>今作龙身受此毒恶丑秽之形。<a id="a-9c"></a>用为不乐。<a id="a-9d"></a>问诸侍女。<a id="a-9e"></a>作何方便得脱龙身生于天上。<a id="a-9f"></a>诸侍女言。<a id="a-9g"></a>以龙之形含毒炽盛。<a id="a-9h"></a>求脱龙身生于天上。<a id="a-9i"></a>甚难甚难。<a id="a-9j"></a>求索人身尚不可得。<a id="a-9k"></a>况生天上。<a id="a-9l"></a>中有一女而便答言。<a id="a-9m"></a>我曾闻于阎浮提波罗奈国波罗达王有一辅相。<a id="a-9n"></a>至为慈仁智慧无比。<a id="a-9o"></a>一切经典靡不通达。<a id="a-9p"></a>生天人中五道所趣悉皆知之。<a id="a-9q"></a>五戒十善而用教化。<a id="a-9r"></a>能往问之。<a id="a-9s"></a>乃知生天所行之法脱龙之行。<a id="a-9t"></a>龙王来还见于夫人颜色不乐。<a id="a-9u"></a>即便问言。<a id="a-9v"></a>何以不乐。<a id="a-9w"></a>夫人答言。<a id="a-9x"></a>阎浮提波罗奈国婆罗达王。<a id="a-9y"></a>有一辅相名比豆梨。<a id="a-9z"></a>至为慈仁怜愍众生智慧无比。<a id="a-A0"></a>一切经籍靡不通达。<a id="a-A1"></a>欲得此心而用食之。<a id="a-A2"></a>欲得其血而欲饮之。<a id="a-A3"></a>若得此者我愁乃除。<a id="a-A4"></a>龙王答言。<a id="a-A5"></a>莫得忧愁我当求索。<a id="a-A6"></a>于是龙王有亲友夜叉。<a id="a-A7"></a>名曰不那奇。<a id="a-A8"></a>语夜叉言。<a id="a-A9"></a>而我夫人闻阎浮提波罗奈国王有辅相名比豆梨。<a id="a-AA"></a>为人慈愍智慧第一。<a id="a-AB"></a>一切经籍莫不通畅。<a id="a-AC"></a>欲得此心并及其血而饮食之。<a id="a-AD"></a>为我索来。<a id="a-AE"></a>持两明珠而用与之。<a id="a-AF"></a>于是夜叉即便受教取明珠去。<a id="a-AG"></a>到阎浮提化作贾客。<a id="a-AH"></a>入波罗奈城捉摩尼珠。<a id="a-AI"></a>行人问之言。<a id="a-AJ"></a>汝持此珠欲卖之不。<a id="a-AK"></a>答言。<a id="a-AL"></a>不卖欲用博戏。<a id="a-AM"></a>即便白王。<a id="a-AN"></a>外有贾客持二明珠欲用博戏。<a id="a-AO"></a>其王闻之大用欢喜。<a id="a-AP"></a>王自恃巧博必定得胜。<a id="a-AQ"></a>王言。<a id="a-AR"></a>将来即唤入宫。<a id="a-AS"></a>时王问言。<a id="a-AT"></a>欲愿何等。<a id="a-AU"></a>夜叉答言。<a id="a-AV"></a>我得胜者持比豆梨与我。<a id="a-AW"></a>王若得胜此珠属王。<a id="a-AX"></a>王便可之。<a id="a-AY"></a>诸臣左右咸皆难之。<a id="a-AZ"></a>王利明珠自恃巧博。<a id="a-Aa"></a>我必得胜不用臣语。<a id="a-Ab"></a>即便共博。<a id="a-Ac"></a>夜叉得胜得比豆梨。<a id="a-Ad"></a>于时夜叉捉比豆梨径飞虚空。<a id="a-Ae"></a>王失比豆梨大用愁忧。<a id="a-Af"></a>诸臣皆言。<a id="a-Ag"></a>王行五事亡国失位。<a id="a-Ah"></a>一者博戏。<a id="a-Ai"></a>二者嗜酒。<a id="a-Aj"></a>三者耽荒女色惑于音乐。<a id="a-Ak"></a>四者好出游猎。<a id="a-Al"></a>五者不用忠谏。<a id="a-Am"></a>行此五事王不得久。<a id="a-An"></a>于是夜叉担比豆梨。<a id="a-Ao"></a>到于山间便欲杀之。<a id="a-Ap"></a>时比豆梨问夜叉言。<a id="a-Aq"></a>何以杀我。<a id="a-Ar"></a>夜叉答言。<a id="a-As"></a>龙王夫人。<a id="a-At"></a>闻汝聪明智慧第一为人慈仁。<a id="a-Au"></a>欲得汝血并及其心。<a id="a-Av"></a>是以杀汝。<a id="a-Aw"></a>比豆梨言。<a id="a-Ax"></a>汝之愚痴不解意趣。<a id="a-Ay"></a>闻我智慧欲得我血者。<a id="a-Az"></a>欲得我法。<a id="a-B0"></a>欲得我心者。<a id="a-B1"></a>而欲得我心中智慧。<a id="a-B2"></a>共往见之。<a id="a-B3"></a>欲须何等我尽与之。<a id="a-B4"></a>时比豆梨即为夜叉说。<a id="a-B5"></a>人作恶有五事。<a id="a-B6"></a>一者作事仓卒而不审谛。<a id="a-B7"></a>二者后常多悔。<a id="a-B8"></a>三者多怀嗔恚无有慈心。<a id="a-B9"></a>四者恶名远闻人所憎嫉不欲见之。<a id="a-BA"></a>五者死堕地狱畜生饿鬼。<a id="a-BB"></a>修善之人有五事好。<a id="a-BC"></a>何等为五。<a id="a-BD"></a>一者所作审谛以法自御而不卒暴后无所悔。<a id="a-BE"></a>二者多慈愍心无所加害。<a id="a-BF"></a>三者好名流布声震四远。<a id="a-BG"></a>四者人皆敬爱犹若师父。<a id="a-BH"></a>五者死生天上及与人中快乐无极。<a id="a-BI"></a>于是夜叉闻其所说心即开解。<a id="a-BJ"></a>头面作礼稽首其足。<a id="a-BK"></a>即从比豆梨求受教诲。<a id="a-BL"></a>时比豆梨为说十善生天之法。<a id="a-BM"></a>夜叉闻法欢喜踊跃奉而行之。<a id="a-BN"></a>即将比豆梨至龙王所。<a id="a-BO"></a>夫人见比豆梨欢喜无量。<a id="a-BP"></a>头面作礼稽首归命。<a id="a-BQ"></a>设施宝座供百味馔。<a id="a-BR"></a>于是比豆梨便为龙王及夫人。<a id="a-BS"></a>说于五道所行罪福。<a id="a-BT"></a>摄身三恶慈愍众生无所伤害。<a id="a-BU"></a>除舍悭贪义让不盗。<a id="a-BV"></a>观欲瑕秽离于女色贞洁不淫。<a id="a-BW"></a>言常至诚无有虚欺。<a id="a-BX"></a>言常柔软无粗犷辞。<a id="a-BY"></a>和其斗诤不讼彼此。<a id="a-BZ"></a>语则应律不加绮饰。<a id="a-Ba"></a>心常慈忍不起嗔恚。<a id="a-Bb"></a>见人快善代用欢喜无嫉妒心。<a id="a-Bc"></a>一心奉信佛法圣众及至真式。<a id="a-Bd"></a>明了罪福意无狐疑。<a id="a-Be"></a>行此十善具足无缺便得生天。<a id="a-Bf"></a>七宝宫殿所欲自然。<a id="a-Bg"></a>不杀不盗不淫不欺绝酒不醉。<a id="a-Bh"></a>五事具足生于人中。<a id="a-Bi"></a>国王大姓长者之家。<a id="a-Bj"></a>尊荣豪贵富乐无极。<a id="a-Bk"></a>无有慈心残害众生。<a id="a-Bl"></a>强劫人财盗窃非道。<a id="a-Bm"></a>淫犯他妻爱欲情态无有厌足。<a id="a-Bn"></a>妄言两舌。<a id="a-Bo"></a>恶口骂詈。<a id="a-Bp"></a>嗔恚嫉妒。<a id="a-Bq"></a>不孝父母。<a id="a-Br"></a>不信三尊。<a id="a-Bs"></a>背正向邪。<a id="a-Bt"></a>行此诸恶死入地狱。<a id="a-Bu"></a>烧炙榜笞。<a id="a-Bv"></a>万毒皆更痛不可言。<a id="a-Bw"></a>负债不偿。<a id="a-Bx"></a>借贷不归。<a id="a-By"></a>抵突无信。<a id="a-Bz"></a>憍慢自大。<a id="a-C0"></a>谤毁三宝。<a id="a-C1"></a>死堕畜生驴马骆驼猪羊狗犬师子虎狼蚖蛇蝮蝎[虫*(打-丁+片)]蝪及余禽兽。<a id="a-C2"></a>更相残害毒心炽盛。<a id="a-C3"></a>宛转受苦无有出期。<a id="a-C4"></a>悭贪嫉妒不肯布施不知衣食。<a id="a-C5"></a>不信三尊。<a id="a-C6"></a>悭火所烧。<a id="a-C7"></a>死堕饿鬼形体羸瘦。<a id="a-C8"></a>骨节相[敲-高+亭]举身火然。<a id="a-C9"></a>百千万岁无有解时。<a id="a-CA"></a>昼夜饥渴初不曾闻水谷之名。<a id="a-CB"></a>唯行十善摄身口意。<a id="a-CC"></a>长得生天快乐无极。<a id="a-CD"></a>于是龙王及与夫人。<a id="a-CE"></a>一切诸龙悚然心惊毛竖。<a id="a-CF"></a>皆奉十善摄身口意持八关斋。<a id="a-CG"></a>诸龙欢喜。<a id="a-CH"></a>当于是时金翅鸟王欲来啖龙。<a id="a-CI"></a>尽其神力而不能近。<a id="a-CJ"></a>于是诸龙甚自欣庆怪未曾有。<a id="a-CK"></a>龙王夫人大海诸龙。<a id="a-CL"></a>一切夜叉尽奉十善。<a id="a-CM"></a>莫不欢喜作礼稽首。<a id="a-CN"></a>龙王即问比豆梨言。<a id="a-CO"></a>大师欲还阎浮提不。<a id="a-CP"></a>答言欲还。<a id="a-CQ"></a>于是龙王即以栴檀摩尼明珠。<a id="a-CR"></a>及诸妙宝贡上菩萨。<a id="a-CS"></a>夫人婇女一切诸龙及诸夜叉。<a id="a-CT"></a>各各奉上异妙珍奇。<a id="a-CU"></a>还送比豆梨至波罗奈。<a id="a-CV"></a>稽首作礼欢喜辞去。<a id="a-CW"></a>大海诸龙及诸夜叉。<a id="a-CX"></a>毒心销灭死皆生天。<a id="a-CY"></a>婆罗达王及诸群臣一切人民还得觐见师比豆梨皆大欢喜。<a id="a-CZ"></a>头面作礼问讯起居。<a id="a-Ca"></a>时比豆梨为王具说本未。<a id="a-Cb"></a>如是王及臣民。<a id="a-Cc"></a>莫不欢喜叹未曾有。<a id="a-Cd"></a>于是比豆梨以摩尼珠举着幢头至心求愿。<a id="a-Ce"></a>即雨七宝衣被饮食遍阎浮提。<a id="a-Cf"></a>无量臣民皆悉丰乐。<a id="a-Cg"></a>时天帝释及与人王。<a id="a-Ch"></a>大海龙王迦留金翅鸟王。<a id="a-Ci"></a>各舍诸欲来在山泽。<a id="a-Cj"></a>持斋坐禅自守身心。<a id="a-Ck"></a>各各自言。<a id="a-Cl"></a>我得福多。<a id="a-Cm"></a>天王自言。<a id="a-Cn"></a>我舍天上诸欲之乐。<a id="a-Co"></a>今来在此摄身口意。<a id="a-Cp"></a>我得福多。<a id="a-Cq"></a>人王复言。<a id="a-Cr"></a>我舍宫中诸欲之娱。<a id="a-Cs"></a>来在此间守身口意。<a id="a-Ct"></a>我得福多。<a id="a-Cu"></a>龙王复言。<a id="a-Cv"></a>我舍大海七宝宫殿诸欲之乐。<a id="a-Cw"></a>今来在此守身口意。<a id="a-Cx"></a>我得福多。<a id="a-Cy"></a>金翅鸟王亦复说言。<a id="a-Cz"></a>今此龙王是我之食。<a id="a-D0"></a>我今持斋摄身口意。<a id="a-D1"></a>无伤害心而不食之。<a id="a-D2"></a>我得福多。<a id="a-D3"></a>于是四王各自叹说意不决了。<a id="a-D4"></a>便相谓言。<a id="a-D5"></a>今当共往问师比豆梨。<a id="a-D6"></a>即往比豆梨所。<a id="a-D7"></a>头面作礼。<a id="a-D8"></a>各白如是。<a id="a-D9"></a>谁得福多。<a id="a-DA"></a>菩萨答言。<a id="a-DB"></a>汝等各竖四幢幡。<a id="a-DC"></a>青色白色黄色赤色。<a id="a-DD"></a>即便受教竖四幢幡。<a id="a-DE"></a>菩萨问言。<a id="a-DF"></a>其影异耶。<a id="a-DG"></a>一种色乎。<a id="a-DH"></a>四王答言。<a id="a-DI"></a>幡色各异。<a id="a-DJ"></a>其影一色而无有异。<a id="a-DK"></a>菩萨答言。<a id="a-DL"></a>汝等四王各舍所欲。<a id="a-DM"></a>而来在此持戒自守。<a id="a-DN"></a>所得功德皆悉同等而无差特。<a id="a-DO"></a>如四色幡其影一类而无有异。<a id="a-DP"></a>于时四王闻其所言。<a id="a-DQ"></a>各各意解欢喜踊跃。<a id="a-DR"></a>时天帝释即以天上劫波育衣奉上菩萨。<a id="a-DS"></a>于时人王即以杂妙之宝上于菩萨。<a id="a-DT"></a>大海龙王即以髻中摩尼宝珠。<a id="a-DU"></a>以上菩萨。<a id="a-DV"></a>金翅鸟王天金[巾*弗]饰以贡菩萨。<a id="a-DW"></a>于时四王皆大欢喜作礼而去。<a id="a-DX"></a>时阎浮提一切民人龙及夜叉尽行十善。<a id="a-DY"></a>当是之时世有寿终者尽皆生天。<a id="a-DZ"></a>无有堕于三涂中者。<a id="a-Da"></a>佛告诸比丘。<a id="a-Db"></a>尔时国师比豆梨者。<a id="a-Dc"></a>今我身是。<a id="a-Dd"></a>尔时龙王波留尼者。<a id="a-De"></a>今辅相是。<a id="a-Df"></a>龙王夫人摩那斯者。<a id="a-Dg"></a>今此辅相妇是。<a id="a-Dh"></a>昔为龙时从我闻法欢喜入心。<a id="a-Di"></a>得脱龙身生于天上。<a id="a-Dj"></a>今我得佛从我闻法欢喜意解。<a id="a-Dk"></a>即便出家思惟智慧。<a id="a-Dl"></a>诸欲永尽俱得罗汉。<a id="a-Dm"></a>过去世时其心亦好。<a id="a-Dn"></a>至于今世其心亦好。<a id="a-Do"></a>时诸比丘闻佛所说。<a id="a-Dp"></a>皆大欢喜为佛作礼。</p>
 </body>
</html>