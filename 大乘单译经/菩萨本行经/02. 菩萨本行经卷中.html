<!doctype html>
<html id="z3IBU0vUf" data-ver="885">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘单译经">
  <meta period="东晋">
 </head>
 <body>
  <h1 id="a1">菩萨本行经卷中</h1>
  <p id="a2">昔佛在舍卫国祇树给孤独园。<a id="a-3"></a>时有贤者名曰须达。<a id="a-4"></a>居家贫穷无有财产。<a id="a-5"></a>至信道德往至佛所。<a id="a-6"></a>头面作礼稽首佛足。<a id="a-7"></a>却坐一面听说经法。<a id="a-8"></a>佛问须达。<a id="a-9"></a>在家之士当行布施不布施也。<a id="a-A"></a>须达白佛。<a id="a-B"></a>当行布施。<a id="a-C"></a>多布施耶。<a id="a-D"></a>小布施也。<a id="a-E"></a>当以好意而布施耶。<a id="a-F"></a>以不好意而布施乎。<a id="a-G"></a>佛告须达。<a id="a-H"></a>夫于布施所施虽多而获报小。<a id="a-I"></a>布施虽小而获报多。<a id="a-J"></a>何谓施多而获报小。<a id="a-K"></a>虽多布施而无至心无恭敬心。<a id="a-L"></a>不大欢喜贡高自大。<a id="a-M"></a>所施之人信邪倒见。<a id="a-N"></a>非是正见不得快士。<a id="a-O"></a>所施虽多而获报小。<a id="a-P"></a>犹如耕田薄地之中下种虽多收实甚小。<a id="a-Q"></a>何谓施小而获大福。<a id="a-R"></a>所施虽小欢喜与。<a id="a-S"></a>净洁心与。<a id="a-T"></a>恭敬与。<a id="a-U"></a>不望报与。<a id="a-V"></a>所施之人复得快士。<a id="a-W"></a>佛及辟支佛沙门四道应正见者。<a id="a-X"></a>所施虽小获报弘大。<a id="a-Y"></a>犹如良田所种虽小收实甚多。<a id="a-Z"></a>佛告须达。<a id="a-a"></a>吾自忆念过去世时。<a id="a-b"></a>此阎浮提有转轮王。<a id="a-c"></a>名波陀颰宁。<a id="a-d"></a>王有千子主四天下。<a id="a-e"></a>此阎浮提有八万四千国。<a id="a-f"></a>时有一婆罗门名曰比蓝。<a id="a-g"></a>身体金色端正无比聪明智慧。<a id="a-h"></a>天地变运医方镇压。<a id="a-i"></a>上知天文下察地理中知人情。<a id="a-j"></a>一切典藉靡不贯达。<a id="a-k"></a>为人仁爱慈愍一切。<a id="a-l"></a>王甚爱敬。<a id="a-m"></a>八万四千诸王及国人民。<a id="a-n"></a>亦皆奉敬以为师主。<a id="a-o"></a>比蓝大师为是大王。<a id="a-p"></a>非是波陀颰宁。<a id="a-q"></a>何以故。<a id="a-r"></a>波陀颰宁王。<a id="a-s"></a>治国正民一一咨启。<a id="a-t"></a>比蓝大师尔乃教化。<a id="a-u"></a>诸王臣民莫不欢喜。<a id="a-v"></a>于时大王而从比蓝启受经典。<a id="a-w"></a>亦复宣告八万四千诸小国王群臣太子一切人民。<a id="a-x"></a>皆从比蓝咨受经典习学智慧。<a id="a-y"></a>诸王臣民皆从比蓝。<a id="a-z"></a>启受经典莫不欢喜。<a id="a-10"></a>皆言。<a id="a-11"></a>此是梵天来化我等。<a id="a-12"></a>为于好事非是凡人。<a id="a-13"></a>于时八万四千诸王。<a id="a-14"></a>受学智慧心意开解皆大欢喜。<a id="a-15"></a>八万四千诸小王人。<a id="a-16"></a>持一白象金银绞络。<a id="a-17"></a>骏马一疋亦金银绞络。<a id="a-18"></a>牛一头亦金银绞络。<a id="a-19"></a>妙女一人亦端正无比。<a id="a-1A"></a>七宝璎珞服饰姝好。<a id="a-1B"></a>金钵盛银粟银钵盛金粟。<a id="a-1C"></a>琉璃钵盛金粟。<a id="a-1D"></a>颇梨钵盛金粟。<a id="a-1E"></a>以金为车七宝庄饰。<a id="a-1F"></a>各各皆尔有八万四千。<a id="a-1G"></a>以用贡上比蓝大师。<a id="a-1H"></a>尔时大王波陀颰宁。<a id="a-1I"></a>闻诸小王贡遗比蓝。<a id="a-1J"></a>大用欢喜。<a id="a-1K"></a>我亦当复贡上比蓝大师财宝。<a id="a-1L"></a>即时庄严八万四千玉女之等。<a id="a-1M"></a>七宝珠玑服饰姝妙璎珞其身。<a id="a-1N"></a>八万四千白象纯金绞络饰。<a id="a-1O"></a>八万四千疋马亦金银绞络。<a id="a-1P"></a>八万四千头牛尽金庄校。<a id="a-1Q"></a>八万四千金钵盛银粟。<a id="a-1R"></a>八万四千银钵盛金粟。<a id="a-1S"></a>八万四千琉璃钵盛金粟。<a id="a-1T"></a>八万四千颇梨钵尽盛金粟。<a id="a-1U"></a>八万四千乘车尽金绞饰用上比蓝。<a id="a-1V"></a>比蓝受已念此财宝象马车乘。<a id="a-1W"></a>一切所有皆悉非常而不坚固。<a id="a-1X"></a>白大王言。<a id="a-1Y"></a>财产所有皆悉非常摩灭之法。<a id="a-1Z"></a>我不用之。<a id="a-1a"></a>意欲布施济诸穷乏。<a id="a-1b"></a>王闻其言大用欢喜。<a id="a-1c"></a>告敕群臣击鼓宣令阎浮提内。<a id="a-1d"></a>贫穷孤老婆罗门梵志皆悉来集。<a id="a-1e"></a>比蓝即设大檀。<a id="a-1f"></a>人民闻令云兴而集。<a id="a-1g"></a>强弱相扶皆悉来至。<a id="a-1h"></a>于时比蓝欲澡婆罗门手。<a id="a-1i"></a>倾于军持而水不出。<a id="a-1j"></a>大用愁忧。<a id="a-1k"></a>今我大祠将有何过。<a id="a-1l"></a>意不清净所施不好。<a id="a-1m"></a>以何等故而水不出。<a id="a-1n"></a>即时天人于虚空中语比蓝言。<a id="a-1o"></a>汝今布施大好无比。<a id="a-1p"></a>其心净洁无能过者。<a id="a-1q"></a>汝之功德天下第一无过上者。<a id="a-1r"></a>但所施人尽是邪伪倒见之徒。<a id="a-1s"></a>非是清高快士之辈。<a id="a-1t"></a>而不堪任受汝澡敬。<a id="a-1u"></a>以是之故水不出耳。<a id="a-1v"></a>于是比蓝闻天人语。<a id="a-1w"></a>意便开解即作誓言。<a id="a-1x"></a>今我所施用成无上正真之道。<a id="a-1y"></a>审如所愿者。<a id="a-1z"></a>令我泻水当堕我手中。<a id="a-20"></a>作誓愿已讫。<a id="a-21"></a>便倾澡瓶。<a id="a-22"></a>水即来出自堕掌中。<a id="a-23"></a>诸天空中赞言。<a id="a-24"></a>善哉善哉。<a id="a-25"></a>如汝所愿成佛不久。<a id="a-26"></a>尔时比蓝布施贫乏衣被饮食一切所须。<a id="a-27"></a>十二年中。<a id="a-28"></a>象马珍宝玉女之等。<a id="a-29"></a>尽用布施无所藏积。<a id="a-2A"></a>佛告须达。<a id="a-2B"></a>尔时比蓝婆罗门者。<a id="a-2C"></a>今我身是。<a id="a-2D"></a>而我尔时所施亦好其心亦好。<a id="a-2E"></a>受者不好所施虽多获报甚少。<a id="a-2F"></a>而今我法真妙清净弟子真正。<a id="a-2G"></a>所施虽少获报甚多。<a id="a-2H"></a>于是比蓝十二年中所作布施。<a id="a-2I"></a>及阎浮提一切人民行于布施。<a id="a-2J"></a>计其功德。<a id="a-2K"></a>不如布施一须陀洹人。<a id="a-2L"></a>其福甚多过出其上。<a id="a-2M"></a>设施百须陀洹并前比蓝所施阎浮提人。<a id="a-2N"></a>所得福报。<a id="a-2O"></a>不如施一斯陀含人。<a id="a-2P"></a>其福甚多亦过其上。<a id="a-2Q"></a>正使施百斯陀含百须陀洹及前比蓝施阎浮提人。<a id="a-2R"></a>所得福报不如施一阿那含人。<a id="a-2S"></a>其福倍多过出其上。<a id="a-2T"></a>施百阿那含人百斯陀含百须陀洹并前比蓝阎浮提人。<a id="a-2U"></a>所得福报。<a id="a-2V"></a>不如施一阿罗汉。<a id="a-2W"></a>其福甚多过出其上。<a id="a-2X"></a>正使施百罗汉百阿那含百斯陀含百须陀洹并前比蓝阎浮提人。<a id="a-2Y"></a>所施功德。<a id="a-2Z"></a>不如施一辟支佛。<a id="a-2a"></a>其福甚多过出其上。<a id="a-2b"></a>正使布施百辟支佛百阿罗汉百阿那含百斯陀含百须陀洹及前比蓝施阎浮提人。<a id="a-2c"></a>所得功德。<a id="a-2d"></a>不如起塔僧房精舍。<a id="a-2e"></a>衣被床卧饭食供养。<a id="a-2f"></a>过去当来今现在。<a id="a-2g"></a>四方众僧沙门道士给其所须。<a id="a-2h"></a>计其功德过前所作功德者。<a id="a-2i"></a>上虽起塔僧房精舍。<a id="a-2j"></a>施辟支佛阿罗汉阿那含斯陀含须陀洹并前比蓝阎浮提人。<a id="a-2k"></a>所作布施福德。<a id="a-2l"></a>不如施佛一人。<a id="a-2m"></a>功德甚多不可复计。<a id="a-2n"></a>虽供养佛起塔僧房精舍。<a id="a-2o"></a>及辟支佛阿罗汉阿那含斯陀含须陀洹并前比蓝阎浮提人。<a id="a-2p"></a>所施功德。<a id="a-2q"></a>不如有人一日之中受三自归八关斋。<a id="a-2r"></a>若持五戒所得功德踰过于前所施福德。<a id="a-2s"></a>百千万倍不可为喻。<a id="a-2t"></a>复以持戒之福。<a id="a-2u"></a>并合集前一切施佛功德及辟支佛四道之等。<a id="a-2v"></a>合前比蓝阎浮提人所施福德。<a id="a-2w"></a>不如坐禅慈念众生经一食之顷。<a id="a-2x"></a>所得功德踰过于前百千万倍。<a id="a-2y"></a>踰前比蓝阎浮提人所作布施。<a id="a-2z"></a>及施四道辟支佛。<a id="a-30"></a>起塔僧伽蓝上至施佛。<a id="a-31"></a>持戒坐禅慈念众生。<a id="a-32"></a>合集其德。<a id="a-33"></a>不如闻法执在心怀。<a id="a-34"></a>思惟四谛非常苦空非身之法泥洹寂灭。<a id="a-35"></a>比前所作一切功德。<a id="a-36"></a>最尊第一无有过上。<a id="a-37"></a>于是须达闻法踊跃无量。<a id="a-38"></a>身心清净得阿那含道。<a id="a-39"></a>唯有五金钱。<a id="a-3A"></a>一日持一钱施佛。<a id="a-3B"></a>一钱施法。<a id="a-3C"></a>一钱施僧。<a id="a-3D"></a>一钱自食。<a id="a-3E"></a>一钱作本。<a id="a-3F"></a>日日如是。<a id="a-3G"></a>常有一钱在终无有尽。<a id="a-3H"></a>即受五戒长跪白佛言。<a id="a-3I"></a>我今日欲心已断。<a id="a-3J"></a>处在居家当云何也。<a id="a-3K"></a>佛告须达。<a id="a-3L"></a>如汝今日心意清净无复爱欲。<a id="a-3M"></a>汝还归家问诸妇女。<a id="a-3N"></a>今我欲心已灭。<a id="a-3O"></a>汝等各从所乐。<a id="a-3P"></a>须夫婿者恣从所好。<a id="a-3Q"></a>若欲在此当给衣食。<a id="a-3R"></a>须达受教为佛作礼。<a id="a-3S"></a>使还归家问诸妇女。<a id="a-3T"></a>我今爱欲都已永尽无复欲事。<a id="a-3U"></a>汝等若欲须夫婿者各随所好。<a id="a-3V"></a>欲在此者供给衣食令无乏少。<a id="a-3W"></a>诸妇女等各各从意随其所乐。<a id="a-3X"></a>时有一妇人。<a id="a-3Y"></a>[火*(甬-用+(刃/一))]谷作麨。<a id="a-3Z"></a>有牂抵来抴[火*(甬-用+(刃/一))]麦不可奈何。<a id="a-3a"></a>捉[打-丁+剔]火杖用打牂抵。<a id="a-3b"></a>杖头有火着羊毛住。<a id="a-3c"></a>羊毛得火热用揩象厩。<a id="a-3d"></a>象厩火然并烧王象。<a id="a-3e"></a>象身烂破便杀猕猴用拍象身。<a id="a-3f"></a>天于空中而说偈言。</p>
  <p id="a3g">嗔恚斗诤边　　不当于中止</p>
  <p id="a3h">羯羠共相抵　　蝇蛾于中死</p>
  <p id="a3i">婢共牂抵斗　　猕猴而坐死</p>
  <p id="a3j">智者远嫌疑　　莫与愚人止</p>
  <p id="a3k">波斯匿王敕臣作限。<a id="a-3l"></a>自今以去。<a id="a-3m"></a>夜不得燃火及于灯烛。<a id="a-3n"></a>其有犯者罚金千两。<a id="a-3o"></a>尔时须达得道在家昼夜坐禅。<a id="a-3p"></a>初人定时燃灯坐禅。<a id="a-3q"></a>夜半休息。<a id="a-3r"></a>鸡鸣复燃灯坐禅。<a id="a-3s"></a>伺捕得之。<a id="a-3t"></a>捉灯白王。<a id="a-3u"></a>当输罚负。<a id="a-3v"></a>须达白王。<a id="a-3w"></a>今我贫穷无百钱产。<a id="a-3x"></a>当用何等输王罚负。<a id="a-3y"></a>王嗔敕使闭着狱中。<a id="a-3z"></a>即将须达付狱执守。<a id="a-40"></a>四天王见须达被闭在狱。<a id="a-41"></a>初夜四天王来下语须达言。<a id="a-42"></a>我与汝钱用输王罚。<a id="a-43"></a>可得来出。<a id="a-44"></a>须达答言。<a id="a-45"></a>王自当欢喜意解。<a id="a-46"></a>不须用钱。<a id="a-47"></a>为四天王而说经竟。<a id="a-48"></a>天王便去。<a id="a-49"></a>到中夜天帝释复来下就而见之。<a id="a-4A"></a>须达为说法竟。<a id="a-4B"></a>帝释便去。<a id="a-4C"></a>次到后夜梵天复下见于须达。<a id="a-4D"></a>便为说法。<a id="a-4E"></a>梵天复去。<a id="a-4F"></a>时王夜于观上见狱上有火光。<a id="a-4G"></a>时王明日即便遣人往语须达。<a id="a-4H"></a>坐火被闭而无惭羞续复燃火。<a id="a-4I"></a>须达答言。<a id="a-4J"></a>我不燃火。<a id="a-4K"></a>若燃火者当有烟灰表式。<a id="a-4L"></a>复语须达。<a id="a-4M"></a>初夜有四火。<a id="a-4N"></a>中夜有一火倍大前火。<a id="a-4O"></a>后夜复有一火遂倍于前。<a id="a-4P"></a>言不燃火为是何等。<a id="a-4Q"></a>须达答言。<a id="a-4R"></a>此非是火也。<a id="a-4S"></a>初夜四天王来下见我。<a id="a-4T"></a>中夜第二天帝来下见我。<a id="a-4U"></a>后夜第七梵天来下见我。<a id="a-4V"></a>是天身上光明之焰。<a id="a-4W"></a>非是火也。<a id="a-4X"></a>使闻其语即往白王。<a id="a-4Y"></a>王闻如是心惊毛竖。<a id="a-4Z"></a>王言。<a id="a-4a"></a>此人福德殊特乃尔。<a id="a-4b"></a>我今云何而毁辱之。<a id="a-4c"></a>即敕吏言。<a id="a-4d"></a>促放出去。<a id="a-4e"></a>勿使稽迟。<a id="a-4f"></a>便放令去。<a id="a-4g"></a>须达得出往至佛所。<a id="a-4h"></a>头面作礼却坐听法。<a id="a-4i"></a>波斯匿王即便严驾寻至佛所。<a id="a-4j"></a>人民见王皆悉避坐而起。<a id="a-4k"></a>唯有须达心存法味。<a id="a-4l"></a>见王不起王心微恨。<a id="a-4m"></a>此是我民怀于轻慢见我不起。<a id="a-4n"></a>遂怀愠心。<a id="a-4o"></a>佛知其意止不说法。<a id="a-4p"></a>王白佛言。<a id="a-4q"></a>愿说经法。<a id="a-4r"></a>佛告王言。<a id="a-4s"></a>今非是时为王说法。<a id="a-4t"></a>云何非时人起嗔恚忿结不解。<a id="a-4u"></a>若起贪媱耽荒女色。<a id="a-4v"></a>憍贵自大无恭敬心。<a id="a-4w"></a>其心垢浊闻于妙法而不能解。<a id="a-4x"></a>以是之故。<a id="a-4y"></a>今非是时为王说法。<a id="a-4z"></a>王闻佛语意自念言。<a id="a-50"></a>坐此人故。<a id="a-51"></a>令我今日有二折减。<a id="a-52"></a>又起嗔恚不得闻法。<a id="a-53"></a>为佛作礼而去。<a id="a-54"></a>出到于外敕语左右。<a id="a-55"></a>此人若出直斫头取。<a id="a-56"></a>作是语已。<a id="a-57"></a>应时四面虎狼师子毒害之兽。<a id="a-58"></a>悉来围绕于王。<a id="a-59"></a>王见如是。<a id="a-5A"></a>即大恐怖还至佛所。<a id="a-5B"></a>佛问大王。<a id="a-5C"></a>何以来还。<a id="a-5D"></a>王白佛言。<a id="a-5E"></a>见其如是恐怖来还。<a id="a-5F"></a>佛告王曰。<a id="a-5G"></a>识此人不。<a id="a-5H"></a>王曰。<a id="a-5I"></a>不识。<a id="a-5J"></a>佛言。<a id="a-5K"></a>此人以得阿那含道。<a id="a-5L"></a>坐起恶意向此人故。<a id="a-5M"></a>是使尔耳。<a id="a-5N"></a>若不还者王必当危不得全济。<a id="a-5O"></a>王闻佛语即大恐怖。<a id="a-5P"></a>即向须达忏悔作礼。<a id="a-5Q"></a>羊皮四布于须达前。<a id="a-5R"></a>王言。<a id="a-5S"></a>此是我民而向屈辱实为甚难。<a id="a-5T"></a>须达复言。<a id="a-5U"></a>而我贫穷行于布施亦复甚难。<a id="a-5V"></a>尸罗师质为国平正为贼所捉。<a id="a-5W"></a>贼语之曰。<a id="a-5X"></a>言不见我我当放汝。<a id="a-5Y"></a>不者杀汝。<a id="a-5Z"></a>尸罗师质意自念言。<a id="a-5a"></a>今作妄语为非法事。<a id="a-5b"></a>若堕地狱谁当放我。<a id="a-5c"></a>作是思惟便语贼言。<a id="a-5d"></a>宁斫我头终不妄语。<a id="a-5e"></a>贼便放之危害垂至。<a id="a-5f"></a>不犯妄语慎行正法实为甚难。<a id="a-5g"></a>复有天名曰尸迦梨。<a id="a-5h"></a>复自说我受八关斋。<a id="a-5i"></a>于高楼上卧。<a id="a-5j"></a>有天玉女来至我所。<a id="a-5k"></a>以持禁戒而不受之实为甚难。<a id="a-5l"></a>于是四人各各自说如是。<a id="a-5m"></a>即于佛前而说颂曰。</p>
  <p id="a5n">贫穷布施难　　豪贵忍辱难</p>
  <p id="a5o">危崄持戒难　　少壮舍欲难</p>
  <p id="a5p">佛说偈已重说经法。<a id="a-5q"></a>王及臣民皆大欢喜。<a id="a-5r"></a>为佛作礼而去。</p>
  <p id="a5s">闻如是。<a id="a-5t"></a>一时佛在罗阅只比留畔迦兰陀尼波僧伽蓝。<a id="a-5u"></a>优连聚落有一泉水。<a id="a-5v"></a>中有毒龙名曰酸陀梨。<a id="a-5w"></a>甚大凶恶。<a id="a-5x"></a>放于雹霜。<a id="a-5y"></a>伤破五谷令不成熟。<a id="a-5z"></a>人民饥饿。<a id="a-60"></a>时有婆罗门。<a id="a-61"></a>咒龙伏之令不雹霜。<a id="a-62"></a>五谷熟成经有年载。<a id="a-63"></a>此婆罗门。<a id="a-64"></a>遂便老耄咒术不行。<a id="a-65"></a>尔时有壮婆罗门。<a id="a-66"></a>咒术流利举声诵咒。<a id="a-67"></a>云便解散令不雹霜。<a id="a-68"></a>五谷丰熟人民欢喜。<a id="a-69"></a>语婆罗门在此住止。<a id="a-6A"></a>当共供给令不乏少。<a id="a-6B"></a>婆罗门言。<a id="a-6C"></a>可便住于彼常共合。<a id="a-6D"></a>敛输婆罗门不使有乏。<a id="a-6E"></a>自佛来入国广说经法。<a id="a-6F"></a>人民大小咸受道化得道甚多。<a id="a-6G"></a>诸龙鬼神皆悉为善不作恶害。<a id="a-6H"></a>风雨时节五谷丰贱。<a id="a-6I"></a>更不供给婆罗门所须。<a id="a-6J"></a>婆罗门往从索之。<a id="a-6K"></a>诸人民辈逆更唾骂而不与之。<a id="a-6L"></a>时婆罗门心起嗔恚。<a id="a-6M"></a>蒙我恩力而得饱满。<a id="a-6N"></a>反更调我。<a id="a-6O"></a>欲得破灭人民国土。<a id="a-6P"></a>便问人言。<a id="a-6Q"></a>求心所愿云何得之。<a id="a-6R"></a>人语之言。<a id="a-6S"></a>饭佛四尊弟子。<a id="a-6T"></a>必得从愿如心所欲。<a id="a-6U"></a>时婆罗门即设饭食。<a id="a-6V"></a>请大迦葉舍利弗目连阿那律。<a id="a-6W"></a>饭是四尊至心作礼求心所愿。<a id="a-6X"></a>我今持此所作福德。<a id="a-6Y"></a>愿使我作大力毒龙破灭此国。<a id="a-6Z"></a>必当使我得此所愿。<a id="a-6a"></a>时舍利弗道眼观之求何等愿。<a id="a-6b"></a>知婆罗门心中所念愿作毒龙欲灭此国。<a id="a-6c"></a>时舍利弗语婆罗门。<a id="a-6d"></a>莫作此愿用作龙蛇害恶身为。<a id="a-6e"></a>若欲求作转轮圣王。<a id="a-6f"></a>若天帝释魔王梵王尽皆可得。<a id="a-6g"></a>用此恶身不好愿为。<a id="a-6h"></a>时婆罗门答舍利弗言。<a id="a-6i"></a>久求此愿适欲得此不用余愿。<a id="a-6j"></a>时婆罗门举手五指水即流出。<a id="a-6k"></a>时舍利弗见其意坚证现。<a id="a-6l"></a>如此默然而止。<a id="a-6m"></a>时婆罗门及妇二儿俱愿作龙。<a id="a-6n"></a>死受龙身有大神力至为毒恶。<a id="a-6o"></a>便杀酸陀梨龙夺其处住。<a id="a-6p"></a>便放风雨大堕雹霜。<a id="a-6q"></a>伤杀五谷唯有草秸。<a id="a-6r"></a>因名其龙阿波罗利。<a id="a-6s"></a>妇名比寿尼。<a id="a-6t"></a>龙有二子。<a id="a-6u"></a>一名玑鄯尼。<a id="a-6v"></a>人民饥饿死者甚多。<a id="a-6w"></a>加复疫病死者无数。<a id="a-6x"></a>时阿阇世王往至佛所。<a id="a-6y"></a>头面作礼长跪白佛。<a id="a-6z"></a>国界人民为恶龙疫鬼所见伤害。<a id="a-70"></a>死者无数。<a id="a-71"></a>唯愿世尊大慈大悲怜愍一切。<a id="a-72"></a>唯见救护禳却灾害。<a id="a-73"></a>佛即可之。<a id="a-74"></a>尔时世尊明日晨朝。<a id="a-75"></a>着衣持钵入城乞食。<a id="a-76"></a>诣于龙泉食讫洗钵。<a id="a-77"></a>洗钵之水澍于泉中。<a id="a-78"></a>龙大嗔恚即便出水。<a id="a-79"></a>吐于毒气吐火向佛。<a id="a-7A"></a>佛身出水灭之。<a id="a-7B"></a>复雨大雹在于虚空化成天花。<a id="a-7C"></a>复雨大石化成琦饰。<a id="a-7D"></a>复雨刀剑化成七宝。<a id="a-7E"></a>化现罗刹。<a id="a-7F"></a>佛复化现毗沙门王。<a id="a-7G"></a>罗刹便灭。<a id="a-7H"></a>龙复化作大象鼻捉利剑。<a id="a-7I"></a>佛即化作大师子王。<a id="a-7J"></a>象便灭去。<a id="a-7K"></a>适作龙像。<a id="a-7L"></a>佛复化作金翅鸟王。<a id="a-7M"></a>龙便突走。<a id="a-7N"></a>尽其神力不能害佛。<a id="a-7O"></a>突入泉中。<a id="a-7P"></a>密迹力士举金刚杵打山。<a id="a-7Q"></a>山坏半堕泉中欲走来出。<a id="a-7R"></a>佛化泉水尽成大火急欲突走。<a id="a-7S"></a>于是世尊蹈龙顶上。<a id="a-7T"></a>龙不得去龙乃降伏。<a id="a-7U"></a>长跪白佛言。<a id="a-7V"></a>世尊。<a id="a-7W"></a>今日特见苦酷。<a id="a-7X"></a>佛告龙曰。<a id="a-7Y"></a>何以怀恶苦恼众生。<a id="a-7Z"></a>龙便头面作礼稽首佛足。<a id="a-7a"></a>长跪白佛言。<a id="a-7b"></a>愿见放舍。<a id="a-7c"></a>世尊所敕我当奉受。<a id="a-7d"></a>佛告龙曰。<a id="a-7e"></a>当受五戒为优婆塞。<a id="a-7f"></a>龙及妻子尽受五戒为优婆塞。<a id="a-7g"></a>慈心行善不更霜雹。<a id="a-7h"></a>风雨时节五谷丰熟。<a id="a-7i"></a>诸疫鬼辈尽皆走去向毗舍离。<a id="a-7j"></a>摩竭国中人民饱满。<a id="a-7k"></a>众病除愈遂便安乐。<a id="a-7l"></a>毗舍离人民疫病死者甚多。<a id="a-7m"></a>闻摩竭国佛在其中降伏恶龙疫病消灭。<a id="a-7n"></a>毗舍离王即遣使者往至佛所。<a id="a-7o"></a>于是使者前至佛所。<a id="a-7p"></a>稽首佛足长跪白佛言。<a id="a-7q"></a>王故遣我来稽首问讯。<a id="a-7r"></a>如来大圣。<a id="a-7s"></a>我国疫死者甚多。<a id="a-7t"></a>唯愿世尊。<a id="a-7u"></a>大慈怜愍临覆我国。<a id="a-7v"></a>劳屈光威望得全济。<a id="a-7w"></a>毗舍离国与摩竭国素有怨嫌。<a id="a-7x"></a>阿阇世王闻毗舍离国疫鬼流行。<a id="a-7y"></a>大用欢喜。<a id="a-7z"></a>尔时世尊告毗舍离使。<a id="a-80"></a>我以先受阿阇世王。<a id="a-81"></a>九十日请。<a id="a-82"></a>而今未竟。<a id="a-83"></a>汝自往语阿阇世王。<a id="a-84"></a>使白佛言。<a id="a-85"></a>二国素有怨嫌。<a id="a-86"></a>我今往到必当见杀。<a id="a-87"></a>佛告使言。<a id="a-88"></a>汝但为佛作使。<a id="a-89"></a>终无有能杀汝者也。<a id="a-8A"></a>佛重告使言。<a id="a-8B"></a>语阿阇世王。<a id="a-8C"></a>杀父恶逆之罪。<a id="a-8D"></a>用向如来改悔故。<a id="a-8E"></a>在地狱中当受世间五百日罪。<a id="a-8F"></a>便当得脱。<a id="a-8G"></a>使即受教往诣王门。<a id="a-8H"></a>王及群臣闻毗舍离使在于门外。<a id="a-8I"></a>咸共嗔恚皆共议言。<a id="a-8J"></a>当截其头刓其耳鼻。<a id="a-8K"></a>碎其身骨当使如面。<a id="a-8L"></a>使入到殿前大唱声言。<a id="a-8M"></a>世尊遣我到大王边。<a id="a-8N"></a>闻是佛使皆各欢喜。<a id="a-8O"></a>王问使言。<a id="a-8P"></a>佛遣汝来何所告敕。<a id="a-8Q"></a>使便答言。<a id="a-8R"></a>佛谢大王所作恶逆杀父之罪。<a id="a-8S"></a>用向如来忏悔之故。<a id="a-8T"></a>在于地狱当受世间五百日罪。<a id="a-8U"></a>便当得出。<a id="a-8V"></a>唯当自责改往修来莫用愁忧。<a id="a-8W"></a>王闻是语欢喜踊跃不能自胜。<a id="a-8X"></a>我造逆罪在于地狱为有出期。<a id="a-8Y"></a>即遥向佛稽首作礼。<a id="a-8Z"></a>王语使言。<a id="a-8a"></a>汝能为我致此消息快不可言。<a id="a-8b"></a>欲求何愿恣当与汝。<a id="a-8c"></a>使白王言。<a id="a-8d"></a>毗舍离国疫病流行。<a id="a-8e"></a>欲得请佛光临国界望得全济。<a id="a-8f"></a>唯愿大王听佛使去。<a id="a-8g"></a>王即可之便报使言。<a id="a-8h"></a>语汝大王。<a id="a-8i"></a>我从城门到恒水边。<a id="a-8j"></a>修治道路以花布地。<a id="a-8k"></a>罗列幢幡到恒水边。<a id="a-8l"></a>举国兵众侍送世尊到恒水边。<a id="a-8m"></a>汝亦当从毗舍离城平治道路而散花香。<a id="a-8n"></a>罗列幢幡到恒水边。<a id="a-8o"></a>举毗舍离臣民兵众。<a id="a-8p"></a>尽来迎佛到恒水边。<a id="a-8q"></a>若能尔者听佛使去。<a id="a-8r"></a>不能尔者不放使去。<a id="a-8s"></a>毗舍离使闻王所使欢喜踊跃。<a id="a-8t"></a>即便辞还到于佛所。<a id="a-8u"></a>头面作礼白佛如是。<a id="a-8v"></a>佛即可之。<a id="a-8w"></a>使便辞佛作礼而去。<a id="a-8x"></a>还毗舍离白王如是。<a id="a-8y"></a>王闻所言大用欢喜。<a id="a-8z"></a>我曹国中亦须种福。<a id="a-90"></a>即便宣令平治道路。<a id="a-91"></a>从于城门到恒水边悉令清净。<a id="a-92"></a>布散诸花烧众名香竖诸幢幡。<a id="a-93"></a>毗舍离王举国臣民。<a id="a-94"></a>椎钟鸣鼓作众伎乐。<a id="a-95"></a>到恒水边迎佛世尊。<a id="a-96"></a>持五百宝盖贡上世尊。<a id="a-97"></a>摩竭国王亦复宣令。<a id="a-98"></a>修治道路悉令清净。<a id="a-99"></a>布散花香竖诸幢幡到恒水边。<a id="a-9A"></a>与诸臣民举国兵众。<a id="a-9B"></a>椎钟鸣鼓作众伎乐震动天地。<a id="a-9C"></a>持送世尊。<a id="a-9D"></a>到恒水边。<a id="a-9E"></a>以五百宝盖奉上世尊。<a id="a-9F"></a>四天王忉利天王上至化应声天王各各皆与无数诸天。<a id="a-9G"></a>各赍天上异妙珍琦杂种花香若干伎乐。<a id="a-9H"></a>持五百宝盖来贡上世尊。<a id="a-9I"></a>第七梵天王上至首陀会天。<a id="a-9J"></a>是诸天王各与无数诸天子等。<a id="a-9K"></a>各赍天上杂妙香花若干伎乐。<a id="a-9L"></a>持五百宝盖贡上世尊。<a id="a-9M"></a>毗摩毗罗阿须伦王。<a id="a-9N"></a>与无央数阿须伦民。<a id="a-9O"></a>持于众宝杂种花香若干伎乐五百宝盖来奉上佛。<a id="a-9P"></a>娑竭龙王与无数诸龙眷属。<a id="a-9Q"></a>各赍若干种香。<a id="a-9R"></a>作众伎乐。<a id="a-9S"></a>五百宝盖来奉上世尊。<a id="a-9T"></a>合三千盖唯留一盖余盖受之。<a id="a-9U"></a>所留一盖者持用覆护后诸弟子令得供养。<a id="a-9V"></a>当于尔时诸天人民龙阿须伦。<a id="a-9W"></a>不可称计来至佛所。<a id="a-9X"></a>毗舍离王及诸臣民。<a id="a-9Y"></a>皆言今佛当渡恒水。<a id="a-9Z"></a>我曹当共作五百船使佛渡水。<a id="a-9a"></a>摩竭国王及诸臣民。<a id="a-9b"></a>亦言今日佛当渡水。<a id="a-9c"></a>我曹亦当作五百船令佛渡水。<a id="a-9d"></a>诸天亦各作五百宝船。<a id="a-9e"></a>诸阿须伦亦复共作五百宝船。<a id="a-9f"></a>于时诸龙自共编身作五百桥。<a id="a-9g"></a>欲令世尊蹈上而渡。<a id="a-9h"></a>尔时世尊见于诸天一切人民龙阿须伦各各欢喜有恭敬心。<a id="a-9i"></a>欲使众生普得其福。<a id="a-9j"></a>即便化身遍诸船上。<a id="a-9k"></a>诸天人民龙阿须伦。<a id="a-9l"></a>皆各自见如来世尊独在我船不在余船。<a id="a-9m"></a>于是如来渡水已竟。<a id="a-9n"></a>无数诸天畟塞虚空。<a id="a-9o"></a>散众名花烧异妙香作诸伎乐。<a id="a-9p"></a>人及诸龙并阿须伦。<a id="a-9q"></a>皆亦如是散众名华。<a id="a-9r"></a>烧众杂香作诸伎乐。<a id="a-9s"></a>娱乐世尊欢喜无量。<a id="a-9t"></a>于时如来观于三界诸天人民。<a id="a-9u"></a>心怀欢喜踊跃无量供养如来。<a id="a-9v"></a>世尊将欲说于前世本所修行菩萨道时。<a id="a-9w"></a>即便微笑。<a id="a-9x"></a>五色光明从口中出。<a id="a-9y"></a>光有五分。<a id="a-9z"></a>一一光头出无数明。<a id="a-A0"></a>一一光头有宝莲花。<a id="a-A1"></a>一一花上皆有化佛。<a id="a-A2"></a>一分光明上照欲界色界无色界。<a id="a-A3"></a>三界诸天见其光明。<a id="a-A4"></a>又睹化佛皆悉欢喜。<a id="a-A5"></a>各离欲乐来诣化佛所听说经法。<a id="a-A6"></a>无量诸天闻说经法欢喜踊跃。<a id="a-A7"></a>皆各得道迹、<a id="a-A8"></a>往来、<a id="a-A9"></a>不还．无著证者。<a id="a-AA"></a>发大道意入不退转者。<a id="a-AB"></a>一分光明遍照三千大千世界在人道者。<a id="a-AC"></a>光明化佛弥满世界。<a id="a-AD"></a>一切人民见其光明又睹化佛。<a id="a-AE"></a>嗔恚盛者忿意消灭皆发慈心。<a id="a-AF"></a>淫火盛者欲心消除观其瑕秽。<a id="a-AG"></a>愚痴盲冥皆悉醒寤解四非常。<a id="a-AH"></a>牢狱系闭悉皆放解。<a id="a-AI"></a>盲者得视。<a id="a-AJ"></a>聋者得听。<a id="a-AK"></a>哑者能语。<a id="a-AL"></a>拘躄者得手足。<a id="a-AM"></a>癃残百病皆悉除愈。<a id="a-AN"></a>一切人民莫不欢喜。<a id="a-AO"></a>各离所乐来诣佛所。<a id="a-AP"></a>时诸化佛各各说法心意开解。<a id="a-AQ"></a>或得道迹往来不还无著之果。<a id="a-AR"></a>发于无上正真道意。<a id="a-AS"></a>坚住大乘不退转者。<a id="a-AT"></a>不可称计。<a id="a-AU"></a>一分光明照于一切饿鬼境界。<a id="a-AV"></a>光明化佛悉遍饿鬼境界之处。<a id="a-AW"></a>诸饿鬼等见佛光明。<a id="a-AX"></a>自然饱满无有饥渴。<a id="a-AY"></a>身心清净无诸恼热。<a id="a-AZ"></a>闻其说法皆悉欢喜悭垢消灭。<a id="a-Aa"></a>寿终之后皆得生天。<a id="a-Ab"></a>一分光明照于大千畜生境界。<a id="a-Ac"></a>一切禽兽见佛光明。<a id="a-Ad"></a>皆悉欢喜善心自生。<a id="a-Ae"></a>虎狼师子龙蛇毒恶之心皆悉消灭。<a id="a-Af"></a>慈心相向不相伤害。<a id="a-Ag"></a>寿终之后皆生天上。<a id="a-Ah"></a>一分光明遍照大千地狱。<a id="a-Ai"></a>铁围山间幽冥之处莫不明彻。<a id="a-Aj"></a>一切地狱众生之类见其光明。<a id="a-Ak"></a>又睹化佛欢喜踊跃火灭汤冷。<a id="a-Al"></a>拷治酷毒皆得休息。<a id="a-Am"></a>冰寒狱中自然熅暖。<a id="a-An"></a>地狱众生既得休息欢喜踊跃。<a id="a-Ao"></a>诸化佛等各为说法心开意解。<a id="a-Ap"></a>即时寿终尽得生天。<a id="a-Aq"></a>当于是时光明化佛。<a id="a-Ar"></a>弥满三千大千世界。<a id="a-As"></a>五道众生皆得度脱。<a id="a-At"></a>凡于如来光明入处各有所应。<a id="a-Au"></a>欲说地狱事光从足下入。<a id="a-Av"></a>欲说畜生事光从足上入。<a id="a-Aw"></a>欲说饿鬼事光从胫踝入。<a id="a-Ax"></a>欲说人道事光从[月*坒]入。<a id="a-Ay"></a>欲说转轮圣王事光从脐入。<a id="a-Az"></a>欲说罗汉事光从口入。<a id="a-B0"></a>欲说辟支佛事光从眉间入。<a id="a-B1"></a>欲说菩萨事光从顶入。<a id="a-B2"></a>欲说过去事光从后入。<a id="a-B3"></a>欲说当来今现在事光从前入。<a id="a-B4"></a>尔时世尊现大变化。<a id="a-B5"></a>光明普照十方世界。<a id="a-B6"></a>大千境界雨众天花。<a id="a-B7"></a>无量伎乐不鼓自鸣。<a id="a-B8"></a>诸天人民一切大众。<a id="a-B9"></a>莫不欢喜倍加踊跃。<a id="a-BA"></a>于是世尊还摄神足。<a id="a-BB"></a>光明便还绕佛三匝光从后入。<a id="a-BC"></a>无量诸天一切大众。<a id="a-BD"></a>异口同音赞叹如来。<a id="a-BE"></a>功德巍巍难量不可思议乃如是乎。<a id="a-BF"></a>于是阿难长跪叉手。<a id="a-BG"></a>前白佛言。<a id="a-BH"></a>佛不妄笑笑必有因。<a id="a-BI"></a>今日世尊欣笑如是。<a id="a-BJ"></a>将欲自说先世宿行。<a id="a-BK"></a>佛告阿难及诸大众。<a id="a-BL"></a>乃昔过去久远无量无数世时。<a id="a-BM"></a>此阎浮提有转轮王。<a id="a-BN"></a>名修陀梨鄯宁。<a id="a-BO"></a>王四天下。<a id="a-BP"></a>此阎浮提八万四千诸小国王。<a id="a-BQ"></a>八万四千城。<a id="a-BR"></a>王有七宝。<a id="a-BS"></a>一金轮宝。<a id="a-BT"></a>轮有千幅。<a id="a-BU"></a>纵广四十里。<a id="a-BV"></a>周匝百二十里。<a id="a-BW"></a>王欲行时轮在前导。<a id="a-BX"></a>不宾伏者金轮自然在头上旋。<a id="a-BY"></a>自然降伏不用兵仗。<a id="a-BZ"></a>二摩尼珠宝。<a id="a-Ba"></a>着于幢头。<a id="a-Bb"></a>昼夜常照千六百里。<a id="a-Bc"></a>三白象宝。<a id="a-Bd"></a>其象身体优修姝好白如雪光。<a id="a-Be"></a>王乘其上自然飞行。<a id="a-Bf"></a>一食之顷周四天下。<a id="a-Bg"></a>四绀马宝。<a id="a-Bh"></a>朱色髦尾。<a id="a-Bi"></a>王乘其上一食之顷遍四天下。<a id="a-Bj"></a>五典兵臣。<a id="a-Bk"></a>王意欲得百千万兵自然而至。<a id="a-Bl"></a>六典藏臣。<a id="a-Bm"></a>王意欲须金银七宝衣被饮食。<a id="a-Bn"></a>披其两手七宝财产一切所须。<a id="a-Bo"></a>随意所欲从手中出而无有尽。<a id="a-Bp"></a>七玉女宝。<a id="a-Bq"></a>端正无比犹若天女。<a id="a-Br"></a>无有女人瑕秽之垢。<a id="a-Bs"></a>身体香洁如优钵花。<a id="a-Bt"></a>王意欲得清凉之时身自然冷。<a id="a-Bu"></a>欲得温时身自然温。<a id="a-Bv"></a>声如梵声常能使王欢喜踊跃。<a id="a-Bw"></a>名曰玉女宝。<a id="a-Bx"></a>王有千子勇猛无比。<a id="a-By"></a>王欲出时七宝大盖常在其头上。<a id="a-Bz"></a>七宝随从。<a id="a-C0"></a>群臣无数导从前后。<a id="a-C1"></a>百千伎乐其音和雅。<a id="a-C2"></a>巍巍堂堂不可称计。<a id="a-C3"></a>王千子中其最小者。<a id="a-C4"></a>见王如是问其母言。<a id="a-C5"></a>此何国王巍巍如是。<a id="a-C6"></a>其母答言。<a id="a-C7"></a>此是修陀梨鄯宁大转轮王主四天下。<a id="a-C8"></a>汝之父也。<a id="a-C9"></a>不识之耶。<a id="a-CA"></a>太子报言。<a id="a-CB"></a>我当何时应得为王。<a id="a-CC"></a>母复答言。<a id="a-CD"></a>王有千子。<a id="a-CE"></a>汝第一小不应得王。<a id="a-CF"></a>太子复言。<a id="a-CG"></a>若不应得为王者。<a id="a-CH"></a>何用在家作白衣为。<a id="a-CI"></a>即便长跪白其母言。<a id="a-CJ"></a>愿听出家作沙门。<a id="a-CK"></a>诣山泽中学于仙道。<a id="a-CL"></a>母即听之。<a id="a-CM"></a>其母告言。<a id="a-CN"></a>若汝思惟所得智慧必还语我。<a id="a-CO"></a>儿即许之。<a id="a-CP"></a>即便剃头而着袈裟。<a id="a-CQ"></a>诣于山泽精进坐禅思惟智慧。<a id="a-CR"></a>内解五阴外了万物皆悉非常。<a id="a-CS"></a>一切受身众苦之器。<a id="a-CT"></a>飞轮王帝豪俊世主三界尊荣。<a id="a-CU"></a>犹若幻化空无吾我。<a id="a-CV"></a>缘会则有缘离则无。<a id="a-CW"></a>皆从痴爱因有诸行。<a id="a-CX"></a>以有诸行受一切身。<a id="a-CY"></a>五道之分便有众苦。<a id="a-CZ"></a>若无痴爱则无诸行。<a id="a-Ca"></a>以无诸行则无五道。<a id="a-Cb"></a>以无五道则不受身。<a id="a-Cc"></a>以无有身众苦便灭。<a id="a-Cd"></a>思惟如是霍然意解成辟支佛。<a id="a-Ce"></a>飞腾变化六通清彻无所挂碍。<a id="a-Cf"></a>如其本誓便还见母。<a id="a-Cg"></a>现其神足身升虚空经行坐卧。<a id="a-Ch"></a>身上出水身下出火。<a id="a-Ci"></a>身上出火身下出水。<a id="a-Cj"></a>分一身作百作千作万无数。<a id="a-Ck"></a>还合为一。<a id="a-Cl"></a>其母见之欢喜踊跃头面作礼。<a id="a-Cm"></a>母复问言。<a id="a-Cn"></a>从何所而得饮食。<a id="a-Co"></a>答言。<a id="a-Cp"></a>乞丐自存。<a id="a-Cq"></a>母复白言。<a id="a-Cr"></a>莫更乞食当受我请。<a id="a-Cs"></a>从今以往在此园中住。<a id="a-Ct"></a>愿当日日受我饮食。<a id="a-Cu"></a>亦当使我得其福德。<a id="a-Cv"></a>时辟支佛便受母请住于园中。<a id="a-Cw"></a>其母日日自往饭之。<a id="a-Cx"></a>于彼园中经涉数年。<a id="a-Cy"></a>思惟身分瑕秽不净。<a id="a-Cz"></a>身为苦器何用此为。<a id="a-D0"></a>便舍身命入于泥洹而般泥洹。<a id="a-D1"></a>其母即便耶旬起塔花香供养。<a id="a-D2"></a>王于异时到此园中。<a id="a-D3"></a>见此塔即问左右。<a id="a-D4"></a>而此园中素无是塔。<a id="a-D5"></a>谁起此塔。<a id="a-D6"></a>辟支佛母即便白言。<a id="a-D7"></a>是王太子之中第一小者。<a id="a-D8"></a>见王出时而问我言。<a id="a-D9"></a>是何大王巍巍如是。<a id="a-DA"></a>我即答言。<a id="a-DB"></a>修陀梨鄯宁转轮圣王。<a id="a-DC"></a>是卿之父。<a id="a-DD"></a>复问我言。<a id="a-DE"></a>我当何时应得为王。<a id="a-DF"></a>我语之曰。<a id="a-DG"></a>汝于千子第一最小不应得王。<a id="a-DH"></a>其子便言。<a id="a-DI"></a>若使不得应作王者。<a id="a-DJ"></a>何用在家作白衣为。<a id="a-DK"></a>便辞我出家学道。<a id="a-DL"></a>我便听之我与共要。<a id="a-DM"></a>若得道者必还见我。<a id="a-DN"></a>剃除须发着于袈裟。<a id="a-DO"></a>诣山泽中精进坐禅成辟支佛道。<a id="a-DP"></a>如其所誓便还见我。<a id="a-DQ"></a>我即请之在此园中。<a id="a-DR"></a>日日供养饮食所须。<a id="a-DS"></a>经历数年便般泥洹。<a id="a-DT"></a>在此耶旬起于塔庙。<a id="a-DU"></a>是其塔也。<a id="a-DV"></a>王闻此语且悲且喜。<a id="a-DW"></a>答夫人言。<a id="a-DX"></a>何不语我。<a id="a-DY"></a>我即当以转轮王位而用与之。<a id="a-DZ"></a>我不得闻大有折减。<a id="a-Da"></a>而今虽死我以王位而用与之。<a id="a-Db"></a>即脱天冠七宝拂饰王者威服着于塔上。<a id="a-Dc"></a>王大七宝盖用覆塔上头面作礼。<a id="a-Dd"></a>花香供养伎乐娱乐。</p>
  <p id="aDe">佛告阿难。<a id="a-Df"></a>乃昔尔时修陀梨鄯宁转轮王者。<a id="a-Dg"></a>今我身是。<a id="a-Dh"></a>而我尔时自我之子成辟支佛供养其塔。<a id="a-Di"></a>而以王位而用施之。<a id="a-Dj"></a>大七宝盖覆于塔上。<a id="a-Dk"></a>因是功德无央数劫作转轮王。<a id="a-Dl"></a>主四天下七宝随从。<a id="a-Dm"></a>常有三千七宝之盖自然而至。<a id="a-Dn"></a>无央数劫或作天帝。<a id="a-Do"></a>或作梵王至于今日。<a id="a-Dp"></a>若我不取佛者。<a id="a-Dq"></a>三千宝盖常自然至无有穷尽。<a id="a-Dr"></a>供养一辟支佛塔。<a id="a-Ds"></a>受其功德不可穷尽。<a id="a-Dt"></a>何况供养如来色身。<a id="a-Du"></a>及灭度后舍利起塔。<a id="a-Dv"></a>作佛形像供养之者。<a id="a-Dw"></a>计其功德过踰于彼。<a id="a-Dx"></a>百千亿倍。<a id="a-Dy"></a>不可计倍。<a id="a-Dz"></a>无以为喻。<a id="a-E0"></a>于时大众皆大欢喜心悦意解。<a id="a-E1"></a>应时有得须陀洹者。<a id="a-E2"></a>斯陀含者。<a id="a-E3"></a>阿那含者。<a id="a-E4"></a>阿罗汉者。<a id="a-E5"></a>或发无上正真道意者。<a id="a-E6"></a>或住立不退转者。<a id="a-E7"></a>不可称计。<a id="a-E8"></a>尔时大众皆大欢喜。<a id="a-E9"></a>绕佛三匝头面作礼各还本所。<a id="a-EA"></a>于是世尊进至毗舍离城。<a id="a-EB"></a>到门阃上。<a id="a-EC"></a>而说偈言。</p>
  <p id="aED">在地诸天神　　虚空住诸天</p>
  <p id="aEE">诸来在此者　　皆当发慈心</p>
  <p id="aEF">昼夜怀欢喜　　当随正法言</p>
  <p id="aEG">勿得怀害意　　娆恼诸人民</p>
 </body>
</html>