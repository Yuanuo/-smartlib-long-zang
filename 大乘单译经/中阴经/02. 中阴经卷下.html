<!DOCTYPE html>
<html>
<head>
  <meta charset="utf-8"/>
  <meta name="author" content="竺佛念/姚秦"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>中阴经卷下</title>
</head>
<body>
  <h1 class="head">中阴经卷下</h1>
  <h2>神足品第六</h2>
  <p>尔时，妙觉如来即以神足，化此三千大千刹土，上至非想非非想天，下至无救地狱皆悉金色，皆如妙觉如来而无有异，三十二相、八十种好、圆光七尺，皆坐宝莲华高座上。坐演出梵音，声闻三千大千刹土，一一诸佛说八万四千杂行。其睹光明者，淫怒痴病皆自消灭，异口同音而说颂曰：</p>
  <p>“经法本无体， 灭已今复兴，</p>
  <p>断除有漏法， 独步于三界。</p>
  <p>生死无数劫， 遭遇良福田，</p>
  <p>金色普遍照， 蒙光得解脱。</p>
  <p>神力不可尽， 观了本无形，</p>
  <p>大慈大悲心， 拔济无明等。</p>
  <p>五阴苦本源， 流浪得济渡，</p>
  <p>四使生死河， 法船渡彼岸。</p>
  <p>善权无碍道， 入彼无为境，</p>
  <p>吾昔发誓愿， 要度未度者。</p>
  <p>修身清净行， 口言无虚妄，</p>
  <p>心念济八难， 诸恶何由生？”</p>
  <p>尔时，有菩萨即从座起，偏露右臂，右膝著地，长跪合掌，叉手前白佛言：“快哉！世尊，神足无量不可思议。今欲所问，若见听者乃敢陈启。”</p>
  <p>妙觉如来告彼菩萨：“善哉！善哉！族姓子，恣尔所问，吾当一一分别说之。”</p>
  <p>时，彼菩萨白佛言：“世尊，如来神足不可究畅，令此三千大千世界烔然金色。是何三昧有此神变？”</p>
  <p>佛告菩萨：“此神变者，是三昧王三昧，唯有诸佛乃能变现，非声闻、辟支佛所能。修行此三昧王三昧，将从八万四千，或有三昧名虚空藏，或有三昧名升法堂，或有三昧名月光清净，或有三昧名破有入无，或有三昧名一意不乱，或有三昧名除去尘雾，或有三昧名拔三毒根本，或有三昧名灭过去当来今现在病，或有三昧名开甘露法门。”</p>
  <p>尔时，世尊欲解斯义，宣说颂曰：</p>
  <p>“道力清净行， 身口意不犯，</p>
  <p>誓愿阿僧祇， 没溺生死者。</p>
  <p>金刚难败坏， 非二乘所及，</p>
  <p>观身苦根本， 思惟四果证。</p>
  <p>积行不退转， 闲静坐道场，</p>
  <p>一切入定意， 二三至七劫。</p>
  <p>地燋过劫烧， 其心亦不动，</p>
  <p>坏破魔部界， 悉成无上道。</p>
  <p>三昧定意力， 福报不可量，</p>
  <p>令三聚众生， 得成无上道。</p>
  <p>观察众生心， 难度易度者，</p>
  <p>不令在没溺， 流滞生死海。</p>
  <p>我本无此色， 紫磨金光体，</p>
  <p>历劫勤苦行， 修定成此形。”</p>
  <p>尔时，妙觉如来说此颂时，诸佛世尊同时举手赞妙觉如来，以偈颂曰：</p>
  <p>“丈夫二足尊， 世雄不可量，</p>
  <p>拔离三界苦， 淡然为一色。</p>
  <p>今闻如来说， 定意神足道，</p>
  <p>其闻法性相， 相相不可量。</p>
  <p>八种清净音， 十六特胜法，</p>
  <p>三十二行业， 利益一切人。</p>
  <p>天人尊无比， 光明照众生，</p>
  <p>久在饥渴道， 饮以八解脱。</p>
  <p>无欲清净池， 化以七觉华，</p>
  <p>不著五阴本。 犹如青莲华，</p>
  <p>香熏远普闻； 如来五分身，</p>
  <p>无处不流布。 吾昔求佛道，</p>
  <p>誓愿同一时， 今日得果证，</p>
  <p>不违昔所愿； 一相无相道，</p>
  <p>分别微妙慧， 晓了善权道。”</p>
  <p>当时世尊说此颂时，有百亿希望中阴众生，求佛身色紫磨金形：“如我今日神变无量，要当来世皆当成佛，悉同一号，号妙觉如来、应供、正遍知、明行足、善逝、世间解、无上士、调御丈夫、天人师、佛世尊。”</p>
  <h2>破爱网品第七</h2>
  <p>尔时，妙觉如来将欲破爱结使，欲使四众自见证验，即入不动三昧，欲令彼众知欲爱、色爱、无色爱。</p>
  <p>尔时，世尊重自思惟：“此欲界众生，亦爱非爱，亦有漏无漏，亦有为无为，亦可记不可记。色界众生，非有非无，非想非不想识可见法。三界欲最重，染著不可离。中阴众生等要须圣教。五识众生有前有后，非想非非想识众生，有取涅槃、无取涅槃者。云何中阴众生遇圣得证？彼有一病，计无我命，恒计无常，前生非后生，后生非前生。此圣人语非本发心意，要须圣人如声闻法，五色识者根本未成。见佛识佛一一所著，多受福地，堕者非一。不计吾我身是法非法行。三界为网所覆，欲出难得脱。犹如掷线丸，绪在犹复还；三界众生等，舍此复还此。”</p>
  <p>尔时，世尊即说颂曰：</p>
  <p>“三界为火宅， 火炎极炽盛，</p>
  <p>爱心所染著， 将入三恶道。</p>
  <p>前生非后生， 爱有轻重法，</p>
  <p>五色识法者， 今世后易度。</p>
  <p>生死八难道， 与泥洹对门，</p>
  <p>无彼无此法， 最胜无等侣。</p>
  <p>神足接众生， 见者无不度，</p>
  <p>当来过去人， 乾闼阿须伦，</p>
  <p>天龙鬼神等， 无不得济度。</p>
  <p>善哉三界尊， 善说微妙法，</p>
  <p>令受苦众生， 得至无为岸！</p>
  <p>去身口意病， 寂然无移动，</p>
  <p>如饥者得食， 如渴者得饮，</p>
  <p>止观除爱结， 三脱甘露门。</p>
  <p>我发无上道， 除爱无渴想，</p>
  <p>于火炎拔济， 得成于世雄。</p>
  <p>过去无数佛， 当来现在等，</p>
  <p>如我今日化， 不计彼我想。</p>
  <p>正法除邪法， 尘垢永已除，</p>
  <p>无碍总持法， 思惟分别观。</p>
  <p>于亿百千劫， 游戏诸三昧，</p>
  <p>四空定意法， 往来不疲极。</p>
  <p>诸佛所游处， 多益无减损，</p>
  <p>举足下足顷， 所度不可量。</p>
  <p>当我下足处， 有几众生等，</p>
  <p>随类而得度， 遍满三界中。</p>
  <p>随心得三道， 如是无穷已，</p>
  <p>八解无碍法， 离舍寿命根，</p>
  <p>不计三界想， 害彼五逆结，</p>
  <p>汝生知汝生， 汝灭知汝灭，</p>
  <p>汝上知汝上， 汝下知汝下，</p>
  <p>中间无脱处， 过者何处去？</p>
  <p>当知佛力大， 遍入总持法，</p>
  <p>由本誓愿故， 未度者令度。</p>
  <p>四等慈悲舍， 遍满诸十方，</p>
  <p>佛指出甘露， 如慈母爱子。</p>
  <p>又母非父慈， 又父非母慈，</p>
  <p>三界四颠倒， 难化如金刚。</p>
  <p>如物初入炉， 尘恶先燋灭，</p>
  <p>真者不移动， 如淤生莲华。</p>
  <p>佛道实真正， 无畏无所著，</p>
  <p>不有想念累， 心亦无往来。”</p>
  <p>尔时，座上有一菩萨，名曰炎光，即从座起，偏露右臂，右膝著地，长跪合掌，叉手前白佛言：“如今世尊说真实之法，或言有法、或言无法，或言有为、或言无为，或言有记、或言无记。今众生受化者，以何法化而得度脱？”</p>
  <p>尔时，世尊以颂报曰：</p>
  <p>“诸法正有一， 无二亦无三，</p>
  <p>爱识非爱识， 永离于胞胎，</p>
  <p>破一缚著爱， 使众生爱尽。</p>
  <p>如来神德力， 自识宿命本，</p>
  <p>或在王天宫， 转轮王治处，</p>
  <p>或在贫贱处， 下至无救狱，</p>
  <p>一一分别了， 众生垢著心。”</p>
  <p>尔时，世尊说此颂时，六十八亿那由他中阴众生，即从座起，偏露右臂，右膝著地，长跪合掌，叉手前白佛言：“咄嗟！此苦乃是大苦，于众苦中此爱最苦。唯愿世尊听为出家！”</p>
  <p>尔时，世尊默然听之。尔时，中阴众生闻佛说法，即得阿罗汉果。</p>
  <h2>三世平等品第八</h2>
  <p>尔时，座上有菩萨，名不厌患劫，即从座起，偏露右臂，右膝著地，合掌叉手，前白佛言：“善哉！最胜如来神力，极微妙不可思议。如来神德广长舌，不犯众生过。今此三聚众生，过去、当来、今现在，为过去耶？为未来、现在耶？”</p>
  <p>尔时，世尊告不厌患劫菩萨曰：“善哉！善哉！汝之所问，于三聚众生，多所饶益，多所润及，断无明本，身业得清净，非一佛所说。”</p>
  <p>尔时，世尊即说颂曰：</p>
  <p>“人本在胎时， 自识本宿命，</p>
  <p>舍彼今就此， 三世炳然定。</p>
  <p>前识非今识， 前身非今身，</p>
  <p>但为愚惑迷， 不知趣道门。</p>
  <p>念此在四使， 发起若干想，</p>
  <p>咄嗟老病死， 坠堕在三世。”</p>
  <p>尔时，世尊欲解斯义，即说颂曰：</p>
  <p>“本我无此色， 受想识亦然，</p>
  <p>我虚彼亦无， 岂有识想受？</p>
  <p>无色名色法， 众生乱想法，</p>
  <p>九品有差别， 分别三世道。</p>
  <p>上上最妙道， 非去非未来；</p>
  <p>上中最微细； 上下无觉观；</p>
  <p>中上断三结； 中中灭三垢；</p>
  <p>中下豁然悟， 此名为佛子。</p>
  <p>下上虽为重， 如彼水上泡，</p>
  <p>一生而一灭； 下中众生类，</p>
  <p>苦本最为深， 非我谁能知？</p>
  <p>下下众生类， 经历于劫数，</p>
  <p>吾亦就彼化， 不见漏失者。</p>
  <p>人心有若干， 座上心不悟，</p>
  <p>或愿当来佛， 或愿现在者，</p>
  <p>此等众生类， 难可济度者！</p>
  <p>人本无形生， 还入虚空中，</p>
  <p>生死相牵连， 何者名泥洹？</p>
  <p>若言有众生， 身口意行净，</p>
  <p>寂然入灭度， 无有老病患，</p>
  <p>弘誓发一心， 亦不自为己，</p>
  <p>虚空不可获， 何者名虚实？</p>
  <p>如来梵天音， 分别实相法，</p>
  <p>解了空无慧， 三界独步尊。</p>
  <p>有觉空意法， 观身不恋著，</p>
  <p>无觉在三禅， 进取不退道。</p>
  <p>自我成佛来， 以此为本业，</p>
  <p>成佛亦由此， 泥洹亦复然。</p>
  <p>所以积功勤， 未获于实相，</p>
  <p>闻四不离四， 此是诸佛印。”</p>
  <p>尔时，世尊说此颂已，无量无限那由他众生，及中阴五色识，非想非非想众生，欲得去离，不乐三世。</p>
  <p>尔时，世尊重说颂曰：</p>
  <p>“过去非今有， 现在亦复然，</p>
  <p>当来弥勒身， 教化无差别。</p>
  <p>我今说少少， 如人爪上尘，</p>
  <p>欲说世界尽， 谁能究尽者？</p>
  <p>今虽处中阴， 移坐无想天，</p>
  <p>地狱对门人， 闻法乃得悟。”</p>
  <p>尔时，世尊即以神力接中阴众生，至非想非非想识天。尔时，世尊复以神力到彼，至非想非非想识界，施设庄严七宝高座，皆有化佛。一一化佛皆有四众，一一众者威仪法则悉皆成就。此众生中或有诵经说义，贤圣默然，或有入定出定。尔时，妙觉如来复以神足十力，接彼非想非非想识众生，如中阴形无有差别。尔时，世尊如诸佛常法威仪法则，令无量化佛合为一佛，或以一身变为无量，或在树下演说法教，或入初禅定意不乱，或在高岩闲静寂处。或坐处空作十八变，身下出火，身上出水，身上出火，身下出水，履地若空无有挂碍，或取灭度亦无灭度，或现无常身体膖胀烂臭如白鸽色，或现手足各在异处。</p>
  <p>尔时，非想非非想识众生，见此变易心怀恐怖：“我本生心，谓呼定是泥洹，无病无老无诸痛苦。今观此法，有生有老有病死痛。今遇如来降神在此，若不顺者，无择地狱即我舍宅。吾本宿世同要之人。”</p>
  <p>先生彼识阿难陀迦兰陀，见佛礼拜：“善哉！世尊，尊中无比降神此界，如遇优昙钵华。若佛不降神此者，我等永处边地，杀害无量迦兰陀身。”复自宣白：“今遭大圣如日消雪，若不遭圣，彼当堕坠作飞狸身，飞走尽害无有脱者。以此本誓愿得脱苦际，虚空无量界神德三界尊，辟支、声闻等眼之所能见。”</p>
  <p>尔时，迦兰陀作是念：“我等同生，生此识界罪福未分，或堕邪见受飞狸身。我本造身，不独三界，中阴五色及无色形。”已生此念，非想识众皆生苦心：“我等诸人虽生此处，非得泥洹，非安隐处。今遇如来说真实法，断拔千万门，不去亦不来。贪欲本生我，我今还灭汝。为过所覆，非今世后世，生有老病苦，如影重有影，如月、树叶影现于水，野干饮之终竟无获。我今三世尊，有实无实法化不变易，生者非有生。善哉！世微法难度而度。世间愚痴人，计我为身实；当其舍寿时，钩锁骨相连；分别彼身中，何者命与寿？生死缠裹苦，舍彼复受此；处胎冷热苦，出有生灭忧；母虽乐育我，不生谁有患？落漠如水泡，识神染其形；轮转五趣中，所往无脱处；生死五道海，无往而不经。心为杀身本，汝灭我何患？虚空无本末，谁知常无常？彼无想之识，见阿兰迦兰陀，一为边地王，一为著翅虫。三界最为苦，本处非泥洹，如游旷野，指东谓为西。今遭大圣，于一切众苦都得解脱。”</p>
  <p>尔时，非想非无想识众生，即于佛前寻声，而说颂曰：</p>
  <p>“吾本事五火， 烧炙身体烂，</p>
  <p>卧在荆棘上， 身被髑髅衣，</p>
  <p>翘足向日月， 无神不奉事。</p>
  <p>今生非非想， 得见如来身，</p>
  <p>自耻本所行， 在此无脱处。</p>
  <p>特知正法化， 如来自降神，</p>
  <p>得脱无择门， 永在安隐处。</p>
  <p>五欲生死垢， 缠缚四流中，</p>
  <p>心惑著三有， 烧以智慧火。</p>
  <p>四趣五道人， 不见生本末，</p>
  <p>著识吾我者， 如我今无异。”</p>
  <p>尔时，妙觉如来复以颂报曰：</p>
  <p>“卿等本谓真， 八万四千劫，</p>
  <p>无常生死本， 彼死还生此。</p>
  <p>汝等众生类， 未曾老病死，</p>
  <p>守一求泥洹， 此非真实法。</p>
  <p>垢尽识不灭， 还在三恶中，</p>
  <p>非我汝不悟， 谁能脱此难？</p>
  <p>吾从无量劫， 誓度生老死，</p>
  <p>非我前身造， 亦非后身受，</p>
  <p>本得金刚定， 今乃教化汝。</p>
  <p>地不可作空， 空不可作地，</p>
  <p>水不可作火， 火不可作水，</p>
  <p>一切愚惑人， 万物皆我有，</p>
  <p>愚痴无明法， 谓为正真道。</p>
  <p>如彼疲倦人， 懈息须臾间，</p>
  <p>虽居八万四， 视之如一日，</p>
  <p>为五苦众生， 何处不有我？</p>
  <p>分别身法相， 分别空无法，</p>
  <p>生者不见生， 死亦不见死，</p>
  <p>问生根本道， 由行之所造。</p>
  <p>三恶之重者， 痴病是其源，</p>
  <p>名色六入法， 此是世之常，</p>
  <p>触入更色法， 爱入更乐乐，</p>
  <p>一切众生惑， 不识十二缘，</p>
  <p>如蛾投火光。 妙觉如来说，</p>
  <p>由汝垢重故， 则我心垢重。</p>
  <p>如我成佛身， 经历不度界，</p>
  <p>破坏心垢重， 识别想非想，</p>
  <p>结使之根源。 无常谓为常，</p>
  <p>以苦言是乐， 计空以为有，</p>
  <p>无我以为我， 此想非想类。</p>
  <p>习颠倒来久。 如蛾贪火光，</p>
  <p>不避灭身难； 迷惑堕六趣，</p>
  <p>生此非想天。 譬如斫伐树，</p>
  <p>根在由复生； 迷惑四颠倒，</p>
  <p>无明之所裹。 今开甘露门，</p>
  <p>圣谛真如有， 拔苦之根本，</p>
  <p>永尽无有余。 四使长流海，</p>
  <p>生生生不断； 我今破三界，</p>
  <p>将到至彼岸， 安隐无畏处。</p>
  <p>尔时，世尊说此颂时，非想非非想识众生，皆发无上正真道意，于无余泥洹而不般泥洹。或有应生天者，与说十善法。应生人中，为说五戒。或趣三恶道者，与说刀山、剑树、火车、炉炭。如此等类，三百三十六亿那由他，厌患劫寿，闻清净法即成道果。</p>
  <p>尔时，世尊复以神足、十力、无畏，接彼非想非非想识众生，将至五色识界众生修治道树，庄严刹土放大光明。一一光明皆有化佛，一一化佛皆坐七宝高座，三十二大人之相，说六度无极。彼五色众生见如来变化，心垢缚著坦然除尽，不复愿乐染著生死。</p>
  <p>尔时，世尊以清净梵音，而说颂曰：</p>
  <p>“苦本生死怨， 除之以善权，</p>
  <p>四等大慈心， 超越无量界。</p>
  <p>今此利根人， 一闻不再受，</p>
  <p>睹佛色形相， 普入寂灭度。</p>
  <p>乃知贤圣道， 无量难思议，</p>
  <p>灭垢不复生， 尽同圣贤道。”</p>
  <p>当其世尊说此颂时，无限无量五色识众生，尽同一号，于当来世，号普广如来、应供、正遍知、明行足、善逝、世间解、无上士、调御丈夫、天人师、佛世尊。</p>
  <h2>无生灭品第九</h2>
  <p>尔时，妙觉如来将欲移到诸佛刹土，告三聚众生，发心趣向求泥洹道：“今我现在与汝说法。若有所疑，即来问我，泥洹有生有灭不耶？”</p>
  <p>尔时，三聚众生闻如来语，前白佛言：“从欲界上至非想非非想，发意趣大乘不思议法，未曾闻有有为、无为法，何者有余？何者无余？何者是上人法？何者非上人法？”</p>
  <p>尔时，世尊与三聚众生，分别句义、字义及无相义：“如来神力有三十二法。何者为三十二？忆本宿命中根本所生，知本所从一一所生。彼死生此，此死生彼，以眼识通，观察如掌中观珠。以耳通，蝇行蚁步及微细声皆悉闻之。本有三界，今无三界。汝等受道证，发心各各异，中间等变易，何者是三界？何者非三界？”</p>
  <p>尔时，世尊说此语时，三聚众生重生狐疑。尔时，世尊知彼众生心之所念，欲得与说无相法观，以颂说曰：</p>
  <p>“何者名为头？ 何者名为足？</p>
  <p>何者名为华？ 何者名为果？</p>
  <p>人命在于头， 灭如灰土尘，</p>
  <p>百草树木根， 拔去不复生。</p>
  <p>观此众相法， 无头亦无足，</p>
  <p>有余无余法， 等此而可知。</p>
  <p>若言有泥洹， 我身命现在；</p>
  <p>若言无泥洹， 何处有三聚？</p>
  <p>佛以神力故， 令汝知有无，</p>
  <p>我观三界苦， 此亦有亦无，</p>
  <p>前念非后念， 前形非后形。</p>
  <p>吾从无数劫， 举足及中间，</p>
  <p>其中起大悲， 非二乘所及。</p>
  <p>当我起大悲， 三涂受苦者，</p>
  <p>如慈母乳子， 无不饱满者。</p>
  <p>吾本一把施， 今得随所愿，</p>
  <p>七宝众琦珍， 随念即时得。</p>
  <p>何况四等具， 六度济众生！</p>
  <p>此者谁能别？ 唯佛佛知之。</p>
  <p>今当与汝说， 分别有余无，</p>
  <p>欲得观我界， 吾以神足从，</p>
  <p>到彼逮作佛， 名曰释迦文。</p>
  <p>七十二恒沙， 西南土庄严，</p>
  <p>尽以一道化， 无辟支声闻，</p>
  <p>其土甚快乐， 所念即在前！</p>
  <p>不似此土界， 为淫怒痴缚；</p>
  <p>一音遍四方， 闻者寻得度。</p>
  <p>彼土七宝树， 风吹树叶时，</p>
  <p>叶叶共相向， 皆说度无极。</p>
  <p>我彼刹土中， 住寿阿僧祇；</p>
  <p>现取灭度时， 遗法十二劫。</p>
  <p>欲知劫长短， 贤劫为一日，</p>
  <p>计此日月数， 以成十二劫。</p>
  <p>汝等三聚人， 知我功德不？</p>
  <p>适彼东方土， 八十亿由他，</p>
  <p>其土名不终， 佛号名灭界。</p>
  <p>我现弟子学， 剃除被袈裟，</p>
  <p>长跪受圣法， 彼佛知我心。</p>
  <p>彼等众生类， 见我著法服，</p>
  <p>不乐于世欲， 同心乐出家，</p>
  <p>威仪礼节具， 不失禁戒法。</p>
  <p>当我屈伸时， 见者衣毛竖，</p>
  <p>此皆本宿命， 同共誓愿者。</p>
  <p>离欲无所著， 无有生灭相，</p>
  <p>尽修于梵行； 以我佛神力，</p>
  <p>于死得脱死。 念此无记等，</p>
  <p>不解生以灭， 轮转于五道；</p>
  <p>四圣甘露法， 充饱一切人。”</p>
  <p>当其世尊说此颂时，见此初学弟子剃除须发受圣教。百七十亿众生，愿乐欲得思惟法观，不乐在家出为沙门。</p>
  <p>佛告三聚众生：“我今东北方无限无量恒河沙数，彼有刹土名曰清明，佛名明月。彼土人民无淫怒痴，亦无憍慢、我慢、不如慢。彼土众生恒乐安静，独坐无为系念在前，初无乱想，雷电霹雳心无倾动。”</p>
  <p>尔时，妙觉如来适彼刹土遇地而坐，彼众生见坐禅者悉共效之。佛以神力以无想法观，回众生心如手转物，令彼众生知有常无常，知生老病死苦，或有众生令知有念，或有众生令知有持，或有众生令知有安，或有众生令知自守。佛将欲现四禅功德，即于三聚众生前，从初禅出入二禅、三禅、四禅，从四禅起入三禅、二禅、初禅，从初禅至三禅，从第四至第二禅，此名师子奋迅三昧。</p>
  <p>尔时，世尊现此神足三昧定意，度无限无量那由他众生，皆共同发无上正真道。有愿乐须陀洹、斯陀含、阿那含、阿罗汉、法眼净、得辟支佛道。当于尔时，妙觉如来忽然不现。</p>
  <h2>空无形教化品第十</h2>
  <p>尔时，妙觉如来舍中阴形，入虚空藏三昧，以佛吼而吼出八种音声。何谓为八？非男声、非女声，非长声、非短声，非豪贵声、非卑贱声，非苦声、非甘露声。</p>
  <p>尔时，世尊隐形不现，演出八万四千诸度无极。何谓八万四千度无极？想非想有爱入结使患本。如月云覆，一切众生为欲所牵，有四百病，一生而一灭。人犯五逆欲离泥犁，去见入地狱衣毛皆竖，南西方，北东亦尔。以闻响众生故演此诸法。当于尔时，三聚众生闻虚空语声无色无形，于其中间演出诸法：“善哉！诸佛教无色形，难可思议。”</p>
  <p>尔时，三聚众生异形同音，以颂仰问虚空曰：</p>
  <p>“如来本在此， 三十二相具，</p>
  <p>慈悲愍一切， 所润难可量，</p>
  <p>为我说微妙， 八等圣道支，</p>
  <p>隐形闻圣音， 万物皆无常。</p>
  <p>如来黄金色， 本有今不见，</p>
  <p>但闻音响声， 佛无我岂有？</p>
  <p>计我生死本， 流转而不住，</p>
  <p>但为色所惑， 福灭而罪生。</p>
  <p>如来大圣尊， 示人行诸法，</p>
  <p>忽然离形相， 音响来教化，</p>
  <p>以本宿缘故， 形逝音接我。</p>
  <p>老病生忧悲， 四蛇唼我身，</p>
  <p>地种骨肉是， 水种润泽是，</p>
  <p>火种枯燥是， 风种散法是。</p>
  <p>无著三乘法， 离有故在有，</p>
  <p>心垢久已离， 四种故存在。</p>
  <p>如来大圣尊， 无彼此四大，</p>
  <p>正言有四种， 亦复无四种；</p>
  <p>正言无四种， 亦复有四种；</p>
  <p>此是不定法， 谁能究竟者？”</p>
  <p>尔时，如来答彼音声，即说颂曰：</p>
  <p>“佛子知空不？ 一切法无常，</p>
  <p>人生非本生， 岂有本生缘？</p>
  <p>我音及汝音， 可得不可得？</p>
  <p>吾从无数劫， 不为一众生，</p>
  <p>一念一息顷， 度少不以愁；</p>
  <p>所度阿僧祇， 亦不以喜悦。</p>
  <p>我本为一人， 闲静不度人，</p>
  <p>后缘而对人， 不失本誓愿。</p>
  <p>处此阎浮提， 四姓刹利胜，</p>
  <p>除彼婆罗门， 余姓最不如。</p>
  <p>以本法界观， 生老病死苦，</p>
  <p>我无彼亦空， 何者有生死？</p>
  <p>生者言有本， 生者从何至？</p>
  <p>设知生死本， 泥洹在我前。</p>
  <p>解知泥洹法， 无佛亦无我，</p>
  <p>法从何处生？ 去至何处灭？</p>
  <p>佛以真实法， 现以有无相，</p>
  <p>此生此灭处， 愚惑得见正。</p>
  <p>言有亦非有， 言无亦非无，</p>
  <p>轮转生死海， 为五欲所缚。</p>
  <p>无驱无鞭策， 自坠生死渊，</p>
  <p>尔乃知罪福， 知悔不悔者。”</p>
  <p>尔时，世尊说此颂时，八十七亿那由他三聚众生，解无形相法，发无上正真道意。</p>
  <h2>有色无色品第十一</h2>
  <p>尔时，座上有菩萨，闻空中有如来声，仰观空中叹曰：“甚哉！但闻其声不见其形。此色非本色，余阴亦复尔。此欲界众生难可免度，要须智剑剔除令无余。我本修梵行，非身口意造，非一非二。欲我从汝生，由汝堕三涂，一念欲灭众想，亦无去来今。过去诸如来教化群生类，说过去不说今、未来，说未来不说过去、现在，说现在不说过去、未来，或言有三世，或言无三世。”</p>
  <p>尔时，世尊欲重解斯义，而说颂曰：</p>
  <p>“生老病死本， 诸如来尘垢，</p>
  <p>要入中拔济， 何为地狱人？</p>
  <p>不似妙觉尊， 在中阴教化，</p>
  <p>于妙妙中最， 下劣所不及。</p>
  <p>如人持钵乞， 随彼所施与，</p>
  <p>持钵者思惟： 是有是无耶？</p>
  <p>未证自谓证， 邪见之根本，</p>
  <p>正法言非法， 流转五道渊。</p>
  <p>正法分别法， 不失于法性，</p>
  <p>若不失法性， 此是诸佛教。</p>
  <p>法性无三事， 亦无去来今，</p>
  <p>若言是现在， 现在何者是？</p>
  <p>若言是过去， 过去何者是？</p>
  <p>若言是未来， 未来何者是？</p>
  <p>人能解此法， 晓了三世尊。</p>
  <p>解本无杂想， 顺一大乘行，</p>
  <p>有缘众生善， 济此无不度。</p>
  <p>犹如负债人， 偿毕欲欢喜，</p>
  <p>内外悉通达， 周旋不怯弱。”</p>
  <p>尔时，大势至、观世音菩萨，承佛威神音响教化，即以神口而说颂曰：</p>
  <p>“生老病死本， 诸如来尘垢，</p>
  <p>要入中拔济， 何处不往反？</p>
  <p>我师无量寿， 永劫不灭尽，</p>
  <p>本我所誓愿， 何为地狱人？</p>
  <p>不似妙觉尊， 在中阴教化，</p>
  <p>于妙妙中最， 下劣所不及。</p>
  <p>愿我后成佛， 如妙觉无异！”</p>
  <p>尔时，观世音说此颂时，三亿众生发无上正真道意。</p>
  <h2>欢喜品第十二</h2>
  <p>尔时，妙觉如来入寂灭三昧，将欲游行他方世界顾见所度。不可计众生心怀踊跃，犹如比丘入四禅法，心意淡然无饥无渴。善哉教化，不失本愿，心怀自庆而说颂曰：</p>
  <p>“如来神足力， 离苦不善有，</p>
  <p>处处分身化， 要度有缘者。</p>
  <p>贤劫千佛等， 所度无有异，</p>
  <p>亦在三聚中， 正法除非法。</p>
  <p>甘露法门开， 掩闭三恶道，</p>
  <p>称扬大智慧， 拔出愚痴根。</p>
  <p>诸法自璎珞， 内外悉清净，</p>
  <p>慈悲四等心， 无方不遍满，</p>
  <p>摄持身口意， 超越生老死。”</p>
  <p>尔时，世尊说此颂时，群方三千大千世界满中三聚众生，承虚空中教，皆发无上正真道意，欢喜奉行，作礼而去。</p>
</body></html>