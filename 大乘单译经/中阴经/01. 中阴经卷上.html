<!doctype html>
<html id="z3IBU4IVt" data-ver="1280">
 <head>
  <meta charset="utf-8">
  <meta author="竺佛念">
  <meta library="龙藏">
  <meta catalog="大乘单译经">
  <meta period="姚秦">
 </head>
 <body>
  <h1 id="a1">中阴经卷上</h1>
  <h2 id="a2">如来五弘誓入中阴教化品第一</h2>
  <p id="a3">如是我闻：<a id="a-4"></a>一时，<a id="a-5"></a>佛在迦毗罗婆兜双树北，<a id="a-6"></a>四十九步耶维处。<a id="a-7"></a>八日夜半明星出时，<a id="a-8"></a>尔时如来忽然离碎身舍利，<a id="a-9"></a>如诸佛五弘誓法。<a id="a-A"></a>当生之时，<a id="a-B"></a>天地六反震动，<a id="a-C"></a>十方诸佛皆来扶助，<a id="a-D"></a>是谓一弘誓法。<a id="a-E"></a>云何为六反震动？<a id="a-F"></a>东踊西没，<a id="a-G"></a>西踊东没，<a id="a-H"></a>北踊南没，<a id="a-I"></a>南踊北没，<a id="a-J"></a>四面都踊则中央没，<a id="a-K"></a>中央踊则四面没。<a id="a-L"></a>当其如来初举一足，<a id="a-M"></a>行七步，<a id="a-N"></a>天下大动，<a id="a-O"></a>十方诸佛皆来扶助，<a id="a-P"></a>是谓二弘誓法。<a id="a-Q"></a>如来往诣菩提树下结跏趺坐：<a id="a-R"></a>‘吾不成佛，<a id="a-S"></a>不起于坐。<a id="a-T"></a>’尔时天地大动，<a id="a-U"></a>十方诸佛皆来扶助，<a id="a-V"></a>是谓三弘誓法。<a id="a-W"></a>召魔波旬心不怯弱，<a id="a-X"></a>誓愿力故，<a id="a-Y"></a>天地大动，<a id="a-Z"></a>十方诸佛皆来扶助，<a id="a-a"></a>是谓四弘誓法。<a id="a-b"></a>如来舍身寿命现取灭度，<a id="a-c"></a>入于中阴教化众生，<a id="a-d"></a>尔时天地大动，<a id="a-e"></a>十方诸佛皆来劝赞，<a id="a-f"></a>是谓五弘誓法。</p>
  <p id="ag">尔时，<a id="a-h"></a>世尊入火炎三昧，<a id="a-i"></a>离碎身舍利，<a id="a-j"></a>去地七仞坐宝莲华，<a id="a-k"></a>使无量无限那由他众生，<a id="a-l"></a>天、<a id="a-m"></a>龙、<a id="a-n"></a>鬼、<a id="a-o"></a>神、<a id="a-p"></a>阿修罗、<a id="a-q"></a>甄陀罗、<a id="a-r"></a>乾闼婆、<a id="a-s"></a>迦留罗、<a id="a-t"></a>鸠槃荼、<a id="a-u"></a>富单那、<a id="a-v"></a>人非人，<a id="a-w"></a>皆见如来坐宝莲华。</p>
  <p id="ax">尔时，<a id="a-y"></a>世尊向舍利而说颂曰：</p>
  <p id="az">“于无数劫中，<a id="a-10"></a> 养汝地种界，</p>
  <p id="a11">吾今离汝去，<a id="a-12"></a> 如蛇脱皮乐。</p>
  <p id="a13">五道生死中，<a id="a-14"></a> 无处不有汝，</p>
  <p id="a15">权时得相离，<a id="a-16"></a> 寂灭无所著。</p>
  <p id="a17">威神接地种，<a id="a-18"></a> 非汝不得度，</p>
  <p id="a19">咄嗟别离苦，<a id="a-1A"></a> 生死牵连著！</p>
  <p id="a1B">诸佛威神接，<a id="a-1C"></a> 所度阿僧祇。<a id="a-1D"></a>”</p>
  <p id="a1E">尔时，<a id="a-1F"></a>世尊说此颂已，<a id="a-1G"></a>从脚心上至肉髻放八十四千亿光，<a id="a-1H"></a>普照三千大千世界，<a id="a-1I"></a>上至虚空界。<a id="a-1J"></a>其中众生皆见光明，<a id="a-1K"></a>或有寻光来者，<a id="a-1L"></a>或有诸佛遣诸菩萨来至忍界者。</p>
  <p id="a1M">尔时，<a id="a-1N"></a>世尊内自思惟：<a id="a-1O"></a>“此中阴形极为微细，<a id="a-1P"></a>唯佛世尊独能睹见。<a id="a-1Q"></a>然此众生有学、<a id="a-1R"></a>无学，<a id="a-1S"></a>一住、<a id="a-1T"></a>二住乃至九住，<a id="a-1U"></a>非彼境界所能睹见。<a id="a-1V"></a>吾今以佛威神入照明三昧，<a id="a-1W"></a>令四部众比丘、<a id="a-1X"></a>比丘尼、<a id="a-1Y"></a>优婆塞、<a id="a-1Z"></a>优婆夷睹此微形。<a id="a-1a"></a>”</p>
  <p id="a1b">尔时，<a id="a-1c"></a>世尊次入无碍定，<a id="a-1d"></a>观此空界众生生者、<a id="a-1e"></a>灭者，<a id="a-1f"></a>如诸如来所行禁戒，<a id="a-1g"></a>虚无寂寞观不净想，<a id="a-1h"></a>百七十行苦本因缘，<a id="a-1i"></a>乃至生死十二缚著。</p>
  <p id="a1j">尔时，<a id="a-1k"></a>世尊复说颂曰：</p>
  <p id="a1l">“今当入微妙，<a id="a-1m"></a> 极细中阴形，</p>
  <p id="a1n">化彼众生类，<a id="a-1o"></a> 倍于阎浮提。</p>
  <p id="a1p">常相无所著，<a id="a-1q"></a> 乐相空无定，</p>
  <p id="a1r">建立道德根，<a id="a-1s"></a> 舍寿无所染。</p>
  <p id="a1t">本从阿僧祇，<a id="a-1u"></a> 济彼难度人，</p>
  <p id="a1v">况此微妙形，<a id="a-1w"></a> 无过此最难！</p>
  <p id="a1x">吾今弘誓心，<a id="a-1y"></a> 无杂无所染，</p>
  <p id="a1z">菩提道德根，<a id="a-20"></a> 梵行究竟法。<a id="a-21"></a>”</p>
  <p id="a22">尔时，<a id="a-23"></a>世尊说此颂已，<a id="a-24"></a>复放眉间白毫相光，<a id="a-25"></a>普照东方无量无限那由他世界，<a id="a-26"></a>南方、<a id="a-27"></a>西方、<a id="a-28"></a>北方亦尔。<a id="a-29"></a>尔时，<a id="a-2A"></a>世尊还摄光明，<a id="a-2B"></a>绕佛七匝从顶上入。</p>
  <p id="a2C">尔时，<a id="a-2D"></a>弥勒菩萨即从座起，<a id="a-2E"></a>偏露右臂，<a id="a-2F"></a>右膝著地，<a id="a-2G"></a>合掌叉手前白佛言：<a id="a-2H"></a>“快哉！<a id="a-2I"></a>世尊，<a id="a-2J"></a>昔所未闻，<a id="a-2K"></a>昔所未见。<a id="a-2L"></a>中阴众生形质极细，<a id="a-2M"></a>寿命长短、<a id="a-2N"></a>饮食、<a id="a-2O"></a>好丑，<a id="a-2P"></a>为何等类？<a id="a-2Q"></a>愿乐欲闻。<a id="a-2R"></a>”</p>
  <p id="a2S">世尊告曰：<a id="a-2T"></a>“谛听！<a id="a-2U"></a>谛听！<a id="a-2V"></a>善思念之，<a id="a-2W"></a>吾当与汝一一分别。<a id="a-2X"></a>云何弥勒，<a id="a-2Y"></a>阎浮提儿生堕地乃至三岁，<a id="a-2Z"></a>母之怀抱为饮几乳？<a id="a-2a"></a>”</p>
  <p id="a2b">弥勒答曰：<a id="a-2c"></a>“饮乳一百八十斛。<a id="a-2d"></a>除母腹中所食血分，<a id="a-2e"></a>东弗于逮儿生堕地乃至三岁，<a id="a-2f"></a>饮乳一千八百斛。<a id="a-2g"></a>西拘耶尼儿生堕地乃至三岁，<a id="a-2h"></a>饮乳八百八十斛。<a id="a-2i"></a>北郁单曰儿生堕地坐著，<a id="a-2j"></a>陌头行人授指[口+束]指，<a id="a-2k"></a>七日成人，<a id="a-2l"></a>彼土无乳。<a id="a-2m"></a>中阴众生饮吸于风。<a id="a-2n"></a>阎浮提众生寿命百岁，<a id="a-2o"></a>东弗于逮寿命五百岁，<a id="a-2p"></a>西拘耶尼寿命二百五十岁，<a id="a-2q"></a>北郁单曰寿命千岁，<a id="a-2r"></a>中阴众生寿命七日。<a id="a-2s"></a>阎浮提人面上广下狭，<a id="a-2t"></a>弗于逮人面正圆，<a id="a-2u"></a>拘耶尼人面上狭下广，<a id="a-2v"></a>郁单曰人面正方，<a id="a-2w"></a>中阴众生面状如化自在天。<a id="a-2x"></a>”</p>
  <p id="a2y">自此以还，<a id="a-2z"></a>释迦牟尼名号已灭，<a id="a-30"></a>妙觉如来出现于世，<a id="a-31"></a>如来、<a id="a-32"></a>应供、<a id="a-33"></a>正遍知、<a id="a-34"></a>明行足、<a id="a-35"></a>善逝、<a id="a-36"></a>世间解、<a id="a-37"></a>无上士、<a id="a-38"></a>调御丈夫、<a id="a-39"></a>天人师、<a id="a-3A"></a>佛世尊，<a id="a-3B"></a>在虚空中坐宝莲华。<a id="a-3C"></a>放舌相光明，<a id="a-3D"></a>照东方八十七亿恒河沙数，<a id="a-3E"></a>彼国名化，<a id="a-3F"></a>佛名坚固，<a id="a-3G"></a>十号具足，<a id="a-3H"></a>一乘教化，<a id="a-3I"></a>见此光明告诸菩萨：<a id="a-3J"></a>“诸族姓子，<a id="a-3K"></a>汝等见此光明不乎？<a id="a-3L"></a>”对曰：<a id="a-3M"></a>“唯然，<a id="a-3N"></a>已见。<a id="a-3O"></a>世尊，<a id="a-3P"></a>不审此光何佛光明照此世界？<a id="a-3Q"></a>”彼佛告曰：<a id="a-3R"></a>“西方去此八十七亿恒河沙数，<a id="a-3S"></a>世界名娑诃，<a id="a-3T"></a>佛号释迦牟尼，<a id="a-3U"></a>今取灭度舍身舍利，<a id="a-3V"></a>欲入中阴教化。<a id="a-3W"></a>是妙觉如来光明！<a id="a-3X"></a>汝等欲往，<a id="a-3Y"></a>今正是时。<a id="a-3Z"></a>”尔时，<a id="a-3a"></a>彼土菩萨百三十亿，<a id="a-3b"></a>受佛教诫来至忍界。<a id="a-3c"></a>佛告之曰：<a id="a-3d"></a>“汝到彼土礼事供养勿怀懈慢！<a id="a-3e"></a>持吾名号问讯妙觉如来：<a id="a-3f"></a>兴居轻利，<a id="a-3g"></a>游步强耶？<a id="a-3h"></a>”菩萨受教礼彼佛足，<a id="a-3i"></a>右绕七匝忽然不现，<a id="a-3j"></a>来至娑诃世界。</p>
  <p id="a3k">南方去此八十七亿恒河沙数，<a id="a-3l"></a>世界名解脱，<a id="a-3m"></a>佛号真净如来，<a id="a-3n"></a>十号具足，<a id="a-3o"></a>告诸菩萨：<a id="a-3p"></a>“汝等见此光明不乎？<a id="a-3q"></a>”对曰：<a id="a-3r"></a>“唯然，<a id="a-3s"></a>见之。<a id="a-3t"></a>不审此光是何佛光照此世界？<a id="a-3u"></a>”彼佛告曰：<a id="a-3v"></a>“北方去此八十七亿恒河沙数，<a id="a-3w"></a>世界名娑诃，<a id="a-3x"></a>佛号释迦牟尼，<a id="a-3y"></a>今取灭度舍身舍利，<a id="a-3z"></a>欲入中阴教化？<a id="a-40"></a>是妙觉如来光明！<a id="a-41"></a>汝等欲往，<a id="a-42"></a>今正是时。<a id="a-43"></a>”尔时，<a id="a-44"></a>彼土菩萨百三十亿，<a id="a-45"></a>受佛教诫来至忍界。<a id="a-46"></a>佛告之曰：<a id="a-47"></a>“汝到彼土亲事供养勿怀懈慢！<a id="a-48"></a>持吾名号问讯妙觉如来：<a id="a-49"></a>兴居轻利，<a id="a-4A"></a>游步强耶？<a id="a-4B"></a>”菩萨受教礼彼佛足，<a id="a-4C"></a>右绕七匝忽然不现，<a id="a-4D"></a>来至娑诃世界。</p>
  <p id="a4E">北方去此八十七亿恒河沙数，<a id="a-4F"></a>世界名琉璃，<a id="a-4G"></a>佛号雷音如来，<a id="a-4H"></a>十号具足，<a id="a-4I"></a>告诸菩萨：<a id="a-4J"></a>“汝等见此光明不乎？<a id="a-4K"></a>”对曰：<a id="a-4L"></a>“唯然，<a id="a-4M"></a>已见。<a id="a-4N"></a>不审此光是何佛光明照此世界？<a id="a-4O"></a>”彼佛告曰：<a id="a-4P"></a>“南方去此八十七亿恒河沙数，<a id="a-4Q"></a>世界名娑诃，<a id="a-4R"></a>佛号释迦牟尼，<a id="a-4S"></a>今取灭度舍身舍利，<a id="a-4T"></a>欲入中阴教化。<a id="a-4U"></a>是妙觉如来光明！<a id="a-4V"></a>汝等欲往，<a id="a-4W"></a>今正是时。<a id="a-4X"></a>”尔时，<a id="a-4Y"></a>彼土菩萨百三十亿，<a id="a-4Z"></a>受佛教诫来至忍界。<a id="a-4a"></a>佛告之曰：<a id="a-4b"></a>“汝到彼土礼事供养勿怀懈慢！<a id="a-4c"></a>持吾名号问讯妙觉如来：<a id="a-4d"></a>兴居轻利，<a id="a-4e"></a>游步强耶？<a id="a-4f"></a>”菩萨受教礼彼佛足，<a id="a-4g"></a>右绕七匝忽然不现，<a id="a-4h"></a>来至娑诃世界。</p>
  <p id="a4i">东北方去此八十七亿恒河沙数，<a id="a-4j"></a>世界名空净，<a id="a-4k"></a>佛号虚空藏，<a id="a-4l"></a>十号具足，<a id="a-4m"></a>菩萨百三十亿。<a id="a-4n"></a>东南方去此八十七亿恒河沙数，<a id="a-4o"></a>世界名炽然，<a id="a-4p"></a>佛号广显如来，<a id="a-4q"></a>十号具足。<a id="a-4r"></a>菩萨百三十亿，<a id="a-4s"></a>西南方去此八十七亿恒河沙数，<a id="a-4t"></a>世界名星宿，<a id="a-4u"></a>佛号月光如来，<a id="a-4v"></a>十号具足，<a id="a-4w"></a>菩萨百三十亿。<a id="a-4x"></a>西北方去此八十七亿恒河沙数，<a id="a-4y"></a>世界名坏魔，<a id="a-4z"></a>佛号勇猛伏如来，<a id="a-50"></a>十号具足，<a id="a-51"></a>菩萨百三十亿。<a id="a-52"></a>上方去此八十七亿恒河沙数，<a id="a-53"></a>世界名海迹，<a id="a-54"></a>佛号上妙如来，<a id="a-55"></a>十号具足，<a id="a-56"></a>菩萨百三十亿。<a id="a-57"></a>下方去此八十七亿恒河沙数，<a id="a-58"></a>世界名通达，<a id="a-59"></a>佛号无畏如来、<a id="a-5A"></a>应供、<a id="a-5B"></a>正遍知、<a id="a-5C"></a>明行足、<a id="a-5D"></a>善逝、<a id="a-5E"></a>世间解、<a id="a-5F"></a>无上士、<a id="a-5G"></a>调御丈夫、<a id="a-5H"></a>天人师、<a id="a-5I"></a>佛世尊，<a id="a-5J"></a>告诸菩萨：<a id="a-5K"></a>“汝等见此光明不乎？<a id="a-5L"></a>”对曰：<a id="a-5M"></a>“唯然，<a id="a-5N"></a>已见。<a id="a-5O"></a>不审此光明是何佛光明照此世界？<a id="a-5P"></a>”彼佛告曰：<a id="a-5Q"></a>“上方八十七亿恒河沙数，<a id="a-5R"></a>世界名娑诃，<a id="a-5S"></a>佛号释迦牟尼，<a id="a-5T"></a>今取灭度舍身舍利，<a id="a-5U"></a>欲入中阴教化。<a id="a-5V"></a>是妙觉如来光明！<a id="a-5W"></a>卿等欲往，<a id="a-5X"></a>今正是时。<a id="a-5Y"></a>”彼佛土菩萨百三十亿，<a id="a-5Z"></a>受佛教诫来至忍界。<a id="a-5a"></a>佛告之曰：<a id="a-5b"></a>“汝到彼土礼事供养勿怀懈慢！<a id="a-5c"></a>持吾名号问讯妙觉如来：<a id="a-5d"></a>兴居轻利，<a id="a-5e"></a>游步强耶？<a id="a-5f"></a>”菩萨受教礼彼佛足，<a id="a-5g"></a>右绕七匝忽然不现，<a id="a-5h"></a>来至娑诃世界，<a id="a-5i"></a>礼事供养妙觉如来，<a id="a-5j"></a>头面礼足，<a id="a-5k"></a>各一面坐。</p>
  <p id="a5l">尔时，<a id="a-5m"></a>妙觉如来出广长舌左右过耳，<a id="a-5n"></a>如优钵赤莲华色：<a id="a-5o"></a>“吾从无数阿僧祇劫，<a id="a-5p"></a>行至清净无有虚妄。<a id="a-5q"></a>吾所度众生因缘已毕，<a id="a-5r"></a>如弃尸骸在旷野中，<a id="a-5s"></a>今复造缘更始立行。<a id="a-5t"></a>今此菩萨有立根得力，<a id="a-5u"></a>有初发意者，<a id="a-5v"></a>复有四众未践迹者，<a id="a-5w"></a>当以佛力威神接引，<a id="a-5x"></a>令彼大众，<a id="a-5y"></a>知过去、<a id="a-5z"></a>当来、<a id="a-60"></a>今现在，<a id="a-61"></a>佛不可思议难有之法。<a id="a-62"></a>”</p>
  <p id="a63">尔时，<a id="a-64"></a>世尊即说颂曰：</p>
  <p id="a65">“世多愚惑人，<a id="a-66"></a> 不入无漏捡，</p>
  <p id="a67">还在五道中，<a id="a-68"></a> 染污不净行。</p>
  <p id="a69">我虽于忍界，<a id="a-6A"></a> 拔济五欲苦，</p>
  <p id="a6B">善哉昔所愿，<a id="a-6C"></a> 今日已成办！</p>
  <p id="a6D">如人唾于地，<a id="a-6E"></a> 智者谁能饮？</p>
  <p id="a6F">吾从无数劫，<a id="a-6G"></a> 修佛清净行，</p>
  <p id="a6H">舍身复受身，<a id="a-6I"></a> 非一劫二劫。</p>
  <p id="a6J">若有明智者，<a id="a-6K"></a> 把土尽舍利，</p>
  <p id="a6L">况复睹我形，<a id="a-6M"></a> 有不解脱者？</p>
  <p id="a6N">生死昼夜长，<a id="a-6O"></a> 愚在五道长，</p>
  <p id="a6P">断灭无道长，<a id="a-6Q"></a> 求佛泥洹长。</p>
  <p id="a6R">本号释迦文，<a id="a-6S"></a> 留身舍利化，</p>
  <p id="a6T">今当入空界，<a id="a-6U"></a> 中阴度萌类。<a id="a-6V"></a>”</p>
  <p id="a6W">尔时，<a id="a-6X"></a>世尊说是颂时，<a id="a-6Y"></a>八万四千那由他众生，<a id="a-6Z"></a>厌患生死，<a id="a-6a"></a>皆发无上正真道意。<a id="a-6b"></a>复有七十亿众生，<a id="a-6c"></a>诸尘垢尽得法眼净。<a id="a-6d"></a>魔界菩萨七千万众，<a id="a-6e"></a>即从座起，<a id="a-6f"></a>收摄衣服，<a id="a-6g"></a>摩诃而去。</p>
  <p data-pb></p>
  <h2 id="a6h">妙觉如来将诸菩萨入中阴教化品第二</h2>
  <p id="a6i">尔时，<a id="a-6j"></a>妙觉如来至真等正觉，<a id="a-6k"></a>察众坐定，<a id="a-6l"></a>纯一无杂，<a id="a-6m"></a>应入中阴受禁戒法，<a id="a-6n"></a>多所饶益所度无量，<a id="a-6o"></a>建立弘誓施行佛事。<a id="a-6p"></a>尔时，<a id="a-6q"></a>妙觉如来入无见顶三昧，<a id="a-6r"></a>使诸大众无数亿千那由他恒河沙数诸菩萨众，<a id="a-6s"></a>皆同一色如妙觉如来无有差别。<a id="a-6t"></a>尔时，<a id="a-6u"></a>阎浮提大迦葉，<a id="a-6v"></a>诸比丘、<a id="a-6w"></a>比丘尼、<a id="a-6x"></a>优婆塞、<a id="a-6y"></a>优婆夷，<a id="a-6z"></a>天、<a id="a-70"></a>龙、<a id="a-71"></a>鬼、<a id="a-72"></a>神、<a id="a-73"></a>迦留罗、<a id="a-74"></a>甄陀罗、<a id="a-75"></a>摩睺罗、<a id="a-76"></a>乾闼婆、<a id="a-77"></a>鸠槃荼、<a id="a-78"></a>富单那、<a id="a-79"></a>人非人，<a id="a-7A"></a>八国王八亿百千众生，<a id="a-7B"></a>以神足力将入中阴。</p>
  <p id="a7C">尔时，<a id="a-7D"></a>世尊于其中间而说颂曰：</p>
  <p id="a7E">“中阴迷惑等，<a id="a-7F"></a> 迷荒无三尊，</p>
  <p id="a7G">转身向五道，<a id="a-7H"></a> 随行所牵往，</p>
  <p id="a7I">或堕二善道，<a id="a-7J"></a> 或入三恶趣，</p>
  <p id="a7K">善哉可愍伤！<a id="a-7L"></a> 今日如来至，</p>
  <p id="a7M">此类既得度，<a id="a-7N"></a> 我愿亦成办，</p>
  <p id="a7O">无形受形教，<a id="a-7P"></a> 断想断灭本。</p>
  <p id="a7Q">三世诸佛等，<a id="a-7R"></a> 无不行此法，</p>
  <p id="a7S">色法自炽然，<a id="a-7T"></a> 灭以定意道。</p>
  <p id="a7U">如来真实相，<a id="a-7V"></a> 无生无起灭，</p>
  <p id="a7W">观身内外空，<a id="a-7X"></a> 解知非常法。</p>
  <p id="a7Y">行由痴爱本，<a id="a-7Z"></a> 如灰覆火上，</p>
  <p id="a7a">愚者谓为灭，<a id="a-7b"></a> 火本犹常存。</p>
  <p id="a7c">心为人毒本，<a id="a-7d"></a> 善恶随其形，</p>
  <p id="a7e">行善即趣善，<a id="a-7f"></a> 行恶即趣恶。</p>
  <p id="a7g">如人作恶行，<a id="a-7h"></a> 自谓后无报，</p>
  <p id="a7i">临其报至时，<a id="a-7j"></a> 非亲所能代。</p>
  <p id="a7k">犯戒无法行，<a id="a-7l"></a> 自称世无双，</p>
  <p id="a7m">裸形食果蓏，<a id="a-7n"></a> 奉事日月神，</p>
  <p id="a7o">自坠三恶趣，<a id="a-7p"></a> 不虑劫数期。</p>
  <p id="a7q">此等非佛子，<a id="a-7r"></a> 虽近离我远！<a id="a-7s"></a>”</p>
  <p id="a7t">尔时，<a id="a-7u"></a>妙觉如来说此颂已，<a id="a-7v"></a>即以神力入中阴中，<a id="a-7w"></a>化作七宝讲堂、<a id="a-7x"></a>七宝高座，<a id="a-7y"></a>悬缯幡盖，<a id="a-7z"></a>金银梯梐琉璃为地，<a id="a-80"></a>后园浴池皆七宝成，<a id="a-81"></a>凫、<a id="a-82"></a>雁、<a id="a-83"></a>鸳鸯异类奇鸟悲鸣相和。<a id="a-84"></a>尔时，<a id="a-85"></a>世尊复以神力，<a id="a-86"></a>使彼众生应七日终者，<a id="a-87"></a>六日、<a id="a-88"></a>五日、<a id="a-89"></a>四日、<a id="a-8A"></a>三日、<a id="a-8B"></a>二日、<a id="a-8C"></a>一日终者，<a id="a-8D"></a>尽令住寿。<a id="a-8E"></a>尔时，<a id="a-8F"></a>世尊观彼众生心所趣向，<a id="a-8G"></a>欲得分别各住在一面，<a id="a-8H"></a>四向四得各在一面，<a id="a-8I"></a>初发意九住各在一面，<a id="a-8J"></a>向辟支佛得辟支佛各住一面。</p>
  <p id="a8K">尔时，<a id="a-8L"></a>世尊化作七百亿那由他七宝高座。<a id="a-8M"></a>一一高座尽有化佛，<a id="a-8N"></a>一一化佛尽说四非常偈：</p>
  <p id="a8O">“一切行无常，<a id="a-8P"></a> 识为外尘法，</p>
  <p id="a8Q">起者必有尽，<a id="a-8R"></a> 彼灭最为乐。</p>
  <p id="a8S">不生老病死，<a id="a-8T"></a> 亦不处三有，</p>
  <p id="a8U">永处虚空界，<a id="a-8V"></a> 诸佛之堂室。</p>
  <p id="a8W">无畏无点污，<a id="a-8X"></a> 不为欲爱染，</p>
  <p id="a8Y">香熏及五欲，<a id="a-8Z"></a> 永尽无有余。</p>
  <p id="a8a">若断百八爱，<a id="a-8b"></a> 集法亦复然，</p>
  <p id="a8c">前灭后不生，<a id="a-8d"></a> 及生道果证。</p>
  <p id="a8e">佛法总要之，<a id="a-8f"></a> 三十七道品，</p>
  <p id="a8g">无愿无相空，<a id="a-8h"></a> 诸佛之径路。</p>
  <p id="a8i">利根众生等，<a id="a-8j"></a> 一闻不再受，</p>
  <p id="a8k">断以智慧剑，<a id="a-8l"></a> 如火焚山野。</p>
  <p id="a8m">难觉众生类，<a id="a-8n"></a> 亿佛在前立，</p>
  <p id="a8o">罪根深坚固，<a id="a-8p"></a> 虽愍而难济。</p>
  <p id="a8q">中阴受身等，<a id="a-8r"></a> 将导随言教，</p>
  <p id="a8s">虽非本发心，<a id="a-8t"></a> 闻法则得度。<a id="a-8u"></a>”</p>
  <p id="a8v">尔时，<a id="a-8w"></a>化佛说此颂时，<a id="a-8x"></a>七十八亿百千那由他中阴众生，<a id="a-8y"></a>起无上正真道意，<a id="a-8z"></a>发菩提心。</p>
  <p id="a90">尔时，<a id="a-91"></a>妙觉如来最在中央，<a id="a-92"></a>升无畏座。<a id="a-93"></a>十方诸神通菩萨，<a id="a-94"></a>在左面坐。<a id="a-95"></a>阎浮提摩诃迦葉，<a id="a-96"></a>并四部众比丘、<a id="a-97"></a>比丘尼、<a id="a-98"></a>优婆塞、<a id="a-99"></a>优婆夷，<a id="a-9A"></a>在右面坐。<a id="a-9B"></a>诸天龙鬼神及大国王，<a id="a-9C"></a>在佛后坐。<a id="a-9D"></a>从四天王、<a id="a-9E"></a>忉利天王、<a id="a-9F"></a>炎天、<a id="a-9G"></a>兜术天、<a id="a-9H"></a>廅天、<a id="a-9I"></a>波利陀天、<a id="a-9J"></a>廅波魔那天、<a id="a-9K"></a>阿会豆修天、<a id="a-9L"></a>首呵天、<a id="a-9M"></a>波利陀首呵天、<a id="a-9N"></a>须滞天、<a id="a-9O"></a>须滞只耨天，<a id="a-9P"></a>乃至阿迦腻叱天在虚空中，<a id="a-9Q"></a>散华供养作天伎乐。<a id="a-9R"></a>中阴众生在如来前听受法教。</p>
  <p id="a9S">尔时，<a id="a-9T"></a>世尊以佛威神，<a id="a-9U"></a>令众生等心自念言：<a id="a-9V"></a>“唯佛为我说法，<a id="a-9W"></a>不为余者。<a id="a-9X"></a>”</p>
  <p id="a9Y">尔时，<a id="a-9Z"></a>世尊而说颂曰：</p>
  <p id="a9a">“如来无量觉，<a id="a-9b"></a> 神变不可量，</p>
  <p id="a9c">出入山石壁，<a id="a-9d"></a> 如鸟游虚空。</p>
  <p id="a9e">本我阿僧祇，<a id="a-9f"></a> 积行累功德，</p>
  <p id="a9g">度彼不自为，<a id="a-9h"></a> 使发菩提心。</p>
  <p id="a9i">泥洹无去来，<a id="a-9j"></a> 亦不见受者，</p>
  <p id="a9k">本我双树间，<a id="a-9l"></a> 转身来适此。</p>
  <p id="a9m">我初发道心，<a id="a-9n"></a> 誓度众生类，</p>
  <p id="a9o">一人不度者，<a id="a-9p"></a> 吾要终不舍。</p>
  <p id="a9q">观此中阴人，<a id="a-9r"></a> 各有上中下，</p>
  <p id="a9s">但以三句义，<a id="a-9t"></a> 四谛真如法，</p>
  <p id="a9u">淫怒痴虽薄，<a id="a-9v"></a> 要须禅定除；</p>
  <p id="a9w">八百疮痏病，<a id="a-9x"></a> 八万四千垢，</p>
  <p id="a9y">施惠持戒忍，<a id="a-9z"></a> 精进禅智慧，</p>
  <p id="aA0">善权巧方便，<a id="a-A1"></a> 拔断三毒根。</p>
  <p id="aA2">色本非我有，<a id="a-A3"></a> 谁造此色本？</p>
  <p id="aA4">了知色无形，<a id="a-A5"></a> 可谓梵志行。</p>
  <p id="aA6">吾本未成佛，<a id="a-A7"></a> 为色之所惑，</p>
  <p id="aA8">堕四颠倒法，<a id="a-A9"></a> 没陷生死海。</p>
  <p id="aAA">今方究色本，<a id="a-AB"></a> 观色非真实，</p>
  <p id="aAC">受想行识法，<a id="a-AD"></a> 秽污非真道。</p>
  <p id="aAE">阴入十八界，<a id="a-AF"></a> 二十二根法，</p>
  <p id="aAG">一一悉分别，<a id="a-AH"></a> 寂然无所著。</p>
  <p id="aAI">欲界中阴人，<a id="a-AJ"></a> 尘垢悉微薄；</p>
  <p id="aAK">犹如新成衣，<a id="a-AL"></a> 尘土所污染，</p>
  <p id="aAM">有目智慧人，<a id="a-AN"></a> 抖擞尘悉去。</p>
  <p id="aAO">中阴众生类，<a id="a-AP"></a> 譬之亦如是，</p>
  <p id="aAQ">淫怒痴微薄，<a id="a-AR"></a> 闻法即得悟。</p>
  <p id="aAS">一向心不移，<a id="a-AT"></a> 即得须陀洹；</p>
  <p id="aAU">三转十二法，<a id="a-AV"></a> 复得斯陀含；</p>
  <p id="aAW">坐上下分灭，<a id="a-AX"></a> 即得不还道；</p>
  <p id="aAY">苦尽痴爱灭，<a id="a-AZ"></a> 得成阿罗汉；</p>
  <p id="aAa">道迹八十亿；<a id="a-Ab"></a> 频来得道人，</p>
  <p id="aAc">八万四千亿；<a id="a-Ad"></a> 不还得道人，</p>
  <p id="aAe">百万二千亿；<a id="a-Af"></a> 罗汉二恒沙；</p>
  <p id="aAg">六通身清彻，<a id="a-Ah"></a> 趣向各佛者，</p>
  <p id="aAi">八万四千亿；<a id="a-Aj"></a> 趣向菩萨心，</p>
  <p id="aAk">其数如微尘。<a id="a-Al"></a> 吾本阎浮提，</p>
  <p id="aAm">苦行不可数，<a id="a-An"></a> 国财妻子施，</p>
  <p id="aAo">头目血髓骨，<a id="a-Ap"></a> 意坚如金刚，</p>
  <p id="aAq">不为魔所动！<a id="a-Ar"></a> 快哉大福报，</p>
  <p id="aAs">何愿而不成？<a id="a-At"></a>”</p>
  <p id="aAu">尔时，<a id="a-Av"></a>坐上众生作是念言：<a id="a-Aw"></a>“佛独为我说法，<a id="a-Ax"></a>不为余者。<a id="a-Ay"></a>”趣声闻道者，<a id="a-Az"></a>得声闻道者。<a id="a-B0"></a>趣辟支佛道者，<a id="a-B1"></a>得辟支佛道者。<a id="a-B2"></a>趣菩提道者，<a id="a-B3"></a>得菩提道者。</p>
  <p data-pb></p>
  <h2 id="aB4">妙觉如来入中阴分身品第三</h2>
  <p id="aB5">尔时，<a id="a-B6"></a>座上有菩萨名定化王，<a id="a-B7"></a>即从座起，<a id="a-B8"></a>偏露右臂，<a id="a-B9"></a>右膝著地，<a id="a-BA"></a>长跪叉手前白佛言：<a id="a-BB"></a>“善哉！<a id="a-BC"></a>世尊，<a id="a-BD"></a>快说斯义晓了众生！<a id="a-BE"></a>音响所趣，<a id="a-BF"></a>闻法易度，<a id="a-BG"></a>复有难度者。<a id="a-BH"></a>观见众生有淫怒痴薄者、<a id="a-BI"></a>无淫怒痴薄者，<a id="a-BJ"></a>或在有对法者、<a id="a-BK"></a>或在无对法者，<a id="a-BL"></a>或在可见法者、<a id="a-BM"></a>或在不可见法者，<a id="a-BN"></a>或在有漏法者、<a id="a-BO"></a>或在无漏法者，<a id="a-BP"></a>或在有为法者、<a id="a-BQ"></a>或在无为法者，<a id="a-BR"></a>或在可记法者，<a id="a-BS"></a>或在不可记法者；<a id="a-BT"></a>或在欲界法者、<a id="a-BU"></a>或在不可解法者，<a id="a-BV"></a>或在色界法者、<a id="a-BW"></a>或在无色界法者，<a id="a-BX"></a>或在中阴微形法者、<a id="a-BY"></a>或在中阴非微形法者，<a id="a-BZ"></a>或在五色识法者、<a id="a-Ba"></a>或在五色非识法者，<a id="a-Bb"></a>或在非想非不想识法者、<a id="a-Bc"></a>或不在非想非不想识法者，<a id="a-Bd"></a>或在一住至九住者，<a id="a-Be"></a>有在一住非一住者，<a id="a-Bf"></a>有在九住非九住者。<a id="a-Bg"></a>唯愿世尊一一敷演，<a id="a-Bh"></a>令诸菩萨永无犹豫，<a id="a-Bi"></a>众生之类闻法解脱。<a id="a-Bj"></a>”</p>
  <p id="aBk">尔时，<a id="a-Bl"></a>世尊以梵净柔濡之音，<a id="a-Bm"></a>赞定化王菩萨曰：<a id="a-Bn"></a>“善哉！<a id="a-Bo"></a>善哉！<a id="a-Bp"></a>族姓子，<a id="a-Bq"></a>乃能于如来前作师子吼。<a id="a-Br"></a>今当与汝一一分别，<a id="a-Bs"></a>谛听！<a id="a-Bt"></a>谛听！<a id="a-Bu"></a>善思念之。<a id="a-Bv"></a>汝所问者，<a id="a-Bw"></a>可见法、<a id="a-Bx"></a>不可见法者，<a id="a-By"></a>为眼见色？<a id="a-Bz"></a>为色入眼？<a id="a-C0"></a>”</p>
  <p id="aC1">定化王菩萨言：<a id="a-C2"></a>“亦不眼见色亦不离眼，<a id="a-C3"></a>亦不色入眼亦不离色。<a id="a-C4"></a>”</p>
  <p id="aC5">佛告定化王菩萨：<a id="a-C6"></a>“族姓子，<a id="a-C7"></a>眼非色，<a id="a-C8"></a>色非眼，<a id="a-C9"></a>何者是观？<a id="a-CA"></a>”</p>
  <p id="aCB">定化王菩萨白佛言：<a id="a-CC"></a>“识法实住，<a id="a-CD"></a>观法乃起。<a id="a-CE"></a>“</p>
  <p id="aCF">佛告定化王菩萨：<a id="a-CG"></a>“云何族姓子，<a id="a-CH"></a>识为有法？<a id="a-CI"></a>识为无法？<a id="a-CJ"></a>”</p>
  <p id="aCK">定化王菩萨白佛言：<a id="a-CL"></a>“识非有为不离有为，<a id="a-CM"></a>识非无为不离无为。<a id="a-CN"></a>”</p>
  <p id="aCO">佛告定化王菩萨：<a id="a-CP"></a>“何谓有为？<a id="a-CQ"></a>何谓无为？<a id="a-CR"></a>”</p>
  <p id="aCS">定化王菩萨白佛言：<a id="a-CT"></a>“起者有为，<a id="a-CU"></a>住者无为。<a id="a-CV"></a>于第一义法，<a id="a-CW"></a>不见有起，<a id="a-CX"></a>不见在住。<a id="a-CY"></a>法性清净，<a id="a-CZ"></a>无色无识，<a id="a-Ca"></a>于泥洹法无所染著。<a id="a-Cb"></a>眼非色，<a id="a-Cc"></a>色非眼，<a id="a-Cd"></a>无可见法，<a id="a-Ce"></a>无不可见法。<a id="a-Cf"></a>过去眼、<a id="a-Cg"></a>过去色、<a id="a-Ch"></a>过去识，<a id="a-Ci"></a>未来眼、<a id="a-Cj"></a>未来色、<a id="a-Ck"></a>未来识，<a id="a-Cl"></a>现在眼、<a id="a-Cm"></a>现在色、<a id="a-Cn"></a>现在识，<a id="a-Co"></a>非有眼、<a id="a-Cp"></a>色、<a id="a-Cq"></a>识，<a id="a-Cr"></a>非无眼、<a id="a-Cs"></a>色、<a id="a-Ct"></a>识，<a id="a-Cu"></a>是谓泥洹清净法。<a id="a-Cv"></a>”</p>
  <p id="aCw">尔时，<a id="a-Cx"></a>定化王菩萨：<a id="a-Cy"></a>“今欲闻如来说有对、<a id="a-Cz"></a>无对法？<a id="a-D0"></a>”</p>
  <p id="aD1">佛告定化王菩萨曰：<a id="a-D2"></a>“族姓子，<a id="a-D3"></a>声为有对耶？<a id="a-D4"></a>无对耶？<a id="a-D5"></a>”</p>
  <p id="aD6">定化王菩萨白佛言：<a id="a-D7"></a>“声亦有对，<a id="a-D8"></a>亦无对。<a id="a-D9"></a>”</p>
  <p id="aDA">佛告定化王菩萨：<a id="a-DB"></a>“声亦不有对，<a id="a-DC"></a>亦不无对。<a id="a-DD"></a>云何族姓子，<a id="a-DE"></a>此声彼应为有为无、<a id="a-DF"></a>为虚为实？<a id="a-DG"></a>云何族姓子，<a id="a-DH"></a>虚空可画得成字不？<a id="a-DI"></a>”</p>
  <p id="aDJ">对曰：<a id="a-DK"></a>“唯然，<a id="a-DL"></a>世尊，<a id="a-DM"></a>不可得也。<a id="a-DN"></a>何以故？<a id="a-DO"></a>如来习行于阿僧祇劫，<a id="a-DP"></a>亦不见有，<a id="a-DQ"></a>亦不见无，<a id="a-DR"></a>亦不见有三世，<a id="a-DS"></a>亦不见无三世，<a id="a-DT"></a>乃至非想非不想，<a id="a-DU"></a>亦复如是。<a id="a-DV"></a>”</p>
  <p id="aDW">尔时，<a id="a-DX"></a>定化王菩萨白佛言：<a id="a-DY"></a>“上诸法观一一悉知。<a id="a-DZ"></a>唯愿如来、<a id="a-Da"></a>至真、<a id="a-Db"></a>应供、<a id="a-Dc"></a>正遍知、<a id="a-Dd"></a>明行足、<a id="a-De"></a>善逝、<a id="a-Df"></a>世间解、<a id="a-Dg"></a>无上士、<a id="a-Dh"></a>调御丈夫、<a id="a-Di"></a>天人师、<a id="a-Dj"></a>佛世尊，<a id="a-Dk"></a>说三微妙法。<a id="a-Dl"></a>何者最妙中阴形耶？<a id="a-Dm"></a>五色识形耶？<a id="a-Dn"></a>非想非不想识耶？<a id="a-Do"></a>“</p>
  <p id="aDp">尔时，<a id="a-Dq"></a>世尊知众会心皆有疑，<a id="a-Dr"></a>即于座上而说颂曰：</p>
  <p id="aDs">”吾受三界苦，<a id="a-Dt"></a> 愚惑痴爱心，</p>
  <p id="aDu">经历阿僧祇，<a id="a-Dv"></a> 在有亦在无。</p>
  <p id="aDw">破坏生死劫，<a id="a-Dx"></a> 今乃得成佛，</p>
  <p id="aDy">以本弘誓愿，<a id="a-Dz"></a> 度于不度者。</p>
  <p id="aE0">佛力无等伦，<a id="a-E1"></a> 三界无比尊，</p>
  <p id="aE2">一向无二心，<a id="a-E3"></a> 自誓得成佛。</p>
  <p id="aE4">吾从政炷佛，<a id="a-E5"></a> 初发无等心，</p>
  <p id="aE6">欲缚所缠裹，<a id="a-E7"></a> 坚固难可拔。</p>
  <p id="aE8">空定无相愿，<a id="a-E9"></a> 分别三三昧，</p>
  <p id="aEA">先念出入息，<a id="a-EB"></a> 分别善恶道。</p>
  <p id="aEC">执心擎油钵，<a id="a-ED"></a> 行步不失仪，</p>
  <p id="aEE">犹人见劫烧，<a id="a-EF"></a> 焚烧重罪者。</p>
  <p id="aEG">福升光音天，<a id="a-EH"></a> 轻者于他方，</p>
  <p id="aEI">三品众生类，<a id="a-EJ"></a> 中阴受形者，</p>
  <p id="aEK">受化不思议，<a id="a-EL"></a> 非我谁能说？</p>
  <p id="aEM">五色识众生，<a id="a-EN"></a> 不同于三界，</p>
  <p id="aEO">如来最胜尊，<a id="a-EP"></a> 入彼识教化，</p>
  <p id="aEQ">一一分别说，<a id="a-ER"></a> 不遭百八爱，</p>
  <p id="aES">应成须陀洹，<a id="a-ET"></a> 为说须陀洹；</p>
  <p id="aEU">应成斯陀含，<a id="a-EV"></a> 为说斯陀含；</p>
  <p id="aEW">应成阿那含，<a id="a-EX"></a> 为说阿那含；</p>
  <p id="aEY">应成阿罗汉，<a id="a-EZ"></a> 为说阿罗汉；</p>
  <p id="aEa">应成辟支佛，<a id="a-Eb"></a> 为说辟支佛；</p>
  <p id="aEc">应菩萨道者，<a id="a-Ed"></a> 为说菩萨法。</p>
  <p id="aEe">得须陀洹者，<a id="a-Ef"></a> 三十二亿人；</p>
  <p id="aEg">得斯陀含者，<a id="a-Eh"></a> 四十二亿人；</p>
  <p id="aEi">得阿那含者，<a id="a-Ej"></a> 五十二亿人；</p>
  <p id="aEk">得阿罗汉者，<a id="a-El"></a> 六十二亿人；</p>
  <p id="aEm">得辟支佛者，<a id="a-En"></a> 七十二亿人；</p>
  <p id="aEo">得菩萨道者，<a id="a-Ep"></a> 八十二亿人。<a id="a-Eq"></a>”</p>
  <p id="aEr">尔时，<a id="a-Es"></a>世尊重说颂曰：</p>
  <p id="aEt">“本我无心法，<a id="a-Eu"></a> 现以教化众！</p>
  <p id="aEv">见烟知有火，<a id="a-Ew"></a> 见云知有雨，</p>
  <p id="aEx">行步知君子，<a id="a-Ey"></a> 见星知有月；</p>
  <p id="aEz">吾我心尽断，<a id="a-F0"></a> 不有我无我，</p>
  <p id="aF1">经历劫数期，<a id="a-F2"></a> 非月非日数。</p>
  <p id="aF3">佛以思惟得，<a id="a-F4"></a> 非凡夫所及，</p>
  <p id="aF5">善哉大圣尊，<a id="a-F6"></a> 普服诸十方！</p>
  <p id="aF7">去离欲界法，<a id="a-F8"></a> 处中阴教化，</p>
  <p id="aF9">此诸佛教法，<a id="a-FA"></a> 处阴不见阴。</p>
  <p id="aFB">此等众生类，<a id="a-FC"></a> 发愿各各异，</p>
  <p id="aFD">吾我自缚著，<a id="a-FE"></a> 我本彼亦尔。</p>
  <p id="aFF">佛以思惟本，<a id="a-FG"></a> 思惟本末观，</p>
  <p id="aFH">一意一念顷，<a id="a-FI"></a> 断垢不为难。</p>
  <p id="aFJ">垢本胜于我，<a id="a-FK"></a> 坠我于三趣，</p>
  <p id="aFL">今我胜于垢，<a id="a-FM"></a> 灭汝入涅槃。</p>
  <p id="aFN">善哉大圣尊，<a id="a-FO"></a> 独步无二迹，</p>
  <p id="aFP">见我一迹者，<a id="a-FQ"></a> 阎浮人得度。</p>
  <p id="aFR">身行有三事，<a id="a-FS"></a> 口行有四事，</p>
  <p id="aFT">意行有三事，<a id="a-FU"></a> 尘垢生死海。</p>
  <p id="aFV">九众生居处，<a id="a-FW"></a> 识之所经历，</p>
  <p id="aFX">分别我无我，<a id="a-FY"></a> 无我亦无彼。</p>
  <p id="aFZ">诸佛世尊等，<a id="a-Fa"></a> 心普无有边，</p>
  <p id="aFb">一意念众生，<a id="a-Fc"></a> 所受不可限。</p>
  <p id="aFd">身净不行恶，<a id="a-Fe"></a> 口言常清净，</p>
  <p id="aFf">心净如佛心，<a id="a-Fg"></a> 是诸佛之法。</p>
  <p id="aFh">身为苦器法，<a id="a-Fi"></a> 此非三世有，</p>
  <p id="aFj">非我谁能知？<a id="a-Fk"></a> 谁知免此苦？</p>
  <p id="aFl">如来之功德，<a id="a-Fm"></a> 诸相佣髀等，</p>
  <p id="aFn">师子胸臆相，<a id="a-Fo"></a> 一一毛孔光，</p>
  <p id="aFp">掌相千辐理，<a id="a-Fq"></a> 示以善恶道，</p>
  <p id="aFr">舌齿声光清，<a id="a-Fs"></a> 济度阿僧祇，</p>
  <p id="aFt">眼耳鼻及发，<a id="a-Fu"></a> 肉髻顶无见，</p>
  <p id="aFv">虚空犹可穷，<a id="a-Fw"></a> 佛相不可量！<a id="a-Fx"></a>”</p>
  <p id="aFy">尔时，<a id="a-Fz"></a>世尊说此颂已，<a id="a-G0"></a>八十亿中阴众生，<a id="a-G1"></a>于无余泥洹界发金刚心，<a id="a-G2"></a>一一成佛，<a id="a-G3"></a>与妙觉如来皆同一号。</p>
  <p id="aG4">佛告定化王菩萨：<a id="a-G5"></a>“所问有漏无漏、<a id="a-G6"></a>有对无对、<a id="a-G7"></a>可见不可见，<a id="a-G8"></a>当来、<a id="a-G9"></a>过去、<a id="a-GA"></a>现在法，<a id="a-GB"></a>当与汝说。<a id="a-GC"></a>”</p>
  <p id="aGD">定化王菩萨白言：<a id="a-GE"></a>“世尊，<a id="a-GF"></a>愿乐欲闻。<a id="a-GG"></a>”</p>
  <p id="aGH">佛告定化王菩萨：<a id="a-GI"></a>“谛听！<a id="a-GJ"></a>谛听！<a id="a-GK"></a>善思念之，<a id="a-GL"></a>吾当与汝一一分别。<a id="a-GM"></a>云何，<a id="a-GN"></a>定化王，<a id="a-GO"></a>何者是缘尽？<a id="a-GP"></a>何者非缘尽？<a id="a-GQ"></a>六入尘垢重，<a id="a-GR"></a>染我痴爱法，<a id="a-GS"></a>观内外出入息法，<a id="a-GT"></a>八万四千度无极，<a id="a-GU"></a>生生不可灭，<a id="a-GV"></a>念念成其形。<a id="a-GW"></a>有漏八万四千，<a id="a-GX"></a>无漏三十七。<a id="a-GY"></a>有为无为法，<a id="a-GZ"></a>此非泥洹道。<a id="a-Ga"></a>身净不犯恶，<a id="a-Gb"></a>口言无有失，<a id="a-Gc"></a>心净与定合，<a id="a-Gd"></a>四等遍一切，<a id="a-Ge"></a>是谓菩萨行。<a id="a-Gf"></a>”</p>
  <p data-pb></p>
  <h2 id="aGg">贤护菩萨问事品第四</h2>
  <p id="aGh">尔时，<a id="a-Gi"></a>贤护菩萨即从座起，<a id="a-Gj"></a>偏袒右臂，<a id="a-Gk"></a>右膝著地，<a id="a-Gl"></a>长跪叉手前白佛言：<a id="a-Gm"></a>“善哉！<a id="a-Gn"></a>世尊，<a id="a-Go"></a>欲、<a id="a-Gp"></a>色、<a id="a-Gq"></a>无色三分众生，<a id="a-Gr"></a>其识难量？<a id="a-Gs"></a>何者有漏量？<a id="a-Gt"></a>何者无漏量？<a id="a-Gu"></a>何者有为量？<a id="a-Gv"></a>何者无为量？<a id="a-Gw"></a>何者有色、<a id="a-Gx"></a>无色量？<a id="a-Gy"></a>何者有欲、<a id="a-Gz"></a>无欲量？<a id="a-H0"></a>何者有记、<a id="a-H1"></a>无记量？<a id="a-H2"></a>”</p>
  <p id="aH3">尔时，<a id="a-H4"></a>世尊闻贤护菩萨所问事，<a id="a-H5"></a>即说颂曰：</p>
  <p id="aH6">“处在胞胎中，<a id="a-H7"></a> 受形多种类，</p>
  <p id="aH8">前灭后已生，<a id="a-H9"></a> 其如恒沙数。</p>
  <p id="aHA">三分识众生，<a id="a-HB"></a> 尘垢非一等，</p>
  <p id="aHC">或闻声而度，<a id="a-HD"></a> 或见形得道。</p>
  <p id="aHE">今我妙觉佛，<a id="a-HF"></a> 降神入中阴，</p>
  <p id="aHG">一一分别了，<a id="a-HH"></a> 有漏无漏法。</p>
  <p id="aHI">得道成果证，<a id="a-HJ"></a> 五色识易度，</p>
  <p id="aHK">斯等一部界，<a id="a-HL"></a> 不在有无漏。</p>
  <p id="aHM">众生在中阴，<a id="a-HN"></a> 如我身无异，</p>
  <p id="aHO">苦痛五阴形，<a id="a-HP"></a> 如转轮无尽。</p>
  <p id="aHQ">吾我本无字，<a id="a-HR"></a> 声响亦无名，</p>
  <p id="aHS">观身三十六，<a id="a-HT"></a> 欲界有量法。</p>
  <p id="aHU">三分留二分，<a id="a-HV"></a> 此中阴众生，</p>
  <p id="aHW">五色识众生，<a id="a-HX"></a> 不染三界苦。</p>
  <p id="aHY">无明痴爱惑，<a id="a-HZ"></a> 隐相非不相，</p>
  <p id="aHa">有漏苦谛本，<a id="a-Hb"></a> 断结不及色。</p>
  <p id="aHc">集谛二十八，<a id="a-Hd"></a> 寂然尘垢除，</p>
  <p id="aHe">三十七道品，<a id="a-Hf"></a> 道谛为实果。</p>
  <p id="aHg">贤护汝今知，<a id="a-Hh"></a> 有漏无漏法，</p>
  <p id="aHi">记法无记法，<a id="a-Hj"></a> 今当与汝说。</p>
  <p id="aHk">有记善恶行，<a id="a-Hl"></a> 无记痴盲法，</p>
  <p id="aHm">坠堕于生死，<a id="a-Hn"></a> 非我无能济。<a id="a-Ho"></a>”</p>
  <p id="aHp">当佛世尊说此语时，<a id="a-Hq"></a>九十一亿众生，<a id="a-Hr"></a>皆发无上道意。<a id="a-Hs"></a>四十七亿那由他众生，<a id="a-Ht"></a>尽得阿罗汉果。</p>
  <p data-pb></p>
  <h2 id="aHu">道树品第五</h2>
  <p id="aHv">尔时，<a id="a-Hw"></a>座上有菩萨，<a id="a-Hx"></a>名曰树王，<a id="a-Hy"></a>即从座起，<a id="a-Hz"></a>偏露右臂，<a id="a-I0"></a>右膝著地，<a id="a-I1"></a>长跪叉手前白佛言：<a id="a-I2"></a>“善哉！<a id="a-I3"></a>世尊，<a id="a-I4"></a>如来所说甚奇甚特！<a id="a-I5"></a>未知如来欲说有漏耶？<a id="a-I6"></a>无漏耶？<a id="a-I7"></a>唯愿世尊，<a id="a-I8"></a>句句说之。<a id="a-I9"></a>何者有漏？<a id="a-IA"></a>何者无漏？<a id="a-IB"></a>”</p>
  <p id="aIC">佛告之曰：<a id="a-ID"></a>“有生有灭，<a id="a-IE"></a>是谓有漏；<a id="a-IF"></a>无生无灭，<a id="a-IG"></a>是谓无漏。<a id="a-IH"></a>有我有身，<a id="a-II"></a>是谓有漏；<a id="a-IJ"></a>无我无身，<a id="a-IK"></a>是谓无漏。<a id="a-IL"></a>眼是色对，<a id="a-IM"></a>是谓有漏；<a id="a-IN"></a>无眼无色，<a id="a-IO"></a>是谓无漏。<a id="a-IP"></a>有识、<a id="a-IQ"></a>有想、<a id="a-IR"></a>有形，<a id="a-IS"></a>是谓有漏；<a id="a-IT"></a>无识、<a id="a-IU"></a>无想、<a id="a-IV"></a>无形，<a id="a-IW"></a>是谓无漏。<a id="a-IX"></a>三识处所住有身者，<a id="a-IY"></a>是谓有漏；<a id="a-IZ"></a>一识一处有一形者，<a id="a-Ia"></a>是谓无漏。<a id="a-Ib"></a>有形非想非非想是量法有用，<a id="a-Ic"></a>不用处三禅地，<a id="a-Id"></a>厌患生死故名不用。<a id="a-Ie"></a>有愿不愿始发初禅，<a id="a-If"></a>快哉斯乐心不倾动，<a id="a-Ig"></a>念净喜安自守五行，<a id="a-Ih"></a>成就有想有识斯出，<a id="a-Ii"></a>入息法喜行百八爱，<a id="a-Ij"></a>一念一亿行中间想想不可尽，<a id="a-Ik"></a>况彼现在身？<a id="a-Il"></a>无彼无我想！<a id="a-Im"></a>吾从无数劫舍此就此，<a id="a-In"></a>三识所经处非有亦无我。<a id="a-Io"></a>甚哉三界苦，<a id="a-Ip"></a>受身生死难！</p>
  <p id="aIq">“譬如工幻法，<a id="a-Ir"></a>以拳诳小儿；<a id="a-Is"></a>识神无形法，<a id="a-It"></a>起灭无常定。<a id="a-Iu"></a>我则无我身，<a id="a-Iv"></a>况有识形法？<a id="a-Iw"></a>想亦无想法，<a id="a-Ix"></a>亦不见有识，<a id="a-Iy"></a>四阴竟何在？<a id="a-Iz"></a>由识而分别。<a id="a-J0"></a>苦阴有五行，<a id="a-J1"></a>非我非汝有。<a id="a-J2"></a>吾从无数劫，<a id="a-J3"></a>经历三识处，<a id="a-J4"></a>除天鬼神龙，<a id="a-J5"></a>何处无妙觉？<a id="a-J6"></a>我行众善法，<a id="a-J7"></a>誓度阿僧祇，<a id="a-J8"></a>随形而教化，<a id="a-J9"></a>受化不可量。<a id="a-JA"></a>如来清净行，<a id="a-JB"></a>广普无边崖，<a id="a-JC"></a>神通内外照，<a id="a-JD"></a>观察于三世，<a id="a-JE"></a>有形无形类。<a id="a-JF"></a>思惟十想结，<a id="a-JG"></a>无复尘垢患。<a id="a-JH"></a>虚空无边际，<a id="a-JI"></a>不见有往来。<a id="a-JJ"></a>心无中间念，<a id="a-JK"></a>忍辱功德成。<a id="a-JL"></a>积一成佛道，<a id="a-JM"></a>寂灭泥洹乐，<a id="a-JN"></a>起亦不见起，<a id="a-JO"></a>生亦不见生，<a id="a-JP"></a>况有起灭者？<a id="a-JQ"></a>诸天世人民，<a id="a-JR"></a>能断至彼岸。<a id="a-JS"></a>缚著染三界，<a id="a-JT"></a>经历生死海，<a id="a-JU"></a>贪欲自缠裹，<a id="a-JV"></a>为色之所惑，<a id="a-JW"></a>永处三有中。<a id="a-JX"></a>佛力无所畏，<a id="a-JY"></a>威神接得度，<a id="a-JZ"></a>为彼不自为，<a id="a-Ja"></a>功德不可量，<a id="a-Jb"></a>恒以四意止、<a id="a-Jc"></a>五根、<a id="a-Jd"></a>五力、<a id="a-Je"></a>七觉意宝华、<a id="a-Jf"></a>三十七助道法，<a id="a-Jg"></a>空无相愿三昧，<a id="a-Jh"></a>善权化生死，<a id="a-Ji"></a>六度至彼岸，<a id="a-Jj"></a>不以劫数期，<a id="a-Jk"></a>周旋虚空界，<a id="a-Jl"></a>度脱未脱者，<a id="a-Jm"></a>得道如微尘，<a id="a-Jn"></a>无我无彼想。<a id="a-Jo"></a>一音演微法，<a id="a-Jp"></a>受化无边崖。<a id="a-Jq"></a>道心观察法，<a id="a-Jr"></a>不见起灭者。<a id="a-Js"></a>分别内外身，<a id="a-Jt"></a>系于安般息，<a id="a-Ju"></a>息长亦知长，<a id="a-Jv"></a>息短亦知短，<a id="a-Jw"></a>乱想亦知乱，<a id="a-Jx"></a>定想亦知定，<a id="a-Jy"></a>一向无乱想，<a id="a-Jz"></a>清净行正法。<a id="a-K0"></a>”</p>
  <p id="aK1">尔时，<a id="a-K2"></a>世尊即说颂曰：</p>
  <p id="aK3">“佛力之所行，<a id="a-K4"></a> 普润天世人，</p>
  <p id="aK5">学无学众生，<a id="a-K6"></a> 下及凡夫人。</p>
  <p id="aK7">心念断众相，<a id="a-K8"></a> 皆到无畏处，</p>
  <p id="aK9">分别空无相，<a id="a-KA"></a> 清净修道场。</p>
  <p id="aKB">庄严佛道树，<a id="a-KC"></a> 皆令同一色，</p>
  <p id="aKD">转无上法轮，<a id="a-KE"></a> 阐扬法鼓音。</p>
  <p id="aKF">非魔魔部众，<a id="a-KG"></a> 之所能转者，</p>
  <p id="aKH">甘露法藏开，<a id="a-KI"></a> 普润一切众。</p>
  <p id="aKJ">济度阿僧祇，<a id="a-KK"></a> 无量无等类，</p>
  <p id="aKL">最胜所接度，<a id="a-KM"></a> 无能量度者。</p>
  <p id="aKN">善哉不思议，<a id="a-KO"></a> 所度不可量，</p>
  <p id="aKP">我本所造行，<a id="a-KQ"></a> 唯佛能称量！</p>
  <p id="aKR">不见吾我法，<a id="a-KS"></a> 法利利益人，</p>
  <p id="aKT">功勋过三界，<a id="a-KU"></a> 得入泥洹界，</p>
  <p id="aKV">清净无尘秽，<a id="a-KW"></a> 如月星中明！<a id="a-KX"></a>”</p>
  <p id="aKY">尔时，<a id="a-KZ"></a>世尊说此颂时，<a id="a-Ka"></a>八十四亿那由他百千亿中阴众生，<a id="a-Kb"></a>诸尘垢尽得法眼净。<a id="a-Kc"></a>复有十千亿五色识众生，<a id="a-Kd"></a>发心向菩提不退转道。</p>
 </body>
</html>