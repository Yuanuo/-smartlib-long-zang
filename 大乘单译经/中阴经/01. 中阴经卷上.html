<!DOCTYPE html>
<html>
<head>
  <meta charset="utf-8"/>
  <meta name="author" content="竺佛念/姚秦"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>中阴经卷上</title>
</head>
<body>
  <h1 class="head">中阴经卷上</h1>
  <h2>如来五弘誓入中阴教化品第一</h2>
  <p>如是我闻：一时，佛在迦毗罗婆兜双树北，四十九步耶维处。八日夜半明星出时，尔时如来忽然离碎身舍利，如诸佛五弘誓法。当生之时，天地六反震动，十方诸佛皆来扶助，是谓一弘誓法。云何为六反震动？东踊西没，西踊东没，北踊南没，南踊北没，四面都踊则中央没，中央踊则四面没。当其如来初举一足，行七步，天下大动，十方诸佛皆来扶助，是谓二弘誓法。如来往诣菩提树下结跏趺坐：‘吾不成佛，不起于坐。’尔时天地大动，十方诸佛皆来扶助，是谓三弘誓法。召魔波旬心不怯弱，誓愿力故，天地大动，十方诸佛皆来扶助，是谓四弘誓法。如来舍身寿命现取灭度，入于中阴教化众生，尔时天地大动，十方诸佛皆来劝赞，是谓五弘誓法。</p>
  <p>尔时，世尊入火炎三昧，离碎身舍利，去地七仞坐宝莲华，使无量无限那由他众生，天、龙、鬼、神、阿修罗、甄陀罗、乾闼婆、迦留罗、鸠盘荼、富单那、人非人，皆见如来坐宝莲华。</p>
  <p>尔时，世尊向舍利而说颂曰：</p>
  <p>“于无数劫中， 养汝地种界，</p>
  <p>吾今离汝去， 如蛇脱皮乐。</p>
  <p>五道生死中， 无处不有汝，</p>
  <p>权时得相离， 寂灭无所著。</p>
  <p>威神接地种， 非汝不得度，</p>
  <p>咄嗟别离苦， 生死牵连著！</p>
  <p>诸佛威神接， 所度阿僧祇。”</p>
  <p>尔时，世尊说此颂已，从脚心上至肉髻放八十四千亿光，普照三千大千世界，上至虚空界。其中众生皆见光明，或有寻光来者，或有诸佛遣诸菩萨来至忍界者。</p>
  <p>尔时，世尊内自思惟：“此中阴形极为微细，唯佛世尊独能睹见。然此众生有学、无学，一住、二住乃至九住，非彼境界所能睹见。吾今以佛威神入照明三昧，令四部众比丘、比丘尼、优婆塞、优婆夷睹此微形。”</p>
  <p>尔时，世尊次入无碍定，观此空界众生生者、灭者，如诸如来所行禁戒，虚无寂寞观不净想，百七十行苦本因缘，乃至生死十二缚著。</p>
  <p>尔时，世尊复说颂曰：</p>
  <p>“今当入微妙， 极细中阴形，</p>
  <p>化彼众生类， 倍于阎浮提。</p>
  <p>常相无所著， 乐相空无定，</p>
  <p>建立道德根， 舍寿无所染。</p>
  <p>本从阿僧祇， 济彼难度人，</p>
  <p>况此微妙形， 无过此最难！</p>
  <p>吾今弘誓心， 无杂无所染，</p>
  <p>菩提道德根， 梵行究竟法。”</p>
  <p>尔时，世尊说此颂已，复放眉间白毫相光，普照东方无量无限那由他世界，南方、西方、北方亦尔。尔时，世尊还摄光明，绕佛七匝从顶上入。</p>
  <p>尔时，弥勒菩萨即从座起，偏露右臂，右膝著地，合掌叉手前白佛言：“快哉！世尊，昔所未闻，昔所未见。中阴众生形质极细，寿命长短、饮食、好丑，为何等类？愿乐欲闻。”</p>
  <p>世尊告曰：“谛听！谛听！善思念之，吾当与汝一一分别。云何弥勒，阎浮提儿生堕地乃至三岁，母之怀抱为饮几乳？”</p>
  <p>弥勒答曰：“饮乳一百八十斛。除母腹中所食血分，东弗于逮儿生堕地乃至三岁，饮乳一千八百斛。西拘耶尼儿生堕地乃至三岁，饮乳八百八十斛。北郁单曰儿生堕地坐著，陌头行人授指[口+束]指，七日成人，彼土无乳。中阴众生饮吸于风。阎浮提众生寿命百岁，东弗于逮寿命五百岁，西拘耶尼寿命二百五十岁，北郁单曰寿命千岁，中阴众生寿命七日。阎浮提人面上广下狭，弗于逮人面正圆，拘耶尼人面上狭下广，郁单曰人面正方，中阴众生面状如化自在天。”</p>
  <p>自此以还，释迦牟尼名号已灭，妙觉如来出现于世，如来、应供、正遍知、明行足、善逝、世间解、无上士、调御丈夫、天人师、佛世尊，在虚空中坐宝莲华。放舌相光明，照东方八十七亿恒河沙数，彼国名化，佛名坚固，十号具足，一乘教化，见此光明告诸菩萨：“诸族姓子，汝等见此光明不乎？”对曰：“唯然，已见。世尊，不审此光何佛光明照此世界？”彼佛告曰：“西方去此八十七亿恒河沙数，世界名娑诃，佛号释迦牟尼，今取灭度舍身舍利，欲入中阴教化。是妙觉如来光明！汝等欲往，今正是时。”尔时，彼土菩萨百三十亿，受佛教诫来至忍界。佛告之曰：“汝到彼土礼事供养勿怀懈慢！持吾名号问讯妙觉如来：兴居轻利，游步强耶？”菩萨受教礼彼佛足，右绕七匝忽然不现，来至娑诃世界。</p>
  <p>南方去此八十七亿恒河沙数，世界名解脱，佛号真净如来，十号具足，告诸菩萨：“汝等见此光明不乎？”对曰：“唯然，见之。不审此光是何佛光照此世界？”彼佛告曰：“北方去此八十七亿恒河沙数，世界名娑诃，佛号释迦牟尼，今取灭度舍身舍利，欲入中阴教化？是妙觉如来光明！汝等欲往，今正是时。”尔时，彼土菩萨百三十亿，受佛教诫来至忍界。佛告之曰：“汝到彼土亲事供养勿怀懈慢！持吾名号问讯妙觉如来：兴居轻利，游步强耶？”菩萨受教礼彼佛足，右绕七匝忽然不现，来至娑诃世界。</p>
  <p>北方去此八十七亿恒河沙数，世界名琉璃，佛号雷音如来，十号具足，告诸菩萨：“汝等见此光明不乎？”对曰：“唯然，已见。不审此光是何佛光明照此世界？”彼佛告曰：“南方去此八十七亿恒河沙数，世界名娑诃，佛号释迦牟尼，今取灭度舍身舍利，欲入中阴教化。是妙觉如来光明！汝等欲往，今正是时。”尔时，彼土菩萨百三十亿，受佛教诫来至忍界。佛告之曰：“汝到彼土礼事供养勿怀懈慢！持吾名号问讯妙觉如来：兴居轻利，游步强耶？”菩萨受教礼彼佛足，右绕七匝忽然不现，来至娑诃世界。</p>
  <p>东北方去此八十七亿恒河沙数，世界名空净，佛号虚空藏，十号具足，菩萨百三十亿。东南方去此八十七亿恒河沙数，世界名炽然，佛号广显如来，十号具足。菩萨百三十亿，西南方去此八十七亿恒河沙数，世界名星宿，佛号月光如来，十号具足，菩萨百三十亿。西北方去此八十七亿恒河沙数，世界名坏魔，佛号勇猛伏如来，十号具足，菩萨百三十亿。上方去此八十七亿恒河沙数，世界名海迹，佛号上妙如来，十号具足，菩萨百三十亿。下方去此八十七亿恒河沙数，世界名通达，佛号无畏如来、应供、正遍知、明行足、善逝、世间解、无上士、调御丈夫、天人师、佛世尊，告诸菩萨：“汝等见此光明不乎？”对曰：“唯然，已见。不审此光明是何佛光明照此世界？”彼佛告曰：“上方八十七亿恒河沙数，世界名娑诃，佛号释迦牟尼，今取灭度舍身舍利，欲入中阴教化。是妙觉如来光明！卿等欲往，今正是时。”彼佛土菩萨百三十亿，受佛教诫来至忍界。佛告之曰：“汝到彼土礼事供养勿怀懈慢！持吾名号问讯妙觉如来：兴居轻利，游步强耶？”菩萨受教礼彼佛足，右绕七匝忽然不现，来至娑诃世界，礼事供养妙觉如来，头面礼足，各一面坐。</p>
  <p>尔时，妙觉如来出广长舌左右过耳，如优钵赤莲华色：“吾从无数阿僧祇劫，行至清净无有虚妄。吾所度众生因缘已毕，如弃尸骸在旷野中，今复造缘更始立行。今此菩萨有立根得力，有初发意者，复有四众未践迹者，当以佛力威神接引，令彼大众，知过去、当来、今现在，佛不可思议难有之法。”</p>
  <p>尔时，世尊即说颂曰：</p>
  <p>“世多愚惑人， 不入无漏捡，</p>
  <p>还在五道中， 染污不净行。</p>
  <p>我虽于忍界， 拔济五欲苦，</p>
  <p>善哉昔所愿， 今日已成办！</p>
  <p>如人唾于地， 智者谁能饮？</p>
  <p>吾从无数劫， 修佛清净行，</p>
  <p>舍身复受身， 非一劫二劫。</p>
  <p>若有明智者， 把土尽舍利，</p>
  <p>况复睹我形， 有不解脱者？</p>
  <p>生死昼夜长， 愚在五道长，</p>
  <p>断灭无道长， 求佛泥洹长。</p>
  <p>本号释迦文， 留身舍利化，</p>
  <p>今当入空界， 中阴度萌类。”</p>
  <p>尔时，世尊说是颂时，八万四千那由他众生，厌患生死，皆发无上正真道意。复有七十亿众生，诸尘垢尽得法眼净。魔界菩萨七千万众，即从座起，收摄衣服，摩诃而去。</p>
  <h2>妙觉如来将诸菩萨入中阴教化品第二</h2>
  <p>尔时，妙觉如来至真等正觉，察众坐定，纯一无杂，应入中阴受禁戒法，多所饶益所度无量，建立弘誓施行佛事。尔时，妙觉如来入无见顶三昧，使诸大众无数亿千那由他恒河沙数诸菩萨众，皆同一色如妙觉如来无有差别。尔时，阎浮提大迦叶，诸比丘、比丘尼、优婆塞、优婆夷，天、龙、鬼、神、迦留罗、甄陀罗、摩睺罗、乾闼婆、鸠盘荼、富单那、人非人，八国王八亿百千众生，以神足力将入中阴。</p>
  <p>尔时，世尊于其中间而说颂曰：</p>
  <p>“中阴迷惑等， 迷荒无三尊，</p>
  <p>转身向五道， 随行所牵往，</p>
  <p>或堕二善道， 或入三恶趣，</p>
  <p>善哉可愍伤！ 今日如来至，</p>
  <p>此类既得度， 我愿亦成办，</p>
  <p>无形受形教， 断想断灭本。</p>
  <p>三世诸佛等， 无不行此法，</p>
  <p>色法自炽然， 灭以定意道。</p>
  <p>如来真实相， 无生无起灭，</p>
  <p>观身内外空， 解知非常法。</p>
  <p>行由痴爱本， 如灰覆火上，</p>
  <p>愚者谓为灭， 火本犹常存。</p>
  <p>心为人毒本， 善恶随其形，</p>
  <p>行善即趣善， 行恶即趣恶。</p>
  <p>如人作恶行， 自谓后无报，</p>
  <p>临其报至时， 非亲所能代。</p>
  <p>犯戒无法行， 自称世无双，</p>
  <p>裸形食果蓏， 奉事日月神，</p>
  <p>自坠三恶趣， 不虑劫数期。</p>
  <p>此等非佛子， 虽近离我远！”</p>
  <p>尔时，妙觉如来说此颂已，即以神力入中阴中，化作七宝讲堂、七宝高座，悬缯幡盖，金银梯梐琉璃为地，后园浴池皆七宝成，凫、雁、鸳鸯异类奇鸟悲鸣相和。尔时，世尊复以神力，使彼众生应七日终者，六日、五日、四日、三日、二日、一日终者，尽令住寿。尔时，世尊观彼众生心所趣向，欲得分别各住在一面，四向四得各在一面，初发意九住各在一面，向辟支佛得辟支佛各住一面。</p>
  <p>尔时，世尊化作七百亿那由他七宝高座。一一高座尽有化佛，一一化佛尽说四非常偈：</p>
  <p>“一切行无常， 识为外尘法，</p>
  <p>起者必有尽， 彼灭最为乐。</p>
  <p>不生老病死， 亦不处三有，</p>
  <p>永处虚空界， 诸佛之堂室。</p>
  <p>无畏无点污， 不为欲爱染，</p>
  <p>香熏及五欲， 永尽无有余。</p>
  <p>若断百八爱， 集法亦复然，</p>
  <p>前灭后不生， 及生道果证。</p>
  <p>佛法总要之， 三十七道品，</p>
  <p>无愿无相空， 诸佛之径路。</p>
  <p>利根众生等， 一闻不再受，</p>
  <p>断以智慧剑， 如火焚山野。</p>
  <p>难觉众生类， 亿佛在前立，</p>
  <p>罪根深坚固， 虽愍而难济。</p>
  <p>中阴受身等， 将导随言教，</p>
  <p>虽非本发心， 闻法则得度。”</p>
  <p>尔时，化佛说此颂时，七十八亿百千那由他中阴众生，起无上正真道意，发菩提心。</p>
  <p>尔时，妙觉如来最在中央，升无畏座。十方诸神通菩萨，在左面坐。阎浮提摩诃迦叶，并四部众比丘、比丘尼、优婆塞、优婆夷，在右面坐。诸天龙鬼神及大国王，在佛后坐。从四天王、忉利天王、炎天、兜术天、廅天、波利陀天、廅波魔那天、阿会豆修天、首呵天、波利陀首呵天、须滞天、须滞只耨天，乃至阿迦腻叱天在虚空中，散华供养作天伎乐。中阴众生在如来前听受法教。</p>
  <p>尔时，世尊以佛威神，令众生等心自念言：“唯佛为我说法，不为余者。”</p>
  <p>尔时，世尊而说颂曰：</p>
  <p>“如来无量觉， 神变不可量，</p>
  <p>出入山石壁， 如鸟游虚空。</p>
  <p>本我阿僧祇， 积行累功德，</p>
  <p>度彼不自为， 使发菩提心。</p>
  <p>泥洹无去来， 亦不见受者，</p>
  <p>本我双树间， 转身来适此。</p>
  <p>我初发道心， 誓度众生类，</p>
  <p>一人不度者， 吾要终不舍。</p>
  <p>观此中阴人， 各有上中下，</p>
  <p>但以三句义， 四谛真如法，</p>
  <p>淫怒痴虽薄， 要须禅定除；</p>
  <p>八百疮痏病， 八万四千垢，</p>
  <p>施惠持戒忍， 精进禅智慧，</p>
  <p>善权巧方便， 拔断三毒根。</p>
  <p>色本非我有， 谁造此色本？</p>
  <p>了知色无形， 可谓梵志行。</p>
  <p>吾本未成佛， 为色之所惑，</p>
  <p>堕四颠倒法， 没陷生死海。</p>
  <p>今方究色本， 观色非真实，</p>
  <p>受想行识法， 秽污非真道。</p>
  <p>阴入十八界， 二十二根法，</p>
  <p>一一悉分别， 寂然无所著。</p>
  <p>欲界中阴人， 尘垢悉微薄；</p>
  <p>犹如新成衣， 尘土所污染，</p>
  <p>有目智慧人， 抖擞尘悉去。</p>
  <p>中阴众生类， 譬之亦如是，</p>
  <p>淫怒痴微薄， 闻法即得悟。</p>
  <p>一向心不移， 即得须陀洹；</p>
  <p>三转十二法， 复得斯陀含；</p>
  <p>坐上下分灭， 即得不还道；</p>
  <p>苦尽痴爱灭， 得成阿罗汉；</p>
  <p>道迹八十亿； 频来得道人，</p>
  <p>八万四千亿； 不还得道人，</p>
  <p>百万二千亿； 罗汉二恒沙；</p>
  <p>六通身清彻， 趣向各佛者，</p>
  <p>八万四千亿； 趣向菩萨心，</p>
  <p>其数如微尘。 吾本阎浮提，</p>
  <p>苦行不可数， 国财妻子施，</p>
  <p>头目血髓骨， 意坚如金刚，</p>
  <p>不为魔所动！ 快哉大福报，</p>
  <p>何愿而不成？”</p>
  <p>尔时，坐上众生作是念言：“佛独为我说法，不为余者。”趣声闻道者，得声闻道者。趣辟支佛道者，得辟支佛道者。趣菩提道者，得菩提道者。</p>
  <h2>妙觉如来入中阴分身品第三</h2>
  <p>尔时，座上有菩萨名定化王，即从座起，偏露右臂，右膝著地，长跪叉手前白佛言：“善哉！世尊，快说斯义晓了众生！音响所趣，闻法易度，复有难度者。观见众生有淫怒痴薄者、无淫怒痴薄者，或在有对法者、或在无对法者，或在可见法者、或在不可见法者，或在有漏法者、或在无漏法者，或在有为法者、或在无为法者，或在可记法者，或在不可记法者；或在欲界法者、或在不可解法者，或在色界法者、或在无色界法者，或在中阴微形法者、或在中阴非微形法者，或在五色识法者、或在五色非识法者，或在非想非不想识法者、或不在非想非不想识法者，或在一住至九住者，有在一住非一住者，有在九住非九住者。唯愿世尊一一敷演，令诸菩萨永无犹豫，众生之类闻法解脱。”</p>
  <p>尔时，世尊以梵净柔濡之音，赞定化王菩萨曰：“善哉！善哉！族姓子，乃能于如来前作师子吼。今当与汝一一分别，谛听！谛听！善思念之。汝所问者，可见法、不可见法者，为眼见色？为色入眼？”</p>
  <p>定化王菩萨言：“亦不眼见色亦不离眼，亦不色入眼亦不离色。”</p>
  <p>佛告定化王菩萨：“族姓子，眼非色，色非眼，何者是观？”</p>
  <p>定化王菩萨白佛言：“识法实住，观法乃起。“</p>
  <p>佛告定化王菩萨：“云何族姓子，识为有法？识为无法？”</p>
  <p>定化王菩萨白佛言：“识非有为不离有为，识非无为不离无为。”</p>
  <p>佛告定化王菩萨：“何谓有为？何谓无为？”</p>
  <p>定化王菩萨白佛言：“起者有为，住者无为。于第一义法，不见有起，不见在住。法性清净，无色无识，于泥洹法无所染著。眼非色，色非眼，无可见法，无不可见法。过去眼、过去色、过去识，未来眼、未来色、未来识，现在眼、现在色、现在识，非有眼、色、识，非无眼、色、识，是谓泥洹清净法。”</p>
  <p>尔时，定化王菩萨：“今欲闻如来说有对、无对法？”</p>
  <p>佛告定化王菩萨曰：“族姓子，声为有对耶？无对耶？”</p>
  <p>定化王菩萨白佛言：“声亦有对，亦无对。”</p>
  <p>佛告定化王菩萨：“声亦不有对，亦不无对。云何族姓子，此声彼应为有为无、为虚为实？云何族姓子，虚空可画得成字不？”</p>
  <p>对曰：“唯然，世尊，不可得也。何以故？如来习行于阿僧祇劫，亦不见有，亦不见无，亦不见有三世，亦不见无三世，乃至非想非不想，亦复如是。”</p>
  <p>尔时，定化王菩萨白佛言：“上诸法观一一悉知。唯愿如来、至真、应供、正遍知、明行足、善逝、世间解、无上士、调御丈夫、天人师、佛世尊，说三微妙法。何者最妙中阴形耶？五色识形耶？非想非不想识耶？“</p>
  <p>尔时，世尊知众会心皆有疑，即于座上而说颂曰：</p>
  <p>”吾受三界苦， 愚惑痴爱心，</p>
  <p>经历阿僧祇， 在有亦在无。</p>
  <p>破坏生死劫， 今乃得成佛，</p>
  <p>以本弘誓愿， 度于不度者。</p>
  <p>佛力无等伦， 三界无比尊，</p>
  <p>一向无二心， 自誓得成佛。</p>
  <p>吾从政炷佛， 初发无等心，</p>
  <p>欲缚所缠裹， 坚固难可拔。</p>
  <p>空定无相愿， 分别三三昧，</p>
  <p>先念出入息， 分别善恶道。</p>
  <p>执心擎油钵， 行步不失仪，</p>
  <p>犹人见劫烧， 焚烧重罪者。</p>
  <p>福升光音天， 轻者于他方，</p>
  <p>三品众生类， 中阴受形者，</p>
  <p>受化不思议， 非我谁能说？</p>
  <p>五色识众生， 不同于三界，</p>
  <p>如来最胜尊， 入彼识教化，</p>
  <p>一一分别说， 不遭百八爱，</p>
  <p>应成须陀洹， 为说须陀洹；</p>
  <p>应成斯陀含， 为说斯陀含；</p>
  <p>应成阿那含， 为说阿那含；</p>
  <p>应成阿罗汉， 为说阿罗汉；</p>
  <p>应成辟支佛， 为说辟支佛；</p>
  <p>应菩萨道者， 为说菩萨法。</p>
  <p>得须陀洹者， 三十二亿人；</p>
  <p>得斯陀含者， 四十二亿人；</p>
  <p>得阿那含者， 五十二亿人；</p>
  <p>得阿罗汉者， 六十二亿人；</p>
  <p>得辟支佛者， 七十二亿人；</p>
  <p>得菩萨道者， 八十二亿人。”</p>
  <p>尔时，世尊重说颂曰：</p>
  <p>“本我无心法， 现以教化众！</p>
  <p>见烟知有火， 见云知有雨，</p>
  <p>行步知君子， 见星知有月；</p>
  <p>吾我心尽断， 不有我无我，</p>
  <p>经历劫数期， 非月非日数。</p>
  <p>佛以思惟得， 非凡夫所及，</p>
  <p>善哉大圣尊， 普服诸十方！</p>
  <p>去离欲界法， 处中阴教化，</p>
  <p>此诸佛教法， 处阴不见阴。</p>
  <p>此等众生类， 发愿各各异，</p>
  <p>吾我自缚著， 我本彼亦尔。</p>
  <p>佛以思惟本， 思惟本末观，</p>
  <p>一意一念顷， 断垢不为难。</p>
  <p>垢本胜于我， 坠我于三趣，</p>
  <p>今我胜于垢， 灭汝入涅槃。</p>
  <p>善哉大圣尊， 独步无二迹，</p>
  <p>见我一迹者， 阎浮人得度。</p>
  <p>身行有三事， 口行有四事，</p>
  <p>意行有三事， 尘垢生死海。</p>
  <p>九众生居处， 识之所经历，</p>
  <p>分别我无我， 无我亦无彼。</p>
  <p>诸佛世尊等， 心普无有边，</p>
  <p>一意念众生， 所受不可限。</p>
  <p>身净不行恶， 口言常清净，</p>
  <p>心净如佛心， 是诸佛之法。</p>
  <p>身为苦器法， 此非三世有，</p>
  <p>非我谁能知？ 谁知免此苦？</p>
  <p>如来之功德， 诸相佣髀等，</p>
  <p>师子胸臆相， 一一毛孔光，</p>
  <p>掌相千辐理， 示以善恶道，</p>
  <p>舌齿声光清， 济度阿僧祇，</p>
  <p>眼耳鼻及发， 肉髻顶无见，</p>
  <p>虚空犹可穷， 佛相不可量！”</p>
  <p>尔时，世尊说此颂已，八十亿中阴众生，于无余泥洹界发金刚心，一一成佛，与妙觉如来皆同一号。</p>
  <p>佛告定化王菩萨：“所问有漏无漏、有对无对、可见不可见，当来、过去、现在法，当与汝说。”</p>
  <p>定化王菩萨白言：“世尊，愿乐欲闻。”</p>
  <p>佛告定化王菩萨：“谛听！谛听！善思念之，吾当与汝一一分别。云何，定化王，何者是缘尽？何者非缘尽？六入尘垢重，染我痴爱法，观内外出入息法，八万四千度无极，生生不可灭，念念成其形。有漏八万四千，无漏三十七。有为无为法，此非泥洹道。身净不犯恶，口言无有失，心净与定合，四等遍一切，是谓菩萨行。”</p>
  <h2>贤护菩萨问事品第四</h2>
  <p>尔时，贤护菩萨即从座起，偏袒右臂，右膝著地，长跪叉手前白佛言：“善哉！世尊，欲、色、无色三分众生，其识难量？何者有漏量？何者无漏量？何者有为量？何者无为量？何者有色、无色量？何者有欲、无欲量？何者有记、无记量？”</p>
  <p>尔时，世尊闻贤护菩萨所问事，即说颂曰：</p>
  <p>“处在胞胎中， 受形多种类，</p>
  <p>前灭后已生， 其如恒沙数。</p>
  <p>三分识众生， 尘垢非一等，</p>
  <p>或闻声而度， 或见形得道。</p>
  <p>今我妙觉佛， 降神入中阴，</p>
  <p>一一分别了， 有漏无漏法。</p>
  <p>得道成果证， 五色识易度，</p>
  <p>斯等一部界， 不在有无漏。</p>
  <p>众生在中阴， 如我身无异，</p>
  <p>苦痛五阴形， 如转轮无尽。</p>
  <p>吾我本无字， 声响亦无名，</p>
  <p>观身三十六， 欲界有量法。</p>
  <p>三分留二分， 此中阴众生，</p>
  <p>五色识众生， 不染三界苦。</p>
  <p>无明痴爱惑， 隐相非不相，</p>
  <p>有漏苦谛本， 断结不及色。</p>
  <p>集谛二十八， 寂然尘垢除，</p>
  <p>三十七道品， 道谛为实果。</p>
  <p>贤护汝今知， 有漏无漏法，</p>
  <p>记法无记法， 今当与汝说。</p>
  <p>有记善恶行， 无记痴盲法，</p>
  <p>坠堕于生死， 非我无能济。”</p>
  <p>当佛世尊说此语时，九十一亿众生，皆发无上道意。四十七亿那由他众生，尽得阿罗汉果。</p>
  <h2>道树品第五</h2>
  <p>尔时，座上有菩萨，名曰树王，即从座起，偏露右臂，右膝著地，长跪叉手前白佛言：“善哉！世尊，如来所说甚奇甚特！未知如来欲说有漏耶？无漏耶？唯愿世尊，句句说之。何者有漏？何者无漏？”</p>
  <p>佛告之曰：“有生有灭，是谓有漏；无生无灭，是谓无漏。有我有身，是谓有漏；无我无身，是谓无漏。眼是色对，是谓有漏；无眼无色，是谓无漏。有识、有想、有形，是谓有漏；无识、无想、无形，是谓无漏。三识处所住有身者，是谓有漏；一识一处有一形者，是谓无漏。有形非想非非想是量法有用，不用处三禅地，厌患生死故名不用。有愿不愿始发初禅，快哉斯乐心不倾动，念净喜安自守五行，成就有想有识斯出，入息法喜行百八爱，一念一亿行中间想想不可尽，况彼现在身？无彼无我想！吾从无数劫舍此就此，三识所经处非有亦无我。甚哉三界苦，受身生死难！</p>
  <p>“譬如工幻法，以拳诳小儿；识神无形法，起灭无常定。我则无我身，况有识形法？想亦无想法，亦不见有识，四阴竟何在？由识而分别。苦阴有五行，非我非汝有。吾从无数劫，经历三识处，除天鬼神龙，何处无妙觉？我行众善法，誓度阿僧祇，随形而教化，受化不可量。如来清净行，广普无边崖，神通内外照，观察于三世，有形无形类。思惟十想结，无复尘垢患。虚空无边际，不见有往来。心无中间念，忍辱功德成。积一成佛道，寂灭泥洹乐，起亦不见起，生亦不见生，况有起灭者？诸天世人民，能断至彼岸。缚著染三界，经历生死海，贪欲自缠裹，为色之所惑，永处三有中。佛力无所畏，威神接得度，为彼不自为，功德不可量，恒以四意止、五根、五力、七觉意宝华、三十七助道法，空无相愿三昧，善权化生死，六度至彼岸，不以劫数期，周旋虚空界，度脱未脱者，得道如微尘，无我无彼想。一音演微法，受化无边崖。道心观察法，不见起灭者。分别内外身，系于安般息，息长亦知长，息短亦知短，乱想亦知乱，定想亦知定，一向无乱想，清净行正法。”</p>
  <p>尔时，世尊即说颂曰：</p>
  <p>“佛力之所行， 普润天世人，</p>
  <p>学无学众生， 下及凡夫人。</p>
  <p>心念断众相， 皆到无畏处，</p>
  <p>分别空无相， 清净修道场。</p>
  <p>庄严佛道树， 皆令同一色，</p>
  <p>转无上法轮， 阐扬法鼓音。</p>
  <p>非魔魔部众， 之所能转者，</p>
  <p>甘露法藏开， 普润一切众。</p>
  <p>济度阿僧祇， 无量无等类，</p>
  <p>最胜所接度， 无能量度者。</p>
  <p>善哉不思议， 所度不可量，</p>
  <p>我本所造行， 唯佛能称量！</p>
  <p>不见吾我法， 法利利益人，</p>
  <p>功勋过三界， 得入泥洹界，</p>
  <p>清净无尘秽， 如月星中明！”</p>
  <p>尔时，世尊说此颂时，八十四亿那由他百千亿中阴众生，诸尘垢尽得法眼净。复有十千亿五色识众生，发心向菩提不退转道。</p>
</body></html>