<!DOCTYPE html>
<html>
<head>
  <meta charset="utf-8"/>
  <meta name="author" content="智严/唐"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>师子素驮娑王断肉经</title>
</head>
<body>
  <h1 class="head">师子素驮娑王断肉经</h1>
  <p class="l-js-7c">我忆过去无量劫　　有王名曰素驮娑</p>
  <p class="l-js-7c">其王一时出游山　　群臣部从猎虫兽</p>
  <p class="l-js-7c">忽逢雷雹恶风起　　诸人分散悉惊惶</p>
  <p class="l-js-7c">王独走入深山林　　临河苏息无人伴</p>
  <p class="l-js-7c">牝母师子在山薮　　见王独坐逼王身</p>
  <p class="l-js-7c">众生恶业夙缘故　　转种地狱苦无量</p>
  <p class="l-js-7c">王与师子夙因缘　　欲情俱起共交会</p>
  <p class="l-js-7c">多劫食肉杀生者　　夙习故入师子胎</p>
  <p class="l-js-7c">便生人身师子首　　斑足丈夫如兽王</p>
  <p class="l-js-7c">长成迅速甚猛利　　问母我是谁体胤</p>
  <p class="l-js-7c">其母师子答子云　　汝父竭国素驮王</p>
  <p class="l-js-7c">子闻是已速往寻　　摩竭提国父王所</p>
  <p class="l-js-7c">引现具启往因缘　　王闻自悟收为子</p>
  <p class="l-js-7c">然为父王年老迈　　登楼册子立为王</p>
  <p class="l-js-7c">号为师于素驮娑　　御殿朝政理臣民</p>
  <p class="l-js-7c">师子展转恶习故　　多劫食肉害众生</p>
  <p class="l-js-7c">虽居人王不食谷　　唯餐鸟兽水陆虫</p>
  <p class="l-js-7c">供进杂肉时将至　　闼拔兽肉狗衔将</p>
  <p class="l-js-7c">阙肉厨人惧王斩　　走出捕捉小婴孩</p>
  <p class="l-js-7c">密截头项并手足　　全煮镬中供进王</p>
  <p class="l-js-7c">王食其肉甚将美　　长嗜肉味状烧薪</p>
  <p class="l-js-7c">王问食官是何肉　　食官惶怖具启王</p>
  <p class="l-js-7c">王赦其罪勿忧愁　　每日供进是肉来</p>
  <p class="l-js-7c">厨人既承大王教　　变服每日盗他儿</p>
  <p class="l-js-7c">积年窃盗他男女　　如行罗刹复如鹰</p>
  <p class="l-js-7c">国内人民并持服　　为失子息各慞惶</p>
  <p class="l-js-7c">两两执手互相问　　气噎无处告皇天</p>
  <p class="l-js-7c">邑人守捕获其贼　　厨贼诉云不自由</p>
  <p class="l-js-7c">国人闻此启谏王　　王闻忿怒大嗔责</p>
  <p class="l-js-7c">比日令密进孩肉　　从今每自料一人</p>
  <p class="l-js-7c">亲戚臣民次第食　　如羊栏内被牵将</p>
  <p class="l-js-7c">阖国绝望无控告　　普集王衙欲除君</p>
  <p class="l-js-7c">王上高台祈神鬼　　请翅飞腾免斯难</p>
  <p class="l-js-7c">若得翅飞取诸方　　百国王头祭山神</p>
  <p class="l-js-7c">师子猛兽恶习故　　立得翅飞接诸王</p>
  <p class="l-js-7c">囚絷高峰峻岩上　　已得九十九国王</p>
  <p class="l-js-7c">惟少一王拟当祭　　师子而下更寻求</p>
  <p class="l-js-7c">于时王舍菩萨王　　号为闻月园苑浴</p>
  <p class="l-js-7c">师子见王坐玉碇　　下捉右臂欲擒将</p>
  <p class="l-js-7c">尔时闻月王悲泣　　师子问王何故啼</p>
  <p class="l-js-7c">我闻大王勇猛智　　菩萨不顾身命财</p>
  <p class="l-js-7c">若也如是当应忍　　何得苦忧不自由</p>
  <p class="l-js-7c">闻月答王师子云　　一切忧苦不过慈</p>
  <p class="l-js-7c">修行菩萨大慈悲　　我今忧彼百国王</p>
  <p class="l-js-7c">一生豪贵主天下　　今日囚絷命欲终</p>
  <p class="l-js-7c">我又百国求佛法　　请得法师远方来</p>
  <p class="l-js-7c">未及听法亲授教　　国人渴仰未曾闻</p>
  <p class="l-js-7c">汝舍施我一七日　　供养三宝听法音</p>
  <p class="l-js-7c">集会群臣嘱累法　　八日当自迎大王</p>
  <p class="l-js-7c">以其菩萨无诈妄　　师子许王七日期</p>
  <p class="l-js-7c">八曰闻月出城迎　　舍身施待师子王</p>
  <p class="l-js-7c">于时师子如云现　　擒接闻月对众将</p>
  <p class="l-js-7c">师子问王可无畏　　敢出我前如兽王</p>
  <p class="l-js-7c">闻月答王师子言　　是身虚假施大王</p>
  <p class="l-js-7c">宁舍百千身命财　　不犯前言失汝期</p>
  <p class="l-js-7c">和颜悦色方便语　　听我少时说因缘</p>
  <p class="l-js-7c">汝欲祭祀邪神鬼　　诸部善神与汝殃</p>
  <p class="l-js-7c">十方佛刹诸贤圣　　多劫汝不更闻名</p>
  <p class="l-js-7c">是身虚假合因缘　　命若电光无停住</p>
  <p class="l-js-7c">五根六识无人我　　眼耳鼻舌触为因</p>
  <p class="l-js-7c">如幻变化见众像　　众生妄想执为真</p>
  <p class="l-js-7c">从头至足验此躯　　无有一事是常住</p>
  <p class="l-js-7c">如水中泡刹那灭　　老病死苦亦无常</p>
  <p class="l-js-7c">汝今虽肉养其身　　究竟无依无善路</p>
  <p class="l-js-7c">杀生无量食啖肉　　展转受苦恶道中</p>
  <p class="l-js-7c">尔时闻月无量偈　　劝化师子素驮王</p>
  <p class="l-js-7c">师子闻已渐回心　　听闻无我实相体</p>
  <p class="l-js-7c">师子问王如何计　　祭祀无罪得神欢</p>
  <p class="l-js-7c">闻月答云办素味　　无辜净食祭祀天</p>
  <p class="l-js-7c">师子依命祭山神　　舍身施与闻月王</p>
  <p class="l-js-7c">山中囚禁诸王者　　并皆付嘱闻月将</p>
  <p class="l-js-7c">闻月各引还本国　　依旧安置理人民</p>
  <p class="l-js-7c">并将师子素驮王　　摩竭提国坐本宫</p>
  <p class="l-js-7c">和合诸臣及万姓　　合国断肉不杀生</p>
  <p class="l-js-7c">尔时闻月发大愿　　愿我成等正觉时</p>
  <p class="l-js-7c">解脱一切普含生　　此等诸王同成佛</p>
  <p class="l-js-7c">所授师子王妙法　　愿其重罪得云销</p>
  <p>又念过去阿僧祇劫。释提桓因处忉利宫。以于过去食肉余习。变身为鹰而逐于鸽。我时作王名曰尸毗。愍念其鸽。枰身割肉代鸽偿命。尸毗王者我身是也。后当作王名曰闻月。其时帝释化为鹰者。后当作王师子素驮。释试我故尚生恶道。况余众生无惭专杀。食啖血肉无止足时。一切众生从无始来。靡不曾作。父母亲属易生鸟兽。如何忍食。夫食肉者。历劫之中生于鸟兽。食他血肉展转偿命。若生人间专杀嗜肉。死堕阿鼻无时暂息。若人能断一生食肉。乃至成佛无由再食。</p>
</body></html>