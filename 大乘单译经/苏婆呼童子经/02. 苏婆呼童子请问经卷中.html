<!doctype html>
<html id="z3IBU5PWF" data-ver="876">
 <head>
  <meta charset="utf-8">
  <meta author="输婆迦诃罗">
  <meta author="一行">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">苏婆呼童子请问经卷中</h1>
  <h2 id="a2">请问分别成就相分品第五</h2>
  <p id="a3">复次苏婆呼童子。<a id="a-4"></a>时彼行者于诸障难。<a id="a-5"></a>得解脱已。<a id="a-6"></a>身心清净无诸垢秽。<a id="a-7"></a>譬如明月而埋于云。<a id="a-8"></a>云除散灭丽乎光天。<a id="a-9"></a>于虚空中朗然显现。<a id="a-A"></a>念诵人所修种种功德。<a id="a-B"></a>除断毗那夜迦所作障难。<a id="a-C"></a>悉皆消灭。<a id="a-D"></a>亦复如是。<a id="a-E"></a>所持真言悉得成就。<a id="a-F"></a>譬如种子因地及时并雨溉灌。<a id="a-G"></a>润泽调顺。<a id="a-H"></a>得好风雨。<a id="a-I"></a>然后芽生乃至成熟。<a id="a-J"></a>然其种子若在仓中。<a id="a-K"></a>芽尚不生况复枝叶及花果实。<a id="a-L"></a>持诵真言不依法则。<a id="a-M"></a>及不供养。<a id="a-N"></a>已不清净故。<a id="a-O"></a>真言字句或有加减。<a id="a-P"></a>声相不正。<a id="a-Q"></a>不获广大诸妙悉地。<a id="a-R"></a>亦复如是。<a id="a-S"></a>譬如兴云下雨。<a id="a-T"></a>随众生福而下多少。<a id="a-U"></a>持诵之人所施功劳。<a id="a-V"></a>获得成就亦复如是。<a id="a-W"></a>若有行者。<a id="a-X"></a>于清净处。<a id="a-Y"></a>依时及节所制之法。<a id="a-Z"></a>所犯罪者渐渐消灭。<a id="a-a"></a>福聚圆满。<a id="a-b"></a>能获真言沾及成就。<a id="a-c"></a>若罪不灭功德不圆。<a id="a-d"></a>不依法则。<a id="a-e"></a>真言不成翻此应知。<a id="a-f"></a>复次苏婆呼童子。<a id="a-g"></a>其念诵人中间所有阙犯。<a id="a-h"></a>或有间断。<a id="a-i"></a>弃本所诵别持余明。<a id="a-j"></a>自所持者授与他人。<a id="a-k"></a>念诵遍数虽满不成。<a id="a-l"></a>复更应须每日三时如法供养。<a id="a-m"></a>念诵数满一十万遍。<a id="a-n"></a>即应如法呼摩供养。<a id="a-o"></a>当以大麦。<a id="a-p"></a>用稻谷花。<a id="a-q"></a>或用油麻。<a id="a-r"></a>或用白芥子。<a id="a-s"></a>随取其一与酥相和。<a id="a-t"></a>真言数满四千或七八千。</p>
  <p id="au">或优昙钵罗木　或阿说他木　或波罗赊木　或遏迦木　或龙木　或无忧木　或蜜鲁婆木　或尼居陀木　或奄没罗木　或佉陀啰木　或赊弥迦木　或钵落叉木　或阿波末迦木　或末度迦木　或谋母迦木。</p>
  <p id="av">如上所说诸木之中。<a id="a-w"></a>随取一木。<a id="a-x"></a>粗细如指。<a id="a-y"></a>长短十指许。<a id="a-z"></a>酥蜜酪揾柴两头。<a id="a-10"></a>每日呼摩。<a id="a-11"></a>数如上所说。<a id="a-12"></a>有阙犯者还得清净。<a id="a-13"></a>然后方诵真言。<a id="a-14"></a>悉地无所障碍。</p>
  <p id="a15">复次苏婆呼童子。<a id="a-16"></a>行者所持真言。<a id="a-17"></a>余持诵者系缚明王。<a id="a-18"></a>或断或破。<a id="a-19"></a>令不成就者。<a id="a-1A"></a>即须应作本尊形像。<a id="a-1B"></a>置于当各部王足下。<a id="a-1C"></a>面须相对。<a id="a-1D"></a>然后以结利吉罗等诸部明王大威真言。<a id="a-1E"></a>诵持。<a id="a-1F"></a>以酥蜜灌浴本尊。<a id="a-1G"></a>如是十日。<a id="a-1H"></a>作此法已。<a id="a-1I"></a>彼余明所缚即得解脱。</p>
  <p id="a1J">复次苏婆呼童子。<a id="a-1K"></a>于真言中所制诸法。<a id="a-1L"></a>并皆修行一无遗阙。<a id="a-1M"></a>仍不成者。<a id="a-1N"></a>即应以猛毒。<a id="a-1O"></a>作彼尊形。<a id="a-1P"></a>以结唎吉罗等诸部明王真言。<a id="a-1Q"></a>截其像形。<a id="a-1R"></a>段段为片。<a id="a-1S"></a>和白芥子油。<a id="a-1T"></a>每日三时而作呼摩。<a id="a-1U"></a>如是七日即得悉地。<a id="a-1V"></a>若不成就应入梦中示见障因。<a id="a-1W"></a>说真言字有加减。<a id="a-1X"></a>或法不具。<a id="a-1Y"></a>然诸明王自说此法。<a id="a-1Z"></a>有用行者。<a id="a-1a"></a>示现相好。<a id="a-1b"></a>由如海潮终不违时。<a id="a-1c"></a>其实真言。<a id="a-1d"></a>终不相破。<a id="a-1e"></a>亦不相断及与系缚。<a id="a-1f"></a>其真言法亦如是。<a id="a-1g"></a>是故行者。<a id="a-1h"></a>不应相破明咒及真言。<a id="a-1i"></a>乃至系缚及以禁断。<a id="a-1j"></a>妙曼茶罗不应授与加减真言亦复如是。<a id="a-1k"></a>不应回换彼法。<a id="a-1l"></a>不回换彼法。<a id="a-1m"></a>不应阿吠设那。<a id="a-1n"></a>不应打缚。<a id="a-1o"></a>为害彼故。<a id="a-1p"></a>不应呼摩。<a id="a-1q"></a>及损肢节摧灭恶族。<a id="a-1r"></a>不应令他痴钝迷闷。<a id="a-1s"></a>不应科罚龙鬼之类。<a id="a-1t"></a>亦勿令人发毒相憎及损厌缚。<a id="a-1u"></a>不应治疗婴儿之魅。<a id="a-1v"></a>不应捕网诸众生类。<a id="a-1w"></a>令所损害。</p>
  <p id="a1x">复次苏婆呼童子。<a id="a-1y"></a>余外宗说。<a id="a-1z"></a>有十种法真言得成。<a id="a-20"></a>所谓行人。<a id="a-21"></a>真言。<a id="a-22"></a>伴侣。<a id="a-23"></a>所成就物。<a id="a-24"></a>精勤。<a id="a-25"></a>处所净地。<a id="a-26"></a>时节。<a id="a-27"></a>本尊。<a id="a-28"></a>财物。<a id="a-29"></a>具此十法真言得成。<a id="a-2A"></a>又余宗说。<a id="a-2B"></a>具三种法。<a id="a-2C"></a>真言得成。<a id="a-2D"></a>谓真言行人伴侣。</p>
  <p id="a2E">又余宗说。<a id="a-2F"></a>具四种法。<a id="a-2G"></a>真言乃成。<a id="a-2H"></a>谓处所精勤时节依法。</p>
  <p id="a2I">又余宗说。<a id="a-2J"></a>具五种法。<a id="a-2K"></a>真言乃成。<a id="a-2L"></a>谓真言所成就物处所本尊财物。<a id="a-2M"></a>如是诸宗。<a id="a-2N"></a>或说十法。<a id="a-2O"></a>或说八法。<a id="a-2P"></a>或说六。<a id="a-2Q"></a>或四或三或二。<a id="a-2R"></a>各于本法演说不同。<a id="a-2S"></a>然此释教具二种法。<a id="a-2T"></a>真言乃就。<a id="a-2U"></a>一者行人二者真言。<a id="a-2V"></a>行人具行戒律。<a id="a-2W"></a>正勤精进。<a id="a-2X"></a>于他利养不起贪嫉。<a id="a-2Y"></a>于身命财常无恋着。<a id="a-2Z"></a>真言文字勿令脱错加减。<a id="a-2a"></a>声相圆满分明。<a id="a-2b"></a>所成就法皆悉具足。<a id="a-2c"></a>于佛菩萨所居之处。<a id="a-2d"></a>如法念诵。<a id="a-2e"></a>即便当获意乐成就。<a id="a-2f"></a>譬如师子饥饿所逼。<a id="a-2g"></a>以大势力杀害大象。<a id="a-2h"></a>若杀野干及诸小兽。<a id="a-2i"></a>所施势力与彼杀象。<a id="a-2j"></a>一无所异。<a id="a-2k"></a>行者成就上中下事。<a id="a-2l"></a>所发精进亦复如是。<a id="a-2m"></a>行者若住阓闹之处时。<a id="a-2n"></a>即有蚊虻蝇蚤唼啮。<a id="a-2o"></a>闻种种音乐之声。<a id="a-2p"></a>或闻诸人歌舞吟咏小男小女。<a id="a-2q"></a>妇人等环钏璎珞种种音声。<a id="a-2r"></a>若住人间河涧及以大海者。<a id="a-2s"></a>即有寒热不等。<a id="a-2t"></a>因即有病。<a id="a-2u"></a>苦恼逼身。<a id="a-2v"></a>又值猛兽发大恶声。<a id="a-2w"></a>或欲相害。<a id="a-2x"></a>令人惊怕。<a id="a-2y"></a>或住海边见海潮波。<a id="a-2z"></a>及闻大声。<a id="a-30"></a>令行者恐怖。<a id="a-31"></a>若住江河池沼。<a id="a-32"></a>即饶蚖蛇蝮蝎毒虫之类。<a id="a-33"></a>皆是持真言人障碍之处。<a id="a-34"></a>如是种种障碍缘等。<a id="a-35"></a>当须远离。<a id="a-36"></a>觅好胜处。<a id="a-37"></a>勤加劳心固意。<a id="a-38"></a>勿使逢境心即散乱不定。<a id="a-39"></a>一念退心。<a id="a-3A"></a>还从切始善行方便。<a id="a-3B"></a>觅时观节勿以执愚。<a id="a-3C"></a>恶人恶魔得其便耶莫令痴人获罪苦果。</p>
  <p data-pb></p>
  <h2 id="a3D">请问念诵真言轨则观像印等梦证分品第六</h2>
  <p id="a3E">复次苏婆呼童子。<a id="a-3F"></a>念诵之人不应太缓。<a id="a-3G"></a>不应太急。<a id="a-3H"></a>声亦如此。<a id="a-3I"></a>不大不小。<a id="a-3J"></a>不应间断。<a id="a-3K"></a>勿共人语。<a id="a-3L"></a>令心缘于异境。<a id="a-3M"></a>名某字体。<a id="a-3N"></a>不应讹错。<a id="a-3O"></a>譬如大河日夜流注。<a id="a-3P"></a>恒无休息。<a id="a-3Q"></a>持诵之人所修福报供养。<a id="a-3R"></a>礼拜赞叹一切功德。<a id="a-3S"></a>日夜增流亦复如是。<a id="a-3T"></a>念诵之人。<a id="a-3U"></a>心若攀缘杂染之境。<a id="a-3V"></a>或起懈怠或生欲想。<a id="a-3W"></a>应速回心。<a id="a-3X"></a>观真言字句。<a id="a-3Y"></a>或观本尊或观手印。<a id="a-3Z"></a>譬如观行之人。<a id="a-3a"></a>置心眉间令不散乱。<a id="a-3b"></a>后时对境心即不动。<a id="a-3c"></a>彼人即名观行成就。<a id="a-3d"></a>念诵之人亦复如是。<a id="a-3e"></a>所缘心处若不摇动。<a id="a-3f"></a>即得持诵真言成就。<a id="a-3g"></a>是故行者欲求悉地。<a id="a-3h"></a>当须摄心一境。<a id="a-3i"></a>其心调伏即生欢喜。<a id="a-3j"></a>随其欢喜即身轻安。<a id="a-3k"></a>随身轻安即身安乐。<a id="a-3l"></a>随身安乐即得心定。<a id="a-3m"></a>随其心定即于念诵心无疑虑。<a id="a-3n"></a>随其念诵即便罪灭。<a id="a-3o"></a>随其罪灭即心清净。<a id="a-3p"></a>心清净故即得成就。<a id="a-3q"></a>是故如来作如是说。<a id="a-3r"></a>一切诸法以心为本。<a id="a-3s"></a>由心清净。<a id="a-3t"></a>获得人天殊胜快乐。<a id="a-3u"></a>由心杂染。<a id="a-3v"></a>便堕地狱乃至傍生贫穷之苦。<a id="a-3w"></a>由心极净。<a id="a-3x"></a>乃证远离地水火风生老病死。<a id="a-3y"></a>不着二边寂灭解脱。<a id="a-3z"></a>由少净真言亦成。<a id="a-40"></a>当离无常败坏之乐。<a id="a-41"></a>是故诸法皆从心生。<a id="a-42"></a>非自然现。<a id="a-43"></a>亦不由时。<a id="a-44"></a>复非自在天作耶。<a id="a-45"></a>非无因缘。<a id="a-46"></a>亦不从我能生诸法。<a id="a-47"></a>但由无明流转生死。<a id="a-48"></a>四大和合假名为色。<a id="a-49"></a>色非是我。<a id="a-4A"></a>我非是色。<a id="a-4B"></a>色非我所。<a id="a-4C"></a>我非色所。<a id="a-4D"></a>如是四蕴。<a id="a-4E"></a>应知是空。<a id="a-4F"></a>色是无常由如聚沫。<a id="a-4G"></a>受如浮泡想如阳焰。<a id="a-4H"></a>行如芭蕉识如幻化。<a id="a-4I"></a>如是之见名为正见。<a id="a-4J"></a>若异见者名为邪见。</p>
  <p id="a4K">复次苏婆呼童子。<a id="a-4L"></a>若持真言者。<a id="a-4M"></a>念诵数足。<a id="a-4N"></a>即知自身欲近悉地。<a id="a-4O"></a>何以得知。<a id="a-4P"></a>当于眠卧之。<a id="a-4Q"></a>时梦中合有好相。</p>
  <p id="a4R">或见自身登高楼阁　或升大树　或骑师子　或乘白马　或骑大白虎　或升大高山　或骑犀牛　或乘白象　或于空中闻大雷声　或乘白牛　或骑黄牛　或得钱财　或得花鬘　或得好净五彩衣　或得酒肉　或得水类之果　或得白青红赤色莲花　或得如来尊容　或得如来舍利　或得大乘经藏　或身处于大会共佛菩萨圣僧同座而食　或得骆驼　或得犊子　或得满车载物　或得白拂　或得鞋履　或得横刀　或孔雀尾扇　或得金璎珞　或得宝珠商佉　或得端正美女　或遇己身父母　或得金宝严身之具　或得卧牙床覆以白衣　或见自身泛过大海　或度江河龙池陂沼　或得饮酪　或见以血澡浴自身　或见自身入寺塔僧房　或见如来处座。<a id="a-4S"></a>为人天八部说法。<a id="a-4T"></a>身亦就会。<a id="a-4U"></a>听佛说法　或见缘觉为说十二因缘法　或见圣僧为说四果证法　或见菩萨为说六波罗蜜法　或见大力诸天王为说天上快乐法　或见优婆塞说厌离世俗法　或见优婆夷说厌离女人法　或见国王　或见大力阿修罗众　或见大净行婆罗门　或见英俊丈夫　或见端正妇人　或见大富正直善心长者　或见己亲眷属聚会一处　或见苦行仙人　或见持明诸仙　或见妙持诵人　或见吞纳日月　或见身卧于大海。<a id="a-4V"></a>海中众生流入腹中　或见饮四洲海水　或见乘龙洒水润于四洲　或见自身飞空　或见身却坐须弥山。<a id="a-4W"></a>四洲龙王皆来顶礼　或见自身堕于屎坑　或见自饮人精　或见吃人肉血　或见入大火聚　或见女人隐入己身。</p>
  <p id="a4X">复次苏婆呼童子。<a id="a-4Y"></a>凡持真言者。<a id="a-4Z"></a>功行欲毕。<a id="a-4a"></a>见如是等殊特梦已。<a id="a-4b"></a>应知一月及半月。<a id="a-4c"></a>当获大悉地。<a id="a-4d"></a>若论持诵真言梦相境界。<a id="a-4e"></a>不可说尽。<a id="a-4f"></a>略粗知耳。<a id="a-4g"></a>精进不退即获如是上上境界。</p>
  <p data-pb></p>
  <h2 id="a4h">请问悉地相分品第七</h2>
  <p id="a4i">复次苏婆呼童子。<a id="a-4j"></a>我今说成就转近悉地法者。<a id="a-4k"></a>其念诵人当生发爱乐心。<a id="a-4l"></a>不得攀缘杂染之境。<a id="a-4m"></a>亦不辞饥渴寒热等苦。<a id="a-4n"></a>于诸违法外相之境。<a id="a-4o"></a>心不动摇。<a id="a-4p"></a>逢境不乱。<a id="a-4q"></a>一切蚊虻及蛇等。<a id="a-4r"></a>诸恶毒虫皆不敢害。<a id="a-4s"></a>毗舍阇鬼及诸饿鬼富单那等诸余鬼类。<a id="a-4t"></a>不敢近过念诵人影中。<a id="a-4u"></a>何况触身。<a id="a-4v"></a>所出言教人皆信受。<a id="a-4w"></a>转如聪明。<a id="a-4x"></a>善缀文章。<a id="a-4y"></a>于诸书算转成巧妙。<a id="a-4z"></a>以乐善法。<a id="a-50"></a>勤行净行。<a id="a-51"></a>复见地中伏藏。<a id="a-52"></a>身无病苦及污垢腻。<a id="a-53"></a>身有香气。<a id="a-54"></a>若有人见及已闻名。<a id="a-55"></a>悉生敬念。<a id="a-56"></a>一切诸贵媚女自来呼召。<a id="a-57"></a>以心净故。<a id="a-58"></a>于虚空中闻诸天语。<a id="a-59"></a>复见彼形及乾闼婆夜叉之类。<a id="a-5A"></a>其持诵者。<a id="a-5B"></a>见斯胜妙好相已。<a id="a-5C"></a>即应自知。<a id="a-5D"></a>我近于真言悉地。<a id="a-5E"></a>即应备成就法事。</p>
  <p id="a5F">复次苏婆呼童子。<a id="a-5G"></a>念诵人起首求悉地者。<a id="a-5H"></a>应具八戒。<a id="a-5I"></a>或二三日亦须断食。<a id="a-5J"></a>然后作成就法。</p>
  <p id="a5K">尔时苏婆呼童子。<a id="a-5L"></a>白执金刚菩萨言。<a id="a-5M"></a>尊者先说不由食故。<a id="a-5N"></a>获得清净。<a id="a-5O"></a>今云何复言应须断食。<a id="a-5P"></a>世尊亦说。<a id="a-5Q"></a>食如膏车省牛气力。<a id="a-5R"></a>车即牵。<a id="a-5S"></a>利众生亦尔。<a id="a-5T"></a>若不食饮身命难全。<a id="a-5U"></a>何况前进修道。<a id="a-5V"></a>求望果实。<a id="a-5W"></a>为身力故。<a id="a-5X"></a>我今未知断食意义。<a id="a-5Y"></a>前后不同。<a id="a-5Z"></a>唯尊大悲为我略决少分。<a id="a-5a"></a>时执金刚菩萨告苏婆呼童子言。<a id="a-5b"></a>我今为汝及未来众生。<a id="a-5c"></a>除去疑惑。<a id="a-5d"></a>谛听善思念之。<a id="a-5e"></a>勿生疑虑。<a id="a-5f"></a>汝所问者。<a id="a-5g"></a>先说不由食故获得清净。<a id="a-5h"></a>今复云何而令断食。<a id="a-5i"></a>汝言如是。<a id="a-5j"></a>深心谛听。<a id="a-5k"></a>童子言善哉。<a id="a-5l"></a>唯然受教愿乐欲闻。<a id="a-5m"></a>我所出语者。<a id="a-5n"></a>不为心净故。<a id="a-5o"></a>教令断食。<a id="a-5p"></a>但诸众生。<a id="a-5q"></a>以皮缠缚血肉髓脑肝胆肠胃心肾脾肺。<a id="a-5r"></a>脂腻痰膜屎尿。<a id="a-5s"></a>种种秽物常流不停。<a id="a-5t"></a>如是之身地水火风假合成立。<a id="a-5u"></a>如四毒蛇置之一箧。<a id="a-5v"></a>欲令彼等。<a id="a-5w"></a>屎尿涕唾臭秽不令出故。<a id="a-5x"></a>为遣断食。<a id="a-5y"></a>非为妨道而遣断已。<a id="a-5z"></a>若持真言者心生淫想。<a id="a-60"></a>如上所说。<a id="a-61"></a>不净之身以慧观察。<a id="a-62"></a>所起欲心即便消灭。<a id="a-63"></a>于身命财亦不恋着。<a id="a-64"></a>有持真言者具斯观门。<a id="a-65"></a>此等人类。<a id="a-66"></a>念诵之法速疾证验。<a id="a-67"></a>即知自身去悉地不远。<a id="a-68"></a>自心知已。<a id="a-69"></a>应取白月八日或十四日或十五日。<a id="a-6A"></a>一依如前。<a id="a-6B"></a>得好上地。<a id="a-6C"></a>用细瞿摩。<a id="a-6D"></a>涂地净已。<a id="a-6E"></a>次涂香等。<a id="a-6F"></a>安置尊像。<a id="a-6G"></a>及彼尊容。<a id="a-6H"></a>香花饮食及遏迦水供养讫已。<a id="a-6I"></a>便即赞叹供养十方佛菩萨。<a id="a-6J"></a>次复供养本部之主。<a id="a-6K"></a>次复供养自部明王。<a id="a-6L"></a>然后所供养本所持尊。<a id="a-6M"></a>次复重发妙菩提心。<a id="a-6N"></a>兴广大慈悲愿。<a id="a-6O"></a>为一切众生常溺四趣。<a id="a-6P"></a>令得出故。<a id="a-6Q"></a>又应读大乘明经或吉祥偈。<a id="a-6R"></a>或法轮经或如来秘密经或大灯经。<a id="a-6S"></a>于中任随读一部。<a id="a-6T"></a>然后即须结八方界。<a id="a-6U"></a>并结虚空及地界等。<a id="a-6V"></a>又以真言自身被甲如上所说诸曼荼罗。<a id="a-6W"></a>以净彩色。<a id="a-6X"></a>随意作一。<a id="a-6Y"></a>护八方神。<a id="a-6Z"></a>要须安置彼等。<a id="a-6a"></a>能摧诸障难。</p>
  <p id="a6b">复次苏婆呼童子。<a id="a-6c"></a>应以师子座明王。<a id="a-6d"></a>真言其茅座。<a id="a-6e"></a>安曼荼罗内。<a id="a-6f"></a>先护其身。<a id="a-6g"></a>所成就物安于坛上。<a id="a-6h"></a>持诵人于彼物上。<a id="a-6i"></a>须臾之间复香水洒。<a id="a-6j"></a>以相应法。<a id="a-6k"></a>呼摩一千遍。<a id="a-6l"></a>先取三个阿说他叶。<a id="a-6m"></a>拟所成就物。<a id="a-6n"></a>置于叶上。<a id="a-6o"></a>以白净氎布而覆其上。<a id="a-6p"></a>即应如法专心念诵。<a id="a-6q"></a>乃至当现三种相已。<a id="a-6r"></a>即名成就。<a id="a-6s"></a>何等三相。<a id="a-6t"></a>温烟火光。<a id="a-6u"></a>是名瑞相。<a id="a-6v"></a>即名三种悉地成就其三种相现时。<a id="a-6w"></a>不可一时顿现。<a id="a-6x"></a>瑞有下中上。<a id="a-6y"></a>何以如是。<a id="a-6z"></a>有一人欲得世间求觅名利。<a id="a-70"></a>富贵自在。<a id="a-71"></a>去处令他人敬念如上一文。<a id="a-72"></a>是第一得温气悉地者是。<a id="a-73"></a>有第二中人。<a id="a-74"></a>厌离世间八苦所恼。<a id="a-75"></a>自观己身。<a id="a-76"></a>非久住处法。<a id="a-77"></a>恐畏造罪弥多。<a id="a-78"></a>堕落三涂。<a id="a-79"></a>所以欲得转形。<a id="a-7A"></a>灭其身影。<a id="a-7B"></a>得中寿身。<a id="a-7C"></a>世间人不可得。<a id="a-7D"></a>烟悉地者。<a id="a-7E"></a>是有一人。<a id="a-7F"></a>不欲下中生处。<a id="a-7G"></a>直拟出于三界。<a id="a-7H"></a>欲得永离诸苦。<a id="a-7I"></a>作持明仙王。<a id="a-7J"></a>变四大躯。<a id="a-7K"></a>求清净微细之身。<a id="a-7L"></a>龙天八部所不能见。<a id="a-7M"></a>何况人耶。<a id="a-7N"></a>若欲见身随意自在。<a id="a-7O"></a>处于天人之座为众说法。<a id="a-7P"></a>或一小劫或一大劫或无量劫。<a id="a-7Q"></a>诸法不绝利益众生。<a id="a-7R"></a>不可尽求如是辩才。<a id="a-7S"></a>欲绍菩萨位故。<a id="a-7T"></a>譬如人死冷触遍身。<a id="a-7U"></a>却得中阴来入身中。<a id="a-7V"></a>却得稣活寿命百年。<a id="a-7W"></a>又如日光以照火珠。<a id="a-7X"></a>便出其火。<a id="a-7Y"></a>亦如此等于后。<a id="a-7Z"></a>有如是等上上人。<a id="a-7a"></a>能勤苦念诵精进不解。<a id="a-7b"></a>获真言悉地成就。<a id="a-7c"></a>以菩提心光照无明闇。<a id="a-7d"></a>慧珠便出四辩俱发。<a id="a-7e"></a>证得三明三毒永灭。<a id="a-7f"></a>八苦俱无得八圣道。<a id="a-7g"></a>九恼休息得九次第定。<a id="a-7h"></a>十恶屏除得十一切入。<a id="a-7i"></a>诸力具足如金刚菩萨。<a id="a-7j"></a>神通自在无有障碍。<a id="a-7k"></a>当获金刚不坏之身。<a id="a-7l"></a>是名得火光悉地者是。<a id="a-7m"></a>是名成就之法。<a id="a-7n"></a>若论心内成就事者其相若现即便。<a id="a-7o"></a>悉地云何心内。<a id="a-7p"></a>悉地或于佛像顶上见花鬘动。</p>
  <p id="a7q">或见尊容眉动　或见严身诸璎珞动　或见空中雨种种天花　或于空中微有香风动诸林中　或下细微香气之雨　或觉地动　或闻空中有声作如是言汝所求者今当说之　或见灯焰明盛其色润泽曜如金光增长高余一丈　或见油尽灯光转盛　或觉自身毫毛频频悚竖心生欢喜　或闻空中天乐之声　或见空中本尊。<a id="a-7r"></a>及其眷层围绕下来。</p>
  <p id="a7s">若见如上斯等相貌者。<a id="a-7t"></a>报知自身必获悉地无疑。<a id="a-7u"></a>即应速办香花。<a id="a-7v"></a>于净器中盛满香水。<a id="a-7w"></a>复安五宝。<a id="a-7x"></a>是为遏伽珍重奉献。<a id="a-7y"></a>即以深心恭敬胡跪叩头。<a id="a-7z"></a>量本功夫应求愿果。<a id="a-80"></a>即自陈说彼尊所言。<a id="a-81"></a>善哉佛子汝所求愿岂不小耳。<a id="a-82"></a>若有众生发心修菩萨行佛身上获。<a id="a-83"></a>何处虑此愿不随于汝。<a id="a-84"></a>从今以去恣汝所欲。<a id="a-85"></a>终不违耶。<a id="a-86"></a>因汝得愿。<a id="a-87"></a>一切众生亦复如是。<a id="a-88"></a>速发菩提早求解脱。<a id="a-89"></a>既得愿已欢喜。<a id="a-8A"></a>深心顶礼胡跪赞叹。<a id="a-8B"></a>复以遏伽如法供养。<a id="a-8C"></a>所持真言对彼尊前诵之。<a id="a-8D"></a>然后即应如法发遣。<a id="a-8E"></a>一切持真言者法皆如是。<a id="a-8F"></a>勿使错误枉弃功夫。</p>
  <p data-pb></p>
  <h2 id="a8G">请问下钵私那分品第八</h2>
  <p id="a8H">复次苏婆呼童子。<a id="a-8I"></a>若念诵人问下钵私那者。<a id="a-8J"></a>应当如法请召。<a id="a-8K"></a>所谓手指或铜镜。<a id="a-8L"></a>及清水横刀灯焰宝等。<a id="a-8M"></a>虚空尊像童子真珠火聚石等。<a id="a-8N"></a>于如是处。<a id="a-8O"></a>钵私那下者。<a id="a-8P"></a>请召来已。<a id="a-8Q"></a>当即自说天上人间。<a id="a-8R"></a>及过去未来现在。<a id="a-8S"></a>超越三世善恶等事。<a id="a-8T"></a>一一具说。<a id="a-8U"></a>法若有阙。<a id="a-8V"></a>持真言字数或有加减。<a id="a-8W"></a>或不经诵。<a id="a-8X"></a>不具正信亦不供养。<a id="a-8Y"></a>于不净地天不睛明。<a id="a-8Z"></a>童子身分或剩或少。<a id="a-8a"></a>有斯过等私那不下。<a id="a-8b"></a>若欲请下初应持诵私那真言。<a id="a-8c"></a>持诵功毕即于白月八日或十四日或十五日。<a id="a-8d"></a>是日不食。<a id="a-8e"></a>以瞿摩涂地如牛皮形。<a id="a-8f"></a>即将童子清净澡浴。<a id="a-8g"></a>着新白衣坐于其上。<a id="a-8h"></a>以花香等而为供养。<a id="a-8i"></a>自亦于。<a id="a-8j"></a>内面向其东而坐茅草。</p>
  <p id="a8k">又若欲令彼镜中相貌现者。<a id="a-8l"></a>则先取其镜。<a id="a-8m"></a>以梵行婆罗门呼摩之灰。<a id="a-8n"></a>揩镜令净。<a id="a-8o"></a>或七八遍乃至十遍。<a id="a-8p"></a>置于曼荼罗上。<a id="a-8q"></a>仰着镜中。<a id="a-8r"></a>即现出世间事。</p>
  <p id="a8s">又于横刀中看事法者。<a id="a-8t"></a>亦同如镜。</p>
  <p id="a8u">若欲于手指面上看吉凶者。<a id="a-8v"></a>先以紫矿水清净其指。<a id="a-8w"></a>后以香油涂之。<a id="a-8x"></a>即现诸吉凶事。</p>
  <p id="a8y">若欲于水中看者。<a id="a-8z"></a>净漉其水置于瓶中或瓮中。<a id="a-90"></a>然后遣一童子于中看之。<a id="a-91"></a>即皆见一切吉凶。</p>
  <p id="a92">又欲令见下。<a id="a-93"></a>于宝等及真珠中看者。<a id="a-94"></a>即以净水洒于宝等及珠上。<a id="a-95"></a>端心净住念诵真言百八遍。<a id="a-96"></a>即现一切相貌。</p>
  <p id="a97">又若欲令尊像所下者。<a id="a-98"></a>以花供养即自现之。<a id="a-99"></a>灯中亦如前法。<a id="a-9A"></a>乃至梦中为说诸事。<a id="a-9B"></a>如上所说。<a id="a-9C"></a>下私那法。<a id="a-9D"></a>具悉修行若不下者。<a id="a-9E"></a>即应一日断食。<a id="a-9F"></a>具持八戒发大慈悲。<a id="a-9G"></a>或于制底或于端严像前。<a id="a-9H"></a>取部母真言。<a id="a-9I"></a>或取部主真言作如是。<a id="a-9J"></a>复诵念法。<a id="a-9K"></a>极须专心。<a id="a-9L"></a>不得摇身及眠。<a id="a-9M"></a>坐于茅草。<a id="a-9N"></a>持前部母部主真言等。<a id="a-9O"></a>任诵一道。<a id="a-9P"></a>数满落叉或二落叉。<a id="a-9Q"></a>意将足。<a id="a-9R"></a>若此法者呼我[口*菴]字。<a id="a-9S"></a>枯木尚入其中令遣下语何况人耶。</p>
  <p id="a9T">又若欲童子所下。<a id="a-9U"></a>即简取十个　或八　或七　或六　或五　或四　或三　或二。</p>
  <p id="a9V">或年十二或八岁者。<a id="a-9W"></a>身分血脉及诸骨节悉皆不现。<a id="a-9X"></a>圆满具足。<a id="a-9Y"></a>眼目端正青白分明。<a id="a-9Z"></a>手指纤长脚掌齐平。<a id="a-9a"></a>八处表里圆满身相具足须发青黑。<a id="a-9b"></a>人所见者心生爱乐。<a id="a-9c"></a>若得如是等童男。<a id="a-9d"></a>于白月八日或十四日或十五日。<a id="a-9e"></a>澡浴清净着新净衣。<a id="a-9f"></a>以香花然灯涂香烧香。<a id="a-9g"></a>与受八戒。<a id="a-9h"></a>其日断食。<a id="a-9i"></a>令坐其前曼荼罗内。<a id="a-9j"></a>次即以香花然灯涂香烧香种种饮食。<a id="a-9k"></a>供养本尊。<a id="a-9l"></a>及护八方大神。<a id="a-9m"></a>及阿修罗诸余鬼类。<a id="a-9n"></a>一一皆须供养。<a id="a-9o"></a>又以妙花散彼童子身上。<a id="a-9p"></a>及香涂身。<a id="a-9q"></a>然后念诵之人手执香炉。<a id="a-9r"></a>顶礼本尊念诵真言。<a id="a-9s"></a>先置吽字。<a id="a-9t"></a>中间应呼揭唎忻拏之句。<a id="a-9u"></a>又呼阿毗舍(云遍入字)又呼乞洒钵罗(二合云速)私那下已。<a id="a-9v"></a>即有此相现时。<a id="a-9w"></a>为眼目欢悦视物不瞬无出入息。<a id="a-9x"></a>即当应知私那已下。<a id="a-9y"></a>即取遏伽水及烧香供养。<a id="a-9z"></a>心念最胜明王真言。<a id="a-A0"></a>即应敬问。<a id="a-A1"></a>尊者是何类神。<a id="a-A2"></a>自他有所疑惑。<a id="a-A3"></a>即应速问。<a id="a-A4"></a>彼自当说三世之事求利失利及苦乐等。<a id="a-A5"></a>所闻之教宜速受持。<a id="a-A6"></a>勿生疑惑所闻事毕即速发遣。<a id="a-A7"></a>若具此法私那速下。<a id="a-A8"></a>若不依法即不得成就。<a id="a-A9"></a>为人所笑。<a id="a-AA"></a>复次私那自下者。<a id="a-AB"></a>彼童子等面貌熙怡容颜滋润。<a id="a-AC"></a>眼目广长。<a id="a-AD"></a>绕黑睛外微有赤色。<a id="a-AE"></a>精神意气有大人相。<a id="a-AF"></a>无出入息。<a id="a-AG"></a>眼亦不瞬。<a id="a-AH"></a>即当应知是真私那若魔等下者。<a id="a-AI"></a>即别有相貌。<a id="a-AJ"></a>眼赤复圆如人嗔视。<a id="a-AK"></a>眼睛不转张口恐怖。<a id="a-AL"></a>亦无出入息眼亦不瞬。<a id="a-AM"></a>即当应知夜叉等下。<a id="a-AN"></a>即须发遣。<a id="a-AO"></a>若不肯去者。<a id="a-AP"></a>即应便诵妙吉祥偈。<a id="a-AQ"></a>或诵不净忿怒金刚真言。<a id="a-AR"></a>或读大集陀罗尼经。<a id="a-AS"></a>如上读诵。<a id="a-AT"></a>若不去者。<a id="a-AU"></a>即应以师子座真言用遏伽水。<a id="a-AV"></a>或波罗赊木与酥相和。<a id="a-AW"></a>呼摩百八遍。<a id="a-AX"></a>或以胡麻。<a id="a-AY"></a>或稻谷花酥蜜相和。<a id="a-AZ"></a>呼摩百遍。<a id="a-Aa"></a>最后以军荼利真言呼摩七遍或三遍。<a id="a-Ab"></a>即便舍去。<a id="a-Ac"></a>智者善解如是妙法。<a id="a-Ad"></a>复能一一如法修行。<a id="a-Ae"></a>不久劳苦而获成就。</p>
  <p data-pb></p>
  <h2 id="aAf">分别苦难分品第九</h2>
  <p id="aAg">复次苏婆呼童子。<a id="a-Ah"></a>有念诵人。<a id="a-Ai"></a>过去杀阿罗汉。<a id="a-Aj"></a>今世反逆父母。<a id="a-Ak"></a>并破和合僧。<a id="a-Al"></a>以怀嗔心出佛身血。<a id="a-Am"></a>恶习气故。<a id="a-An"></a>今生求人过自心。<a id="a-Ao"></a>触事不闲诈作解相。<a id="a-Ap"></a>如是等人不值善友。<a id="a-Aq"></a>善友恶故反生邪见。<a id="a-Ar"></a>又破窣睹波。<a id="a-As"></a>及杀毕定菩萨。<a id="a-At"></a>自污罗汉母。<a id="a-Au"></a>教人令杀。<a id="a-Av"></a>或盗僧财物或多或少。<a id="a-Aw"></a>世尊说是五逆无间罪人。<a id="a-Ax"></a>若犯者一罪增一倍。<a id="a-Ay"></a>若具犯五逆者。<a id="a-Az"></a>转增五倍。<a id="a-B0"></a>命终当入无间地狱。<a id="a-B1"></a>受十大劫苦。<a id="a-B2"></a>复现身造罪不知边际。<a id="a-B3"></a>痴心高慢不忏首过。<a id="a-B4"></a>转生我见而欲诵持真言秘藏。<a id="a-B5"></a>假使勤苦念诵真言。<a id="a-B6"></a>终亦不获悉地。<a id="a-B7"></a>以障重故。<a id="a-B8"></a>未对首忏谢其罪故。<a id="a-B9"></a>未偿佛物法物僧物及一切众知识等物。<a id="a-BA"></a>凶突顽愚曾未改悔一毛头分故。<a id="a-BB"></a>何能持诵真言。<a id="a-BC"></a>求获悉地果耶。<a id="a-BD"></a>四趣长远一堕于中。<a id="a-BE"></a>何时当得出离解脱。<a id="a-BF"></a>此等苦类一切众生。<a id="a-BG"></a>不受恶道业者。<a id="a-BH"></a>世尊不应说有一阐提及地狱等苦。<a id="a-BI"></a>何解须求得解脱。<a id="a-BJ"></a>苦心毁体而求悉地。</p>
  <p id="aBK">又诸佛所说微妙经典。<a id="a-BL"></a>嗔心损坏。<a id="a-BM"></a>或放火焚烧。<a id="a-BN"></a>或弃水中。<a id="a-BO"></a>或弃不净厕中。<a id="a-BP"></a>或谤法身。<a id="a-BQ"></a>或杀持戒比丘比丘尼优婆塞优婆夷。<a id="a-BR"></a>或欲打骂欺陵。<a id="a-BS"></a>恶言谤毁求其长短持火烧伽蓝精舍。<a id="a-BT"></a>毁坏尊客及僧房等。<a id="a-BU"></a>此等之罪。<a id="a-BV"></a>斯人报尽命终。<a id="a-BW"></a>当堕十方一切阿鼻地狱等。<a id="a-BX"></a>皆受千劫。<a id="a-BY"></a>然后堕饿鬼中。<a id="a-BZ"></a>鬼身毕已。<a id="a-Ba"></a>复堕傍生。<a id="a-Bb"></a>傍生毕已。<a id="a-Bc"></a>最后获得人身。<a id="a-Bd"></a>六根不具常生下贱家乞丐而活。<a id="a-Be"></a>设使身力。<a id="a-Bf"></a>恒以客担死尸求财活命。<a id="a-Bg"></a>食饮不充其口。<a id="a-Bh"></a>恒受饥饿不择食饮。<a id="a-Bi"></a>或啖狗猪猫鼠等肉以充其命。<a id="a-Bj"></a>若逢善友即发菩提。<a id="a-Bk"></a>若值阐提愚痴等人。<a id="a-Bl"></a>还造恶业。<a id="a-Bm"></a>复堕地狱还经数劫。<a id="a-Bn"></a>世尊所说。<a id="a-Bo"></a>诸佛如来还供养如来。<a id="a-Bp"></a>何以故求福故。<a id="a-Bq"></a>何况凡夫。<a id="a-Br"></a>专事顽愚不求福耶。<a id="a-Bs"></a>菩萨怜愍众生而得佛身。<a id="a-Bt"></a>不舍一切众生。<a id="a-Bu"></a>见者观视敬念无有厌足。<a id="a-Bv"></a>菩萨不害众生一生之命。<a id="a-Bw"></a>何况多命以不害故。<a id="a-Bx"></a>而得无诸病苦身得具足。<a id="a-By"></a>得佛之后复增寿命。<a id="a-Bz"></a>施食亦尔得寿命长。<a id="a-C0"></a>众生遇佛影中。<a id="a-C1"></a>皆得安乐保全身命。<a id="a-C2"></a>菩萨常谦下众生。<a id="a-C3"></a>承接供养。<a id="a-C4"></a>若有所须。<a id="a-C5"></a>不违前意皆悉给之。<a id="a-C6"></a>若前人解法。<a id="a-C7"></a>以身床座令坐其上。<a id="a-C8"></a>以听妙法得以奉行。<a id="a-C9"></a>不生退转求佛常身。<a id="a-CA"></a>何况凡夫一无所解福无毫分。<a id="a-CB"></a>轻慢一切而事高心。<a id="a-CC"></a>不遵智者行檀果业。<a id="a-CD"></a>今说罪福二等粗略言。<a id="a-CE"></a>有罪之人先求谶悔。<a id="a-CF"></a>对首发露其过。<a id="a-CG"></a>一一具述。<a id="a-CH"></a>覆藏不述罪亦难灭。<a id="a-CI"></a>然后寻好明师。<a id="a-CJ"></a>遵承供养珍重看仰。<a id="a-CK"></a>请求入三昧耶法。<a id="a-CL"></a>蒙许。<a id="a-CM"></a>得入坛已。<a id="a-CN"></a>于后渐渐咨问真言法则。<a id="a-CO"></a>得已修行当得悉地。<a id="a-CP"></a>无善心者虚费语功。<a id="a-CQ"></a>唯地狱苦楚能回此等类。</p>
  <p id="aCR">复次苏婆呼童子。<a id="a-CS"></a>若念诵人先于三宝处。<a id="a-CT"></a>起恭敬心谦下卑顺。<a id="a-CU"></a>向前胡跪合掌白尊者言。<a id="a-CV"></a>我今忏悔一切罪障愿悉消灭。<a id="a-CW"></a>于今已后更不重造。<a id="a-CX"></a>愿尊慈悲摄受。<a id="a-CY"></a>我等于佛法中发无上菩提。<a id="a-CZ"></a>至得佛已来。<a id="a-Ca"></a>勿值恶魔坏我菩提真实之见。<a id="a-Cb"></a>愿尊证知。<a id="a-Cc"></a>从今向去更不归余邪魔外道恶人。<a id="a-Cd"></a>亦不礼拜杂类诸天神等。<a id="a-Ce"></a>唯佛菩提及三宝所。<a id="a-Cf"></a>系心一念誓不移易。<a id="a-Cg"></a>当发如是等愿。<a id="a-Ch"></a>其所作念诵事法速得悉地。<a id="a-Ci"></a>亦得救摄众生。<a id="a-Cj"></a>代受苦恼。<a id="a-Ck"></a>众所须之物。<a id="a-Cl"></a>我虽薄福随其力办悉令充足。<a id="a-Cm"></a>以我发菩提心念诵真言威力。<a id="a-Cn"></a>令我摧伏猛害毒恶人类。<a id="a-Co"></a>不能为害自然消灭。<a id="a-Cp"></a>令一切众生悉无畏惧。<a id="a-Cq"></a>我今以真心念诵。<a id="a-Cr"></a>诸天善神卫护故。<a id="a-Cs"></a>真言威力不可思议。<a id="a-Ct"></a>一切众灵钦敬恐怖。<a id="a-Cu"></a>何况凡夫恶人而不摧灭者耶。<a id="a-Cv"></a>行者凡持真言者。<a id="a-Cw"></a>无故以手断草木。<a id="a-Cx"></a>以脚践踏莲花及诸坛地并契印等。<a id="a-Cy"></a>亦复礼拜诸药等类。<a id="a-Cz"></a>亦勿吃供养及祭祀鬼神之食。<a id="a-D0"></a>或吃所弃着地食。<a id="a-D1"></a>勿共妇人语。<a id="a-D2"></a>及畜生等。<a id="a-D3"></a>于清净处行非为法事。<a id="a-D4"></a>以明及药捉诸蛇类。<a id="a-D5"></a>或乘象。<a id="a-D6"></a>或及生驴欲令走故。<a id="a-D7"></a>以杖打之致于病难。<a id="a-D8"></a>及遭苦难人处不发慈悲念。<a id="a-D9"></a>如是之人念诵真言亦难成就。<a id="a-DA"></a>不名智人。<a id="a-DB"></a>譬如虚空终不可量。<a id="a-DC"></a>于三宝及众人处。<a id="a-DD"></a>行益及损。<a id="a-DE"></a>获善恶报亦复如是。<a id="a-DF"></a>又勿作网罗罥索及诸方便。<a id="a-DG"></a>伤害众生。<a id="a-DH"></a>及畜猫狸羖羊。<a id="a-DI"></a>笼禁鹦鹉及诸鸟类。<a id="a-DJ"></a>如是之人今世后世。<a id="a-DK"></a>念诵真言亦不成就。<a id="a-DL"></a>是故不应受用供养世尊之物。<a id="a-DM"></a>所供养食亦不应践。<a id="a-DN"></a>脚踏堕地之食不堪供养物。<a id="a-DO"></a>不应顶戴。<a id="a-DP"></a>亦不应礼拜大自在天。<a id="a-DQ"></a>及日月天火天那罗延天。<a id="a-DR"></a>假令遭苦亦不应礼。<a id="a-DS"></a>彼所设教不应诵亦不应供养。<a id="a-DT"></a>有人持诵彼天者。<a id="a-DU"></a>持诵之人亦莫生嗔。<a id="a-DV"></a>但莫随喜。<a id="a-DW"></a>当加怜愍堕邪见人。<a id="a-DX"></a>亦勿诵彼真言赞叹彼德。<a id="a-DY"></a>设若有财供养。<a id="a-DZ"></a>以慈悲至愿。<a id="a-Da"></a>一切众生当住正见。<a id="a-Db"></a>发如是愿凡所作业。<a id="a-Dc"></a>先当礼拜一切诸佛及所居处。<a id="a-Dd"></a>次礼一切金刚护法善神众。<a id="a-De"></a>譬如初月虽未圆满。<a id="a-Df"></a>然诸人等致敬礼拜。<a id="a-Dg"></a>念诵之人常须尊敬菩萨缘觉金刚及声闻众。<a id="a-Dh"></a>虽未觉满。<a id="a-Di"></a>渐渐当成菩提满月。<a id="a-Dj"></a>是故当须致敬。<a id="a-Dk"></a>礼拜诸菩萨一切圣众。<a id="a-Dl"></a>彼等菩萨。<a id="a-Dm"></a>能荷负一切众生。<a id="a-Dn"></a>以救济故。<a id="a-Do"></a>发大慈悲已淳熟故。<a id="a-Dp"></a>有愚痴下劣众。<a id="a-Dq"></a>神力不可思议。<a id="a-Dr"></a>具大精进真言秘藏从此而出。<a id="a-Ds"></a>若不拜者。<a id="a-Dt"></a>非直真言不成。<a id="a-Du"></a>亦毁谤诸佛。<a id="a-Dv"></a>譬如从花乃成果实。<a id="a-Dw"></a>花如菩萨果喻菩提。<a id="a-Dx"></a>是故应须顶礼归依佛法僧宝。<a id="a-Dy"></a>菩萨虽复行于欲者。<a id="a-Dz"></a>示现行欲。<a id="a-E0"></a>于刚强者示现刚强。<a id="a-E1"></a>于柔软者示现柔软慈悲。<a id="a-E2"></a>然彼菩萨无憎爱。<a id="a-E3"></a>云何不礼彼等菩萨。<a id="a-E4"></a>以行种种真言法则。<a id="a-E5"></a>随类能满诸众生愿故。<a id="a-E6"></a>复能了知一切业果。<a id="a-E7"></a>是故应礼尊师。</p>
 </body>
</html>