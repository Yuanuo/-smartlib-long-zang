<!doctype html>
<html id="z3IBU3xVk" data-ver="1314">
 <head>
  <meta charset="utf-8">
  <meta author="月婆首那">
  <meta library="龙藏">
  <meta catalog="大乘单译经">
  <meta period="陈">
 </head>
 <body>
  <h1 id="a1">僧伽吒经卷第二</h1>
  <p id="a2"></p>
  <p id="a3">“尔时，<a id="a-4"></a>仙人告彼人言：<a id="a-5"></a>‘乃往古昔无数阿僧祇劫，<a id="a-6"></a>时有国王，<a id="a-7"></a>名曰净月，<a id="a-8"></a>如法治世。<a id="a-9"></a>善男子，<a id="a-A"></a>时净月王，<a id="a-B"></a>生一太子。<a id="a-C"></a>时净月王，<a id="a-D"></a>召诸占相婆罗门等，<a id="a-E"></a>而问之言：<a id="a-F"></a>“今此童子，<a id="a-G"></a>有何等相？<a id="a-H"></a>”尔时，<a id="a-I"></a>相师白大王言：<a id="a-J"></a>“今此太子，<a id="a-K"></a>有不祥相。<a id="a-L"></a>生此太子，<a id="a-M"></a>必有不祥。<a id="a-N"></a>”大王问言：<a id="a-O"></a>“汝何所说？<a id="a-P"></a>”相师白言：<a id="a-Q"></a>“如是太子，<a id="a-R"></a>若至七岁，<a id="a-S"></a>当害父母。<a id="a-T"></a>”王时答言：<a id="a-U"></a>“宁当杀我，<a id="a-V"></a>不杀我子。<a id="a-W"></a>人身难得，<a id="a-X"></a>于无量劫修行乃得人身，<a id="a-Y"></a>不应以此身而杀人物。<a id="a-Z"></a>”尔时，<a id="a-a"></a>太子始生一月如一岁儿。<a id="a-b"></a>王知太子，<a id="a-c"></a>当杀我身。<a id="a-d"></a>时净月王，<a id="a-e"></a>舍位与子，<a id="a-f"></a>作如是言：<a id="a-g"></a>“汝治国事，<a id="a-h"></a>一切财物自在随意，<a id="a-i"></a>如法治世，<a id="a-j"></a>勿为非法。<a id="a-k"></a>”既授位已，<a id="a-l"></a>时净月王于其国内，<a id="a-m"></a>不复行于王之教令。<a id="a-n"></a>尔时，<a id="a-o"></a>无量亿大臣至净月王所，<a id="a-p"></a>白言：<a id="a-q"></a>“大王，<a id="a-r"></a>何故不行王之教令？<a id="a-s"></a>”大王答言：<a id="a-t"></a>“我无量劫常为王事，<a id="a-u"></a>心无厌足。<a id="a-v"></a>我已厌矣，<a id="a-w"></a>舍之修行。<a id="a-x"></a>”尔时，<a id="a-y"></a>太子未经多时，<a id="a-z"></a>并杀父母，<a id="a-10"></a>集五逆罪。<a id="a-11"></a>善男子，<a id="a-12"></a>我亦忆念往昔之事。<a id="a-13"></a>既杀王已，<a id="a-14"></a>愁悲啼哭，<a id="a-15"></a>自责悔过。<a id="a-16"></a>尔时，<a id="a-17"></a>我以大悲之心，<a id="a-18"></a>为彼说法；<a id="a-19"></a>彼闻法已，<a id="a-1A"></a>逆罪消灭。<a id="a-1B"></a>’</p>
  <p id="a1C">“问言：<a id="a-1D"></a>‘当于尔时，<a id="a-1E"></a>说何等法？<a id="a-1F"></a>’答言：<a id="a-1G"></a>‘尔时演说《僧伽吒法门》。<a id="a-1H"></a>若闻此法，<a id="a-1I"></a>当至阿耨多罗三藐三菩提，<a id="a-1J"></a>灭一切罪，<a id="a-1K"></a>烦恼休息。<a id="a-1L"></a>汝今谛听，<a id="a-1M"></a>当为汝说，<a id="a-1N"></a>令汝闻已速得解脱。<a id="a-1O"></a>闻四句偈令不中阙，<a id="a-1P"></a>尽一切恶得须陀洹，<a id="a-1Q"></a>然后布施远离诸苦，<a id="a-1R"></a>受苦众生令得解脱，<a id="a-1S"></a>怖畏众生令得远离。<a id="a-1T"></a>’尔时，<a id="a-1U"></a>彼人合掌顶礼，<a id="a-1V"></a>赞言：<a id="a-1W"></a>‘善哉！<a id="a-1X"></a>善哉！<a id="a-1Y"></a>真善知识，<a id="a-1Z"></a>善能除灭诸不善业，<a id="a-1a"></a>善说《僧伽吒法门》，<a id="a-1b"></a>善哉闻者！<a id="a-1c"></a>’</p>
  <p id="a1d">“尔时，<a id="a-1e"></a>虚空中万二千天子，<a id="a-1f"></a>至大仙所，<a id="a-1g"></a>合掌顶礼，<a id="a-1h"></a>白如是言：<a id="a-1i"></a>‘大仙忆念几时事耶？<a id="a-1j"></a>’复有四龙王、<a id="a-1k"></a>十八千亿夜叉王，<a id="a-1l"></a>头面礼敬，<a id="a-1m"></a>白大仙言：<a id="a-1n"></a>‘忆念几时事耶？<a id="a-1o"></a>’大仙答言：<a id="a-1p"></a>‘我忆念百千亿阿僧祇劫。<a id="a-1q"></a>’问大仙言：<a id="a-1r"></a>‘以何善根，<a id="a-1s"></a>忆尔许事？<a id="a-1t"></a>’答言：<a id="a-1u"></a>‘以曾听受《僧伽吒法门》。<a id="a-1v"></a>’在彼众中闻此法门发净信者，<a id="a-1w"></a>皆得授阿耨多罗三藐三菩提记。<a id="a-1x"></a>若人造作五逆之罪，<a id="a-1y"></a>闻此法门，<a id="a-1z"></a>须臾之间，<a id="a-20"></a>悉能除灭无量百千亿劫，<a id="a-21"></a>闭恶道门，<a id="a-22"></a>开生天道。<a id="a-23"></a>于此法门，<a id="a-24"></a>闻四句偈功德如是，<a id="a-25"></a>况复书写读诵，<a id="a-26"></a>供养华香幡盖，<a id="a-27"></a>恭敬尊重，<a id="a-28"></a>合掌礼拜，<a id="a-29"></a>一言赞善，<a id="a-2A"></a>如是功德不可思议！<a id="a-2B"></a>”</p>
  <p id="a2C">尔时，<a id="a-2D"></a>一切勇菩提萨埵白佛言：<a id="a-2E"></a>“世尊，<a id="a-2F"></a>云何合掌得功德等？<a id="a-2G"></a>谁读此经，<a id="a-2H"></a>一合掌礼？<a id="a-2I"></a>”</p>
  <p id="a2J">佛告一切勇：<a id="a-2K"></a>“善男子，<a id="a-2L"></a>若人造作五逆之罪，<a id="a-2M"></a>若教人作，<a id="a-2N"></a>若随喜作，<a id="a-2O"></a>于此法门闻四句偈，<a id="a-2P"></a>合掌净信，<a id="a-2Q"></a>能灭五逆。<a id="a-2R"></a>何况有人，<a id="a-2S"></a>于此法门具足书写、<a id="a-2T"></a>读诵、<a id="a-2U"></a>供养，<a id="a-2V"></a>如此功德，<a id="a-2W"></a>多彼无量！<a id="a-2X"></a>善男子，<a id="a-2Y"></a>譬如阿那婆达多池，<a id="a-2Z"></a>日光不照，<a id="a-2a"></a>从彼池中出五大河。<a id="a-2b"></a>一切勇，<a id="a-2c"></a>于意云何？<a id="a-2d"></a>颇有人能数此五大河水滴数不？<a id="a-2e"></a>”</p>
  <p id="a2f">一切勇言：<a id="a-2g"></a>“不也，<a id="a-2h"></a>世尊。<a id="a-2i"></a>”</p>
  <p id="a2j">佛告一切勇菩提萨埵：<a id="a-2k"></a>“善男子，<a id="a-2l"></a>闻此法门善根亦复如是，<a id="a-2m"></a>百千万劫数不可尽。<a id="a-2n"></a>一切勇，<a id="a-2o"></a>于意云何？<a id="a-2p"></a>须臾得闻如是法门，<a id="a-2q"></a>是难有不？<a id="a-2r"></a>”</p>
  <p id="a2s">一切勇言：<a id="a-2t"></a>“难有，<a id="a-2u"></a>世尊。<a id="a-2v"></a>”</p>
  <p id="a2w">佛告一切勇：<a id="a-2x"></a>“于此法门能生信者，<a id="a-2y"></a>复难于彼！<a id="a-2z"></a>譬如阿那婆达多池出五大河，<a id="a-30"></a>如是五河水之滴数，<a id="a-31"></a>数不可尽。<a id="a-32"></a>”</p>
  <p id="a33">一切勇菩提萨埵、<a id="a-34"></a>摩诃萨埵，<a id="a-35"></a>白佛言：<a id="a-36"></a>“世尊，<a id="a-37"></a>何等名为五大河也？<a id="a-38"></a>”</p>
  <p id="a39">佛告一切勇菩提萨埵：<a id="a-3A"></a>“五大河者，<a id="a-3B"></a>所谓恒伽河、<a id="a-3C"></a>私陀河、<a id="a-3D"></a>博叉河、<a id="a-3E"></a>耶牟那河、<a id="a-3F"></a>月分河。<a id="a-3G"></a>是五大河，<a id="a-3H"></a>悉皆入海。<a id="a-3I"></a>此五大河，<a id="a-3J"></a>一河各有五百小河以为眷属。<a id="a-3K"></a>一切勇，<a id="a-3L"></a>复有五大河，<a id="a-3M"></a>在虚空中，<a id="a-3N"></a>一河各有一千小河以为眷属。<a id="a-3O"></a>”</p>
  <p id="a3P">一切勇菩提萨埵白佛言：<a id="a-3Q"></a>“世尊，<a id="a-3R"></a>何等是五河，<a id="a-3S"></a>有千眷属？<a id="a-3T"></a>”</p>
  <p id="a3U">佛告一切勇菩提萨埵：<a id="a-3V"></a>“第一河者，<a id="a-3W"></a>名须陀罗，<a id="a-3X"></a>有千眷属；<a id="a-3Y"></a>第二河者，<a id="a-3Z"></a>名曰羶佉，<a id="a-3a"></a>有千眷属；<a id="a-3b"></a>第三河者，<a id="a-3c"></a>名婆呵帝，<a id="a-3d"></a>有千眷属；<a id="a-3e"></a>第四河者，<a id="a-3f"></a>名质多斯那，<a id="a-3g"></a>有千眷属；<a id="a-3h"></a>第五河者，<a id="a-3i"></a>名曰法盖，<a id="a-3j"></a>有千眷属。<a id="a-3k"></a>一切勇，<a id="a-3l"></a>是名五大河，<a id="a-3m"></a>有千眷属。<a id="a-3n"></a>一切勇，<a id="a-3o"></a>是五大河利益阎浮提，<a id="a-3p"></a>时时降雨，<a id="a-3q"></a>增长华果；<a id="a-3r"></a>于阎浮提雨清净水，<a id="a-3s"></a>增长苗稼。<a id="a-3t"></a>一切勇，<a id="a-3u"></a>如护世天安乐阎浮提波（提波渚也）；<a id="a-3v"></a>此经亦尔，<a id="a-3w"></a>利益安乐阎浮提波一切众生如三十三天。<a id="a-3x"></a>”</p>
  <p id="a3y">一切勇菩提萨埵白佛言：<a id="a-3z"></a>“世尊，<a id="a-40"></a>何等是三十三天？<a id="a-41"></a>”</p>
  <p id="a42">佛告一切勇菩提萨埵言：<a id="a-43"></a>“释迦提婆之所住处，<a id="a-44"></a>是三十三天。<a id="a-45"></a>一切勇，<a id="a-46"></a>彼三十三天作如是语：<a id="a-47"></a>‘若有众生口行善语者，<a id="a-48"></a>彼人功德不可数知。<a id="a-49"></a>若有众生行口恶者，<a id="a-4A"></a>彼堕地狱、<a id="a-4B"></a>饿鬼、<a id="a-4C"></a>畜生不可数知。<a id="a-4D"></a>众生堕于地狱、<a id="a-4E"></a>畜生、<a id="a-4F"></a>饿鬼受大苦恼，<a id="a-4G"></a>时彼众生无救护者，<a id="a-4H"></a>于三恶趣独受剧苦。<a id="a-4I"></a>口行恶者是恶知识，<a id="a-4J"></a>口行善者是善知识。<a id="a-4K"></a>若见善知识则见如来，<a id="a-4L"></a>若见如来则灭一切不善之法。<a id="a-4M"></a>一切勇，<a id="a-4N"></a>如护世天为阎浮提波而作利益。<a id="a-4O"></a>一切勇，<a id="a-4P"></a>此经亦如是，<a id="a-4Q"></a>于阎浮提波而作佛事。<a id="a-4R"></a>若不闻此法门者，<a id="a-4S"></a>不能至阿耨多罗三藐三菩提，<a id="a-4T"></a>不能转法轮，<a id="a-4U"></a>不能击法鼓，<a id="a-4V"></a>不能坐于师子法座，<a id="a-4W"></a>不能入于涅槃之界，<a id="a-4X"></a>不能成就无边光明。<a id="a-4Y"></a>如是，<a id="a-4Z"></a>如是，<a id="a-4a"></a>一切勇，<a id="a-4b"></a>不闻如是法门，<a id="a-4c"></a>不能坐于菩提树下。<a id="a-4d"></a>”</p>
  <p id="a4e">时，<a id="a-4f"></a>一切勇菩提萨埵、<a id="a-4g"></a>摩诃萨埵，<a id="a-4h"></a>白佛言：<a id="a-4i"></a>“世尊，<a id="a-4j"></a>我有少疑，<a id="a-4k"></a>欲问世尊。<a id="a-4l"></a>”</p>
  <p id="a4m">佛告一切勇：<a id="a-4n"></a>“随汝所问，<a id="a-4o"></a>当断汝疑。<a id="a-4p"></a>”</p>
  <p id="a4q">一切勇白佛言：<a id="a-4r"></a>“世尊，<a id="a-4s"></a>尔时仙人度彼五逆人，<a id="a-4t"></a>令住不退地者，<a id="a-4u"></a>是何人也？<a id="a-4v"></a>”</p>
  <p id="a4w">佛告一切勇菩提萨埵：<a id="a-4x"></a>“善男子，<a id="a-4y"></a>汝今谛听，<a id="a-4z"></a>如来所说微细难知。<a id="a-50"></a>此《僧伽吒法门》，<a id="a-51"></a>示仙人像。<a id="a-52"></a>如此法门，<a id="a-53"></a>能示佛身。<a id="a-54"></a>如恒河中处处见沙，<a id="a-55"></a>此法亦尔，<a id="a-56"></a>自作示现为人说法。<a id="a-57"></a>唯佛如来，<a id="a-58"></a>量与佛等；<a id="a-59"></a>此法如是，<a id="a-5A"></a>与佛平等；<a id="a-5B"></a>有此法处，<a id="a-5C"></a>常有诸佛。<a id="a-5D"></a>”</p>
  <p id="a5E">尔时，<a id="a-5F"></a>世尊复告一切勇菩提萨埵：<a id="a-5G"></a>“善男子，<a id="a-5H"></a>我念往昔九十九阿僧祇劫，<a id="a-5I"></a>尔时有佛，<a id="a-5J"></a>号曰宝上；<a id="a-5K"></a>如是次第有十二亿佛，<a id="a-5L"></a>皆号宝上。<a id="a-5M"></a>我于尔时，<a id="a-5N"></a>名曰净月，<a id="a-5O"></a>行大布施。<a id="a-5P"></a>时十二亿如来，<a id="a-5Q"></a>我悉供养，<a id="a-5R"></a>以衣服、<a id="a-5S"></a>卧具、<a id="a-5T"></a>饮食、<a id="a-5U"></a>汤药、<a id="a-5V"></a>香华、<a id="a-5W"></a>灯明、<a id="a-5X"></a>一切乐具，<a id="a-5Y"></a>悉以供养。<a id="a-5Z"></a>彼诸如来不为我授阿耨多罗三藐三菩提记。</p>
  <p id="a5a">“一切勇，<a id="a-5b"></a>我念往昔，<a id="a-5c"></a>有十八亿如来出兴于世，<a id="a-5d"></a>皆号宝明。<a id="a-5e"></a>我于尔时，<a id="a-5f"></a>名曰龙正，<a id="a-5g"></a>行大布施，<a id="a-5h"></a>以香华、<a id="a-5i"></a>璎珞供养彼佛。<a id="a-5j"></a>彼诸如来亦不授我阿耨多罗三藐三菩提记。</p>
  <p id="a5k">“一切勇，<a id="a-5l"></a>我念往昔，<a id="a-5m"></a>有二十亿佛出兴于世，<a id="a-5n"></a>皆号式弃如来、<a id="a-5o"></a>应供、<a id="a-5p"></a>正遍知。<a id="a-5q"></a>我于尔时，<a id="a-5r"></a>行大布施，<a id="a-5s"></a>以诸乐具供养彼佛。<a id="a-5t"></a>彼诸如来亦不授我阿耨多罗三藐三菩提记。</p>
  <p id="a5u">“一切勇，<a id="a-5v"></a>我念往昔，<a id="a-5w"></a>有二十亿诸佛出兴于世，<a id="a-5x"></a>皆号迦葉。<a id="a-5y"></a>我于尔时，<a id="a-5z"></a>行大布施，<a id="a-60"></a>以诸香华、<a id="a-61"></a>幡盖、<a id="a-62"></a>衣服、<a id="a-63"></a>一切乐具，<a id="a-64"></a>供养彼佛。<a id="a-65"></a>彼诸如来亦不授我阿耨多罗三藐三菩提记。</p>
  <p id="a66">“一切勇，<a id="a-67"></a>我念往昔，<a id="a-68"></a>有十六亿诸佛如来出兴于世，<a id="a-69"></a>皆号净光。<a id="a-6A"></a>我于尔时，<a id="a-6B"></a>作大长者子，<a id="a-6C"></a>行大布施，<a id="a-6D"></a>舍一切物。<a id="a-6E"></a>彼十六亿诸佛如来，<a id="a-6F"></a>我悉供养，<a id="a-6G"></a>以香华、<a id="a-6H"></a>幡盖、<a id="a-6I"></a>衣服、<a id="a-6J"></a>卧具、<a id="a-6K"></a>饮食、<a id="a-6L"></a>汤药，<a id="a-6M"></a>亦不授我阿耨多罗三藐三菩提记。</p>
  <p id="a6N">“一切勇，<a id="a-6O"></a>我念往昔，<a id="a-6P"></a>九十五亿诸佛如来出兴于世，<a id="a-6Q"></a>皆号释迦牟尼、<a id="a-6R"></a>应、<a id="a-6S"></a>正遍知。<a id="a-6T"></a>我于尔时，<a id="a-6U"></a>作大国王，<a id="a-6V"></a>如法治世。<a id="a-6W"></a>彼九十五亿释迦如来，<a id="a-6X"></a>我悉供养，<a id="a-6Y"></a>以香华、<a id="a-6Z"></a>幡盖、<a id="a-6a"></a>饮食、<a id="a-6b"></a>衣服、<a id="a-6c"></a>卧具、<a id="a-6d"></a>汤药、<a id="a-6e"></a>一切乐具，<a id="a-6f"></a>亦不授我阿耨多罗三藐三菩提记。</p>
  <p id="a6g">“一切勇，<a id="a-6h"></a>我念往昔，<a id="a-6i"></a>有九亿佛出兴于世，<a id="a-6j"></a>皆号迦罗迦鸠村陀如来、<a id="a-6k"></a>应供、<a id="a-6l"></a>正遍知。<a id="a-6m"></a>我于尔时，<a id="a-6n"></a>作婆罗门子，<a id="a-6o"></a>巨富无量，<a id="a-6p"></a>行一切施。<a id="a-6q"></a>以诸香华、<a id="a-6r"></a>幡盖、<a id="a-6s"></a>衣服、<a id="a-6t"></a>卧具、<a id="a-6u"></a>饮食、<a id="a-6v"></a>一切乐具，<a id="a-6w"></a>供养诸佛。<a id="a-6x"></a>彼诸如来亦不授我阿耨多罗三藐三菩提记。</p>
  <p id="a6y">“一切勇，<a id="a-6z"></a>我念往昔，<a id="a-70"></a>有十八亿如来出兴于世，<a id="a-71"></a>皆号迦那迦牟尼如来、<a id="a-72"></a>应供、<a id="a-73"></a>正遍知。<a id="a-74"></a>我于尔时，<a id="a-75"></a>行大布施。<a id="a-76"></a>彼诸如来，<a id="a-77"></a>我悉供养，<a id="a-78"></a>以香华、<a id="a-79"></a>幡盖、<a id="a-7A"></a>衣服、<a id="a-7B"></a>卧具、<a id="a-7C"></a>饮食、<a id="a-7D"></a>汤药、<a id="a-7E"></a>一切乐具供养。<a id="a-7F"></a>彼诸如来亦不授我阿耨多罗三藐三菩提记。</p>
  <p id="a7G">“一切勇，<a id="a-7H"></a>我念往昔，<a id="a-7I"></a>有十三亿诸佛如来出兴于世，<a id="a-7J"></a>皆号光明德如来、<a id="a-7K"></a>应、<a id="a-7L"></a>正遍知。<a id="a-7M"></a>我悉供养，<a id="a-7N"></a>以诸华香、<a id="a-7O"></a>幡盖、<a id="a-7P"></a>衣服、<a id="a-7Q"></a>卧具、<a id="a-7R"></a>饮食、<a id="a-7S"></a>一切乐具，<a id="a-7T"></a>供养尊重。<a id="a-7U"></a>彼诸如来亦不授我阿耨多罗三藐三菩提记。</p>
  <p id="a7V">“一切勇，<a id="a-7W"></a>我念往昔，<a id="a-7X"></a>二十五亿诸佛如来出兴于世，<a id="a-7Y"></a>皆号弗沙如来、<a id="a-7Z"></a>应、<a id="a-7a"></a>正遍知。<a id="a-7b"></a>我于尔时出家，<a id="a-7c"></a>作沙门行，<a id="a-7d"></a>如法供养，<a id="a-7e"></a>以诸香华、<a id="a-7f"></a>璎珞、<a id="a-7g"></a>幡盖、<a id="a-7h"></a>衣服、<a id="a-7i"></a>卧具、<a id="a-7j"></a>饮食、<a id="a-7k"></a>一切乐具，<a id="a-7l"></a>尊重赞叹。<a id="a-7m"></a>彼诸如来亦不授我阿耨多罗三藐三菩提记。</p>
  <p id="a7n">“一切勇，<a id="a-7o"></a>我念往昔，<a id="a-7p"></a>有十二亿诸佛如来出兴于世，<a id="a-7q"></a>皆号毗婆尸如来、<a id="a-7r"></a>应、<a id="a-7s"></a>正遍知。<a id="a-7t"></a>彼诸如来，<a id="a-7u"></a>我悉供养，<a id="a-7v"></a>以华香、<a id="a-7w"></a>幡盖、<a id="a-7x"></a>衣服、<a id="a-7y"></a>饮食、<a id="a-7z"></a>卧具、<a id="a-80"></a>汤药、<a id="a-81"></a>一切乐具，<a id="a-82"></a>悉以供养。<a id="a-83"></a>我时出家，<a id="a-84"></a>彼诸如来亦不授我阿耨多罗三藐三菩提记。<a id="a-85"></a>最后毗婆尸如来说此法门，<a id="a-86"></a>阎浮提众生闻已，<a id="a-87"></a>于虚空中即雨七宝。<a id="a-88"></a>尔时，<a id="a-89"></a>阎浮提众生悉无贫穷。<a id="a-8A"></a>我于尔时亦不得授阿耨多罗三藐三菩提记，<a id="a-8B"></a>但闻空声而告我言：<a id="a-8C"></a>‘汝不久当得受阿耨多罗三藐三菩提记。<a id="a-8D"></a>’”</p>
  <p id="a8E">一切勇菩提萨埵白佛言：<a id="a-8F"></a>“世尊经于几时，<a id="a-8G"></a>得受阿耨多罗三藐三菩提记？<a id="a-8H"></a>”</p>
  <p id="a8I">佛告一切勇菩提萨埵言：<a id="a-8J"></a>“谛听！<a id="a-8K"></a>善男子，<a id="a-8L"></a>过九十二亿阿僧祇劫，<a id="a-8M"></a>有佛出世，<a id="a-8N"></a>号然灯如来、<a id="a-8O"></a>应、<a id="a-8P"></a>正遍知。<a id="a-8Q"></a>我于尔时作摩那婆子，<a id="a-8R"></a>名曰弥伽（弥伽者此言云），<a id="a-8S"></a>于然灯佛所作摩那婆，<a id="a-8T"></a>修清净行。<a id="a-8U"></a>我见彼佛，<a id="a-8V"></a>以七茎青莲华供养然灯如来，<a id="a-8W"></a>以此善根回向阿耨多罗三藐三菩提。<a id="a-8X"></a>尔时，<a id="a-8Y"></a>然灯如来即授我记：<a id="a-8Z"></a>‘摩那婆，<a id="a-8a"></a>未来过阿僧祇劫当得作佛，<a id="a-8b"></a>号释迦牟尼如来、<a id="a-8c"></a>应、<a id="a-8d"></a>正遍知。<a id="a-8e"></a>’一切勇，<a id="a-8f"></a>我于尔时闻授记声，<a id="a-8g"></a>踊身虚空高十二多罗，<a id="a-8h"></a>住虚空中得无生法忍，<a id="a-8i"></a>无量阿僧祇劫所修净行，<a id="a-8j"></a>与六波罗蜜相应，<a id="a-8k"></a>一切善根悉皆现前，<a id="a-8l"></a>如视掌中庵摩罗果。</p>
  <p id="a8m">“一切勇，<a id="a-8n"></a>我于尔时，<a id="a-8o"></a>令无量百千亿众生住于善法。<a id="a-8p"></a>一切勇，<a id="a-8q"></a>况今我成阿耨多罗三藐三菩提利益众生！<a id="a-8r"></a>我观众生以何应度，<a id="a-8s"></a>随其方便为其说法：<a id="a-8t"></a>若为诸天现作天身而为说法，<a id="a-8u"></a>若在龙宫示作龙身而为说法，<a id="a-8v"></a>于夜叉中示夜叉身而为说法，<a id="a-8w"></a>于饿鬼中作饿鬼身而为说法，<a id="a-8x"></a>若为人道示作人身而为说法，<a id="a-8y"></a>应以佛身而受化者示作佛身而为说法，<a id="a-8z"></a>应以菩提萨埵身而受化者示菩提萨埵身为之说法。<a id="a-90"></a>我观众生以何应度，<a id="a-91"></a>如是，<a id="a-92"></a>如是，<a id="a-93"></a>为众生现随应说法。</p>
  <p id="a94">“一切勇，<a id="a-95"></a>我为众生演说诸法有多方便。<a id="a-96"></a>何以故？<a id="a-97"></a>一切勇，<a id="a-98"></a>具足善根众生得闻此法，<a id="a-99"></a>一切善根悉得增长，<a id="a-9A"></a>悭者布施，<a id="a-9B"></a>无福德者修行福德，<a id="a-9C"></a>自利利他，<a id="a-9D"></a>修行念死。<a id="a-9E"></a>彼闻法故，<a id="a-9F"></a>作此善根；<a id="a-9G"></a>以听法故，<a id="a-9H"></a>过去善根亦得增明。<a id="a-9I"></a>彼得长夜利益安乐一切天人。<a id="a-9J"></a>一切勇，<a id="a-9K"></a>如是法门一经于耳，<a id="a-9L"></a>得生无量功德。</p>
  <p id="a9M">“一切勇，<a id="a-9N"></a>尔时众生各相谓言：<a id="a-9O"></a>‘更有余善法修行得阿耨多罗三藐三菩提不？<a id="a-9P"></a>’善众生言：<a id="a-9Q"></a>‘有法布施修行，<a id="a-9R"></a>口说善语，<a id="a-9S"></a>如是等法，<a id="a-9T"></a>得善果报至无上道。<a id="a-9U"></a>’愚痴之人作如是言：<a id="a-9V"></a>‘无法无施，<a id="a-9W"></a>无善恶果，<a id="a-9X"></a>无口善报。<a id="a-9Y"></a>’彼愚痴人得大罪报，<a id="a-9Z"></a>展转堕于恶道之中，<a id="a-9a"></a>于八大劫堕于地狱受大苦报，<a id="a-9b"></a>十六劫中堕阿修罗，<a id="a-9c"></a>九千劫中生堕鬼神，<a id="a-9d"></a>十二劫堕饿鬼中受饿鬼苦，<a id="a-9e"></a>万四千劫生处喑哑，<a id="a-9f"></a>万六千劫母胎伤堕，<a id="a-9g"></a>万二千劫生作肉团，<a id="a-9h"></a>万一千劫生处生盲。<a id="a-9i"></a>彼诸父母作如是言：<a id="a-9j"></a>‘我所生子，<a id="a-9k"></a>虚受勤苦！<a id="a-9l"></a>九月护胎，<a id="a-9m"></a>饥渴寒热，<a id="a-9n"></a>诸苦具受，<a id="a-9o"></a>而不得子报恩之力。<a id="a-9p"></a>’一切勇，<a id="a-9q"></a>如是，<a id="a-9r"></a>如是，<a id="a-9s"></a>谤法众生堕于地狱、<a id="a-9t"></a>畜生、<a id="a-9u"></a>饿鬼，<a id="a-9v"></a>临命终时，<a id="a-9w"></a>为忧恼箭射之而去。</p>
  <p id="a9x">“一切勇，<a id="a-9y"></a>口善语者作如是言：<a id="a-9z"></a>‘有法有施，<a id="a-A0"></a>有善恶业果报。<a id="a-A1"></a>’彼人以是善根因缘，<a id="a-A2"></a>二十五劫生郁单越，<a id="a-A3"></a>二十五劫生三十三天受诸天乐。<a id="a-A4"></a>从天命终，<a id="a-A5"></a>生郁单越，<a id="a-A6"></a>不入母胎，<a id="a-A7"></a>目见百千世界，<a id="a-A8"></a>悉名安乐。<a id="a-A9"></a>见一切国土诸佛，<a id="a-AA"></a>不移本处，<a id="a-AB"></a>成三菩提。</p>
  <p id="aAC">“一切勇，<a id="a-AD"></a>如此法门有大神力，<a id="a-AE"></a>能发清净信心，<a id="a-AF"></a>不生边地，<a id="a-AG"></a>具清净戒。<a id="a-AH"></a>一切勇，<a id="a-AI"></a>复有众生作如是言：<a id="a-AJ"></a>‘如来昼夜度诸众生，<a id="a-AK"></a>而众生界犹不尽耶？<a id="a-AL"></a>无量众生愿于菩提，<a id="a-AM"></a>无量众生生于天上，<a id="a-AN"></a>无量众生入般涅槃，<a id="a-AO"></a>何因缘故而不尽耶？<a id="a-AP"></a>’”</p>
  <p id="aAQ">时，<a id="a-AR"></a>诸外道婆罗门等，<a id="a-AS"></a>作如是语：<a id="a-AT"></a>“我当问难沙门瞿昙如是之义！<a id="a-AU"></a>”尔时，<a id="a-AV"></a>有九十四亿诸外道婆罗门等，<a id="a-AW"></a>来诣王舍城。</p>
  <p id="aAX">尔时，<a id="a-AY"></a>世尊熙然微笑。</p>
  <p id="aAZ">尔时，<a id="a-Aa"></a>弥帝隶菩提萨埵（弥帝隶者，<a id="a-Ab"></a>此云慈也），<a id="a-Ac"></a>从座而起，<a id="a-Ad"></a>顶礼佛足，<a id="a-Ae"></a>向佛合掌，<a id="a-Af"></a>白佛言：<a id="a-Ag"></a>“世尊，<a id="a-Ah"></a>何因缘故，<a id="a-Ai"></a>如来微笑？<a id="a-Aj"></a>若无因缘，<a id="a-Ak"></a>如来终不现希有事。<a id="a-Al"></a>愿世尊说，<a id="a-Am"></a>何故现笑？<a id="a-An"></a>”</p>
  <p id="aAo">佛告弥帝隶菩提萨埵：<a id="a-Ap"></a>“善男子，<a id="a-Aq"></a>汝今谛听，<a id="a-Ar"></a>当为汝说。<a id="a-As"></a>弥帝隶，<a id="a-At"></a>今日王舍城必有大众集会。<a id="a-Au"></a>”</p>
  <p id="aAv">弥帝隶菩提萨埵白佛言：<a id="a-Aw"></a>“世尊，<a id="a-Ax"></a>何众集会，<a id="a-Ay"></a>为天、<a id="a-Az"></a>龙、<a id="a-B0"></a>夜叉、<a id="a-B1"></a>若人非人？<a id="a-B2"></a>”</p>
  <p id="aB3">佛告弥帝隶菩提萨埵：<a id="a-B4"></a>“善男子，<a id="a-B5"></a>此诸天、<a id="a-B6"></a>龙、<a id="a-B7"></a>夜叉等，<a id="a-B8"></a>悉来集会。<a id="a-B9"></a>复有八万四千诸婆罗门、<a id="a-BA"></a>九千亿诸尼犍子，<a id="a-BB"></a>来欲谈论。<a id="a-BC"></a>我悉降伏诸婆罗门，<a id="a-BD"></a>为其说法，<a id="a-BE"></a>皆发阿耨多罗三藐三菩提心。<a id="a-BF"></a>九千亿尼犍陀，<a id="a-BG"></a>皆得须驴多波帝（此言逆流）。<a id="a-BH"></a>万八千亿龙王悉来集会，<a id="a-BI"></a>闻我说法，<a id="a-BJ"></a>悉发阿耨多罗三藐三菩提心。<a id="a-BK"></a>六万亿净居天子亦来集会，<a id="a-BL"></a>复有三万亿恶魔及其眷属亦来集会，<a id="a-BM"></a>有万二千阿修罗王悉来集会，<a id="a-BN"></a>五百大王及诸眷属悉来集会，<a id="a-BO"></a>听我说法；<a id="a-BP"></a>既闻法已，<a id="a-BQ"></a>皆发阿耨多罗三藐三菩提心。<a id="a-BR"></a>”</p>
  <p id="aBS">尔时，<a id="a-BT"></a>弥帝隶菩提萨埵，<a id="a-BU"></a>从座而起，<a id="a-BV"></a>顶礼佛足，<a id="a-BW"></a>右绕三匝，<a id="a-BX"></a>即没不现。</p>
  <p id="aBY">尔时，<a id="a-BZ"></a>一切勇菩提萨埵、<a id="a-Ba"></a>摩诃萨埵，<a id="a-Bb"></a>从座而起，<a id="a-Bc"></a>偏袒右肩，<a id="a-Bd"></a>右膝著地，<a id="a-Be"></a>向佛合掌，<a id="a-Bf"></a>白佛言：<a id="a-Bg"></a>“世尊，<a id="a-Bh"></a>彼五百国王，<a id="a-Bi"></a>名字何等？<a id="a-Bj"></a>”</p>
  <p id="aBk">佛告一切勇：<a id="a-Bl"></a>“谛听！<a id="a-Bm"></a>善男子，<a id="a-Bn"></a>一名欢喜王，<a id="a-Bo"></a>二名善欢喜王，<a id="a-Bp"></a>三名忧波难陀王，<a id="a-Bq"></a>四名胜踊王，<a id="a-Br"></a>五名梵将军王，<a id="a-Bs"></a>六名梵响王，<a id="a-Bt"></a>七名善见王，<a id="a-Bu"></a>八名善欢喜王，<a id="a-Bv"></a>九名欢喜将军王，<a id="a-Bw"></a>十名欢喜正王，<a id="a-Bx"></a>十一名频婆娑罗王，<a id="a-By"></a>十二名波斯那王，<a id="a-Bz"></a>十三名增长王，<a id="a-C0"></a>如是等有五百大王。<a id="a-C1"></a>一一大王有千亿眷属，<a id="a-C2"></a>皆发阿耨多罗三藐三菩提心，<a id="a-C3"></a>唯除增长王。<a id="a-C4"></a>从于东方有三万亿菩提萨埵俱来集会，<a id="a-C5"></a>从于南方有五万亿菩提萨埵俱来集会，<a id="a-C6"></a>从于西方有六万亿菩提萨埵俱来集会，<a id="a-C7"></a>从于北方有八万亿菩提萨埵俱来集会，<a id="a-C8"></a>从于下方有九万亿菩提萨埵俱来集会，<a id="a-C9"></a>从于上方有百千亿菩提萨埵俱来集会。<a id="a-CA"></a>彼诸菩提萨埵悉住十地，<a id="a-CB"></a>一切皆诣王舍大城至如来所，<a id="a-CC"></a>于阿耨多罗三藐三菩提得不退转。<a id="a-CD"></a>”</p>
  <p id="aCE">尔时，<a id="a-CF"></a>世尊告一切勇菩提萨埵、<a id="a-CG"></a>摩诃萨埵言：<a id="a-CH"></a>“善男子，<a id="a-CI"></a>汝诣十方诸佛世界，<a id="a-CJ"></a>告诸菩提萨埵：<a id="a-CK"></a>‘今日如来于王舍城演说大法。<a id="a-CL"></a>汝等十方菩提萨埵，<a id="a-CM"></a>合掌恭敬。<a id="a-CN"></a>’汝于须臾速还，<a id="a-CO"></a>及此众会听法。<a id="a-CP"></a>”</p>
  <p id="aCQ">尔时，<a id="a-CR"></a>一切勇菩提萨埵，<a id="a-CS"></a>从座而起，<a id="a-CT"></a>顶礼佛足，<a id="a-CU"></a>绕佛三匝，<a id="a-CV"></a>忽然不现。</p>
  <p id="aCW">时，<a id="a-CX"></a>一切勇菩提萨埵到十方国，<a id="a-CY"></a>告诸菩提萨埵言曰：<a id="a-CZ"></a>“今日如来于王舍城演说大法。<a id="a-Ca"></a>汝等今者应赞善哉，<a id="a-Cb"></a>令汝永得安乐利益。<a id="a-Cc"></a>”</p>
  <p id="aCd">尔时，<a id="a-Ce"></a>一切勇菩提萨埵，<a id="a-Cf"></a>到十方国供养诸佛，<a id="a-Cg"></a>告诸菩提萨埵。<a id="a-Ch"></a>言已还归此土，<a id="a-Ci"></a>譬如壮士屈伸臂顷，<a id="a-Cj"></a>至王舍城，<a id="a-Ck"></a>住如来前。</p>
  <p id="aCl">时，<a id="a-Cm"></a>一切婆罗门、<a id="a-Cn"></a>诸外道悉已集会，<a id="a-Co"></a>天、<a id="a-Cp"></a>龙、<a id="a-Cq"></a>夜叉、<a id="a-Cr"></a>阿修罗、<a id="a-Cs"></a>人非人等皆悉集会，<a id="a-Ct"></a>五百大王及其眷属亦来集会，<a id="a-Cu"></a>三万亿恶魔及诸眷属亦来集会。</p>
  <p id="aCv">尔时，<a id="a-Cw"></a>王舍城地大震动。<a id="a-Cx"></a>时十方诸佛世界，<a id="a-Cy"></a>雨栴檀末香，<a id="a-Cz"></a>雨天妙华，<a id="a-D0"></a>雨如来上成大华台。<a id="a-D1"></a>金刚力士执金刚杵在如来前。<a id="a-D2"></a>尔时，<a id="a-D3"></a>四方有四风王，<a id="a-D4"></a>入王舍城，<a id="a-D5"></a>悉吹城内粪秽土沙，<a id="a-D6"></a>远置城外。<a id="a-D7"></a>尔时，<a id="a-D8"></a>十方世界雨众香水，<a id="a-D9"></a>十方世界雨优钵罗华、<a id="a-DA"></a>拘物头华、<a id="a-DB"></a>分陀利华，<a id="a-DC"></a>在虚空中化成华盖。<a id="a-DD"></a>于虚空中，<a id="a-DE"></a>有八万四千亿师子之座，<a id="a-DF"></a>七宝所成。<a id="a-DG"></a>一切座上，<a id="a-DH"></a>皆有如来，<a id="a-DI"></a>宣说妙法。<a id="a-DJ"></a>尔时，<a id="a-DK"></a>三千世界六种震动。</p>
  <p id="aDL">时，<a id="a-DM"></a>一切勇菩提萨埵、<a id="a-DN"></a>摩诃萨埵，<a id="a-DO"></a>白佛言：<a id="a-DP"></a>“世尊，<a id="a-DQ"></a>何因缘故，<a id="a-DR"></a>于王舍城，<a id="a-DS"></a>现希有事？<a id="a-DT"></a>”</p>
  <p id="aDU">佛告一切勇菩提萨埵：<a id="a-DV"></a>“善男子，<a id="a-DW"></a>汝今善听！<a id="a-DX"></a>譬如有人，<a id="a-DY"></a>吾我自高，<a id="a-DZ"></a>家居贫穷，<a id="a-Da"></a>日至王门；<a id="a-Db"></a>既至王门，<a id="a-Dc"></a>自高直入。<a id="a-Dd"></a>时守门者，<a id="a-De"></a>寻捉打缚。<a id="a-Df"></a>王闻有人直入王门，<a id="a-Dg"></a>王作是念：<a id="a-Dh"></a>‘此人直入，<a id="a-Di"></a>必欲相害。<a id="a-Dj"></a>’时王瞋恚，<a id="a-Dk"></a>敕诸臣言：<a id="a-Dl"></a>‘汝将此人断其命根，<a id="a-Dm"></a>并其父母兄弟姊妹。<a id="a-Dn"></a>’其人眷属，<a id="a-Do"></a>皆悉忧愁，<a id="a-Dp"></a>悲泣啼哭。<a id="a-Dq"></a>如来说法亦复如是：<a id="a-Dr"></a>吾我自高喻诸凡夫，<a id="a-Ds"></a>得见佛身，<a id="a-Dt"></a>耳闻说法，<a id="a-Du"></a>自生高慢，<a id="a-Dv"></a>说种种语，<a id="a-Dw"></a>住吾我地，<a id="a-Dx"></a>自不听受亦不说法。<a id="a-Dy"></a>若人说法，<a id="a-Dz"></a>一偈一喻亦不听受，<a id="a-E0"></a>作如是言：<a id="a-E1"></a>‘如此之法，<a id="a-E2"></a>我已先知。<a id="a-E3"></a>’何以故？<a id="a-E4"></a>住我慢地。<a id="a-E5"></a>或恃多闻，<a id="a-E6"></a>自纵放逸，<a id="a-E7"></a>与愚痴人共住，<a id="a-E8"></a>不闻正法。<a id="a-E9"></a>自以多闻放逸不如法说，<a id="a-EA"></a>自作手笔而自说之。</p>
  <p id="aEB">“一切世人欺诳自身，<a id="a-EC"></a>作如是言：<a id="a-ED"></a>‘有财施我，<a id="a-EE"></a>我是福田。<a id="a-EF"></a>’彼愚痴人自诳其身，<a id="a-EG"></a>亦诳世间；<a id="a-EH"></a>食他信施不能消故，<a id="a-EI"></a>命欲终时，<a id="a-EJ"></a>生大恐怖。<a id="a-EK"></a>诸人告言：<a id="a-EL"></a>‘汝足技术，<a id="a-EM"></a>何不自救？<a id="a-EN"></a>’答言：<a id="a-EO"></a>‘今日技术，<a id="a-EP"></a>不能自救，<a id="a-EQ"></a>忧悲苦恼。<a id="a-ER"></a>’众人语言：<a id="a-ES"></a>‘为一人故，<a id="a-ET"></a>父母兄弟亲里眷属，<a id="a-EU"></a>无事诛戮。<a id="a-EV"></a>’众生如是近恶知识，<a id="a-EW"></a>堕于地狱、<a id="a-EX"></a>畜生、<a id="a-EY"></a>饿鬼。<a id="a-EZ"></a>如是，<a id="a-Ea"></a>如是，<a id="a-Eb"></a>诸婆罗门、<a id="a-Ec"></a>诸尼犍子，<a id="a-Ed"></a>我今告汝，<a id="a-Ee"></a>汝莫放逸。<a id="a-Ef"></a>譬如鸟子，<a id="a-Eg"></a>未生羽翼，<a id="a-Eh"></a>不能高翔飞于虚空；<a id="a-Ei"></a>汝等如是无有神力，<a id="a-Ej"></a>不能飞至涅槃之界。<a id="a-Ek"></a>所以者何？<a id="a-El"></a>汝所行法，<a id="a-Em"></a>非毕竟道，<a id="a-En"></a>终归破坏。<a id="a-Eo"></a>汝等临终自生悔心：<a id="a-Ep"></a>‘我等虚受如是身命，<a id="a-Eq"></a>修行不得天乐，<a id="a-Er"></a>不受人乐，<a id="a-Es"></a>不得涅槃。<a id="a-Et"></a>我等此身，<a id="a-Eu"></a>便为虚过。<a id="a-Ev"></a>我当生何道？<a id="a-Ew"></a>受何等身？<a id="a-Ex"></a>’”</p>
  <p id="aEy">尔时，<a id="a-Ez"></a>世尊告诸婆罗门、<a id="a-F0"></a>尼犍子诸外道言：<a id="a-F1"></a>“阎浮提中满中珍宝，<a id="a-F2"></a>汝等莫失所望，<a id="a-F3"></a>于佛法宝中莫作异学。<a id="a-F4"></a>汝等所疑，<a id="a-F5"></a>悉问如来。<a id="a-F6"></a>佛当为汝，<a id="a-F7"></a>分别说之。<a id="a-F8"></a>”</p>
  <p id="aF9">尔时，<a id="a-FA"></a>一切婆罗门、<a id="a-FB"></a>尼犍子等，<a id="a-FC"></a>从座而起，<a id="a-FD"></a>偏袒右肩，<a id="a-FE"></a>右膝著地，<a id="a-FF"></a>合掌礼佛，<a id="a-FG"></a>白佛言：<a id="a-FH"></a>“世尊，<a id="a-FI"></a>如来昼夜多度生死众生，<a id="a-FJ"></a>众生界不减不增。<a id="a-FK"></a>世尊，<a id="a-FL"></a>何因缘故，<a id="a-FM"></a>众生等如是生灭？<a id="a-FN"></a>”</p>
  <p id="aFO">尔时，<a id="a-FP"></a>药上菩提萨埵、<a id="a-FQ"></a>摩诃萨埵，<a id="a-FR"></a>大誓庄严，<a id="a-FS"></a>为燃法炬，<a id="a-FT"></a>欲问大事，<a id="a-FU"></a>白佛言：<a id="a-FV"></a>“世尊，<a id="a-FW"></a>当来世，<a id="a-FX"></a>无少众生、<a id="a-FY"></a>无老众生作生灭者。<a id="a-FZ"></a>”</p>
  <p id="aFa">佛告药上：<a id="a-Fb"></a>“众生有老作少，<a id="a-Fc"></a>如是生灭。<a id="a-Fd"></a>善男子，<a id="a-Fe"></a>如人沐发，<a id="a-Ff"></a>著新衣服，<a id="a-Fg"></a>从舍而出。<a id="a-Fh"></a>余人语言：<a id="a-Fi"></a>‘善沐头发，<a id="a-Fj"></a>著新净衣。<a id="a-Fk"></a>’又如有人洗沐头发，<a id="a-Fl"></a>著故洗衣，<a id="a-Fm"></a>‘善沐头发，<a id="a-Fn"></a>衣服非妙。<a id="a-Fo"></a>’如是，<a id="a-Fp"></a>如是，<a id="a-Fq"></a>药上，<a id="a-Fr"></a>众生老者，<a id="a-Fs"></a>于阎浮提以为非妙；<a id="a-Ft"></a>少者虽妙，<a id="a-Fu"></a>现有生灭。<a id="a-Fv"></a>”</p>
  <p id="aFw">尔时，<a id="a-Fx"></a>一切婆罗门、<a id="a-Fy"></a>诸外道尼犍子，<a id="a-Fz"></a>白佛言：<a id="a-G0"></a>“世尊，<a id="a-G1"></a>何等名老？<a id="a-G2"></a>何者为少？<a id="a-G3"></a>”</p>
  <p id="aG4">佛告诸外道：<a id="a-G5"></a>“所言老者，<a id="a-G6"></a>数数往来，<a id="a-G7"></a>饿鬼、<a id="a-G8"></a>畜生、<a id="a-G9"></a>地狱之中，<a id="a-GA"></a>受苦无厌。<a id="a-GB"></a>”</p>
  <p id="aGC">尔时，<a id="a-GD"></a>一切诸婆罗门、<a id="a-GE"></a>天龙大王，<a id="a-GF"></a>白佛言：<a id="a-GG"></a>“世尊，<a id="a-GH"></a>我等更不能受生死苦恼。<a id="a-GI"></a>”</p>
  <p id="aGJ">彼诸尼犍作如是言：<a id="a-GK"></a>“无少众生。<a id="a-GL"></a>”</p>
  <p id="aGM">尔时，<a id="a-GN"></a>药上菩提萨埵白佛言：<a id="a-GO"></a>“世尊，<a id="a-GP"></a>观此众生，<a id="a-GQ"></a>如是难度。<a id="a-GR"></a>”</p>
  <p id="aGS">佛告药上菩提萨埵：<a id="a-GT"></a>“如来今日分别解说，<a id="a-GU"></a>汝善谛听！<a id="a-GV"></a>”</p>
  <p id="aGW">有九万四千亿新学众生，<a id="a-GX"></a>在如来前，<a id="a-GY"></a>不礼如来，<a id="a-GZ"></a>亦不问讯。</p>
  <p id="aGa">尔时，<a id="a-Gb"></a>药上菩提萨埵白佛言：<a id="a-Gc"></a>“世尊，<a id="a-Gd"></a>何因缘故，<a id="a-Ge"></a>此诸众生，<a id="a-Gf"></a>不礼如来，<a id="a-Gg"></a>亦不问讯？<a id="a-Gh"></a>请决所疑。<a id="a-Gi"></a>”</p>
  <p id="aGj">佛告药上菩提萨埵：<a id="a-Gk"></a>“善男子，<a id="a-Gl"></a>汝今谛听，<a id="a-Gm"></a>当为汝说。<a id="a-Gn"></a>善男子，<a id="a-Go"></a>若作是说，<a id="a-Gp"></a>无少众生。<a id="a-Gq"></a>如是之人，<a id="a-Gr"></a>是少众生。<a id="a-Gs"></a>”</p>
  <p id="aGt">彼人问言：<a id="a-Gu"></a>“我等诸人，<a id="a-Gv"></a>是少众生？<a id="a-Gw"></a>世尊，<a id="a-Gx"></a>我等是少众生？<a id="a-Gy"></a>”</p>
  <p id="aGz">佛言：<a id="a-H0"></a>“如是，<a id="a-H1"></a>如是，<a id="a-H2"></a>汝等是少众生，<a id="a-H3"></a>以不能知自身量故。<a id="a-H4"></a>”</p>
  <p id="aH5">尔时，<a id="a-H6"></a>九万四千亿新学众生，<a id="a-H7"></a>皆得十地，<a id="a-H8"></a>住于虚空。</p>
  <p id="aH9">尔时，<a id="a-HA"></a>药上菩提萨埵、<a id="a-HB"></a>摩诃萨埵，<a id="a-HC"></a>白佛言：<a id="a-HD"></a>“世尊，<a id="a-HE"></a>此诸众生快得善利，<a id="a-HF"></a>得尽生死。<a id="a-HG"></a>世尊，<a id="a-HH"></a>此诸众生离于生死，<a id="a-HI"></a>得住十地。<a id="a-HJ"></a>”</p>
  <p id="aHK">尔时，<a id="a-HL"></a>一切婆罗门、<a id="a-HM"></a>诸外道尼犍子，<a id="a-HN"></a>诸龙、<a id="a-HO"></a>国王、<a id="a-HP"></a>恶魔眷属，<a id="a-HQ"></a>来到佛所，<a id="a-HR"></a>白佛言：<a id="a-HS"></a>“世尊，<a id="a-HT"></a>我等诣佛听此法门。<a id="a-HU"></a>愿我等辈，<a id="a-HV"></a>皆得如来妙色之身！<a id="a-HW"></a>形色像貌，<a id="a-HX"></a>愿如如来、<a id="a-HY"></a>应、<a id="a-HZ"></a>正遍知！<a id="a-Ha"></a>”</p>
  <p id="aHb">佛言：<a id="a-Hc"></a>“如是，<a id="a-Hd"></a>如是。<a id="a-He"></a>善男子，<a id="a-Hf"></a>汝等来诣佛所，<a id="a-Hg"></a>听此法门，<a id="a-Hh"></a>发阿耨多罗三藐三菩提心，<a id="a-Hi"></a>汝等不久当得阿耨多罗三藐三菩提。<a id="a-Hj"></a>”</p>
  <p id="aHk">尔时，<a id="a-Hl"></a>如来说此语已，<a id="a-Hm"></a>诸外道尼犍子等，<a id="a-Hn"></a>皆得无生法忍，<a id="a-Ho"></a>住于十地。<a id="a-Hp"></a>时，<a id="a-Hq"></a>诸菩提萨埵以自神通，<a id="a-Hr"></a>踊在空中高七多罗，<a id="a-Hs"></a>于虚空中化成七宝台奉施如来，<a id="a-Ht"></a>在于空中作种种神通而自变化。<a id="a-Hu"></a>尔时，<a id="a-Hv"></a>诸天于虚空中，<a id="a-Hw"></a>当如来上，<a id="a-Hx"></a>雨众妙华；<a id="a-Hy"></a>念佛如来，<a id="a-Hz"></a>于其自身起佛身想。<a id="a-I0"></a>无量百千诸天子，<a id="a-I1"></a>以华散佛，<a id="a-I2"></a>作如是言：<a id="a-I3"></a>“得大利益！<a id="a-I4"></a>沙门瞿昙，<a id="a-I5"></a>真是世间大良福田，<a id="a-I6"></a>具足三昧自在之力。<a id="a-I7"></a>如是等众生，<a id="a-I8"></a>渐具方便，<a id="a-I9"></a>说一善语，<a id="a-IA"></a>得离生死。<a id="a-IB"></a>”</p>
  <p id="aIC">尔时，<a id="a-ID"></a>药上菩提萨埵、<a id="a-IE"></a>摩诃萨埵，<a id="a-IF"></a>从座而起，<a id="a-IG"></a>偏袒右肩，<a id="a-IH"></a>右膝著地，<a id="a-II"></a>合掌白佛言：<a id="a-IJ"></a>“世尊，<a id="a-IK"></a>此诸天子，<a id="a-IL"></a>何因缘故作如是语，<a id="a-IM"></a>现诸神通，<a id="a-IN"></a>善赞如来？<a id="a-IO"></a>”</p>
  <p id="aIP">佛告药上菩提萨埵言：<a id="a-IQ"></a>“善男子，<a id="a-IR"></a>彼诸菩萨不赞叹我，<a id="a-IS"></a>自赞其身。<a id="a-IT"></a>以其自身坐法王位，<a id="a-IU"></a>以其自身坐于法座，<a id="a-IV"></a>以其自身放法光明。<a id="a-IW"></a>诸佛所护，<a id="a-IX"></a>于阿耨多罗三藐三菩提，<a id="a-IY"></a>正觉说法。<a id="a-IZ"></a>”</p>
  <p id="aIa">尔时，<a id="a-Ib"></a>药上菩提萨埵、<a id="a-Ic"></a>摩诃萨埵，<a id="a-Id"></a>白佛言：<a id="a-Ie"></a>“世尊，<a id="a-If"></a>大德世尊，<a id="a-Ig"></a>日夜常度无量众生，<a id="a-Ih"></a>然诸众生犹不可尽。<a id="a-Ii"></a>”</p>
  <p id="aIj">尔时，<a id="a-Ik"></a>世尊告药上菩提萨埵、<a id="a-Il"></a>摩诃萨埵言：<a id="a-Im"></a>“善哉！<a id="a-In"></a>善哉！<a id="a-Io"></a>善男子，<a id="a-Ip"></a>能以此义问于如来。<a id="a-Iq"></a>善男子，<a id="a-Ir"></a>譬如有人大富饶财，<a id="a-Is"></a>多有奴婢，<a id="a-It"></a>多有田宅、<a id="a-Iu"></a>园林谷米、<a id="a-Iv"></a>大小麦豆、<a id="a-Iw"></a>稻秫胡麻。<a id="a-Ix"></a>彼于春时一切种植，<a id="a-Iy"></a>至时则熟，<a id="a-Iz"></a>熟复收获；<a id="a-J0"></a>各各别盛，<a id="a-J1"></a>盛已食之；<a id="a-J2"></a>至于春时，<a id="a-J3"></a>种之如前。<a id="a-J4"></a>善男子，<a id="a-J5"></a>众生本业亦复如是，<a id="a-J6"></a>受乐报尽，<a id="a-J7"></a>复作善业种诸善根，<a id="a-J8"></a>种善根已增长善法，<a id="a-J9"></a>增善法已得大欢喜。<a id="a-JA"></a>药上，<a id="a-JB"></a>以欢喜心，<a id="a-JC"></a>于百亿劫，<a id="a-JD"></a>乐报不失。<a id="a-JE"></a>善男子，<a id="a-JF"></a>如初发意菩提萨埵，<a id="a-JG"></a>不堕恶道，<a id="a-JH"></a>总知诸法。<a id="a-JI"></a>”</p>
  <p id="aJJ">药上菩提萨埵白佛言：<a id="a-JK"></a>“世尊，<a id="a-JL"></a>云何初发意菩提萨埵而见梦也？<a id="a-JM"></a>”</p>
  <p id="aJN">佛告药上菩提萨埵言：<a id="a-JO"></a>“善男子，<a id="a-JP"></a>初发意菩提萨埵，<a id="a-JQ"></a>于其梦中多见怖畏。<a id="a-JR"></a>何以故？<a id="a-JS"></a>净一切业，<a id="a-JT"></a>不可以身而受众苦，<a id="a-JU"></a>以是罪故，<a id="a-JV"></a>梦见怖畏。<a id="a-JW"></a>”</p>
  <p id="aJX">药上白佛言：<a id="a-JY"></a>“世尊，<a id="a-JZ"></a>初发心菩提萨埵，<a id="a-Ja"></a>梦中见何等怖？<a id="a-Jb"></a>”</p>
  <p id="aJc">佛告药上菩提萨埵：<a id="a-Jd"></a>“善男子，<a id="a-Je"></a>其人梦见炽然火聚，<a id="a-Jf"></a>彼菩提萨埵应作是念：<a id="a-Jg"></a>‘以此火聚，<a id="a-Jh"></a>烧我一切烦恼。<a id="a-Ji"></a>’药上，<a id="a-Jj"></a>是名第一梦见怖畏。<a id="a-Jk"></a>又见水流垢浊不净，<a id="a-Jl"></a>彼初发心菩提萨埵应作是念：<a id="a-Jm"></a>‘漂我一切结缚烦恼。<a id="a-Jn"></a>’药上，<a id="a-Jo"></a>是名初发心菩提萨埵第二梦见大怖畏也。<a id="a-Jp"></a>”</p>
  <p id="aJq">药上菩提萨埵白佛言：<a id="a-Jr"></a>“世尊，<a id="a-Js"></a>见何怖畏？<a id="a-Jt"></a>”</p>
  <p id="aJu">佛告药上菩提萨埵言：<a id="a-Jv"></a>“于其梦中自见剃发。<a id="a-Jw"></a>药上，<a id="a-Jx"></a>菩提萨埵见已不应恐怖。<a id="a-Jy"></a>何以故？<a id="a-Jz"></a>应作是念：<a id="a-K0"></a>‘剃贪瞋痴堕六道生。<a id="a-K1"></a>’善男子，<a id="a-K2"></a>如是菩提萨埵不堕地狱，<a id="a-K3"></a>不堕畜生，<a id="a-K4"></a>不堕饿鬼，<a id="a-K5"></a>不堕龙中，<a id="a-K6"></a>不堕天中。<a id="a-K7"></a>药上，<a id="a-K8"></a>初发心菩提萨埵，<a id="a-K9"></a>惟生清净佛国土中。<a id="a-KA"></a>”</p>
  <p id="aKB">佛告药上：<a id="a-KC"></a>“当来末世后五百岁，<a id="a-KD"></a>有诸菩提萨埵，<a id="a-KE"></a>心愿菩提，<a id="a-KF"></a>以发心故，<a id="a-KG"></a>得众多人毁辱打骂。<a id="a-KH"></a>药上，<a id="a-KI"></a>于彼但应为其说法，<a id="a-KJ"></a>菩提萨埵不应起于瞋恚之心。<a id="a-KK"></a>”</p>
  <p id="aKL">佛告药上：<a id="a-KM"></a>“我于无量百千亿劫，<a id="a-KN"></a>行诸苦行。<a id="a-KO"></a>善男子，<a id="a-KP"></a>我不为资生国土财产，<a id="a-KQ"></a>为知诸法实相故。<a id="a-KR"></a>药上，<a id="a-KS"></a>我行苦行，<a id="a-KT"></a>不得阿耨多罗三藐三菩提。<a id="a-KU"></a>善男子，<a id="a-KV"></a>我闻此法，<a id="a-KW"></a>即日得阿耨多罗三藐三菩提。<a id="a-KX"></a>药上，<a id="a-KY"></a>此法甚深，<a id="a-KZ"></a>如是法门难得闻名。<a id="a-Ka"></a>若得闻此法门名者，<a id="a-Kb"></a>一切得阿耨多罗三藐三菩提。<a id="a-Kc"></a>药上，<a id="a-Kd"></a>是人得超千劫生死，<a id="a-Ke"></a>生净佛国土，<a id="a-Kf"></a>善知灭道，<a id="a-Kg"></a>知第一道，<a id="a-Kh"></a>识第一善根，<a id="a-Ki"></a>成就无比神通，<a id="a-Kj"></a>知无比灭。<a id="a-Kk"></a>药上，<a id="a-Kl"></a>于汝意云何？<a id="a-Km"></a>云何名灭？<a id="a-Kn"></a>”</p>
  <p id="aKo">药上菩提萨埵白佛言：<a id="a-Kp"></a>“世尊，<a id="a-Kq"></a>法处名灭。<a id="a-Kr"></a>”</p>
  <p id="aKs">佛言：<a id="a-Kt"></a>“药上，<a id="a-Ku"></a>何等法处？<a id="a-Kv"></a>”</p>
  <p id="aKw">药上白佛言：<a id="a-Kx"></a>“世尊，<a id="a-Ky"></a>法是法处。<a id="a-Kz"></a>如世尊说，<a id="a-L0"></a>勤行精进，<a id="a-L1"></a>勤持戒，<a id="a-L2"></a>勤忍辱，<a id="a-L3"></a>是名法藏。<a id="a-L4"></a>”</p>
  <p id="aL5">佛赞药上菩提萨埵言：<a id="a-L6"></a>“善哉！<a id="a-L7"></a>善哉！<a id="a-L8"></a>善男子，<a id="a-L9"></a>佛问此义，<a id="a-LA"></a>汝善解说。<a id="a-LB"></a>”</p>
 </body>
</html>