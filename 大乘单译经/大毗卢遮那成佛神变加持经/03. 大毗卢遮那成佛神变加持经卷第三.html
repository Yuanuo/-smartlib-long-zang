<!DOCTYPE html>
<html>
<head>
  <meta charset="utf-8"/>
  <meta name="author" content="输婆迦罗"/>
  <meta name="author" content="一行/唐"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>大毗卢遮那成佛神变加持经卷第三</title>
</head>
<body>
  <h1 class="head">大毗卢遮那成佛神变加持经卷第三</h1>
  <h2>世间成就品第五</h2>
  <p>尔时世尊复告执金刚秘密主而说偈言。</p>
  <p class="l-js-5c">如真言教法　　成就于彼果</p>
  <p class="l-js-5c">当字字相应　　句句亦如是</p>
  <p class="l-js-5c">作心想念诵　　善住一洛叉</p>
  <p class="l-js-5c">初字菩提心　　第二名为声</p>
  <p class="l-js-5c">句想为本尊　　而于自处作</p>
  <p class="l-js-5c">第二句当知　　即诸佛胜句</p>
  <p class="l-js-5c">行者观住彼　　极圆净月轮</p>
  <p class="l-js-5c">于中谛诚想　　诸字如次第</p>
  <p class="l-js-5c">中置字句等　　而想净其命</p>
  <p class="l-js-5c">命者所谓风　　念随出入息</p>
  <p class="l-js-5c">彼等净除已　　作先持诵法</p>
  <p class="l-js-5c">善住真言者　　次一月念诵</p>
  <p class="l-js-5c">行者前方便　　一一句通达</p>
  <p class="l-js-5c">诸佛大名称　　说此先受持</p>
  <p class="l-js-5c">次当随所有　　奉涂香花等</p>
  <p class="l-js-5c">为成正觉故　　回向自菩提</p>
  <p class="l-js-5c">如是于两月　　真言当无畏</p>
  <p class="l-js-5c">次满此月已　　行者入持诵</p>
  <p class="l-js-5c">山峰或牛栏　　及诸河潬等</p>
  <p class="l-js-5c">四衢道一室　　神室大天室</p>
  <p class="l-js-5c">彼漫茶罗处　　悉如金刚宫</p>
  <p class="l-js-5c">是处而结护　　行者作成就</p>
  <p class="l-js-5c">即以中夜分　　或于日出时</p>
  <p class="l-js-5c">智者应当知　　有如是相现</p>
  <p class="l-js-5c">吽声或鼓音　　若复地震动</p>
  <p class="l-js-5c">及闻虚空中　　有悦意言辞</p>
  <p class="l-js-5c">应知如是相　　悉地总如意</p>
  <p class="l-js-5c">诸佛两足尊　　宣说于彼果</p>
  <p class="l-js-5c">住是真言行　　必定当成佛</p>
  <p class="l-js-5c">应一切种类　　常念持真言</p>
  <p class="l-js-5c">古佛大仙说　　故应当忆念</p>
  <h2>悉地出现品第六</h2>
  <p>尔时世尊。复观诸大众会。为欲满足一切愿故。复说三世无量门决定智圆满法句。</p>
  <p class="l-js-7c">虚空无垢无自性　　能授种种诸巧智</p>
  <p class="l-js-7c">由本自性常空故　　缘起甚深难可见</p>
  <p class="l-js-7c">于长恒时殊胜进　　随念施与无上果</p>
  <p class="l-js-7c">譬如一切趣宫室　　虽依虚空无著行</p>
  <p class="l-js-7c">此清净法亦如是　　三有无余清净生</p>
  <p class="l-js-7c">昔胜生严修此故　　得有一切如来行</p>
  <p class="l-js-7c">非他句有难可得　　作世遍明如世尊</p>
  <p class="l-js-7c">说极清净修行法　　深广无尽离分别</p>
  <p>尔时毗卢遮那世尊说是偈已。观察金刚手等诸大众会。告执金刚言。善男子各各当现法界神力悉地流出句。若诸众生见如是法。欢喜踊跃得安乐住。如是说已诸执金刚。为毗卢遮那世尊。作礼。如是法主依所教敕复请佛言。惟愿世尊哀愍我等。示现悉地流出句何以故。于尊者薄伽梵前。而自宣示所通达法。非是所宜。善哉世尊。惟愿利益安乐未来众生故。时薄伽梵毗卢遮那。告一切诸执金刚言。善哉善哉善男子。如来所说法毗柰耶称赞一法所谓有羞。若有羞善男子善女人。见如是法。速生二事。谓不作所不应作。众所称赞。复有二事。谓所未至令至。得与佛菩萨同处。复有二事。谓住尸罗。生于人天。善哉谛听善思念之。我当宣说真言成就流出相应句。诸流出相应句。真言门修菩提诸菩萨。速于是中。当得真言悉地。若行者见漫茶罗。尊所印可。成就真语。发菩提心。深信慈悲。无有悭吝。住于调伏。能善分别从缘所生。受持禁戒。善住众学。具巧方便。勇健。知时非时。好行惠舍。心无怖畏。勤修真言行法。通达真言实义。常乐坐禅。乐作成就。秘密主譬如欲界。有自在悦满意明。乃至一切欲处天子。于此迷醉。出众妙杂类戏笑。及现种种杂类受用遍受用。授与自所变化他化自在天等。而亦自受用之。又善男子如摩醯首罗天。有胜意生明。能作三千大千世界众生利益。化一切受用遍受用。授与净居诸天。亦复自受用之。又如幻术真言能现种种园林人物。如阿修罗真言。现幻化事。如世咒术。摄毒及寒热等。摩怛哩神真言。能作众生疾疫灾厉。及世间咒术。摄除众毒及寒热等。能变炽火而生清凉。是故善男子。当信如是流出句真言威德。此真言威德。非从真言中出。亦不入众生。不于持诵者处而有可得。善男子真言加持力故。法尔而生。无所过越。以三时不越故。甚深不思议缘生理故。是故善男子。当随顺通达不思议法性。常不断绝真言道。</p>
  <p>尔时世尊。复住三世无碍力依如来加持不思议力依。庄严清净藏三昧。即时世尊。从三摩钵底中。出无尽界无尽语表。依法界力无等力正等觉信解。以一音声四处流出。普遍一切法界。与虚空等。无所不至。真言曰。</p>
  <p>南么萨婆怛他(引)蘖帝[口*骠](毗庾反一)微湿嚩(二合)目契弊(毗也反二)萨婆他(三)阿阿(引)闇恶(四)</p>
  <p>正等觉心。从是普遍。即时一切法界诸声门从正等觉幖帜之音。而互出声。诸菩萨闻是已。得未曾有开敷眼。发微妙言音。于一切智离热者前。而说颂曰。</p>
  <p class="l-js-5c">奇哉真言行　　能具广大智</p>
  <p class="l-js-5c">若遍布此者　　成佛两足尊</p>
  <p class="l-js-5c">是故勤精进　　于诸佛语心</p>
  <p class="l-js-5c">常作无间修　　净心离于我</p>
  <p class="l-js-5c">尔时薄伽梵　　复说此法句</p>
  <p class="l-js-5c">于正等觉心　　而作成就者</p>
  <p class="l-js-5c">于园苑僧坊　　若在岩窟中</p>
  <p class="l-js-5c">或意所乐处　　观彼菩提心</p>
  <p class="l-js-5c">乃至初安住　　不生疑虑意</p>
  <p class="l-js-5c">随取彼一心　　以心置于心</p>
  <p class="l-js-5c">证于极净句　　无垢安不动</p>
  <p class="l-js-5c">不分别如镜　　现前甚微细</p>
  <p class="l-js-5c">若彼常观察　　修习而相应</p>
  <p class="l-js-5c">乃至本所尊　　自身像皆现</p>
  <p class="l-js-5c">第二正觉句　　于镜漫茶罗</p>
  <p class="l-js-5c">大莲华王座　　深邃住三昧</p>
  <p class="l-js-5c">总持发髻冠　　围绕无量光</p>
  <p class="l-js-5c">离妄执分别　　本寂如虚空</p>
  <p class="l-js-5c">于彼中思惟　　作摄意念诵</p>
  <p class="l-js-5c">一月修等引　　持满一洛叉</p>
  <p class="l-js-5c">是为最初月　　持真言法则</p>
  <p class="l-js-5c">次于第二月　　奉涂香华等</p>
  <p class="l-js-5c">而以作饶益　　种种众生类</p>
  <p class="l-js-5c">又复于他月　　舍弃诸利养</p>
  <p class="l-js-5c">时彼于瑜伽　　思惟而自在</p>
  <p class="l-js-5c">愿一切无障　　安乐诸群生</p>
  <p class="l-js-5c">乐欲成如来　　所称赞圆果</p>
  <p class="l-js-5c">或满足一切　　有情众希愿</p>
  <p class="l-js-5c">应理无障盖　　而生是攀缘</p>
  <p class="l-js-5c">傍生相啖食　　所有苦永除</p>
  <p class="l-js-5c">常令诸鬼界　　饮食皆充满</p>
  <p class="l-js-5c">地狱中受苦　　种种诸楚毒</p>
  <p class="l-js-5c">当愿速除灭　　以我功德故</p>
  <p class="l-js-5c">及余无量门　　数数心思惟</p>
  <p class="l-js-5c">发广大悲愍　　三种加持句</p>
  <p class="l-js-5c">想念于一切　　心诵持真言</p>
  <p class="l-js-5c">以我功德力　　如来加持力</p>
  <p class="l-js-5c">及与法界力　　周遍众生界</p>
  <p class="l-js-5c">诸念求义利　　悉皆饶益之</p>
  <p class="l-js-5c">彼一切如理　　所念皆成就</p>
  <p>于是薄伽梵。即于尔时说虚空等力虚空藏转明妃曰。</p>
  <p>南么萨婆怛他(引)檗帝[口*骠](毗庾反一)微湿嚩(二合)目契弊(毗也反二)萨婆他(三)欠(四)嗢弩蘖帝萨叵(二合)啰系门(五)伽伽娜剑(六)莎诃(七)</p>
  <p>持此三转。随彼所生。善愿皆亦成就。</p>
  <p class="l-js-5c">行人于满月　　次入作持诵</p>
  <p class="l-js-5c">山峰牛栏中　　寒林或河洲</p>
  <p class="l-js-5c">四衢独树下　　忙怛哩天室</p>
  <p class="l-js-5c">一切金刚色　　严净同金刚</p>
  <p class="l-js-5c">彼中诸障者　　摄伏心迷乱</p>
  <p class="l-js-5c">四方相周匝　　一门及通道</p>
  <p class="l-js-5c">金刚互连属　　金刚结相应</p>
  <p class="l-js-5c">门门二守护　　不可越相向</p>
  <p class="l-js-5c">拟手而上指　　朱目奋怒形</p>
  <p class="l-js-5c">殷勤画隅角　　输罗焰光印</p>
  <p class="l-js-5c">中妙金刚座　　方位正相直</p>
  <p class="l-js-5c">其上大莲华　　八叶须蕊敷</p>
  <p class="l-js-5c">当结金刚手　　金刚之慧印</p>
  <p class="l-js-5c">稽首一切佛　　数数坚誓愿</p>
  <p class="l-js-5c">应护持是处　　及净诸药物</p>
  <p class="l-js-5c">于此夜持诵　　清净无障碍</p>
  <p class="l-js-5c">或于中夜分　　或于日出时</p>
  <p class="l-js-5c">彼药物当转　　圆光普晖焰</p>
  <p class="l-js-5c">真言者自取　　游步于大空</p>
  <p class="l-js-5c">住寿大威德　　于生死自在</p>
  <p class="l-js-5c">行于世界顶　　现种种色身</p>
  <p class="l-js-5c">具德吉祥者　　展转而供养</p>
  <p class="l-js-5c">真言所成物　　是名为悉地</p>
  <p class="l-js-5c">以分别药物　　成就无分别</p>
  <p>秘密主。一切世界诸现在等如来应正等觉。通达方便波罗蜜。彼如来知一分别本性空。以方便波罗蜜力故。而于无为以有为为表。展转相应。而为众生。示现遍于法界。令得见法安乐住。发欢喜心。或得长寿。五欲嬉戏而自娱乐。为佛世尊而作供养。证如是句一切世人所不能信。如来见此义利故。以欢喜心。说此菩萨真言行道次第法则。何以故。于无量劫勤求。修诸苦行所不能得。而真言门行道诸菩萨。即于此生而获得之。复次秘密主。真言门修菩萨行菩萨如是计都朅伽。伞盖。履屣。真陀摩尼。安膳那药。卢遮那等。持三洛叉而作成就。亦得悉地。秘密主若具方便。善男子善女人。随所乐求而有所作。彼唯心自在而得成就。秘密主诸乐欲因果者。秘密主非彼愚夫。能知真言诸真言相。何以故。</p>
  <p class="l-js-5c">说因非作者　　彼果则不生</p>
  <p class="l-js-5c">此因因尚空　　云何而有果</p>
  <p class="l-js-5c">当知真言果　　悉离于因业</p>
  <p class="l-js-5c">乃至身证触　　无相三摩地</p>
  <p class="l-js-5c">真言者当得　　悉地从心生</p>
  <p>尔时金刚手白佛言。世尊惟愿复说此正等觉句悉地成就句。诸见此法。善男子善女人等。心得欢喜。受安乐住。不害法界。何以故。世尊法界者。一切如来应正等觉。说名即不思议界。是故世尊。真言门修菩萨行诸菩萨。得是通达法界不可分析破坏。如是说已。世尊告执金刚秘密主言。善哉善哉秘密主。汝复善哉。能问如来如是义。汝当谛听善思念之。吾今演说。秘密主言。如是世尊愿乐欲闻。佛告秘密主。以阿字门而作成就。若在僧所住处。若山窟中。或于净室。以阿字遍布一切支分时持三洛叉。次于满月。尽其所有而以供养。乃至普贤菩萨。文殊师利。执金刚等。或余圣天现前。摩顶唱言。善哉行者。应当稽首作礼。奉阏伽水。即时得不忘菩提心三昧。又以如是身心轻安。而诵习之。当得随生。心清净。身清净。置于耳上持之。当得耳根清净。以阿字门作出入息。三时思惟。行者尔时能持。寿命长劫住世。愿啰阇等之所爱敬。即以诃字门作所应度者。授与钵头摩华。自持商佉而互相观。即生欢喜。</p>
  <p>尔时毗卢遮那世尊。复观一切大会。告执金刚秘密主言。金刚手有诸如来意生。作业戏行舞。广演品类。摄持四界安住心王。等同虚空。成就广大见非见果。出生一切声闻。及辟支佛。诸菩萨位。令真言门修行诸菩萨。一切希愿皆悉满足。具种种业。利益无量众生。汝当谛听善思念之。吾今演说。秘密主云何行舞。而作一切广大成坏果。持真言者一切亲证耶。尔时世尊而说偈言。</p>
  <p class="l-js-5c">行者如次第　　先作自真实</p>
  <p class="l-js-5c">如前依法住　　正思念如来</p>
  <p class="l-js-5c">阿字为自体　　并置大空点</p>
  <p class="l-js-5c">端严遍金色　　四角金刚标</p>
  <p class="l-js-5c">于彼中思念　　一切处尊佛</p>
  <p class="l-js-5c">是诸正等觉　　说自真实相</p>
  <p class="l-js-5c">修行不疑虑　　自真实相生</p>
  <p class="l-js-5c">当得为世间　　一切众利乐</p>
  <p class="l-js-5c">具广大希有　　住于如幻句</p>
  <p class="l-js-5c">无始时宿殖　　无智诸有迫</p>
  <p class="l-js-5c">行者成等引　　一切皆消除</p>
  <p class="l-js-5c">若观于彼心　　无上菩提心</p>
  <p class="l-js-5c">持真言业故　　于净非净果</p>
  <p class="l-js-5c">应理常无染　　如莲出淤泥</p>
  <p class="l-js-5c">何况于自体　　得成仁中尊</p>
  <p>尔时毗卢遮那世尊。又复住于降伏四魔金刚戏三昧。说降伏四魔解脱六趣。满足一切智智金刚字句。</p>
  <p>南么三曼多勃驮喃(一)阿(去急呼)味啰吽欠。</p>
  <p>时金刚手秘密主等诸执金刚。普贤等诸菩萨。及一切大众。得未曾有开敷眼。稽首一切萨婆若。而说偈言。</p>
  <p class="l-js-5c">此诸佛菩萨　　救世诸库藏</p>
  <p class="l-js-5c">由是一切佛　　菩萨救世者</p>
  <p class="l-js-5c">及与因缘觉　　声闻害烦恼</p>
  <p class="l-js-5c">能遍所行地　　起种种神通</p>
  <p class="l-js-5c">彼得无上智　　正觉无上智</p>
  <p class="l-js-5c">是故愿广说　　此教诸方便</p>
  <p class="l-js-5c">及与布想等　　种种众事业</p>
  <p class="l-js-5c">诸志求大众　　无上真言行</p>
  <p class="l-js-5c">见法安住者　　当得欢喜住</p>
  <p class="l-js-5c">说如是偈已　　大日世尊言</p>
  <p class="l-js-5c">普皆应谛听　　一心住等引</p>
  <p class="l-js-5c">大金刚地际　　时加持下身</p>
  <p class="l-js-5c">为说此法故　　而现菩提座</p>
  <p class="l-js-5c">最胜阿字同　　大因陀罗轮</p>
  <p class="l-js-5c">当知内外等　　金刚漫茶罗</p>
  <p class="l-js-5c">中思惟一切　　说名瑜伽座</p>
  <p class="l-js-5c">阿字第一命　　是为引摄句</p>
  <p class="l-js-5c">常安大空点　　能摄授诸果</p>
  <p class="l-js-5c">行者于一月　　结金刚慧印</p>
  <p class="l-js-5c">三时作持诵　　摧毁无智城</p>
  <p class="l-js-5c">得不动坚固　　天修罗莫坏</p>
  <p class="l-js-5c">乃至随自意　　增益事成就</p>
  <p class="l-js-5c">行者一切常　　漫茶罗中作</p>
  <p class="l-js-5c">金色光明身　　上持发髻冠</p>
  <p class="l-js-5c">正觉住三昧　　名大金刚句</p>
  <p class="l-js-5c">金刚莲华刀　　素鹅及金地</p>
  <p class="l-js-5c">真陀末尼宝　　是等众器物</p>
  <p class="l-js-5c">观大因陀罗　　而作诸悉地</p>
  <p class="l-js-5c">今说摄持法　　一切一心听</p>
  <p class="l-js-5c">行者一缘想　　八峰弥卢山</p>
  <p class="l-js-5c">上观妙莲华　　立金刚智印</p>
  <p class="l-js-5c">瑜伽者于上　　字门威焰光</p>
  <p class="l-js-5c">而用置其顶　　安住不倾动</p>
  <p class="l-js-5c">百转所持药　　行者应服之</p>
  <p class="l-js-5c">先世业生疾　　是等悉除愈</p>
  <p class="l-js-5c">佛子应复听　　第一嚩字门</p>
  <p class="l-js-5c">雪乳商佉色　　而自脐中起</p>
  <p class="l-js-5c">鲜白莲华台　　而于彼中住</p>
  <p class="l-js-5c">甚深寂然定　　秋夕素月光</p>
  <p class="l-js-5c">如是漫茶罗　　诸佛说希有</p>
  <p class="l-js-5c">思惟以纯白　　轮圆成九重</p>
  <p class="l-js-5c">住于霏雾中　　除一切热恼</p>
  <p class="l-js-5c">净乳犹珠鬘　　水精与月光</p>
  <p class="l-js-5c">普遍而流注　　一切处充满</p>
  <p class="l-js-5c">行者心思惟　　出离诸障毒</p>
  <p class="l-js-5c">如是于圆坛　　等引作成就</p>
  <p class="l-js-5c">乳酪生熟酥　　颇胝迦珠鬘</p>
  <p class="l-js-5c">藕水等众物　　次第成悉地</p>
  <p class="l-js-5c">当得无量寿　　应现殊特身</p>
  <p class="l-js-5c">一切患除息　　天人咸爱敬</p>
  <p class="l-js-5c">多闻成总持　　善慧净无垢</p>
  <p class="l-js-5c">由斯作成就　　速证悉地果</p>
  <p class="l-js-5c">是名寂灾者　　吉祥漫茶罗</p>
  <p class="l-js-5c">第一摄持相　　安以大空点</p>
  <p class="l-js-5c">啰字胜真实　　佛说火中上</p>
  <p class="l-js-5c">所有众罪业　　应受无择报</p>
  <p class="l-js-5c">瑜只善修者　　等引皆消除</p>
  <p class="l-js-5c">所住三角形　　悦意遍形赤</p>
  <p class="l-js-5c">寂然周焰鬘　　三角在其心</p>
  <p class="l-js-5c">相应观彼中　　啰字大空点</p>
  <p class="l-js-5c">智者如瑜伽　　以此成众事</p>
  <p class="l-js-5c">日曜诸眷属　　及作一切火</p>
  <p class="l-js-5c">摄取发怨对　　消枯众支分</p>
  <p class="l-js-5c">是等所应作　　皆于智火轮</p>
  <p class="l-js-5c">诃字第一实　　风轮之所生</p>
  <p class="l-js-5c">及与因业果　　诸种子增长</p>
  <p class="l-js-5c">彼一切摧坏　　并以大空点</p>
  <p class="l-js-5c">今说彼色像　　深玄大威德</p>
  <p class="l-js-5c">示现暴怒形　　焰鬘普周遍</p>
  <p class="l-js-5c">住漫茶罗位　　智者观眉间</p>
  <p class="l-js-5c">深青半月轮　　吹动幢幡相</p>
  <p class="l-js-5c">而于彼中想　　最胜诃字门</p>
  <p class="l-js-5c">住彼漫茶罗　　成就所应事</p>
  <p class="l-js-5c">作一切义利　　应现诸众生</p>
  <p class="l-js-5c">不舍于此身　　逮得神境通</p>
  <p class="l-js-5c">游步大空位　　而成身秘密</p>
  <p class="l-js-5c">天耳眼根净　　能开深密处</p>
  <p class="l-js-5c">住此一心坛　　而成众事业</p>
  <p class="l-js-5c">菩萨大名称　　初坐菩提场</p>
  <p class="l-js-5c">降伏魔军众　　诸因不可得</p>
  <p class="l-js-5c">因无性无果　　如是业不生</p>
  <p class="l-js-5c">彼三无性故　　而得空智慧</p>
  <p class="l-js-5c">大德正遍知　　宣说于彼色</p>
  <p class="l-js-5c">佉字及空点　　尊胜虚空空</p>
  <p class="l-js-5c">兼持慧刀印　　所作速成就</p>
  <p class="l-js-5c">法轮及罥索　　朅伽那刺遮</p>
  <p class="l-js-5c">并目竭岚等　　不久成斯句</p>
  <p>尔时毗卢遮那世尊。观大众会。告执金刚秘密主。而说偈言。</p>
  <p class="l-js-5c">若于真言门　　修行诸菩萨</p>
  <p class="l-js-5c">阿字为自身　　内外悉同等</p>
  <p class="l-js-5c">诸义利皆舍　　等砾石金宝</p>
  <p class="l-js-5c">远离众罪业　　及与贪嗔等</p>
  <p class="l-js-5c">当得俱清净　　同诸佛牟尼</p>
  <p class="l-js-5c">能作诸利益　　离一切诸过</p>
  <p class="l-js-5c">复次于嚩字　　行者依瑜伽</p>
  <p class="l-js-5c">解作业仪式　　利益众生故</p>
  <p class="l-js-5c">内身救世者　　一切皆如是</p>
  <p class="l-js-5c">心水湛盈满　　洁白犹雪乳</p>
  <p class="l-js-5c">当生决定意　　出于一切身</p>
  <p class="l-js-5c">悉遍诸毛孔　　流注极清净</p>
  <p class="l-js-5c">从此内充溢　　遍满于大地</p>
  <p class="l-js-5c">以是悲愍水　　观世苦众生</p>
  <p class="l-js-5c">诸有饮用者　　或复身所触</p>
  <p class="l-js-5c">一切皆决定　　得成就菩提</p>
  <p class="l-js-5c">思惟在等引　　一切啰字门</p>
  <p class="l-js-5c">周轮生焰光　　寂然而普照</p>
  <p class="l-js-5c">瑜只光外转　　而遍一切处</p>
  <p class="l-js-5c">利世随乐欲　　行者起神通</p>
  <p class="l-js-5c">上身啰字门　　嚩字脐轮中</p>
  <p class="l-js-5c">出火而降雨　　俱时而应现</p>
  <p class="l-js-5c">地狱极寒苦　　啰字能消除</p>
  <p class="l-js-5c">嚩字蠲炽然　　住真言法故</p>
  <p class="l-js-5c">啰字为下身　　诃字为幖帜</p>
  <p class="l-js-5c">作业速成就　　救重罪众生</p>
  <p class="l-js-5c">住大因陀罗　　作水龙事业</p>
  <p class="l-js-5c">一切摄除等　　真言者勿疑</p>
  <p class="l-js-5c">风遍一切处　　一切悉开坏</p>
  <p class="l-js-5c">此种种杂类　　各各众事业</p>
  <p class="l-js-5c">色漫茶罗中　　依法而作之</p>
  <p class="l-js-5c">触心而念持　　逮得意根净</p>
  <p class="l-js-5c">轻举习经行　　中诵获神足</p>
  <p class="l-js-5c">宴坐观阿字　　想在于耳根</p>
  <p class="l-js-5c">念持满一月　　当得耳清净</p>
  <p>秘密主如是等意生悉地句。秘密主观此。无有形色。种种杂类众行生。于思念顷才转诵之。能作如是一切善业种子。复次秘密主。如来无所不作。于真言门修行诸菩萨。同于影像。随顺一切处随顺一切真言心。悉住其前。令诸有情咸得欢喜。皆由如来无分别意离诸境界。而说偈言。</p>
  <p class="l-js-5c">无时方造作　　离于法非法</p>
  <p class="l-js-5c">能授悉地句　　真言行发生</p>
  <p class="l-js-5c">是故一切智　　如来悉地果</p>
  <p class="l-js-5c">最为尊胜句　　应当作成就</p>
  <h2>成就悉地品第七</h2>
  <p class="l-js-5c">时吉祥金刚　　奇特开敷眼</p>
  <p class="l-js-5c">手转金刚印　　流散如火光</p>
  <p class="l-js-5c">其明普遍照　　一切诸佛刹</p>
  <p class="l-js-5c">微妙音称叹　　法自在牟尼</p>
  <p class="l-js-5c">说诸真言行　　彼行不可得</p>
  <p class="l-js-5c">真言从何来　　所去至何所</p>
  <p class="l-js-5c">诸佛说如是　　更无过上句</p>
  <p class="l-js-5c">一切法归趣　　如众流赴海</p>
  <p>如是说已。世尊告执金刚秘密主言。</p>
  <p class="l-js-5c">摩诃萨意处　　说名漫茶罗</p>
  <p class="l-js-5c">诸真言心位　　了知得成果</p>
  <p class="l-js-5c">诸有所分别　　悉皆从意生</p>
  <p class="l-js-5c">分辩白黄赤　　是等从心起</p>
  <p class="l-js-5c">决定心欢喜　　说名内心处</p>
  <p class="l-js-5c">真言住斯位　　能授广大果</p>
  <p class="l-js-5c">念彼莲华处　　八叶须蕊敷</p>
  <p class="l-js-5c">华台阿字门　　焰鬘皆妙好</p>
  <p class="l-js-5c">光晖普周遍　　照明众生故</p>
  <p class="l-js-5c">如合会千电　　持佛巧色形</p>
  <p class="l-js-5c">深居圆镜中　　应现诸方所</p>
  <p class="l-js-5c">犹如净水月　　普现众生前</p>
  <p class="l-js-5c">知心性如是　　得住真言行</p>
  <p class="l-js-5c">次于其首上　　顶会交际中</p>
  <p class="l-js-5c">标以大空点　　而思惟暗字</p>
  <p class="l-js-5c">妙好净无垢　　如水精月电</p>
  <p class="l-js-5c">说寂静法身　　一切所依持</p>
  <p class="l-js-5c">诸真言悉地　　能现殊类形</p>
  <p class="l-js-5c">得天乐解脱　　逮见如来句</p>
  <p class="l-js-5c">啰字为眼界　　辉烛犹明灯</p>
  <p class="l-js-5c">俯颈小低头　　舌近于齶间</p>
  <p class="l-js-5c">而以观心处　　当心现等引</p>
  <p class="l-js-5c">无垢妙净清　　圆镜常现前</p>
  <p class="l-js-5c">如是真实心　　古佛所宣说</p>
  <p class="l-js-5c">照了心明达　　诸色皆发光</p>
  <p class="l-js-5c">真言者当见　　正觉两足尊</p>
  <p class="l-js-5c">若见成悉地　　第一常恒体</p>
  <p class="l-js-5c">从此次思惟　　转此啰字门</p>
  <p class="l-js-5c">逻字大空点　　置之于眼位</p>
  <p class="l-js-5c">见一切空句　　得成不死句</p>
  <p class="l-js-5c">若欲广大智　　或起五神通</p>
  <p class="l-js-5c">长寿童子身　　成就持明等</p>
  <p class="l-js-5c">真言者未得　　由不随顺之</p>
  <p class="l-js-5c">真言发起智　　是最胜实知</p>
  <p class="l-js-5c">一切佛菩萨　　救世之库藏</p>
  <p class="l-js-5c">由是诸正觉　　菩萨救世者</p>
  <p class="l-js-5c">及诸声闻等　　游陟他方所</p>
  <p class="l-js-5c">一切佛刹中　　皆作如是说</p>
  <p class="l-js-5c">故得无上智　　佛无过上智</p>
  <h2>转字轮漫茶罗行品第八</h2>
  <p>尔时毗卢遮那世尊。观察一切大会。以修习大慈悲眼。观察众生界。住甘露王三昧。时佛由是定故。复说一切三世无碍力明妃曰。</p>
  <p>怛侄他伽伽娜三迷(一)阿钵啰(二合)底(丁以反)三迷(二)萨婆怛他(引)檗多三么哆弩檗帝(三)伽伽那三摩(四)嚩啰落吃洒(二合)奶(平)(五)莎诃(六)</p>
  <p>善男子以此明妃如来身无二境界。而说偈言。</p>
  <p class="l-js-5c">由是佛加持　　菩萨大名称</p>
  <p class="l-js-5c">于法无挂碍　　能灭除众苦</p>
  <p>时毗卢遮那世尊。寻念诸佛本初不生。加持自身及与持金刚者。告金刚手等上首执金刚言。善男子谛听。转字轮漫茶罗行品。真言门修行诸菩萨。能作佛事普现其身。尔时执金刚。从金刚莲华座。旋转而下。顶礼世尊而赞叹言。</p>
  <p class="l-js-5c">归命菩提心　　归命发菩提</p>
  <p class="l-js-5c">稽首于行体　　地波罗蜜等</p>
  <p class="l-js-5c">恭礼先造作　　归命证空者</p>
  <p>秘密主如是叹已。而白佛言。惟愿法王。哀愍护念我等而演说之。为利益众生故。如所说。真言修圆满故。如是说已。毗卢遮那世尊。告执金刚秘密主言。</p>
  <p class="l-js-5c">我一切本初　　号名世所依</p>
  <p class="l-js-5c">说法无等比　　本寂无有上</p>
  <p>时佛说此伽他。如是而作加持。以加持故。执金刚者及诸菩萨。能见胜愿佛菩提座。世尊犹如虚空无戏论。无二行瑜伽相。是业成熟。即时世尊身诸支分。皆悉出现是字。于一切世出世间。声闻缘觉静虑思惟。勤修成就悉地。皆同寿命同种子。同依处同救世者。</p>
  <p>南么三曼多勃驮喃(一)阿。</p>
  <p>善男子此阿字。一切如来之所加持。真言门修菩萨行诸菩萨。能作佛事普现色身。于阿字门。一切法转。是故秘密主。真言门修菩萨行诸菩萨。若欲见佛若欲供养。欲证发菩提心。欲与诸菩萨同会。欲利益众生。欲求悉地。欲求一切智智者。于此一切佛心。当勤修习。</p>
  <p>尔时毗卢遮那世尊。复决定说大悲藏生漫茶罗王。敷置圣天之位。三昧神通真言行。不思议法。彼阿阇梨。先住阿字一切智门。持修多罗。稽首一切诸佛。东方申之旋转而南。以及西方。周于北方。次作金刚萨埵。以执金刚加持自身。或以彼印或以嚩字。入于内心。置漫茶罗。如是第二漫茶罗。亦本寂加持自身故。无二瑜伽形。如来形空性形。次舍所行道二分圣天处。远离三分住如来位。东方申修多罗。周匝旋转。所余二漫茶罗。亦当以是方便作诸事业。复以大日加持自身。念广法界而布众色。真言者应以洁白为先。说伽陀曰。</p>
  <p class="l-js-5c">以此净法界　　净除诸众生</p>
  <p class="l-js-5c">自体如如来　　远离一切过</p>
  <p class="l-js-5c">如是而观想　　思惟啰字门</p>
  <p class="l-js-5c">寂然光焰鬘　　净月商佉色</p>
  <p class="l-js-5c">第二布赤色　　行者当忆持</p>
  <p class="l-js-5c">思惟字明照　　本无大空点</p>
  <p class="l-js-5c">焕炳初日辉　　最胜无能坏</p>
  <p class="l-js-5c">第三真言者　　次运布黄色</p>
  <p class="l-js-5c">定意迦字门　　当随于法教</p>
  <p class="l-js-5c">身相犹真金　　正受害诸毒</p>
  <p class="l-js-5c">光明遍一切　　金色同牟尼</p>
  <p class="l-js-5c">次当布青色　　超度于生死</p>
  <p class="l-js-5c">思惟么字门　　大寂菩提座</p>
  <p class="l-js-5c">身色如虹霓　　除一切怖畏</p>
  <p class="l-js-5c">最后布黑色　　其彩甚玄妙</p>
  <p class="l-js-5c">思惟诃字门　　周遍生圆光</p>
  <p class="l-js-5c">如劫灾猛焰　　宝冠举手印</p>
  <p class="l-js-5c">能怖一切恶　　降伏诸魔军</p>
  <p>尔时世尊毗卢遮那。从三昧起。住于无量胜定佛于定中。显示遍一切无能害力明妃。于一切如来境界中生。其明曰。</p>
  <p>南么萨婆怛他(引)蘖帝弊(毗也反一)萨婆目契弊(同上)(二)阿娑迷(三)钵啰迷(四)阿者丽(五)伽伽泥萨么(二合)啰奶(平)(六)萨婆怛罗(引二合)弩蘖帝(七)莎诃(八)</p>
  <p>次调彩色。顶礼世尊及般若波罗蜜持此明妃八遍。从座而起。旋绕漫茶罗。入于内心。以大慈大悲力。念诸弟子。阿阇梨复以羯磨金刚萨埵。加持自身。以嚩字门及施愿金刚已。当画大悲藏生大漫茶罗。彼安祥在于内心而造大日世尊。坐白莲华首戴发髻。钵吒为裙。上被绡縠。身相金色周身焰鬘。或以如来顶印。或以字句。谓阿字门。东方一切诸佛。以阿字门及大空点。伊舍尼方一切如来母虚空眼。应书伽字。火天方一切诸菩萨。画真陀摩尼宝。或置迦字。夜叉方观世自在。莲华印并画一生补处菩萨眷属。或作娑字。焰摩方。越三分位置金刚慧印。持金刚秘密主并眷属。或书嚩字。彼复弃三分位。画一切诸执金刚印。或书字句。所谓吽字。次涅哩底方。于大日如来下。作不动尊。坐于石上。手持罥索慧刀。周匝焰鬘拟作障者。或置彼印。或书字句。所谓唅字。风天方。降三世尊。摧大障者。上有光焰。大势威怒犹如焰摩。其形黑色。于可怖中极令怖畏。手转金刚。或作彼印。或书字句。所谓诃字(长声)次于四方。画四大护。帝释方名无畏结护者。金色白衣。面现少忿怒相。手持檀茶或作彼印。或置字句。所谓作嚩字。夜叉方。名坏诸怖结护者。白色素衣。手持朅伽。并布光焰。能坏诸怖。或画。彼印。或置字句。所谓嚩字。龙方名难降伏结护者。亦如无忧华色。被朱衣面像微笑。在光焰中。而观一切众会。或置彼印。或置字句。所谓索字。焰摩方名金刚无胜结护者。黑色玄衣。毗俱胝形眉间浪文。上戴发冠。自身威光照众生界手持檀茶。能坏大为障者。或作彼印。或置字句。所谓吃谶(二合)字。及一切眷属使者。皆坐白莲华上。真言者如是敷置已。次当出外。于第二分画释迦种牟尼王。被袈裟衣。三十二导师相。为说最胜教施一切众生无畏故。或袈裟钵印。或以字句。所谓婆字。次于外漫茶罗。以法界性加持自身。发菩提心彼舍三分位。当三作礼。心念大日世尊。如前调色。于第三分。帝释方。作施愿金刚童子形。三昧手持青莲华。上置金刚慧杵。以诸璎珞而自庄严。上妙绡縠。为裙。极轻细者。用为上服。身郁金色。顶有五髻。或置密印。或置字句。真言曰。</p>
  <p>南么三曼多勃驮喃(一)鑁。</p>
  <p>于其右边。光网童子。一切身分皆悉圆满。三昧手执持宝网慧手持钩。或置彼印。或书字句。所谓染字。依焰摩方。除一切盖障菩萨。金色发冠。持如意宝。或画彼印。或置字句。所谓恶字(长声)夜叉方地藏菩萨。色如钵孕遇华。手持莲华。以诸璎珞庄严。或置彼印。或置字句。所谓伊字。龙方虚空藏。白色白衣。身有光焰。以诸璎珞庄严。手持朅伽。或置彼印。或置字句。所谓伊字(长声)</p>
  <p class="l-js-5c">真言者宴坐　　安住于法界</p>
  <p class="l-js-5c">我即法界性　　而住菩提心</p>
  <p class="l-js-5c">向于帝释方　　结金刚慧印</p>
  <p class="l-js-5c">次作金刚事　　殷勤修供养</p>
  <p class="l-js-5c">现诸佛救世　　三昧耶印等</p>
  <p class="l-js-5c">念一切方所　　三转持真言</p>
  <p class="l-js-5c">依法召弟子　　向坛而作净</p>
  <p class="l-js-5c">授彼三自归　　住胜菩提心</p>
  <p class="l-js-5c">当为诸弟子　　结法界性印</p>
  <p class="l-js-5c">次结法轮印　　一心同彼体</p>
  <p class="l-js-5c">缯帛覆面门　　而起悲愍心</p>
  <p class="l-js-5c">令作不空手　　圆满菩提故</p>
  <p class="l-js-5c">耳语而告彼　　无上正等戒</p>
  <p class="l-js-5c">次当为彼结　　正等三昧印</p>
  <p class="l-js-5c">授彼开敷花　　令发菩提意</p>
  <p class="l-js-5c">随其所至处　　而教于学人</p>
  <p class="l-js-5c">作如是要誓　　一切应传授</p>
  <p class="l-js-5c">具德持金刚　　又请白世尊</p>
  <p class="l-js-5c">唯愿仁中胜　　演说灌顶法</p>
  <p class="l-js-5c">尔时薄伽梵　　安住于法界</p>
  <p class="l-js-5c">而告金刚手　　一心应谛听</p>
  <p class="l-js-5c">我说诸法教　　胜自在摄持</p>
  <p class="l-js-5c">师以如来性　　加持于自体</p>
  <p class="l-js-5c">或复以密印　　次应召弟子</p>
  <p class="l-js-5c">令住法界性　　大莲华王中</p>
  <p class="l-js-5c">以四大菩萨　　所加持宝瓶</p>
  <p class="l-js-5c">结支分生印　　而用灌其顶</p>
  <p class="l-js-5c">髻中应授与　　大空暗字门</p>
  <p class="l-js-5c">心置无生句　　胸表无垢字</p>
  <p class="l-js-5c">或一切阿字　　发髻金色光</p>
  <p class="l-js-5c">住白莲华台　　等同于仁者</p>
</body></html>