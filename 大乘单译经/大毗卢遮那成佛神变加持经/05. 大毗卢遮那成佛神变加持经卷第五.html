<!doctype html>
<html id="z3IBU5FWB" data-ver="928">
 <head>
  <meta charset="utf-8">
  <meta author="输婆迦罗">
  <meta author="一行">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">大毗卢遮那成佛神变加持经卷第五</h1>
  <h2 id="a2">字轮品第十</h2>
  <p id="a3">尔时薄伽梵毗卢遮那。<a id="a-4"></a>告持金刚秘密主言。<a id="a-5"></a>谛听秘密主。<a id="a-6"></a>有遍一切处法门。<a id="a-7"></a>秘密主若菩萨住此字门。<a id="a-8"></a>一切事业皆悉成就。</p>
  <p id="a9">南么三曼多勃驮喃阿。</p>
  <p id="aA">南么三曼多勃驮喃娑。</p>
  <p id="aB">南么三曼多伐折啰(二合)赧嚩。</p>
  <p id="aC">迦佉哦伽　遮车若社　吒咤拏荼　多他娜驮　波颇么婆　野啰逻嚩　奢沙娑诃　吃洒(二合右此一转皆上声短呼之)</p>
  <p id="aD">南么三曼多勃驮喃阿。</p>
  <p id="aE">南么三曼多勃驮喃娑。</p>
  <p id="aF">南么三曼多伐折啰赧嚩。</p>
  <p id="aG">迦佉誐伽　遮车惹社　吒咤拏荼　多他娜驮　波颇么婆　野啰逻嚩　奢沙娑诃　吃洒(二合右此一转皆去声长呼之)</p>
  <p id="aH">南么三曼多勃驮喃暗。</p>
  <p id="aI">南么三曼多勃驮喃糁。</p>
  <p id="aJ">南么三曼多伐折啰赧鑁。</p>
  <p id="aK">剑欠俨俭　占襜染瞻　[齒*占][口*諂]喃湛　担探腩淡　[口*窆][口*泛][口*(鍐-凶+(鬯-匕))][口*梵]。</p>
  <p id="aL">阎嚂蓝[口*(鍐-凶+(鬯-匕))]。</p>
  <p id="aM">睒衫参颔吃衫(二合其口边字皆带第一转本音呼之)</p>
  <p id="aN">南么三曼多勃驮喃恶。</p>
  <p id="aO">南么三曼多勃驮喃索。</p>
  <p id="aP">南么三曼多伐折啰赧莫。</p>
  <p id="aQ">[尸@撟]却虐噱　灼绰弱杓　磔坼搦择　呾托诺铎　博泊漠簿药[口*落]落嗼　铄嗦索臛吃索(二合皆带第一转音入声呼之)</p>
  <p id="aR">伊缢坞乌　哩[口*捚]里狸　翳蔼汗奥。</p>
  <p id="aS">仰壤[口*拏]曩莽　[口*昂]穰儜囊忙　噞髯喃南鑁[唬-儿+(雪-雨)]弱搦诺莫。</p>
  <p id="aT">秘密主如是字门道。<a id="a-U"></a>善巧法门。<a id="a-V"></a>次第住真言道。<a id="a-W"></a>一切如来神力之所加持。<a id="a-X"></a>善解正遍知道。<a id="a-Y"></a>菩萨行舞过去未来现在诸佛世尊。<a id="a-Z"></a>已说当说今说。<a id="a-a"></a>秘密主我今普观诸佛刹土。<a id="a-b"></a>无不见此遍一切处法门。<a id="a-c"></a>彼诸如来。<a id="a-d"></a>无有不宣说者。<a id="a-e"></a>是故秘密主。<a id="a-f"></a>若欲了知真言门修菩萨行诸菩萨。<a id="a-g"></a>于此遍一切处法门。<a id="a-h"></a>应勤修学。<a id="a-i"></a>于舸遮吒多波。<a id="a-j"></a>初中后相加。<a id="a-k"></a>以等持品类相入。<a id="a-l"></a>自然获得菩提心行。<a id="a-m"></a>成等正觉。<a id="a-n"></a>及般涅槃。<a id="a-o"></a>有此等所说字门相与。<a id="a-p"></a>和合真言法教。<a id="a-q"></a>初中后俱。<a id="a-r"></a>真言者若如是知。<a id="a-s"></a>随其自心而得自在。<a id="a-t"></a>于此一一句。<a id="a-u"></a>决定意用之。<a id="a-v"></a>以慧觉知。<a id="a-w"></a>当授无上殊胜句。<a id="a-x"></a>如是一轮。<a id="a-y"></a>轮转字轮。<a id="a-z"></a>真言者了知此故。<a id="a-10"></a>常照世间。<a id="a-11"></a>如大日世尊。<a id="a-12"></a>而转法轮。</p>
  <p data-pb></p>
  <h2 id="a13">秘密漫荼罗品第十一</h2>
  <p id="a14">尔时薄伽梵毗卢遮那。<a id="a-15"></a>以如来眼。<a id="a-16"></a>观察一切法界。<a id="a-17"></a>入于法界俱舍。<a id="a-18"></a>以如来奋迅平等庄严藏三昧。<a id="a-19"></a>以现法界无尽严故。<a id="a-1A"></a>以是真言行门。<a id="a-1B"></a>度无余众生界。<a id="a-1C"></a>满足本愿故。<a id="a-1D"></a>时佛在三昧中。<a id="a-1E"></a>于如是无尽众生界。<a id="a-1F"></a>从众声门。<a id="a-1G"></a>出随类音声。<a id="a-1H"></a>如其本性。<a id="a-1I"></a>业生成熟。<a id="a-1J"></a>受用果报。<a id="a-1K"></a>显形诸色。<a id="a-1L"></a>种种语言。<a id="a-1M"></a>心所思念。<a id="a-1N"></a>而为说法。<a id="a-1O"></a>令一切众生皆得欢喜。<a id="a-1P"></a>复于一一毛孔。<a id="a-1Q"></a>法界增身出现。<a id="a-1R"></a>出已。<a id="a-1S"></a>等同虚空。<a id="a-1T"></a>于无量世界中。<a id="a-1U"></a>以一音声法界语表。<a id="a-1V"></a>演说如来发生偈。</p>
  <p id="a1W">能生随类形　　诸法之法相</p>
  <p id="a1X">诸佛与声闻　　救世因缘觉</p>
  <p id="a1Y">勤勇菩萨众　　及仁尊亦然</p>
  <p id="a1Z">众生器世界　　次第而成立</p>
  <p id="a1a">生住等诸法　　常恒如是生</p>
  <p id="a1b">由具智方便　　离于无慧疑</p>
  <p id="a1c">而观此道故　　诸正遍知说</p>
  <p id="a1d">尔时法界生如来身。<a id="a-1e"></a>一切法界。<a id="a-1f"></a>自身表化云遍满毗卢遮那世尊。<a id="a-1g"></a>才生心顷。<a id="a-1h"></a>诸毛孔中出无量佛。<a id="a-1i"></a>展转加持已。<a id="a-1j"></a>还入法界宫中。<a id="a-1k"></a>于是大日世尊。<a id="a-1l"></a>复告持金刚秘密主言。<a id="a-1m"></a>秘密主有造漫荼罗圣尊分位。<a id="a-1n"></a>种子幖帜。<a id="a-1o"></a>汝当谛听善思念之。<a id="a-1p"></a>吾今演说。<a id="a-1q"></a>持金刚秘密主言。<a id="a-1r"></a>如是世尊愿乐欲闻。<a id="a-1s"></a>时薄伽梵以偈颂曰。</p>
  <p id="a1t">真言者圆坛　　先置于自体</p>
  <p id="a1u">自足而至脐　　成大金刚轮</p>
  <p id="a1v">从此而至心　　当思惟水轮</p>
  <p id="a1w">水轮上火轮　　火轮上风轮</p>
  <p id="a1x">次应念持地　　而图众形像</p>
  <p id="a1y">尔时金刚手。<a id="a-1z"></a>升于大日世尊身语意地。<a id="a-20"></a>法平等观。<a id="a-21"></a>念彼未来众生。<a id="a-22"></a>为断一切疑故。<a id="a-23"></a>说大真言王曰。</p>
  <p id="a24">南么三曼多勃驮喃(一)阿三忙(引)钵多(二合)达摩驮睹(二)蘖登(底孕反)蘖哆喃(三)萨婆他(引)(四)暗(引)欠(引)暗恶(五)糁索(六)含鹤(七)嚂[口*落](八)鑁嚩(急呼九)莎诃吽(十)嚂[口*落]诃啰(二合)鹤(十一)莎诃嚂[口*落](十二)莎诃(十三)</p>
  <p id="a25">持金刚秘密主。<a id="a-26"></a>说此真言王已。<a id="a-27"></a>时一切如来。<a id="a-28"></a>住十方世界。<a id="a-29"></a>各舒右手摩执金刚顶。<a id="a-2A"></a>以善哉声而称叹言。<a id="a-2B"></a>善哉善哉佛子。<a id="a-2C"></a>汝已超升毗卢遮那世尊身语意地。<a id="a-2D"></a>为欲照明一切方所。<a id="a-2E"></a>住平等真言道诸菩萨故。<a id="a-2F"></a>说此真言王。<a id="a-2G"></a>何以故。<a id="a-2H"></a>毗卢遮那世尊应正等觉。<a id="a-2I"></a>坐菩提座。<a id="a-2J"></a>观十二句法界。<a id="a-2K"></a>降伏四魔。<a id="a-2L"></a>此法界生。<a id="a-2M"></a>三处流出。<a id="a-2N"></a>破坏天魔军众。<a id="a-2O"></a>次得世尊身语意平等。<a id="a-2P"></a>身量等同虚空。<a id="a-2Q"></a>语意量亦如是。<a id="a-2R"></a>逮得无边智生。<a id="a-2S"></a>于一切法自在而演说法。<a id="a-2T"></a>所谓此十二句。<a id="a-2U"></a>真言之王。<a id="a-2V"></a>佛子汝今现证毗卢遮那世尊平等身语意故。<a id="a-2W"></a>众所知识。<a id="a-2X"></a>同于正遍知者。<a id="a-2Y"></a>而说偈言。</p>
  <p id="a2Z">汝问一切智　　大日正觉尊</p>
  <p id="a2a">最胜真言行　　当演说法教</p>
  <p id="a2b">我往昔由是　　发觉妙菩提</p>
  <p id="a2c">开示一切法　　令至于灭度</p>
  <p id="a2d">现在十方界　　诸佛咸证知</p>
  <p id="a2e">尔时具德金刚手。<a id="a-2f"></a>心大欢喜。<a id="a-2g"></a>诸佛威神所加持故。<a id="a-2h"></a>而说偈言。</p>
  <p id="a2i">是法无有尽　　无自性无住</p>
  <p id="a2j">于业生解脱　　同于正遍知</p>
  <p id="a2k">诸救世方便　　随于悲愿转</p>
  <p id="a2l">开悟无生智　　诸法如是相</p>
  <p id="a2m">时执金刚秘密主。<a id="a-2n"></a>复说优陀那偈。<a id="a-2o"></a>请问毗卢遮那世尊。<a id="a-2p"></a>于此大悲藏生大漫荼罗。<a id="a-2q"></a>决断所疑。<a id="a-2r"></a>为未来世诸众生故。</p>
  <p id="a2s">已断一切疑　　种智离热恼</p>
  <p id="a2t">我为众生故　　请问于导师</p>
  <p id="a2u">曼荼罗何先　　惟大牟尼说</p>
  <p id="a2v">阿阇梨有几　　弟子复几种</p>
  <p id="a2w">云何知地相　　云何而择治</p>
  <p id="a2x">云何当作净　　云何彼坚住</p>
  <p id="a2y">及净诸弟子　　惟愿导师说</p>
  <p id="a2z">云何已净相　　以何而作护</p>
  <p id="a30">云何加持地　　事业谁为初</p>
  <p id="a31">修多罗有几　　云何作地分</p>
  <p id="a32">几种修供养　　云何花香等</p>
  <p id="a33">此华当献谁　　香亦复如是</p>
  <p id="a34">云何而奉献　　应以何花香</p>
  <p id="a35">诸食与护摩　　各以何轨仪</p>
  <p id="a36">及诸圣天座　　愿说此教法</p>
  <p id="a37">身相显形色　　唯次第开演</p>
  <p id="a38">所尊之密印　　及与自敷座</p>
  <p id="a39">何故名为印　　是印从何生</p>
  <p id="a3A">灌顶复几种　　三摩耶有几</p>
  <p id="a3B">真言者几时　　勤修真言行</p>
  <p id="a3C">当具菩萨道　　云何见真谛</p>
  <p id="a3D">悉地有几种　　及与成就时</p>
  <p id="a3E">云何升大空　　云何身秘密</p>
  <p id="a3F">不舍于此身　　而得成天身</p>
  <p id="a3G">种种诸变化　　彼复从何生</p>
  <p id="a3H">日月火方等　　曜宿星时分</p>
  <p id="a3I">所现诸不祥　　生死受众苦</p>
  <p id="a3J">云何令不起　　所起尽除灭</p>
  <p id="a3K">而得常亲近　　诸佛两足尊</p>
  <p id="a3L">几种护摩火　　几事而增威</p>
  <p id="a3M">诸佛差别性　　唯愿导师说</p>
  <p id="a3N">无余诸世界　　及与出世间</p>
  <p id="a3O">彼果及数量　　殊胜三摩地</p>
  <p id="a3P">成熟在何所　　未成熟云何</p>
  <p id="a3Q">复剂于几时　　业生得解脱</p>
  <p id="a3R">正觉一切智　　离热恼世尊</p>
  <p id="a3S">告金刚手言　　善哉大勤勇</p>
  <p id="a3T">秘密漫荼罗　　决定圣天位</p>
  <p id="a3U">大悲根本生　　无上摩诃衍</p>
  <p id="a3V">诸佛最秘密　　如汝之所问</p>
  <p id="a3W">大力持金刚　　我今略宣说</p>
  <p id="a3X">漫荼罗初业　　佛子应谛听</p>
  <p id="a3Y">十二支句生　　大力持明王</p>
  <p id="a3Z">所应最先作　　住于本三昧</p>
  <p id="a3a">解了瑜伽道　　而作众事业</p>
  <p id="a3b">阿阇梨有二　　通达印真言</p>
  <p id="a3c">彼相亦如是　　深秘显略分</p>
  <p id="a3d">能知深广义　　可传者方授</p>
  <p id="a3e">正觉之长子　　远离于世乐</p>
  <p id="a3f">第二求现法　　深着痴攀缘</p>
  <p id="a3g">世间漫荼罗　　一切为斯作</p>
  <p id="a3h">诸佛二足尊　　灌顶传教者</p>
  <p id="a3i">说四种弟子　　时非时差别</p>
  <p id="a3j">一者时念诵　　非时俱非俱</p>
  <p id="a3k">具有一切相　　佛说亲弟子</p>
  <p id="a3l">最初知地相　　即所谓心地</p>
  <p id="a3m">我已说作净　　如前修事业</p>
  <p id="a3n">若离于过患　　心地无所畏</p>
  <p id="a3o">当得成真净　　离一切诸过</p>
  <p id="a3p">坚住如是知　　见自三菩提</p>
  <p id="a3q">若异于此者　　非能清净地</p>
  <p id="a3r">若住妄分别　　行者净其地</p>
  <p id="a3s">秘密主非净　　以离菩提心</p>
  <p id="a3t">故应舍分别　　净除一切地</p>
  <p id="a3u">我广说法教　　所有漫荼罗</p>
  <p id="a3v">是中所先事　　愚痴不知解</p>
  <p id="a3w">非名世间觉　　亦非一切智</p>
  <p id="a3x">乃至不能舍　　分别诸苦因</p>
  <p id="a3y">应当为弟子　　而净菩提心</p>
  <p id="a3z">护以不动尊　　或用降三世</p>
  <p id="a40">若弟子不为　　妄执之所动</p>
  <p id="a41">当成最正觉　　无垢喻虚空</p>
  <p id="a42">初加持是地　　依于诸佛教</p>
  <p id="a43">第二心自在　　唯此非余教</p>
  <p id="a44">四种苏多罗　　谓白黄赤黑</p>
  <p id="a45">第五所应念　　所谓虚空色</p>
  <p id="a46">空中而等持　　印定漫荼罗</p>
  <p id="a47">第二持綖经　　置于道场地</p>
  <p id="a48">一切如来座　　及诸佛智子</p>
  <p id="a49">悦意妙莲华　　世间称吉祥</p>
  <p id="a4A">缘觉诸声闻　　所谓边智者</p>
  <p id="a4B">当知所敷座　　芰荷青莲叶</p>
  <p id="a4C">世界诸天神　　梵众以为初</p>
  <p id="a4D">赤色钵昙华　　彼称为座王</p>
  <p id="a4E">降此如所应　　念居其地分</p>
  <p id="a4F">供养有四种　　谓作礼合掌</p>
  <p id="a4G">并及慈悲等　　世间与华香</p>
  <p id="a4H">从手发生花　　奉诸救世者</p>
  <p id="a4I">结支分生印　　而观菩提心</p>
  <p id="a4J">各各诸如来　　彼所生子等</p>
  <p id="a4K">以是无过花　　芬妙复光显</p>
  <p id="a4L">法界为树王　　供养仁中尊</p>
  <p id="a4M">真语以加持　　三昧自在转</p>
  <p id="a4N">胜妙广大云　　法界中出生</p>
  <p id="a4O">从彼雨众花　　常遍诸佛前</p>
  <p id="a4P">其余世天等　　亦当散此华</p>
  <p id="a4Q">奉献随相应　　本真言性类</p>
  <p id="a4R">如是涂香等　　亦随其所应</p>
  <p id="a4S">空水轮相持　　是谓吉祥印</p>
  <p id="a4T">彼所奉花等　　当自心献之</p>
  <p id="a4U">若诸世天神　　应知在脐位</p>
  <p id="a4V">或金刚拳印　　若复莲华鬘</p>
  <p id="a4W">而在空中献　　导师救世者</p>
  <p id="a4X">乃至诸世天　　各如其次第</p>
  <p id="a4Y">护摩有二种　　所谓内及外</p>
  <p id="a4Z">业生得解脱　　复有芽种生</p>
  <p id="a4a">以能烧业故　　说为内护摩</p>
  <p id="a4b">外用有三位　　三位三中住</p>
  <p id="a4c">成就三业道　　世间胜护摩</p>
  <p id="a4d">若异此作者　　不解护摩业</p>
  <p id="a4e">彼痴不得果　　舍离真言智</p>
  <p id="a4f">如来部真言　　及诸正觉说</p>
  <p id="a4g">当知白与黄　　金刚具众色</p>
  <p id="a4h">观自在真言　　纯素随事迁</p>
  <p id="a4i">四方相重普　　轮圆如次第</p>
  <p id="a4j">三隅半月轮　　而说形亦然</p>
  <p id="a4k">初应知色像　　所谓男女身</p>
  <p id="a4l">或复一切处　　随其类形色</p>
  <p id="a4m">不思议智生　　是故不思议</p>
  <p id="a4n">应物有殊异　　智智证常一</p>
  <p id="a4o">乃至心广博　　当知是其量</p>
  <p id="a4p">座印亦如是　　以及诸天神</p>
  <p id="a4q">如诸佛所生　　印等同彼生</p>
  <p id="a4r">以此法生印　　印持诸弟子</p>
  <p id="a4s">故略说法界　　用是为幖帜</p>
  <p id="a4t">灌顶有三种　　佛子至心听</p>
  <p id="a4u">若秘印方便　　则离于作业</p>
  <p id="a4v">是名初胜法　　如来所灌顶</p>
  <p id="a4w">所谓第二者　　令起作众事</p>
  <p id="a4x">第三以心授　　悉离于时方</p>
  <p id="a4y">令尊欢喜故　　如所说应作</p>
  <p id="a4z">现前佛灌顶　　是则最殊胜</p>
  <p id="a50">正等觉略说　　五种三昧耶</p>
  <p id="a51">初见漫荼罗　　具足三昧耶</p>
  <p id="a52">未传真实语　　不授彼密印</p>
  <p id="a53">第二三昧耶　　入睹圣天会</p>
  <p id="a54">第三具坛印　　随教修妙业</p>
  <p id="a55">复次许传教　　说具三昧耶</p>
  <p id="a56">虽具印坛位　　如教之所说</p>
  <p id="a57">未逮心灌顶　　秘密慧不生</p>
  <p id="a58">是故真言者　　秘密道场中</p>
  <p id="a59">具第五要誓　　随法应灌顶</p>
  <p id="a5A">当知异此者　　非名三昧耶</p>
  <p id="a5B">善住若观意　　真言者觉心</p>
  <p id="a5C">不得于三处　　说彼为菩萨</p>
  <p id="a5D">得无缘观行　　方便利众生</p>
  <p id="a5E">为植众善本　　故号仁中尊</p>
  <p id="a5F">于诸法本寂　　常无自性中</p>
  <p id="a5G">安住如须弥　　是名为见谛</p>
  <p id="a5H">此空即实际　　非虚妄言说</p>
  <p id="a5I">所见犹如佛　　先佛如是见</p>
  <p id="a5J">逮得菩提心　　悉地最无上</p>
  <p id="a5K">从此有五种　　诸悉地差别</p>
  <p id="a5L">所谓入修行　　及胜进诸地</p>
  <p id="a5M">世间五神通　　诸佛缘觉等</p>
  <p id="a5N">修业无间息　　乃至心续净</p>
  <p id="a5O">未熟令成熟　　尔时悉地成</p>
  <p id="a5P">于彼一时顷　　净业心俱等</p>
  <p id="a5Q">真言者当得　　悉地随意生</p>
  <p id="a5R">悉地升空界　　如幻无畏者</p>
  <p id="a5S">咒术网所惑　　同于帝释网</p>
  <p id="a5T">如乾闼婆城　　所有诸人民</p>
  <p id="a5U">身秘密如是　　非身亦非识</p>
  <p id="a5V">又如于睡梦　　而游诸天宫</p>
  <p id="a5W">不舍于此身　　亦不至于彼</p>
  <p id="a5X">如是瑜伽梦　　住真言行者</p>
  <p id="a5Y">所生功德业　　身相犹虹霓</p>
  <p id="a5Z">真言如意珠　　出生意语身</p>
  <p id="a5a">随念雨众物　　而无分别想</p>
  <p id="a5b">犹十方虚空　　离诸有为行</p>
  <p id="a5c">真言者不染　　一切分别行</p>
  <p id="a5d">解了唯有想　　如是遍观察</p>
  <p id="a5e">尔时真语者　　诸佛同随喜</p>
  <p id="a5f">正觉两足尊　　说二种护摩</p>
  <p id="a5g">所谓内及外　　增威亦如是</p>
  <p id="a5h">诸尊殊类性　　观察当证知</p>
  <p id="a5i">世间诸真言　　今说彼限量</p>
  <p id="a5j">福德自在等　　众知识天神</p>
  <p id="a5k">彼所说明咒　　及与大力印</p>
  <p id="a5l">彼皆现世果　　故说有分量</p>
  <p id="a5m">虽成不坚住　　悉是生灭法</p>
  <p id="a5n">出世间真言　　无作本不生</p>
  <p id="a5o">业生悉已断　　战胜离三过</p>
  <p id="a5p">麟角无师者　　及佛声闻众</p>
  <p id="a5q">菩萨诸真言　　彼量我当说</p>
  <p id="a5r">超越于三时　　众缘所生起</p>
  <p id="a5s">可见非见果　　从意语身生</p>
  <p id="a5t">世间之所传　　果数经一劫</p>
  <p id="a5u">等正觉所说　　真言过劫数</p>
  <p id="a5v">大仙正等觉　　佛子众三昧</p>
  <p id="a5w">清净离于想　　有想为世间</p>
  <p id="a5x">从业而获果　　有成熟熟时</p>
  <p id="a5y">若得成悉地　　自在转诸业</p>
  <p id="a5z">心无自性故　　远离于因果</p>
  <p id="a60">解脱于业生　　生等同虚空</p>
  <p id="a61">复次秘密主谛听。<a id="a-62"></a>彼密印。<a id="a-63"></a>形相。<a id="a-64"></a>敷置圣天之位威验现前。<a id="a-65"></a>三昧所趣。<a id="a-66"></a>如是五者。<a id="a-67"></a>往昔诸佛成菩提。<a id="a-68"></a>法界虚空行。<a id="a-69"></a>本所誓愿。<a id="a-6A"></a>度脱无余众生界。<a id="a-6B"></a>为欲利益安乐彼真言门修菩萨行诸菩萨故。<a id="a-6C"></a>金刚手言。<a id="a-6D"></a>如是世尊愿乐欲闻。<a id="a-6E"></a>时薄伽梵以偈颂曰。</p>
  <p id="a6F">最初正等觉　　敷置漫荼罗</p>
  <p id="a6G">密中之秘密　　大悲胎藏生</p>
  <p id="a6H">及无量世间　　出世漫荼罗</p>
  <p id="a6I">彼所有图像　　次第说当听</p>
  <p id="a6J">四方普周匝　　一门及通道</p>
  <p id="a6K">金刚印遍严　　中羯磨金刚</p>
  <p id="a6L">其上妙莲华　　开敷含果实</p>
  <p id="a6M">于彼大莲印　　大空点庄严</p>
  <p id="a6N">八叶悉圆正　　善好具须蕊</p>
  <p id="a6O">十二支生句　　普遍华台中</p>
  <p id="a6P">其上两足尊　　导师成正觉</p>
  <p id="a6Q">以入漫荼罗　　眷属自围绕</p>
  <p id="a6R">当知此最初　　悲生漫荼罗</p>
  <p id="a6S">从此流诸坛　　各如其本教</p>
  <p id="a6T">事业形悉地　　安置诸佛子</p>
  <p id="a6U">复次秘密主　　如来漫荼罗</p>
  <p id="a6V">犹如净圆月　　内现商佉色</p>
  <p id="a6W">一切佛三角　　在于白莲华</p>
  <p id="a6X">空点为幖帜　　金刚印围绕</p>
  <p id="a6Y">从彼真言主　　周匝放光明</p>
  <p id="a6Z">以无疑虑心　　普遍而流出</p>
  <p id="a6a">复次秘密主　　观世自在者</p>
  <p id="a6b">秘密漫荼罗　　佛子一心听</p>
  <p id="a6c">普遍四方相　　中吉祥商佉</p>
  <p id="a6d">出生钵昙华　　开敷含果实</p>
  <p id="a6e">上表金刚慧　　承以大莲印</p>
  <p id="a6f">布一切种子　　善巧以为种</p>
  <p id="a6g">多罗毗俱知　　及与白处尊</p>
  <p id="a6h">明妃资财主　　及与大势至</p>
  <p id="a6i">诸吉祥受教　　皆在漫荼罗</p>
  <p id="a6j">得自在者印　　殊妙作标相</p>
  <p id="a6k">何耶揭哩婆　　如法住三角</p>
  <p id="a6l">漫荼罗围绕　　严好初日晖</p>
  <p id="a6m">当在明王边　　巧慧者安立</p>
  <p id="a6n">复次秘密主　　今说第二坛</p>
  <p id="a6o">正等四方相　　金刚印围绕</p>
  <p id="a6p">一切妙金色　　内心莲华敷</p>
  <p id="a6q">台现迦罗奢　　光色如净月</p>
  <p id="a6r">亦以大空点　　周匝自庄严</p>
  <p id="a6s">上表大风印　　叆叇犹玄云</p>
  <p id="a6t">鼓动幢旛相　　空点为幖帜</p>
  <p id="a6u">其上生猛焰　　同于劫灾火</p>
  <p id="a6v">而作三角形　　三角以围之</p>
  <p id="a6w">光鬘相周普　　晨朝日晖色</p>
  <p id="a6x">是中钵头摩　　朱黰犹劫火</p>
  <p id="a6y">彼上金刚印　　流散发焰晖</p>
  <p id="a6z">持以吽字声　　胜妙种子字</p>
  <p id="a70">先佛说是法　　勤勇漫荼罗</p>
  <p id="a71">部母商憩罗　　及金刚部主</p>
  <p id="a72">金刚钩索支　　大德持明王</p>
  <p id="a73">一切皆于此　　大漫荼罗中</p>
  <p id="a74">印坛诸佛子　　形色各如次</p>
  <p id="a75">随类而相应　　诸业善成就</p>
  <p id="a76">复次我所说　　金刚自在者</p>
  <p id="a77">谓虚空无垢　　金刚轮及牙</p>
  <p id="a78">妙住与名称　　大忿及迅利</p>
  <p id="a79">寂然大金刚　　并及青金刚</p>
  <p id="a7A">莲华及广眼　　妙金刚金刚</p>
  <p id="a7B">及住无戏论　　无量虚空步</p>
  <p id="a7C">是等漫荼罗　　所说白黄赤</p>
  <p id="a7D">乃至黑色等　　印形及所余</p>
  <p id="a7E">三戟一股印　　二首皆五峰</p>
  <p id="a7F">或执金刚鬘　　随色类区别</p>
  <p id="a7G">一切作种子　　大福德当知</p>
  <p id="a7H">不动漫荼罗　　风轮与火俱</p>
  <p id="a7I">依涅哩底方　　大日如来下</p>
  <p id="a7J">及种子围绕　　微妙大慧刀</p>
  <p id="a7K">或复罥索印　　具慧者安布</p>
  <p id="a7L">降三世殊异　　谓在风轮中</p>
  <p id="a7M">绕以金刚印　　而住于三处</p>
  <p id="a7N">复次秘密主　　先说漫荼罗</p>
  <p id="a7O">诸佛菩萨母　　安置坛形像</p>
  <p id="a7P">方正真金色　　金刚印围绕</p>
  <p id="a7Q">最胜漫荼罗　　今当示尊相</p>
  <p id="a7R">彼中大莲华　　晖焰遍黄色</p>
  <p id="a7S">中置如来顶　　超越于中分</p>
  <p id="a7T">而至三分位　　应作如来眼</p>
  <p id="a7U">自住光焰中　　遍布彼种子</p>
  <p id="a7V">次一切菩萨　　大如意宝尊</p>
  <p id="a7W">谓彼漫荼罗　　圆白而四出</p>
  <p id="a7X">遍寂极清净　　满一切希愿</p>
  <p id="a7Y">复次应谛听　　释迦师子坛</p>
  <p id="a7Z">谓大因陀罗　　妙善真金色</p>
  <p id="a7a">四方相均等　　如前金刚印</p>
  <p id="a7b">上现波头摩　　周遍皆黄晖</p>
  <p id="a7c">大钵具光焰　　金刚印围绕</p>
  <p id="a7d">袈裟锡杖等　　置之如次第</p>
  <p id="a7e">五种如来顶　　谛听今当说</p>
  <p id="a7f">白伞以伞印　　具慧者胜顶</p>
  <p id="a7g">围以大慧刀　　普遍皆流光</p>
  <p id="a7h">最胜顶轮印　　除障顶钩印</p>
  <p id="a7i">大士顶髻相　　是名火聚印</p>
  <p id="a7j">广生跋折罗　　发生以莲华</p>
  <p id="a7k">无量声商佉　　观察知像类</p>
  <p id="a7l">毫相摩尼珠　　佛眼次当听</p>
  <p id="a7m">顶髻遍黄色　　围以拔折罗</p>
  <p id="a7n">无能胜妃印　　以手持莲华</p>
  <p id="a7o">无能胜大口　　而在黑莲上</p>
  <p id="a7p">净境界之行　　所谓净居天</p>
  <p id="a7q">置彼诸印相　　佛子应谛听</p>
  <p id="a7r">所谓思惟手　　善手及笑手</p>
  <p id="a7s">华手虚空手　　画之如法则</p>
  <p id="a7t">地神迦罗奢　　圆白金刚围</p>
  <p id="a7u">请召火天印　　当以大仙手</p>
  <p id="a7v">迦摄骄答摩　　末建拏竭伽</p>
  <p id="a7w">婆私倪刺婆　　各如其次第</p>
  <p id="a7x">应画韦陀手　　而居火坛内</p>
  <p id="a7y">阎摩但茶印　　常处风轮中</p>
  <p id="a7z">没栗底铃印　　黑夜计都印</p>
  <p id="a80">涝达罗输罗　　大梵妃莲华</p>
  <p id="a81">俱摩利铄底　　毗瑟女轮印</p>
  <p id="a82">当知焰摩后　　以没揭罗印</p>
  <p id="a83">娇吠离耶后　　用劫跋罗印</p>
  <p id="a84">如是等皆在　　风漫茶罗中</p>
  <p id="a85">乌鹫及婆栖　　野干等围绕</p>
  <p id="a86">若欲成悉地　　依法以图之</p>
  <p id="a87">涅哩底大刀　　毗纽胜妙轮</p>
  <p id="a88">鸠摩罗烁底　　难徒跋难陀</p>
  <p id="a89">密云与电俱　　皆具清潭色</p>
  <p id="a8A">夹辅门厢卫　　在释师子坛</p>
  <p id="a8B">商羯罗三戟　　妃作钵胝印</p>
  <p id="a8C">月天迦罗奢　　净白莲华敷</p>
  <p id="a8D">日天金刚轮　　表以舆辂像</p>
  <p id="a8E">社耶毗社耶　　当知大力者</p>
  <p id="a8F">俱以大弓印　　在因陀罗轮</p>
  <p id="a8G">风方风幢印　　妙音乐器印</p>
  <p id="a8H">缚噜拏罥索　　而在圆坛中</p>
  <p id="a8I">汝大我应知　　种子字环绕</p>
  <p id="a8J">如是等标志　　如次漫荼罗</p>
  <p id="a8K">释师子眷属　　今已略宣说</p>
  <p id="a8L">佛子次谛听　　施愿金刚坛</p>
  <p id="a8M">四方相均普　　卫以金刚印</p>
  <p id="a8N">当于彼中作　　火生漫荼罗</p>
  <p id="a8O">内心复安置　　妙善青莲印</p>
  <p id="a8P">智者曼殊音　　本真言围之</p>
  <p id="a8Q">如法布种子　　而以为种子</p>
  <p id="a8R">复于其四傍　　严饰以青莲</p>
  <p id="a8S">图作勤勇众　　各如其次第</p>
  <p id="a8T">光网以钩印　　宝冠持宝印</p>
  <p id="a8U">无垢光童子　　青莲而未敷</p>
  <p id="a8V">妙音具大慧　　所说诸使者</p>
  <p id="a8W">当知彼密印　　各如其所应</p>
  <p id="a8X">髻设尼刀印　　优波输罗印</p>
  <p id="a8Y">质怛罗杖印　　地慧以幢印</p>
  <p id="a8Z">彼招召使者　　以鸯俱尸印</p>
  <p id="a8a">一切如是作　　围以青莲华</p>
  <p id="a8b">所有诸奉教　　皆羌揭梨印</p>
  <p id="a8c">复次南方印　　除一切盖障</p>
  <p id="a8d">大精进种子　　谓真陀摩尼</p>
  <p id="a8e">住于火轮中　　翼从端严众</p>
  <p id="a8f">当知彼眷属　　秘密之标志</p>
  <p id="a8g">次第应图画　　我今广宣说</p>
  <p id="a8h">除疑以宝瓶　　置一股金刚</p>
  <p id="a8i">圣者施无畏　　作施无畏手</p>
  <p id="a8j">除一切恶趣　　发起手为相</p>
  <p id="a8k">救意慧菩萨　　悲手常在心</p>
  <p id="a8l">大慈生菩萨　　应以执华手</p>
  <p id="a8m">悲念在心上　　垂屈火轮手</p>
  <p id="a8n">除一切热恼　　作施诸愿手</p>
  <p id="a8o">甘露水流注　　遍在诸指端</p>
  <p id="a8p">具不思议慧　　持如意珠手</p>
  <p id="a8q">皆住莲华上　　在漫荼罗中</p>
  <p id="a8r">北方地藏尊　　密印次当说</p>
  <p id="a8s">先作庄严座　　在因陀罗坛</p>
  <p id="a8t">大莲发光焰　　间错备众色</p>
  <p id="a8u">于彼建大幢　　大宝在其端</p>
  <p id="a8v">是名为最胜　　密印之形像</p>
  <p id="a8w">复当殷勤作　　上首诸眷属</p>
  <p id="a8x">无量无数众　　彼诸慕达罗</p>
  <p id="a8y">宝作于宝上　　三股金刚印</p>
  <p id="a8z">宝掌于宝上　　一股金刚印</p>
  <p id="a90">持地于宝上　　二首金刚印</p>
  <p id="a91">宝印手宝上　　五股金刚印</p>
  <p id="a92">坚意于宝上　　羯么金刚印</p>
  <p id="a93">一切皆应住　　彼漫荼罗中</p>
  <p id="a94">西方虚空藏　　圆白悦意坛</p>
  <p id="a95">大白莲华座　　置大慧刀印</p>
  <p id="a96">如是坚利刃　　锋锐犹冰霜</p>
  <p id="a97">自种子为种　　智者当安布</p>
  <p id="a98">及画诸眷属　　印形如法教</p>
  <p id="a99">虚空无垢尊　　应当以轮印</p>
  <p id="a9A">轮像自围绕　　具足在风坛</p>
  <p id="a9B">虚空慧商佉　　在风漫荼罗</p>
  <p id="a9C">清净慧白莲　　在风漫荼罗</p>
  <p id="a9D">行慧之印相　　当以车磲瓶</p>
  <p id="a9E">上插青莲华　　在风漫荼罗</p>
  <p id="a9F">安慧金刚莲　　在风漫荼罗</p>
  <p id="a9G">略说佛秘藏　　诸尊密印竟</p>
  <p data-pb></p>
  <h2 id="a9H">入秘密漫荼罗法品第十二</h2>
  <p id="a9I">尔时世尊。<a id="a-9J"></a>又复宣说入秘密漫荼罗法。<a id="a-9K"></a>优陀那曰。</p>
  <p id="a9L">真言遍学者　　通达秘密坛</p>
  <p id="a9M">如法为弟子　　烧尽一切罪</p>
  <p id="a9N">寿命悉焚灭　　令彼不复生</p>
  <p id="a9O">同于灰烬已　　彼寿命还复</p>
  <p id="a9P">谓以字烧字　　因字而更生</p>
  <p id="a9Q">一切寿及生　　清净遍无垢</p>
  <p id="a9R">以十二支句　　而作于彼器</p>
  <p id="a9S">如是三昧耶　　一切诸如来</p>
  <p id="a9T">菩萨救世者　　及佛声闻众</p>
  <p id="a9U">乃至诸世间　　平等不违逆</p>
  <p id="a9V">解此平等誓　　秘密漫荼罗</p>
  <p id="a9W">入一切法教　　诸坛得自在</p>
  <p id="a9X">我身等同彼　　真言者亦然</p>
  <p id="a9Y">以不相异故　　说名三昧耶</p>
  <p data-pb></p>
  <h2 id="a9Z">入秘密漫荼罗位品第十三</h2>
  <p id="a9a">尔时大日世尊。<a id="a-9b"></a>入于等至三昧。<a id="a-9c"></a>观未来世诸众生故。<a id="a-9d"></a>住于定中。<a id="a-9e"></a>即时诸佛国土。<a id="a-9f"></a>地平如掌。<a id="a-9g"></a>五宝间错。<a id="a-9h"></a>悬大宝盖。<a id="a-9i"></a>庄严门标。<a id="a-9j"></a>众色流苏。<a id="a-9k"></a>其相长广。<a id="a-9l"></a>宝铃。<a id="a-9m"></a>白拂。<a id="a-9n"></a>名衣。<a id="a-9o"></a>幡佩。<a id="a-9p"></a>绮绚垂布而校饰之。<a id="a-9q"></a>于八方隅。<a id="a-9r"></a>建摩尼幢。<a id="a-9s"></a>八功德水芬馥盈满。<a id="a-9t"></a>无量众鸟鸳鸯鹅鹄。<a id="a-9u"></a>出和雅音。<a id="a-9v"></a>种种浴池时华杂树敷荣间列芳茂严好。<a id="a-9w"></a>八方合系五宝璎绳。<a id="a-9x"></a>其地柔软犹如绵纩。<a id="a-9y"></a>触践之者皆受快乐。<a id="a-9z"></a>无量乐器自然谐韵。<a id="a-A0"></a>其声微妙人所乐闻。<a id="a-A1"></a>无量菩萨随福所感宫室殿堂意生之座。<a id="a-A2"></a>如来信解愿力所生。<a id="a-A3"></a>法界幖帜。<a id="a-A4"></a>大莲华王出现。<a id="a-A5"></a>如来法界性身。<a id="a-A6"></a>安住其中。<a id="a-A7"></a>随诸众生种种性欲。<a id="a-A8"></a>令得欢喜。<a id="a-A9"></a>时彼如来一切支分无障碍力。<a id="a-AA"></a>从十智力信解所生。<a id="a-AB"></a>无量形色庄严之相。<a id="a-AC"></a>无数百千俱胝那由他劫。<a id="a-AD"></a>布施持戒忍辱精进禅定智慧。<a id="a-AE"></a>诸度功德所资长。<a id="a-AF"></a>身即时出现。<a id="a-AG"></a>彼出现已。<a id="a-AH"></a>于诸世界大众会中。<a id="a-AI"></a>发大音声而说偈言。</p>
  <p id="aAJ">诸佛甚奇特　　权智不思议</p>
  <p id="aAK">无阿赖耶慧　　含藏说诸法</p>
  <p id="aAL">若解无所得　　诸法之法相</p>
  <p id="aAM">彼无得而得　　得诸佛导师</p>
  <p id="aAN">说如是音声已。<a id="a-AO"></a>还入如来不思议法身。</p>
  <p id="aAP">尔时世尊。<a id="a-AQ"></a>复告执金刚秘密主言。<a id="a-AR"></a>善男子谛听内心漫荼罗。<a id="a-AS"></a>秘密主。<a id="a-AT"></a>彼身地。<a id="a-AU"></a>即是法界自性。<a id="a-AV"></a>真言密印加持。<a id="a-AW"></a>而加持之。<a id="a-AX"></a>以本性清净故。<a id="a-AY"></a>羯磨金刚所护持故。<a id="a-AZ"></a>净除一切尘垢。<a id="a-Aa"></a>我人众生寿者意生。<a id="a-Ab"></a>儒童造立者等。<a id="a-Ac"></a>株杌过患。<a id="a-Ad"></a>方坛四门。<a id="a-Ae"></a>西向通达。<a id="a-Af"></a>周旋界道。<a id="a-Ag"></a>内现意生八叶大莲华王。<a id="a-Ah"></a>抽茎敷蕊彩绚端妙。<a id="a-Ai"></a>其中如来。<a id="a-Aj"></a>一切世间最尊特身。<a id="a-Ak"></a>超越身语意地至于心地逮得殊胜悦意之果。<a id="a-Al"></a>于彼东方宝幢如来。<a id="a-Am"></a>南方开敷华王如来。<a id="a-An"></a>北方鼓音如来。<a id="a-Ao"></a>西方无量寿如来。<a id="a-Ap"></a>东南方普贤菩萨。<a id="a-Aq"></a>东北方观自在菩萨。<a id="a-Ar"></a>西南方妙吉祥童子。<a id="a-As"></a>西北方慈氏菩萨。<a id="a-At"></a>一切蕊中。<a id="a-Au"></a>佛菩萨母。<a id="a-Av"></a>六波罗蜜三昧眷属。<a id="a-Aw"></a>而自庄严下列持明诸忿怒众。<a id="a-Ax"></a>持金刚主菩萨。<a id="a-Ay"></a>以为其茎。<a id="a-Az"></a>处于无尽大海。<a id="a-B0"></a>一切地居天等。<a id="a-B1"></a>其数无量而环绕之。</p>
  <p id="aB2">尔时行者。<a id="a-B3"></a>为成三昧耶故。<a id="a-B4"></a>应以意生香华灯明涂香种种肴膳。<a id="a-B5"></a>一切皆以献之。<a id="a-B6"></a>优陀那曰。</p>
  <p id="aB7">真言者诚谛　　图画漫荼罗</p>
  <p id="aB8">自身为大我　　啰字净诸垢</p>
  <p id="aB9">安住瑜伽座　　寻念诸如来</p>
  <p id="aBA">顶授诸弟子　　阿字大空点</p>
  <p id="aBB">智者传妙花　　令散于自身</p>
  <p id="aBC">为说内所见　　行人宗奉处</p>
  <p id="aBD">此最上坛故　　应与三昧耶</p>
  <p data-pb></p>
  <h2 id="aBE">秘密八印品第十四</h2>
  <p id="aBF">尔时毗卢遮那世尊。<a id="a-BG"></a>复观诸大众会。<a id="a-BH"></a>告执金刚秘密主言。<a id="a-BI"></a>佛子有秘密八印。<a id="a-BJ"></a>最为秘密。<a id="a-BK"></a>圣天之位威神所同。<a id="a-BL"></a>自真言道以为幖帜。<a id="a-BM"></a>图具漫荼罗。<a id="a-BN"></a>如本尊相应。<a id="a-BO"></a>若依法教。<a id="a-BP"></a>于真言门修菩萨行诸菩萨。<a id="a-BQ"></a>应如是知。<a id="a-BR"></a>自身住本尊形。<a id="a-BS"></a>坚固不动。<a id="a-BT"></a>知本尊已。<a id="a-BU"></a>如本尊住。<a id="a-BV"></a>而得悉地。<a id="a-BW"></a>云何八印。<a id="a-BX"></a>谓以智慧三昧手。<a id="a-BY"></a>作空心合掌。<a id="a-BZ"></a>而散风轮地轮。<a id="a-Ba"></a>如放光焰。<a id="a-Bb"></a>是世尊本威德生印。<a id="a-Bc"></a>其漫荼罗三角而具光明。<a id="a-Bd"></a>彼真言曰。</p>
  <p id="aBe">南么三曼多勃驮喃(一)嚂[口*落](二)莎诃。</p>
  <p id="aBf">即以此印。<a id="a-Bg"></a>而屈风轮。<a id="a-Bh"></a>在虚空轮上。<a id="a-Bi"></a>如嚩字形。<a id="a-Bj"></a>是世尊金刚不坏印。<a id="a-Bk"></a>其漫荼罗。<a id="a-Bl"></a>如嚩字相。<a id="a-Bm"></a>有金刚光。<a id="a-Bn"></a>彼真言曰。</p>
  <p id="aBo">南么三曼多勃驮喃(一)鑁嚩(急呼二)莎诃。</p>
  <p id="aBp">复以初印。<a id="a-Bq"></a>而散水轮火轮。<a id="a-Br"></a>是名莲华藏印。<a id="a-Bs"></a>其漫荼罗。<a id="a-Bt"></a>如月轮相。<a id="a-Bu"></a>以波头摩华而围绕之。<a id="a-Bv"></a>彼真言曰。</p>
  <p id="aBw">南么三曼多勃驮喃(一)糁索(二)莎诃。</p>
  <p id="aBx">即以此印。<a id="a-By"></a>屈二地轮。<a id="a-Bz"></a>入于掌中。<a id="a-C0"></a>是如来万德庄严印。<a id="a-C1"></a>其漫荼罗。<a id="a-C2"></a>犹如半月形。<a id="a-C3"></a>以大空点围之。<a id="a-C4"></a>彼真言曰。</p>
  <p id="aC5">南么三曼多勃驮喃(一)含鹤(二)莎诃。</p>
  <p id="aC6">复以定慧手。<a id="a-C7"></a>作未开敷华合掌。<a id="a-C8"></a>建立二虚空轮。<a id="a-C9"></a>而稍屈之。<a id="a-CA"></a>是如来一切支分生印。<a id="a-CB"></a>其漫荼罗。<a id="a-CC"></a>如迦罗舍满月之形。<a id="a-CD"></a>金刚围之。<a id="a-CE"></a>彼真言曰。</p>
  <p id="aCF">南么三曼多勃驮喃(一)暗恶(二)莎诃。</p>
  <p id="aCG">即以此印。<a id="a-CH"></a>屈其火轮。<a id="a-CI"></a>余相如前。<a id="a-CJ"></a>是世尊陀罗尼印。<a id="a-CK"></a>其漫荼罗。<a id="a-CL"></a>犹如彩虹。<a id="a-CM"></a>而遍围之。<a id="a-CN"></a>垂金刚幡。<a id="a-CO"></a>彼真言曰。</p>
  <p id="aCP">南么三曼多勃驮喃(一)勃驮陀罗尼(上)(二)娑没[口*栗](三合)底沫罗驮那羯[口*履](三)驮啰也萨鑁(四)薄伽(轻)嚩底(五)阿(去)迦(引)啰嚩底(六)三么曳(七)莎诃。</p>
  <p id="aCQ">复以虚心合掌。<a id="a-CR"></a>开散火轮。<a id="a-CS"></a>其地轮空轮。<a id="a-CT"></a>和合相持。<a id="a-CU"></a>是谓如来法住印。<a id="a-CV"></a>其漫荼罗。<a id="a-CW"></a>犹如虚空。<a id="a-CX"></a>以杂色围之。<a id="a-CY"></a>有二空点。<a id="a-CZ"></a>彼真言曰。</p>
  <p id="aCa">南么三曼多勃驮喃(一)阿(去)吠娜尾泥(二)莎诃。</p>
  <p id="aCb">同前虚心合掌。<a id="a-Cc"></a>以智慧三昧手。<a id="a-Cd"></a>互相加持。<a id="a-Ce"></a>而自旋转。<a id="a-Cf"></a>是谓世尊迅疾持印。<a id="a-Cg"></a>其漫荼罗。<a id="a-Ch"></a>亦如虚空。<a id="a-Ci"></a>而用青点严之。<a id="a-Cj"></a>彼真言曰。</p>
  <p id="aCk">南么三曼多勃驮喃(一)摩诃(引)瑜伽(轻)瑜拟(宜以反)宁(上)(二)瑜诣说[口*履](三)欠若唎计(四)莎诃。</p>
  <p id="aCl">秘密主。<a id="a-Cm"></a>是名如来秘密印。<a id="a-Cn"></a>最胜秘密。<a id="a-Co"></a>不应辄授与人。<a id="a-Cp"></a>除已灌顶。<a id="a-Cq"></a>其性调柔。<a id="a-Cr"></a>精勤坚固。<a id="a-Cs"></a>发殊胜愿。<a id="a-Ct"></a>恭敬师长。<a id="a-Cu"></a>念恩德者。<a id="a-Cv"></a>内外清净。<a id="a-Cw"></a>舍自身命而求法者。</p>
  <p data-pb></p>
  <h2 id="aCx">持明禁戒品第十五</h2>
  <p id="aCy">尔时金刚手。<a id="a-Cz"></a>复以偈颂。<a id="a-D0"></a>请问大日世尊持明禁戒。<a id="a-D1"></a>为真言门修菩萨行诸菩萨故。</p>
  <p id="aD2">云何成禁戒　　云何住尸罗</p>
  <p id="aD3">云何随所住　　修行离诸着</p>
  <p id="aD4">修行几时月　　禁戒得终竟</p>
  <p id="aD5">住于何法教　　而知彼威德</p>
  <p id="aD6">离时方作业　　及法非法等</p>
  <p id="aD7">云何而速成　　愿佛说其量</p>
  <p id="aD8">先佛所宣说　　令得于悉地</p>
  <p id="aD9">我问一切智　　正觉两足尊</p>
  <p id="aDA">为未来众生　　仁中尊证知</p>
  <p id="aDB">是时薄伽梵毗卢遮那。<a id="a-DC"></a>哀愍众生故。<a id="a-DD"></a>而说偈言。</p>
  <p id="aDE">善哉勤勇士　　大德持金刚</p>
  <p id="aDF">所说殊胜戒　　古佛所开演</p>
  <p id="aDG">缘明所起戒　　住戒如正觉</p>
  <p id="aDH">令得成悉地　　为利世间故</p>
  <p id="aDI">等起自真实　　不生疑虑心</p>
  <p id="aDJ">常住于等引　　修行戒当竟</p>
  <p id="aDK">菩提心及法　　及修学业果</p>
  <p id="aDL">和合为一相　　远离诸造作</p>
  <p id="aDM">具戒如佛智　　异此非具戒</p>
  <p id="aDN">得诸法自在　　通达利众生</p>
  <p id="aDO">常修无著行　　等砾石众宝</p>
  <p id="aDP">乃至满落叉　　所说真言教</p>
  <p id="aDQ">毕于时月等　　禁戒量终竟</p>
  <p id="aDR">最初金轮观　　住大因陀罗</p>
  <p id="aDS">当结金刚印　　饮乳以资身</p>
  <p id="aDT">行者一月满　　能调出入息</p>
  <p id="aDU">次于第二月　　严正水轮中</p>
  <p id="aDV">应以莲华印　　而服醇净水</p>
  <p id="aDW">次于第三月　　胜妙火轮观</p>
  <p id="aDX">啖不求之食　　即以大慧力</p>
  <p id="aDY">烧灭一切罪　　而生身意语</p>
  <p id="aDZ">第四月风轮　　行者常服风</p>
  <p id="aDa">结转法轮印　　摄心以持诵</p>
  <p id="aDb">金刚水轮观　　依住于瑜伽</p>
  <p id="aDc">是为第五月　　远离得非得</p>
  <p id="aDd">行者无所著　　等同三菩提</p>
  <p id="aDe">和合风火轮　　出过众过患</p>
  <p id="aDf">复一月持诵　　亦舍利非利</p>
  <p id="aDg">梵释等天众　　摩睺毗舍遮</p>
  <p id="aDh">远住而敬礼　　一切为守护</p>
  <p id="aDi">皆悉奉教命　　彼常得如是</p>
  <p id="aDj">人天药叉神　　持明诸灵仙</p>
  <p id="aDk">翊侍其左右　　随所命当作</p>
  <p id="aDl">不善为障者　　罗刹七母等</p>
  <p id="aDm">见持真言者　　恭敬而远之</p>
  <p id="aDn">见是处光明　　驰散如猛火</p>
  <p id="aDo">随所住法教　　皆依明禁故</p>
  <p id="aDp">等正觉真子　　一切得自在</p>
  <p id="aDq">调伏难降者　　如大执金刚</p>
  <p id="aDr">饶益诸群生　　同于观世音</p>
  <p id="aDs">经逾六月已　　随所愿成果</p>
  <p id="aDt">常当于自他　　悲愍而救护</p>
  <p data-pb></p>
  <h2 id="aDu">阿阇梨真实智品第十六</h2>
  <p id="aDv">尔时持金刚者。<a id="a-Dw"></a>次复请问大日世尊诸漫荼罗真言之心。<a id="a-Dx"></a>而说偈言。</p>
  <p id="aDy">云何为一切　　真言实语心</p>
  <p id="aDz">云何而解了　　说名阿阇梨</p>
  <p id="aE0">尔时薄伽梵　　大毗卢遮那</p>
  <p id="aE1">慰喻金刚手　　善哉摩诃萨</p>
  <p id="aE2">令彼心欢喜　　复告如是言</p>
  <p id="aE3">解秘中最秘　　真言智大心</p>
  <p id="aE4">今为汝宣说　　一心应谛听</p>
  <p id="aE5">所谓阿字者　　一切真言心</p>
  <p id="aE6">从此遍流出　　无量诸真言</p>
  <p id="aE7">一切戏论息　　能生巧智慧</p>
  <p id="aE8">秘密主何等　　一切真语心</p>
  <p id="aE9">佛两足尊说　　阿字名种子</p>
  <p id="aEA">故一切如是　　安住诸支分</p>
  <p id="aEB">如相应布已　　依法皆遍授</p>
  <p id="aEC">由彼本初字　　遍在增加字</p>
  <p id="aED">众字以成音　　支体由是生</p>
  <p id="aEE">故此遍一切　　身生种种德</p>
  <p id="aEF">今说所分布　　佛子一心听</p>
  <p id="aEG">以心而作心　　余以布支分</p>
  <p id="aEH">一切如是作　　即同于我体</p>
  <p id="aEI">安住瑜伽座　　寻念诸如来</p>
  <p id="aEJ">若于此教法　　解斯广大智</p>
  <p id="aEK">正觉大功德　　说为阿阇梨</p>
  <p id="aEL">是即为如来　　亦即名为佛</p>
  <p id="aEM">菩萨及梵天　　毗纽摩醯罗</p>
  <p id="aEN">日月天水天　　帝释世间主</p>
  <p id="aEO">黑夜焰摩等　　地神与妙音</p>
  <p id="aEP">梵志及常浴　　亦名梵行者</p>
  <p id="aEQ">漏尽比丘众　　吉祥持秘密</p>
  <p id="aER">一切智见者　　法自在财富</p>
  <p id="aES">若住菩提心　　及与声智性</p>
  <p id="aET">不着一切法　　说名遍一切</p>
  <p id="aEU">即是真语者　　持吉祥真言</p>
  <p id="aEV">真实语之王　　持执金刚印</p>
  <p id="aEW">所有诸字轮　　若在于支分</p>
  <p id="aEX">当知住眉间　　吽字金刚句</p>
  <p id="aEY">娑字在唇下　　是谓莲华句</p>
  <p id="aEZ">我即同心位　　一切处自在</p>
  <p id="aEa">普遍于种种　　有情及非情</p>
  <p id="aEb">阿字第一命　　嚩字名为水</p>
  <p id="aEc">啰字名为火　　吽字名忿怒</p>
  <p id="aEd">佉字同虚空　　所谓极空点</p>
  <p id="aEe">知此最真实　　说名阿阇梨</p>
  <p id="aEf">故应具方便　　了知佛所说</p>
  <p id="aEg">常作精勤修　　当得不死句</p>
  <p data-pb></p>
  <h2 id="aEh">布字品第十七</h2>
  <p id="aEi">尔时世尊。<a id="a-Ej"></a>复告金刚手言。</p>
  <p id="aEk">复次秘密主　　诸佛所宣说　　安布诸字门</p>
  <p id="aEl">佛子一心听　　迦字在咽下　　佉字在齶上</p>
  <p id="aEm">誐字以为颈　　伽字在喉中　　遮字为舌根</p>
  <p id="aEn">车字在舌中　　若字为舌端　　社字舌生处</p>
  <p id="aEo">吒字以为胫　　咤字应知髀　　拏字说为腰</p>
  <p id="aEp">荼字以安坐　　多字最后分　　他字应知腹</p>
  <p id="aEq">娜字为二手　　驮字名为胁　　波字以为背</p>
  <p id="aEr">颇字应知胸　　么字为二肘　　婆字次臂下</p>
  <p id="aEs">莽字住于心　　耶字阴藏相　　啰字名为眼</p>
  <p id="aEt">[口*邏]字为广额　　缢伊在二眦　　坞乌为二唇</p>
  <p id="aEu">翳蔼为二耳　　污奥为二颊　　暗字菩提句</p>
  <p id="aEv">恶字般涅槃　　知是一切法　　行者成正觉</p>
  <p id="aEw">一切智资财　　常在于其心　　世号一切智</p>
  <p id="aEx">是谓萨婆若</p>
 </body>
</html>