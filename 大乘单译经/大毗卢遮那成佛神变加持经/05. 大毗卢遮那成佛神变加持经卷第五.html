<!DOCTYPE html>
<html>
<head>
  <meta charset="utf-8"/>
  <meta name="author" content="输婆迦罗"/>
  <meta name="author" content="一行/唐"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>大毗卢遮那成佛神变加持经卷第五</title>
</head>
<body>
  <h1 class="head">大毗卢遮那成佛神变加持经卷第五</h1>
  <h2>字轮品第十</h2>
  <p>尔时薄伽梵毗卢遮那。告持金刚秘密主言。谛听秘密主。有遍一切处法门。秘密主若菩萨住此字门。一切事业皆悉成就。</p>
  <p>南么三曼多勃驮喃阿。</p>
  <p>南么三曼多勃驮喃娑。</p>
  <p>南么三曼多伐折啰(二合)赧嚩。</p>
  <p>迦佉哦伽　遮车若社　吒咤拏荼　多他娜驮　波颇么婆　野啰逻嚩　奢沙娑诃　吃洒(二合右此一转皆上声短呼之)</p>
  <p>南么三曼多勃驮喃阿。</p>
  <p>南么三曼多勃驮喃娑。</p>
  <p>南么三曼多伐折啰赧嚩。</p>
  <p>迦佉誐伽　遮车惹社　吒咤拏荼　多他娜驮　波颇么婆　野啰逻嚩　奢沙娑诃　吃洒(二合右此一转皆去声长呼之)</p>
  <p>南么三曼多勃驮喃暗。</p>
  <p>南么三曼多勃驮喃糁。</p>
  <p>南么三曼多伐折啰赧鑁。</p>
  <p>剑欠俨俭　占襜染瞻　[齿*占][口*谄]喃湛　担探腩淡　[口*窆][口*泛][口*(鍐-凶+(鬯-匕))][口*梵]。</p>
  <p>阎嚂蓝[口*(鍐-凶+(鬯-匕))]。</p>
  <p>睒衫参颔吃衫(二合其口边字皆带第一转本音呼之)</p>
  <p>南么三曼多勃驮喃恶。</p>
  <p>南么三曼多勃驮喃索。</p>
  <p>南么三曼多伐折啰赧莫。</p>
  <p>[尸@挢]却虐噱　灼绰弱杓　磔坼搦择　呾托诺铎　博泊漠簿药[口*落]落嗼　铄嗦索臛吃索(二合皆带第一转音入声呼之)</p>
  <p>伊缢坞乌　哩[口*捚]里狸　翳蔼汗奥。</p>
  <p>仰壤[口*拏]曩莽　[口*昂]穰儜囊忙　噞髯喃南鑁[唬-儿+(雪-雨)]弱搦诺莫。</p>
  <p>秘密主如是字门道。善巧法门。次第住真言道。一切如来神力之所加持。善解正遍知道。菩萨行舞过去未来现在诸佛世尊。已说当说今说。秘密主我今普观诸佛刹土。无不见此遍一切处法门。彼诸如来。无有不宣说者。是故秘密主。若欲了知真言门修菩萨行诸菩萨。于此遍一切处法门。应勤修学。于舸遮吒多波。初中后相加。以等持品类相入。自然获得菩提心行。成等正觉。及般涅槃。有此等所说字门相与。和合真言法教。初中后俱。真言者若如是知。随其自心而得自在。于此一一句。决定意用之。以慧觉知。当授无上殊胜句。如是一轮。轮转字轮。真言者了知此故。常照世间。如大日世尊。而转法轮。</p>
  <h2>秘密漫荼罗品第十一</h2>
  <p>尔时薄伽梵毗卢遮那。以如来眼。观察一切法界。入于法界俱舍。以如来奋迅平等庄严藏三昧。以现法界无尽严故。以是真言行门。度无余众生界。满足本愿故。时佛在三昧中。于如是无尽众生界。从众声门。出随类音声。如其本性。业生成熟。受用果报。显形诸色。种种语言。心所思念。而为说法。令一切众生皆得欢喜。复于一一毛孔。法界增身出现。出已。等同虚空。于无量世界中。以一音声法界语表。演说如来发生偈。</p>
  <p class="l-js-5c">能生随类形　　诸法之法相</p>
  <p class="l-js-5c">诸佛与声闻　　救世因缘觉</p>
  <p class="l-js-5c">勤勇菩萨众　　及仁尊亦然</p>
  <p class="l-js-5c">众生器世界　　次第而成立</p>
  <p class="l-js-5c">生住等诸法　　常恒如是生</p>
  <p class="l-js-5c">由具智方便　　离于无慧疑</p>
  <p class="l-js-5c">而观此道故　　诸正遍知说</p>
  <p>尔时法界生如来身。一切法界。自身表化云遍满毗卢遮那世尊。才生心顷。诸毛孔中出无量佛。展转加持已。还入法界宫中。于是大日世尊。复告持金刚秘密主言。秘密主有造漫荼罗圣尊分位。种子幖帜。汝当谛听善思念之。吾今演说。持金刚秘密主言。如是世尊愿乐欲闻。时薄伽梵以偈颂曰。</p>
  <p class="l-js-5c">真言者圆坛　　先置于自体</p>
  <p class="l-js-5c">自足而至脐　　成大金刚轮</p>
  <p class="l-js-5c">从此而至心　　当思惟水轮</p>
  <p class="l-js-5c">水轮上火轮　　火轮上风轮</p>
  <p class="l-js-5c">次应念持地　　而图众形像</p>
  <p>尔时金刚手。升于大日世尊身语意地。法平等观。念彼未来众生。为断一切疑故。说大真言王曰。</p>
  <p>南么三曼多勃驮喃(一)阿三忙(引)钵多(二合)达摩驮睹(二)蘖登(底孕反)蘖哆喃(三)萨婆他(引)(四)暗(引)欠(引)暗恶(五)糁索(六)含鹤(七)嚂[口*落](八)鑁嚩(急呼九)莎诃吽(十)嚂[口*落]诃啰(二合)鹤(十一)莎诃嚂[口*落](十二)莎诃(十三)</p>
  <p>持金刚秘密主。说此真言王已。时一切如来。住十方世界。各舒右手摩执金刚顶。以善哉声而称叹言。善哉善哉佛子。汝已超升毗卢遮那世尊身语意地。为欲照明一切方所。住平等真言道诸菩萨故。说此真言王。何以故。毗卢遮那世尊应正等觉。坐菩提座。观十二句法界。降伏四魔。此法界生。三处流出。破坏天魔军众。次得世尊身语意平等。身量等同虚空。语意量亦如是。逮得无边智生。于一切法自在而演说法。所谓此十二句。真言之王。佛子汝今现证毗卢遮那世尊平等身语意故。众所知识。同于正遍知者。而说偈言。</p>
  <p class="l-js-5c">汝问一切智　　大日正觉尊</p>
  <p class="l-js-5c">最胜真言行　　当演说法教</p>
  <p class="l-js-5c">我往昔由是　　发觉妙菩提</p>
  <p class="l-js-5c">开示一切法　　令至于灭度</p>
  <p class="l-js-5c">现在十方界　　诸佛咸证知</p>
  <p>尔时具德金刚手。心大欢喜。诸佛威神所加持故。而说偈言。</p>
  <p class="l-js-5c">是法无有尽　　无自性无住</p>
  <p class="l-js-5c">于业生解脱　　同于正遍知</p>
  <p class="l-js-5c">诸救世方便　　随于悲愿转</p>
  <p class="l-js-5c">开悟无生智　　诸法如是相</p>
  <p>时执金刚秘密主。复说优陀那偈。请问毗卢遮那世尊。于此大悲藏生大漫荼罗。决断所疑。为未来世诸众生故。</p>
  <p class="l-js-5c">已断一切疑　　种智离热恼</p>
  <p class="l-js-5c">我为众生故　　请问于导师</p>
  <p class="l-js-5c">曼荼罗何先　　惟大牟尼说</p>
  <p class="l-js-5c">阿阇梨有几　　弟子复几种</p>
  <p class="l-js-5c">云何知地相　　云何而择治</p>
  <p class="l-js-5c">云何当作净　　云何彼坚住</p>
  <p class="l-js-5c">及净诸弟子　　惟愿导师说</p>
  <p class="l-js-5c">云何已净相　　以何而作护</p>
  <p class="l-js-5c">云何加持地　　事业谁为初</p>
  <p class="l-js-5c">修多罗有几　　云何作地分</p>
  <p class="l-js-5c">几种修供养　　云何花香等</p>
  <p class="l-js-5c">此华当献谁　　香亦复如是</p>
  <p class="l-js-5c">云何而奉献　　应以何花香</p>
  <p class="l-js-5c">诸食与护摩　　各以何轨仪</p>
  <p class="l-js-5c">及诸圣天座　　愿说此教法</p>
  <p class="l-js-5c">身相显形色　　唯次第开演</p>
  <p class="l-js-5c">所尊之密印　　及与自敷座</p>
  <p class="l-js-5c">何故名为印　　是印从何生</p>
  <p class="l-js-5c">灌顶复几种　　三摩耶有几</p>
  <p class="l-js-5c">真言者几时　　勤修真言行</p>
  <p class="l-js-5c">当具菩萨道　　云何见真谛</p>
  <p class="l-js-5c">悉地有几种　　及与成就时</p>
  <p class="l-js-5c">云何升大空　　云何身秘密</p>
  <p class="l-js-5c">不舍于此身　　而得成天身</p>
  <p class="l-js-5c">种种诸变化　　彼复从何生</p>
  <p class="l-js-5c">日月火方等　　曜宿星时分</p>
  <p class="l-js-5c">所现诸不祥　　生死受众苦</p>
  <p class="l-js-5c">云何令不起　　所起尽除灭</p>
  <p class="l-js-5c">而得常亲近　　诸佛两足尊</p>
  <p class="l-js-5c">几种护摩火　　几事而增威</p>
  <p class="l-js-5c">诸佛差别性　　唯愿导师说</p>
  <p class="l-js-5c">无余诸世界　　及与出世间</p>
  <p class="l-js-5c">彼果及数量　　殊胜三摩地</p>
  <p class="l-js-5c">成熟在何所　　未成熟云何</p>
  <p class="l-js-5c">复剂于几时　　业生得解脱</p>
  <p class="l-js-5c">正觉一切智　　离热恼世尊</p>
  <p class="l-js-5c">告金刚手言　　善哉大勤勇</p>
  <p class="l-js-5c">秘密漫荼罗　　决定圣天位</p>
  <p class="l-js-5c">大悲根本生　　无上摩诃衍</p>
  <p class="l-js-5c">诸佛最秘密　　如汝之所问</p>
  <p class="l-js-5c">大力持金刚　　我今略宣说</p>
  <p class="l-js-5c">漫荼罗初业　　佛子应谛听</p>
  <p class="l-js-5c">十二支句生　　大力持明王</p>
  <p class="l-js-5c">所应最先作　　住于本三昧</p>
  <p class="l-js-5c">解了瑜伽道　　而作众事业</p>
  <p class="l-js-5c">阿阇梨有二　　通达印真言</p>
  <p class="l-js-5c">彼相亦如是　　深秘显略分</p>
  <p class="l-js-5c">能知深广义　　可传者方授</p>
  <p class="l-js-5c">正觉之长子　　远离于世乐</p>
  <p class="l-js-5c">第二求现法　　深著痴攀缘</p>
  <p class="l-js-5c">世间漫荼罗　　一切为斯作</p>
  <p class="l-js-5c">诸佛二足尊　　灌顶传教者</p>
  <p class="l-js-5c">说四种弟子　　时非时差别</p>
  <p class="l-js-5c">一者时念诵　　非时俱非俱</p>
  <p class="l-js-5c">具有一切相　　佛说亲弟子</p>
  <p class="l-js-5c">最初知地相　　即所谓心地</p>
  <p class="l-js-5c">我已说作净　　如前修事业</p>
  <p class="l-js-5c">若离于过患　　心地无所畏</p>
  <p class="l-js-5c">当得成真净　　离一切诸过</p>
  <p class="l-js-5c">坚住如是知　　见自三菩提</p>
  <p class="l-js-5c">若异于此者　　非能清净地</p>
  <p class="l-js-5c">若住妄分别　　行者净其地</p>
  <p class="l-js-5c">秘密主非净　　以离菩提心</p>
  <p class="l-js-5c">故应舍分别　　净除一切地</p>
  <p class="l-js-5c">我广说法教　　所有漫荼罗</p>
  <p class="l-js-5c">是中所先事　　愚痴不知解</p>
  <p class="l-js-5c">非名世间觉　　亦非一切智</p>
  <p class="l-js-5c">乃至不能舍　　分别诸苦因</p>
  <p class="l-js-5c">应当为弟子　　而净菩提心</p>
  <p class="l-js-5c">护以不动尊　　或用降三世</p>
  <p class="l-js-5c">若弟子不为　　妄执之所动</p>
  <p class="l-js-5c">当成最正觉　　无垢喻虚空</p>
  <p class="l-js-5c">初加持是地　　依于诸佛教</p>
  <p class="l-js-5c">第二心自在　　唯此非余教</p>
  <p class="l-js-5c">四种苏多罗　　谓白黄赤黑</p>
  <p class="l-js-5c">第五所应念　　所谓虚空色</p>
  <p class="l-js-5c">空中而等持　　印定漫荼罗</p>
  <p class="l-js-5c">第二持綖经　　置于道场地</p>
  <p class="l-js-5c">一切如来座　　及诸佛智子</p>
  <p class="l-js-5c">悦意妙莲华　　世间称吉祥</p>
  <p class="l-js-5c">缘觉诸声闻　　所谓边智者</p>
  <p class="l-js-5c">当知所敷座　　芰荷青莲叶</p>
  <p class="l-js-5c">世界诸天神　　梵众以为初</p>
  <p class="l-js-5c">赤色钵昙华　　彼称为座王</p>
  <p class="l-js-5c">降此如所应　　念居其地分</p>
  <p class="l-js-5c">供养有四种　　谓作礼合掌</p>
  <p class="l-js-5c">并及慈悲等　　世间与华香</p>
  <p class="l-js-5c">从手发生花　　奉诸救世者</p>
  <p class="l-js-5c">结支分生印　　而观菩提心</p>
  <p class="l-js-5c">各各诸如来　　彼所生子等</p>
  <p class="l-js-5c">以是无过花　　芬妙复光显</p>
  <p class="l-js-5c">法界为树王　　供养仁中尊</p>
  <p class="l-js-5c">真语以加持　　三昧自在转</p>
  <p class="l-js-5c">胜妙广大云　　法界中出生</p>
  <p class="l-js-5c">从彼雨众花　　常遍诸佛前</p>
  <p class="l-js-5c">其余世天等　　亦当散此华</p>
  <p class="l-js-5c">奉献随相应　　本真言性类</p>
  <p class="l-js-5c">如是涂香等　　亦随其所应</p>
  <p class="l-js-5c">空水轮相持　　是谓吉祥印</p>
  <p class="l-js-5c">彼所奉花等　　当自心献之</p>
  <p class="l-js-5c">若诸世天神　　应知在脐位</p>
  <p class="l-js-5c">或金刚拳印　　若复莲华鬘</p>
  <p class="l-js-5c">而在空中献　　导师救世者</p>
  <p class="l-js-5c">乃至诸世天　　各如其次第</p>
  <p class="l-js-5c">护摩有二种　　所谓内及外</p>
  <p class="l-js-5c">业生得解脱　　复有芽种生</p>
  <p class="l-js-5c">以能烧业故　　说为内护摩</p>
  <p class="l-js-5c">外用有三位　　三位三中住</p>
  <p class="l-js-5c">成就三业道　　世间胜护摩</p>
  <p class="l-js-5c">若异此作者　　不解护摩业</p>
  <p class="l-js-5c">彼痴不得果　　舍离真言智</p>
  <p class="l-js-5c">如来部真言　　及诸正觉说</p>
  <p class="l-js-5c">当知白与黄　　金刚具众色</p>
  <p class="l-js-5c">观自在真言　　纯素随事迁</p>
  <p class="l-js-5c">四方相重普　　轮圆如次第</p>
  <p class="l-js-5c">三隅半月轮　　而说形亦然</p>
  <p class="l-js-5c">初应知色像　　所谓男女身</p>
  <p class="l-js-5c">或复一切处　　随其类形色</p>
  <p class="l-js-5c">不思议智生　　是故不思议</p>
  <p class="l-js-5c">应物有殊异　　智智证常一</p>
  <p class="l-js-5c">乃至心广博　　当知是其量</p>
  <p class="l-js-5c">座印亦如是　　以及诸天神</p>
  <p class="l-js-5c">如诸佛所生　　印等同彼生</p>
  <p class="l-js-5c">以此法生印　　印持诸弟子</p>
  <p class="l-js-5c">故略说法界　　用是为幖帜</p>
  <p class="l-js-5c">灌顶有三种　　佛子至心听</p>
  <p class="l-js-5c">若秘印方便　　则离于作业</p>
  <p class="l-js-5c">是名初胜法　　如来所灌顶</p>
  <p class="l-js-5c">所谓第二者　　令起作众事</p>
  <p class="l-js-5c">第三以心授　　悉离于时方</p>
  <p class="l-js-5c">令尊欢喜故　　如所说应作</p>
  <p class="l-js-5c">现前佛灌顶　　是则最殊胜</p>
  <p class="l-js-5c">正等觉略说　　五种三昧耶</p>
  <p class="l-js-5c">初见漫荼罗　　具足三昧耶</p>
  <p class="l-js-5c">未传真实语　　不授彼密印</p>
  <p class="l-js-5c">第二三昧耶　　入睹圣天会</p>
  <p class="l-js-5c">第三具坛印　　随教修妙业</p>
  <p class="l-js-5c">复次许传教　　说具三昧耶</p>
  <p class="l-js-5c">虽具印坛位　　如教之所说</p>
  <p class="l-js-5c">未逮心灌顶　　秘密慧不生</p>
  <p class="l-js-5c">是故真言者　　秘密道场中</p>
  <p class="l-js-5c">具第五要誓　　随法应灌顶</p>
  <p class="l-js-5c">当知异此者　　非名三昧耶</p>
  <p class="l-js-5c">善住若观意　　真言者觉心</p>
  <p class="l-js-5c">不得于三处　　说彼为菩萨</p>
  <p class="l-js-5c">得无缘观行　　方便利众生</p>
  <p class="l-js-5c">为植众善本　　故号仁中尊</p>
  <p class="l-js-5c">于诸法本寂　　常无自性中</p>
  <p class="l-js-5c">安住如须弥　　是名为见谛</p>
  <p class="l-js-5c">此空即实际　　非虚妄言说</p>
  <p class="l-js-5c">所见犹如佛　　先佛如是见</p>
  <p class="l-js-5c">逮得菩提心　　悉地最无上</p>
  <p class="l-js-5c">从此有五种　　诸悉地差别</p>
  <p class="l-js-5c">所谓入修行　　及胜进诸地</p>
  <p class="l-js-5c">世间五神通　　诸佛缘觉等</p>
  <p class="l-js-5c">修业无间息　　乃至心续净</p>
  <p class="l-js-5c">未熟令成熟　　尔时悉地成</p>
  <p class="l-js-5c">于彼一时顷　　净业心俱等</p>
  <p class="l-js-5c">真言者当得　　悉地随意生</p>
  <p class="l-js-5c">悉地升空界　　如幻无畏者</p>
  <p class="l-js-5c">咒术网所惑　　同于帝释网</p>
  <p class="l-js-5c">如乾闼婆城　　所有诸人民</p>
  <p class="l-js-5c">身秘密如是　　非身亦非识</p>
  <p class="l-js-5c">又如于睡梦　　而游诸天宫</p>
  <p class="l-js-5c">不舍于此身　　亦不至于彼</p>
  <p class="l-js-5c">如是瑜伽梦　　住真言行者</p>
  <p class="l-js-5c">所生功德业　　身相犹虹霓</p>
  <p class="l-js-5c">真言如意珠　　出生意语身</p>
  <p class="l-js-5c">随念雨众物　　而无分别想</p>
  <p class="l-js-5c">犹十方虚空　　离诸有为行</p>
  <p class="l-js-5c">真言者不染　　一切分别行</p>
  <p class="l-js-5c">解了唯有想　　如是遍观察</p>
  <p class="l-js-5c">尔时真语者　　诸佛同随喜</p>
  <p class="l-js-5c">正觉两足尊　　说二种护摩</p>
  <p class="l-js-5c">所谓内及外　　增威亦如是</p>
  <p class="l-js-5c">诸尊殊类性　　观察当证知</p>
  <p class="l-js-5c">世间诸真言　　今说彼限量</p>
  <p class="l-js-5c">福德自在等　　众知识天神</p>
  <p class="l-js-5c">彼所说明咒　　及与大力印</p>
  <p class="l-js-5c">彼皆现世果　　故说有分量</p>
  <p class="l-js-5c">虽成不坚住　　悉是生灭法</p>
  <p class="l-js-5c">出世间真言　　无作本不生</p>
  <p class="l-js-5c">业生悉已断　　战胜离三过</p>
  <p class="l-js-5c">麟角无师者　　及佛声闻众</p>
  <p class="l-js-5c">菩萨诸真言　　彼量我当说</p>
  <p class="l-js-5c">超越于三时　　众缘所生起</p>
  <p class="l-js-5c">可见非见果　　从意语身生</p>
  <p class="l-js-5c">世间之所传　　果数经一劫</p>
  <p class="l-js-5c">等正觉所说　　真言过劫数</p>
  <p class="l-js-5c">大仙正等觉　　佛子众三昧</p>
  <p class="l-js-5c">清净离于想　　有想为世间</p>
  <p class="l-js-5c">从业而获果　　有成熟熟时</p>
  <p class="l-js-5c">若得成悉地　　自在转诸业</p>
  <p class="l-js-5c">心无自性故　　远离于因果</p>
  <p class="l-js-5c">解脱于业生　　生等同虚空</p>
  <p>复次秘密主谛听。彼密印。形相。敷置圣天之位威验现前。三昧所趣。如是五者。往昔诸佛成菩提。法界虚空行。本所誓愿。度脱无余众生界。为欲利益安乐彼真言门修菩萨行诸菩萨故。金刚手言。如是世尊愿乐欲闻。时薄伽梵以偈颂曰。</p>
  <p class="l-js-5c">最初正等觉　　敷置漫荼罗</p>
  <p class="l-js-5c">密中之秘密　　大悲胎藏生</p>
  <p class="l-js-5c">及无量世间　　出世漫荼罗</p>
  <p class="l-js-5c">彼所有图像　　次第说当听</p>
  <p class="l-js-5c">四方普周匝　　一门及通道</p>
  <p class="l-js-5c">金刚印遍严　　中羯磨金刚</p>
  <p class="l-js-5c">其上妙莲华　　开敷含果实</p>
  <p class="l-js-5c">于彼大莲印　　大空点庄严</p>
  <p class="l-js-5c">八叶悉圆正　　善好具须蕊</p>
  <p class="l-js-5c">十二支生句　　普遍华台中</p>
  <p class="l-js-5c">其上两足尊　　导师成正觉</p>
  <p class="l-js-5c">以入漫荼罗　　眷属自围绕</p>
  <p class="l-js-5c">当知此最初　　悲生漫荼罗</p>
  <p class="l-js-5c">从此流诸坛　　各如其本教</p>
  <p class="l-js-5c">事业形悉地　　安置诸佛子</p>
  <p class="l-js-5c">复次秘密主　　如来漫荼罗</p>
  <p class="l-js-5c">犹如净圆月　　内现商佉色</p>
  <p class="l-js-5c">一切佛三角　　在于白莲华</p>
  <p class="l-js-5c">空点为幖帜　　金刚印围绕</p>
  <p class="l-js-5c">从彼真言主　　周匝放光明</p>
  <p class="l-js-5c">以无疑虑心　　普遍而流出</p>
  <p class="l-js-5c">复次秘密主　　观世自在者</p>
  <p class="l-js-5c">秘密漫荼罗　　佛子一心听</p>
  <p class="l-js-5c">普遍四方相　　中吉祥商佉</p>
  <p class="l-js-5c">出生钵昙华　　开敷含果实</p>
  <p class="l-js-5c">上表金刚慧　　承以大莲印</p>
  <p class="l-js-5c">布一切种子　　善巧以为种</p>
  <p class="l-js-5c">多罗毗俱知　　及与白处尊</p>
  <p class="l-js-5c">明妃资财主　　及与大势至</p>
  <p class="l-js-5c">诸吉祥受教　　皆在漫荼罗</p>
  <p class="l-js-5c">得自在者印　　殊妙作标相</p>
  <p class="l-js-5c">何耶揭哩婆　　如法住三角</p>
  <p class="l-js-5c">漫荼罗围绕　　严好初日晖</p>
  <p class="l-js-5c">当在明王边　　巧慧者安立</p>
  <p class="l-js-5c">复次秘密主　　今说第二坛</p>
  <p class="l-js-5c">正等四方相　　金刚印围绕</p>
  <p class="l-js-5c">一切妙金色　　内心莲华敷</p>
  <p class="l-js-5c">台现迦罗奢　　光色如净月</p>
  <p class="l-js-5c">亦以大空点　　周匝自庄严</p>
  <p class="l-js-5c">上表大风印　　叆叇犹玄云</p>
  <p class="l-js-5c">鼓动幢旛相　　空点为幖帜</p>
  <p class="l-js-5c">其上生猛焰　　同于劫灾火</p>
  <p class="l-js-5c">而作三角形　　三角以围之</p>
  <p class="l-js-5c">光鬘相周普　　晨朝日晖色</p>
  <p class="l-js-5c">是中钵头摩　　朱黰犹劫火</p>
  <p class="l-js-5c">彼上金刚印　　流散发焰晖</p>
  <p class="l-js-5c">持以吽字声　　胜妙种子字</p>
  <p class="l-js-5c">先佛说是法　　勤勇漫荼罗</p>
  <p class="l-js-5c">部母商憩罗　　及金刚部主</p>
  <p class="l-js-5c">金刚钩索支　　大德持明王</p>
  <p class="l-js-5c">一切皆于此　　大漫荼罗中</p>
  <p class="l-js-5c">印坛诸佛子　　形色各如次</p>
  <p class="l-js-5c">随类而相应　　诸业善成就</p>
  <p class="l-js-5c">复次我所说　　金刚自在者</p>
  <p class="l-js-5c">谓虚空无垢　　金刚轮及牙</p>
  <p class="l-js-5c">妙住与名称　　大忿及迅利</p>
  <p class="l-js-5c">寂然大金刚　　并及青金刚</p>
  <p class="l-js-5c">莲华及广眼　　妙金刚金刚</p>
  <p class="l-js-5c">及住无戏论　　无量虚空步</p>
  <p class="l-js-5c">是等漫荼罗　　所说白黄赤</p>
  <p class="l-js-5c">乃至黑色等　　印形及所余</p>
  <p class="l-js-5c">三戟一股印　　二首皆五峰</p>
  <p class="l-js-5c">或执金刚鬘　　随色类区别</p>
  <p class="l-js-5c">一切作种子　　大福德当知</p>
  <p class="l-js-5c">不动漫荼罗　　风轮与火俱</p>
  <p class="l-js-5c">依涅哩底方　　大日如来下</p>
  <p class="l-js-5c">及种子围绕　　微妙大慧刀</p>
  <p class="l-js-5c">或复罥索印　　具慧者安布</p>
  <p class="l-js-5c">降三世殊异　　谓在风轮中</p>
  <p class="l-js-5c">绕以金刚印　　而住于三处</p>
  <p class="l-js-5c">复次秘密主　　先说漫荼罗</p>
  <p class="l-js-5c">诸佛菩萨母　　安置坛形像</p>
  <p class="l-js-5c">方正真金色　　金刚印围绕</p>
  <p class="l-js-5c">最胜漫荼罗　　今当示尊相</p>
  <p class="l-js-5c">彼中大莲华　　晖焰遍黄色</p>
  <p class="l-js-5c">中置如来顶　　超越于中分</p>
  <p class="l-js-5c">而至三分位　　应作如来眼</p>
  <p class="l-js-5c">自住光焰中　　遍布彼种子</p>
  <p class="l-js-5c">次一切菩萨　　大如意宝尊</p>
  <p class="l-js-5c">谓彼漫荼罗　　圆白而四出</p>
  <p class="l-js-5c">遍寂极清净　　满一切希愿</p>
  <p class="l-js-5c">复次应谛听　　释迦师子坛</p>
  <p class="l-js-5c">谓大因陀罗　　妙善真金色</p>
  <p class="l-js-5c">四方相均等　　如前金刚印</p>
  <p class="l-js-5c">上现波头摩　　周遍皆黄晖</p>
  <p class="l-js-5c">大钵具光焰　　金刚印围绕</p>
  <p class="l-js-5c">袈裟锡杖等　　置之如次第</p>
  <p class="l-js-5c">五种如来顶　　谛听今当说</p>
  <p class="l-js-5c">白伞以伞印　　具慧者胜顶</p>
  <p class="l-js-5c">围以大慧刀　　普遍皆流光</p>
  <p class="l-js-5c">最胜顶轮印　　除障顶钩印</p>
  <p class="l-js-5c">大士顶髻相　　是名火聚印</p>
  <p class="l-js-5c">广生跋折罗　　发生以莲华</p>
  <p class="l-js-5c">无量声商佉　　观察知像类</p>
  <p class="l-js-5c">毫相摩尼珠　　佛眼次当听</p>
  <p class="l-js-5c">顶髻遍黄色　　围以拔折罗</p>
  <p class="l-js-5c">无能胜妃印　　以手持莲华</p>
  <p class="l-js-5c">无能胜大口　　而在黑莲上</p>
  <p class="l-js-5c">净境界之行　　所谓净居天</p>
  <p class="l-js-5c">置彼诸印相　　佛子应谛听</p>
  <p class="l-js-5c">所谓思惟手　　善手及笑手</p>
  <p class="l-js-5c">华手虚空手　　画之如法则</p>
  <p class="l-js-5c">地神迦罗奢　　圆白金刚围</p>
  <p class="l-js-5c">请召火天印　　当以大仙手</p>
  <p class="l-js-5c">迦摄骄答摩　　末建拏竭伽</p>
  <p class="l-js-5c">婆私倪刺婆　　各如其次第</p>
  <p class="l-js-5c">应画韦陀手　　而居火坛内</p>
  <p class="l-js-5c">阎摩但茶印　　常处风轮中</p>
  <p class="l-js-5c">没栗底铃印　　黑夜计都印</p>
  <p class="l-js-5c">涝达罗输罗　　大梵妃莲华</p>
  <p class="l-js-5c">俱摩利铄底　　毗瑟女轮印</p>
  <p class="l-js-5c">当知焰摩后　　以没揭罗印</p>
  <p class="l-js-5c">娇吠离耶后　　用劫跋罗印</p>
  <p class="l-js-5c">如是等皆在　　风漫茶罗中</p>
  <p class="l-js-5c">乌鹫及婆栖　　野干等围绕</p>
  <p class="l-js-5c">若欲成悉地　　依法以图之</p>
  <p class="l-js-5c">涅哩底大刀　　毗纽胜妙轮</p>
  <p class="l-js-5c">鸠摩罗烁底　　难徒跋难陀</p>
  <p class="l-js-5c">密云与电俱　　皆具清潭色</p>
  <p class="l-js-5c">夹辅门厢卫　　在释师子坛</p>
  <p class="l-js-5c">商羯罗三戟　　妃作钵胝印</p>
  <p class="l-js-5c">月天迦罗奢　　净白莲华敷</p>
  <p class="l-js-5c">日天金刚轮　　表以舆辂像</p>
  <p class="l-js-5c">社耶毗社耶　　当知大力者</p>
  <p class="l-js-5c">俱以大弓印　　在因陀罗轮</p>
  <p class="l-js-5c">风方风幢印　　妙音乐器印</p>
  <p class="l-js-5c">缚噜拏罥索　　而在圆坛中</p>
  <p class="l-js-5c">汝大我应知　　种子字环绕</p>
  <p class="l-js-5c">如是等标志　　如次漫荼罗</p>
  <p class="l-js-5c">释师子眷属　　今已略宣说</p>
  <p class="l-js-5c">佛子次谛听　　施愿金刚坛</p>
  <p class="l-js-5c">四方相均普　　卫以金刚印</p>
  <p class="l-js-5c">当于彼中作　　火生漫荼罗</p>
  <p class="l-js-5c">内心复安置　　妙善青莲印</p>
  <p class="l-js-5c">智者曼殊音　　本真言围之</p>
  <p class="l-js-5c">如法布种子　　而以为种子</p>
  <p class="l-js-5c">复于其四傍　　严饰以青莲</p>
  <p class="l-js-5c">图作勤勇众　　各如其次第</p>
  <p class="l-js-5c">光网以钩印　　宝冠持宝印</p>
  <p class="l-js-5c">无垢光童子　　青莲而未敷</p>
  <p class="l-js-5c">妙音具大慧　　所说诸使者</p>
  <p class="l-js-5c">当知彼密印　　各如其所应</p>
  <p class="l-js-5c">髻设尼刀印　　优波输罗印</p>
  <p class="l-js-5c">质怛罗杖印　　地慧以幢印</p>
  <p class="l-js-5c">彼招召使者　　以鸯俱尸印</p>
  <p class="l-js-5c">一切如是作　　围以青莲华</p>
  <p class="l-js-5c">所有诸奉教　　皆羌揭梨印</p>
  <p class="l-js-5c">复次南方印　　除一切盖障</p>
  <p class="l-js-5c">大精进种子　　谓真陀摩尼</p>
  <p class="l-js-5c">住于火轮中　　翼从端严众</p>
  <p class="l-js-5c">当知彼眷属　　秘密之标志</p>
  <p class="l-js-5c">次第应图画　　我今广宣说</p>
  <p class="l-js-5c">除疑以宝瓶　　置一股金刚</p>
  <p class="l-js-5c">圣者施无畏　　作施无畏手</p>
  <p class="l-js-5c">除一切恶趣　　发起手为相</p>
  <p class="l-js-5c">救意慧菩萨　　悲手常在心</p>
  <p class="l-js-5c">大慈生菩萨　　应以执华手</p>
  <p class="l-js-5c">悲念在心上　　垂屈火轮手</p>
  <p class="l-js-5c">除一切热恼　　作施诸愿手</p>
  <p class="l-js-5c">甘露水流注　　遍在诸指端</p>
  <p class="l-js-5c">具不思议慧　　持如意珠手</p>
  <p class="l-js-5c">皆住莲华上　　在漫荼罗中</p>
  <p class="l-js-5c">北方地藏尊　　密印次当说</p>
  <p class="l-js-5c">先作庄严座　　在因陀罗坛</p>
  <p class="l-js-5c">大莲发光焰　　间错备众色</p>
  <p class="l-js-5c">于彼建大幢　　大宝在其端</p>
  <p class="l-js-5c">是名为最胜　　密印之形像</p>
  <p class="l-js-5c">复当殷勤作　　上首诸眷属</p>
  <p class="l-js-5c">无量无数众　　彼诸慕达罗</p>
  <p class="l-js-5c">宝作于宝上　　三股金刚印</p>
  <p class="l-js-5c">宝掌于宝上　　一股金刚印</p>
  <p class="l-js-5c">持地于宝上　　二首金刚印</p>
  <p class="l-js-5c">宝印手宝上　　五股金刚印</p>
  <p class="l-js-5c">坚意于宝上　　羯么金刚印</p>
  <p class="l-js-5c">一切皆应住　　彼漫荼罗中</p>
  <p class="l-js-5c">西方虚空藏　　圆白悦意坛</p>
  <p class="l-js-5c">大白莲华座　　置大慧刀印</p>
  <p class="l-js-5c">如是坚利刃　　锋锐犹冰霜</p>
  <p class="l-js-5c">自种子为种　　智者当安布</p>
  <p class="l-js-5c">及画诸眷属　　印形如法教</p>
  <p class="l-js-5c">虚空无垢尊　　应当以轮印</p>
  <p class="l-js-5c">轮像自围绕　　具足在风坛</p>
  <p class="l-js-5c">虚空慧商佉　　在风漫荼罗</p>
  <p class="l-js-5c">清净慧白莲　　在风漫荼罗</p>
  <p class="l-js-5c">行慧之印相　　当以车磲瓶</p>
  <p class="l-js-5c">上插青莲华　　在风漫荼罗</p>
  <p class="l-js-5c">安慧金刚莲　　在风漫荼罗</p>
  <p class="l-js-5c">略说佛秘藏　　诸尊密印竟</p>
  <h2>入秘密漫荼罗法品第十二</h2>
  <p>尔时世尊。又复宣说入秘密漫荼罗法。优陀那曰。</p>
  <p class="l-js-5c">真言遍学者　　通达秘密坛</p>
  <p class="l-js-5c">如法为弟子　　烧尽一切罪</p>
  <p class="l-js-5c">寿命悉焚灭　　令彼不复生</p>
  <p class="l-js-5c">同于灰烬已　　彼寿命还复</p>
  <p class="l-js-5c">谓以字烧字　　因字而更生</p>
  <p class="l-js-5c">一切寿及生　　清净遍无垢</p>
  <p class="l-js-5c">以十二支句　　而作于彼器</p>
  <p class="l-js-5c">如是三昧耶　　一切诸如来</p>
  <p class="l-js-5c">菩萨救世者　　及佛声闻众</p>
  <p class="l-js-5c">乃至诸世间　　平等不违逆</p>
  <p class="l-js-5c">解此平等誓　　秘密漫荼罗</p>
  <p class="l-js-5c">入一切法教　　诸坛得自在</p>
  <p class="l-js-5c">我身等同彼　　真言者亦然</p>
  <p class="l-js-5c">以不相异故　　说名三昧耶</p>
  <h2>入秘密漫荼罗位品第十三</h2>
  <p>尔时大日世尊。入于等至三昧。观未来世诸众生故。住于定中。即时诸佛国土。地平如掌。五宝间错。悬大宝盖。庄严门标。众色流苏。其相长广。宝铃。白拂。名衣。幡佩。绮绚垂布而校饰之。于八方隅。建摩尼幢。八功德水芬馥盈满。无量众鸟鸳鸯鹅鹄。出和雅音。种种浴池时华杂树敷荣间列芳茂严好。八方合系五宝璎绳。其地柔软犹如绵纩。触践之者皆受快乐。无量乐器自然谐韵。其声微妙人所乐闻。无量菩萨随福所感宫室殿堂意生之座。如来信解愿力所生。法界幖帜。大莲华王出现。如来法界性身。安住其中。随诸众生种种性欲。令得欢喜。时彼如来一切支分无障碍力。从十智力信解所生。无量形色庄严之相。无数百千俱胝那由他劫。布施持戒忍辱精进禅定智慧。诸度功德所资长。身即时出现。彼出现已。于诸世界大众会中。发大音声而说偈言。</p>
  <p class="l-js-5c">诸佛甚奇特　　权智不思议</p>
  <p class="l-js-5c">无阿赖耶慧　　含藏说诸法</p>
  <p class="l-js-5c">若解无所得　　诸法之法相</p>
  <p class="l-js-5c">彼无得而得　　得诸佛导师</p>
  <p>说如是音声已。还入如来不思议法身。</p>
  <p>尔时世尊。复告执金刚秘密主言。善男子谛听内心漫荼罗。秘密主。彼身地。即是法界自性。真言密印加持。而加持之。以本性清净故。羯磨金刚所护持故。净除一切尘垢。我人众生寿者意生。儒童造立者等。株杌过患。方坛四门。西向通达。周旋界道。内现意生八叶大莲华王。抽茎敷蕊彩绚端妙。其中如来。一切世间最尊特身。超越身语意地至于心地逮得殊胜悦意之果。于彼东方宝幢如来。南方开敷华王如来。北方鼓音如来。西方无量寿如来。东南方普贤菩萨。东北方观自在菩萨。西南方妙吉祥童子。西北方慈氏菩萨。一切蕊中。佛菩萨母。六波罗蜜三昧眷属。而自庄严下列持明诸忿怒众。持金刚主菩萨。以为其茎。处于无尽大海。一切地居天等。其数无量而环绕之。</p>
  <p>尔时行者。为成三昧耶故。应以意生香华灯明涂香种种肴膳。一切皆以献之。优陀那曰。</p>
  <p class="l-js-5c">真言者诚谛　　图画漫荼罗</p>
  <p class="l-js-5c">自身为大我　　啰字净诸垢</p>
  <p class="l-js-5c">安住瑜伽座　　寻念诸如来</p>
  <p class="l-js-5c">顶授诸弟子　　阿字大空点</p>
  <p class="l-js-5c">智者传妙花　　令散于自身</p>
  <p class="l-js-5c">为说内所见　　行人宗奉处</p>
  <p class="l-js-5c">此最上坛故　　应与三昧耶</p>
  <h2>秘密八印品第十四</h2>
  <p>尔时毗卢遮那世尊。复观诸大众会。告执金刚秘密主言。佛子有秘密八印。最为秘密。圣天之位威神所同。自真言道以为幖帜。图具漫荼罗。如本尊相应。若依法教。于真言门修菩萨行诸菩萨。应如是知。自身住本尊形。坚固不动。知本尊已。如本尊住。而得悉地。云何八印。谓以智慧三昧手。作空心合掌。而散风轮地轮。如放光焰。是世尊本威德生印。其漫荼罗三角而具光明。彼真言曰。</p>
  <p>南么三曼多勃驮喃(一)嚂[口*落](二)莎诃。</p>
  <p>即以此印。而屈风轮。在虚空轮上。如嚩字形。是世尊金刚不坏印。其漫荼罗。如嚩字相。有金刚光。彼真言曰。</p>
  <p>南么三曼多勃驮喃(一)鑁嚩(急呼二)莎诃。</p>
  <p>复以初印。而散水轮火轮。是名莲华藏印。其漫荼罗。如月轮相。以波头摩华而围绕之。彼真言曰。</p>
  <p>南么三曼多勃驮喃(一)糁索(二)莎诃。</p>
  <p>即以此印。屈二地轮。入于掌中。是如来万德庄严印。其漫荼罗。犹如半月形。以大空点围之。彼真言曰。</p>
  <p>南么三曼多勃驮喃(一)含鹤(二)莎诃。</p>
  <p>复以定慧手。作未开敷华合掌。建立二虚空轮。而稍屈之。是如来一切支分生印。其漫荼罗。如迦罗舍满月之形。金刚围之。彼真言曰。</p>
  <p>南么三曼多勃驮喃(一)暗恶(二)莎诃。</p>
  <p>即以此印。屈其火轮。余相如前。是世尊陀罗尼印。其漫荼罗。犹如彩虹。而遍围之。垂金刚幡。彼真言曰。</p>
  <p>南么三曼多勃驮喃(一)勃驮陀罗尼(上)(二)娑没[口*栗](三合)底沫罗驮那羯[口*履](三)驮啰也萨鑁(四)薄伽(轻)嚩底(五)阿(去)迦(引)啰嚩底(六)三么曳(七)莎诃。</p>
  <p>复以虚心合掌。开散火轮。其地轮空轮。和合相持。是谓如来法住印。其漫荼罗。犹如虚空。以杂色围之。有二空点。彼真言曰。</p>
  <p>南么三曼多勃驮喃(一)阿(去)吠娜尾泥(二)莎诃。</p>
  <p>同前虚心合掌。以智慧三昧手。互相加持。而自旋转。是谓世尊迅疾持印。其漫荼罗。亦如虚空。而用青点严之。彼真言曰。</p>
  <p>南么三曼多勃驮喃(一)摩诃(引)瑜伽(轻)瑜拟(宜以反)宁(上)(二)瑜诣说[口*履](三)欠若唎计(四)莎诃。</p>
  <p>秘密主。是名如来秘密印。最胜秘密。不应辄授与人。除已灌顶。其性调柔。精勤坚固。发殊胜愿。恭敬师长。念恩德者。内外清净。舍自身命而求法者。</p>
  <h2>持明禁戒品第十五</h2>
  <p>尔时金刚手。复以偈颂。请问大日世尊持明禁戒。为真言门修菩萨行诸菩萨故。</p>
  <p class="l-js-5c">云何成禁戒　　云何住尸罗</p>
  <p class="l-js-5c">云何随所住　　修行离诸著</p>
  <p class="l-js-5c">修行几时月　　禁戒得终竟</p>
  <p class="l-js-5c">住于何法教　　而知彼威德</p>
  <p class="l-js-5c">离时方作业　　及法非法等</p>
  <p class="l-js-5c">云何而速成　　愿佛说其量</p>
  <p class="l-js-5c">先佛所宣说　　令得于悉地</p>
  <p class="l-js-5c">我问一切智　　正觉两足尊</p>
  <p class="l-js-5c">为未来众生　　仁中尊证知</p>
  <p>是时薄伽梵毗卢遮那。哀愍众生故。而说偈言。</p>
  <p class="l-js-5c">善哉勤勇士　　大德持金刚</p>
  <p class="l-js-5c">所说殊胜戒　　古佛所开演</p>
  <p class="l-js-5c">缘明所起戒　　住戒如正觉</p>
  <p class="l-js-5c">令得成悉地　　为利世间故</p>
  <p class="l-js-5c">等起自真实　　不生疑虑心</p>
  <p class="l-js-5c">常住于等引　　修行戒当竟</p>
  <p class="l-js-5c">菩提心及法　　及修学业果</p>
  <p class="l-js-5c">和合为一相　　远离诸造作</p>
  <p class="l-js-5c">具戒如佛智　　异此非具戒</p>
  <p class="l-js-5c">得诸法自在　　通达利众生</p>
  <p class="l-js-5c">常修无著行　　等砾石众宝</p>
  <p class="l-js-5c">乃至满落叉　　所说真言教</p>
  <p class="l-js-5c">毕于时月等　　禁戒量终竟</p>
  <p class="l-js-5c">最初金轮观　　住大因陀罗</p>
  <p class="l-js-5c">当结金刚印　　饮乳以资身</p>
  <p class="l-js-5c">行者一月满　　能调出入息</p>
  <p class="l-js-5c">次于第二月　　严正水轮中</p>
  <p class="l-js-5c">应以莲华印　　而服醇净水</p>
  <p class="l-js-5c">次于第三月　　胜妙火轮观</p>
  <p class="l-js-5c">啖不求之食　　即以大慧力</p>
  <p class="l-js-5c">烧灭一切罪　　而生身意语</p>
  <p class="l-js-5c">第四月风轮　　行者常服风</p>
  <p class="l-js-5c">结转法轮印　　摄心以持诵</p>
  <p class="l-js-5c">金刚水轮观　　依住于瑜伽</p>
  <p class="l-js-5c">是为第五月　　远离得非得</p>
  <p class="l-js-5c">行者无所著　　等同三菩提</p>
  <p class="l-js-5c">和合风火轮　　出过众过患</p>
  <p class="l-js-5c">复一月持诵　　亦舍利非利</p>
  <p class="l-js-5c">梵释等天众　　摩睺毗舍遮</p>
  <p class="l-js-5c">远住而敬礼　　一切为守护</p>
  <p class="l-js-5c">皆悉奉教命　　彼常得如是</p>
  <p class="l-js-5c">人天药叉神　　持明诸灵仙</p>
  <p class="l-js-5c">翊侍其左右　　随所命当作</p>
  <p class="l-js-5c">不善为障者　　罗刹七母等</p>
  <p class="l-js-5c">见持真言者　　恭敬而远之</p>
  <p class="l-js-5c">见是处光明　　驰散如猛火</p>
  <p class="l-js-5c">随所住法教　　皆依明禁故</p>
  <p class="l-js-5c">等正觉真子　　一切得自在</p>
  <p class="l-js-5c">调伏难降者　　如大执金刚</p>
  <p class="l-js-5c">饶益诸群生　　同于观世音</p>
  <p class="l-js-5c">经逾六月已　　随所愿成果</p>
  <p class="l-js-5c">常当于自他　　悲愍而救护</p>
  <h2>阿阇梨真实智品第十六</h2>
  <p>尔时持金刚者。次复请问大日世尊诸漫荼罗真言之心。而说偈言。</p>
  <p class="l-js-5c">云何为一切　　真言实语心</p>
  <p class="l-js-5c">云何而解了　　说名阿阇梨</p>
  <p class="l-js-5c">尔时薄伽梵　　大毗卢遮那</p>
  <p class="l-js-5c">慰喻金刚手　　善哉摩诃萨</p>
  <p class="l-js-5c">令彼心欢喜　　复告如是言</p>
  <p class="l-js-5c">解秘中最秘　　真言智大心</p>
  <p class="l-js-5c">今为汝宣说　　一心应谛听</p>
  <p class="l-js-5c">所谓阿字者　　一切真言心</p>
  <p class="l-js-5c">从此遍流出　　无量诸真言</p>
  <p class="l-js-5c">一切戏论息　　能生巧智慧</p>
  <p class="l-js-5c">秘密主何等　　一切真语心</p>
  <p class="l-js-5c">佛两足尊说　　阿字名种子</p>
  <p class="l-js-5c">故一切如是　　安住诸支分</p>
  <p class="l-js-5c">如相应布已　　依法皆遍授</p>
  <p class="l-js-5c">由彼本初字　　遍在增加字</p>
  <p class="l-js-5c">众字以成音　　支体由是生</p>
  <p class="l-js-5c">故此遍一切　　身生种种德</p>
  <p class="l-js-5c">今说所分布　　佛子一心听</p>
  <p class="l-js-5c">以心而作心　　余以布支分</p>
  <p class="l-js-5c">一切如是作　　即同于我体</p>
  <p class="l-js-5c">安住瑜伽座　　寻念诸如来</p>
  <p class="l-js-5c">若于此教法　　解斯广大智</p>
  <p class="l-js-5c">正觉大功德　　说为阿阇梨</p>
  <p class="l-js-5c">是即为如来　　亦即名为佛</p>
  <p class="l-js-5c">菩萨及梵天　　毗纽摩醯罗</p>
  <p class="l-js-5c">日月天水天　　帝释世间主</p>
  <p class="l-js-5c">黑夜焰摩等　　地神与妙音</p>
  <p class="l-js-5c">梵志及常浴　　亦名梵行者</p>
  <p class="l-js-5c">漏尽比丘众　　吉祥持秘密</p>
  <p class="l-js-5c">一切智见者　　法自在财富</p>
  <p class="l-js-5c">若住菩提心　　及与声智性</p>
  <p class="l-js-5c">不著一切法　　说名遍一切</p>
  <p class="l-js-5c">即是真语者　　持吉祥真言</p>
  <p class="l-js-5c">真实语之王　　持执金刚印</p>
  <p class="l-js-5c">所有诸字轮　　若在于支分</p>
  <p class="l-js-5c">当知住眉间　　吽字金刚句</p>
  <p class="l-js-5c">娑字在唇下　　是谓莲华句</p>
  <p class="l-js-5c">我即同心位　　一切处自在</p>
  <p class="l-js-5c">普遍于种种　　有情及非情</p>
  <p class="l-js-5c">阿字第一命　　嚩字名为水</p>
  <p class="l-js-5c">啰字名为火　　吽字名忿怒</p>
  <p class="l-js-5c">佉字同虚空　　所谓极空点</p>
  <p class="l-js-5c">知此最真实　　说名阿阇梨</p>
  <p class="l-js-5c">故应具方便　　了知佛所说</p>
  <p class="l-js-5c">常作精勤修　　当得不死句</p>
  <h2>布字品第十七</h2>
  <p>尔时世尊。复告金刚手言。</p>
  <p>复次秘密主　　诸佛所宣说　　安布诸字门</p>
  <p>佛子一心听　　迦字在咽下　　佉字在齶上</p>
  <p>誐字以为颈　　伽字在喉中　　遮字为舌根</p>
  <p>车字在舌中　　若字为舌端　　社字舌生处</p>
  <p>吒字以为胫　　咤字应知髀　　拏字说为腰</p>
  <p>荼字以安坐　　多字最后分　　他字应知腹</p>
  <p>娜字为二手　　驮字名为胁　　波字以为背</p>
  <p>颇字应知胸　　么字为二肘　　婆字次臂下</p>
  <p>莽字住于心　　耶字阴藏相　　啰字名为眼</p>
  <p>[口*逻]字为广额　　缢伊在二眦　　坞乌为二唇</p>
  <p>翳蔼为二耳　　污奥为二颊　　暗字菩提句</p>
  <p>恶字般涅槃　　知是一切法　　行者成正觉</p>
  <p>一切智资财　　常在于其心　　世号一切智</p>
  <p>是谓萨婆若</p>
</body></html>