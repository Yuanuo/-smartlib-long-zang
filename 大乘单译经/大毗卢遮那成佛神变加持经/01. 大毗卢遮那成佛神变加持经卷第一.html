<!doctype html>
<html id="z3IBU58W7" data-ver="1230">
 <head>
  <meta charset="utf-8">
  <meta author="输婆迦罗">
  <meta author="一行">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">大毗卢遮那成佛神变加持经卷第一</h1>
  <h2 id="a2">入真言门住心品第一</h2>
  <p id="a3">如是我闻。<a id="a-4"></a>一时薄伽梵。<a id="a-5"></a>住如来加持广大金刚法界宫。<a id="a-6"></a>一切持金刚者皆悉集会。<a id="a-7"></a>如来信解游戏神变生大楼阁宝王。<a id="a-8"></a>高无中边。<a id="a-9"></a>诸大妙宝王。<a id="a-A"></a>种种间饰。<a id="a-B"></a>菩萨之身为师子座。<a id="a-C"></a>其金刚名曰虚空无垢执金刚。<a id="a-D"></a>虚空游步执金刚。<a id="a-E"></a>虚空生执金刚。<a id="a-F"></a>被杂色衣执金刚。<a id="a-G"></a>善行步执金刚。<a id="a-H"></a>住一切法平等执金刚。<a id="a-I"></a>哀愍无量众生界执金刚。<a id="a-J"></a>那罗延力执金刚。<a id="a-K"></a>大那罗延力执金刚。<a id="a-L"></a>妙执金刚。<a id="a-M"></a>胜迅执金刚。<a id="a-N"></a>无垢执金刚。<a id="a-O"></a>刃迅执金刚。<a id="a-P"></a>如来甲执金刚。<a id="a-Q"></a>如来句生执金刚。<a id="a-R"></a>住无戏论执金刚。<a id="a-S"></a>如来十力生执金刚。<a id="a-T"></a>无垢眼执金刚。<a id="a-U"></a>金刚手秘密主。<a id="a-V"></a>如是上首。<a id="a-W"></a>十佛刹微尘数等持金刚众俱。<a id="a-X"></a>及普贤菩萨。<a id="a-Y"></a>慈氏菩萨。<a id="a-Z"></a>妙吉祥菩萨。<a id="a-a"></a>除一切盖障菩萨等诸大菩萨。<a id="a-b"></a>前后围绕而演说法。<a id="a-c"></a>所谓越三时如来之日加持故。<a id="a-d"></a>身语意平等句法门。<a id="a-e"></a>时彼菩萨普贤为上首。<a id="a-f"></a>诸执金刚秘密主为上首。<a id="a-g"></a>毗卢遮那如来加持故。<a id="a-h"></a>奋迅示现身无尽庄严藏。<a id="a-i"></a>如是奋迅示现语意平等无尽庄严藏。<a id="a-j"></a>非从毗卢遮那佛身或语或意生。<a id="a-k"></a>一切处起灭边际不可得。<a id="a-l"></a>而毗卢遮那。<a id="a-m"></a>一切身业一切语业一切意业。<a id="a-n"></a>一切处一切时于有情界宣说真言道句法。<a id="a-o"></a>又现执金刚普贤莲华手菩萨等像貌。<a id="a-p"></a>普于十方。<a id="a-q"></a>宣说真言道清净句法。<a id="a-r"></a>所谓初发心。<a id="a-s"></a>乃至十地次第此生满足。<a id="a-t"></a>缘业生增长有情类业寿种除。<a id="a-u"></a>复有牙种生起。</p>
  <p id="av">尔时执金刚秘密主。<a id="a-w"></a>于彼众会中坐白佛言。<a id="a-x"></a>世尊云何如来应供正遍知。<a id="a-y"></a>得一切智智。<a id="a-z"></a>彼得一切智智。<a id="a-10"></a>为无量众生。<a id="a-11"></a>广演分布。<a id="a-12"></a>随种种趣种种性欲。<a id="a-13"></a>种种方便道。<a id="a-14"></a>宣说一切智智。<a id="a-15"></a>或声闻乘道。<a id="a-16"></a>或缘觉乘道。<a id="a-17"></a>或大乘道。<a id="a-18"></a>或五通智道。<a id="a-19"></a>或愿生天。<a id="a-1A"></a>或生人中及龙夜叉乾闼婆。<a id="a-1B"></a>乃至说生摩睺罗伽法。<a id="a-1C"></a>若有众生应佛度者。<a id="a-1D"></a>即现佛身。<a id="a-1E"></a>或现声闻身。<a id="a-1F"></a>或现缘觉身。<a id="a-1G"></a>或菩萨身或梵天身。<a id="a-1H"></a>或那罗延毗沙门身。<a id="a-1I"></a>乃至摩睺罗伽人非人等身。<a id="a-1J"></a>各各同彼言音。<a id="a-1K"></a>住种种威仪。<a id="a-1L"></a>而此一切智智道一味。<a id="a-1M"></a>所谓如来解脱味世尊譬如虚空界离一切分别。<a id="a-1N"></a>无分别无无分别。<a id="a-1O"></a>如是一切智智离一切分别。<a id="a-1P"></a>无分别无无分别。<a id="a-1Q"></a>世尊譬如大地一切众生依。<a id="a-1R"></a>如是一切智智。<a id="a-1S"></a>天人阿修罗依。<a id="a-1T"></a>世尊譬如火界烧一切薪无厌足。<a id="a-1U"></a>如是一切智智。<a id="a-1V"></a>烧一切无智薪。<a id="a-1W"></a>无厌足。<a id="a-1X"></a>世尊譬如风界除一切尘。<a id="a-1Y"></a>如是一切智智。<a id="a-1Z"></a>除去一切诸烦恼尘。<a id="a-1a"></a>世尊喻如水界一切众生依之欢乐。<a id="a-1b"></a>如是一切智智。<a id="a-1c"></a>为诸天世人利乐。<a id="a-1d"></a>世尊如是智慧。<a id="a-1e"></a>以何为因。<a id="a-1f"></a>云何为根。<a id="a-1g"></a>云何究竟。<a id="a-1h"></a>如是说已。<a id="a-1i"></a>毗卢遮那佛。<a id="a-1j"></a>告持金刚秘密主言。<a id="a-1k"></a>善哉善哉执金刚。<a id="a-1l"></a>善哉金刚手。<a id="a-1m"></a>汝问吾如是义。<a id="a-1n"></a>汝当谛听。<a id="a-1o"></a>极善作意。<a id="a-1p"></a>吾今说之。<a id="a-1q"></a>金刚手言。<a id="a-1r"></a>如是世尊愿乐欲闻。<a id="a-1s"></a>佛言菩提心为因。<a id="a-1t"></a>悲为根本。<a id="a-1u"></a>方便为究竟。<a id="a-1v"></a>秘密主云何菩提。<a id="a-1w"></a>谓如实知自心。<a id="a-1x"></a>秘密主是阿耨多罗三藐三菩提。<a id="a-1y"></a>乃至彼法。<a id="a-1z"></a>少分无有可得。<a id="a-20"></a>何以故。<a id="a-21"></a>虚空相是菩提无知解者。<a id="a-22"></a>亦无开晓。<a id="a-23"></a>何以故。<a id="a-24"></a>菩提无相故。<a id="a-25"></a>秘密主诸法无相。<a id="a-26"></a>谓虚空相。<a id="a-27"></a>尔时金刚手复白佛言。<a id="a-28"></a>世尊谁寻求一切智。<a id="a-29"></a>谁为菩提。<a id="a-2A"></a>成正觉者。<a id="a-2B"></a>谁发起彼一切智智。<a id="a-2C"></a>佛言秘密主。<a id="a-2D"></a>自心寻求菩提及一切智。<a id="a-2E"></a>何以故本性清净故。<a id="a-2F"></a>心不在内不在外。<a id="a-2G"></a>及两中间心不可得。<a id="a-2H"></a>秘密主如来应正等觉。<a id="a-2I"></a>非青非黄。<a id="a-2J"></a>非赤非白。<a id="a-2K"></a>非红紫非水精色。<a id="a-2L"></a>非长非短。<a id="a-2M"></a>非圆非方。<a id="a-2N"></a>非明非暗。<a id="a-2O"></a>非男非女非不男女。<a id="a-2P"></a>秘密主心非欲界同性。<a id="a-2Q"></a>非色界同性。<a id="a-2R"></a>非无色界同性。<a id="a-2S"></a>非天龙夜叉乾闼婆阿修罗迦楼罗紧那罗摩睺罗伽人非人趣同性。<a id="a-2T"></a>秘密主心不住眼界。<a id="a-2U"></a>不住耳鼻舌身意界。<a id="a-2V"></a>非见非显现。<a id="a-2W"></a>何以故。<a id="a-2X"></a>虚空相心。<a id="a-2Y"></a>离诸分别无分别。<a id="a-2Z"></a>所以者何。<a id="a-2a"></a>性同虚空即同于心。<a id="a-2b"></a>性同于心即同菩提。<a id="a-2c"></a>如是秘密主。<a id="a-2d"></a>心虚空界菩提三种无二。<a id="a-2e"></a>此等悲为根本。<a id="a-2f"></a>方便波罗蜜满足。<a id="a-2g"></a>是故秘密主。<a id="a-2h"></a>我说诸法如是。<a id="a-2i"></a>令彼诸菩萨众。<a id="a-2j"></a>菩提心清净知识其心。<a id="a-2k"></a>秘密主若族姓男族姓女。<a id="a-2l"></a>欲识知菩提。<a id="a-2m"></a>当如是识知自心。<a id="a-2n"></a>秘密主云何自知心。<a id="a-2o"></a>谓若分段或显色或形色。<a id="a-2p"></a>或境界。<a id="a-2q"></a>若色若受想行识若我若我所。<a id="a-2r"></a>若能执若所执。<a id="a-2s"></a>若清净若界若处。<a id="a-2t"></a>乃至一切分段中求不可得。<a id="a-2u"></a>秘密主此菩萨净菩提心门。<a id="a-2v"></a>名初法明道。<a id="a-2w"></a>菩萨住此修学。<a id="a-2x"></a>不久勤苦。<a id="a-2y"></a>便得除一切盖障三昧。<a id="a-2z"></a>若得此者则与诸佛菩萨同等住。<a id="a-30"></a>当发五神通。<a id="a-31"></a>获无量语言音陀罗尼。<a id="a-32"></a>知众生心行。<a id="a-33"></a>诸佛护持。<a id="a-34"></a>虽处生死而无染着。<a id="a-35"></a>为法界众生不辞劳。<a id="a-36"></a>倦成就住无为戒。<a id="a-37"></a>离于邪见通达正见。<a id="a-38"></a>复次秘密主。<a id="a-39"></a>住此除一切盖障菩萨。<a id="a-3A"></a>信解力故。<a id="a-3B"></a>不久勤修。<a id="a-3C"></a>满足一切佛法。<a id="a-3D"></a>秘密主以要言之。<a id="a-3E"></a>是善男子善女人。<a id="a-3F"></a>无量功德皆得成就。<a id="a-3G"></a>尔时执金刚秘密主。<a id="a-3H"></a>复以偈问佛。</p>
  <p id="a3I">云何世尊说　　此心菩提生</p>
  <p id="a3J">复以云何相　　知发菩提心</p>
  <p id="a3K">愿识心心胜　　自然智生说</p>
  <p id="a3L">大勤勇几何　　次第心续生</p>
  <p id="a3M">心诸相与时　　愿佛广开演</p>
  <p id="a3N">功德聚亦然　　及彼行修行</p>
  <p id="a3O">心心有殊异　　惟大牟尼说</p>
  <p id="a3P">如是说已。<a id="a-3Q"></a>摩诃毗卢遮那世尊。<a id="a-3R"></a>告金刚手言。</p>
  <p id="a3S">善哉佛真子　　广大心利益</p>
  <p id="a3T">胜上大乘句　　心续生之相</p>
  <p id="a3U">诸佛大秘密　　外道不能识</p>
  <p id="a3V">我今悉开示　　一心应谛听</p>
  <p id="a3W">越百六十心　　生广大功德</p>
  <p id="a3X">其性常坚固　　知彼菩提生</p>
  <p id="a3Y">无量如虚空　　不染污常住</p>
  <p id="a3Z">诸法不能动　　本来寂无相</p>
  <p id="a3a">无量智成就　　正等觉显现</p>
  <p id="a3b">供养行修行　　从是初发心</p>
  <p id="a3c">秘密主。<a id="a-3d"></a>无始生死愚童凡夫。<a id="a-3e"></a>执着我名我有。<a id="a-3f"></a>分别无量我分。<a id="a-3g"></a>秘密主若彼不观我之自性。<a id="a-3h"></a>则我我所生。<a id="a-3i"></a>余复计有时。<a id="a-3j"></a>地等变化。<a id="a-3k"></a>瑜伽我。<a id="a-3l"></a>建立净。<a id="a-3m"></a>不建立无净。<a id="a-3n"></a>若自在天。<a id="a-3o"></a>若流出及时。<a id="a-3p"></a>若尊贵若自然。<a id="a-3q"></a>若内我若人量。<a id="a-3r"></a>若遍严若寿者。<a id="a-3s"></a>若补特伽罗。<a id="a-3t"></a>若识。<a id="a-3u"></a>若阿赖耶。<a id="a-3v"></a>知者。<a id="a-3w"></a>见者。<a id="a-3x"></a>能执所执。<a id="a-3y"></a>内知。<a id="a-3z"></a>外知。<a id="a-40"></a>社怛梵。<a id="a-41"></a>意生。<a id="a-42"></a>儒童。<a id="a-43"></a>常定生。<a id="a-44"></a>声非声。<a id="a-45"></a>秘密主如是等我分。<a id="a-46"></a>自昔以来分别相应。<a id="a-47"></a>希求顺理解脱。<a id="a-48"></a>秘密主。<a id="a-49"></a>愚童凡夫类犹如羝羊。<a id="a-4A"></a>或时有一法想生。<a id="a-4B"></a>所谓持斋。<a id="a-4C"></a>彼思惟此少分。<a id="a-4D"></a>发起欢喜。<a id="a-4E"></a>数数修习。<a id="a-4F"></a>秘密主。<a id="a-4G"></a>是初种子善业发生。<a id="a-4H"></a>复以此为因。<a id="a-4I"></a>于六斋日。<a id="a-4J"></a>施与父母男女亲戚。<a id="a-4K"></a>是第二牙种。<a id="a-4L"></a>复以此施。<a id="a-4M"></a>授与非亲识者。<a id="a-4N"></a>是第三疱种。<a id="a-4O"></a>复以此施。<a id="a-4P"></a>与器量高德者。<a id="a-4Q"></a>是第四叶种。<a id="a-4R"></a>复以此施。<a id="a-4S"></a>欢喜授与伎乐人等及献尊宿。<a id="a-4T"></a>是第五敷华。<a id="a-4U"></a>复以此施。<a id="a-4V"></a>发亲爱心而供养之。<a id="a-4W"></a>是第六成果。<a id="a-4X"></a>复次秘密主。<a id="a-4Y"></a>彼护戒生天。<a id="a-4Z"></a>是第七受用种子。<a id="a-4a"></a>复次秘密主。<a id="a-4b"></a>以此心生死流转。<a id="a-4c"></a>于善友所。<a id="a-4d"></a>闻如是言。<a id="a-4e"></a>此是天大天。<a id="a-4f"></a>与一切乐者。<a id="a-4g"></a>若虔诚供养。<a id="a-4h"></a>一切所愿皆满。<a id="a-4i"></a>所谓自在天。<a id="a-4j"></a>梵天那罗延天。<a id="a-4k"></a>商羯罗天。<a id="a-4l"></a>黑天自在子天日天月天龙尊等。<a id="a-4m"></a>及俱吠滥。<a id="a-4n"></a>毗沙门。<a id="a-4o"></a>释迦。<a id="a-4p"></a>毗楼博叉。<a id="a-4q"></a>毗首羯磨天。<a id="a-4r"></a>阎魔阎魔后。<a id="a-4s"></a>梵天后。<a id="a-4t"></a>世所宗奉。<a id="a-4u"></a>火天。<a id="a-4v"></a>迦楼罗子天。<a id="a-4w"></a>自在天后。<a id="a-4x"></a>波头摩。<a id="a-4y"></a>德叉迦龙。<a id="a-4z"></a>和修吉。<a id="a-50"></a>商佉。<a id="a-51"></a>羯句啅剑。<a id="a-52"></a>大莲。<a id="a-53"></a>俱里剑。<a id="a-54"></a>摩诃泮尼。<a id="a-55"></a>阿地提婆。<a id="a-56"></a>萨陀。<a id="a-57"></a>难陀等龙。<a id="a-58"></a>或天仙。<a id="a-59"></a>大围陀论师。<a id="a-5A"></a>各各应善供养。<a id="a-5B"></a>彼闻如是。<a id="a-5C"></a>心怀庆悦。<a id="a-5D"></a>殷重恭敬。<a id="a-5E"></a>随顺修行。<a id="a-5F"></a>秘密主。<a id="a-5G"></a>是名愚童异生。<a id="a-5H"></a>生死流转无畏依。<a id="a-5I"></a>第八婴童心。<a id="a-5J"></a>秘密主。<a id="a-5K"></a>复次殊胜行。<a id="a-5L"></a>随彼所说中。<a id="a-5M"></a>殊胜住求解脱慧生。<a id="a-5N"></a>所谓常无常空。<a id="a-5O"></a>随顺如是说。<a id="a-5P"></a>秘密主。<a id="a-5Q"></a>非彼知解空非空常断。<a id="a-5R"></a>非有非无俱彼分别无分别。<a id="a-5S"></a>云何分别空。<a id="a-5T"></a>不知诸空。<a id="a-5U"></a>非彼能知涅槃。<a id="a-5V"></a>是故应了知空离于断常。</p>
  <p id="a5W">尔时金刚手复请佛言。<a id="a-5X"></a>惟愿世尊说彼心。<a id="a-5Y"></a>如是说已。<a id="a-5Z"></a>佛告金刚手秘密主言。<a id="a-5a"></a>秘密主谛听心相。<a id="a-5b"></a>谓贪心。<a id="a-5c"></a>无贪心。<a id="a-5d"></a>嗔心。<a id="a-5e"></a>慈心。<a id="a-5f"></a>痴心。<a id="a-5g"></a>智心。<a id="a-5h"></a>决定心。<a id="a-5i"></a>疑心。<a id="a-5j"></a>暗心。<a id="a-5k"></a>明心。<a id="a-5l"></a>积聚心。<a id="a-5m"></a>斗心。<a id="a-5n"></a>诤心。<a id="a-5o"></a>无诤心。<a id="a-5p"></a>天心。<a id="a-5q"></a>阿修罗心。<a id="a-5r"></a>龙心。<a id="a-5s"></a>人心。<a id="a-5t"></a>女心。<a id="a-5u"></a>自在心。<a id="a-5v"></a>商人心。<a id="a-5w"></a>农夫心。<a id="a-5x"></a>河心。<a id="a-5y"></a>陂池心。<a id="a-5z"></a>井心。<a id="a-60"></a>守护心。<a id="a-61"></a>悭心。<a id="a-62"></a>狗心。<a id="a-63"></a>狸心。<a id="a-64"></a>迦楼罗心。<a id="a-65"></a>鼠心。<a id="a-66"></a>歌咏心。<a id="a-67"></a>舞心。<a id="a-68"></a>击鼓心。<a id="a-69"></a>室宅心。<a id="a-6A"></a>师子心。<a id="a-6B"></a>鸺鹠心。<a id="a-6C"></a>乌心。<a id="a-6D"></a>罗刹心。<a id="a-6E"></a>刺心。<a id="a-6F"></a>窟心。<a id="a-6G"></a>风心。<a id="a-6H"></a>水心。<a id="a-6I"></a>火心。<a id="a-6J"></a>泥心。<a id="a-6K"></a>显色心。<a id="a-6L"></a>板心。<a id="a-6M"></a>迷心。<a id="a-6N"></a>毒药心。<a id="a-6O"></a>罥索心。<a id="a-6P"></a>械心。<a id="a-6Q"></a>云心。<a id="a-6R"></a>田心。<a id="a-6S"></a>盐心。<a id="a-6T"></a>剃刀心。<a id="a-6U"></a>须弥等心。<a id="a-6V"></a>海等心。<a id="a-6W"></a>穴等心。<a id="a-6X"></a>受生心。<a id="a-6Y"></a>秘密主。<a id="a-6Z"></a>彼云何贪心。<a id="a-6a"></a>谓随顺染法。<a id="a-6b"></a>云何无贪心。<a id="a-6c"></a>谓随顺无染法。<a id="a-6d"></a>云何嗔心。<a id="a-6e"></a>谓随顺怒法。<a id="a-6f"></a>云何慈心。<a id="a-6g"></a>谓随顺修行慈法。<a id="a-6h"></a>云何痴心。<a id="a-6i"></a>谓随顺修不观法。<a id="a-6j"></a>云何智心。<a id="a-6k"></a>谓顺修殊胜增上法。<a id="a-6l"></a>云何决定心。<a id="a-6m"></a>谓尊教命如说奉行。<a id="a-6n"></a>云何疑心。<a id="a-6o"></a>谓常收持不定等事。<a id="a-6p"></a>云何闇心。<a id="a-6q"></a>谓于无疑虑法生疑虑解。<a id="a-6r"></a>云何明心。<a id="a-6s"></a>谓于不疑虑法无疑虑修行。<a id="a-6t"></a>云何积聚心。<a id="a-6u"></a>谓无量为一为性。<a id="a-6v"></a>云何斗心。<a id="a-6w"></a>谓互相是非为性。<a id="a-6x"></a>云何诤心。<a id="a-6y"></a>谓于自己而生是非。<a id="a-6z"></a>云何无诤心。<a id="a-70"></a>谓是非俱舍。<a id="a-71"></a>云何天心。<a id="a-72"></a>谓心思随念成就。<a id="a-73"></a>云何阿修罗心。<a id="a-74"></a>谓乐处生死。<a id="a-75"></a>云何龙心。<a id="a-76"></a>谓思念广大资财。<a id="a-77"></a>云何人心。<a id="a-78"></a>谓思念利他。<a id="a-79"></a>云何女心。<a id="a-7A"></a>谓随顺欲法。<a id="a-7B"></a>云何自在心。<a id="a-7C"></a>谓思惟欲我一切如意。<a id="a-7D"></a>云何商人心。<a id="a-7E"></a>谓顺修初收聚后分析法。<a id="a-7F"></a>云何农夫心。<a id="a-7G"></a>谓随顺初广闻而后求法。<a id="a-7H"></a>云何河心。<a id="a-7I"></a>谓顺修依因二边法。<a id="a-7J"></a>云何陂池心。<a id="a-7K"></a>谓随顺渴无厌足法。<a id="a-7L"></a>云何井心。<a id="a-7M"></a>谓如是思惟深复甚深。<a id="a-7N"></a>云何守护心。<a id="a-7O"></a>谓唯此心实余心不实。<a id="a-7P"></a>云何悭心。<a id="a-7Q"></a>谓随顺为己不与他法。<a id="a-7R"></a>云何狸心。<a id="a-7S"></a>谓顺修徐进法。<a id="a-7T"></a>云何狗心。<a id="a-7U"></a>谓得少分以为喜足。<a id="a-7V"></a>云何迦楼罗心。<a id="a-7W"></a>谓随顺朋党羽翼法。<a id="a-7X"></a>云何鼠心。<a id="a-7Y"></a>谓思惟断诸系缚。<a id="a-7Z"></a>云何舞心。<a id="a-7a"></a>谓修行如是法。<a id="a-7b"></a>我当上升种种神变。<a id="a-7c"></a>云何击鼓心。<a id="a-7d"></a>谓修顺是法。<a id="a-7e"></a>我当击法鼓。<a id="a-7f"></a>云何室宅心。<a id="a-7g"></a>谓顺修自护身法。<a id="a-7h"></a>云何师子心。<a id="a-7i"></a>谓修行一切无怯弱法。<a id="a-7j"></a>云何鸺鹠心。<a id="a-7k"></a>谓常暗夜思念。<a id="a-7l"></a>云何乌心。<a id="a-7m"></a>谓一切处惊怖思念。<a id="a-7n"></a>云何罗刹心。<a id="a-7o"></a>谓于善中发起不善。<a id="a-7p"></a>云何刺心。<a id="a-7q"></a>谓一切处发起恶作为性。<a id="a-7r"></a>云何窟心。<a id="a-7s"></a>谓顺修为入窟法。<a id="a-7t"></a>云何风心。<a id="a-7u"></a>谓遍一切处发起为性。<a id="a-7v"></a>云何水心。<a id="a-7w"></a>谓顺修洗濯一切不善法。<a id="a-7x"></a>云何火心。<a id="a-7y"></a>谓炽盛炎热性云何显色心。<a id="a-7z"></a>谓类彼为性。<a id="a-80"></a>云何板心。<a id="a-81"></a>谓顺修随量法。<a id="a-82"></a>舍弃余善故。<a id="a-83"></a>云何迷心。<a id="a-84"></a>谓所执异所思异。<a id="a-85"></a>云何毒药心。<a id="a-86"></a>谓顺修无生分法云何罥索心。<a id="a-87"></a>谓一切处住于我缚为性。<a id="a-88"></a>云何械心。<a id="a-89"></a>谓二足止住为性。<a id="a-8A"></a>云何云心。<a id="a-8B"></a>谓常作降雨思念。<a id="a-8C"></a>云何田心。<a id="a-8D"></a>谓常如是修事自身。<a id="a-8E"></a>云何盐心。<a id="a-8F"></a>谓所思念彼复增加思念。<a id="a-8G"></a>云何剃刀心。<a id="a-8H"></a>谓唯如是依止剃除法。<a id="a-8I"></a>云何弥卢等心。<a id="a-8J"></a>谓常思惟心高举为性。<a id="a-8K"></a>云何海等心。<a id="a-8L"></a>谓常如是受用自身而住。<a id="a-8M"></a>云何穴等心。<a id="a-8N"></a>谓先决定彼后复变改为性。<a id="a-8O"></a>云何受生心。<a id="a-8P"></a>谓诸有修习行业彼生。<a id="a-8Q"></a>心如是同性。<a id="a-8R"></a>秘密主一二三四五再数。<a id="a-8S"></a>凡百六十心。<a id="a-8T"></a>越世间三妄执。<a id="a-8U"></a>出世间心生。<a id="a-8V"></a>谓如是解唯蕴无我。<a id="a-8W"></a>根境界淹留修行。<a id="a-8X"></a>拔业烦恼株杌。<a id="a-8Y"></a>无明种子生十二因缘。<a id="a-8Z"></a>离建立宗等。<a id="a-8a"></a>如是湛寂。<a id="a-8b"></a>一切外道所不能知。<a id="a-8c"></a>先佛宣说。<a id="a-8d"></a>离一切过。<a id="a-8e"></a>秘密主彼出世间心住蕴中。<a id="a-8f"></a>有如是慧随生。<a id="a-8g"></a>若于蕴等发起离着。<a id="a-8h"></a>当观察聚沫浮泡芭蕉阳焰幻等。<a id="a-8i"></a>而得解脱。<a id="a-8j"></a>谓蕴处界。<a id="a-8k"></a>能执所执。<a id="a-8l"></a>皆离法性。<a id="a-8m"></a>如是证寂然界。<a id="a-8n"></a>是名出世间心。<a id="a-8o"></a>秘密主。<a id="a-8p"></a>彼离违顺八心相续。<a id="a-8q"></a>业烦恼网。<a id="a-8r"></a>是超越一劫瑜只行。<a id="a-8s"></a>复次秘密主。<a id="a-8t"></a>大乘行。<a id="a-8u"></a>发无缘乘心。<a id="a-8v"></a>法无我性。<a id="a-8w"></a>何以故。<a id="a-8x"></a>如彼往昔如是修行者。<a id="a-8y"></a>观察蕴阿赖耶。<a id="a-8z"></a>知自性如幻阳焰影响旋火轮乾闼婆城秘密主。<a id="a-90"></a>彼如是舍无我。<a id="a-91"></a>心主自在觉自心本不生。<a id="a-92"></a>何以故。<a id="a-93"></a>秘密主。<a id="a-94"></a>心前后际不可得故。<a id="a-95"></a>如是知自心性。<a id="a-96"></a>是超越二劫瑜只行。<a id="a-97"></a>复次秘密主。<a id="a-98"></a>真言门修行菩萨行诸菩萨。<a id="a-99"></a>无量无数百千俱胝那庾多劫。<a id="a-9A"></a>积集无量功德智慧。<a id="a-9B"></a>具修诸行无量智慧方便。<a id="a-9C"></a>皆悉成就。<a id="a-9D"></a>天人世间之所归依。<a id="a-9E"></a>出过一切声闻辟支佛地。<a id="a-9F"></a>释提桓因等。<a id="a-9G"></a>亲近敬礼。<a id="a-9H"></a>所谓空性。<a id="a-9I"></a>离于根境。<a id="a-9J"></a>无相无境界。<a id="a-9K"></a>越诸戏论。<a id="a-9L"></a>等虚空无边一切佛法。<a id="a-9M"></a>依此相续生。<a id="a-9N"></a>离有为无为界。<a id="a-9O"></a>离诸造作。<a id="a-9P"></a>离眼耳鼻舌身意。<a id="a-9Q"></a>极无自性心生。<a id="a-9R"></a>秘密主如是初心。<a id="a-9S"></a>佛说成佛因故。<a id="a-9T"></a>于业烦恼解脱。<a id="a-9U"></a>而业烦恼具依。<a id="a-9V"></a>世间宗奉常应供养。<a id="a-9W"></a>复次秘密主。<a id="a-9X"></a>信解行地。<a id="a-9Y"></a>观察三心无量波罗蜜多慧观四摄法。<a id="a-9Z"></a>信解地。<a id="a-9a"></a>无对。<a id="a-9b"></a>无量。<a id="a-9c"></a>不思议。<a id="a-9d"></a>逮十心无边智生。<a id="a-9e"></a>我一切诸有所说。<a id="a-9f"></a>皆依此而得。<a id="a-9g"></a>是故智者。<a id="a-9h"></a>当思惟此一切智信解地。<a id="a-9i"></a>复越一劫升住此地。<a id="a-9j"></a>此四分之一度于信解。</p>
  <p id="a9k">尔时执金刚秘密主。<a id="a-9l"></a>白佛言世尊。<a id="a-9m"></a>愿救世者演说心相。<a id="a-9n"></a>菩萨有几种得无畏处。<a id="a-9o"></a>如是说已。<a id="a-9p"></a>摩诃毗卢遮那世尊。<a id="a-9q"></a>告金刚手言。<a id="a-9r"></a>谛听极善思念。<a id="a-9s"></a>秘密主彼愚童凡夫。<a id="a-9t"></a>修诸善业害不善业。<a id="a-9u"></a>当得善无畏。<a id="a-9v"></a>若如实知我。<a id="a-9w"></a>当得身无畏。<a id="a-9x"></a>若于取蕴所集我身。<a id="a-9y"></a>舍自色像观。<a id="a-9z"></a>当得无我无畏。<a id="a-A0"></a>若害蕴住法攀缘。<a id="a-A1"></a>当得法无畏。<a id="a-A2"></a>若害法住无缘。<a id="a-A3"></a>当得法无我无畏。<a id="a-A4"></a>若复一切蕴界处。<a id="a-A5"></a>能执所执。<a id="a-A6"></a>我寿命等。<a id="a-A7"></a>及法无缘空。<a id="a-A8"></a>自性无性。<a id="a-A9"></a>此空智生。<a id="a-AA"></a>当得一切法自性平等无畏。<a id="a-AB"></a>秘密主若真言门修菩萨行诸菩萨。<a id="a-AC"></a>深修观察十缘生句。<a id="a-AD"></a>当于真言行通达作证。<a id="a-AE"></a>云何为十。<a id="a-AF"></a>谓如幻。<a id="a-AG"></a>阳焰。<a id="a-AH"></a>梦。<a id="a-AI"></a>影。<a id="a-AJ"></a>乾闼婆城。<a id="a-AK"></a>响。<a id="a-AL"></a>水月。<a id="a-AM"></a>浮泡。<a id="a-AN"></a>虚空华。<a id="a-AO"></a>旋火轮。<a id="a-AP"></a>秘密主彼真言门修菩萨行诸菩萨。<a id="a-AQ"></a>当如是观察。<a id="a-AR"></a>云何为幻。<a id="a-AS"></a>谓如咒术药力能造所造种种色像。<a id="a-AT"></a>惑自眼故。<a id="a-AU"></a>见希有事。<a id="a-AV"></a>展转相生往来十方。<a id="a-AW"></a>然彼非去非不去。<a id="a-AX"></a>何以故。<a id="a-AY"></a>本性净故。<a id="a-AZ"></a>如是真言幻。<a id="a-Aa"></a>持诵成就能生一切。<a id="a-Ab"></a>复次秘密主。<a id="a-Ac"></a>阳焰性空。<a id="a-Ad"></a>彼依世人妄想。<a id="a-Ae"></a>成立有所谈议。<a id="a-Af"></a>如是真言想唯是假名。<a id="a-Ag"></a>复次秘密主。<a id="a-Ah"></a>如梦中所见。<a id="a-Ai"></a>昼日牟呼栗多。<a id="a-Aj"></a>刹那岁时等住。<a id="a-Ak"></a>种种异类受诸苦乐。<a id="a-Al"></a>觉已都无所见。<a id="a-Am"></a>如是梦真言行应知亦尔。<a id="a-An"></a>复次秘密主。<a id="a-Ao"></a>以影喻解了真言能发悉地。<a id="a-Ap"></a>如面缘于镜而现面像。<a id="a-Aq"></a>彼真言悉地。<a id="a-Ar"></a>当如是知。<a id="a-As"></a>复次秘密主。<a id="a-At"></a>以乾闼婆城譬。<a id="a-Au"></a>解了成就悉地宫。<a id="a-Av"></a>复次秘密主。<a id="a-Aw"></a>以响喻解了真言声。<a id="a-Ax"></a>如缘声有响。<a id="a-Ay"></a>彼真言者当如是解。<a id="a-Az"></a>复次秘密主。<a id="a-B0"></a>如因月出故。<a id="a-B1"></a>照于净水而现月影像。<a id="a-B2"></a>如是真言水月喻。<a id="a-B3"></a>彼持明者当如是说。<a id="a-B4"></a>复次秘密主。<a id="a-B5"></a>如天降雨生泡。<a id="a-B6"></a>彼真言悉地种种变化。<a id="a-B7"></a>当知亦尔。<a id="a-B8"></a>复次秘密主。<a id="a-B9"></a>如空中。<a id="a-BA"></a>无众生无寿命。<a id="a-BB"></a>彼作者不可得。<a id="a-BC"></a>以心迷乱故。<a id="a-BD"></a>而生如是种种妄见。<a id="a-BE"></a>复次秘密主。<a id="a-BF"></a>譬如火烬。<a id="a-BG"></a>若人执持在手。<a id="a-BH"></a>而以旋转空中。<a id="a-BI"></a>有轮像生。<a id="a-BJ"></a>秘密主。<a id="a-BK"></a>应如是了知大乘句心句。<a id="a-BL"></a>无等等句必定句。<a id="a-BM"></a>正等觉句渐次大乘生句。<a id="a-BN"></a>当得具足法财。<a id="a-BO"></a>出生种种工巧大智。<a id="a-BP"></a>如实遍知一切心想。</p>
  <p data-pb></p>
  <h2 id="aBQ">入漫茶罗具缘真言品第二之一</h2>
  <p id="aBR">尔时执金刚秘密主白佛言。<a id="a-BS"></a>希有世尊。<a id="a-BT"></a>说此诸佛自证三菩提。<a id="a-BU"></a>不思议法界超越心地。<a id="a-BV"></a>以种种方便道。<a id="a-BW"></a>为众生类。<a id="a-BX"></a>如本性信解而演说法。<a id="a-BY"></a>惟愿世尊次说修真言行。<a id="a-BZ"></a>大悲胎藏生大漫茶罗王。<a id="a-Ba"></a>为满足彼诸未来世。<a id="a-Bb"></a>无量众生。<a id="a-Bc"></a>为救护安乐故。<a id="a-Bd"></a>尔时薄伽梵毗卢遮那。<a id="a-Be"></a>于大众会中遍观察已。<a id="a-Bf"></a>告执金刚秘密主言。<a id="a-Bg"></a>谛听金刚手。<a id="a-Bh"></a>今说修行漫茶罗行。<a id="a-Bi"></a>满足一切智智法门。<a id="a-Bj"></a>尔时毗卢遮那世尊。<a id="a-Bk"></a>本昔誓愿成就无尽法界。<a id="a-Bl"></a>度脱无余众生界故。<a id="a-Bm"></a>一切如来。<a id="a-Bn"></a>同共集会。<a id="a-Bo"></a>渐次证入大悲藏发生三摩地。<a id="a-Bp"></a>世尊一切支分皆悉出现如来之身。<a id="a-Bq"></a>为彼从初发心。<a id="a-Br"></a>乃至十地诸众生故。<a id="a-Bs"></a>遍至十方还来佛身本位。<a id="a-Bt"></a>本位中住而复还入。<a id="a-Bu"></a>时薄伽梵复告执金刚秘密主言。<a id="a-Bv"></a>谛听金刚手。<a id="a-Bw"></a>漫茶罗位初阿阇梨。<a id="a-Bx"></a>应发菩提心。<a id="a-By"></a>妙慧慈悲兼综众艺。<a id="a-Bz"></a>善巧修行般若波罗蜜。<a id="a-C0"></a>通达三乘。<a id="a-C1"></a>善解真言实义。<a id="a-C2"></a>知众生心。<a id="a-C3"></a>信诸佛菩萨得传教灌顶等。<a id="a-C4"></a>妙解漫茶罗画。<a id="a-C5"></a>其性调柔离于我执。<a id="a-C6"></a>于真言行善得决定。<a id="a-C7"></a>究习瑜伽。<a id="a-C8"></a>住勇健菩提心。<a id="a-C9"></a>秘密主如是法则阿阇梨。<a id="a-CA"></a>诸佛菩萨之所称赞。<a id="a-CB"></a>复次秘密主彼阿阇梨。<a id="a-CC"></a>若见众生堪为法器远离诸垢。<a id="a-CD"></a>有大信解勤勇深信。<a id="a-CE"></a>常念利他若弟子具如是相貌者。<a id="a-CF"></a>阿阇梨应自往劝发如是告言。</p>
  <p id="aCG">佛子此大乘　　真言行道法</p>
  <p id="aCH">我今正开演　　为彼大乘器</p>
  <p id="aCI">过去等正觉　　及与未来世</p>
  <p id="aCJ">现在诸世尊　　住饶益众生</p>
  <p id="aCK">如是诸贤者　　解真言妙法</p>
  <p id="aCL">勤勇获种智　　坐无相菩提</p>
  <p id="aCM">真言势无比　　能摧彼大力</p>
  <p id="aCN">极忿怒魔军　　释师子救世</p>
  <p id="aCO">是故汝佛子　　应以如是慧</p>
  <p id="aCP">方便作成就　　当获萨婆若</p>
  <p id="aCQ">行者悲念心　　发起令增广</p>
  <p id="aCR">彼坚住受教　　当为择平地</p>
  <p id="aCS">山林多华果　　悦意诸清泉</p>
  <p id="aCT">诸佛所称叹　　应作圆坛事</p>
  <p id="aCU">或在河流处　　鹅雁等庄严</p>
  <p id="aCV">彼应作慧解　　悲生漫茶罗</p>
  <p id="aCW">正觉缘导师　　圣者声闻众</p>
  <p id="aCX">曾游此地分　　佛常所称誉</p>
  <p id="aCY">及余诸方所　　僧坊阿练若</p>
  <p id="aCZ">华房高楼阁　　胜妙诸池苑</p>
  <p id="aCa">制底火神祠　　牛栏河潬中</p>
  <p id="aCb">诸天庙空室　　仙人得道处</p>
  <p id="aCc">如上之所说　　或所意乐处</p>
  <p id="aCd">利益弟子故　　当画漫茶罗</p>
  <p id="aCe">秘密主彼拣择地。<a id="a-Cf"></a>除去砾石碎瓦破器。<a id="a-Cg"></a>髑髅毛发糠糟灰炭。<a id="a-Ch"></a>刺骨朽木等。<a id="a-Ci"></a>及虫蚁蜣螂毒螫之类。<a id="a-Cj"></a>离如是诸过。<a id="a-Ck"></a>遇良日晨定日。<a id="a-Cl"></a>时分宿直诸执。<a id="a-Cm"></a>皆悉相应。<a id="a-Cn"></a>于食前时值吉祥相。<a id="a-Co"></a>先当为一切如来作礼。<a id="a-Cp"></a>以如是偈警发地神。</p>
  <p id="aCq">汝天亲护者　　于诸佛导师</p>
  <p id="aCr">修行殊胜行　　净地波罗蜜</p>
  <p id="aCs">如破魔军众　　释师子救世</p>
  <p id="aCt">我亦降伏魔　　我画漫茶罗</p>
  <p id="aCu">彼应长跪舒手按地频诵此偈。<a id="a-Cv"></a>以涂香华等供养。<a id="a-Cw"></a>供养已。<a id="a-Cx"></a>真言者复应归命一切如来。<a id="a-Cy"></a>然后治地如其次第当具众德。<a id="a-Cz"></a>尔时执金刚秘密主。<a id="a-D0"></a>头面礼世尊足。<a id="a-D1"></a>而说偈言。</p>
  <p id="aD2">佛法离诸相　　法住于法位</p>
  <p id="aD3">所说无譬类　　无相无为作</p>
  <p id="aD4">何故大精进　　而说此有相</p>
  <p id="aD5">及与真言行　　不顺法然道</p>
  <p id="aD6">尔时薄伽梵　　毗卢遮那佛</p>
  <p id="aD7">告执金刚手　　善听法之相</p>
  <p id="aD8">法离于分别　　及一切妄想</p>
  <p id="aD9">若净除妄想　　心思诸起作</p>
  <p id="aDA">我成最正觉　　究竟如虚空</p>
  <p id="aDB">凡愚所不知　　邪妄执境界</p>
  <p id="aDC">时方相貌等　　乐欲无明覆</p>
  <p id="aDD">度脱彼等故　　随顺方便说</p>
  <p id="aDE">而实无时方　　无作无造者</p>
  <p id="aDF">彼一切诸法　　唯住于实相</p>
  <p id="aDG">复次秘密主　　于当来世时</p>
  <p id="aDH">劣慧诸众生　　以痴爱自蔽</p>
  <p id="aDI">唯依于有着　　恒乐诸断常</p>
  <p id="aDJ">时方所造业　　善不善诸相</p>
  <p id="aDK">盲冥乐求果　　不知解此道</p>
  <p id="aDL">为度彼等故　　随顺说是法</p>
  <p id="aDM">秘密主如是所说处所。<a id="a-DN"></a>随在一地治令坚固。<a id="a-DO"></a>取未至地瞿摩夷及瞿摸怛罗。<a id="a-DP"></a>和合涂之。<a id="a-DQ"></a>次以香水真言洒净。<a id="a-DR"></a>即说真言曰。</p>
  <p id="aDS">南么三曼多勃驮喃(一凡真言中有平声字皆稍上声呼之以下准此)阿钵啰(二合)底(丁以反下同)三迷(二)伽伽那三迷(三)三么多奴揭帝(四)钵啰(二合)吃[口*栗](二合)底微输(上)睇(五)达摩驮睹微戌达儞(六)莎诃。</p>
  <p id="aDT">行者次于中　　定意观大日</p>
  <p id="aDU">处白莲华座　　发髻以为冠</p>
  <p id="aDV">放种种色光　　通身悉周遍</p>
  <p id="aDW">复当于正受　　次想四方佛</p>
  <p id="aDX">东方号宝幢　　身色如日晖</p>
  <p id="aDY">南方大勤勇　　遍觉华开敷</p>
  <p id="aDZ">金色放光明　　三昧离诸垢</p>
  <p id="aDa">北方不动佛　　离恼清凉定</p>
  <p id="aDb">西方仁胜者　　是名无量寿</p>
  <p id="aDc">持诵者思惟　　而住于佛室</p>
  <p id="aDd">当受持是地　　以不动大名</p>
  <p id="aDe">或用降三世　　一切利成就</p>
  <p id="aDf">白檀以涂画　　圆妙漫茶罗</p>
  <p id="aDg">中第一我身　　第二诸救世</p>
  <p id="aDh">第三同彼等　　佛母虚空眼</p>
  <p id="aDi">第四莲华手　　第五执金刚</p>
  <p id="aDj">第六不动尊　　想念置其下</p>
  <p id="aDk">奉涂香华等　　思念诸如来</p>
  <p id="aDl">至诚发殷重　　演说如是偈</p>
  <p id="aDm">诸佛慈悲者　　存念我等故</p>
  <p id="aDn">明日受持地　　并佛子当降</p>
  <p id="aDo">如是说已。<a id="a-Dp"></a>复当诵此真言曰。</p>
  <p id="aDq">南么三曼多勃驮喃(一)萨婆怛他檗多(引)(二)地瑟姹(二合)那(引)地瑟祉(二合)帝(三)阿者丽(四)微么丽(五)娑么(二合)啰奶(平)(六)钵啰(二合)吃[口*栗](二合)底(丁以反)钵[口*履]输(上)睇(七)莎诃(八)</p>
  <p id="aDr">持真言行者　　次发悲念心</p>
  <p id="aDs">依于彼西方　　系念以安寝</p>
  <p id="aDt">思惟菩提心　　清净中无我</p>
  <p id="aDu">或于梦中见　　菩萨大名称</p>
  <p id="aDv">诸佛无有量　　现作众事业</p>
  <p id="aDw">或以安慰心　　劝嘱于行者</p>
  <p id="aDx">汝念众生故　　造作漫茶罗</p>
  <p id="aDy">善哉摩诃萨　　所画甚微妙</p>
  <p id="aDz">复次于余日　　摄受应度人</p>
  <p id="aE0">若弟子信心　　生种姓清净</p>
  <p id="aE1">恭敬于三宝　　深慧以严身</p>
  <p id="aE2">堪忍无懈倦　　尸罗净无缺</p>
  <p id="aE3">忍辱不悭吝　　勇健坚行愿</p>
  <p id="aE4">如是应摄取　　余则无所观</p>
  <p id="aE5">或十或八七　　或五二一四</p>
  <p id="aE6">当作于灌顶　　若复数过此</p>
  <p id="aE7">尔时金刚手秘密主复白佛言。<a id="a-E8"></a>世尊当云何名此漫茶罗。<a id="a-E9"></a>漫茶罗者其义云何。<a id="a-EA"></a>佛言此名发生诸佛漫茶罗。<a id="a-EB"></a>极无比味无过上味。<a id="a-EC"></a>是故说为漫茶罗。<a id="a-ED"></a>又秘密主哀愍无边众生界故。<a id="a-EE"></a>是大悲胎藏生漫茶罗广义。<a id="a-EF"></a>秘密主如来于无量劫。<a id="a-EG"></a>积集阿耨多罗三藐三菩提之所加持。<a id="a-EH"></a>是故具无量德。<a id="a-EI"></a>当如是知。<a id="a-EJ"></a>秘密主非为一众生故如来成正等觉亦非二非多。<a id="a-EK"></a>为怜愍无余记及有余记诸众生界故。<a id="a-EL"></a>如来成正等觉。<a id="a-EM"></a>以大悲愿力。<a id="a-EN"></a>于无量众生界。<a id="a-EO"></a>如其本性而演说法。<a id="a-EP"></a>秘密主无大乘宿习。<a id="a-EQ"></a>未曾思惟真言乘行。<a id="a-ER"></a>彼不能少分。<a id="a-ES"></a>见闻欢喜信受。<a id="a-ET"></a>又金刚萨埵。<a id="a-EU"></a>若彼有情。<a id="a-EV"></a>昔于大乘真言乘道无量门进趣。<a id="a-EW"></a>已曾修行。<a id="a-EX"></a>为彼等故。<a id="a-EY"></a>限此造立名数。<a id="a-EZ"></a>彼阿阇梨亦当以大悲心立如是誓愿。<a id="a-Ea"></a>为度无余众生界故。<a id="a-Eb"></a>应当取彼无量众生。<a id="a-Ec"></a>作菩提种子因缘。</p>
  <p id="aEd">持真言行者　　如是摄受已</p>
  <p id="aEe">命彼三自归　　令说悔先罪</p>
  <p id="aEf">奉涂香华等　　供养诸圣尊</p>
  <p id="aEg">应授彼三世　　无障碍智戒</p>
  <p id="aEh">次当授齿木　　若优昙钵罗</p>
  <p id="aEi">或阿说他等　　结护而作净</p>
  <p id="aEj">香华以庄严　　端直顺本末</p>
  <p id="aEk">东面或北面　　嚼已而掷之</p>
  <p id="aEl">当知彼众生　　成器非器相</p>
  <p id="aEm">三结修多罗　　次系等持臂</p>
  <p id="aEn">如是受弟子　　远离诸尘垢</p>
  <p id="aEo">增发信心故　　当随顺说法</p>
  <p id="aEp">慰喻坚其意　　告如是偈言</p>
  <p id="aEq">汝获无等利　　位同于大我</p>
  <p id="aEr">一切诸如来　　此教菩萨众</p>
  <p id="aEs">皆已摄受汝　　成办于大事</p>
  <p id="aEt">汝等于明日　　当得大乘生</p>
  <p id="aEu">如是教授已　　或于梦寐中</p>
  <p id="aEv">睹见僧住处　　园林悉严好</p>
  <p id="aEw">堂宇相殊特　　显敞诸楼观</p>
  <p id="aEx">幢盖摩尼珠　　宝刀悦意华</p>
  <p id="aEy">女人鲜白衣　　端正色姝丽</p>
  <p id="aEz">密亲或善友　　男子如天身</p>
  <p id="aF0">群牛丰牸乳　　经卷净无垢</p>
  <p id="aF1">遍知因缘觉　　并佛声闻众</p>
  <p id="aF2">大我诸菩萨　　现前授诸果</p>
  <p id="aF3">度大海河池　　及闻所乐声</p>
  <p id="aF4">空中言吉祥　　当与意乐果</p>
  <p id="aF5">如是等好相　　宜应谛分别</p>
  <p id="aF6">与此相违者　　当知非善梦</p>
  <p id="aF7">善住于戒者　　晨起白师已</p>
  <p id="aF8">师说此句法　　劝发诸行人</p>
  <p id="aF9">此殊胜愿道　　大心摩诃衍</p>
  <p id="aFA">汝今能志求　　当成就如来</p>
  <p id="aFB">自然智大龙　　世间敬如塔</p>
  <p id="aFC">有无悉超越　　无垢同虚空</p>
  <p id="aFD">诸法甚深奥　　难了无含藏</p>
  <p id="aFE">离一切妄想　　戏论本无故</p>
  <p id="aFF">作业妙无比　　常依于二谛</p>
  <p id="aFG">是乘殊胜愿　　汝当住斯道</p>
  <p id="aFH">尔时住无戏论执金刚。<a id="a-FI"></a>白佛言世尊。<a id="a-FJ"></a>愿说三世无碍智戒。<a id="a-FK"></a>若菩萨住此者。<a id="a-FL"></a>令诸佛菩萨皆欢喜故。<a id="a-FM"></a>如是说已。<a id="a-FN"></a>佛告住无戏论执金刚等言。<a id="a-FO"></a>佛子谛听。<a id="a-FP"></a>若族姓子住是戒者。<a id="a-FQ"></a>以身语意合为一。<a id="a-FR"></a>不作一切诸法。<a id="a-FS"></a>云何为戒。<a id="a-FT"></a>所谓观察舍于自身。<a id="a-FU"></a>奉献诸佛菩萨。<a id="a-FV"></a>何以故若舍自身则为舍彼三事。<a id="a-FW"></a>云何为三。<a id="a-FX"></a>谓身语意。<a id="a-FY"></a>是故族姓子。<a id="a-FZ"></a>以受身语意戒得名菩萨。<a id="a-Fa"></a>所以者何。<a id="a-Fb"></a>离彼身语意故。<a id="a-Fc"></a>菩萨摩诃萨应如是学。<a id="a-Fd"></a>次于明日。<a id="a-Fe"></a>以金刚萨埵加持自身。<a id="a-Ff"></a>为世尊毗卢遮那作礼。<a id="a-Fg"></a>应取净瓶盛满香水。<a id="a-Fh"></a>持诵降三世真言而用加之。<a id="a-Fi"></a>置初门外。<a id="a-Fj"></a>用洒是诸人等。<a id="a-Fk"></a>彼阿阇梨以净香水授与令饮。<a id="a-Fl"></a>彼心清净故。</p>
  <p id="aFm">尔时执金刚秘密主以偈问佛。</p>
  <p id="aFn">种智说中尊　　愿说彼时分</p>
  <p id="aFo">大众于何时　　普集现灵瑞</p>
  <p id="aFp">漫茶罗阇梨　　殷勤持真言</p>
  <p id="aFq">尔时薄伽梵　　告持金刚慧</p>
  <p id="aFr">常当于此夜　　而作漫茶罗</p>
  <p id="aFs">传法阿阇梨　　如是应次取</p>
  <p id="aFt">五色修多罗　　稽首一切佛</p>
  <p id="aFu">大毗卢遮那　　亲自作加持</p>
  <p id="aFv">东方以为首　　对持修多罗</p>
  <p id="aFw">至齐而在空　　渐次右旋转</p>
  <p id="aFx">如是南及西　　终竟于北方</p>
  <p id="aFy">第二安立界　　亦从初方起</p>
  <p id="aFz">忆念诸如来　　所行如上说</p>
  <p id="aG0">右方及后方　　复周于胜方</p>
  <p id="aG1">阿阇梨次回　　依于涅哩底</p>
  <p id="aG2">受学对持者　　渐次以南行</p>
  <p id="aG3">从此右旋绕　　转依于风方</p>
  <p id="aG4">师位移本处　　而居于火方</p>
  <p id="aG5">持真言行者　　复修如是法</p>
  <p id="aG6">弟子在西南　　师居伊舍尼</p>
  <p id="aG7">学者复旋绕　　转依于火方</p>
  <p id="aG8">师位移本处　　而住于风方</p>
  <p id="aG9">如是真言者　　普作四方相</p>
  <p id="aGA">渐次入其中　　三位以分之</p>
  <p id="aGB">已表三分位　　地相普周遍</p>
  <p id="aGC">复于一一分　　差别以为三</p>
  <p id="aGD">是中最初分　　作业所行道</p>
  <p id="aGE">其余中后分　　圣天之住处</p>
  <p id="aGF">方等有四门　　应知其分剂</p>
  <p id="aGG">诚心以殷重　　运布诸圣尊</p>
  <p id="aGH">如是造众相　　均调善分别</p>
  <p id="aGI">内心妙白莲　　胎藏正均等</p>
  <p id="aGJ">藏中造一切　　悲生漫茶罗</p>
  <p id="aGK">十六央具梨　　过此是其量</p>
  <p id="aGL">八叶正圆满　　须蕊皆严好</p>
  <p id="aGM">金刚之智印　　遍出诸叶间</p>
  <p id="aGN">从此华台中　　大日胜尊现</p>
  <p id="aGO">金色具晖曜　　首持发髻冠</p>
  <p id="aGP">救世圆满光　　离热住三昧</p>
  <p id="aGQ">彼东应画作　　一切遍知印</p>
  <p id="aGR">三角莲华上　　其色皆鲜白</p>
  <p id="aGS">光焰遍围绕　　皓洁普周遍</p>
  <p id="aGT">次于其北维　　导师诸佛母</p>
  <p id="aGU">晃曜真金色　　缟素以为衣</p>
  <p id="aGV">遍照犹日光　　正受住三昧</p>
  <p id="aGW">复于彼南方　　救世佛菩萨</p>
  <p id="aGX">大德圣尊印　　号名满众愿</p>
  <p id="aGY">真陀摩尼珠　　住于白莲华</p>
  <p id="aGZ">北方大精进　　观世自在者</p>
  <p id="aGa">光色如皓月　　商佉军那华</p>
  <p id="aGb">微笑坐白莲　　髻现无量寿</p>
  <p id="aGc">彼右大名称　　圣者多罗尊</p>
  <p id="aGd">青白色相杂　　中年女人状</p>
  <p id="aGe">合掌持青莲　　圆光靡不遍</p>
  <p id="aGf">晖发犹净金　　微笑鲜白衣</p>
  <p id="aGg">右边毗俱胝　　手垂数珠鬘</p>
  <p id="aGh">三目持发髻　　尊形犹皓素</p>
  <p id="aGi">圆光色无主　　黄赤白相入</p>
  <p id="aGj">次近毗俱胝　　画得大势尊</p>
  <p id="aGk">彼服商佉色　　大悲莲华手</p>
  <p id="aGl">滋荣而未敷　　围绕以圆光</p>
  <p id="aGm">明妃住其侧　　号持名称者</p>
  <p id="aGn">一切妙璎珞　　庄严金色身</p>
  <p id="aGo">执鲜妙华枝　　左持钵胤遇</p>
  <p id="aGp">近圣者多罗　　住于白处尊</p>
  <p id="aGq">发冠袭纯帛　　钵昙摩华手</p>
  <p id="aGr">于圣者前作　　大力持明王</p>
  <p id="aGs">晨朝日晖色　　白莲以严身</p>
  <p id="aGt">赫奕成焰鬘　　吼怒牙出现</p>
  <p id="aGu">利爪兽王发　　何耶揭利婆</p>
  <p id="aGv">如是三摩地　　观音诸眷属</p>
  <p id="aGw">复次华台表　　大日之右方</p>
  <p id="aGx">能满一切愿　　持金刚慧者</p>
  <p id="aGy">钵孕遇华色　　或复如绿宝</p>
  <p id="aGz">首戴众宝冠　　璎珞庄严身</p>
  <p id="aH0">间错互严饰　　广多数无量</p>
  <p id="aH1">左执跋折罗　　周环起光焰</p>
  <p id="aH2">金刚藏之右　　所谓忙莽鸡</p>
  <p id="aH3">亦持坚慧杵　　严身以璎珞</p>
  <p id="aH4">彼右次应置　　大力金刚针</p>
  <p id="aH5">使者众围绕　　微笑同瞻仰</p>
  <p id="aH6">圣者之左方　　金刚商朅罗</p>
  <p id="aH7">执持金刚锁　　自部诸使俱</p>
  <p id="aH8">其身浅黄色　　智杵为幖帜</p>
  <p id="aH9">于执金刚下　　忿怒降三世</p>
  <p id="aHA">摧伏大障者　　号名月黡尊</p>
  <p id="aHB">三目四牙现　　夏时雨云色</p>
  <p id="aHC">阿吒吒笑声　　金刚宝璎珞</p>
  <p id="aHD">摄护众生故　　无量众围绕</p>
  <p id="aHE">乃至百千手　　操持众器械</p>
  <p id="aHF">如是忿怒等　　皆住莲华中</p>
  <p id="aHG">次往西方画　　无量持金刚</p>
  <p id="aHH">种种金刚印　　形色各差别</p>
  <p id="aHI">普放圆满光　　为诸众生故</p>
  <p id="aHJ">真言主之下　　依涅哩底方</p>
  <p id="aHK">不动如来使　　持慧刀罥索</p>
  <p id="aHL">顶发垂左肩　　一目而谛观</p>
  <p id="aHM">威怒身猛焰　　安住在盘石</p>
  <p id="aHN">面门水波相　　充满童子形</p>
  <p id="aHO">如是具慧者　　次应往风方</p>
  <p id="aHP">复画忿怒尊　　所谓胜三世</p>
  <p id="aHQ">威猛焰围绕　　宝冠持金刚</p>
  <p id="aHR">不顾自身命　　专请而受教</p>
  <p id="aHS">已说初界域　　诸尊方位等</p>
  <p id="aHT">持真言行人　　次往第二院</p>
  <p id="aHU">东方初门中　　画释迦牟尼</p>
  <p id="aHV">围绕紫金色　　具三十二相</p>
  <p id="aHW">被服袈裟衣　　坐白莲华台</p>
  <p id="aHX">为令教流布　　住彼而说法</p>
  <p id="aHY">次于世尊右　　显示遍知眼</p>
  <p id="aHZ">熙怡相微笑　　遍体圆净光</p>
  <p id="aHa">喜见无比身　　是名能寂母</p>
  <p id="aHb">复于彼尊右　　图写毫相明</p>
  <p id="aHc">住钵头摩华　　圆照商佉色</p>
  <p id="aHd">执持如意宝　　满足众希愿</p>
  <p id="aHe">晖光大精进　　救世释师子</p>
  <p id="aHf">圣尊之左方　　如来之五顶</p>
  <p id="aHg">最初名白伞　　胜顶最胜顶</p>
  <p id="aHh">众德火光聚　　及与舍除顶</p>
  <p id="aHi">是名五大顶　　大我之释种</p>
  <p id="aHj">应当依是处　　精心造众相</p>
  <p id="aHk">次于其北方　　布列净居众</p>
  <p id="aHl">自在与普华　　光鬘及意生</p>
  <p id="aHm">名称远闻等　　各如其次弟</p>
  <p id="aHn">于毫相之右　　复画三佛顶</p>
  <p id="aHo">初名广大顶　　次名极广大</p>
  <p id="aHp">及无边音声　　皆应善安立</p>
  <p id="aHq">五种如来顶　　白黄真金色</p>
  <p id="aHr">复次三佛顶　　白黄赤兼备</p>
  <p id="aHs">其光普深广　　众璎珞庄严</p>
  <p id="aHt">所发弘誓力　　一切愿皆满</p>
  <p id="aHu">行者于东隅　　而作火仙像</p>
  <p id="aHv">住于炽焰中　　三点灰为标</p>
  <p id="aHw">身色皆深赤　　心置三角印</p>
  <p id="aHx">而在圆焰中　　持珠及澡瓶</p>
  <p id="aHy">右方阎摩王　　手秉坛拏印</p>
  <p id="aHz">水牛以为座　　震电玄云色</p>
  <p id="aI0">七母并黑夜　　妃后等围绕</p>
  <p id="aI1">涅哩底鬼王　　执刀恐怖形</p>
  <p id="aI2">缚噜拏龙王　　罥索以为印</p>
  <p id="aI3">初方释天王　　安住妙高山</p>
  <p id="aI4">宝冠被璎珞　　持跋折罗印</p>
  <p id="aI5">及余诸眷属　　慧者善分布</p>
  <p id="aI6">左置日天众　　在于舆辂中</p>
  <p id="aI7">胜无胜妃等　　翼从而侍卫</p>
  <p id="aI8">大梵在其右　　四面持发冠</p>
  <p id="aI9">唵字相为印　　执莲在鹅上</p>
  <p id="aIA">西方诸地神　　辩才及毗纽</p>
  <p id="aIB">塞建那风神　　商羯罗月天</p>
  <p id="aIC">是等依龙方　　画之勿遗谬</p>
  <p id="aID">持真言行者　　以不迷惑心</p>
  <p id="aIE">佛子次应作　　持明大忿怒</p>
  <p id="aIF">右号无能胜　　左无能胜妃</p>
  <p id="aIG">持地神奉瓶　　虔敬而长跪</p>
  <p id="aIH">及二大龙王　　难陀拔难陀</p>
  <p id="aII">对处厢曲中　　通门之大护</p>
  <p id="aIJ">所余释种尊　　真言与印坛</p>
  <p id="aIK">所说一切法　　师应具开示</p>
  <p id="aIL">持真言行者　　次至第三院</p>
  <p id="aIM">先图妙吉祥　　其身郁金色</p>
  <p id="aIN">五髻冠其顶　　犹如童子形</p>
  <p id="aIO">左持青莲华　　上表金刚印</p>
  <p id="aIP">慈颜遍微笑　　坐于白莲台</p>
  <p id="aIQ">妙相圆普光　　周匝互晖映</p>
  <p id="aIR">右边应次画　　网光童子身</p>
  <p id="aIS">执持众宝网　　种种妙璎珞</p>
  <p id="aIT">住宝莲华座　　而观佛长子</p>
  <p id="aIU">左边画五种　　与愿金刚使</p>
  <p id="aIV">所谓髻设尼　　优婆髻设尼</p>
  <p id="aIW">及与质多罗　　地慧并请召</p>
  <p id="aIX">如是五使者　　五种奉教者</p>
  <p id="aIY">二众共围绕　　侍卫无胜智</p>
  <p id="aIZ">行者于右方　　次作大名称</p>
  <p id="aIa">除一切盖障　　执持如意宝</p>
  <p id="aIb">舍于二分位　　当画八菩萨</p>
  <p id="aIc">所谓除疑怪　　施一切无畏</p>
  <p id="aId">除一切恶趣　　救意慧菩萨</p>
  <p id="aIe">悲念具慧者　　慈起大众生</p>
  <p id="aIf">除一切热恼　　不可思议慧</p>
  <p id="aIg">次复舍斯位　　至于北胜方</p>
  <p id="aIh">行者以一心　　忆持布众彩</p>
  <p id="aIi">而造具善忍　　地藏摩诃萨</p>
  <p id="aIj">其座极巧严　　身处于焰胎</p>
  <p id="aIk">杂宝庄严地　　绮错互相间</p>
  <p id="aIl">四宝为莲华　　圣者所安住</p>
  <p id="aIm">及与大名称　　无量诸菩萨</p>
  <p id="aIn">谓宝掌宝手　　及与持地等</p>
  <p id="aIo">宝印手坚意　　上首诸圣尊</p>
  <p id="aIp">各与无数众　　前后共围绕</p>
  <p id="aIq">次复于龙方　　当画虚空藏</p>
  <p id="aIr">勤勇被白衣　　持刀生焰光</p>
  <p id="aIs">及与诸眷属　　正觉所生子</p>
  <p id="aIt">各随其次第　　列坐正莲上</p>
  <p id="aIu">今说彼眷属　　大我菩萨众</p>
  <p id="aIv">应善图藻缋　　谛诚勿迷忘</p>
  <p id="aIw">谓虚空无垢　　次名虚空慧</p>
  <p id="aIx">及清净慧等　　行慧安慧等</p>
  <p id="aIy">如是诸菩萨　　常勤精进者</p>
  <p id="aIz">各如其次第　　而画庄严身</p>
  <p id="aJ0">略说大悲藏　　漫茶罗位竟</p>
  <p id="aJ1">尔时执金刚秘密主。<a id="a-J2"></a>于一切众会中。<a id="a-J3"></a>谛观大日世尊。<a id="a-J4"></a>目不暂瞬而说偈言。</p>
  <p id="aJ5">一切智慧者　　出现于世间</p>
  <p id="aJ6">如彼优昙华　　时时乃一现</p>
  <p id="aJ7">真言所行道　　倍复甚难遇</p>
  <p id="aJ8">无量俱胝劫　　所作众罪业</p>
  <p id="aJ9">见此漫茶罗　　消灭尽无余</p>
  <p id="aJA">何况无量称　　住真言行法</p>
  <p id="aJB">行此无上句　　真言救世者</p>
  <p id="aJC">止断诸恶趣　　一切苦不生</p>
  <p id="aJD">若修如是行　　妙慧深不动</p>
  <p id="aJE">时普集会一切大众。<a id="a-JF"></a>及诸持金刚者。<a id="a-JG"></a>以一音声赞叹金刚手言。</p>
  <p id="aJH">善哉善哉大勤勇　　汝已修行真言行</p>
  <p id="aJI">能问一切真言义　　我等咸有意思惟</p>
  <p id="aJJ">一切现为汝证验　　依住真言之行力</p>
  <p id="aJK">及余菩提大心众　　当得通达真言法</p>
  <p id="aJL">尔时执金刚秘密主。<a id="a-JM"></a>复白世尊而说偈言。</p>
  <p id="aJN">云何彩色义　　复当以何色</p>
  <p id="aJO">云何而运布　　是色谁为初</p>
  <p id="aJP">门标旗量等　　厢卫亦如是</p>
  <p id="aJQ">云何建诸门　　愿尊说其量</p>
  <p id="aJR">奉食华香等　　及与众宝瓶</p>
  <p id="aJS">云何引弟子　　云何令灌顶</p>
  <p id="aJT">云何供养师　　愿说护摩处</p>
  <p id="aJU">云何真言相　　云何住三昧</p>
  <p id="aJV">如是发问已　　牟尼诸法王</p>
  <p id="aJW">告持金刚慧　　一心应谛听</p>
  <p id="aJX">最胜真言道　　出生大乘果</p>
  <p id="aJY">汝今请问我　　为大有情说</p>
  <p id="aJZ">染彼众生界　　以法界之味</p>
  <p id="aJa">古佛所宣说　　是名为色义</p>
  <p id="aJb">先安布内色　　非安布外色</p>
  <p id="aJc">洁白最为初　　赤色为第二</p>
  <p id="aJd">如是黄及青　　渐次而彰着</p>
  <p id="aJe">一切内深玄　　是谓色先后</p>
  <p id="aJf">建立门幖帜　　量同中胎藏</p>
  <p id="aJg">厢卫亦如是　　华台十六节</p>
  <p id="aJh">应知彼初门　　与内坛齐等</p>
  <p id="aJi">智者于外院　　渐次而增加</p>
  <p id="aJj">于彼厢卫中　　当建大护者</p>
  <p id="aJk">略说三摩地　　一心住于缘</p>
  <p id="aJl">广义复殊异　　大众生谛听</p>
  <p id="aJm">佛说一切空　　正觉之等持</p>
  <p id="aJn">三昧证知心　　非从异缘得</p>
  <p id="aJo">彼如是境界　　一切如来定</p>
  <p id="aJp">故说为大空　　圆满萨婆若</p>
 </body>
</html>