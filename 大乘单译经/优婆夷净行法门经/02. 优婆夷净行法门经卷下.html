<!DOCTYPE html>
<html>
<head>
  <meta charset="utf-8"/>
  <meta name="author" content="失译师名/其他"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>优婆夷净行法门经卷下</title>
</head>
<body>
  <h1 class="head">优婆夷净行法门经卷下</h1>
  <h2>修学品第二之余</h2>
  <p>复次毗舍佉。云何修行身黄金色光明照耀犹如金山。如来往昔无量劫中。常乐修善不嗔不恚。若有众生恶骂捶打。悉皆能忍不生嗔恨。恒自惭愧生大悲想。皆是过去先业所报。常自克责复行布施。柔软氍氀刍摩劫贝憍奢耶衣。如是等衣恒以施人。如是展转无量世中积功高大。常受天乐。下生人间。得大人相身黄金色。于诸金色最上最胜。以此相故。若在家者。作转轮圣王王四天下。于四天下。若有柔软氍氀敷具刍摩劫贝憍奢耶衣钦婆罗衣一切世间柔软之物。王悉得之。若出家者得成为佛。人中细软衣服卧具劫贝刍摩钦婆罗衣。如是等物如来悉得。尔时世尊重说偈言。</p>
  <p class="l-js-5c">不生嗔恚心　　恒惭愧克责</p>
  <p class="l-js-5c">布施细妙衣　　上氎无价物</p>
  <p class="l-js-5c">恒施与众生　　施已心欢喜</p>
  <p class="l-js-5c">踊跃无吝惜　　譬如人失火</p>
  <p class="l-js-5c">出物大欢喜　　积业无有量</p>
  <p class="l-js-5c">生天受快乐　　从此生人间</p>
  <p class="l-js-5c">而得大人相　　身体黄金色</p>
  <p class="l-js-5c">犹如金山王　　在家转轮王</p>
  <p class="l-js-5c">善护四天下　　大得柔软触</p>
  <p class="l-js-5c">一衣直千万　　若学道成佛</p>
  <p class="l-js-5c">化天人龙神　　衣服亦如是</p>
  <p>复次毗舍佉。云何修行阴马藏相。如来于过去无量劫中作凡人时。常乐修行善和合众。若与父母男女兄弟姊妹亲戚眷属善友知识。乃至畜生。若有别离乐和合者。悉随所乐善能和合令其欢喜。以此业故所积高广。常生天上受天福乐。下生人间。如是展转无量无边。至一生补处得阴马藏。以此相故。记成千子作转轮王王四天下。千子勇健能伏怨敌。若出家者得成为佛。从法生子过于千万。勇猛多力能却魔怨。尔时世尊而说偈言。</p>
  <p class="l-js-5c">我于无量世　　本作凡人时</p>
  <p class="l-js-5c">常为和合众　　令得安乐住</p>
  <p class="l-js-5c">若父母男女　　兄弟及姊妹</p>
  <p class="l-js-5c">亲戚诸眷属　　善友知识等</p>
  <p class="l-js-5c">若离别苦者　　善和合安乐</p>
  <p class="l-js-5c">以此行业故　　常生天人中</p>
  <p class="l-js-5c">受天上快乐　　下生于人间</p>
  <p class="l-js-5c">得阴马藏相　　现成得千子</p>
  <p class="l-js-5c">勇健无有比　　能降伏怨敌</p>
  <p class="l-js-5c">恒供养父母　　令得欢喜乐</p>
  <p class="l-js-5c">若出家作佛　　法子有千万</p>
  <p class="l-js-5c">戒定神通力　　能摧伏魔怨</p>
  <p>复次毗舍佉。云何修行梵身圆满如尼俱律树。立身正直手得摩膝。如来往昔作凡人时恒修弘慈。善能观察善恶粗细等不等法。此是智慧此是愚痴。此是精进此是懈怠。此是嗔恚此是忍辱。如是分别。随其等类而教导之。以此业故。展转无量天上人中。乃至一生补处。下生人间得二大人相。一者梵身圆满如尼俱律树。二者立身正直手得摩膝。以此相故。若在家者。作转轮王王四天下。财富无量。金银琉璃车磲马瑙珊瑚琥珀真珠等宝。五谷丰熟库藏盈溢。若出家者得成为佛。具足七财信戒施闻慧惭愧。如来亦有如是等物无量无边。尔时世尊重说偈言。</p>
  <p class="l-js-5c">我于过去世　　善称量众生</p>
  <p class="l-js-5c">选择分别已　　观察悉平等</p>
  <p class="l-js-5c">能常别众生　　随类应施与</p>
  <p class="l-js-5c">以此行业故　　常生天人中</p>
  <p class="l-js-5c">下生于人间　　立身直不曲</p>
  <p class="l-js-5c">两手得摩膝　　犹如尼俱树</p>
  <p class="l-js-5c">从地生方圆　　佛身亦如是</p>
  <p class="l-js-5c">从无量劫来　　行业地所生</p>
  <p class="l-js-5c">二相现财富　　令天下太平</p>
  <p class="l-js-5c">在家受五欲　　得成转轮王</p>
  <p class="l-js-5c">舍五欲出家　　得成无上尊</p>
  <p>复次毗舍佉。云何修行三大人相。一者师子臆。二者项出日光。三者肩颈团圆。如来过去作凡人时。恒利益众生乐安乐住。信心持戒多闻慧施。财谷田宅奴婢牛羊象马车乘妻妾男女侍从左右眷属亲戚。令得增长。以此业故常生天上。下生人间。得三大人相。一者师子臆。二者项出日光。三者肩颈团圆。以此相故。若在家者。作转轮王王四天下。法常增长财物田宅五谷丰熟。妻子眷属奴婢侍从善友知识。一切具足无有减少。若出家者。得成为佛七财具足。四部眷属亦无减少尔时世尊重说偈言。</p>
  <p>信心持戒　　多闻慧施　　奴婢象马</p>
  <p>牛羊田宅　　妻子眷属　　善友知识</p>
  <p>恒作善念　　云何令其　　色力安乐</p>
  <p>得大增长　　以此业故　　常生天上</p>
  <p>下生人间　　得大人相　　半师子臆</p>
  <p>项出日光　　肩颈圆直　　三相记成</p>
  <p>若在家者　　眷属妻子　　奴婢象马</p>
  <p>悉皆兴盛　　若出家者　　得成为佛</p>
  <p>眷属增长　　得无减法</p>
  <p>复次毗舍佉。云何修行胸有卍字。如来于往昔作凡人时。不恼众生不行杖楚亦不笼系。以此业故。积行高广常生天上。下生人间。得大人相胸有卍字。若在家者。作转轮王无诸疾病。四时调适不寒不热。若出家者。得成为佛亦无诸病。常得调和不冷不热。身体轻利堪入三昧。尔时世尊重说偈言。</p>
  <p class="l-js-5c">不笼系众生　　亦不行杖楚</p>
  <p class="l-js-5c">不以诸刀杖　　加害于众生</p>
  <p class="l-js-5c">以此行业故　　常生天人中</p>
  <p class="l-js-5c">受天上快乐　　至一生补处</p>
  <p class="l-js-5c">下生于人间　　而得大人相</p>
  <p class="l-js-5c">胸字有万数　　以此相好故</p>
  <p class="l-js-5c">无有诸疾病　　若在家出家</p>
  <p class="l-js-5c">常得受快乐　　若获刹利种</p>
  <p class="l-js-5c">得王四天下　　若出家学道</p>
  <p class="l-js-5c">得成无上尊　　纯受上妙乐</p>
  <p>复次毗舍佉。云何修行。眼下绀色如青莲华。目睫卷起绀色光明。佛于过去无量劫中。作凡人时恒修善行。不以恶心张眼低目弃视众生。不以欲心眄睐看之。恒以喜心离嗔爱痴直视众生。以此业故。常生天上受天快乐。下生人间得二大人相。一者眼下绀青上下俱眴。二者目睫细软卷起纤长绀色光焰。以此相故。若在家者。作转轮王王四天下。一切人民沙门婆罗门刹利居士妻子眷属群臣侍人观视无厌。若出家者得成为佛。为诸四众比丘比丘尼优婆塞优婆夷天人阿修罗摩睺罗伽乾闼婆等一切众生善心欢喜。瞻仰如来无有厌足。尔时世尊而说偈言。</p>
  <p class="l-js-5c">佛于过去世　　本作凡人时</p>
  <p class="l-js-5c">恒修诸善行　　不以嗔恚心</p>
  <p class="l-js-5c">张眼低弃视　　亦不以爱染</p>
  <p class="l-js-5c">欲心看众生　　眼净离垢浊</p>
  <p class="l-js-5c">欢喜心直视　　以此行业故</p>
  <p class="l-js-5c">常生天人中　　至一生补处</p>
  <p class="l-js-5c">下生于人间　　得眼睫绀色</p>
  <p class="l-js-5c">目如青莲华　　上下俱眴明</p>
  <p class="l-js-5c">以此大人相　　记聪明智慧</p>
  <p class="l-js-5c">一切诸众生　　乐视无厌足</p>
  <p class="l-js-5c">在家转轮王　　成就大智慧</p>
  <p class="l-js-5c">七宝悉具足　　能伏四天下</p>
  <p class="l-js-5c">出家得成佛　　而获一切智</p>
  <p>复次毗舍佉。云何修行。顶有肉髻。头发绀青。如来于过去世作凡人时。于功德中恒在人前。身口意业布施持戒。月修六斋。供养父母沙门婆罗门亲友眷属耆旧宿德。复有善行不可称计。以此行故。积聚无量常受天乐。乃至一生补处。下生人间得二大人相。一者顶有肉髻。二者头发绀青。以此相故。若在家者。作转轮王王四天下。为诸人民之所依凭。若出家者。得成为佛。为诸四众比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽人非人等所归依处。尔时世尊而说偈言。</p>
  <p class="l-js-5c">我于过去世　　修善中导首</p>
  <p class="l-js-5c">恒修持梵行　　为人所依凭</p>
  <p class="l-js-5c">命终生天上　　受诸天快乐</p>
  <p class="l-js-5c">下生于人间　　得二大人相</p>
  <p class="l-js-5c">顶上有肉髻　　头发卷绀青</p>
  <p class="l-js-5c">在家转轮王　　而王四天下</p>
  <p class="l-js-5c">以五戒十善　　覆护于人民</p>
  <p class="l-js-5c">若出家学道　　得成无上尊</p>
  <p class="l-js-5c">恒以戒定慧　　教授诸众生</p>
  <p class="l-js-5c">常为诸天人　　龙神夜叉等</p>
  <p class="l-js-5c">乾闼阿修罗　　而作归依处</p>
  <p>复次毗舍佉。云何修行。一一毛孔一毛生。眉间白毫如兜罗绵。佛于往昔作凡人时。修不妄语舍离妄语。恒修实语护持实语。正心实语亦不绮语。发言柔软随顺众生。以此业故。常生天上受天快乐。下生人间得二大人相。一者一一毛孔一毛生。其毛细软皆起右旋不受尘水。二者眉间白毫光明鲜泽如兜罗绵。以此相故。若在家者。作转轮王王四天下。一切人民炽盛增长快乐无极。若出家者。得成为佛。增长比丘比丘尼优婆塞优婆夷四部眷属。无量无边充满世界。尔时世尊而说偈言。</p>
  <p class="l-js-5c">我于过去世　　恒修不妄语</p>
  <p class="l-js-5c">口初未曾说　　空诳不实语</p>
  <p class="l-js-5c">随顺于世间　　发言无过失</p>
  <p class="l-js-5c">以此行业故　　常生天人中</p>
  <p class="l-js-5c">下生于人间　　得二大人相</p>
  <p class="l-js-5c">眉间白毫光　　柔软如兜罗</p>
  <p class="l-js-5c">毛孔无二生　　一一皆右旋</p>
  <p class="l-js-5c">以此二相故　　在家转轮王</p>
  <p class="l-js-5c">普王四天下　　令人民增长</p>
  <p class="l-js-5c">若舍家学道　　得成大法王</p>
  <p class="l-js-5c">教授诸天人　　令正法增长</p>
  <p>复次毗舍佉。云何修行。口四十齿。齿白整密。如来于往昔无量劫中。恒修不两舌。弃舍两舌。远离两舌。从此闻已不向彼说。从彼闻已不向此说。彼此闻已。利益欢喜乃为说之。以此业故常受天乐。下生人间得二大人相。一者口四十齿。二者齿白齐密。以此相故。若在家者。作转轮王王四天下。无有盗贼。眷属清净坚固无坏。若出家作佛。得四部众比丘比丘尼优婆塞优婆夷。坚固受持如来法藏。不为四魔之所能破。尔时世尊重说偈言。</p>
  <p class="l-js-5c">如来过去世　　修行不两舌</p>
  <p class="l-js-5c">不斗乱众生　　善能和合众</p>
  <p class="l-js-5c">行业生天上　　受诸天快乐</p>
  <p class="l-js-5c">下生于人间　　得二大人相</p>
  <p class="l-js-5c">口有四十齿　　齿白净齐密</p>
  <p class="l-js-5c">若获刹利种　　在家王四地</p>
  <p class="l-js-5c">王有四兵众　　坚固难沮坏</p>
  <p class="l-js-5c">刹利婆罗门　　常不能动转</p>
  <p class="l-js-5c">若出家作佛　　四部众亦尔</p>
  <p class="l-js-5c">当为诸天人　　所恭敬尊重</p>
  <p>复次毗舍佉。云何修行。广长舌相出梵音声如迦陵频伽声。佛于往昔作凡人时。不行粗语弃舍粗语远离粗语。恒修善语柔软之语。能入其心令其乐闻。大慈悲语不舍语弘恩语。人所爱念。以此业故。勤积高广常受天乐。下生人中得二大人相。一者广长舌出能覆面。二者梵音柔软如迦陵频伽声令人乐闻。以此相故。若在家者。作转轮王王四天下。有所言说一切人民皆悉乐闻欢喜受持。若不乐在家出家学道得成为佛。若有所说比丘比丘尼优婆塞优婆夷天龙夜叉人非人等。皆悉顶受欢喜奉行。尔时世尊重说偈言。</p>
  <p class="l-js-5c">佛于过去世　　恒修行善语</p>
  <p class="l-js-5c">不嗔亦不恚　　不斗乱粗语</p>
  <p class="l-js-5c">常修慈悲语　　决定正柔软</p>
  <p class="l-js-5c">如是一味语　　然后乃发言</p>
  <p class="l-js-5c">以此行业故　　得舌广长相</p>
  <p class="l-js-5c">梵音清柔软　　如迦陵鸟声</p>
  <p class="l-js-5c">以二大人相　　在家转轮王</p>
  <p class="l-js-5c">若有所言说　　人民皆受行</p>
  <p class="l-js-5c">出家得成佛　　能转无上轮</p>
  <p class="l-js-5c">若所说妙法　　天人阿修罗</p>
  <p class="l-js-5c">龙神夜叉等　　闻者皆奉行</p>
  <p>复次毗舍佉。云何修行师子颔。佛于过去世作凡人时。恒修不绮语弃舍绮语远离绮语。应时而语义语法语威仪语常住语有边语。以此业故。积功无量常受天乐。下生人间得大人相师子颔。以此相故。若在家者。作转轮王王四天下。一切人民无能伐者。若出家者。得成为佛。天人阿修罗梵魔沙门婆罗门。内外怨家无有能得伐如来者。尔时世尊而说偈言。</p>
  <p class="l-js-5c">我于过去世　　恒修不绮语</p>
  <p class="l-js-5c">亦不自称誉　　及以诸杂语</p>
  <p class="l-js-5c">断截无义语　　常修应时语</p>
  <p class="l-js-5c">发言令喜乐　　利益诸众生</p>
  <p class="l-js-5c">以此行业故　　常受天人乐</p>
  <p class="l-js-5c">下生于人间　　成就师子颔</p>
  <p class="l-js-5c">在家转轮王　　威伏四天下</p>
  <p class="l-js-5c">以此大人相　　现无有伐者</p>
  <p class="l-js-5c">出家得成佛　　沙门梵魔王</p>
  <p class="l-js-5c">大人阿修罗　　罗睺紧那罗</p>
  <p class="l-js-5c">内外诸怨家　　无有能伐者</p>
  <p>复次毗舍佉。云何修行四牙齐密白净光明。佛于往昔作凡人时。舍离恶活正命自活。亦不行于斗秤欺诳。不以威势横取人物。以虚伪物欺诳于人。变形诳爱诳触诳精进诳。如是一切欺诳之法皆悉断灭。以此业故。积聚高广命终生天。于天人中十处受乐。何谓为十。一者天寿。二者天妙色。三者天乐。四者天名闻。五者天王。六者天色。七者天声。八者天香。九者天味。十者天触。是名为十。受天乐已。下生人间得大人相。一者齿无大小。二者牙色白净以此相故。若在家者作转轮圣王王四天下四部兵众婆罗门众刹利众。聚落城邑大臣长者妃后婇女。及诸千子皆悉严净。若出家者得成为佛。亦有四众比丘比丘尼优婆塞优婆夷天人阿修罗乾闼婆等。皆亦清净。尔时世尊。而说偈言。</p>
  <p class="l-js-5c">我于过去世　　舍离诸恶活</p>
  <p class="l-js-5c">以清净法利　　修正命自活</p>
  <p class="l-js-5c">能除众生苦　　令其得安乐</p>
  <p class="l-js-5c">以此行业故　　受天十种乐</p>
  <p class="l-js-5c">常为诸天人　　所尊重赞叹</p>
  <p class="l-js-5c">娱乐快乐已　　下生于人间</p>
  <p class="l-js-5c">积业之所感　　得二大人相</p>
  <p class="l-js-5c">齿无有粗细　　牙色光白净</p>
  <p class="l-js-5c">若获刹利种　　在家转轮王</p>
  <p class="l-js-5c">四兵众围绕　　清净无垢秽</p>
  <p class="l-js-5c">若出家作佛　　常为诸四众</p>
  <p class="l-js-5c">比丘比丘尼　　优婆塞婆夷</p>
  <p class="l-js-5c">天人阿修罗　　龙神夜叉等</p>
  <p class="l-js-5c">清净无垢浊　　悉恭敬围绕</p>
  <p>毗舍佉。是名二十修行得三十二大人之相。以此相故。庄严如来微妙之身。</p>
  <p>复次毗舍佉。佛身复有八十种好。云何名为八十种好。一者指甲红赤。二者指甲隆起。三者指甲滑净。四者指甲满足。五者指团圆。六者指纤直。七者指间密。八者指净洁。九者手足肥腻。十者手足里赤。十一者手足平等。十二者手足内满。十三者掌文深现。十四者掌文端直。十五者掌文纤长。十六手足润泽。十七掌文不乱。十八踝骨不现。十九膝头圆满。二十膝次第满足。二十一行步齐正。二十二师子王行。二十三鹅王行。二十四龙王行相。二十五牛王行相。二十六行不顾视。二十七行步不乱。二十八半身正直。二十九佛身过人。三十一切满足。三十一佛身皆好。三十二身体平正。三十三身体满足。三十四身体正直。三十五身体滑泽。三十六身次第大小。三十七身体净洁。三十八身体柔软。三十九身体寂静。四十身体紧细。四十一身体紧密。四十二身体端严。四十三诸根方正。四十四身色不黑。四十五身体无黡。四十六身毛净洁。四十七腹相团圆。四十八腹无横文。四十九身体明净见诸色像。五十脐深。五十一脐孔团圆。五十二脐文右旋。五十三脐孔不凹。五十四脐口不长。五十五脐口不短。五十六脐毛下连。五十七得龙牙相。五十八牙不过唇。五十九四牙团圆。六十四牙锋利。六十一四牙纤长。六十二四牙齐密。六十三舌广柔软。六十四舌色赤好。六十五梵声深妙。六十六象王声。六十七迦陵频伽声。六十八齿根肉满。六十九鼻不下垂。七十鼻高修长。七十一鼻孔净洁。七十二鼻修方广。七十三目好广大表里滑净。七十四眼睛黑光。七十五目睫次第。七十六眉如半月圆廓修长。七十七眉毛黑泽长短随次。七十八眉毛纯色滑净光明。七十九耳普垂埵内外俱净。八十头发细软右旋不乱次第纤长一切皆好。毗舍佉。是名如来随相之好有八十种。尔时世尊。而说偈言。</p>
  <p>长夜受持　　一切禁戒　　无量苦行</p>
  <p>名大梵志　　三十二相　　八十随好</p>
  <p>璎珞其身　　天人中尊　　光明赫烈</p>
  <p>照曜无极　　青黄赤白　　更相入间</p>
  <p>宛转旋起　　遍满虚空　　放大光明</p>
  <p>照无量界　　中光照曜　　三千世界</p>
  <p>如来常光　　照于一寻　　若放大光</p>
  <p>日月隐蔽　　犹如日出　　众星不现</p>
  <p>若放中光　　照于世界　　日光如月</p>
  <p>月色如星　　万行所感　　得如是身</p>
  <p>为诸众生　　之所乐见　　欢喜瞻仰</p>
  <p>无有厌足</p>
  <h2>瑞应品第三</h2>
  <p>尔时世尊说此偈已。毗舍佉母欢喜踊跃而白佛言。世尊。菩萨处胎初生之时。有几奇特微妙之相现于世间。佛告毗舍佉。菩萨生时有十六种奇特瑞相。何谓十六种相。所谓菩萨舍兜率天身。忆念分明而处母胎。是为一未曾有奇特之法。菩萨舍天身已处胎之时。自然光明照于世间。世界中间幽冥之处。日月星光所不能照。悉皆大明。其中众生各得相见。咸作是言。此中云何忽生众生。一切世间梵魔沙门婆罗门。所有光明无能及者。又复三千大千世界六种震动。诸须弥山震动不停。是为二未曾有奇特之法。菩萨处胎。有四天子执持威仪。四方侍卫守护菩萨及菩萨母。不令世间人非人等之所恼害。是为三未曾有奇特之法。菩萨处胎。能令其母自然持戒不杀盗淫妄语饮酒。是为四未曾有奇特之法。菩萨处胎。其母清净无有欲心。外人见之亦不生染。是为五未曾有奇特之法。菩萨处胎。常令其母大得利养。色香味触自然而至。是为六未曾有奇特之法。菩萨处胎。母常安乐。无诸疾病饥渴寒热疲极之患。菩萨亦然。菩萨胎中母常见之。譬如真摩尼毗琉罗宝。八楞清净内外明彻一切具足。以五色缕而以贯之。明眼之人执在手中。见珠八楞及五色缕。青黄赤白了了分明。菩萨处胎亦复如是。母见其身头目手足一切身分。悉皆无有障碍。是为七未曾有奇特之法。毗舍佉。菩萨生七日已。其母命终生兜率天受天快乐。是为八未曾有奇特之法。凡人受胎或九月日。或至十月而便产生。菩萨不尔。要满十月然后乃生。是为九未曾有奇特之法。世间女人临欲产时。身体苦痛或坐或卧。不安其所然后乃生。菩萨生时其母安乐无诸疾恼。欢喜游戏举手立生。是为十未曾有奇特之法。菩萨出胎天人承接。后为世人之所捧持。是为十一奇特之法。世人受已。有四天子捧接敬受置于母前。心大欢喜俱发声言。善哉夫人。生大威德勇健之子。是为十二奇特之法。菩萨初生无有水血及以胎膜诸不净物。其身清净如摩尼珠。以加私国氎而以裹之。不相染著。何以故。彼此净故。菩萨初生亦复如是。清净无染如摩尼珠。其母鲜净亦如彼[叠*毛]。是为十三奇特之法。菩萨生时。于虚空中自然而有二飞流水。一冷二暖浴菩萨身。是为十四奇特之法。菩萨生已北行七步。尔时空中自然白伞覆菩萨身。行七步已遍观十方发师子吼。唱如是言。一切世间唯我为上。天人中尊我为最大。从此生尽无复后生。是为十五奇特之法。菩萨生时于三千大千世界。一切众生蠕动之类皆大欢喜。是为十六奇特之法。毗舍佉。是名如来处胎初生有十六种奇特之法。尔时世尊。而说偈言。</p>
  <p class="l-js-5c">兜率天命终　　下生于人间</p>
  <p class="l-js-5c">处胎及初生　　清净无所染</p>
  <p class="l-js-5c">十六种奇特　　微妙未曾有</p>
  <p class="l-js-5c">胎中及生时　　不与众生共</p>
  <p class="l-js-5c">生时无迷惑　　名闻最第一</p>
  <p class="l-js-5c">现相非一种　　佛生瑞如此</p>
  <p>尔时世尊。说此偈已。毗舍佉母心大欢喜。更增上问。世尊。菩萨生时有几瑞相一时俱现。佛告毗舍佉。菩萨生时有三十二瑞相一时俱现。何谓三十二瑞。一者三千大千世界地大震动。自然大明光照世界。二者一切乐器自然音乐。三者不鼓自鸣。四者一切疾病自然除愈。五者一切系缚自然解脱。六者一切冤家生慈悲心。七者生盲得眼能见诸色。八者生聋得耳能闻音声。九者生跛能行随意游戏。十者生狂得念忆想分明。十一者喑哑能言。十二者乘船漂落还得本处。十三者地及虚空所有七宝自然光明。十四者众川万流停住不行。十五者一切飞鸟有翅之属欢喜而住。十六者风不动摇一切寂然。十七者一切众生相啖食者皆生慈心。十八者一切诸天还其宫殿喜笑快乐。十九者阿鼻地狱猛火自灭。二十者饥得饱满。二十一者一切饿鬼无有渴乏。二十二者于四天下普兴大云等注大雨。二十三者月光明曜。二十四者众星昼现。二十五者日盛清明。二十六者一切华树即便生华。二十七者一切果树自然成果。二十八者三千大千世界。出大天香无有臭秽。二十九者菩萨生时即行七步。三十者虚空白伞自然荫覆。三十一者行七步已顾视十方。三十二者作师子吼。毗舍佉。是名菩萨初生之时三十二法一时俱现。</p>
  <p>毗舍佉母白佛言。世尊。菩萨生时以何因缘震动三千大千世界。佛告毗舍佉。菩萨生时地大震动者。菩萨现此生尽无复烦恼。一切众生应得道者烦恼将灭。是故地动。毗舍佉。菩萨生时自然光明照世界者。菩萨为得三达智故。毗舍佉。菩萨生时世间乐器自然鸣者。菩萨为得八三昧故。毗舍佉。菩萨生时不鼓自鸣者。菩萨为欲击大法鼓故。毗舍佉。菩萨生时一切系缚自然解脱者。菩萨为欲度脱一切众生老病死故。毗舍佉。菩萨生时一切怨家生慈心者。菩萨为得四无量心故。毗舍佉。菩萨生时疾病除愈者。菩萨为欲灭除一切烦恼病故。毗舍佉。菩萨生时盲得眼者。菩萨为得圣智眼故。毗舍佉。菩萨生时聋得耳者。菩萨为得圣天耳故。毗舍佉。菩萨生时跛能行者。菩萨为得四神足力故。毗舍佉。菩萨生时狂得念者。菩萨为得安那般那念故。毗舍佉。菩萨生时哑能言者。菩萨为得通达如来所知法故。毗舍佉。菩萨生时漂船还者。菩萨为得八直正道开示众生故。毗舍佉。菩萨生时地及虚空七宝光明者。菩萨为得四无碍智故。毗舍佉。菩萨生时众川万流住不行者。菩萨为得烦恼四流已停住故。毗舍佉。菩萨生时一切飞鸟欢喜住者。菩萨为欲破诸邪见故。毗舍佉。菩萨生时风不动摇者。菩萨为得常乐灭尽三昧故。毗舍佉。菩萨生时众生相啖生慈心者。菩萨为得四部眷属尊卑贵贱得和合故。毗舍佉。菩萨生时诸天还宫喜笑住者。菩萨成佛时。诸善男子及善女人。出家学道得阿罗汉。所作已办断绝三界生死之源。弃舍重担无为无欲。常乐静处熙怡喜笑。各相谓言。我等今者已得度脱生老病死。更不受胎处于生死。清净无染犹如水渧在莲荷上无所染著。毗舍佉。菩萨生时阿鼻地狱猛火灭者。菩萨为欲灭除众生三毒烦恼炽然火故。毗舍佉。菩萨生时饥得饱满者。菩萨为得身念三昧故。毗舍佉。菩萨生时饿鬼渴乏无渴乏者。菩萨为得解脱水故。毗舍佉。菩萨生时大云注雨者。菩萨为欲雨大法雨普润众生故。毗舍佉。菩萨生时月光曜者。菩萨成佛时为诸众生欢喜瞻仰故。毗舍佉。菩萨生时众星昼现者。菩萨成佛时。为令声闻弟子现于世间故。毗舍佉。菩萨生时日光赫烈者。菩萨为得六通大声闻故。毗舍佉。菩萨生时华树生华者。菩萨为令声闻弟子得解脱华故。毗舍佉。菩萨生时果树生果者。菩萨为令声闻弟子得四沙门果故。毗舍佉。菩萨生时大千世界出天香者。菩萨为得如来戒香遍满世间故。毗舍佉。菩萨生时蹈地七步者。菩萨为得七菩提道故。毗舍佉。菩萨行时白伞荫覆者。菩萨为得涅槃荫故。毗舍佉。菩萨行已示东方者。为诸众生作导首故。毗舍佉。示南方者。为诸众生作良福田故。毗舍佉。示西方者。我生已尽是最后身故。毗舍佉。示北方者。于一切众生我得阿耨多罗三藐三菩提故。毗舍佉。示下方者。为欲破魔兵众令其退散故。毗舍佉。示上方者。为诸天人之所归依故。毗舍佉。作师子吼者。于天人中最尊最上。一切众生无能及者故。尔时世尊。而说偈言。</p>
  <p class="l-js-5c">世间之导首　　无上大圣尊</p>
  <p class="l-js-5c">生时现瑞相　　众生良福田</p>
  <p class="l-js-5c">轮转三界中　　此为最后生</p>
  <p class="l-js-5c">于世间智慧　　如来最第一</p>
  <p class="l-js-5c">破魔兵众已　　应供大名闻</p>
  <p class="l-js-5c">世间未曾有　　天人所归依</p>
  <p class="l-js-5c">世尊初生时　　三十二瑞应</p>
  <p class="l-js-5c">微妙奇特相　　悉皆一时现</p>
  <p class="l-js-5c">菩萨从胎出　　地六种震动</p>
  <p class="l-js-5c">自然大光明　　遍照于十方</p>
  <p class="l-js-5c">令众生毛竖　　各各相谓言</p>
  <p class="l-js-5c">愿速得成佛　　当雨大法雨</p>
  <p class="l-js-5c">洗除烦恼垢　　令我得解脱</p>
  <p class="l-js-5c">是故我今者　　归命无上尊</p>
  <p>尔时世尊说此偈已。告毗舍佉。诸佛如来不可思议。佛所说法不可思议。诸善男子及善女人。信佛所说亦不可思议。所得果报亦不可思议。譬如大雨润泽一切人非人等皆得充足。及诸草木亦得生长。如来法雨亦复如是。普润一切无量众生。应得度者闻此法已皆得道果。若于人天受果报者。随其所愿皆悉得之。是故汝今应当专心受持此法。于未来世令诸四辈皆得修行。说是法时六万天人得法眼净。余诸天龙阿修罗乾闼婆迦楼罗紧那罗摩睺罗伽人非人等皆悉奉行。毗舍佉。母得法眼净。所将眷属千五百人。于佛法僧得坚固信无有退转。皆大欢喜作礼而去。</p>
</body></html>