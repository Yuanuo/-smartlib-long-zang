<!DOCTYPE html>
<html>
<head>
  <meta charset="utf-8"/>
  <meta name="author" content="失译师名/其他"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>优婆夷净行法门经卷上</title>
</head>
<body>
  <h1 class="head">优婆夷净行法门经卷上</h1>
  <h2>修行品第一</h2>
  <p>如是我闻。一时佛住舍卫国。弥伽罗母弗婆罗园欢喜殿中。于是毗舍佉母。与千五百清信优婆夷。来诣佛所。稽首佛足却住一面。尔时佛告毗舍佉。何缘晨朝而来至。毗舍佉母白佛言。世尊。已闻如来先所略说甚深难解无上之法。名曰优婆夷净行。唯愿世尊。哀愍我等。广演分别微妙法相。令我等辈闻此法已。当来长夜安隐快乐。天上人中乃至菩提。佛语毗舍佉母。善哉善哉。善女人。汝于往昔无量劫中常乐闻法。与诸眷属曾于我所贪求广说。毗舍佉母闻佛所说往昔因缘。欢喜踊跃而白佛言。世尊。唯愿如来。为我宣说令得开解。</p>
  <p>佛告毗舍佉。谛听谛听。我当为汝分别略说。善女人。过去久远无量劫中。尔时有国名波罗奈。王号梵与。其王夫人名跋陀罗。王有一女名曰莲华。形貌端正禀性儒贤。聪慧明了志乐多闻。精勤勇猛常修善行。于世技艺善能通达。恒为父母之所爱重。</p>
  <p>尔时雪山有一梵志名那罗驮。勤修梵行得五神通。恒为大众广说诸法。名闻远彻流于四方。尔时彼女从善友所。闻赞梵志神通如是功德难量。常为大众宣扬妙法。心生欢喜便自念言。善人难见法亦难闻身命难保。是故我今宜应速往礼拜问法。作是念已。往父母所而自启曰。闻人称叹梵志修行道德巍巍。唯愿父母。听许我等往诣梵志听受法味。父母答言。汝今年幼生长深宫。禀性柔软初未曾出。雪山玄远路险艰难。汝今云何当能到彼。吾国多有耆旧梵志神智无二。善能宣说甚深妙法。我当为汝请入宫内。讲论道法恣汝所问。勿须去也。女又请曰。波罗奈国耆旧梵志。皆悉尊重推其道术。唯愿听许得闻法要。王以爱念不违其愿勉而许之。尔时父王即敕四臣及宫中婇女。庄严供养皆使具足。臣白王言。大王所敕皆悉已办。于是王女心自念言。我求听法今正是时。便与宫中婇女眷属千五百人。赍持香华往诣梵志而便听法。</p>
  <p>佛告毗舍佉。尔时王女者汝身是也。雪山梵志者即我身是。汝于往昔曾求广说。今亦如是。我当为汝分别演说净行法门。毗舍佉母白佛言。善哉世尊。如来大慈哀愍众生。愿为解说我当修行。</p>
  <p>佛告毗舍佉。汝等谛听。我今为汝广演分别优婆夷净行法门。如是法者。乃是诸佛之所护念。汝今应当精勤修学。毗舍佉。若善女人舍恶知识亲近善友。应供养者而供养之。是则名为优婆夷净行。</p>
  <p>宿因所感处好国土善安置身。亦名净行。供养父母奉事夫主瞻视儿息。亦名净行。</p>
  <p>勿于小罪而生轻想。所应作者次第作之。亦名净行。</p>
  <p>常乐布施修习作法爱念亲友。亦名净行。远离饮酒不为众恶常修爱语。亦名净行。多闻技艺善学威仪。研寻所闻不令废忘。亦名净行。</p>
  <p>恭敬尊重少欲知足受恩能报。亦名净行。不为八法之所动转颜貌怡悦。亦名净行。心不忧戚常得安隐。若能如是一切无退众务休息。亦名净行。能于善法不生懈怠。疾证无上解脱涅槃。亦名净行。</p>
  <p>忍辱随语乐见沙门。身行正直猗于大荫。亦名净行。</p>
  <p>能以智火烧灭烦恼。具足善法勇猛无退。亦名净行。</p>
  <p>不毁谤人不行杖楚。善护诸根摄心不乱。亦名净行。</p>
  <p>直心不贪常乐静处。精勤修习永无退转。亦名净行。</p>
  <p>于菩提道进而不退。厌恶三界犹如死尸。深观如此亦名净行。</p>
  <p>心常乐舍难舍之身。善能护持难持禁戒。乐修禅定而不散乱。亦名净行。无量众生于菩提道而生退想。而我能进一切进者而我不退。行住亦尔是名净行。</p>
  <p>一切众生烧灭善根。而我生之。人所乐生我今灭之。生死无极我得其边。亦名净行。</p>
  <p>毗舍佉母闻佛所说。欢喜踊跃得未曾有。而白佛言世尊。优婆夷法门复有几行。佛告毗舍佉。有十行法。汝应修学。何谓为十。一者见悭贪过乐修行施。二者见五根过乐持禁戒。三者见在家过乐欲出家。四者见疑惑过乐修智慧。五者见懈怠过乐勤精进。六者见嗔恚过乐行忍辱。七者见妄语过而乐忠信。八者见乱心过常乐禅定。九者见罪苦过而乐慈悲。十者见苦乐过乐行舍心。尔时世尊欲重宣此义。而说偈言。</p>
  <p class="l-js-5c">从施得大富　　能舍所爱身</p>
  <p class="l-js-5c">离欲乐出家　　持戒摄诸根</p>
  <p class="l-js-5c">修学得智慧　　精进断懈怠</p>
  <p class="l-js-5c">忍辱除嗔恚　　实语不虚妄</p>
  <p class="l-js-5c">若遇世八法　　安住心不动</p>
  <p class="l-js-5c">心常乐禅定　　永无有散乱</p>
  <p class="l-js-5c">慈悲利众生　　修舍离苦乐</p>
  <p class="l-js-5c">若能行此法　　是名大勇猛</p>
  <p class="l-js-5c">得度法海岸　　而证菩提道</p>
  <p>毗舍佉母闻佛所说心生欢喜白佛言。世尊。初有几事应当远离。复有几法应当亲近。佛告毗舍佉。有五十八法。应当修学亦应远离。何谓也。谓离一切不净之法亲近净法。应离恶法亲近善法。不应育养不将养之。不应往处勿往亲近。所应往者即便应往。不应作者终不妄作。所应作者方便应作。非法求得不应用之。如法而得应当受用。善调身心常乐静处。舍离欺诳行于正语。厌离懒惰乐行精进。善摄诸根不令放逸。先意谦敬舍于贡高。常行忍辱不生嗔恚。自不诤讼善和合众。舍不覆藏住于覆地。舍无义语住于义语。舍于邪命正命自活。善能量身受于饮食。不乐多求住于少欲。舍于刚强住调柔地。修习软语远离粗言。舍不安乐住安乐处。舍不同见共等类住。舍无问处往咨问处。厌离三界住不乐三界。舍一切作住无所作。舍于我见修学空法。毗舍佉。此五十八初法如是。汝应修行。尔时世尊重说偈言。</p>
  <p class="l-js-5c">若一切所学　　初后无有余</p>
  <p class="l-js-5c">应远离亲近　　已作得安乐</p>
  <p class="l-js-5c">一切法学已　　所愿皆具足</p>
  <p class="l-js-5c">舍爱身命故　　而证无上道</p>
  <p class="l-js-5c">若有如是学　　于净行法门</p>
  <p class="l-js-5c">非声闻缘觉　　亦非证菩萨</p>
  <p class="l-js-5c">于无量劫中　　称叹其功德</p>
  <p>佛说偈已。毗舍佉母心大欢喜。更增上问世尊。净行法门复有几种。名为大行。佛言。有三大行。汝应修行。何者名三大行。一者大信心。二者大精进。三者大智慧。世尊。云何大信心。</p>
  <p>佛言。大信心者。信佛是。佛是婆伽婆阿罗呵三藐三佛陀明行足善逝世间解无上士调御丈夫天人师佛世尊。是名大信心。何者大精进。若能于中成精进行。一切恶法弃舍远离。一切善法应当摄取。于善法中勇猛不息。是名大精进。何者大智慧。若人以智慧眼见生灭法。圣人所度无常苦尽。是名大智慧。是则名为三种大行尔时世尊重说偈言。</p>
  <p>共大信心　　深著不离　　诸行具足</p>
  <p>而求菩提　　共大精进　　坚固难舍</p>
  <p>勤修已满　　而求菩提　　共大智慧</p>
  <p>究竟明了　　具波罗蜜　　而求菩提</p>
  <p>初法增已　　知大名闻　　增长尽已</p>
  <p>随所修行　　以此知故　　解过人法</p>
  <p>佛说偈已。毗舍佉母心生欢喜。更增上问世尊。优婆夷净行法门。进趣佛地复有几行。佛告毗舍佉。更有四行而取佛地。何谓为四。一者翘勤精进二者无惑智慧。三者逝定不退。四者行慈利益众生。毗舍佉。以此四法进趣佛地。尔时世尊重说偈言。</p>
  <p class="l-js-5c">翘勤乐精进　　智慧无迷惑</p>
  <p class="l-js-5c">逝定不退转　　行慈利众生</p>
  <p class="l-js-5c">以此四法故　　而证萨婆若</p>
  <p>佛说偈已。毗舍佉母心生欢喜。更增上问世尊。复于几法安住得观。云何法集无有分散。初合法者复有几事。佛告毗舍佉。于四法中安住得观。谓慈悲喜舍。其中法集无有分散。谓得声闻智辟支佛智萨婆若智佛智。初合法者。有三十二观法。所谓念佛念法念僧念戒念施念天。阿那念般那念。观灭想。观身想。观寂静想。观地水火风想。观青黄赤白想。观虚空想。观识处想。观膖胀想。观臭秽想。观穿漏想。观烂坏想。观处处分散想。观骨肉纵横想。观骨湿想。观白骨色想。观一切无常想。观一切法无我想。是名三十二观法四无量心。是名安住得观声闻智辟支佛智萨婆若智佛智。是名法集无有分散。尔时世尊重说偈言。</p>
  <p>若以下观　　得声闻智　　善修中观</p>
  <p>得缘觉智　　上观满足　　得菩提智</p>
  <p>佛说偈已。毗舍佉母心大欢喜。更增上问世尊。于不净法门云何心住。疾离烦恼通达六门。佛告毗舍佉。有三十二法门。于不净中心所乐住。疾离烦恼便通六门。何者三十二法门。谓身中有发毛爪齿皮肉筋骨肪膏髓脑心肾肝胆大肠小肠脾肺肚胃脓血痰汗涕唾涎泪屎尿不净。毗舍佉。是为三十二不净之观。令心乐住净行法门。疾舍烦恼得通六门。尔时世尊重说偈言。</p>
  <p>犹如江流　　聚入大海　　于法门中</p>
  <p>流观亦尔　　善观粗细　　净以不净</p>
  <p>无上智法　　佛悉通达</p>
  <p>佛说偈已。毗舍佉母心大欢喜。更增上问世尊。菩萨于净行法门。有几恋著住于世间不得解脱。佛告毗舍佉。净行法门。前诸菩萨。有七缚著住于世间。何谓为七。一者若我得度。世间未度我欲度之。二者若我得脱。世间未脱我欲脱之。三者若我已觉。世间未觉我欲觉之。四者若我已调。世间未调我欲调之。五者若我已安。世间未安我欲安之。六者若我成道。世间未道我欲导之。七者若我已得涅槃。世间未得我欲令其入于涅槃。毗舍佉。是为菩萨七种恋著住于世间不得解脱。尔时世尊重说偈言。</p>
  <p class="l-js-5c">已度度众生　　已脱脱众生</p>
  <p class="l-js-5c">已觉觉众生　　已调调众生</p>
  <p class="l-js-5c">已安安众生　　已导导众生</p>
  <p class="l-js-5c">我已得涅槃　　令众生涅槃</p>
  <p class="l-js-5c">三界如火宅　　贪欲如泥网</p>
  <p class="l-js-5c">一切灭断之　　而证菩提道</p>
  <p>尔时世尊说此偈已。毗舍佉母心大欢喜。更增上问世尊。净行法门。修几善行一切法满。佛言。修三善行令一切法满。何谓为三善行法。一者身善行。二者口善行。三者意善行。此三善行满令一切法满。所谓得布施满。得持戒满。得出家满。得智慧满。得精进满。得忍辱满。得真实满。得誓愿满。得慈悲喜舍满。得四思满。得四定满。得四神足满。得五根满。得五力满。得七菩提满。得八正道满。得九智满。得十力智满。得须陀洹道智满。得须陀洹果智满得斯陀含道智满。得斯陀含果智满。得阿那含道智满。得阿那含果智满。得阿罗汉道智满。得阿罗汉果智满。得四智满。所谓法智未知智名字智他心智满。得尽智满。得无生智满。得双神力满。得大慈三昧智满。得一切智满。得无碍智满。毗舍佉。是名修三善行满令一切法满。尔时世尊而说偈言。</p>
  <p class="l-js-5c">修三善行已　　一切法皆满</p>
  <p class="l-js-5c">满一切法已　　而证菩提道</p>
  <p>佛说偈已。毗舍佉母心大欢喜。更增上问世尊。净行法门。有几大人念。佛言。有八大人念。何谓为八。一者少欲非不少欲。二者知足非不知足。三者寂静非不寂静。四者远离非不远离。五者精进非不精进。六者禅定非不禅定。七者智慧非不智慧。八者无碍非不无碍。毗舍佉。是名八大人念。尔时世尊重说偈言。</p>
  <p>善定诸念　　念非善法　　若毁此念</p>
  <p>而生厌离　　善定诸念　　念非善法</p>
  <p>观练法相　　得进无上</p>
  <h2>修学品第二</h2>
  <p>佛说偈已。毗舍佉母心大欢喜。更增上问世尊。初学菩萨于净行法门。云何修学而得菩提。佛言。初学菩萨有五十修学而得菩提。何者五十。所谓深入法性。不舍不减不堕不退。修学舍心。修学多闻。修学威仪。修学降伏众魔。修学光明。修学佛相好。修学禁戒。修学三昧。修学波若。修学大波若。修学善行。修学大善行。修学色相。修学无二语。修学如意足。修学上如意足。修学大如意足修学妙如意足。修学意行。修学已意行。修学大意行。修学佛所王领。修学自在。修学佛心相。修学满心相。修学神通。修学大神通。修学真实。修学王领正法令得久住。修学至极处。修学佛刹土。修学佛寿命。修学菩提树。修学莲华。修学佛说法。修学大法轮。修学转法轮。修学善知识。修学不舍众生。修学手圆满。修学劫波树衣。修学师子座。修学右胁卧床。修学佛所食味。修学毗膻阇。修学如来水相。毗舍佉。是为五十学法。初行菩萨应当修学深入不舍不减不堕不退。汝应当知。尔时世尊而说偈言。</p>
  <p class="l-js-5c">一切行具足　　而求寂静法</p>
  <p class="l-js-5c">光明照佛刹　　为慈众生故</p>
  <p class="l-js-5c">引导诸众生　　得度三界难</p>
  <p class="l-js-5c">一切法无穷　　如来已到彼</p>
  <p>尔时世尊。说此偈已。毗舍佉母心大欢喜。更增上问世尊。如来有几光明。初学菩萨云何修行。佛告毗舍佉。如来有六种光明。何谓为六。一者青光。二者黄光。三者赤光。四者白光。五者红光。六者光色照明。毗舍佉。是名如来六种光明。初学菩萨云何修行得此光明。毗舍佉。菩萨为得青光明故。恒以青华青涂香末香青氎青宝。而以供养。若入禅定常观青色。作已而愿当来之世愿得青光。云何菩萨修学黄光。恒以黄华黄涂香末香黄[叠*毛]黄宝。而以供养。若入禅定常观黄色。作已而愿当来之世愿得黄光。云何菩萨修学赤光。恒以赤华赤涂香末香赤[叠*毛]赤宝。而以供养。若入禅定常观赤色。作已而愿当来之世愿得赤光。云何菩萨修学白光。恒以白华白涂香末香白[叠*毛]白宝。而以供养。若入禅定常观白色。作已而愿当来之世愿得白光。云何菩萨修学红光。恒以红华红涂香末香红[叠*毛]红宝。而以供养。若入禅定常观红色。作已而愿当来之世愿得红光。云何菩萨修学光色照明。恒以光明华光明涂香末香光明[叠*毛]光明宝。而以供养。若入禅定常观光明。作已而愿当来之世愿得光明照曜。毗舍佉。是名菩萨修学如来六种光明。尔时世尊而说偈言。</p>
  <p class="l-js-5c">佛光有六种　　青色黄色光</p>
  <p class="l-js-5c">赤白及红色　　光相最照明</p>
  <p class="l-js-5c">若有智慧人　　常当勤修行</p>
  <p class="l-js-5c">若乐妙色光　　应学广大行</p>
  <p class="l-js-5c">华香灯供养　　恒施无上尊</p>
  <p class="l-js-5c">修学六种行　　所愿皆成就</p>
  <p>佛说偈已。毗舍佉母心大欢喜。更增上问世尊。大人之相凡有几种。初学菩萨云何修学。佛言。大人之相有三十二。菩萨所修有二十行。与大人相合得成二道无有余也。何谓二道。若在家者得作转轮圣王。王四天下降伏诸国七宝随从。一金轮宝。二白象宝。三白马宝。四摩尼宝。五玉女宝。六藏臣宝。七主兵宝。复有千子勇健威猛能伏怨敌。尽大海际以法降伏不用兵仗。若出家者。得成为佛天上人中最尊第一。具三十二大人之相。何者三十二相。所谓身黄金色。圆光一寻犹如融金。梵身方直。项后日光。顶有肉髻。其发绀青。佛身圆满如尼俱律树。眉间毫相如兜罗绵。上下俱眴目睫绀青。舌能覆面。梵音八种如迦陵频伽声。口四十齿。齿白齐密。师子颊。皮肤细薄不受尘垢。一一孔一毛生。绀色细软皆起右旋。师子臆。胸有卍字。七合处满。手足合鞔网。指纤长。手内外握。立手过膝。阴马藏。脚佣直鹿腨肠奁底相。千辐轮。足跟长。是名三十二大人之相身。</p>
  <p>毗舍佉。何者二十事修大人相。如来往昔作凡人时。于善法中成就坚固不易受持。身作善行口为善行心念善行。一切布施与众生共。坚持禁戒恒住布萨。供养父母沙门婆罗门耆旧宿德六亲眷属。于诸善法皆悉行已。修集满足积聚高广。生死无量。乃至一生补处。如意自在常受天乐。寿命色力王位名闻色声香味触。受天乐已。下生人间得大人相。成足下平。蹈地皆著举足俱上。脚趺隆起犹如龟背。以此相故。若在家者得作转轮圣王。若出家者得成阿耨多罗三藐三菩提。永断生死。得常乐涅槃。内外怨家梵魔沙门婆罗门所不能坏。是名为佛。尔时世尊重说偈曰。</p>
  <p class="l-js-5c">于诸法调柔　　恒持斋禁戒</p>
  <p class="l-js-5c">布施心平等　　深观无常法</p>
  <p class="l-js-5c">一切所行业　　坚固心受持</p>
  <p class="l-js-5c">以此行业故　　常生天人中</p>
  <p class="l-js-5c">受天上乐已　　还生于人中</p>
  <p class="l-js-5c">受世间福报　　而得足下平</p>
  <p class="l-js-5c">蹈地皆悉著　　随蹈地起迎</p>
  <p class="l-js-5c">若在家出家　　皆有如是相</p>
  <p class="l-js-5c">若梵天魔王　　沙门婆罗门</p>
  <p class="l-js-5c">一切诸怨家　　皆悉已降伏</p>
  <p class="l-js-5c">出家行学道　　断绝生死源</p>
  <p class="l-js-5c">众行已满足　　得成无上尊</p>
  <p>复次毗舍佉。云何修行千辐轮相。如来往昔作凡人时。荷负众生除其恐怖施无畏乐。凡所布施悉共众生。积业高广不可称计。于此命终。往生天上常受妙乐。如是展转无量无边下生世间。得大人相足下千辐轮。轮相具足如真金轮。得此相已。若在家者。作转轮圣王王四天下。七宝随从。常为沙门婆罗门居士大臣长者及诸四兵之所围绕。若出家者。得成为佛大众围绕。比丘比丘尼优婆塞优婆夷天龙夜叉乾闼婆阿修罗迦楼罗紧那罗摩睺罗伽等。恭敬尊重。尔时世尊重说偈言。</p>
  <p class="l-js-5c">我于无量世　　展转三界中</p>
  <p class="l-js-5c">荷负众生乐　　为除怖畏处</p>
  <p class="l-js-5c">善护不休息　　以此功德业</p>
  <p class="l-js-5c">常生人天中　　至一生补处</p>
  <p class="l-js-5c">两足千辐轮　　光曜如金轮</p>
  <p class="l-js-5c">千行业所感　　记成人中尊</p>
  <p class="l-js-5c">得大众围绕　　降伏诸魔怨</p>
  <p class="l-js-5c">若获刹利种　　得成转轮王</p>
  <p class="l-js-5c">若出家学道　　得成无上尊</p>
  <p class="l-js-5c">天人阿修罗　　摩睺罗伽等</p>
  <p class="l-js-5c">四足及非人　　皆恭敬供养</p>
  <p class="l-js-5c">名闻满十方　　众生良福田</p>
  <p>复次毗舍佉。云何修行三大人相。如来往昔作凡人时。不害众生舍杀生想。不行杖楚。一切器仗悉不畜之。恒生惭愧修习慈悲。积业高远不可思议。生死无量。乃至一生补处。下生人间得三大人相。一者足跟长。二者指纤长。三者梵身圆直。以此相故。记寿命长现久住相。亦护寿命终不中夭。若出家者得成为佛。寿命长远。一切世间天人沙门婆罗门无有能害如来寿命。尔时世尊而说偈言。</p>
  <p class="l-js-7c">一切畏死怖刀仗　　以己为喻勿行杖</p>
  <p class="l-js-7c">是故远离不思念　　以此善行生天上</p>
  <p class="l-js-7c">受天果报无量乐　　寿尽下生得三相</p>
  <p class="l-js-7c">指足跟长梵身满　　安置地上如金龟</p>
  <p class="l-js-7c">柔软纤长如金杵　　身体光曜如须弥</p>
  <p class="l-js-7c">三相记成天人尊　　亦表如来寿命长</p>
  <p>复次毗舍佉。云何修行七处满相。如来往昔无量劫中作凡人时。恒作施主。肴膳饮食种种甘果香美诸浆。勤修布施。积集高广不可称计。乃至一生补处。常受天乐。下生世间得七处满相。肩颈臂脚皆悉圆满。以此相故。若在家者得作转轮圣王。世间上味具足而得。若出家者得成为佛。所受饮食于天上人间味中最上。尔时世尊而说偈言。</p>
  <p class="l-js-7c">食瞰舐尝无上味　　施主恒修如是行</p>
  <p class="l-js-7c">以此善行无有量　　难陀园中受快乐</p>
  <p class="l-js-7c">业报一生下世间　　得大人相七处满</p>
  <p class="l-js-7c">手脚柔软无有比　　以此相故得上味</p>
  <p class="l-js-7c">在家出家皆如是　　如来永断三界漏</p>
  <p>是故得成无上尊</p>
  <p>复次毗舍佉。云何修行手足柔软合鞔网相。佛于往昔作凡人时。常以四摄摄取众生。布施爱语利益同事。有所求索不违众生。积业高广乃至一生补处。常受天乐。下生世间得二大人相。一手足柔软。二手足合鞔网。以此相故。若在家者。作转轮圣王摄四天下。若出家者。得成法王。善摄一切无量众生。比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。尔时世尊而说偈言。</p>
  <p class="l-js-5c">修布施爱语　　行利益同事</p>
  <p class="l-js-5c">恒以四摄法　　摄众无有余</p>
  <p class="l-js-5c">以此行业故　　常生天人中</p>
  <p class="l-js-5c">下生于世间　　得二大人相</p>
  <p class="l-js-5c">手足悉柔软　　俱有合鞔网</p>
  <p class="l-js-5c">微妙极细薄　　外黄里红色</p>
  <p class="l-js-5c">以此二相故　　在家转轮王</p>
  <p class="l-js-5c">若以善法化　　一切皆顺行</p>
  <p class="l-js-5c">坚受持不犯　　欢喜赞圣王</p>
  <p class="l-js-5c">施恩无有比　　慈润于四方</p>
  <p class="l-js-5c">若弃舍五欲　　出家得成佛</p>
  <p class="l-js-5c">为众生说法　　闻者悉顶受</p>
  <p>复次毗舍佉。云何修行如来脚相佣直身毛旋起。佛告毗舍佉。我于往昔作凡人时。恒以善法饶益众生。常行法施初未曾说无义之语。以此业故增长广大。乃至一生补处。下生世间得二大人相。一脚佣直踝骨不现。二者毛端旋起。以此相故。若在家者。得作转轮圣王。人中最尊高妙上胜。于五欲中欢喜快乐。七宝千子随从侍卫。若舍家业入山学道。得成为佛。天上人中最尊最上无有二者。一切众生恭敬尊重。尔时世尊而说偈言。</p>
  <p>恒以善法　　利益众生　　恒以善语</p>
  <p>教导众生　　恒以善力　　将侍众生</p>
  <p>欢喜快乐　　恒行法施　　无有嫉妒</p>
  <p>以此业故　　积行无量　　下生人间</p>
  <p>得大人相　　一脚佣直　　踝骨不现</p>
  <p>二毛端起　　悉皆右旋　　若在家者</p>
  <p>作转轮王　　王四天下　　若出家者</p>
  <p>得成为佛　　天上人中　　最尊最上</p>
  <p>复次毗舍佉。云何修行鹿膞肠相。如来于昔无量劫中作凡人时。善勤教人一切典籍威仪工巧医方咒术。教持禁戒悉皆具足。恒自思惟。云何令人善解义趣速得通达。不生疲惓厌恶之心。以此业故勤积高广。乃至一生补处常受天乐。下生世间得大人相成鹿膞肠。若在家者。作转轮圣王王四天下。一切所须供养之具随念速得。若出家者得成为佛。天上人中所须供养皆悉疾得。尔时世尊重说偈言。</p>
  <p class="l-js-5c">诸典悉教学　　工巧及咒术</p>
  <p class="l-js-5c">医方察众病　　恒自作思念</p>
  <p class="l-js-5c">云何令速成　　于学不疲惓</p>
  <p class="l-js-5c">展转教余人　　以此行业故</p>
  <p class="l-js-5c">积聚不可量　　至一生补处</p>
  <p class="l-js-5c">成大人相好　　而得鹿膞肠</p>
  <p class="l-js-5c">纤好成圆满　　皮细薄柔软</p>
  <p class="l-js-5c">毛起皆右旋　　以此大人相</p>
  <p class="l-js-5c">记成人中尊　　在家转轮王</p>
  <p class="l-js-5c">所求皆速得　　若出家作佛</p>
  <p class="l-js-5c">一切诸供养　　随念悉具足</p>
  <p>复次毗舍佉。云何修行皮肤细软不受尘垢。佛于往昔作凡人时。若沙门婆罗门刹利居士。来至我所而问我言。大德何者名善行。何者名不善。何者应亲近。何者应远离。何者行业得受安乐。何者行业而受苦恼。我于往昔为人分别。是法应作是不应作。是法应行是不应行。是法得快乐是法不安乐。以此业故。积行无量。乃至一生补处受天福乐。下生人间得大人相。皮肤细软不受尘水。譬如莲华虽在水中水不能污。如来身相亦复如是。以此相故。若在家者。作转轮圣王聪明智慧。于诸世间沙门婆罗门刹利居士无有及者。若出家学道得成为佛。智慧广大利疾智慧最上最胜。诸天世人梵魔沙门婆罗门诸有智慧无能及者。尔时世尊而说偈言。</p>
  <p class="l-js-5c">佛于无量世　　凡人时修行</p>
  <p class="l-js-5c">若有来问者　　勤教令速成</p>
  <p class="l-js-5c">恒在出家地　　善分别义趣</p>
  <p class="l-js-5c">以此行业故　　若天上人中</p>
  <p class="l-js-5c">常得大智慧　　一生下人中</p>
  <p class="l-js-5c">得皮肤细软　　以此相好故</p>
  <p class="l-js-5c">成就大智慧　　若获刹利种</p>
  <p class="l-js-5c">在家转轮王　　若不乐在家</p>
  <p class="l-js-5c">出家得成佛　　获一切种智</p>
  <p class="l-js-5c">天上及人中　　无有能及者</p>
</body></html>