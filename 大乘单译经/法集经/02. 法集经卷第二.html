<!doctype html>
<html id="z3IBTzhUG" data-ver="889">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘单译经">
  <meta period="元魏">
 </head>
 <body>
  <h1 id="a1">法集经卷第二</h1>
  <p id="a2">善男子。<a id="a-3"></a>菩萨摩诃萨入十种法行。<a id="a-4"></a>能知法师义。<a id="a-5"></a>何等为十。<a id="a-6"></a>所谓成就多闻。<a id="a-7"></a>成就总持。<a id="a-8"></a>成就闻慧海聚集闻慧藏。<a id="a-9"></a>而于此闻慧不生高心。<a id="a-A"></a>具足义无碍法无碍辞无碍乐说无碍。<a id="a-B"></a>而不休息希求精进。<a id="a-C"></a>知世知时知节知法知众生。<a id="a-D"></a>而不舍于修敬长德所修行。<a id="a-E"></a>知论知义知可化众生。<a id="a-F"></a>而不舍于咨问之事。<a id="a-G"></a>成就少欲知足等行。<a id="a-H"></a>而不舍于供给尊者之业。<a id="a-I"></a>成就妙静寂静柔软心不怯弱。<a id="a-J"></a>而不舍于惭愧正行。<a id="a-K"></a>成就甚深不可称量具足功德。<a id="a-L"></a>而能示现世间垢行不得解脱。<a id="a-M"></a>为随顺众生故。<a id="a-N"></a>成就自性直心软心安乐心。<a id="a-O"></a>而能现同一切破戒等行。<a id="a-P"></a>成就布施持戒忍辱精进禅定智慧。<a id="a-Q"></a>而于一切处不生着心不分别境界。<a id="a-R"></a>远离一切贪等随烦恼刺。<a id="a-S"></a>而不舍为一切众生断烦恼精进之行。<a id="a-T"></a>善男子。<a id="a-U"></a>是名菩萨摩诃萨入十种法行能知法师义。<a id="a-V"></a>复次善男子。<a id="a-W"></a>菩萨摩诃萨。<a id="a-X"></a>入十种法行。<a id="a-Y"></a>能知法师义。<a id="a-Z"></a>何等为十。<a id="a-a"></a>所谓菩萨摩诃萨。<a id="a-b"></a>远离一切诸求而不舍一切菩萨摩诃萨功德精进。<a id="a-c"></a>善知一切诸法寂灭不证菩提而不舍一切布施精进。<a id="a-d"></a>现知诸法毕竟无尽而不舍于忍辱安乐之行。<a id="a-e"></a>常在三昧甚深境界而能不舍一切众生善根所作之事。<a id="a-f"></a>具足妙静寂静而常不舍乱心颠倒心教化众生之行。<a id="a-g"></a>成就陀罗尼及四无碍而常不舍求于多闻智慧精进。<a id="a-h"></a>成就诸法秘藏而能不舍为于一偈迳百千由旬求法精进。<a id="a-i"></a>知一切法不由于他而常不舍亲近师尊敬重精进。<a id="a-j"></a>知一切法不生不灭而常不舍护法精进。<a id="a-k"></a>不见众生及众生名而常不舍化一切众生得大菩提精进。<a id="a-l"></a>善男子。<a id="a-m"></a>是名菩萨摩诃萨入十种法行能知法师义。<a id="a-n"></a>复次善男子。<a id="a-o"></a>菩萨摩诃萨。<a id="a-p"></a>入十种法行。<a id="a-q"></a>能知法师义。<a id="a-r"></a>何等为十。<a id="a-s"></a>所谓成就摄受语故能行布施爱语利益同事之行。<a id="a-t"></a>成就柔软语故能起大慈悲心。<a id="a-u"></a>成就随顺语故则能随顺寂静随顺离烦恼随顺解脱。<a id="a-v"></a>成就随顺语故则能随顺奢摩他随顺毗婆舍那随顺真如道。<a id="a-w"></a>成就善巧语故则能具足显了语无讥嫌语无能夺语。<a id="a-x"></a>成就字义语故。<a id="a-y"></a>则能离于恶语具足义语。<a id="a-z"></a>成就远离谄曲语故则能破众生无明欺诳。<a id="a-10"></a>成就无疑语故则能现见一切法相。<a id="a-11"></a>成就远离一切烦恼使语故则能灭诸烦恼随烦恼因。<a id="a-12"></a>成就不起根本语以无垢无所发故。<a id="a-13"></a>善男子。<a id="a-14"></a>是名菩萨摩诃萨入十种法行能知法师义。<a id="a-15"></a>复次善男子。<a id="a-16"></a>菩萨摩诃萨入十种法行。<a id="a-17"></a>能知法师义。<a id="a-18"></a>何等为十。<a id="a-19"></a>所谓菩萨摩诃萨。<a id="a-1A"></a>诸所说法皆依妙法所持而说。<a id="a-1B"></a>不依供养恭敬所持而说。<a id="a-1C"></a>依一切诸佛所持说法。<a id="a-1D"></a>不依自心所持而说。<a id="a-1E"></a>依大慈大悲根本说法。<a id="a-1F"></a>不依烦恼随烦恼根本而说。<a id="a-1G"></a>依断随顺凡夫使流说法。<a id="a-1H"></a>不依断绝随顺佛法僧宝如法修行而说。<a id="a-1I"></a>依大慈悲利他说法。<a id="a-1J"></a>不依受乐自利而说。<a id="a-1K"></a>夫说法者依彼甚深法说。<a id="a-1L"></a>以空无相无愿毕竟故。<a id="a-1M"></a>说法者依彼胜人而说。<a id="a-1N"></a>以能随顺转大法轮故。<a id="a-1O"></a>说法者降伏一切魔怨而说。<a id="a-1P"></a>以能降伏阴魔死魔烦恼魔天魔故。<a id="a-1Q"></a>说法者随顺道场而说。<a id="a-1R"></a>以一切世间所应供养故。<a id="a-1S"></a>说法者随顺一切智智而说。<a id="a-1T"></a>以毕竟得十力四无所畏十八不共法故。<a id="a-1U"></a>善男子。<a id="a-1V"></a>是名菩萨摩诃萨入十种法行。<a id="a-1W"></a>能知法师义。<a id="a-1X"></a>复次善男子。<a id="a-1Y"></a>菩萨摩诃萨入十种法行。<a id="a-1Z"></a>能知法师义。<a id="a-1a"></a>何等为十。<a id="a-1b"></a>所谓乐于梵行资生之业。<a id="a-1c"></a>不乐世间资生之具。<a id="a-1d"></a>乐于圣人所行之法。<a id="a-1e"></a>而能不舍教化众生凡夫所作可诃之事。<a id="a-1f"></a>菩萨常乐法食不贪世味。<a id="a-1g"></a>常乐阿兰若处不着城邑聚落。<a id="a-1h"></a>常乐佛菩提不求声闻辟支佛菩提。<a id="a-1i"></a>常乐断智障不乐断烦恼障。<a id="a-1j"></a>常乐三十二相八十种好成就色身不乐唯证法身。<a id="a-1k"></a>常乐成就十力四无所畏十八不共法。<a id="a-1l"></a>不乐唯证四谛之法。<a id="a-1m"></a>常乐成就随一切众生善根。<a id="a-1n"></a>不乐唯集自身善根。<a id="a-1o"></a>常乐断除一切烦恼及烦恼习气。<a id="a-1p"></a>非唯乐断烦恼障法。<a id="a-1q"></a>善男子。<a id="a-1r"></a>是名菩萨摩诃萨入十种法行能知法师义。<a id="a-1s"></a>善男子。<a id="a-1t"></a>菩萨摩诃萨。<a id="a-1u"></a>入十种法行。<a id="a-1v"></a>能知法师相应譬喻。<a id="a-1w"></a>何等为十。<a id="a-1x"></a>所谓善男子。<a id="a-1y"></a>譬如大地其性平等。<a id="a-1z"></a>广能荷负一切众生。<a id="a-20"></a>而于众生不求报恩。<a id="a-21"></a>善男子。<a id="a-22"></a>菩萨法师如彼大地。<a id="a-23"></a>其心平等普能荷负一切众生。<a id="a-24"></a>而于众生不求报恩。<a id="a-25"></a>善男子。<a id="a-26"></a>譬如大水其性普洽泽润一切皆令滋茂。<a id="a-27"></a>而于彼物不求报恩。<a id="a-28"></a>菩萨法师亦复如是。<a id="a-29"></a>以己功德利润众生悉令安隐。<a id="a-2A"></a>而于众生不求报恩。<a id="a-2B"></a>善男子。<a id="a-2C"></a>譬如火性力能成熟一切果实。<a id="a-2D"></a>而于彼事无所悕望。<a id="a-2E"></a>菩萨法师亦复如是。<a id="a-2F"></a>以己功德智慧。<a id="a-2G"></a>成熟一切众生善根果实。<a id="a-2H"></a>而于众生不求恩惠。<a id="a-2I"></a>善男子。<a id="a-2J"></a>譬如风性力能生长一切药草诸种。<a id="a-2K"></a>而于彼物不生分别无所悕望。<a id="a-2L"></a>菩萨法师亦复如是。<a id="a-2M"></a>力能增长一切众生生身法身。<a id="a-2N"></a>而于众生不求报恩。<a id="a-2O"></a>善男子。<a id="a-2P"></a>譬如空界无量无边体无障碍容受一切。<a id="a-2Q"></a>而于彼物无所分别无所贪着。<a id="a-2R"></a>菩萨法师亦复如是。<a id="a-2S"></a>成就无量无边诸善功德体无障碍。<a id="a-2T"></a>利益一切众生。<a id="a-2U"></a>而于众生无所分别无所贪着。<a id="a-2V"></a>善男子。<a id="a-2W"></a>譬如明月显处虚空清净圆满。<a id="a-2X"></a>众生见者无不爱乐。<a id="a-2Y"></a>光照世间一切群像。<a id="a-2Z"></a>而不为彼昏翳所污。<a id="a-2a"></a>菩萨法师亦复如是。<a id="a-2b"></a>出现于世功德具足。<a id="a-2c"></a>在在处处一切见者皆悉爱乐。<a id="a-2d"></a>救度世间而不为彼世法所染。<a id="a-2e"></a>善男子。<a id="a-2f"></a>譬如日出光明普照破诸闇冥无有翳障。<a id="a-2g"></a>一切众生所作事业皆悉成就。<a id="a-2h"></a>而彼日性于诸众生无有分别悕报恩心。<a id="a-2i"></a>菩萨法师亦复如是。<a id="a-2j"></a>出现于世破诸众生无明黑闇。<a id="a-2k"></a>以智慧光普照众生。<a id="a-2l"></a>种种善根皆令增长。<a id="a-2m"></a>而彼菩萨于诸众生无有分别求少报恩。<a id="a-2n"></a>善男子。<a id="a-2o"></a>譬如船舫坚厚善缚不破不坏。<a id="a-2p"></a>能于大海渡诸众生。<a id="a-2q"></a>而于众生不求价直。<a id="a-2r"></a>菩萨法师亦复如是。<a id="a-2s"></a>以智慧为厚。<a id="a-2t"></a>诸波罗蜜为坚。<a id="a-2u"></a>大慈悲为善缚。<a id="a-2v"></a>能于生死大海渡诸众生。<a id="a-2w"></a>而于众生不求价直。<a id="a-2x"></a>善男子。<a id="a-2y"></a>譬如暴河漂流迅急崄难可畏。<a id="a-2z"></a>中有桥梁于诸众生平等悉与济渡之乐。<a id="a-30"></a>而无分别济渡之想。<a id="a-31"></a>菩萨法师亦复如是。<a id="a-32"></a>于烦恼暴河驶流难渡崄难可畏驶流恶道。<a id="a-33"></a>能于其中作大桥梁。<a id="a-34"></a>于诸众生平等施与解脱之乐。<a id="a-35"></a>而无分别度脱之心。<a id="a-36"></a>善男子。<a id="a-37"></a>譬如闇室然大灯明。<a id="a-38"></a>于下中上一切众生平等普照而彼灯明无我我所照了之想。<a id="a-39"></a>菩萨法师亦复如是。<a id="a-3A"></a>于无明闇室然智慧灯。<a id="a-3B"></a>于下中上一切众生平等普照。<a id="a-3C"></a>而彼菩萨无我我所能照之心。<a id="a-3D"></a>善男子。<a id="a-3E"></a>是名菩萨摩诃萨入十种法行。<a id="a-3F"></a>能知法师相应譬喻。</p>
  <p id="a3G">善男子。<a id="a-3H"></a>菩萨摩诃萨入十种法行。<a id="a-3I"></a>知不共住法。<a id="a-3J"></a>何等为十。<a id="a-3K"></a>所谓小心少求狭劣众生皆不共住。<a id="a-3L"></a>不起广心不起大行懈怠众生亦不共住。<a id="a-3M"></a>依止慢心增上慢我慢犹如高幢如是众生亦不共住。<a id="a-3N"></a>悭嫉破戒嗔恨懈怠乱心愚痴众生皆不共住。<a id="a-3O"></a>贪欲嗔恚恼害觉观等心亦不共住。<a id="a-3P"></a>一切分别差异分别种种分别亦不共住。<a id="a-3Q"></a>一切盖障随烦恼使亦不共住。<a id="a-3R"></a>一切声闻辟支佛及世间念亦不共住。<a id="a-3S"></a>一切悕求恭敬赞叹礼拜之念亦不共住。<a id="a-3T"></a>一切我我所心亦不共住。<a id="a-3U"></a>善男子。<a id="a-3V"></a>是名菩萨摩诃萨入十种法行能知不共住法。<a id="a-3W"></a>复次善男子。<a id="a-3X"></a>菩萨摩诃萨于十种舍心皆不共住。<a id="a-3Y"></a>何等为十。<a id="a-3Z"></a>所谓舍于摄受妙法之心亦不共住。<a id="a-3a"></a>舍于听闻妙法之心亦不共住。<a id="a-3b"></a>舍于教化众生之心亦不共住。<a id="a-3c"></a>舍于法施众生之心亦不共住。<a id="a-3d"></a>舍于一切尊重恭敬供养之心亦不共住。<a id="a-3e"></a>舍于降伏魔等之心亦不共住。<a id="a-3f"></a>舍于摧灭外道之心亦不共住。<a id="a-3g"></a>舍于护持妙法之心亦不共住。<a id="a-3h"></a>舍于诸波罗蜜修行之心亦不共住。<a id="a-3i"></a>舍于三聚回向之心亦不共住。<a id="a-3j"></a>善男子。<a id="a-3k"></a>是名菩萨摩诃萨于十种舍心皆不共住。<a id="a-3l"></a>善男子。<a id="a-3m"></a>菩萨摩诃萨入十种法行。<a id="a-3n"></a>知应化事。<a id="a-3o"></a>何等为十。<a id="a-3p"></a>所谓转轮王化。<a id="a-3q"></a>帝释王化。<a id="a-3r"></a>梵王化。<a id="a-3s"></a>声闻化。<a id="a-3t"></a>辟支佛化。<a id="a-3u"></a>菩萨化。<a id="a-3v"></a>诸佛化。<a id="a-3w"></a>佛国土化。<a id="a-3x"></a>道场化。<a id="a-3y"></a>大众化。<a id="a-3z"></a>善男子。<a id="a-40"></a>此诸应化。<a id="a-41"></a>菩萨摩诃萨。<a id="a-42"></a>皆依众生诸根性欲。<a id="a-43"></a>又善男子。<a id="a-44"></a>若诸众生其心尊重。<a id="a-45"></a>转轮圣王持戒修行十善威仪。<a id="a-46"></a>彼时菩萨摩诃萨。<a id="a-47"></a>即现转轮圣王庄严之事利益众生。<a id="a-48"></a>又善男子。<a id="a-49"></a>转轮圣王轮宝庄严者。<a id="a-4A"></a>千辐具足纯是阎浮檀金。<a id="a-4B"></a>过于人天非人所为。<a id="a-4C"></a>自愿如意功德所生。<a id="a-4D"></a>观者无厌。<a id="a-4E"></a>余凡轮王所不能有。<a id="a-4F"></a>象宝者。<a id="a-4G"></a>其身姝大鲜白充洁。<a id="a-4H"></a>六牙具足众相圆满。<a id="a-4I"></a>见者无厌。<a id="a-4J"></a>乘空而行其去迅疾。<a id="a-4K"></a>犹如堙罗婆那金翅鸟等。<a id="a-4L"></a>殊胜善根福力所生。<a id="a-4M"></a>余凡轮王所不能有。<a id="a-4N"></a>马宝者。<a id="a-4O"></a>其色绀青厥性良善。<a id="a-4P"></a>犹若婆罗呵马王。<a id="a-4Q"></a>飞空而行骏疾如风。<a id="a-4R"></a>其犹如意宝珠随王所念无不称意。<a id="a-4S"></a>余凡轮王所不能有。<a id="a-4T"></a>摩尼宝者。<a id="a-4U"></a>楞相成就非工所造自然而有。<a id="a-4V"></a>具足光明其色照曜。<a id="a-4W"></a>能蔽日月星宿诸火明等。<a id="a-4X"></a>随其所须一切称意。<a id="a-4Y"></a>余凡轮王所不能有。<a id="a-4Z"></a>女宝者。<a id="a-4a"></a>肤艳鲜洁妙相奇挺。<a id="a-4b"></a>黑白长短肥瘦得所。<a id="a-4c"></a>威仪动静靡不具瞻。<a id="a-4d"></a>世间技术五明论等无不通达。<a id="a-4e"></a>言音和雅柔软微妙。<a id="a-4f"></a>辞韵善巧辩才成就。<a id="a-4g"></a>如如意宝具足一切胜妙之事。<a id="a-4h"></a>心常安乐诸善法行。<a id="a-4i"></a>余凡轮王所不能有。<a id="a-4j"></a>主藏臣宝者。<a id="a-4k"></a>其身广大志性坚固。<a id="a-4l"></a>犹如金刚力士毗沙门王。<a id="a-4m"></a>色貌端严言辞流泽。<a id="a-4n"></a>其见闻者无不欣乐。<a id="a-4o"></a>成就肉眼具足慈悲。<a id="a-4p"></a>如如意宝所念皆得。<a id="a-4q"></a>此藏臣宝同彼轮王善根所生。<a id="a-4r"></a>余凡轮王所不能有。<a id="a-4s"></a>主兵臣宝者。<a id="a-4t"></a>一切功德善根所生。<a id="a-4u"></a>如摩尼宝镜像义故。<a id="a-4v"></a>王所未念先已成办。<a id="a-4w"></a>见相即知一切诸事。<a id="a-4x"></a>所依殊胜无可讥嫌。<a id="a-4y"></a>飞空而行自在无碍。<a id="a-4z"></a>随王所念导前而去。<a id="a-50"></a>其所至处靡不摧伏。<a id="a-51"></a>余凡轮王所不能有。<a id="a-52"></a>如是一切轮王七宝庄严化事。<a id="a-53"></a>皆是菩萨摩诃萨得心自在神力所为。<a id="a-54"></a>欲与一切众生安隐乐事。<a id="a-55"></a>此人王宝及作业者。<a id="a-56"></a>一切殊胜无可讥嫌。<a id="a-57"></a>能以实心深心柔软心随顺法心。<a id="a-58"></a>转大法轮受持十善。<a id="a-59"></a>具足三十二相教化众生。<a id="a-5A"></a>是名菩萨摩诃萨转轮圣王庄严大化。<a id="a-5B"></a>善男子。<a id="a-5C"></a>若诸众生其心尊重忉利天王。<a id="a-5D"></a>菩萨尔时化作帝释身。<a id="a-5E"></a>有百眼处三十三天。<a id="a-5F"></a>说一切诸法皆悉无常。<a id="a-5G"></a>汝等应当远离放逸。<a id="a-5H"></a>善男子。<a id="a-5I"></a>若诸众生其心尊重大梵王。<a id="a-5J"></a>菩萨尔时化作梵王。<a id="a-5K"></a>威仪殊胜为诸梵众说四禅等。<a id="a-5L"></a>善男子。<a id="a-5M"></a>若诸众生应以声闻身得度者。<a id="a-5N"></a>不以辟支佛身。<a id="a-5O"></a>不以佛身而可度者。<a id="a-5P"></a>菩萨尔时化作声闻身。<a id="a-5Q"></a>为彼众生说尽诸苦得无为乐。</p>
  <p id="a5R">善男子。<a id="a-5S"></a>若诸众生应以辟支佛身得度者。<a id="a-5T"></a>不以声闻身不以佛身而可度者。<a id="a-5U"></a>菩萨尔时化作辟支佛身。<a id="a-5V"></a>为说辟支佛道。<a id="a-5W"></a>明一切诸法皆悉无常。<a id="a-5X"></a>乐于空闲寂静之处。<a id="a-5Y"></a>说诸禅定解脱三昧三摩拔提四如意足。<a id="a-5Z"></a>说辟支佛为大福田。<a id="a-5a"></a>说微妙法教化众生令其正信。<a id="a-5b"></a>善男子。<a id="a-5c"></a>若诸众生应以菩萨身得度者。<a id="a-5d"></a>菩萨尔时以己微妙清净色身。<a id="a-5e"></a>说六波罗蜜四种寂法大慈大悲。<a id="a-5f"></a>及诸自在诸忍诸地。<a id="a-5g"></a>化彼众生。<a id="a-5h"></a>善男子。<a id="a-5i"></a>若诸众生具上根性。<a id="a-5j"></a>应以佛身而得度者。<a id="a-5k"></a>菩萨尔时化作佛身。<a id="a-5l"></a>为说十力四无所畏十八不共法。<a id="a-5m"></a>示现诸佛殊胜神通。<a id="a-5n"></a>化彼众生。<a id="a-5o"></a>善男子。<a id="a-5p"></a>若诸众生应以胜妙庄严清净佛土而得度者。<a id="a-5q"></a>菩萨尔时即变三千大千世界。<a id="a-5r"></a>平坦如掌无有高下。<a id="a-5s"></a>其地柔软如迦邻陀草。<a id="a-5t"></a>其有触者无不受乐。<a id="a-5u"></a>或如琉璃颇梨等色。<a id="a-5v"></a>或出优罗伽栴檀之香。<a id="a-5w"></a>无诸恶趣亦无女人黄门之身。<a id="a-5x"></a>或作种种庄严七宝之山。<a id="a-5y"></a>种种奇异华果香树。<a id="a-5z"></a>无诸黑山坑坎堆阜沙砾荆棘杂秽草木。<a id="a-60"></a>现此胜事化彼众生。<a id="a-61"></a>善男子。<a id="a-62"></a>若诸众生应见胜妙庄严道场而得度者。<a id="a-63"></a>菩萨尔时示现庄严道场之树。<a id="a-64"></a>其形高广十二由旬。<a id="a-65"></a>根盘幽固不可倾动。<a id="a-66"></a>以阎浮檀金为茎。<a id="a-67"></a>金银琉璃颇梨马瑙种种诸宝以为枝叶。<a id="a-68"></a>又现无量天女之身。<a id="a-69"></a>化彼众生。<a id="a-6A"></a>善男子。<a id="a-6B"></a>若诸众生应见胜众而得度者。<a id="a-6C"></a>菩萨尔时即现大威德天诸龙夜叉乾闼婆阿修罗迦楼罗紧那罗摩睺罗伽。<a id="a-6D"></a>释提桓因梵天王四天王。<a id="a-6E"></a>或为声闻得四无碍及俱解脱。<a id="a-6F"></a>或为菩萨住第十地得首楞严三昧。<a id="a-6G"></a>化彼众生。<a id="a-6H"></a>善男子。<a id="a-6I"></a>是名菩萨摩诃萨。<a id="a-6J"></a>入十种法行能知应化事。<a id="a-6K"></a>善男子。<a id="a-6L"></a>菩萨摩诃萨。<a id="a-6M"></a>入十种法行。<a id="a-6N"></a>知诸善根胜妙果报。<a id="a-6O"></a>何等为十。<a id="a-6P"></a>所谓善男子。<a id="a-6Q"></a>譬如因彼虚空月形。<a id="a-6R"></a>即见水中种种月像。<a id="a-6S"></a>而虚空月不至水中。<a id="a-6T"></a>善男子。<a id="a-6U"></a>如是诸善根业行因缘。<a id="a-6V"></a>而有种种胜妙果报。<a id="a-6W"></a>随心所乐一切成就。<a id="a-6X"></a>如虚空月不至水中。<a id="a-6Y"></a>如是所作诸善因缘不至于果。<a id="a-6Z"></a>虽不至果。<a id="a-6a"></a>而依彼诸善根因缘。<a id="a-6b"></a>有胜妙果报差别不同。<a id="a-6c"></a>善男子。<a id="a-6d"></a>譬如业行因缘于彼孔雀一毛轮中见种种色。<a id="a-6e"></a>如是菩萨摩诃萨。<a id="a-6f"></a>依诸善根业行因缘。<a id="a-6g"></a>而有无量果报差别。<a id="a-6h"></a>如彼业行不至毛轮。<a id="a-6i"></a>虽复不至而依彼业因缘力故。<a id="a-6j"></a>于毛轮中有种种色。<a id="a-6k"></a>如是所作诸善根业不至于果。<a id="a-6l"></a>虽不至果。<a id="a-6m"></a>而依彼诸善根因缘。<a id="a-6n"></a>有胜果报差别不同。<a id="a-6o"></a>善男子。<a id="a-6p"></a>譬如依彼胜妙善根。<a id="a-6q"></a>于虚空中雨种种华。<a id="a-6r"></a>如是诸华具足妙好色香味触。<a id="a-6s"></a>而彼善根不至华中。<a id="a-6t"></a>以诸善根与虚空华相各异故。<a id="a-6u"></a>如是所作善根业行不至于果。<a id="a-6v"></a>虽不至果。<a id="a-6w"></a>而依彼善业因缘。<a id="a-6x"></a>有胜果报差别不同。<a id="a-6y"></a>善男子。<a id="a-6z"></a>譬如依彼胜妙善行。<a id="a-70"></a>于虚空中自然而作种种伎乐微妙音声欢娱之事以为供养。<a id="a-71"></a>然彼善行。<a id="a-72"></a>不至伎乐音声等中。<a id="a-73"></a>以此善行与诸伎乐相各异故。<a id="a-74"></a>其相虽异而依彼业有虚空中种种伎乐。<a id="a-75"></a>如是依诸善根业行因缘有胜果报。<a id="a-76"></a>然彼善行不至于果。<a id="a-77"></a>虽不至果。<a id="a-78"></a>而依彼善根因缘。<a id="a-79"></a>有胜果报差别不同。<a id="a-7A"></a>善男子。<a id="a-7B"></a>譬如虚空杂色虹起。<a id="a-7C"></a>依彼四大增上因缘。<a id="a-7D"></a>而彼四大不至虹中。<a id="a-7E"></a>虽不至虹。<a id="a-7F"></a>以彼四大因缘力故。<a id="a-7G"></a>生诸虹色种种不同。<a id="a-7H"></a>地大因缘而生黄色。<a id="a-7I"></a>水大因缘生于青色。<a id="a-7J"></a>火大因缘生于赤色及诸绮色。<a id="a-7K"></a>风大因缘生虹轮相。<a id="a-7L"></a>如是依诸善根增上因缘。<a id="a-7M"></a>而有胜妙果报具足。<a id="a-7N"></a>善男子。<a id="a-7O"></a>譬如轮王受持十善业道因缘。<a id="a-7P"></a>得七宝具足及自然粳粮不假种殖。<a id="a-7Q"></a>而彼受持十善业道因缘。<a id="a-7R"></a>不至七宝亦复不至自然粳粮。<a id="a-7S"></a>以依受持十善业道因缘。<a id="a-7T"></a>而有轮王胜妙果报。<a id="a-7U"></a>如是善发胜心善起诸行。<a id="a-7V"></a>善能受持善根力故。<a id="a-7W"></a>有彼轮王胜妙果报。<a id="a-7X"></a>然彼业因不至果中故。<a id="a-7Y"></a>说因果不相似。<a id="a-7Z"></a>善男子。<a id="a-7a"></a>譬如诸天胜善因缘。<a id="a-7b"></a>自然而有曼陀罗华诸妙天宫百味甘膳。<a id="a-7c"></a>而彼善根不至果中。<a id="a-7d"></a>非不依彼善根因缘。<a id="a-7e"></a>而有诸天胜妙果报。<a id="a-7f"></a>善男子。<a id="a-7g"></a>譬如殊胜如意神通因缘力故。<a id="a-7h"></a>于彼石壁无所障碍。<a id="a-7i"></a>而彼神通因缘不至无障碍中。<a id="a-7j"></a>而依彼神通因有无障碍。<a id="a-7k"></a>如是不放逸善根因缘。<a id="a-7l"></a>有彼胜妙果报。<a id="a-7m"></a>善男子。<a id="a-7n"></a>譬如依风生火离彼不生。<a id="a-7o"></a>火既生已力能成熟光色明照。<a id="a-7p"></a>而彼火性不从风来以彼明色热触风中无故。<a id="a-7q"></a>如是一切善根果报从因缘生。<a id="a-7r"></a>应知善男子。<a id="a-7s"></a>譬如法行比丘得无漏善根功德。<a id="a-7t"></a>自在随念即成虚空处一切入地水火风青黄赤白。<a id="a-7u"></a>自在成就无有障碍。<a id="a-7v"></a>而彼无障碍心不至虚空。<a id="a-7w"></a>无障碍等虽不至彼。<a id="a-7x"></a>而即念能成无障碍事。<a id="a-7y"></a>是故不离彼心能成地等无障碍事。<a id="a-7z"></a>如是一切无漏善根因缘。<a id="a-80"></a>而有果报胜事。<a id="a-81"></a>善男子。<a id="a-82"></a>是名菩萨摩诃萨入十种法行能知诸善根胜妙果报。</p>
  <p id="a83">善男子。<a id="a-84"></a>菩萨摩诃萨入十种法行。<a id="a-85"></a>能知得无漏善根胜妙果报。<a id="a-86"></a>何等为十。<a id="a-87"></a>所谓六通三明八解脱八胜处十一切入十自在十谛九次第定三摩拔提十力十智。</p>
  <p id="a88">善男子。<a id="a-89"></a>何者是六通。<a id="a-8A"></a>所谓天眼天耳他心智宿命智如意通智漏尽智。<a id="a-8B"></a>是名六通。<a id="a-8C"></a>善男子。<a id="a-8D"></a>菩萨摩诃萨天眼者。<a id="a-8E"></a>具足一切善根功德。<a id="a-8F"></a>无碍无著无量无障无住无行无错无谬。<a id="a-8G"></a>能如是见无可讥嫌。<a id="a-8H"></a>不与一切世间声闻辟支佛共。<a id="a-8I"></a>远离一切烦恼及一切烦恼习气。<a id="a-8J"></a>不谬见不谬记。<a id="a-8K"></a>菩萨摩诃萨天眼。<a id="a-8L"></a>见诸众生若生若死若好若丑若粗若妙。<a id="a-8M"></a>随彼众生业行所造。<a id="a-8N"></a>称其因果能如实知。<a id="a-8O"></a>菩萨摩诃萨天眼。<a id="a-8P"></a>毕竟能得佛智。<a id="a-8Q"></a>毕竟成就佛智。<a id="a-8R"></a>是名菩萨摩诃萨天眼。</p>
  <p id="a8S">善男子。<a id="a-8T"></a>菩萨摩诃萨天耳者。<a id="a-8U"></a>无有障碍。<a id="a-8V"></a>具足一切善根功德过一切凡夫释提桓因四天王天龙夜叉乾闼婆阿修罗迦楼罗紧那罗摩睺罗伽声闻辟支佛。<a id="a-8W"></a>以此胜妙无所障碍清净天耳。<a id="a-8X"></a>闻一切声天龙夜叉乾闼婆阿修罗迦楼罗紧那罗摩睺罗伽声。<a id="a-8Y"></a>乃至蚊虻蝇蚁等声。<a id="a-8Z"></a>圣人非圣人声。<a id="a-8a"></a>皆悉得闻。<a id="a-8b"></a>而于圣人声不起乐心。<a id="a-8c"></a>于非圣人声不起厌心。<a id="a-8d"></a>闻凡夫声不生下想。<a id="a-8e"></a>闻声闻辟支佛声不生胜想。<a id="a-8f"></a>闻非圣人声听不生厌。<a id="a-8g"></a>闻圣人声听不生乐。<a id="a-8h"></a>于一切声不生美恶之想。<a id="a-8i"></a>虽闻一切声悉如响空离我我所寂静空故。<a id="a-8j"></a>不着耳入不着声入。<a id="a-8k"></a>是名菩萨摩诃萨天耳。</p>
  <p id="a8l">善男子。<a id="a-8m"></a>菩萨摩诃萨他心智者。<a id="a-8n"></a>菩萨摩诃萨。<a id="a-8o"></a>如实知自心。<a id="a-8p"></a>以如实知自心故。<a id="a-8q"></a>如实知一切众生心。<a id="a-8r"></a>所谓如实知贪心离贪心。<a id="a-8s"></a>菩萨摩诃萨。<a id="a-8t"></a>如实知贪心而不生嗔。<a id="a-8u"></a>知离贪心而不生喜。<a id="a-8v"></a>唯于贪心众生生于大悲。<a id="a-8w"></a>于离贪心众生生于大慈。<a id="a-8x"></a>如是如实知嗔心离嗔心。<a id="a-8y"></a>痴心离痴心。<a id="a-8z"></a>爱心离爱心。<a id="a-90"></a>取心离取心。<a id="a-91"></a>染心离染心。<a id="a-92"></a>思量心不思量心。<a id="a-93"></a>三昧心离三昧心。<a id="a-94"></a>如实知解脱心不解脱心。<a id="a-95"></a>菩萨摩诃萨。<a id="a-96"></a>如是如实知众生心。<a id="a-97"></a>于未得解脱众生不生嗔心。<a id="a-98"></a>得解脱众生不生喜心。<a id="a-99"></a>唯于未得解脱众生生大悲心。<a id="a-9A"></a>得解脱众生生大慈心。<a id="a-9B"></a>如实知一切法唯是一心。<a id="a-9C"></a>而于彼心此心不生贪着。<a id="a-9D"></a>菩萨摩诃萨。<a id="a-9E"></a>彼知他心智。<a id="a-9F"></a>如实知一切众生心。<a id="a-9G"></a>彼诸众生。<a id="a-9H"></a>若菩萨不与念力。<a id="a-9I"></a>则不能知菩萨心。<a id="a-9J"></a>乃至天眼亦不能知。<a id="a-9K"></a>一切声闻辟支佛亦不能知。<a id="a-9L"></a>何况无智凡夫而能得知。<a id="a-9M"></a>是名菩萨摩诃萨他心智。</p>
  <p id="a9N">善男子。<a id="a-9O"></a>菩萨摩诃萨宿命智者。<a id="a-9P"></a>一切善根具足故。<a id="a-9Q"></a>能知自身过去无量宿命。<a id="a-9R"></a>及一切众生过去无量宿命。<a id="a-9S"></a>能知一生二生百生千生百千万生。<a id="a-9T"></a>乃至无量阿僧祇生。<a id="a-9U"></a>无量百千亿那由他生。<a id="a-9V"></a>善知劫成善知劫坏。<a id="a-9W"></a>乃至善知无量阿僧祇劫成劫坏。<a id="a-9X"></a>乃至善知无量无边百千亿那由他劫数成坏。<a id="a-9Y"></a>善知大劫成善知大劫坏。<a id="a-9Z"></a>善知大劫百劫。<a id="a-9a"></a>善知大劫千劫。<a id="a-9b"></a>善知大劫百千劫。<a id="a-9c"></a>百千万劫。<a id="a-9d"></a>乃至善知大劫无量百千万劫。<a id="a-9e"></a>菩萨摩诃萨。<a id="a-9f"></a>彼宿命智。<a id="a-9g"></a>唯除诸佛如来及住地菩萨。<a id="a-9h"></a>一切世间天人声闻辟支佛之所迷闷。<a id="a-9i"></a>菩萨如是知我于彼处如是生如是姓。<a id="a-9j"></a>如是色如是名。<a id="a-9k"></a>如是饮食如是命如是住。<a id="a-9l"></a>如是长短如是阔狭。<a id="a-9m"></a>如是好丑如是苦乐。<a id="a-9n"></a>我于彼死生于某处。<a id="a-9o"></a>于彼处死于此处生。<a id="a-9p"></a>如是生如是姓。<a id="a-9q"></a>如是色如是名。<a id="a-9r"></a>如是饮食如是命如是住。<a id="a-9s"></a>如是长短如是阔狭。<a id="a-9t"></a>如是好丑如是苦乐。<a id="a-9u"></a>如知己身。<a id="a-9v"></a>知一切众生身亦如是知。<a id="a-9w"></a>乃至蚊虻蝇蚁等亦如是知。<a id="a-9x"></a>菩萨摩诃萨彼宿命无碍无著无住无障无滞。<a id="a-9y"></a>不失时与大慈大悲相应。<a id="a-9z"></a>甚深不可思量。<a id="a-A0"></a>远离使烦恼及习气烦恼。<a id="a-A1"></a>一切清净功德智慧以为庄严。<a id="a-A2"></a>是名菩萨摩诃萨宿命智。</p>
  <p id="aA3">善男子。<a id="a-A4"></a>何者是菩萨摩诃萨如意通智。<a id="a-A5"></a>所谓一切福德智慧。<a id="a-A6"></a>成就无障碍。<a id="a-A7"></a>自然无分别。<a id="a-A8"></a>无量阿僧祇百千万亿那由他劫。<a id="a-A9"></a>修行布施持戒忍辱精进禅定三昧三摩拔提。<a id="a-AA"></a>智慧增上自身力故。<a id="a-AB"></a>如来净天增上缘故。<a id="a-AC"></a>是菩萨。<a id="a-AD"></a>彼如意现前自然无障碍。<a id="a-AE"></a>胜一切世间。<a id="a-AF"></a>而作利益众生。<a id="a-AG"></a>是菩萨。<a id="a-AH"></a>如是随心欲住。<a id="a-AI"></a>能如是住。<a id="a-AJ"></a>随心欲示现如是境界。<a id="a-AK"></a>能如是示现。<a id="a-AL"></a>是菩萨。<a id="a-AM"></a>一切处自在如意通示现无障碍。<a id="a-AN"></a>是菩萨。<a id="a-AO"></a>应以一众生形相现一切众生形相而可化者。<a id="a-AP"></a>是菩萨。<a id="a-AQ"></a>为彼现一众生形色。<a id="a-AR"></a>示现为一切众生形色。<a id="a-AS"></a>随彼众生应受道器。<a id="a-AT"></a>现诸化身。<a id="a-AU"></a>作种种事种种言语种种威仪而现在前。<a id="a-AV"></a>是菩萨。<a id="a-AW"></a>心念一切众生色像。<a id="a-AX"></a>欲作一切佛像。<a id="a-AY"></a>即时能现一切众生色像。<a id="a-AZ"></a>成一切佛像。<a id="a-Aa"></a>是菩萨。<a id="a-Ab"></a>心念一切佛色像。<a id="a-Ac"></a>欲作一切众生色像。<a id="a-Ad"></a>即时能成一切佛色像。<a id="a-Ae"></a>成一切众生色像。<a id="a-Af"></a>是菩萨。<a id="a-Ag"></a>念欲令成劫坏。<a id="a-Ah"></a>即示成劫坏。<a id="a-Ai"></a>彼诸众生即见成劫作坏劫。<a id="a-Aj"></a>是菩萨。<a id="a-Ak"></a>欲令坏劫作成劫。<a id="a-Al"></a>即能示现坏劫作成劫。<a id="a-Am"></a>彼诸众生即见坏劫作成劫。<a id="a-An"></a>如是一切成坏而示现成坏。<a id="a-Ao"></a>是菩萨。<a id="a-Ap"></a>如是念欲令一劫示现一日初分即能示现。<a id="a-Aq"></a>彼诸众生即见一劫为日初分。<a id="a-Ar"></a>是菩萨。<a id="a-As"></a>以日初分示现一劫。<a id="a-At"></a>彼即如是成。<a id="a-Au"></a>彼诸众生亦如是见。<a id="a-Av"></a>是名菩萨摩诃萨变化如意通。<a id="a-Aw"></a>菩萨摩诃萨现前如意通者。<a id="a-Ax"></a>是菩萨。<a id="a-Ay"></a>依不可思议功德智慧增上自然无心现前。<a id="a-Az"></a>成就一切事不坏而能现前。<a id="a-B0"></a>是名菩萨摩诃萨现前如意通。<a id="a-B1"></a>善男子。<a id="a-B2"></a>何者是菩萨摩诃萨自然如意通。<a id="a-B3"></a>若诸众生。<a id="a-B4"></a>应如是信如是见种种形色种种威仪。<a id="a-B5"></a>是菩萨。<a id="a-B6"></a>不思量不分别自然而现色。<a id="a-B7"></a>是名菩萨摩诃萨自然如意通。<a id="a-B8"></a>是菩萨。<a id="a-B9"></a>若干世界众生。<a id="a-BA"></a>应见诸佛出世而可度者。<a id="a-BB"></a>即时示现尔所世界佛出于世。<a id="a-BC"></a>从兜率天退。<a id="a-BD"></a>入胎出胎出家苦行。<a id="a-BE"></a>诣道场降伏魔成正觉转法轮现大涅槃。<a id="a-BF"></a>如是教化彼诸众生。<a id="a-BG"></a>善男子。<a id="a-BH"></a>菩萨摩诃萨。<a id="a-BI"></a>如是如意通无量境界。<a id="a-BJ"></a>是名菩萨摩诃萨如意神通智。<a id="a-BK"></a>善男子。<a id="a-BL"></a>何者是菩萨摩诃萨漏尽智通。<a id="a-BM"></a>善男子。<a id="a-BN"></a>菩萨远离四漏。<a id="a-BO"></a>所谓欲漏有漏见漏无明漏。<a id="a-BP"></a>菩萨摩诃萨。<a id="a-BQ"></a>远离如是等漏。<a id="a-BR"></a>不复受生。<a id="a-BS"></a>是菩萨。<a id="a-BT"></a>更不受生而能随顺可化众生。<a id="a-BU"></a>示现一切处生。<a id="a-BV"></a>是名菩萨自然不休息行于菩萨道。<a id="a-BW"></a>是名菩萨摩诃萨六通。</p>
  <p id="aBX">善男子。<a id="a-BY"></a>何者是菩萨摩诃萨三明。<a id="a-BZ"></a>所谓天眼智明宿命智明漏尽智明。</p>
  <p id="aBa">善男子。<a id="a-Bb"></a>何者名为智有天眼智天眼明。<a id="a-Bc"></a>云何为天。<a id="a-Bd"></a>彼清净天胜妙上天等天眼智。<a id="a-Be"></a>菩萨摩诃萨。<a id="a-Bf"></a>毕竟得彼天眼智。<a id="a-Bg"></a>清净天者。<a id="a-Bh"></a>谓声闻辟支佛菩萨诸佛如来。<a id="a-Bi"></a>胜妙上天者。<a id="a-Bj"></a>谓诸佛如来。<a id="a-Bk"></a>于声闻辟支佛天等为上。<a id="a-Bl"></a>是菩萨摩诃萨。<a id="a-Bm"></a>得彼诸佛如来天眼。<a id="a-Bn"></a>是名初明。</p>
  <p id="aBo">善男子。<a id="a-Bp"></a>何者是菩萨摩诃萨宿命智明。<a id="a-Bq"></a>善男子。<a id="a-Br"></a>诸佛如来过去未来现在无有境界不知不见不觉。<a id="a-Bs"></a>菩萨摩诃萨。<a id="a-Bt"></a>得彼境界彼宿命智明。<a id="a-Bu"></a>此明不同一切声闻辟支佛。<a id="a-Bv"></a>是名第二明。<a id="a-Bw"></a>善男子。<a id="a-Bx"></a>何者是菩萨摩诃萨漏尽智明。<a id="a-By"></a>菩萨摩诃萨。<a id="a-Bz"></a>远离四漏及烦恼习气。<a id="a-C0"></a>所谓欲漏有漏见漏无明漏。<a id="a-C1"></a>菩萨摩诃萨。<a id="a-C2"></a>证见道时。<a id="a-C3"></a>即得远离如是等烦恼及烦恼习气。<a id="a-C4"></a>非但证断烦恼障法。<a id="a-C5"></a>亦复不同声闻辟支佛等。<a id="a-C6"></a>得漏尽已。<a id="a-C7"></a>于一切生处及教化一切众生而无障碍。<a id="a-C8"></a>是名菩萨漏尽智明。<a id="a-C9"></a>是名菩萨摩诃萨三明。</p>
  <p id="aCA">善男子。<a id="a-CB"></a>何者是菩萨摩诃萨八解脱。<a id="a-CC"></a>所谓有色见色是名初解脱。<a id="a-CD"></a>内有色相见外色是名第二解脱。<a id="a-CE"></a>信净是名第三解脱。<a id="a-CF"></a>是菩萨。<a id="a-CG"></a>过一切色相。<a id="a-CH"></a>灭一切有对相。<a id="a-CI"></a>不念一切异相。<a id="a-CJ"></a>知无边虚空。<a id="a-CK"></a>即入无边虚空行。<a id="a-CL"></a>是名第四解脱。<a id="a-CM"></a>是菩萨。<a id="a-CN"></a>过一切虚空无边相。<a id="a-CO"></a>知无边识。<a id="a-CP"></a>即入无边识行。<a id="a-CQ"></a>是名第五解脱。<a id="a-CR"></a>是菩萨。<a id="a-CS"></a>过一切无边识相。<a id="a-CT"></a>知无所有。<a id="a-CU"></a>即入无所有处行。<a id="a-CV"></a>是名第六解脱。<a id="a-CW"></a>是菩萨。<a id="a-CX"></a>过一切无所有处。<a id="a-CY"></a>知非有想非无想安隐即入非有想非无想处行。<a id="a-CZ"></a>是名第七解脱。<a id="a-Ca"></a>是菩萨。<a id="a-Cb"></a>过一切非有想非无想行。<a id="a-Cc"></a>灭一切受想。<a id="a-Cd"></a>入灭尽定行。<a id="a-Ce"></a>是名第八解脱。</p>
  <p id="aCf">善男子。<a id="a-Cg"></a>云何有色见色。<a id="a-Ch"></a>有色者。<a id="a-Ci"></a>皆是因缘而生。<a id="a-Cj"></a>见空无寿者。<a id="a-Ck"></a>能如是见得脱于缚。<a id="a-Cl"></a>是名解脱。<a id="a-Cm"></a>云何内有色相见外色。<a id="a-Cn"></a>见空无寿者皆是因缘生。<a id="a-Co"></a>能如是见得脱于缚。<a id="a-Cp"></a>名为解脱。<a id="a-Cq"></a>云何信净。<a id="a-Cr"></a>净者。<a id="a-Cs"></a>若分别净不净相名为邪见。<a id="a-Ct"></a>以信净故得脱于缚。<a id="a-Cu"></a>名为解脱。<a id="a-Cv"></a>过一切色相。<a id="a-Cw"></a>灭一切有对相。<a id="a-Cx"></a>不念别异相。<a id="a-Cy"></a>知无边虚空。<a id="a-Cz"></a>即入无边虚空行。<a id="a-D0"></a>无量虚空虚空空。<a id="a-D1"></a>能如是知得脱于缚。<a id="a-D2"></a>名为解脱。<a id="a-D3"></a>过一切虚空。<a id="a-D4"></a>知无边识。<a id="a-D5"></a>即入无边识行。<a id="a-D6"></a>无量识无边识。<a id="a-D7"></a>此无边识即是空。<a id="a-D8"></a>能如是知得脱于缚。<a id="a-D9"></a>名为解脱。<a id="a-DA"></a>过无边识知无所有少即入无所有行。<a id="a-DB"></a>所有者。<a id="a-DC"></a>名为贪嗔痴烦恼。<a id="a-DD"></a>入无所有行者。<a id="a-DE"></a>灭彼烦恼。<a id="a-DF"></a>能如是知得脱于缚。<a id="a-DG"></a>名为解脱。<a id="a-DH"></a>过无所有者。<a id="a-DI"></a>知非有想非无想。<a id="a-DJ"></a>安隐即入非有想非无想行。<a id="a-DK"></a>非有想者。<a id="a-DL"></a>性空寂静。<a id="a-DM"></a>非无想者。<a id="a-DN"></a>以依因缘而有。<a id="a-DO"></a>能如是见得脱于缚。<a id="a-DP"></a>名为解脱。<a id="a-DQ"></a>过一切非有想非无想。<a id="a-DR"></a>灭一切受想。<a id="a-DS"></a>入灭尽定行。<a id="a-DT"></a>是菩萨。<a id="a-DU"></a>如是见想如阳焰受如泡。<a id="a-DV"></a>想即是受受即是想。<a id="a-DW"></a>无知者无寿者。<a id="a-DX"></a>能如是见得脱于缚。<a id="a-DY"></a>名为解脱。<a id="a-DZ"></a>善男子。<a id="a-Da"></a>何者是菩萨摩诃萨八胜处。<a id="a-Db"></a>所谓有色见色。<a id="a-Dc"></a>彼色中得自在而知。<a id="a-Dd"></a>彼色中得自在而见。<a id="a-De"></a>是名初胜处。<a id="a-Df"></a>内身有色想。<a id="a-Dg"></a>见外色若好若丑。<a id="a-Dh"></a>彼色中得自在而知。<a id="a-Di"></a>彼色中得自在而见。<a id="a-Dj"></a>是名第二胜处。<a id="a-Dk"></a>内身有色相见外色无量若好若丑。<a id="a-Dl"></a>彼色中得自在而知。<a id="a-Dm"></a>彼色中得自在而见。<a id="a-Dn"></a>是名第三胜处。<a id="a-Do"></a>内身有色相见外色少若好若丑。<a id="a-Dp"></a>彼色中得自在而知。<a id="a-Dq"></a>彼色中得自在而见。<a id="a-Dr"></a>是名第四胜处。<a id="a-Ds"></a>内身有色相见外色青见青色青色青光。<a id="a-Dt"></a>譬如优摩歌华青见青色青色青光。<a id="a-Du"></a>菩萨亦复如是。<a id="a-Dv"></a>内有色相见外色青见青色青色青光。<a id="a-Dw"></a>彼色中得自在而知。<a id="a-Dx"></a>彼色中得自在而见。<a id="a-Dy"></a>是名第五胜处。<a id="a-Dz"></a>内身有色相见外色黄见黄色黄色黄光。<a id="a-E0"></a>譬如伽尼歌罗华黄见黄色黄色黄光。<a id="a-E1"></a>菩萨摩诃萨亦如是。<a id="a-E2"></a>内身有色相见外色黄见黄色黄色黄光。<a id="a-E3"></a>彼色中得自在而知。<a id="a-E4"></a>彼色中得自在而见。<a id="a-E5"></a>是名第六胜处。<a id="a-E6"></a>内身有色相见外色赤见赤色赤色赤光。<a id="a-E7"></a>譬如槃头视婆华赤见赤色赤色赤光。<a id="a-E8"></a>菩萨摩诃萨亦如是。<a id="a-E9"></a>内身有色相见外色赤见赤色赤色赤光。<a id="a-EA"></a>彼色中得自在而知。<a id="a-EB"></a>彼色中得自在而见。<a id="a-EC"></a>是名第七胜处。<a id="a-ED"></a>内身有色相见外色白见白色白色白光。<a id="a-EE"></a>譬如优沙私多罗白见白色白色白光。<a id="a-EF"></a>菩萨摩诃萨亦如是。<a id="a-EG"></a>内身有色相见外色白见白色白色白光。<a id="a-EH"></a>彼色中得自在而知。<a id="a-EI"></a>彼色中得自在而见。<a id="a-EJ"></a>是名第八胜处。<a id="a-EK"></a>是名菩萨摩诃萨八胜处。</p>
 </body>
</html>