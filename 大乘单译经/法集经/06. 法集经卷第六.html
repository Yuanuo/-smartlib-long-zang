<!doctype html>
<html id="z3IBTznUK" data-ver="1318">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘单译经">
  <meta period="元魏">
 </head>
 <body>
  <h1 id="a1">法集经卷第六</h1>
  <p id="a2">尔时大海慧菩萨白佛言。<a id="a-3"></a>世尊。<a id="a-4"></a>世尊。<a id="a-5"></a>菩萨不应畏诸烦恼。<a id="a-6"></a>何以故。<a id="a-7"></a>以有烦恼随。<a id="a-8"></a>何处有烦恼。<a id="a-9"></a>彼处有菩提。<a id="a-A"></a>断烦恼者则无菩提。<a id="a-B"></a>世尊。<a id="a-C"></a>空及一切烦恼。<a id="a-D"></a>此二即一无差别。<a id="a-E"></a>世尊。<a id="a-F"></a>菩提及一切烦恼一切众生。<a id="a-G"></a>此等诸法亦即是一无有差别。<a id="a-H"></a>但诸毛头凡夫堕颠倒心分别我染我净。<a id="a-I"></a>世尊。<a id="a-J"></a>正行菩萨不断烦恼不取净法。<a id="a-K"></a>而是菩萨。<a id="a-L"></a>观诸烦恼门。<a id="a-M"></a>得诸三昧及诸陀罗尼门。<a id="a-N"></a>是故世尊。<a id="a-O"></a>菩萨知诸佛法以烦恼为性。<a id="a-P"></a>彼如是烦恼随。<a id="a-Q"></a>何等众生具散乱心颠倒心。<a id="a-R"></a>彼毛头凡夫众生。<a id="a-S"></a>必入恶道受诸苦恼。<a id="a-T"></a>诸菩萨如是正观。<a id="a-U"></a>能得诸佛菩提。<a id="a-V"></a>是故世尊。<a id="a-W"></a>诸菩萨则应修行随顺逆流。<a id="a-X"></a>不随顺顺流。<a id="a-Y"></a>世尊。<a id="a-Z"></a>诸菩萨得解脱者。<a id="a-a"></a>于涅槃中非于世间中。<a id="a-b"></a>何以故。<a id="a-c"></a>诸菩萨应畏于涅槃不畏世间。<a id="a-d"></a>以观世间得于大悲。<a id="a-e"></a>及证大菩提故。<a id="a-f"></a>若分别涅槃厌畏世间。<a id="a-g"></a>如是菩萨以厌世间故。<a id="a-h"></a>退于诸佛无上菩提。<a id="a-i"></a>世尊。<a id="a-j"></a>诸菩萨于世间众生。<a id="a-k"></a>成大慈大悲。<a id="a-l"></a>非于得涅槃涅槃众生。<a id="a-m"></a>世尊所言涅槃。<a id="a-n"></a>涅槃者是于寂灭虚妄分别不实之心。<a id="a-o"></a>世尊。<a id="a-p"></a>是故菩萨愿见涅槃。<a id="a-q"></a>应观虚妄分别寂灭之心。<a id="a-r"></a>如是之处得于涅槃。<a id="a-s"></a>世尊。<a id="a-t"></a>是名胜妙法集。</p>
  <p id="au">尔时观世音菩萨白佛言。<a id="a-v"></a>世尊。<a id="a-w"></a>菩萨不须修学多法。<a id="a-x"></a>世尊。<a id="a-y"></a>菩萨若受持一法善知一法。<a id="a-z"></a>余一切诸佛法。<a id="a-10"></a>自然如在掌中。<a id="a-11"></a>世尊。<a id="a-12"></a>何者是一法。<a id="a-13"></a>所谓大悲。<a id="a-14"></a>菩萨若行大悲。<a id="a-15"></a>一切诸佛法如在掌中。<a id="a-16"></a>世尊。<a id="a-17"></a>譬如转轮王所乘轮宝。<a id="a-18"></a>随往何处一切四兵随顺而去。<a id="a-19"></a>世尊。<a id="a-1A"></a>菩萨摩诃萨亦复如是。<a id="a-1B"></a>乘大悲心随至何处。<a id="a-1C"></a>彼诸佛法随顺大悲自然而去。<a id="a-1D"></a>世尊。<a id="a-1E"></a>譬如日出朗照万品。<a id="a-1F"></a>一切众生作业无难。<a id="a-1G"></a>世尊。<a id="a-1H"></a>菩萨摩诃萨亦复如是。<a id="a-1I"></a>随于何处大慈悲日照于世间。<a id="a-1J"></a>彼处众生于一切菩提分法修行则易。<a id="a-1K"></a>世尊。<a id="a-1L"></a>譬如诸根以意为本。<a id="a-1M"></a>悉能随意取于境界。<a id="a-1N"></a>世尊。<a id="a-1O"></a>菩萨摩诃萨亦复如是。<a id="a-1P"></a>依于大悲住持一切菩提分法。<a id="a-1Q"></a>随诸分中。<a id="a-1R"></a>随可作事中自然修行。<a id="a-1S"></a>世尊。<a id="a-1T"></a>譬如依彼命根有余诸根。<a id="a-1U"></a>世尊。<a id="a-1V"></a>菩萨摩诃萨亦复如是。<a id="a-1W"></a>依于大悲有余一切菩提分法。<a id="a-1X"></a>世尊。<a id="a-1Y"></a>是名胜妙法集。</p>
  <p id="a1Z">尔时坚意菩萨白佛言。<a id="a-1a"></a>世尊。<a id="a-1b"></a>诸法直心深心以为根本。<a id="a-1c"></a>世尊。<a id="a-1d"></a>若菩萨无直心深心。<a id="a-1e"></a>是菩萨则为远离诸佛妙法。<a id="a-1f"></a>世尊。<a id="a-1g"></a>成就直心深心菩萨。<a id="a-1h"></a>若无佛说法。<a id="a-1i"></a>于上虚空及树木石壁等中。<a id="a-1j"></a>自然出于法声。<a id="a-1k"></a>世尊。<a id="a-1l"></a>直心深心菩萨。<a id="a-1m"></a>意自能念闻于法声。<a id="a-1n"></a>随顺一切诸佛妙法。<a id="a-1o"></a>是故世尊。<a id="a-1p"></a>菩萨摩诃萨应当修行直心深心。<a id="a-1q"></a>世尊。<a id="a-1r"></a>如人有足则能游行。<a id="a-1s"></a>如是世尊。<a id="a-1t"></a>菩萨摩诃萨亦复如是。<a id="a-1u"></a>有直心深心。<a id="a-1v"></a>诸佛妙法自然修行。<a id="a-1w"></a>世尊。<a id="a-1x"></a>譬如有人具足上分则有寿命。<a id="a-1y"></a>世尊。<a id="a-1z"></a>菩萨摩诃萨亦复如是。<a id="a-20"></a>若有直心深心。<a id="a-21"></a>如是菩萨则有诸佛菩提。<a id="a-22"></a>世尊。<a id="a-23"></a>如人有命则得诸事。<a id="a-24"></a>世尊。<a id="a-25"></a>菩萨摩诃萨亦复如是。<a id="a-26"></a>若菩萨有直心深心。<a id="a-27"></a>是菩萨则得成就一切佛法。<a id="a-28"></a>世尊。<a id="a-29"></a>譬如有于可然故有能然。<a id="a-2A"></a>离于可然则无能然。<a id="a-2B"></a>世尊。<a id="a-2C"></a>菩萨摩诃萨亦复如是。<a id="a-2D"></a>若有直心深心。<a id="a-2E"></a>则能炽然诸佛妙法。<a id="a-2F"></a>若离直心深心。<a id="a-2G"></a>则不炽然诸佛妙法。<a id="a-2H"></a>世尊。<a id="a-2I"></a>譬如有云则能有雨。<a id="a-2J"></a>世尊。<a id="a-2K"></a>菩萨摩诃萨亦复如是以有直心深心。<a id="a-2L"></a>则有诸佛法雨。<a id="a-2M"></a>世尊。<a id="a-2N"></a>譬如树根腐败则不能生芽叶华果。<a id="a-2O"></a>世尊。<a id="a-2P"></a>菩萨摩诃萨亦复如是。<a id="a-2Q"></a>若无直心深心。<a id="a-2R"></a>则一切诸佛善法不复生长。<a id="a-2S"></a>是故世尊。<a id="a-2T"></a>菩萨欲得诸佛菩提。<a id="a-2U"></a>应自善取直心深心。<a id="a-2V"></a>善自守护直心深心。<a id="a-2W"></a>善自清净直心深心。<a id="a-2X"></a>世尊。<a id="a-2Y"></a>是名胜妙法集。</p>
  <p id="a2Z">尔时善护菩萨白佛言。<a id="a-2a"></a>世尊。<a id="a-2b"></a>菩萨不须守护诸法。<a id="a-2c"></a>世尊。<a id="a-2d"></a>若菩萨但能善护自心。<a id="a-2e"></a>是菩萨善护自心故。<a id="a-2f"></a>则能成就诸佛妙法。<a id="a-2g"></a>世尊。<a id="a-2h"></a>若菩萨守护诸法。<a id="a-2i"></a>是菩萨则不能得无生法忍。<a id="a-2j"></a>世尊。<a id="a-2k"></a>若菩萨不护诸法而入禅定。<a id="a-2l"></a>是菩萨则无过失。<a id="a-2m"></a>亦不违于诸佛菩萨。<a id="a-2n"></a>则能自心知诸佛法而不护自心。<a id="a-2o"></a>见如是心依因缘生。<a id="a-2p"></a>如是见一切诸法依因缘生。<a id="a-2q"></a>见自心如幻。<a id="a-2r"></a>如是见诸法如幻。<a id="a-2s"></a>而心非内非外非二中间可得。<a id="a-2t"></a>如是见一切诸法。<a id="a-2u"></a>见即如心无于色相。<a id="a-2v"></a>不可得示不可得见。<a id="a-2w"></a>无于形碍不可执捉不照不住。<a id="a-2x"></a>见一切诸法其相如是。<a id="a-2y"></a>若能如是见者。<a id="a-2z"></a>是菩萨则能得于平等之心。<a id="a-30"></a>以得平等心故。<a id="a-31"></a>如是菩萨不复更得于法。<a id="a-32"></a>是菩萨不复住不复行。<a id="a-33"></a>不取不舍及以不求。<a id="a-34"></a>以不求故而能不取。<a id="a-35"></a>以不取故而无所著。<a id="a-36"></a>以不着故而能不染。<a id="a-37"></a>以是菩萨不染一切法。<a id="a-38"></a>世尊。<a id="a-39"></a>是名胜妙法集。</p>
  <p id="a3A">尔时虚空菩萨白佛言。<a id="a-3B"></a>世尊。<a id="a-3C"></a>菩萨不作如是言。<a id="a-3D"></a>以何等言说能生他人嗔心。<a id="a-3E"></a>菩萨不作如是言。<a id="a-3F"></a>以何等言说能生他人恼心。<a id="a-3G"></a>菩萨不作如是言。<a id="a-3H"></a>以何等言说能令他人不知。<a id="a-3I"></a>菩萨不作如是言。<a id="a-3J"></a>以何等言说无义虚妄。<a id="a-3K"></a>菩萨不作如是言。<a id="a-3L"></a>以何等言说能令不生智慧光明。<a id="a-3M"></a>菩萨不作如是言。<a id="a-3N"></a>以何等言说能令其心不生欢喜。<a id="a-3O"></a>亦不具足及以耳闻不生喜乐。<a id="a-3P"></a>菩萨不作如是言。<a id="a-3Q"></a>以何等言说令破坏二处。<a id="a-3R"></a>世尊。<a id="a-3S"></a>菩萨不作如是言。<a id="a-3T"></a>以何等言说令他不能解空。<a id="a-3U"></a>何以故。<a id="a-3V"></a>世尊。<a id="a-3W"></a>一切言说。<a id="a-3X"></a>彼如是言说最为坚固。<a id="a-3Y"></a>以何等言说。<a id="a-3Z"></a>令他能知于空。<a id="a-3a"></a>世尊。<a id="a-3b"></a>若菩萨能知诸法空义。<a id="a-3c"></a>无心无我其相不二。<a id="a-3d"></a>远离二相而不舍一切众生所作事业。<a id="a-3e"></a>是名菩萨无障碍大悲。<a id="a-3f"></a>若菩萨行无障碍大悲。<a id="a-3g"></a>是菩萨能学诸佛所学。<a id="a-3h"></a>若学诸佛所学。<a id="a-3i"></a>是菩萨能知诸法如虚空。<a id="a-3j"></a>以知诸法如虚空故。<a id="a-3k"></a>是菩萨得虚空藏。<a id="a-3l"></a>是菩萨为欲舍者能舍诸舍。<a id="a-3m"></a>而于舍及悭不生二心。<a id="a-3n"></a>破戒持戒。<a id="a-3o"></a>忍辱嗔恨。<a id="a-3p"></a>精进懈怠。<a id="a-3q"></a>散乱禅定。<a id="a-3r"></a>愚痴智慧。<a id="a-3s"></a>不生二想。<a id="a-3t"></a>是菩萨不复求诸佛妙法。<a id="a-3u"></a>不舍诸凡夫恶法。<a id="a-3v"></a>世尊。<a id="a-3w"></a>譬如一切诸水入于大海。<a id="a-3x"></a>皆同一味所谓碱味。<a id="a-3y"></a>世尊。<a id="a-3z"></a>菩萨亦复如是。<a id="a-40"></a>入于第一义大海。<a id="a-41"></a>所见一切诸法皆是一味。<a id="a-42"></a>所谓真解脱味。<a id="a-43"></a>世尊。<a id="a-44"></a>譬如日光等照一切众生。<a id="a-45"></a>世尊。<a id="a-46"></a>菩萨智慧亦复如是。<a id="a-47"></a>等照一切诸法。<a id="a-48"></a>世尊。<a id="a-49"></a>一切诸法不违于空。<a id="a-4A"></a>世尊。<a id="a-4B"></a>若菩萨能如是知。<a id="a-4C"></a>是菩萨能于一切法中见真菩提。<a id="a-4D"></a>若菩萨于一切法中见真菩提。<a id="a-4E"></a>是菩萨知所说言音皆是佛语。<a id="a-4F"></a>是菩萨无所著而说于法。<a id="a-4G"></a>是菩萨名为得无障碍乐说辩才。<a id="a-4H"></a>世尊。<a id="a-4I"></a>是名胜妙法集。</p>
  <p id="a4J">尔时文殊师利菩萨白佛言。<a id="a-4K"></a>世尊。<a id="a-4L"></a>世尊。<a id="a-4M"></a>世间之人颠倒妄取。<a id="a-4N"></a>若如是言。<a id="a-4O"></a>依波罗蜜故菩萨得名。<a id="a-4P"></a>此则不然。<a id="a-4Q"></a>何以故。<a id="a-4R"></a>世尊。<a id="a-4S"></a>依于菩萨诸波罗蜜得名故。<a id="a-4T"></a>世尊。<a id="a-4U"></a>若依波罗蜜菩萨得名者。<a id="a-4V"></a>亦应依诸众生名为菩萨。<a id="a-4W"></a>此义不然。<a id="a-4X"></a>何以故。<a id="a-4Y"></a>世尊。<a id="a-4Z"></a>菩萨生诸波罗蜜。<a id="a-4a"></a>菩萨知诸波罗蜜。<a id="a-4b"></a>以菩萨生诸波罗蜜。<a id="a-4c"></a>为诸众生说。<a id="a-4d"></a>是故如来常说。<a id="a-4e"></a>菩萨未曾生法而能生。<a id="a-4f"></a>未曾成法而能成。<a id="a-4g"></a>未曾说法而能说。<a id="a-4h"></a>世尊。<a id="a-4i"></a>诸波罗蜜不能护菩萨。<a id="a-4j"></a>而菩萨能护诸波罗蜜。<a id="a-4k"></a>是故说菩萨能护诸法。<a id="a-4l"></a>世尊。<a id="a-4m"></a>诸波罗蜜不能住持菩萨。<a id="a-4n"></a>菩萨能住持诸波罗蜜。<a id="a-4o"></a>是故说菩萨能受持法。<a id="a-4p"></a>世尊。<a id="a-4q"></a>一切诸法无病。<a id="a-4r"></a>以自体无垢故。<a id="a-4s"></a>世尊。<a id="a-4t"></a>一切诸法不二。<a id="a-4u"></a>以远离众生我身故。<a id="a-4v"></a>一切诸法无心。<a id="a-4w"></a>以远离可取舍故。<a id="a-4x"></a>一切诸法无意识。<a id="a-4y"></a>以无始发故。<a id="a-4z"></a>一切诸法无来相。<a id="a-50"></a>以无间故。<a id="a-51"></a>一切诸法无去。<a id="a-52"></a>以不动故。<a id="a-53"></a>一切诸法无死。<a id="a-54"></a>以无命故。<a id="a-55"></a>一切诸法不活。<a id="a-56"></a>以本来不食故。<a id="a-57"></a>一切诸法无物。<a id="a-58"></a>以不和合故。<a id="a-59"></a>一切诸法不减。<a id="a-5A"></a>以法界无差别故。<a id="a-5B"></a>一切诸法不可割截。<a id="a-5C"></a>以无形故。<a id="a-5D"></a>一切诸法如金刚。<a id="a-5E"></a>以实际平等故。<a id="a-5F"></a>世尊。<a id="a-5G"></a>知如是诸法。<a id="a-5H"></a>是菩萨能知诸法实体。<a id="a-5I"></a>若知诸法实体。<a id="a-5J"></a>是菩萨能知于空。<a id="a-5K"></a>若能知空。<a id="a-5L"></a>是菩萨不与他诤竞。<a id="a-5M"></a>若不与他诤竞。<a id="a-5N"></a>是菩萨能住沙门法中。<a id="a-5O"></a>若能住沙门法中。<a id="a-5P"></a>是菩萨则能不住。<a id="a-5Q"></a>若能不住。<a id="a-5R"></a>是菩萨于诸漏境界不起于漏。<a id="a-5S"></a>若于诸境界不起于漏。<a id="a-5T"></a>是菩萨能无诸病。<a id="a-5U"></a>若无诸病。<a id="a-5V"></a>是菩萨名为如来。<a id="a-5W"></a>若菩萨得名如来。<a id="a-5X"></a>是菩萨不说二语。<a id="a-5Y"></a>若不说二语。</p>
  <p id="a5Z">是菩萨不舍世间不取涅槃。<a id="a-5a"></a>唯为一切众生。<a id="a-5b"></a>而说远离一切分别虚妄烦恼。<a id="a-5c"></a>世尊。<a id="a-5d"></a>是名胜妙法集。<a id="a-5e"></a>不颠倒集名为空集。<a id="a-5f"></a>无相无愿无行不生不灭集。<a id="a-5g"></a>无生法忍集。<a id="a-5h"></a>大乘集。<a id="a-5i"></a>转大法轮集。<a id="a-5j"></a>大波罗蜜集。<a id="a-5k"></a>诸大地集。<a id="a-5l"></a>一切诸法不颠倒集。<a id="a-5m"></a>世尊。<a id="a-5n"></a>诸菩萨依大法集。<a id="a-5o"></a>修持受行。<a id="a-5p"></a>或于国土作转轮王。<a id="a-5q"></a>受持十善业道。<a id="a-5r"></a>能令众生安住十善业道。<a id="a-5s"></a>或作胜首。<a id="a-5t"></a>教化众生令得出世间胜事。<a id="a-5u"></a>或作大长者。<a id="a-5v"></a>能令众生厌世间恶事。<a id="a-5w"></a>或作天帝释。<a id="a-5x"></a>能令诸天不起放逸。<a id="a-5y"></a>或作梵王。<a id="a-5z"></a>能令众生住于禅定四无量等。<a id="a-60"></a>或作四天王。<a id="a-61"></a>能令众生于诸法中不能染心。<a id="a-62"></a>或作沙门。<a id="a-63"></a>教化众生令不闻恶法。<a id="a-64"></a>或作婆罗门。<a id="a-65"></a>教化众生令知寂静之处。<a id="a-66"></a>自身寂静令诸眷属亦住寂静。<a id="a-67"></a>自身柔软令诸眷属亦得柔软。<a id="a-68"></a>具足住于一切处。<a id="a-69"></a>以得大自在。<a id="a-6A"></a>能作大法师。<a id="a-6B"></a>以能断一切众生疑故。<a id="a-6C"></a>于一切处不生怯弱。<a id="a-6D"></a>以一切烦恼尽故。<a id="a-6E"></a>世尊。<a id="a-6F"></a>是名胜妙法集。</p>
  <p id="a6G">尔时世尊告文殊师利菩萨摩诃萨。<a id="a-6H"></a>文殊师利。<a id="a-6I"></a>若有众生。<a id="a-6J"></a>闻说文殊师利如是胜妙法集。<a id="a-6K"></a>及闻诸菩萨胜妙法集。<a id="a-6L"></a>及诸声闻胜妙法集。<a id="a-6M"></a>而能知能信。<a id="a-6N"></a>彼诸众生深种善根。<a id="a-6O"></a>非于一佛而修供养。<a id="a-6P"></a>非于一佛二佛而种善根。<a id="a-6Q"></a>何以故。<a id="a-6R"></a>文殊师利诸佛如来甚深菩提。<a id="a-6S"></a>是黠慧者能知法者深妙境界。<a id="a-6T"></a>文殊师利。<a id="a-6U"></a>是妙法门。<a id="a-6V"></a>微少善根众生不能得闻。<a id="a-6W"></a>假令得闻亦不能信。<a id="a-6X"></a>若菩萨自身能证。<a id="a-6Y"></a>是菩萨能信。<a id="a-6Z"></a>复有诸善知识护故。<a id="a-6a"></a>是人能信而能受持。<a id="a-6b"></a>能得无生忍。<a id="a-6c"></a>文殊师利。<a id="a-6d"></a>离此法行无有一人成佛。<a id="a-6e"></a>文殊师利。<a id="a-6f"></a>过去恒河沙诸佛如来成佛菩提。<a id="a-6g"></a>彼诸佛行如是法行。<a id="a-6h"></a>得阿耨多罗三藐三菩提。<a id="a-6i"></a>文殊师利。<a id="a-6j"></a>若人远离此法行欲得菩提者。<a id="a-6k"></a>是人如缚虚空不能得法。<a id="a-6l"></a>离此法行随顺法忍尚不可得。<a id="a-6m"></a>何况能得无生法忍而成阿耨多罗三藐三菩提。</p>
  <p id="a6n">文殊师利。<a id="a-6o"></a>我诸声闻得俱解脱。<a id="a-6p"></a>得八解脱及四无碍。<a id="a-6q"></a>彼诸声闻。<a id="a-6r"></a>亦不离此法行而得解脱。<a id="a-6s"></a>文殊师利。<a id="a-6t"></a>宁闻此深妙法门起谤生于恶道。<a id="a-6u"></a>不能于余浅法门起信生于善道。<a id="a-6v"></a>何以故。<a id="a-6w"></a>谤此法门者生于地狱。<a id="a-6x"></a>因闻此法门。<a id="a-6y"></a>现前得于解脱。<a id="a-6z"></a>非闻余浅法门生于善道。<a id="a-70"></a>文殊师利。<a id="a-71"></a>菩萨摩诃萨。<a id="a-72"></a>有四种法。<a id="a-73"></a>闻此法门能生于信。<a id="a-74"></a>何者为四。<a id="a-75"></a>所谓是人过去世曾闻此法门。<a id="a-76"></a>闻已随喜有大善根。<a id="a-77"></a>有大善根庄严诸善知识。<a id="a-78"></a>善护成就受持闻慧之行。<a id="a-79"></a>文殊师利。<a id="a-7A"></a>是名菩萨四种法闻此法门能生于信。<a id="a-7B"></a>复次文殊师利。<a id="a-7C"></a>菩萨更有四种法。<a id="a-7D"></a>闻此法门能生于信。<a id="a-7E"></a>何者为四。<a id="a-7F"></a>所谓常思惟正念。<a id="a-7G"></a>常畏诸不善业。<a id="a-7H"></a>常作大菩提愿。<a id="a-7I"></a>自性质直柔软安隐乐修胜行。<a id="a-7J"></a>文殊师利。<a id="a-7K"></a>是名菩萨成就四种法闻此法门能生于信。<a id="a-7L"></a>复次文殊师利。<a id="a-7M"></a>菩萨成就四种法。<a id="a-7N"></a>闻此法门不生于谤。<a id="a-7O"></a>何者为四。<a id="a-7P"></a>所谓毕竟成就菩提愿得无生法忍。<a id="a-7Q"></a>成就正见得不退阿耨多罗三藐三菩提心。<a id="a-7R"></a>文殊师利。<a id="a-7S"></a>是名得毕竟成就四种法闻此法门不生于谤。<a id="a-7T"></a>文殊师利。<a id="a-7U"></a>菩萨复有四种法。<a id="a-7V"></a>闻此法门能生于信。<a id="a-7W"></a>何等为四。<a id="a-7X"></a>所谓成就闻慧。<a id="a-7Y"></a>成就般若成就空。<a id="a-7Z"></a>以禅定得大陀罗尼。<a id="a-7a"></a>文殊师利。<a id="a-7b"></a>是名菩萨有四种法闻此法门能生于信。<a id="a-7c"></a>文殊师利。<a id="a-7d"></a>菩萨复有四种法。<a id="a-7e"></a>闻此法门而能了知。<a id="a-7f"></a>何等为四。<a id="a-7g"></a>所谓成就功德庄严。<a id="a-7h"></a>成就闻慧庄严。<a id="a-7i"></a>成就智庄严。<a id="a-7j"></a>成就诸禅定柔软心庄严。<a id="a-7k"></a>文殊师利。<a id="a-7l"></a>是名菩萨四种法。<a id="a-7m"></a>闻此法门而能了知。<a id="a-7n"></a>文殊师利。<a id="a-7o"></a>菩萨复有四法。<a id="a-7p"></a>闻此法门得受阿耨多罗三藐三菩提记。<a id="a-7q"></a>何等为四。<a id="a-7r"></a>所谓菩萨见一切色佛色。<a id="a-7s"></a>闻一切法佛法。<a id="a-7t"></a>远离一切诸求。<a id="a-7u"></a>乃至不求佛菩提不退于大悲。<a id="a-7v"></a>文殊师利。<a id="a-7w"></a>是名菩萨有四种法得受阿耨多罗三藐三菩提记。<a id="a-7x"></a>是故文殊师利。<a id="a-7y"></a>诸菩萨常应求闻读诵此经。<a id="a-7z"></a>文殊师利。<a id="a-80"></a>菩萨愿速得菩提。<a id="a-81"></a>常应勤求闻此法门。<a id="a-82"></a>菩萨愿速得受记。<a id="a-83"></a>常应勤求闻此法门。<a id="a-84"></a>菩萨愿得断于业障。<a id="a-85"></a>愿得断于烦恼障。<a id="a-86"></a>愿得断于智障。<a id="a-87"></a>是菩萨常应求闻此经。<a id="a-88"></a>菩萨愿得诸佛如来无上供养。<a id="a-89"></a>是菩萨常应求闻此经。<a id="a-8A"></a>愿得常护妙法。<a id="a-8B"></a>是菩萨常应闻受持读诵此经。<a id="a-8C"></a>文殊师利。<a id="a-8D"></a>若人闻此法门。<a id="a-8E"></a>能信能忍不生于谤。<a id="a-8F"></a>文殊师利。<a id="a-8G"></a>我授是人阿耨多罗三藐三菩提记。<a id="a-8H"></a>尔时无所发菩萨摩诃萨。<a id="a-8I"></a>于颈上脱八千万阿僧祇宝璎珞。<a id="a-8J"></a>奉散如来。<a id="a-8K"></a>作如是言。<a id="a-8L"></a>世尊。<a id="a-8M"></a>因此功德。<a id="a-8N"></a>令一切众生成就诸佛如来应正遍知。<a id="a-8O"></a>尔时彼璎珞于如来顶上住虚空中。<a id="a-8P"></a>作种种胜妙庄严大宝帐而住。<a id="a-8Q"></a>四角形量。<a id="a-8R"></a>过于天人妙相庄严。<a id="a-8S"></a>彼诸声闻及一切菩萨。<a id="a-8T"></a>释提桓因梵天王四天王。<a id="a-8U"></a>未曾见闻。<a id="a-8V"></a>是大宝帐随如来去而去。<a id="a-8W"></a>随如来住而住。<a id="a-8X"></a>现如是妙事时。<a id="a-8Y"></a>无量诸天人等。<a id="a-8Z"></a>皆生希有奇特之心。<a id="a-8a"></a>佥于顶上合掌而住。<a id="a-8b"></a>赞叹如来。<a id="a-8c"></a>瞻仰如来目不暂瞬。<a id="a-8d"></a>尔时无所发菩萨摩诃萨。<a id="a-8e"></a>生于欢喜希有之心。<a id="a-8f"></a>偏袒右肩。<a id="a-8g"></a>礼如来足。<a id="a-8h"></a>合掌向佛。<a id="a-8i"></a>以偈赞言。</p>
  <p id="a8j">诸功德众如来器　　天人众生唯佛救</p>
  <p id="a8k">佛于世间无胜者　　无胜寂静及平等</p>
  <p id="a8l">等心无谄行亦然　　于世以悲牵缚心</p>
  <p id="a8m">如空平等心无染　　安乐多人而说法</p>
  <p id="a8n">世尊无亲无诸怨　　无有诸忧无欢喜</p>
  <p id="a8o">能救世间如良医　　于世行慈无分别</p>
  <p id="a8p">修罗天人龙夜叉　　归依于佛得寂静</p>
  <p id="a8q">佛于三界为最上　　是故今者我归命</p>
  <p id="a8r">善逝有为更无过　　而于寂静靡功德</p>
  <p id="a8s">舍于二道无分别　　已得寂灭行世间</p>
  <p id="a8t">寂灭境界不可测　　唯乃十力知如来</p>
  <p id="a8u">如地及空不可量　　是故合掌而顶戴</p>
  <p id="a8v">不沈不浮大波浪　　不漂不住无上人</p>
  <p id="a8w">有海彼岸唯佛到　　无比智海我归命</p>
  <p id="a8x">如莲处水无能污　　佛行世间法不染</p>
  <p id="a8y">更无有能与佛等　　以无等故我归依</p>
  <p id="a8z">如来无法而不知　　以有十力过一切</p>
  <p id="a90">于众奋迅无与比　　是故名佛勇独步</p>
  <p id="a91">能受诸佛甘露法　　是故远离一切畏</p>
  <p id="a92">无上医师胜应供　　是故归命大悲者</p>
  <p id="a93">尔时无所发菩萨摩诃萨白佛言。<a id="a-94"></a>世尊。<a id="a-95"></a>世尊唯知我心。<a id="a-96"></a>我不为自身供养如来。<a id="a-97"></a>世尊。<a id="a-98"></a>我奉璎珞供养如来。<a id="a-99"></a>及赞叹如来。<a id="a-9A"></a>因此善根功德。<a id="a-9B"></a>愿令一切众生得于无上诸佛菩提。<a id="a-9C"></a>世尊。<a id="a-9D"></a>此是我意。<a id="a-9E"></a>尔时世尊熙怡而笑。<a id="a-9F"></a>诸佛如来熙怡而笑。<a id="a-9G"></a>必不虚妄。<a id="a-9H"></a>尔时如来从面门放种种色无量光明。<a id="a-9I"></a>譬如青黄赤白红紫颇梨金银等无量种色。<a id="a-9J"></a>普照十方无量无边世界。<a id="a-9K"></a>灭除一切恶趣众生无量苦恼。<a id="a-9L"></a>生诸天人无量喜乐已。<a id="a-9M"></a>还摄光明。<a id="a-9N"></a>围绕如来百千万匝。<a id="a-9O"></a>于如来顶上而没。<a id="a-9P"></a>尔时彼诸大众。<a id="a-9Q"></a>见是光明心生欢喜踊跃安乐。<a id="a-9R"></a>合掌向佛于一面住。<a id="a-9S"></a>而作是念。<a id="a-9T"></a>如来何因熙怡而笑。<a id="a-9U"></a>尔时阿难从座而起。<a id="a-9V"></a>偏袒右肩。<a id="a-9W"></a>合掌向佛。<a id="a-9X"></a>以偈而问微笑因缘。</p>
  <p id="a9Y">无上第一尊　　世间及天人</p>
  <p id="a9Z">瞻仰如来住　　疑于喜笑事</p>
  <p id="a9a">大师离烦恼　　知法及化人</p>
  <p id="a9b">熙怡必不空　　愿佛为解说</p>
  <p id="a9c">面门放光明　　清净生喜悦</p>
  <p id="a9d">天人及恶道　　光触身安乐</p>
  <p id="a9e">大人放光明　　于其面门出</p>
  <p id="a9f">是光为何义　　唯愿大慈说</p>
  <p id="a9g">齿出胜妙光　　明艳甚鲜白</p>
  <p id="a9h">显现最殊胜　　隐蔽一切光</p>
  <p id="a9i">于明闇不现　　以是世间喜</p>
  <p id="a9j">佛悲何所为　　何人功德起</p>
  <p id="a9k">愿说慈所为　　除断我等疑</p>
  <p id="a9l">远离烦恼人　　非无因缘笑</p>
  <p id="a9m">妙光出面门　　普照于十方</p>
  <p id="a9n">所作已还摄　　入于如来顶</p>
  <p id="a9o">此光起佛意　　为表圣心出</p>
  <p id="a9p">如电昼在空　　普照而不停</p>
  <p id="a9q">尔时佛告阿难。<a id="a-9r"></a>阿难。<a id="a-9s"></a>此无所发菩萨摩诃萨。<a id="a-9t"></a>于未来世过十二劫。<a id="a-9u"></a>当成阿耨多罗三藐三菩提。<a id="a-9v"></a>佛号大光明如来应供正遍知明行足善逝世间解无上士调御丈夫天人师佛世尊。<a id="a-9w"></a>劫名诸天赞叹。<a id="a-9x"></a>世界名大欢喜。<a id="a-9y"></a>阿难。<a id="a-9z"></a>彼大光明如来应供正遍知。<a id="a-A0"></a>寿命住一大劫。<a id="a-A1"></a>彼国众生寿命十二小劫。<a id="a-A2"></a>阿难。<a id="a-A3"></a>譬如他化自在天所受妙乐。<a id="a-A4"></a>彼佛国土众生所受妙乐亦复如是。<a id="a-A5"></a>尔时慧命须菩提。<a id="a-A6"></a>语无所发菩萨言。<a id="a-A7"></a>大士快得善利。<a id="a-A8"></a>如来今日授仁者记。<a id="a-A9"></a>必得阿耨多罗三藐三菩提。<a id="a-AA"></a>无所发菩萨言。<a id="a-AB"></a>大德须菩提。<a id="a-AC"></a>汝见何法名为成佛。<a id="a-AD"></a>须菩提言。<a id="a-AE"></a>善男子。<a id="a-AF"></a>我不见有法成阿耨多罗三藐三菩提。<a id="a-AG"></a>问曰若大德须菩提。<a id="a-AH"></a>若不见有法得成佛。<a id="a-AI"></a>何故诳我大士授于阿耨多罗三藐三菩提记。<a id="a-AJ"></a>须菩提言。<a id="a-AK"></a>善男子。<a id="a-AL"></a>如来与仁者授记必得成佛。<a id="a-AM"></a>是故我作此说。<a id="a-AN"></a>无所发菩萨言。<a id="a-AO"></a>大德须菩提。<a id="a-AP"></a>诸佛如来如实知法。<a id="a-AQ"></a>是故佛言。<a id="a-AR"></a>汝当得阿耨多罗三藐三菩提。<a id="a-AS"></a>云何如来如实知法。<a id="a-AT"></a>须菩提。<a id="a-AU"></a>若有菩萨求菩提者。<a id="a-AV"></a>诸佛不与是人授记。<a id="a-AW"></a>若有菩萨不求菩提者。<a id="a-AX"></a>诸佛如来则与授记。<a id="a-AY"></a>诸佛如来如实知法无授记相。<a id="a-AZ"></a>而为众生种诸善根故。<a id="a-Aa"></a>作是记汝当成佛。<a id="a-Ab"></a>须菩提。<a id="a-Ac"></a>汝见何法而作是言。<a id="a-Ad"></a>大士必得阿耨多罗三藐三菩提。<a id="a-Ae"></a>须菩提言。<a id="a-Af"></a>善男子。<a id="a-Ag"></a>诸佛如来依世俗文字而说授记。<a id="a-Ah"></a>我诸声闻随佛世尊故如是说。<a id="a-Ai"></a>无所发菩萨言。<a id="a-Aj"></a>大德须菩提。<a id="a-Ak"></a>夫文字者。<a id="a-Al"></a>若依世俗名为文字。<a id="a-Am"></a>若于圣人则非文字。<a id="a-An"></a>何以故。<a id="a-Ao"></a>圣人所说皆是真实。<a id="a-Ap"></a>世俗言语悉为虚妄。<a id="a-Aq"></a>是故大德须菩提。<a id="a-Ar"></a>不应以此世俗邪语圣法中说。<a id="a-As"></a>大德须菩提。<a id="a-At"></a>诸菩萨等为护众生。<a id="a-Au"></a>若闻甚深第一义谛惊怖不信。<a id="a-Av"></a>是故圣人以大悲心。<a id="a-Aw"></a>舍真实法而说世间虚妄之语。<a id="a-Ax"></a>为欲将护毛道凡夫。<a id="a-Ay"></a>终不为圣作如是说。<a id="a-Az"></a>若为圣人则说实法。<a id="a-B0"></a>以此实法圣所爱乐。<a id="a-B1"></a>何等名为圣人实法。<a id="a-B2"></a>大德须菩提。<a id="a-B3"></a>圣实法者菩提之法。<a id="a-B4"></a>本性常寂名为真实。<a id="a-B5"></a>如菩提相本性清净。<a id="a-B6"></a>一切诸法亦如是相。<a id="a-B7"></a>是则名为圣人实法。<a id="a-B8"></a>须菩提言。<a id="a-B9"></a>善男子。<a id="a-BA"></a>有四真谛名为实谛。<a id="a-BB"></a>何等为四。<a id="a-BC"></a>苦谛集谛灭谛道谛。<a id="a-BD"></a>无所发菩萨言。<a id="a-BE"></a>大德须菩提。<a id="a-BF"></a>汝不说苦是有为耶。<a id="a-BG"></a>须菩提言。<a id="a-BH"></a>如是善男子。<a id="a-BI"></a>我常说苦是有为法。<a id="a-BJ"></a>无所发菩萨言。<a id="a-BK"></a>大德须菩提。<a id="a-BL"></a>如来常说一切有为皆是虚妄。<a id="a-BM"></a>须菩提言。<a id="a-BN"></a>如是善男子。<a id="a-BO"></a>如来常说有为之法皆是虚妄。<a id="a-BP"></a>无所发菩萨言。<a id="a-BQ"></a>若如是者。<a id="a-BR"></a>汝云何言苦是实谛。<a id="a-BS"></a>大德须菩提。<a id="a-BT"></a>若言苦是有为法者。<a id="a-BU"></a>即是虚妄。<a id="a-BV"></a>须菩提言。<a id="a-BW"></a>善男子。<a id="a-BX"></a>苦是有为虚妄不实。<a id="a-BY"></a>我说知苦以为实谛。<a id="a-BZ"></a>无所发菩萨言。<a id="a-Ba"></a>须菩提。<a id="a-Bb"></a>若苦是有为虚妄不实。<a id="a-Bc"></a>知彼苦智亦应虚妄非是真实。<a id="a-Bd"></a>须菩提言。<a id="a-Be"></a>善男子。<a id="a-Bf"></a>如是如是。<a id="a-Bg"></a>知苦智者亦是虚妄。<a id="a-Bh"></a>无所发菩萨言。<a id="a-Bi"></a>大德须菩提。<a id="a-Bj"></a>若如是者。<a id="a-Bk"></a>云何知苦是圣谛智。<a id="a-Bl"></a>须菩提言。<a id="a-Bm"></a>善男子。<a id="a-Bn"></a>灭谛是无为法。<a id="a-Bo"></a>若尔何故非圣谛。<a id="a-Bp"></a>无所发菩萨言。<a id="a-Bq"></a>大德须菩提。<a id="a-Br"></a>灭何等法名为灭谛。<a id="a-Bs"></a>为即自灭故名为灭。<a id="a-Bt"></a>更有所灭称为灭耶。<a id="a-Bu"></a>须菩提言。<a id="a-Bv"></a>善男子。<a id="a-Bw"></a>有为说者言。<a id="a-Bx"></a>灭尽诸苦名为灭谛。<a id="a-By"></a>无所发菩萨言。<a id="a-Bz"></a>须菩提汝不说苦是有为虚妄不实耶。<a id="a-C0"></a>须菩提言。<a id="a-C1"></a>如是善男子。<a id="a-C2"></a>我向说言。<a id="a-C3"></a>苦是有为法虚妄不实。<a id="a-C4"></a>无所发菩萨言。<a id="a-C5"></a>大德须菩提。<a id="a-C6"></a>若法虚妄不实。<a id="a-C7"></a>是法无灭。<a id="a-C8"></a>若如是者。<a id="a-C9"></a>云何而言灭尽诸苦名为灭谛。<a id="a-CA"></a>尔时慧命须菩提白无所发菩萨摩诃萨言。<a id="a-CB"></a>善男子。<a id="a-CC"></a>我于大士如是无碍乐说辩才生随喜心。<a id="a-CD"></a>善男子。<a id="a-CE"></a>愿诸众生皆得是辩才。<a id="a-CF"></a>须菩提言。<a id="a-CG"></a>善男子。<a id="a-CH"></a>何者是诸菩萨摩诃萨实谛证智。<a id="a-CI"></a>无所发菩萨言。<a id="a-CJ"></a>须菩提。<a id="a-CK"></a>一切诸法与实谛行不相违背。<a id="a-CL"></a>是故证一切法。<a id="a-CM"></a>名证实谛。<a id="a-CN"></a>须菩提。<a id="a-CO"></a>一切诸法从因缘生。<a id="a-CP"></a>能如实知因缘生法。<a id="a-CQ"></a>名为实谛。<a id="a-CR"></a>一切法空如实知空名实谛。<a id="a-CS"></a>证空者名证实谛。<a id="a-CT"></a>一切诸法不生。<a id="a-CU"></a>证诸法不生名为证实谛。<a id="a-CV"></a>随何法证于实谛。<a id="a-CW"></a>于彼法中乃至无有一法可取一法可舍。<a id="a-CX"></a>须菩提。<a id="a-CY"></a>是名诸菩萨摩诃萨证实智。<a id="a-CZ"></a>须菩提。<a id="a-Ca"></a>言实谛者。<a id="a-Cb"></a>即是宣说无分别法。<a id="a-Cc"></a>何以故。<a id="a-Cd"></a>须菩提。<a id="a-Ce"></a>所有分别者皆是邪法。<a id="a-Cf"></a>须菩提。<a id="a-Cg"></a>汝向所言。<a id="a-Ch"></a>大士快得善利授阿耨多罗三藐三菩提记必得成佛。<a id="a-Ci"></a>须菩提。<a id="a-Cj"></a>若人自谓快得善利。<a id="a-Ck"></a>佛则不与是人授记。<a id="a-Cl"></a>若人远离快得善利。<a id="a-Cm"></a>如是之人佛则授记。<a id="a-Cn"></a>若人于得利养不生欢喜。<a id="a-Co"></a>若失利养亦不忧恼。<a id="a-Cp"></a>是人授记。<a id="a-Cq"></a>若人不离世间。<a id="a-Cr"></a>而得涅槃。<a id="a-Cs"></a>是人授记。<a id="a-Ct"></a>若人不舍凡法而证圣道。<a id="a-Cu"></a>是人授记。<a id="a-Cv"></a>若人闻得记不喜。<a id="a-Cw"></a>是人授记。<a id="a-Cx"></a>须菩提言。<a id="a-Cy"></a>善男子。<a id="a-Cz"></a>所向所知。<a id="a-D0"></a>若如是知其义甚深。<a id="a-D1"></a>无所发菩萨言。<a id="a-D2"></a>须菩提。<a id="a-D3"></a>若人不见有去来。<a id="a-D4"></a>是人则知甚深。<a id="a-D5"></a>须菩提言。<a id="a-D6"></a>此甚深法难可得知。<a id="a-D7"></a>无所发菩萨言。<a id="a-D8"></a>须菩提。<a id="a-D9"></a>若人欲见是甚深。<a id="a-DA"></a>是人则不能见。<a id="a-DB"></a>须菩提言。<a id="a-DC"></a>如是知者难可了知。<a id="a-DD"></a>无所发菩萨言。<a id="a-DE"></a>须菩提。<a id="a-DF"></a>无修行者亦难了知。<a id="a-DG"></a>须菩提言。<a id="a-DH"></a>善男子。<a id="a-DI"></a>何等众生。<a id="a-DJ"></a>于甚深法能生信心。<a id="a-DK"></a>无所发菩萨言。<a id="a-DL"></a>须菩提。<a id="a-DM"></a>若人已曾供养过去无量佛。<a id="a-DN"></a>是人能信。<a id="a-DO"></a>须菩提。<a id="a-DP"></a>若人不能种诸善根。<a id="a-DQ"></a>亦不修行供养诸佛。<a id="a-DR"></a>如是之人。<a id="a-DS"></a>终不能得闻此法门。<a id="a-DT"></a>须菩提言。<a id="a-DU"></a>善男子。<a id="a-DV"></a>云何得为供养诸佛。<a id="a-DW"></a>无所发菩萨言。<a id="a-DX"></a>若人能住如实修行。<a id="a-DY"></a>是人名为供养诸佛。<a id="a-DZ"></a>须菩提言。<a id="a-Da"></a>善男子。<a id="a-Db"></a>云何能住如实修行。<a id="a-Dc"></a>无所发菩萨言。<a id="a-Dd"></a>若人能为诸众生发心修行。<a id="a-De"></a>须菩提言。<a id="a-Df"></a>云何为诸众生发心修行。<a id="a-Dg"></a>无所发菩萨言。<a id="a-Dh"></a>若能不舍大慈大悲。<a id="a-Di"></a>须菩提言。<a id="a-Dj"></a>何等名为菩萨大慈。<a id="a-Dk"></a>无所发菩萨言。<a id="a-Dl"></a>若有菩萨能舍身命。<a id="a-Dm"></a>及诸善根施与众生而不求报恩。<a id="a-Dn"></a>是名大慈。<a id="a-Do"></a>须菩提言。<a id="a-Dp"></a>何等名为菩萨大悲。<a id="a-Dq"></a>无所发菩萨言。<a id="a-Dr"></a>若菩萨先与众生无上菩提。<a id="a-Ds"></a>然后自证。<a id="a-Dt"></a>是名大悲。<a id="a-Du"></a>说此甚深法门时。<a id="a-Dv"></a>七万六千众生发阿耨多罗三藐三菩提心。<a id="a-Dw"></a>二百比丘远离诸漏心得解脱。</p>
  <p id="aDx">尔时会中有一天子。<a id="a-Dy"></a>名善思惟。<a id="a-Dz"></a>白佛言。<a id="a-E0"></a>世尊。<a id="a-E1"></a>云何菩萨住佛菩提根本行处。<a id="a-E2"></a>佛言。<a id="a-E3"></a>天子。<a id="a-E4"></a>菩萨若能成就深直之心发无上意。<a id="a-E5"></a>是名菩提根本住处。<a id="a-E6"></a>善思惟天子言。<a id="a-E7"></a>如是发心诸菩萨等。<a id="a-E8"></a>以何等法而为境界。<a id="a-E9"></a>佛言。<a id="a-EA"></a>若能修行布施境界。<a id="a-EB"></a>而不悕求报恩等门。<a id="a-EC"></a>若能修行持戒境界。<a id="a-ED"></a>而不分别持戒行门。<a id="a-EE"></a>若能修行忍辱境界。<a id="a-EF"></a>而不见尽灭法门。<a id="a-EG"></a>若能修行精进境界。<a id="a-EH"></a>而不发起修行等门。<a id="a-EI"></a>常行禅境界。<a id="a-EJ"></a>而能现见一切法门。<a id="a-EK"></a>修行般若境界。<a id="a-EL"></a>而不见彼无戏论门现前。<a id="a-EM"></a>常求闻慧境界。<a id="a-EN"></a>而不见于语言等门现前。<a id="a-EO"></a>修行舍摩他境界。<a id="a-EP"></a>而见诸法本来清净寂静法门。<a id="a-EQ"></a>修行毗婆舍那境界。<a id="a-ER"></a>而一切法不可见门现前。<a id="a-ES"></a>修行四念处境界。<a id="a-ET"></a>而无念无思惟门现前。<a id="a-EU"></a>修行四正勤境界。<a id="a-EV"></a>而无所作门现前。<a id="a-EW"></a>修行四如意足境界。<a id="a-EX"></a>而断一切愿欲门现前。<a id="a-EY"></a>修行五根境界。<a id="a-EZ"></a>而过诸根法门现前。<a id="a-Ea"></a>修行五力境界。<a id="a-Eb"></a>而不破坏法门现前。<a id="a-Ec"></a>修行七觉分境界。<a id="a-Ed"></a>而佛菩提门现前。<a id="a-Ee"></a>修行八圣道境界。<a id="a-Ef"></a>为救行邪道众生故。<a id="a-Eg"></a>修行教化众生境界。<a id="a-Eh"></a>而无众生无度脱法门现前。<a id="a-Ei"></a>修行断烦恼境界。<a id="a-Ej"></a>而见诸法本性离烦恼门现前。<a id="a-Ek"></a>修行诸波罗蜜境界。<a id="a-El"></a>而不着于此岸彼岸故。<a id="a-Em"></a>修行世间境界。<a id="a-En"></a>而涅槃门现前。<a id="a-Eo"></a>修行涅槃境界。<a id="a-Ep"></a>而不行诸行门现前。<a id="a-Eq"></a>修行生境界。<a id="a-Er"></a>而不生不灭门现前。<a id="a-Es"></a>修行阴境界。<a id="a-Et"></a>而无烦恼门现前。<a id="a-Eu"></a>修行界境界。<a id="a-Ev"></a>而无差别门现前。<a id="a-Ew"></a>修行入境界。<a id="a-Ex"></a>而圣入门现前。<a id="a-Ey"></a>修行闻法境界。<a id="a-Ez"></a>而寂静禅定门现前。<a id="a-F0"></a>修行说法境界。<a id="a-F1"></a>而无言说门现前。<a id="a-F2"></a>修行成就色相境界。<a id="a-F3"></a>而法身门现前。<a id="a-F4"></a>修行转法轮境界。<a id="a-F5"></a>而不转不说门现前。<a id="a-F6"></a>修行声闻境界。<a id="a-F7"></a>而诸佛法门现前。<a id="a-F8"></a>修行辟支佛境界。<a id="a-F9"></a>而行诸菩萨胜行门现前。<a id="a-FA"></a>天子。<a id="a-FB"></a>是名菩萨摩诃萨境界。<a id="a-FC"></a>善思惟天子白佛言。<a id="a-FD"></a>世尊。<a id="a-FE"></a>何等名为诸菩萨行。<a id="a-FF"></a>佛言。<a id="a-FG"></a>天子。<a id="a-FH"></a>自舍己乐能与一切众生乐。<a id="a-FI"></a>常在世间而能持戒多闻心无放逸。<a id="a-FJ"></a>常在涅槃而不舍大悲。<a id="a-FK"></a>涅槃门现前而不求证。<a id="a-FL"></a>为化众生故。<a id="a-FM"></a>随顺世间行。<a id="a-FN"></a>护诸众生。<a id="a-FO"></a>能于众生其心平等。<a id="a-FP"></a>令一切众生得清净心。<a id="a-FQ"></a>于一切众生心无差别。<a id="a-FR"></a>所有之物与一切共。<a id="a-FS"></a>为人说法不为饮食。<a id="a-FT"></a>畜清净物而常知足。<a id="a-FU"></a>常乐空闲正念思惟。<a id="a-FV"></a>常处大众说法不懈。<a id="a-FW"></a>入城邑聚落慈悲现前。<a id="a-FX"></a>不求赞叹供养恭敬。<a id="a-FY"></a>常能远离世间杂语。<a id="a-FZ"></a>凡有言说不违佛法。<a id="a-Fa"></a>广略得所爱语柔软。<a id="a-Fb"></a>一切身分礼敬三宝先意问讯。<a id="a-Fc"></a>心常爱乐第一义谛。<a id="a-Fd"></a>于一切法心无所著。<a id="a-Fe"></a>于诸资生心不贪染。<a id="a-Ff"></a>常近圣人远离非法。<a id="a-Fg"></a>爱法如身重佛如命。<a id="a-Fh"></a>爱敬修行犹如身首。<a id="a-Fi"></a>于一切衣服饮食卧具汤药资生之事得少为足。<a id="a-Fj"></a>敬重师长犹如世尊。<a id="a-Fk"></a>乃至丧失身命终不舍于菩提之心。<a id="a-Fl"></a>初夜后夜精勤修行。<a id="a-Fm"></a>禅定三昧常现在前。<a id="a-Fn"></a>如所闻法思惟正观。<a id="a-Fo"></a>以微妙慧求于解脱。<a id="a-Fp"></a>若修习清净无垢浊心。<a id="a-Fq"></a>能舍一切所有之物。<a id="a-Fr"></a>观于内身不随外身。<a id="a-Fs"></a>能舍所施远离嗔恚。<a id="a-Ft"></a>能灭愚痴增长般若。<a id="a-Fu"></a>能护于戒不违修行。<a id="a-Fv"></a>于一切处生柔软心。<a id="a-Fw"></a>于一切处智慧为首。<a id="a-Fx"></a>不颠倒心无垢光明。<a id="a-Fy"></a>心常修诸波罗蜜。<a id="a-Fz"></a>心不舍精进常求善根。<a id="a-G0"></a>如所闻法而不忘失。<a id="a-G1"></a>如所闻法而为他说。<a id="a-G2"></a>离诸供养饮食等心。<a id="a-G3"></a>常护诸根常在定心。<a id="a-G4"></a>常随顺涅槃心常不舍世间心。<a id="a-G5"></a>得失利衰毁誉称讥苦乐不能动心。<a id="a-G6"></a>于一切处生如是心。<a id="a-G7"></a>布施得大富。<a id="a-G8"></a>持戒生天人。<a id="a-G9"></a>忍辱得端政。<a id="a-GA"></a>精进舍烦恼。<a id="a-GB"></a>禅定三昧得心柔软。<a id="a-GC"></a>修习般若能知世间出世间法。<a id="a-GD"></a>修行四摄无诸过失。<a id="a-GE"></a>修行四无量心无憍慢。<a id="a-GF"></a>修行谛舍灭慧得寂静调柔修行禅定得自在心。<a id="a-GG"></a>修习三昧得于深心。<a id="a-GH"></a>修行于谛如实知诸法。<a id="a-GI"></a>修行于定远离诸见。<a id="a-GJ"></a>修行无相得无分别。<a id="a-GK"></a>修行无愿得无著心。<a id="a-GL"></a>修行诸波罗蜜得究竟大乘心。<a id="a-GM"></a>修行方便波罗蜜得一切智智处。<a id="a-GN"></a>修行菩萨十地满足诸菩萨行。<a id="a-GO"></a>亲近善知识得一切功德门。<a id="a-GP"></a>敬顺和上阿阇梨能得随顺一切诸佛。<a id="a-GQ"></a>知自身心得一切种智。<a id="a-GR"></a>习无憍慢得大威势。<a id="a-GS"></a>恭敬礼拜一切众生得诸众生无能见顶。<a id="a-GT"></a>修行种种布施得具足妙相身。<a id="a-GU"></a>随顺诸众生得具足八十种好。<a id="a-GV"></a>说大乘法得堕自在地。<a id="a-GW"></a>教众生发菩提心得不退地。<a id="a-GX"></a>说诸法空能断烦恼及烦恼习。<a id="a-GY"></a>以法布施得四无碍。<a id="a-GZ"></a>与众生念得陀罗尼。<a id="a-Ga"></a>令众生知法得四无碍。<a id="a-Gb"></a>与众生乐说因得无错谬记。<a id="a-Gc"></a>于羸劣众生起忍辱心得那罗延身。<a id="a-Gd"></a>于破戒众生起忍辱心得诸众生见者恭敬心。<a id="a-Ge"></a>能灭嗔恨心众生得常定心。<a id="a-Gf"></a>勤修精进得速证法修行。<a id="a-Gg"></a>以三昧施诸众生得阴密藏相。<a id="a-Gh"></a>施与威仪得一切普庄严事。<a id="a-Gi"></a>令众生近善知识得佛菩萨声闻辟支佛常现在前。<a id="a-Gj"></a>舍于欲心常为一切世间所信。<a id="a-Gk"></a>舍于嗔心得一切世间之所爱乐。<a id="a-Gl"></a>舍悭嫉心得一切名闻利养。<a id="a-Gm"></a>能与众生作依止处。<a id="a-Gn"></a>得一切世间之所归依。<a id="a-Go"></a>舍一切供养恭敬赞叹得法喜食得美名闻。<a id="a-Gp"></a>施先问讯得清净言音。<a id="a-Gq"></a>施于爱语得梵音声。<a id="a-Gr"></a>施柔软语得迦陵频伽声。<a id="a-Gs"></a>远离嗔恨得诸世间胜妙之身。<a id="a-Gt"></a>不诳众生得悉为一切世间所信。<a id="a-Gu"></a>不说他过得不入胎。<a id="a-Gv"></a>远离杀生得寿无量命。<a id="a-Gw"></a>远离劫盗得以虚空而为库藏。<a id="a-Gx"></a>舍所爱事得如意宝手。<a id="a-Gy"></a>回向菩提得无尽资财。<a id="a-Gz"></a>远离邪淫得大丈夫身。<a id="a-H0"></a>远离妄语得口业密。<a id="a-H1"></a>远离两舌得不失菩提心。<a id="a-H2"></a>远离恶口得一切世间赞叹。<a id="a-H3"></a>远离绮语得不坏眷属。<a id="a-H4"></a>远离贪心得无尽藏。<a id="a-H5"></a>远离嗔心得与一切众生而作桥梁。<a id="a-H6"></a>远离邪见得于正见教化众生。<a id="a-H7"></a>住于大乘得佛十力。<a id="a-H8"></a>能施一切不求果报得十八不共法。<a id="a-H9"></a>舍诸所著得四无畏。<a id="a-HA"></a>天子。<a id="a-HB"></a>若我广说如是菩萨无量境界。<a id="a-HC"></a>菩萨无量修行者。<a id="a-HD"></a>乃至百千万亿劫不能穷尽。<a id="a-HE"></a>天子。<a id="a-HF"></a>是名菩萨境界修行。<a id="a-HG"></a>天子。<a id="a-HH"></a>若菩萨如是成就境界如是修行。<a id="a-HI"></a>于得菩提则为不难。<a id="a-HJ"></a>善思惟天子言。<a id="a-HK"></a>世尊。<a id="a-HL"></a>云何菩萨名为安隐。<a id="a-HM"></a>佛言。<a id="a-HN"></a>天子。<a id="a-HO"></a>若菩萨常不舍离三昧。<a id="a-HP"></a>而不依三昧生。<a id="a-HQ"></a>得三昧已随有利益众生之处。<a id="a-HR"></a>彼彼处生。<a id="a-HS"></a>天子。<a id="a-HT"></a>菩萨如是名为安隐。<a id="a-HU"></a>善思惟天子言。<a id="a-HV"></a>世尊。<a id="a-HW"></a>云何菩萨名为寂静。<a id="a-HX"></a>佛言。<a id="a-HY"></a>天子。<a id="a-HZ"></a>若菩萨见一切真如法界实际。<a id="a-Ha"></a>是菩萨处于大众而能寂静。<a id="a-Hb"></a>应如是知。<a id="a-Hc"></a>天子。<a id="a-Hd"></a>是则名为菩萨寂静。<a id="a-He"></a>天子。<a id="a-Hf"></a>若菩萨不起二处心。<a id="a-Hg"></a>名为菩萨寂静。<a id="a-Hh"></a>天子言。<a id="a-Hi"></a>世尊。<a id="a-Hj"></a>菩萨云何名为常在三昧。<a id="a-Hk"></a>佛言。<a id="a-Hl"></a>天子。<a id="a-Hm"></a>若菩萨心常不求一切诸事。<a id="a-Hn"></a>不见一法可取。<a id="a-Ho"></a>不见一法可舍。<a id="a-Hp"></a>是菩萨随所见法悉知空寂无有真实。<a id="a-Hq"></a>天子。<a id="a-Hr"></a>菩萨如是名为常在三昧。<a id="a-Hs"></a>善思惟天子言。<a id="a-Ht"></a>世尊。<a id="a-Hu"></a>菩萨云何名为到一切处。<a id="a-Hv"></a>佛言。<a id="a-Hw"></a>天子。<a id="a-Hx"></a>若菩萨能见自身及诸众生平等空寂。<a id="a-Hy"></a>天子。<a id="a-Hz"></a>菩萨如是名为到一切处。<a id="a-I0"></a>善思惟天子言。<a id="a-I1"></a>世尊。<a id="a-I2"></a>云何菩萨名为调伏。<a id="a-I3"></a>佛言。<a id="a-I4"></a>天子。<a id="a-I5"></a>若菩萨一切分别所不能动名为调伏。<a id="a-I6"></a>天子言。<a id="a-I7"></a>云何菩萨名为得灭。<a id="a-I8"></a>佛言。<a id="a-I9"></a>若菩萨不染不净名为得灭。<a id="a-IA"></a>善思惟天子言。<a id="a-IB"></a>世尊。<a id="a-IC"></a>如我解佛所说义者。<a id="a-ID"></a>依止自心而得菩提。<a id="a-IE"></a>世尊。<a id="a-IF"></a>菩萨如是离诸烦恼。<a id="a-IG"></a>如是如是取于佛法。<a id="a-IH"></a>世尊。<a id="a-II"></a>诸佛法者。<a id="a-IJ"></a>无所从来去无所至。<a id="a-IK"></a>世尊。<a id="a-IL"></a>于诸法中清净智名为菩提。<a id="a-IM"></a>天子。<a id="a-IN"></a>菩萨如是随顺忍辱名为菩提。<a id="a-IO"></a>能如是知名为一切智者。<a id="a-IP"></a>世尊。<a id="a-IQ"></a>若能入如是平等法界。<a id="a-IR"></a>是菩萨名为成就檀波罗蜜。<a id="a-IS"></a>若能如是知得成就平等法界。<a id="a-IT"></a>是菩萨名为成就尸波罗蜜。<a id="a-IU"></a>若能如是知忍平等法界。<a id="a-IV"></a>名为成就忍辱波罗蜜。<a id="a-IW"></a>若能于此法门修行闻思修慧。<a id="a-IX"></a>名为成就毗离耶波罗蜜。<a id="a-IY"></a>若能思惟是法平等法界。<a id="a-IZ"></a>名为成就禅波罗蜜。<a id="a-Ia"></a>若能了达如是法平等法界。<a id="a-Ib"></a>名为般若波罗蜜。<a id="a-Ic"></a>世尊。<a id="a-Id"></a>若人能信此法门者。<a id="a-Ie"></a>是人名为见法。<a id="a-If"></a>名为证法。<a id="a-Ig"></a>名降伏魔。<a id="a-Ih"></a>世尊。<a id="a-Ii"></a>若人能说此法门者。<a id="a-Ij"></a>是人于如来所转法轮而得随转。<a id="a-Ik"></a>世尊。<a id="a-Il"></a>若人能得此法门者。<a id="a-Im"></a>是人名得最上妙法。<a id="a-In"></a>尔时世尊于善思惟天子所说法门。<a id="a-Io"></a>赞言。<a id="a-Ip"></a>善哉善哉。<a id="a-Iq"></a>天子。<a id="a-Ir"></a>如是如是如汝所说。<a id="a-Is"></a>天子。<a id="a-It"></a>一切诸佛阿耨多罗三藐三菩提藏。<a id="a-Iu"></a>皆悉在此法门中摄。<a id="a-Iv"></a>天子。<a id="a-Iw"></a>一切诸佛所有意趣。<a id="a-Ix"></a>于此法门皆已示现。<a id="a-Iy"></a>天子。<a id="a-Iz"></a>若人闻此法门者。<a id="a-J0"></a>当知是菩萨快得善利。<a id="a-J1"></a>天子。<a id="a-J2"></a>若人手执此法门者。<a id="a-J3"></a>当知是菩萨得大法藏。<a id="a-J4"></a>天子。<a id="a-J5"></a>若人摄受此法门者。<a id="a-J6"></a>当知是菩萨名为可信者。<a id="a-J7"></a>名为受持如来密藏者。<a id="a-J8"></a>名为以最上供养供养如来者。<a id="a-J9"></a>名为摄受如来法门者。<a id="a-JA"></a>天子。<a id="a-JB"></a>若人闻此法门。<a id="a-JC"></a>闻已能信者。<a id="a-JD"></a>当知是菩萨名为报如来恩。<a id="a-JE"></a>天子。<a id="a-JF"></a>若人信此法门者。<a id="a-JG"></a>当知是菩萨于十方界无有闇障。<a id="a-JH"></a>尔时世尊告一切大众唱如是言。<a id="a-JI"></a>谁能于未来世护持此法门。</p>
  <p id="aJJ">尔时无所发菩萨。<a id="a-JK"></a>即从座起。<a id="a-JL"></a>偏袒右肩右膝着地。<a id="a-JM"></a>合掌向佛而作是言。<a id="a-JN"></a>世尊。<a id="a-JO"></a>我当能于未来世护持此法门。<a id="a-JP"></a>世尊。<a id="a-JQ"></a>若菩萨有所发者不能护持此法。<a id="a-JR"></a>是故我不发不起不受。<a id="a-JS"></a>于一切众生平等心。<a id="a-JT"></a>能护持此甚深无生法忍法门。<a id="a-JU"></a>我远离饮食心。<a id="a-JV"></a>不求一切供养恭敬赞叹。<a id="a-JW"></a>何以故。<a id="a-JX"></a>世尊。<a id="a-JY"></a>若依供养恭敬者。<a id="a-JZ"></a>不能护持此法。<a id="a-Ja"></a>世尊。<a id="a-Jb"></a>于如来灭后。<a id="a-Jc"></a>若有人闻此法。<a id="a-Jd"></a>能受能持。<a id="a-Je"></a>能书写能读诵。<a id="a-Jf"></a>书写已乃至受持经卷者。<a id="a-Jg"></a>当知皆是无所发菩萨威神力故。</p>
  <p id="aJh">尔时世尊赞无所发菩萨言。<a id="a-Ji"></a>善哉善哉。<a id="a-Jj"></a>善男子。<a id="a-Jk"></a>若有如是心者。<a id="a-Jl"></a>是人则能护持妙法。<a id="a-Jm"></a>观世音菩萨言。<a id="a-Jn"></a>世尊。<a id="a-Jo"></a>若人不断大悲。<a id="a-Jp"></a>是人则能护持妙法。<a id="a-Jq"></a>是故我今依大悲心。<a id="a-Jr"></a>护持此法门。<a id="a-Js"></a>弥勒菩萨言。<a id="a-Jt"></a>世尊。<a id="a-Ju"></a>若人有大慈心。<a id="a-Jv"></a>是人能摄受妙法。<a id="a-Jw"></a>何以故。<a id="a-Jx"></a>若人多嗔恚。<a id="a-Jy"></a>是人不能摄受妙法。<a id="a-Jz"></a>是故我依慈心流通此法门。<a id="a-K0"></a>见者爱乐菩萨言。<a id="a-K1"></a>世尊。<a id="a-K2"></a>若菩萨众生见者无厌。<a id="a-K3"></a>是人则能护持妙法。<a id="a-K4"></a>世尊。<a id="a-K5"></a>是故我于一切众生不起嗔心。<a id="a-K6"></a>护持此法门。<a id="a-K7"></a>导师菩萨言。<a id="a-K8"></a>世尊。<a id="a-K9"></a>若菩萨为一切众生起心。<a id="a-KA"></a>我拔一切众生苦。<a id="a-KB"></a>若一切众生欲聚集佛菩提。<a id="a-KC"></a>欲度一切众生。<a id="a-KD"></a>是菩萨能受持此法门。<a id="a-KE"></a>是故世尊。<a id="a-KF"></a>我为一切众生成佛菩提。<a id="a-KG"></a>世尊。<a id="a-KH"></a>我先度一切众生然后自度。<a id="a-KI"></a>而不见能度可度者。<a id="a-KJ"></a>亦不见度众生法。<a id="a-KK"></a>是故世尊。<a id="a-KL"></a>我毕竟起如是心。<a id="a-KM"></a>护持此法门。<a id="a-KN"></a>文殊师利菩萨言。<a id="a-KO"></a>世尊。<a id="a-KP"></a>世间人颠倒。<a id="a-KQ"></a>若人生如是心。<a id="a-KR"></a>我护持妙法即是颠倒。<a id="a-KS"></a>何以故。<a id="a-KT"></a>世尊。<a id="a-KU"></a>菩萨调柔自身寂静自身。<a id="a-KV"></a>是菩萨自调柔自寂静实法身。<a id="a-KW"></a>即是护持妙法。<a id="a-KX"></a>是故世尊。<a id="a-KY"></a>我自身柔软自身寂静自身法身。<a id="a-KZ"></a>即护持妙法。<a id="a-Ka"></a>尔时世尊赞彼护持妙法菩萨言。<a id="a-Kb"></a>善哉善哉。<a id="a-Kc"></a>善男子。<a id="a-Kd"></a>汝真是大士。<a id="a-Ke"></a>汝今能安乐一切众生故。<a id="a-Kf"></a>护持妙法。<a id="a-Kg"></a>护法菩萨正应如是。<a id="a-Kh"></a>何以故。<a id="a-Ki"></a>此是诸菩萨最妙胜业。<a id="a-Kj"></a>所谓护持妙法。<a id="a-Kk"></a>善男子。<a id="a-Kl"></a>是诸法相应法集法门。<a id="a-Km"></a>若菩萨受持读诵修行。<a id="a-Kn"></a>是菩萨于诸佛所得光明现前。<a id="a-Ko"></a>一切诸佛身不生不灭。<a id="a-Kp"></a>于法中得大光明现前。<a id="a-Kq"></a>知一切法非作非有为。<a id="a-Kr"></a>于僧中得光明现前。<a id="a-Ks"></a>如来弟子僧。<a id="a-Kt"></a>无我无我所。<a id="a-Ku"></a>于菩萨修持戒得光明现前。<a id="a-Kv"></a>菩萨于诸学中大悲为根本。<a id="a-Kw"></a>得乐说光明现前。<a id="a-Kx"></a>一切语言乐说以无生为体。<a id="a-Ky"></a>善男子。<a id="a-Kz"></a>是法门多行于娑伽罗龙王世界。<a id="a-L0"></a>多行帝释住处。<a id="a-L1"></a>多行于阿那波达多龙王住处。<a id="a-L2"></a>然后行于阎浮提中。<a id="a-L3"></a>虽行阎浮提。<a id="a-L4"></a>常于诸佛所护众生中行。<a id="a-L5"></a>于直心不谄曲心众生中行。<a id="a-L6"></a>于能信深法者。<a id="a-L7"></a>常在如是众生心手中行。<a id="a-L8"></a>如来说此法门时。<a id="a-L9"></a>无所发菩萨。<a id="a-LA"></a>奋迅慧菩萨。<a id="a-LB"></a>及彼诸菩萨摩诃萨。<a id="a-LC"></a>及大声闻。<a id="a-LD"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-LE"></a>一切大众闻说此法门。<a id="a-LF"></a>欢喜奉行。</p>
 </body>
</html>