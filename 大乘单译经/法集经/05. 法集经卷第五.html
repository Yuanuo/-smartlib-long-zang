<!doctype html>
<html id="z3IBTzmUJ" data-ver="1438">
 <head>
  <meta charset="utf-8">
  <meta author="菩提留支">
  <meta library="龙藏">
  <meta catalog="大乘单译经">
  <meta period="元魏">
 </head>
 <body>
  <h1 id="a1">法集经卷第五</h1>
  <p id="a2">尔时慧命大目揵连白佛言。<a id="a-3"></a>世尊。<a id="a-4"></a>若菩萨作是思惟。<a id="a-5"></a>我能说法集。<a id="a-6"></a>如是菩萨则不能说。<a id="a-7"></a>何以故。<a id="a-8"></a>有我见者生如是心。<a id="a-9"></a>我能说法。<a id="a-A"></a>彼人听法。<a id="a-B"></a>若人远离我相。<a id="a-C"></a>是人不见我能说法他能闻法。<a id="a-D"></a>不见彼二非不见二。<a id="a-E"></a>世尊。<a id="a-F"></a>一切有法皆非实有。<a id="a-G"></a>随何等法生分别心。<a id="a-H"></a>谓是实有当知是法虚妄无实。<a id="a-I"></a>诸菩萨等于彼法中不生分别。<a id="a-J"></a>是法实有。<a id="a-K"></a>何以故。<a id="a-L"></a>不生分别。<a id="a-M"></a>谓是实有菩萨摩诃萨。<a id="a-N"></a>知一切法虚妄不实。<a id="a-O"></a>犹如幻人有所言说。<a id="a-P"></a>世尊。<a id="a-Q"></a>夫虚妄者实无而似有。<a id="a-R"></a>如是之法。<a id="a-S"></a>随顺于空不违因缘。<a id="a-T"></a>随顺不生不灭。<a id="a-U"></a>是人不违空法及诸因缘。<a id="a-V"></a>随顺不生不灭。<a id="a-W"></a>舍离种种分别。<a id="a-X"></a>断我我见。<a id="a-Y"></a>远离一切邪见。<a id="a-Z"></a>诸菩萨摩诃萨。<a id="a-a"></a>知诸法虚妄而能随顺世间。<a id="a-b"></a>说名为有。<a id="a-c"></a>若能如是说虚妄法令他人知。<a id="a-d"></a>是名法集能说者。<a id="a-e"></a>说何等法以为法集。<a id="a-f"></a>说一切法法皆一相。<a id="a-g"></a>如是法集是名微妙法集。<a id="a-h"></a>世尊。<a id="a-i"></a>我今所说法集。<a id="a-j"></a>为得随顺如来所说法集不耶。<a id="a-k"></a>佛言如是。<a id="a-l"></a>目揵连。<a id="a-m"></a>汝之所说随顺佛意。</p>
  <p id="an">尔时慧命富楼那弥多罗尼子白佛言。<a id="a-o"></a>世尊。<a id="a-p"></a>世尊。<a id="a-q"></a>若人为求福故说于法集。<a id="a-r"></a>是人所说则为可呵。<a id="a-s"></a>何以故。<a id="a-t"></a>以着我故。<a id="a-u"></a>若着我我所相。<a id="a-v"></a>是人所作罪行福行不动行。<a id="a-w"></a>不离邪见所作事。<a id="a-x"></a>当知是人不能自利亦不利他。<a id="a-y"></a>世尊。<a id="a-z"></a>若人不能知如是法集。<a id="a-10"></a>是人不起罪行福行及不动行。<a id="a-11"></a>若人能知法集。<a id="a-12"></a>是人不集五阴亦非不集。<a id="a-13"></a>不集十八界亦非不集。<a id="a-14"></a>不集十二入亦非不集。<a id="a-15"></a>是人不取众生亦非不取。<a id="a-16"></a>法亦非不取。<a id="a-17"></a>不取实亦不取虚。<a id="a-18"></a>不取境界亦不离境界。<a id="a-19"></a>是人不取贪嗔痴亦不离贪嗔痴。<a id="a-1A"></a>不取世间不取涅槃。<a id="a-1B"></a>不取诤讼亦不取默然。<a id="a-1C"></a>不取空亦不取邪见。<a id="a-1D"></a>不取无相亦不取觉观。<a id="a-1E"></a>不取无愿亦非不取。<a id="a-1F"></a>不取诸佛法亦不取凡夫法。<a id="a-1G"></a>不取法亦不取非法。<a id="a-1H"></a>不取圣僧亦不取外道僧。<a id="a-1I"></a>世尊。<a id="a-1J"></a>菩萨摩诃萨知一切法。<a id="a-1K"></a>不求究竟处。<a id="a-1L"></a>何以故。<a id="a-1M"></a>是菩萨。<a id="a-1N"></a>知一切法无非究竟故。<a id="a-1O"></a>是菩萨不求解脱。<a id="a-1P"></a>一切诸法本性寂灭。<a id="a-1Q"></a>无非解脱。<a id="a-1R"></a>是菩萨不乐一法。<a id="a-1S"></a>亦不厌一法。<a id="a-1T"></a>是菩萨。<a id="a-1U"></a>知诸佛法非是自法亦非他法。<a id="a-1V"></a>不取一法不舍一法。<a id="a-1W"></a>若有取舍则为可呵。<a id="a-1X"></a>不行不住。<a id="a-1Y"></a>若有行住是亦可呵。<a id="a-1Z"></a>不喜不忧。<a id="a-1a"></a>若有忧喜是亦可呵。<a id="a-1b"></a>世尊。<a id="a-1c"></a>如是所说名为法集。<a id="a-1d"></a>世尊。<a id="a-1e"></a>我今所说法集。<a id="a-1f"></a>为得随顺如来所说不耶。<a id="a-1g"></a>佛言。<a id="a-1h"></a>富楼那。<a id="a-1i"></a>汝之所说随顺佛意。</p>
  <p id="a1j">尔时慧命摩诃迦旃延白佛言。<a id="a-1k"></a>世尊。<a id="a-1l"></a>若人有法相非法相。<a id="a-1m"></a>依此二相说法者。<a id="a-1n"></a>是人名为住无明中。<a id="a-1o"></a>何以故。<a id="a-1p"></a>若人见非法如实见。<a id="a-1q"></a>则是真法。<a id="a-1r"></a>世尊。<a id="a-1s"></a>若菩萨如实见非法。<a id="a-1t"></a>即是真如。<a id="a-1u"></a>世尊。<a id="a-1v"></a>夫真法者。<a id="a-1w"></a>无所从来无所至去。<a id="a-1x"></a>法不依人。<a id="a-1y"></a>世尊。<a id="a-1z"></a>法于人不远不近。<a id="a-20"></a>法于处所亦无远近。<a id="a-21"></a>世尊。<a id="a-22"></a>法无是念。<a id="a-23"></a>我于上众生行。<a id="a-24"></a>于下中众生不行。<a id="a-25"></a>于下中众生行。<a id="a-26"></a>于上众生不行。<a id="a-27"></a>世尊。<a id="a-28"></a>法非相得名。<a id="a-29"></a>亦非非相得名。<a id="a-2A"></a>何以故。<a id="a-2B"></a>世尊。<a id="a-2C"></a>圣人见所有相者皆是缚。<a id="a-2D"></a>非相者亦是缚。<a id="a-2E"></a>世尊。<a id="a-2F"></a>法非离亦非修行。<a id="a-2G"></a>世尊。<a id="a-2H"></a>能知法者远离离修行。<a id="a-2I"></a>世尊。<a id="a-2J"></a>法不与他亦不自取。<a id="a-2K"></a>而随所欲利益不同。<a id="a-2L"></a>以无作者故。<a id="a-2M"></a>世尊。<a id="a-2N"></a>法于诸佛不生亲想。<a id="a-2O"></a>毛道凡夫不起怨心。<a id="a-2P"></a>世尊。<a id="a-2Q"></a>以无分别戏论想故。<a id="a-2R"></a>世尊。<a id="a-2S"></a>法不近佛不远凡夫。<a id="a-2T"></a>而随所行得法不同。<a id="a-2U"></a>世尊。<a id="a-2V"></a>如是之法是名法集。<a id="a-2W"></a>世尊。<a id="a-2X"></a>我所说法集。<a id="a-2Y"></a>为得随顺如来所说法集不耶。<a id="a-2Z"></a>佛言。<a id="a-2a"></a>摩诃迦旃延。<a id="a-2b"></a>汝之所说随顺佛意。</p>
  <p id="a2c">尔时慧命大迦葉白佛言。<a id="a-2d"></a>世尊。<a id="a-2e"></a>若人求于寂静而说法集。<a id="a-2f"></a>如是之人则无法集。<a id="a-2g"></a>世尊。<a id="a-2h"></a>一切诸法不离寂静。<a id="a-2i"></a>以无二故。<a id="a-2j"></a>夫二法者不知于二。<a id="a-2k"></a>以其远离心意意识智故。<a id="a-2l"></a>一法者亦不求二。<a id="a-2m"></a>以其远离求欲法故。<a id="a-2n"></a>一法者亦不二。<a id="a-2o"></a>以无所造作故。<a id="a-2p"></a>复次世尊。<a id="a-2q"></a>夫寂静者则不二法。<a id="a-2r"></a>不二法者不离诸法。<a id="a-2s"></a>世尊。<a id="a-2t"></a>一切诸法不二相。<a id="a-2u"></a>以自性空故。<a id="a-2v"></a>自性无相自性无愿自性无行。<a id="a-2w"></a>自性不生不灭。<a id="a-2x"></a>非清净相而亦可得。<a id="a-2y"></a>亦非不净相而是可得。<a id="a-2z"></a>非悭者得。<a id="a-30"></a>非能施者得。<a id="a-31"></a>非破戒者得。<a id="a-32"></a>非持戒者得。<a id="a-33"></a>非嗔恨者得。<a id="a-34"></a>非忍辱者得。<a id="a-35"></a>非懈怠者得。<a id="a-36"></a>非精进者得。<a id="a-37"></a>非散乱者得。<a id="a-38"></a>非禅定者得。<a id="a-39"></a>非愚痴者得。<a id="a-3A"></a>非智慧者得。<a id="a-3B"></a>若能如是不得诸法。<a id="a-3C"></a>是则名为真实得法。<a id="a-3D"></a>若于诸法有所得者则不能得。<a id="a-3E"></a>有所行境界者则不能得。<a id="a-3F"></a>心行境界者。<a id="a-3G"></a>行二法者。<a id="a-3H"></a>见所有法者。<a id="a-3I"></a>依止法者。<a id="a-3J"></a>求证法者。<a id="a-3K"></a>离烦恼者。<a id="a-3L"></a>求究竟者。<a id="a-3M"></a>见佛者。<a id="a-3N"></a>见法僧者。<a id="a-3O"></a>见世间者。<a id="a-3P"></a>见涅槃者。<a id="a-3Q"></a>则不能得如是境界。</p>
  <p id="a3R">复次世尊。<a id="a-3S"></a>若人求法者。<a id="a-3T"></a>于一切法应无所求。<a id="a-3U"></a>世尊。<a id="a-3V"></a>于一切法无所求者名真求法。<a id="a-3W"></a>世尊。<a id="a-3X"></a>正见菩萨不见于法及以非法。<a id="a-3Y"></a>而于诸法如是思惟。<a id="a-3Z"></a>远离我所心无所著。<a id="a-3a"></a>名为真法。<a id="a-3b"></a>若远离虚妄不实。<a id="a-3c"></a>名为真法。<a id="a-3d"></a>若远离一切求。<a id="a-3e"></a>名为真法。<a id="a-3f"></a>若知一切法离戏论。<a id="a-3g"></a>名为真法若有菩萨能如是说。<a id="a-3h"></a>是则名为真实法集。<a id="a-3i"></a>世尊。<a id="a-3j"></a>我今所说妙法集。<a id="a-3k"></a>为得随顺如来法集不耶。<a id="a-3l"></a>佛言。<a id="a-3m"></a>迦葉。<a id="a-3n"></a>汝之所说随顺佛意。</p>
  <p id="a3o">尔时慧命须菩提白佛言。<a id="a-3p"></a>世尊。<a id="a-3q"></a>夫言法者名为不诤。<a id="a-3r"></a>若能不诤是人有法。<a id="a-3s"></a>世尊。<a id="a-3t"></a>眼之与色无有静竞。<a id="a-3u"></a>耳声鼻香舌味身触意法亦无所诤。<a id="a-3v"></a>是名为法。<a id="a-3w"></a>又云何眼色二法无所诤竞。<a id="a-3x"></a>以不和合故。<a id="a-3y"></a>以此二法不相到故。<a id="a-3z"></a>耳声鼻香舌味身触意法。<a id="a-40"></a>亦不和合不相到故。<a id="a-41"></a>夫不到不合法皆无违诤。<a id="a-42"></a>世尊。<a id="a-43"></a>法无有二。<a id="a-44"></a>是故法不诤。<a id="a-45"></a>世尊。<a id="a-46"></a>诸法无二各不相知。<a id="a-47"></a>不知不分别。<a id="a-48"></a>离种种分别。<a id="a-49"></a>不生不灭不增不减不乐不厌。<a id="a-4A"></a>不住世间不住涅槃。<a id="a-4B"></a>夫真法者。<a id="a-4C"></a>不言人能得法法为人得。<a id="a-4D"></a>世尊。<a id="a-4E"></a>诸法不厌不乐不染不净。<a id="a-4F"></a>世尊。<a id="a-4G"></a>若人言我知我觉我说。<a id="a-4H"></a>如是之言。<a id="a-4I"></a>皆是虚妄分别十二入法。<a id="a-4J"></a>世尊。<a id="a-4K"></a>而此诸入无如是心我能分别。<a id="a-4L"></a>若人能知如是之法。<a id="a-4M"></a>当知是人不与物诤。<a id="a-4N"></a>若能不与物诤。<a id="a-4O"></a>是人随顺沙门道法。<a id="a-4P"></a>若能随顺沙门行法。<a id="a-4Q"></a>是人不去不来不行不住不进不退。<a id="a-4R"></a>见诸法则法行。<a id="a-4S"></a>见诸法则解脱行。<a id="a-4T"></a>见诸法则法界。<a id="a-4U"></a>见诸法则究竟。<a id="a-4V"></a>而不见有究竟之者。<a id="a-4W"></a>诸所见法唯是名字。<a id="a-4X"></a>唯是虚假。<a id="a-4Y"></a>唯是幻伪。<a id="a-4Z"></a>若能如是见虚假不实。<a id="a-4a"></a>如是等人名为见法。<a id="a-4b"></a>世尊。<a id="a-4c"></a>见法者名为见佛。<a id="a-4d"></a>见非法名为见佛。<a id="a-4e"></a>见佛者名见诸众生。<a id="a-4f"></a>见非众生名见因缘。<a id="a-4g"></a>见非因缘名为见空。<a id="a-4h"></a>见非空名为不见。<a id="a-4i"></a>世尊。<a id="a-4j"></a>是名正见诸法。<a id="a-4k"></a>世尊。<a id="a-4l"></a>若能如是正见诸法。<a id="a-4m"></a>当知是人。<a id="a-4n"></a>能随佛意随顺于法随顺于僧。<a id="a-4o"></a>世尊。<a id="a-4p"></a>若诸菩萨。<a id="a-4q"></a>得如是等无诤法忍。<a id="a-4r"></a>尚不与彼诸魔共诤。<a id="a-4s"></a>况复与其同行菩萨而生违诤。<a id="a-4t"></a>若与违诤无有是处。<a id="a-4u"></a>何以故。<a id="a-4v"></a>是菩萨见一切语言皆能成就我行。<a id="a-4w"></a>是故不应与彼诤讼。<a id="a-4x"></a>以无诤讼故。<a id="a-4y"></a>菩萨毕竟得无诤法。<a id="a-4z"></a>以毕竟得无诤法故。<a id="a-50"></a>是菩萨名为得一切毕竟法。<a id="a-51"></a>于一切法中得平等。<a id="a-52"></a>如见自身平等。<a id="a-53"></a>见一切法亦复如是。<a id="a-54"></a>平等住平等忍。<a id="a-55"></a>是故名为得毕竟。<a id="a-56"></a>诸法平等无所去无所来。<a id="a-57"></a>是故名为得毕竟。<a id="a-58"></a>世尊。<a id="a-59"></a>菩萨如是得诸法毕竟。<a id="a-5A"></a>如是菩萨所有言说皆是法集。<a id="a-5B"></a>悉与众生安隐乐。<a id="a-5C"></a>须菩提白佛言。<a id="a-5D"></a>世尊。<a id="a-5E"></a>我今所说法集。<a id="a-5F"></a>为得随顺如来法集不耶。<a id="a-5G"></a>佛言。<a id="a-5H"></a>须菩提。<a id="a-5I"></a>汝之所说随顺佛意。<a id="a-5J"></a>须菩提。<a id="a-5K"></a>汝今说是法集时。<a id="a-5L"></a>五千天子远尘离垢。<a id="a-5M"></a>于诸法中得法眼净。<a id="a-5N"></a>五千天子发阿耨多罗三藐三菩提心。<a id="a-5O"></a>须菩提。<a id="a-5P"></a>若有菩萨闻汝所说微妙法集。<a id="a-5Q"></a>是菩萨即知自身到大法海。<a id="a-5R"></a>即知此身为不空过必得妙乐。<a id="a-5S"></a>须菩提。<a id="a-5T"></a>是名诸佛如来第一法集。</p>
  <p id="a5U">尔时慧命阿那律白佛言。<a id="a-5V"></a>世尊。<a id="a-5W"></a>一切法文字名为法集。<a id="a-5X"></a>何以故。<a id="a-5Y"></a>文字之性无有尽相。<a id="a-5Z"></a>无尽相者则是文字。<a id="a-5a"></a>世尊。<a id="a-5b"></a>我说言语唯是文字。<a id="a-5c"></a>世尊。<a id="a-5d"></a>夫文字者。<a id="a-5e"></a>不从自身出。<a id="a-5f"></a>不从他身出。<a id="a-5g"></a>是诸名字不作是念我出音声。<a id="a-5h"></a>世尊。<a id="a-5i"></a>诸文字者不增不减。<a id="a-5j"></a>世尊。<a id="a-5k"></a>菩萨知诸文字与一切法其性平等。<a id="a-5l"></a>世尊。<a id="a-5m"></a>菩萨若能如是毕竟知诸法音声。<a id="a-5n"></a>是故菩萨不为音声之所障碍。<a id="a-5o"></a>诸有所闻一切音声。<a id="a-5p"></a>皆是佛声皆是空声。<a id="a-5q"></a>是无相声是无愿声。<a id="a-5r"></a>是法界声是实际声。<a id="a-5s"></a>是菩萨无有一法能为障碍一切智。<a id="a-5t"></a>是菩萨不见有法离佛菩提。<a id="a-5u"></a>是菩萨见一切法悉无障碍。<a id="a-5v"></a>能见诸法同佛菩提不相违背。<a id="a-5w"></a>是菩萨不见诸法有进有退。<a id="a-5x"></a>是菩萨不见诸法而常利益一切众生。<a id="a-5y"></a>菩萨如是于诸法中得毕竟忍。<a id="a-5z"></a>得是忍故成就甚深乐说辩才。<a id="a-60"></a>何者是甚深乐说辩才。<a id="a-61"></a>随诸菩萨所有辩才。<a id="a-62"></a>声闻辟支佛不能测量。<a id="a-63"></a>是菩萨得安隐乐说辩才。<a id="a-64"></a>安隐辩才者。<a id="a-65"></a>随以辩才能令与一切众生得安隐乐。<a id="a-66"></a>得应说辩才。<a id="a-67"></a>应说辩才者。<a id="a-68"></a>随诸众生所应闻法。<a id="a-69"></a>称彼根性广略说法。<a id="a-6A"></a>是名应说辩才。<a id="a-6B"></a>又得捷疾辩才。<a id="a-6C"></a>捷疾辩才者。<a id="a-6D"></a>随以辩才言辞速疾教化一切众生。<a id="a-6E"></a>又得聪利辩才。<a id="a-6F"></a>聪利辩才者。<a id="a-6G"></a>随诸众生上根利智。<a id="a-6H"></a>为其说法令得利疾解脱。<a id="a-6I"></a>又得共上乐说辩才。<a id="a-6J"></a>共上辩才者。<a id="a-6K"></a>所有说法上与佛同。<a id="a-6L"></a>又增长辩才。<a id="a-6M"></a>增长辩才者。<a id="a-6N"></a>随以辩才说一字句。<a id="a-6O"></a>能生百千万亿上上辩才。<a id="a-6P"></a>得轻乐说辩才。<a id="a-6Q"></a>何者是轻乐说辩才。<a id="a-6R"></a>随何等辩才知相藐而说法。<a id="a-6S"></a>又得爱乐辩才。<a id="a-6T"></a>爱乐辩才者。<a id="a-6U"></a>随以辩才令闻法者无有厌足。<a id="a-6V"></a>又得调顺辩才。<a id="a-6W"></a>调顺辩才者。<a id="a-6X"></a>所有辩才不违佛意。<a id="a-6Y"></a>又得柔软辩才。<a id="a-6Z"></a>柔软辩才者。<a id="a-6a"></a>所有辩才不生憍慢无放逸心。<a id="a-6b"></a>又得寂静辩才。<a id="a-6c"></a>寂静辩才者。<a id="a-6d"></a>随以辩才能令自他寂静。<a id="a-6e"></a>又得随顺音声辩才。<a id="a-6f"></a>随顺音声辩才者。<a id="a-6g"></a>随以辩才教化众生入声闻乘。<a id="a-6h"></a>又得远离辩才。<a id="a-6i"></a>远离辩才者。<a id="a-6j"></a>随以辩才教化众生令得辟支佛乘。<a id="a-6k"></a>又得最胜辩才。<a id="a-6l"></a>最胜辩才者随以辩才说辩才。<a id="a-6m"></a>随何等辩才教化众生令入大乘。<a id="a-6n"></a>又得不共辩才。<a id="a-6o"></a>不共辩才者。<a id="a-6p"></a>随以辩才能说十力四无畏十八不共法。<a id="a-6q"></a>又得寂灭辩才。<a id="a-6r"></a>寂灭辩才者。<a id="a-6s"></a>随以辩才能说诸菩提分法。<a id="a-6t"></a>又得无讥嫌辩才。<a id="a-6u"></a>无讥嫌辩才者。<a id="a-6v"></a>随以辩才令众生欢喜信乐。<a id="a-6w"></a>又得诸力辩才。<a id="a-6x"></a>诸力辩才者。<a id="a-6y"></a>随以辩才悉能降伏一切众魔外道邪论。<a id="a-6z"></a>又得善说辩才。<a id="a-70"></a>善说辩才者。<a id="a-71"></a>所有辩才为四众说法不生畏惧。<a id="a-72"></a>世尊。<a id="a-73"></a>如是名妙法集。<a id="a-74"></a>世尊。<a id="a-75"></a>我今所说法集。<a id="a-76"></a>为得随顺如来所说不耶。<a id="a-77"></a>佛言。<a id="a-78"></a>阿那律。<a id="a-79"></a>汝之所说随顺佛意。</p>
  <p id="a7A">尔时慧命罗睺罗白佛言。<a id="a-7B"></a>世尊。<a id="a-7C"></a>菩萨欲说法集。<a id="a-7D"></a>应当推求受持法者。<a id="a-7E"></a>何以故。<a id="a-7F"></a>从受持者而得于法。<a id="a-7G"></a>是故应求。<a id="a-7H"></a>唯以专心求法为最。<a id="a-7I"></a>何以故。<a id="a-7J"></a>由于重法而能得法。<a id="a-7K"></a>不由重食得正法利。<a id="a-7L"></a>知舍身命必有来果。<a id="a-7M"></a>非于所观而得其报。<a id="a-7N"></a>常求静处不乐愦闹。<a id="a-7O"></a>近安隐者非破戒者。<a id="a-7P"></a>近恭敬者非憍慢者。<a id="a-7Q"></a>近安乐行者非刚犷者。<a id="a-7R"></a>近柔软心者非坚鞕者。<a id="a-7S"></a>近寂静心者非着心者。<a id="a-7T"></a>近发露罪者非覆藏恶者。<a id="a-7U"></a>近乐一切施者非悭嫉者。<a id="a-7V"></a>近持戒者非破戒者。<a id="a-7W"></a>近忍辱者非嗔恨者。<a id="a-7X"></a>近精进者非懈怠者。<a id="a-7Y"></a>近禅定者非散心者。<a id="a-7Z"></a>近智慧者非愚痴者。<a id="a-7a"></a>近多闻者非少闻者。<a id="a-7b"></a>近正念者非邪念者。<a id="a-7c"></a>近修善业者非行恶业者。<a id="a-7d"></a>近爱乐佛法者非乐世法者。<a id="a-7e"></a>近乐空者非于邪见退没者。<a id="a-7f"></a>近持戒者非自归者。<a id="a-7g"></a>复次世尊。<a id="a-7h"></a>若人能持戒。<a id="a-7i"></a>是人则有法。<a id="a-7j"></a>何者是戒。<a id="a-7k"></a>世尊。<a id="a-7l"></a>一切诸戒悉皆摄在三种戒中。<a id="a-7m"></a>何等为三。<a id="a-7n"></a>所谓增上戒。<a id="a-7o"></a>增上定增上慧。<a id="a-7p"></a>世尊。<a id="a-7q"></a>若菩萨能于此三种戒中学者。<a id="a-7r"></a>当知是人已于一切大乘戒中学。<a id="a-7s"></a>世尊。<a id="a-7t"></a>何者是菩萨摩诃萨增上戒。<a id="a-7u"></a>世尊。<a id="a-7v"></a>菩萨能持波罗提木叉戒。<a id="a-7w"></a>而不以波罗提木叉戒为清净。<a id="a-7x"></a>以依修持菩萨戒。<a id="a-7y"></a>菩萨成就诸威仪境界。<a id="a-7z"></a>而不以威仪为清净。<a id="a-80"></a>以住菩萨威仪境界故。<a id="a-81"></a>乃至小罪心怀怖惧。<a id="a-82"></a>以依菩萨智慧故。<a id="a-83"></a>何者是菩萨智慧。<a id="a-84"></a>谓菩萨如实知一切法。<a id="a-85"></a>以其不畏诸业烦恼故。<a id="a-86"></a>是名菩萨智慧。<a id="a-87"></a>何者是菩萨境界。<a id="a-88"></a>所谓为空非是种种分别境界。<a id="a-89"></a>知平等戒以学于戒。<a id="a-8A"></a>知空平等而学于戒。<a id="a-8B"></a>是故言知空平等而学于戒。<a id="a-8C"></a>知无相平等。<a id="a-8D"></a>知无愿平等。<a id="a-8E"></a>知无行平等。<a id="a-8F"></a>知无生无灭平等而学于戒。<a id="a-8G"></a>是故言知平等而学于戒。<a id="a-8H"></a>复次世尊。<a id="a-8I"></a>菩萨作是念。<a id="a-8J"></a>我今以此波罗提木叉戒。<a id="a-8K"></a>令一切众生受持。<a id="a-8L"></a>是名菩萨增上戒学。<a id="a-8M"></a>世尊。<a id="a-8N"></a>何者是菩萨增上定学。<a id="a-8O"></a>所谓修习四禅四空三摩跋提。<a id="a-8P"></a>菩萨又作是念。<a id="a-8Q"></a>我今以此增上定学。<a id="a-8R"></a>成就一切众生。<a id="a-8S"></a>是名菩萨增上定学。<a id="a-8T"></a>何者是菩萨增上慧学。<a id="a-8U"></a>所谓菩萨学十八空。<a id="a-8V"></a>菩萨又作是念。<a id="a-8W"></a>我今以此十八空法。<a id="a-8X"></a>令诸众生皆悉知见。<a id="a-8Y"></a>是名菩萨增上慧学。<a id="a-8Z"></a>世尊。<a id="a-8a"></a>菩萨此三种学。<a id="a-8b"></a>悉能摄取一切诸学。<a id="a-8c"></a>复次世尊。<a id="a-8d"></a>若有菩萨能护众生。<a id="a-8e"></a>如是菩萨能持净戒。<a id="a-8f"></a>若持净戒而不着持戒。<a id="a-8g"></a>如是菩萨依彼持戒满足一切诸众生心。<a id="a-8h"></a>世尊。<a id="a-8i"></a>出家持戒菩萨。<a id="a-8j"></a>于一切物不生爱着。<a id="a-8k"></a>寂静持戒菩萨。<a id="a-8l"></a>于一切言语不生乐心。<a id="a-8m"></a>宴坐持戒菩萨。<a id="a-8n"></a>于一切所说音声不生乐心。<a id="a-8o"></a>禅定持戒菩萨。<a id="a-8p"></a>于一切境界不生乐心。<a id="a-8q"></a>解脱持戒菩萨。<a id="a-8r"></a>于一切生处不生乐心。<a id="a-8s"></a>闻法持戒菩萨。<a id="a-8t"></a>于世间所说不生乐心。<a id="a-8u"></a>说法持戒菩萨。<a id="a-8v"></a>乃至往诣百千万亿由旬说法而不疲倦。<a id="a-8w"></a>护法持戒菩萨。<a id="a-8x"></a>于一切恼害逼切事中不生疲倦。<a id="a-8y"></a>菩提心持戒菩萨。<a id="a-8z"></a>诸所修行悉为安乐一切众生不为自身。<a id="a-90"></a>深心持戒菩萨。<a id="a-91"></a>欲令一切众生先得菩提不求自证。<a id="a-92"></a>增上深心持戒菩萨。<a id="a-93"></a>于利他事多生欢喜。<a id="a-94"></a>不于己利而生喜心。<a id="a-95"></a>修行持戒菩萨。<a id="a-96"></a>为一一菩提分法。<a id="a-97"></a>于无量劫精勤修行能成彼法而不疲倦。<a id="a-98"></a>布施持戒菩萨。<a id="a-99"></a>乃至能舍头目髓脑利益众生。<a id="a-9A"></a>尸罗持戒菩萨。<a id="a-9B"></a>不舍破戒众生。<a id="a-9C"></a>忍辱持戒菩萨。<a id="a-9D"></a>不畏一切诸魔扰乱。<a id="a-9E"></a>精进持戒菩萨。<a id="a-9F"></a>为诸众生修习菩提而不疲倦。<a id="a-9G"></a>禅定持戒菩萨。<a id="a-9H"></a>于一切音声及一切所作事不生染着。<a id="a-9I"></a>般若持戒菩萨。<a id="a-9J"></a>见一切法其性平等如菩提相。<a id="a-9K"></a>空行持戒菩萨。<a id="a-9L"></a>不行世间行。<a id="a-9M"></a>大悲持戒菩萨。<a id="a-9N"></a>不入涅槃。<a id="a-9O"></a>世尊。<a id="a-9P"></a>如是持戒名为法集。<a id="a-9Q"></a>世尊。<a id="a-9R"></a>我今所说法集。<a id="a-9S"></a>为得随顺如来所说不耶。<a id="a-9T"></a>佛言。<a id="a-9U"></a>罗睺罗。<a id="a-9V"></a>汝之所说随顺佛意。</p>
  <p id="a9W">尔时慧命优婆离白佛言。<a id="a-9X"></a>世尊。<a id="a-9Y"></a>若菩萨自远离烦恼。<a id="a-9Z"></a>亦令众生远离烦恼。<a id="a-9a"></a>所有众生界法界贪嗔痴界。<a id="a-9b"></a>菩萨作是念。<a id="a-9c"></a>乃至众生界尽。<a id="a-9d"></a>法界尽。<a id="a-9e"></a>贪嗔痴界尽。<a id="a-9f"></a>于尔所时。<a id="a-9g"></a>教化众生而不疲倦。<a id="a-9h"></a>菩萨又作是念。<a id="a-9i"></a>一切诸法本性寂灭。<a id="a-9j"></a>而诸众生不觉不知。<a id="a-9k"></a>何以故。<a id="a-9l"></a>诸法空寂彼处不行。<a id="a-9m"></a>所谓一切邪见及诸诤讼皆悉不行。<a id="a-9n"></a>一切法无相灭。<a id="a-9o"></a>彼处一切觉观思惟等心皆悉不行。<a id="a-9p"></a>一切法无愿灭。<a id="a-9q"></a>彼处一切所求愿欲等法皆悉不行。<a id="a-9r"></a>一切法无我灭。<a id="a-9s"></a>彼处一切所著皆悉不行。<a id="a-9t"></a>一切法无众生灭。<a id="a-9u"></a>彼处一切种种皆悉不行。<a id="a-9v"></a>一切法无命灭。<a id="a-9w"></a>彼处一切生死皆悉不行。<a id="a-9x"></a>一切法实谛灭。<a id="a-9y"></a>彼处一切虚妄皆悉不行。<a id="a-9z"></a>一切法因缘集灭。<a id="a-A0"></a>彼处一切寿者皆悉不行。<a id="a-A1"></a>一切法四念处灭。<a id="a-A2"></a>彼处一切诸念诸行皆悉不行。<a id="a-A3"></a>一切法四正勤灭。<a id="a-A4"></a>彼处一切诸法无取无舍不行。<a id="a-A5"></a>一切法四如意足灭。<a id="a-A6"></a>彼处无去无来不行。<a id="a-A7"></a>一切法五根灭。<a id="a-A8"></a>彼处一切高下不行。<a id="a-A9"></a>一切法五力灭。<a id="a-AA"></a>彼处一切降伏不行。<a id="a-AB"></a>一切法七觉分灭。<a id="a-AC"></a>彼处一切闇相不行。<a id="a-AD"></a>一切法八圣道灭。<a id="a-AE"></a>彼处恶业邪思惟皆悉不行。<a id="a-AF"></a>一切法十力灭。<a id="a-AG"></a>彼处一切习气不行。<a id="a-AH"></a>一切法四无畏灭。<a id="a-AI"></a>彼处一切惊怖畏惧不行。<a id="a-AJ"></a>一切法十八不共法灭。<a id="a-AK"></a>彼处一切功用行不行。<a id="a-AL"></a>一切法智慧灭。<a id="a-AM"></a>彼处一切无明不行。<a id="a-AN"></a>一切法无作者灭。<a id="a-AO"></a>彼处一切行不行。<a id="a-AP"></a>一切法无念灭。<a id="a-AQ"></a>彼处一切智识不行。<a id="a-AR"></a>一切法无觉灭。<a id="a-AS"></a>彼处一切名色不行。<a id="a-AT"></a>一切法无依灭。<a id="a-AU"></a>彼处一切六入不行。<a id="a-AV"></a>一切法不尽灭。<a id="a-AW"></a>彼处一切触不行。<a id="a-AX"></a>一切法不智灭。<a id="a-AY"></a>彼处一切受不行。<a id="a-AZ"></a>一切法无我灭。<a id="a-Aa"></a>彼处一切爱不行。<a id="a-Ab"></a>一切法无所取灭。<a id="a-Ac"></a>彼处一切取不行。<a id="a-Ad"></a>一切法无身灭。<a id="a-Ae"></a>彼处一切有不行。<a id="a-Af"></a>一切法不灭。<a id="a-Ag"></a>彼处一切生不行。<a id="a-Ah"></a>一切诸法坚固灭。<a id="a-Ai"></a>彼处一切老不行。<a id="a-Aj"></a>一切法不尽灭。<a id="a-Ak"></a>彼处一切死不行。<a id="a-Al"></a>世尊。<a id="a-Am"></a>是名诸菩萨无障碍智门。<a id="a-An"></a>菩萨住此无障碍智门。<a id="a-Ao"></a>一切诸魔不能降伏。<a id="a-Ap"></a>外道论师不能破坏。<a id="a-Aq"></a>知一切烦恼不能染污。<a id="a-Ar"></a>一切诸佛常共赞叹。<a id="a-As"></a>一切诸天之所归敬。<a id="a-At"></a>世尊。<a id="a-Au"></a>菩萨摩诃萨能到如是毕竟智门。<a id="a-Av"></a>名为得大法藏。<a id="a-Aw"></a>名为不贫穷。<a id="a-Ax"></a>名为守护诸佛如来密藏。<a id="a-Ay"></a>名为诸佛如来所可信者。<a id="a-Az"></a>名为所应作已作所应办已办。<a id="a-B0"></a>名为逮得己利。<a id="a-B1"></a>犹如大海不可测量。<a id="a-B2"></a>如须弥山不可倾动。<a id="a-B3"></a>世尊。<a id="a-B4"></a>如是名为胜妙法集。<a id="a-B5"></a>世尊。<a id="a-B6"></a>我今所说法集。<a id="a-B7"></a>为得随顺如来所说不耶。<a id="a-B8"></a>佛言。<a id="a-B9"></a>优波离。<a id="a-BA"></a>汝今所说随顺佛意。<a id="a-BB"></a>优波离。<a id="a-BC"></a>诸菩萨摩诃萨依此法集而修行者。<a id="a-BD"></a>能得阿耨多罗三藐三菩提。</p>
  <p id="aBE">尔时慧命阿难白佛言。<a id="a-BF"></a>世尊。<a id="a-BG"></a>诸菩萨护持妙法。<a id="a-BH"></a>于诸业中最为殊胜。<a id="a-BI"></a>世尊。<a id="a-BJ"></a>菩萨若能修行护持妙法。<a id="a-BK"></a>随顺菩提及诸佛如来。<a id="a-BL"></a>何以故。<a id="a-BM"></a>诸佛如来尊重法故。<a id="a-BN"></a>世尊。<a id="a-BO"></a>云何是护持妙法。<a id="a-BP"></a>所谓菩萨能说诸佛一切甚深修多罗。<a id="a-BQ"></a>能读能诵思惟修习。<a id="a-BR"></a>是名菩萨护持妙法。<a id="a-BS"></a>复次世尊。<a id="a-BT"></a>若菩萨摄受修行名为护持妙法。<a id="a-BU"></a>世尊。<a id="a-BV"></a>何者是菩萨摄受修行。<a id="a-BW"></a>世尊。<a id="a-BX"></a>诸菩萨等所有身业口业意业。<a id="a-BY"></a>皆为利益一切众生。<a id="a-BZ"></a>大悲为首大慈增上。<a id="a-Ba"></a>加护众生得安隐乐。<a id="a-Bb"></a>护法菩萨。<a id="a-Bc"></a>如是深心作是思惟。<a id="a-Bd"></a>随以何行能与众生安隐乐事。<a id="a-Be"></a>我应修行如是等行。<a id="a-Bf"></a>是故则成五阴中观。<a id="a-Bg"></a>虽作此观而能不求舍离五阴观界如毒蛇以修于行。<a id="a-Bh"></a>而心不求舍十八界。<a id="a-Bi"></a>观入如空聚落以修于行。<a id="a-Bj"></a>而心不求舍十二入。<a id="a-Bk"></a>如是观色如聚沫以修于行。<a id="a-Bl"></a>而心不舍成就诸佛如来色身庄严。<a id="a-Bm"></a>观受如泡以修于行。<a id="a-Bn"></a>而心不舍成就诸佛如来禅定三昧三摩跋提诸佛妙乐。<a id="a-Bo"></a>观想如阳焰以修于行。<a id="a-Bp"></a>而心不舍成就诸佛如来智慧修行。<a id="a-Bq"></a>观行如芭蕉以修于行。<a id="a-Br"></a>而心不舍成就诸佛如来妙法修行。<a id="a-Bs"></a>观识如幻以修于行。<a id="a-Bt"></a>而心不舍成就智慧为首身口意业清净修行。<a id="a-Bu"></a>修行布施不求果报。<a id="a-Bv"></a>修行持戒救破戒众生。<a id="a-Bw"></a>修行忍辱能调伏众生。<a id="a-Bx"></a>修行精进成就一切善法。<a id="a-By"></a>修行禅定成就身心柔软。<a id="a-Bz"></a>修行般若照了一切法相。<a id="a-C0"></a>修行四念处则身心无垢。<a id="a-C1"></a>修行四正勤得无障碍智。<a id="a-C2"></a>修行五根能成进趣行。<a id="a-C3"></a>修行五力则不退菩提。<a id="a-C4"></a>修行七觉分则无疑网。<a id="a-C5"></a>修行八正道则无过失。<a id="a-C6"></a>修行四梵行得如意自在。<a id="a-C7"></a>复次世尊。<a id="a-C8"></a>若菩萨知空则能摄受妙法。<a id="a-C9"></a>又空者名无戏论。<a id="a-CA"></a>世尊。<a id="a-CB"></a>有戏论者则无摄受妙法。<a id="a-CC"></a>世尊。<a id="a-CD"></a>若知空无相。<a id="a-CE"></a>是人名为摄受妙法。<a id="a-CF"></a>若取相者则为无有摄受妙法。<a id="a-CG"></a>世尊。<a id="a-CH"></a>以诸法空无相故则无有愿。<a id="a-CI"></a>无有愿者则能摄受妙法。<a id="a-CJ"></a>依止愿者则无摄受妙法。<a id="a-CK"></a>世尊。<a id="a-CL"></a>见诸法者则无摄受妙法。<a id="a-CM"></a>依止我我所者则无摄受妙法。<a id="a-CN"></a>有憍慢者则无摄受妙法。<a id="a-CO"></a>依供养恭敬赞叹者则无摄受妙法。<a id="a-CP"></a>依嫉妒悭吝者则无摄受妙法。<a id="a-CQ"></a>着欲害嗔恚者则无摄受妙法。<a id="a-CR"></a>世尊。<a id="a-CS"></a>摄受妙法者。<a id="a-CT"></a>以菩萨于众生不生差别相。<a id="a-CU"></a>于法不生差别相故。<a id="a-CV"></a>世尊。<a id="a-CW"></a>如是菩萨摄受妙法。<a id="a-CX"></a>世尊。<a id="a-CY"></a>菩萨见诸法不生不灭。<a id="a-CZ"></a>是名菩萨摄受妙法。<a id="a-Ca"></a>菩萨见诸众生不去不来。<a id="a-Cb"></a>是名菩萨摄受妙法。<a id="a-Cc"></a>见自身不染不净。<a id="a-Cd"></a>是名菩萨摄受妙法。<a id="a-Ce"></a>于诸佛法不乐。<a id="a-Cf"></a>于外道法不厌。<a id="a-Cg"></a>是名菩萨摄受妙法。<a id="a-Ch"></a>受持八万四千法藏。<a id="a-Ci"></a>而不起法相之心。<a id="a-Cj"></a>是名菩萨摄受妙法。<a id="a-Ck"></a>不共一切烦恼随烦恼。<a id="a-Cl"></a>及住一切恶不善法而不起非法相。<a id="a-Cm"></a>是名菩萨摄受妙法。<a id="a-Cn"></a>得解脱心而不起心我得解脱。<a id="a-Co"></a>是名菩萨摄受妙法。<a id="a-Cp"></a>于一切诸佛作弟子之业。<a id="a-Cq"></a>而不起身口意心以修于行。<a id="a-Cr"></a>是名菩萨摄受妙法。<a id="a-Cs"></a>于一切法皆悉自在。<a id="a-Ct"></a>而不起法非法想。<a id="a-Cu"></a>是名菩萨摄受妙法。<a id="a-Cv"></a>于一切诸法不取不舍。<a id="a-Cw"></a>而修于行。<a id="a-Cx"></a>是名菩萨摄受妙法。<a id="a-Cy"></a>不为得法亦不为证。<a id="a-Cz"></a>而修于行。<a id="a-D0"></a>是名菩萨摄受妙法。<a id="a-D1"></a>于一切物中不生着心。<a id="a-D2"></a>是名菩萨摄受妙法。<a id="a-D3"></a>若菩萨起非凡夫非学人非罗汉心无所依止。<a id="a-D4"></a>而断贪嗔痴结。<a id="a-D5"></a>是名菩萨摄受妙法。<a id="a-D6"></a>若菩萨于菩提得受记莂。<a id="a-D7"></a>而不求佛菩提。<a id="a-D8"></a>是名菩萨摄受妙法。<a id="a-D9"></a>若菩萨诣道场时。<a id="a-DA"></a>于一切处皆见道场。<a id="a-DB"></a>是名菩萨摄受妙法。<a id="a-DC"></a>若能降伏诸魔。<a id="a-DD"></a>而不见诸魔及魔眷属。<a id="a-DE"></a>是名菩萨摄受妙法。<a id="a-DF"></a>若能成佛菩提。<a id="a-DG"></a>而不证先所无法。<a id="a-DH"></a>是名菩萨摄受妙法。<a id="a-DI"></a>若能转大法轮。<a id="a-DJ"></a>而不成众生不坏众生。<a id="a-DK"></a>是名菩萨摄受妙法。<a id="a-DL"></a>若能降伏诸魔外道而不斗诤。<a id="a-DM"></a>是名菩萨摄受妙法。<a id="a-DN"></a>若能生而非新生而非故生。<a id="a-DO"></a>是名菩萨摄受妙法。<a id="a-DP"></a>若能死而不尽。<a id="a-DQ"></a>是名菩萨摄受妙法。<a id="a-DR"></a>若能超过三界而无去处。<a id="a-DS"></a>是名菩萨摄受妙法。<a id="a-DT"></a>若能离诸言语音声而无言语。<a id="a-DU"></a>是名菩萨摄受妙法。<a id="a-DV"></a>若能于一切法不贪。<a id="a-DW"></a>于一切法不厌。<a id="a-DX"></a>是名菩萨摄受妙法。<a id="a-DY"></a>世尊。<a id="a-DZ"></a>是名胜妙法集。<a id="a-Da"></a>世尊。<a id="a-Db"></a>我今所说法集。<a id="a-Dc"></a>随顺如来所说法集不耶。<a id="a-Dd"></a>佛言。<a id="a-De"></a>阿难。<a id="a-Df"></a>汝所说法集深得我意。<a id="a-Dg"></a>阿难说是妙法集时。<a id="a-Dh"></a>八万天子发阿耨多罗三藐三菩提心。<a id="a-Di"></a>三万二千菩萨得无生法忍。<a id="a-Dj"></a>五百比丘远离诸漏心得解脱。</p>
  <p id="aDk">尔时弥勒菩萨摩诃萨白佛言。<a id="a-Dl"></a>世尊。<a id="a-Dm"></a>世尊。<a id="a-Dn"></a>譬如舍于糠糟取于米实。<a id="a-Do"></a>世尊。<a id="a-Dp"></a>菩萨亦复如是。<a id="a-Dq"></a>舍于非法取于正法。<a id="a-Dr"></a>又菩萨舍于悭贪取于布施。<a id="a-Ds"></a>舍于破戒取于持戒。<a id="a-Dt"></a>舍于嗔恨取于忍辱。<a id="a-Du"></a>舍于懈怠取于精进。<a id="a-Dv"></a>舍于散乱取于禅定。<a id="a-Dw"></a>舍于愚痴取于般若。<a id="a-Dx"></a>是名胜妙法集。<a id="a-Dy"></a>复次世尊有所求者则是非法。<a id="a-Dz"></a>若不求者则是不取。<a id="a-E0"></a>若不取者则是不护。<a id="a-E1"></a>若不护者则是不染。<a id="a-E2"></a>若不染者则是不诤。<a id="a-E3"></a>若不诤者则是不吝。<a id="a-E4"></a>若不吝者则是不损。<a id="a-E5"></a>若不损者则是不行。<a id="a-E6"></a>若不行者则不退转。<a id="a-E7"></a>若菩萨不退转者。<a id="a-E8"></a>是菩萨诸佛如来为授阿耨多罗三藐三菩提记。<a id="a-E9"></a>世尊。<a id="a-EA"></a>是名为法。<a id="a-EB"></a>是名胜妙法集。<a id="a-EC"></a>复次世尊。<a id="a-ED"></a>若菩萨生如是心。<a id="a-EE"></a>我不退转阿耨多罗三藐三菩提心。<a id="a-EF"></a>是菩萨诸佛如来则不与授记。<a id="a-EG"></a>何以故。<a id="a-EH"></a>世尊。<a id="a-EI"></a>一切烦恼以求为根本。<a id="a-EJ"></a>世尊。<a id="a-EK"></a>远离诸求名为离烦恼。<a id="a-EL"></a>以离烦恼故。<a id="a-EM"></a>诸佛如来为其授记。<a id="a-EN"></a>复次世尊。<a id="a-EO"></a>菩萨作是思惟。<a id="a-EP"></a>受记者是世间虚妄言说。<a id="a-EQ"></a>何以故。<a id="a-ER"></a>受记之人是无。<a id="a-ES"></a>能授记者亦无。<a id="a-ET"></a>若俱无者何处受记。<a id="a-EU"></a>唯然世尊。<a id="a-EV"></a>大悲随顺世间有是言说。<a id="a-EW"></a>若菩萨能知如是诸法。<a id="a-EX"></a>是名菩萨受记。<a id="a-EY"></a>世尊。<a id="a-EZ"></a>譬如幻师为幻授记。<a id="a-Ea"></a>而彼幻化者无如是心。<a id="a-Eb"></a>我受记我成正觉。<a id="a-Ec"></a>世尊。<a id="a-Ed"></a>菩萨亦复如是。<a id="a-Ee"></a>如彼幻化无分别心。<a id="a-Ef"></a>而菩萨作是思惟。<a id="a-Eg"></a>菩提非可证相亦非可舍相。<a id="a-Eh"></a>菩提非是生相亦非灭相。<a id="a-Ei"></a>菩提非是身证亦非心证。<a id="a-Ej"></a>菩提不在内亦不在外亦非中间。<a id="a-Ek"></a>菩提无如是心我是菩提。<a id="a-El"></a>菩萨能证于我。<a id="a-Em"></a>世尊。<a id="a-En"></a>是名胜妙法集。<a id="a-Eo"></a>复次世尊。<a id="a-Ep"></a>菩萨于欢喜地中不惭愧不忧恼。<a id="a-Eq"></a>于离垢地中不增不减。<a id="a-Er"></a>于明地中不闇不明。<a id="a-Es"></a>于焰地中不取不舍。<a id="a-Et"></a>于难胜地中无胜无负。<a id="a-Eu"></a>于现前地中不自觉不因他觉。<a id="a-Ev"></a>于远行地中不去不住。<a id="a-Ew"></a>于不动地中不动不分别。<a id="a-Ex"></a>于善慧地中不成亦不欲成。<a id="a-Ey"></a>于法云地中不自觉亦不他觉。<a id="a-Ez"></a>于佛地中能作一切事而亦不作一切事。<a id="a-F0"></a>是故如来自然无戏论。<a id="a-F1"></a>世尊。<a id="a-F2"></a>是名菩萨摩诃萨胜妙法集。<a id="a-F3"></a>世尊。<a id="a-F4"></a>菩萨如是至随顺智。<a id="a-F5"></a>于所说法中而得自在。<a id="a-F6"></a>云何说法自在。<a id="a-F7"></a>于一切言语不着故。<a id="a-F8"></a>又得清净自在。<a id="a-F9"></a>云何清净自在。<a id="a-FA"></a>于一切处不染故。<a id="a-FB"></a>又得乐说自在。<a id="a-FC"></a>云何乐说自在。<a id="a-FD"></a>谓依一法字句不暂休息。<a id="a-FE"></a>于百千万劫说不可尽故。<a id="a-FF"></a>又得智自在。<a id="a-FG"></a>云何智自在。<a id="a-FH"></a>于一一法字句。<a id="a-FI"></a>能说为百千万法门故。<a id="a-FJ"></a>又得生自在。<a id="a-FK"></a>云何生自在。<a id="a-FL"></a>随所随所利益众生之处。<a id="a-FM"></a>于彼彼处生故。<a id="a-FN"></a>又得三昧自在。<a id="a-FO"></a>云何三昧自在。<a id="a-FP"></a>于念念中若欲入三昧。<a id="a-FQ"></a>即能入三昧故。<a id="a-FR"></a>又得住持自在。<a id="a-FS"></a>云何住持自在。<a id="a-FT"></a>随所随所住持加故。<a id="a-FU"></a>所谓若獐鹿若鸟兽。<a id="a-FV"></a>若草木若石壁。<a id="a-FW"></a>能说诸佛妙法故。<a id="a-FX"></a>又得眷属自在。<a id="a-FY"></a>云何眷属自在。<a id="a-FZ"></a>得无量眷属不可坏眷属故。<a id="a-Fa"></a>又得见自在。<a id="a-Fb"></a>云何见自在。<a id="a-Fc"></a>谓见妙色故。<a id="a-Fd"></a>又得闻自在。<a id="a-Fe"></a>云何闻自在。<a id="a-Ff"></a>谓闻妙声故。<a id="a-Fg"></a>又得鼻自在。<a id="a-Fh"></a>云何鼻自在。<a id="a-Fi"></a>所闻一切香唯是妙法香故。<a id="a-Fj"></a>又得舌自在。<a id="a-Fk"></a>云何舌自在。<a id="a-Fl"></a>谓食法味不食食味故。<a id="a-Fm"></a>又得身自在。<a id="a-Fn"></a>云何身自在。<a id="a-Fo"></a>得成就法身非食身故。<a id="a-Fp"></a>又得心自在。<a id="a-Fq"></a>云何心自在。<a id="a-Fr"></a>乃至蚊虻蚁子知行知心故。<a id="a-Fs"></a>世尊。<a id="a-Ft"></a>是名胜妙法集。</p>
  <p id="aFu">尔时见者爱乐菩萨白佛言。<a id="a-Fv"></a>世尊。<a id="a-Fw"></a>世尊。<a id="a-Fx"></a>菩萨如是如是行以是等行众生见者即生欢喜。<a id="a-Fy"></a>何以故。<a id="a-Fz"></a>世尊。<a id="a-G0"></a>菩萨余无所作唯教化众生。<a id="a-G1"></a>世尊。<a id="a-G2"></a>是名菩萨根本胜妙法集。<a id="a-G3"></a>世尊。<a id="a-G4"></a>是故菩萨应当修学乐法之行。<a id="a-G5"></a>世尊。<a id="a-G6"></a>何者为爱乐法。<a id="a-G7"></a>菩萨有四种爱乐法。<a id="a-G8"></a>何者为四。<a id="a-G9"></a>所谓不求果报而施一切众生平等之心。<a id="a-GA"></a>以爱语防护一切众生恶行利益成就。<a id="a-GB"></a>爱一切众生犹如自身以同事故。<a id="a-GC"></a>世尊。<a id="a-GD"></a>是名菩萨四种爱乐法。<a id="a-GE"></a>为一切众生之所爱乐。<a id="a-GF"></a>复次菩萨摩诃萨有四种法。<a id="a-GG"></a>能作爱乐事。<a id="a-GH"></a>何者为四。<a id="a-GI"></a>谓多闻慧以无憍慢心故。<a id="a-GJ"></a>说法忘相以离供膳心故。<a id="a-GK"></a>于彼尊者生于尊重以求智慧故。<a id="a-GL"></a>发行精进以教化一切众生故。<a id="a-GM"></a>是名菩萨四种法能作爱乐事。<a id="a-GN"></a>复次菩萨有四种法。<a id="a-GO"></a>能作爱乐事。<a id="a-GP"></a>何等为四。<a id="a-GQ"></a>所谓成就净戒以法施施故。<a id="a-GR"></a>成就知足以寂静处住故。<a id="a-GS"></a>以住闲默处故。<a id="a-GT"></a>得于禅定善住城邑聚落。<a id="a-GU"></a>以不破诸威仪境界故。<a id="a-GV"></a>是名菩萨四种法能作爱乐事。<a id="a-GW"></a>复有四法。<a id="a-GX"></a>所谓。<a id="a-GY"></a>实语者以乐说故。<a id="a-GZ"></a>法语者以说空故。<a id="a-Ga"></a>忍辱语者以平等心故。<a id="a-Gb"></a>寂灭语者以护诸根故。<a id="a-Gc"></a>是名菩萨四法能作爱乐事。<a id="a-Gd"></a>复次菩萨有四种法。<a id="a-Ge"></a>能作爱乐事。<a id="a-Gf"></a>何者为四。<a id="a-Gg"></a>所谓先意问讯以善语故。<a id="a-Gh"></a>其意易满以随得少事而知足故。<a id="a-Gi"></a>成就不谄曲以如语如说行故。<a id="a-Gj"></a>无欺诈稠林行以不诳一切众生故。<a id="a-Gk"></a>是名菩萨四种法能作爱乐事。<a id="a-Gl"></a>复次菩萨有四种法。<a id="a-Gm"></a>能作爱乐事。<a id="a-Gn"></a>何者为四。<a id="a-Go"></a>所谓不生恶心以内寂静故。<a id="a-Gp"></a>不生痴心以外不颠倒故。<a id="a-Gq"></a>不生悭心以观一切事无常故。<a id="a-Gr"></a>不生憍慢心以如实知诸法故。<a id="a-Gs"></a>是名菩萨四种法能作爱乐事。<a id="a-Gt"></a>复次菩萨有四种法。<a id="a-Gu"></a>能作爱乐事。<a id="a-Gv"></a>何者为四。<a id="a-Gw"></a>所谓得甚深心先意问讯故。<a id="a-Gx"></a>远离爱染得柔濡爱语故。<a id="a-Gy"></a>舍离一切诸心而常不舍菩提心故。<a id="a-Gz"></a>深心第一义而随顺世谛故。<a id="a-H0"></a>是名菩萨四种法能作爱乐事故。<a id="a-H1"></a>世尊。<a id="a-H2"></a>是名胜妙法集。<a id="a-H3"></a>复次世尊。<a id="a-H4"></a>菩萨得第一空得大通明。<a id="a-H5"></a>得大自在。<a id="a-H6"></a>善知说于法集爱乐甚深之法。<a id="a-H7"></a>随顺诸众生。<a id="a-H8"></a>毕竟得不可思议希有法者。<a id="a-H9"></a>得柔濡法者。<a id="a-HA"></a>得大通者。<a id="a-HB"></a>得大法师者。<a id="a-HC"></a>得大法王者。<a id="a-HD"></a>得大所作者。<a id="a-HE"></a>作大众生依者。<a id="a-HF"></a>得大通奋迅者。<a id="a-HG"></a>为教化众生不退。<a id="a-HH"></a>而生不生而死不死。<a id="a-HI"></a>所作已成而成菩提。<a id="a-HJ"></a>得解脱心而发精进。<a id="a-HK"></a>入于涅槃。<a id="a-HL"></a>而行满足。<a id="a-HM"></a>而求不求。<a id="a-HN"></a>而修行一切智。<a id="a-HO"></a>而问于他。<a id="a-HP"></a>世尊。<a id="a-HQ"></a>一切诸海可以量知。<a id="a-HR"></a>而彼菩萨摩诃萨大乘智海不可量知。<a id="a-HS"></a>世尊。<a id="a-HT"></a>虚空清净可以尘垢。<a id="a-HU"></a>而彼菩萨摩诃萨心不可得染。<a id="a-HV"></a>世尊。<a id="a-HW"></a>风虽无形可以手执。<a id="a-HX"></a>而彼菩萨摩诃萨心六尘境界所不能着。<a id="a-HY"></a>世尊。<a id="a-HZ"></a>春阳之炎可以摄摩。<a id="a-Ha"></a>而彼菩萨摩诃萨我我所心不可而得。<a id="a-Hb"></a>世尊。<a id="a-Hc"></a>是名胜妙法集。</p>
  <p id="aHd">尔时善目菩萨摩诃萨白佛言。<a id="a-He"></a>世尊。<a id="a-Hf"></a>世尊。<a id="a-Hg"></a>菩萨修一切诸法。<a id="a-Hh"></a>唯是发菩提心以为根本。<a id="a-Hi"></a>何以故。<a id="a-Hj"></a>世尊。<a id="a-Hk"></a>一切诸法皆是虚妄唯心分别。<a id="a-Hl"></a>体无诸物离一切物。<a id="a-Hm"></a>如幻无根本。<a id="a-Hn"></a>随所求而成。<a id="a-Ho"></a>远离作者受者。<a id="a-Hp"></a>其性不住离于诸住故。<a id="a-Hq"></a>世尊。<a id="a-Hr"></a>一切诸法无始无终。<a id="a-Hs"></a>以无二离二故。<a id="a-Ht"></a>世尊。<a id="a-Hu"></a>诸法无我无我所。<a id="a-Hv"></a>以无主故。<a id="a-Hw"></a>诸法平等如彼法界。<a id="a-Hx"></a>以非客故。<a id="a-Hy"></a>世尊。<a id="a-Hz"></a>诸法非主。<a id="a-I0"></a>以远离诸贪故。<a id="a-I1"></a>诸法离于分别及种种分别。<a id="a-I2"></a>以远离可取及舍心故。<a id="a-I3"></a>诸法不来不去。<a id="a-I4"></a>唯是智境界故以其无知空主者故。<a id="a-I5"></a>世尊。<a id="a-I6"></a>时诸毛头凡夫。<a id="a-I7"></a>于无我法中而生我想。<a id="a-I8"></a>于无众生中而生众生想。<a id="a-I9"></a>菩萨作是思惟。<a id="a-IA"></a>我以如是妙法。<a id="a-IB"></a>令诸众生而得解悟。<a id="a-IC"></a>世尊。<a id="a-ID"></a>是名菩提心。<a id="a-IE"></a>一切众生安隐心。<a id="a-IF"></a>乐心无上心。<a id="a-IG"></a>法界心光明心。<a id="a-IH"></a>众生住持心。<a id="a-II"></a>依如是心而生。<a id="a-IJ"></a>名为发菩提心。<a id="a-IK"></a>复次世尊。<a id="a-IL"></a>修行檀波罗蜜名为寂静心。<a id="a-IM"></a>修行尸波罗蜜名为不缺心。<a id="a-IN"></a>修行忍辱波罗蜜名为不损心。<a id="a-IO"></a>修行精进波罗蜜名为不退心。<a id="a-IP"></a>修行禅波罗蜜名为不乱心。<a id="a-IQ"></a>修行般若波罗蜜名为不分别虚妄心。<a id="a-IR"></a>修行大慈名为柔濡心。<a id="a-IS"></a>修行大悲名为不退转心。<a id="a-IT"></a>修行大喜名为无厌足心。<a id="a-IU"></a>修行大舍名为无垢心。<a id="a-IV"></a>修行大施名为不吝心。<a id="a-IW"></a>修行爱行名为不稠林心。<a id="a-IX"></a>修行利益行名为平等心。<a id="a-IY"></a>修行同事名为最上心。<a id="a-IZ"></a>修行空慧名为无分别心。<a id="a-Ia"></a>修行无相智名为无念心。<a id="a-Ib"></a>修行无愿名为不住心。<a id="a-Ic"></a>修行菩提行名为三十七菩提分心。<a id="a-Id"></a>修行进趣行名为念佛心。<a id="a-Ie"></a>修行不破坏行名为念法心。<a id="a-If"></a>修行法界心名为念僧心。<a id="a-Ig"></a>修行无量心名为念戒心。<a id="a-Ih"></a>修行不取心名为念舍心。<a id="a-Ii"></a>修行念天心名为念诸善根。<a id="a-Ij"></a>以为诸善根聚集庄严故。<a id="a-Ik"></a>以彼胜生为发菩提心。<a id="a-Il"></a>聚集诸善根故。<a id="a-Im"></a>世尊。<a id="a-In"></a>我依发菩提心说。<a id="a-Io"></a>彼一劫若无量劫而不可尽。<a id="a-Ip"></a>如是诸菩萨聚集无量因缘。<a id="a-Iq"></a>而发菩提心。<a id="a-Ir"></a>是故世尊。<a id="a-Is"></a>菩萨欲推求诸善法者。<a id="a-It"></a>应于发菩提心中而知而求。<a id="a-Iu"></a>世尊。<a id="a-Iv"></a>是名胜妙法集。</p>
  <p id="aIw">尔时善生菩萨白佛言。<a id="a-Ix"></a>世尊。<a id="a-Iy"></a>世尊。<a id="a-Iz"></a>诸法善生以根本清净故。<a id="a-J0"></a>世尊。<a id="a-J1"></a>何者是诸法根本。<a id="a-J2"></a>世尊。<a id="a-J3"></a>诸法以空为根本。<a id="a-J4"></a>以彼处无诸见故。<a id="a-J5"></a>诸法以无相为根本。<a id="a-J6"></a>以彼处无诸觉观故。<a id="a-J7"></a>诸法以无愿为根本。<a id="a-J8"></a>以彼处无三界烦恼故。<a id="a-J9"></a>诸法以无行为根本。<a id="a-JA"></a>以彼处无作者故。<a id="a-JB"></a>诸法以无我为根本。<a id="a-JC"></a>以彼处不见我行故。<a id="a-JD"></a>诸法以离众生为根本。<a id="a-JE"></a>以彼处不见众生行故。<a id="a-JF"></a>诸法以无命为根本。<a id="a-JG"></a>以彼处见命不行故。<a id="a-JH"></a>诸法不生。<a id="a-JI"></a>以彼处不行常见故。<a id="a-JJ"></a>诸法不灭。<a id="a-JK"></a>以彼处不行断见故。<a id="a-JL"></a>诸法无物。<a id="a-JM"></a>以彼处不行有见故。<a id="a-JN"></a>诸法如涅槃平等。<a id="a-JO"></a>以彼处不行离有见故。<a id="a-JP"></a>诸法如菩提。<a id="a-JQ"></a>以彼处不行见佛故。<a id="a-JR"></a>诸法不作。<a id="a-JS"></a>以彼处不行见法故。<a id="a-JT"></a>诸法不和合。<a id="a-JU"></a>以彼处不行见僧故。<a id="a-JV"></a>世尊。<a id="a-JW"></a>是名胜妙法集。</p>
  <p id="aJX">尔时大导师菩萨白佛言。<a id="a-JY"></a>世尊。<a id="a-JZ"></a>世尊。<a id="a-Ja"></a>若菩萨欲先与一切众生大菩提。<a id="a-Jb"></a>不为自身证大菩提。<a id="a-Jc"></a>若菩萨诸所作业。<a id="a-Jd"></a>为一切众生不为自身。<a id="a-Je"></a>而不见众生而不舍大慈大悲心。<a id="a-Jf"></a>是名菩萨。<a id="a-Jg"></a>世尊。<a id="a-Jh"></a>何者是诸菩萨大慈大悲。<a id="a-Ji"></a>世尊。<a id="a-Jj"></a>若菩萨不见众生。<a id="a-Jk"></a>而不舍一切诸善根修行。<a id="a-Jl"></a>彼诸善根回向大菩提。<a id="a-Jm"></a>是名大慈。<a id="a-Jn"></a>若菩萨不舍诸众生所作之事。<a id="a-Jo"></a>是名大悲。<a id="a-Jp"></a>若菩萨见世间法则是涅槃。<a id="a-Jq"></a>而不舍集道精进。<a id="a-Jr"></a>是名大慈。<a id="a-Js"></a>若不舍众生。<a id="a-Jt"></a>是名大悲。<a id="a-Ju"></a>若自身发菩提心。<a id="a-Jv"></a>是名大慈。<a id="a-Jw"></a>若教化诸众生。<a id="a-Jx"></a>是名大悲。<a id="a-Jy"></a>若舍内外一切诸物。<a id="a-Jz"></a>是名大慈。<a id="a-K0"></a>若舍内外善根。<a id="a-K1"></a>为一切众生。<a id="a-K2"></a>得佛菩提。<a id="a-K3"></a>回向无上道。<a id="a-K4"></a>是名大悲。<a id="a-K5"></a>若净持诸戒不毁不犯。<a id="a-K6"></a>是名大慈。<a id="a-K7"></a>若自持净戒。<a id="a-K8"></a>增长众生净戒。<a id="a-K9"></a>是名大悲。<a id="a-KA"></a>若自修行安隐忍辱乐行。<a id="a-KB"></a>是名大慈。<a id="a-KC"></a>若以安隐乐与诸众生。<a id="a-KD"></a>是名大悲。<a id="a-KE"></a>若于自身常能修行精进之行。<a id="a-KF"></a>为得诸佛无上菩提。<a id="a-KG"></a>是名大慈。<a id="a-KH"></a>若以大精进行。<a id="a-KI"></a>令诸众生得此精进。<a id="a-KJ"></a>是名大悲。<a id="a-KK"></a>若于自身常行寂静。<a id="a-KL"></a>是名大慈。<a id="a-KM"></a>若以寂静行。<a id="a-KN"></a>令诸众生得此寂静。<a id="a-KO"></a>是名大悲。<a id="a-KP"></a>若为自身修满智慧。<a id="a-KQ"></a>是名大慈。<a id="a-KR"></a>若以自智慧。<a id="a-KS"></a>增长一切众生智慧。<a id="a-KT"></a>是名大悲。<a id="a-KU"></a>若不修行非不修行。<a id="a-KV"></a>是名大慈。<a id="a-KW"></a>若不作亦非不作。<a id="a-KX"></a>是名大悲。<a id="a-KY"></a>若生而不去。<a id="a-KZ"></a>是名大慈。<a id="a-Ka"></a>若去而不动。<a id="a-Kb"></a>是名大悲。<a id="a-Kc"></a>若说而无言。<a id="a-Kd"></a>是名大慈。<a id="a-Ke"></a>若着而不缚。<a id="a-Kf"></a>是名大悲。<a id="a-Kg"></a>若缚而不得。<a id="a-Kh"></a>是名大慈。<a id="a-Ki"></a>若入涅槃而不灭。<a id="a-Kj"></a>是名大悲。<a id="a-Kk"></a>若出自身舍利而无骨肉筋血。<a id="a-Kl"></a>是名大慈。<a id="a-Km"></a>若彼修身骨不增不减。<a id="a-Kn"></a>是名大悲。<a id="a-Ko"></a>若舍施而不舍物。<a id="a-Kp"></a>是名大慈。<a id="a-Kq"></a>若护诸护而不成就。<a id="a-Kr"></a>是名大慈。<a id="a-Ks"></a>若增长而不高。<a id="a-Kt"></a>是名大悲。<a id="a-Ku"></a>世尊。<a id="a-Kv"></a>是名胜妙法集。</p>
  <p id="aKw">尔时光明幢菩萨白佛言。<a id="a-Kx"></a>世尊。<a id="a-Ky"></a>世尊。<a id="a-Kz"></a>菩萨以寂静定心为最上业。<a id="a-L0"></a>何以故。<a id="a-L1"></a>菩萨住寂静心中。<a id="a-L2"></a>诸佛妙法自然现前。<a id="a-L3"></a>世尊。<a id="a-L4"></a>菩萨尊重寂静定心安隐乐故。<a id="a-L5"></a>而得菩提。<a id="a-L6"></a>及得诸陀罗尼门。<a id="a-L7"></a>世尊。<a id="a-L8"></a>何者是菩萨陀罗尼。<a id="a-L9"></a>所谓随所随所闻法能不忘失。<a id="a-LA"></a>随所随所闻法而能受持。<a id="a-LB"></a>随所随所闻法而能了知。<a id="a-LC"></a>及诸众生亦令了知。<a id="a-LD"></a>是名陀罗尼。<a id="a-LE"></a>随何等陀罗尼。<a id="a-LF"></a>不增长不分别。<a id="a-LG"></a>随何等陀罗尼。<a id="a-LH"></a>能受持八万四千法门。<a id="a-LI"></a>而不忘失而不遗漏。<a id="a-LJ"></a>随何等陀罗尼。<a id="a-LK"></a>知诸众生心心所行。<a id="a-LL"></a>以知诸众生心故。<a id="a-LM"></a>随彼彼众生如是如是说法。<a id="a-LN"></a>随何等陀罗尼。<a id="a-LO"></a>能闻一切众生语言。<a id="a-LP"></a>以闻诸声闻凡夫声得于大悲。<a id="a-LQ"></a>闻诸圣人声得于大慈。<a id="a-LR"></a>随何等陀罗尼。<a id="a-LS"></a>闻取一句法。<a id="a-LT"></a>能于无量劫说。<a id="a-LU"></a>如是菩萨乐说辩才。<a id="a-LV"></a>不留不尽亦无际畔。<a id="a-LW"></a>随何等陀罗尼。<a id="a-LX"></a>如实知诸言音。<a id="a-LY"></a>随何等陀罗尼。<a id="a-LZ"></a>知一切言说皆是佛语。<a id="a-La"></a>随何等陀罗尼。<a id="a-Lb"></a>于十方世界诸佛菩萨所住之处。<a id="a-Lc"></a>说法音声所闻之者一切受持。<a id="a-Ld"></a>如是菩萨于一佛所闻法。<a id="a-Le"></a>如是于第二佛所说法无有障碍。<a id="a-Lf"></a>世尊。<a id="a-Lg"></a>是名菩萨受持陀罗尼。<a id="a-Lh"></a>世尊。<a id="a-Li"></a>菩萨得起陀罗尼。<a id="a-Lj"></a>随何等陀罗尼。<a id="a-Lk"></a>现前说一切法。<a id="a-Ll"></a>如说一法一字一句。<a id="a-Lm"></a>如是说一切法界。<a id="a-Ln"></a>然是菩萨不生憍慢之心。<a id="a-Lo"></a>不起放逸之行。<a id="a-Lp"></a>得增上陀罗尼。<a id="a-Lq"></a>随何等陀罗尼。<a id="a-Lr"></a>能说一切世间现前见法。<a id="a-Ls"></a>及一切世间现前见得集陀罗尼。<a id="a-Lt"></a>随何等陀罗尼。<a id="a-Lu"></a>能断一切众生疑惑。<a id="a-Lv"></a>及断一切烦恼。<a id="a-Lw"></a>得为增上及集陀罗尼。<a id="a-Lx"></a>随何等陀罗尼。<a id="a-Ly"></a>能令增长一切白法。<a id="a-Lz"></a>能令尽一切烦恼。<a id="a-M0"></a>得行陀罗尼。<a id="a-M1"></a>随何等陀罗尼。<a id="a-M2"></a>知一切法。<a id="a-M3"></a>知一切法光明。<a id="a-M4"></a>是菩萨如实知诸法而不分别。<a id="a-M5"></a>修行诸法而自身心实不修行。<a id="a-M6"></a>说于诸法而不说诸字。<a id="a-M7"></a>舍于诸法而亦不失。<a id="a-M8"></a>增长诸法而不增一物。<a id="a-M9"></a>损减诸法而不损一法。<a id="a-MA"></a>说于诸法而无言说。<a id="a-MB"></a>令入涅槃而于世间不动。<a id="a-MC"></a>令得圣人地而不离于凡夫地。<a id="a-MD"></a>降伏一切诸魔而非身心意所起作业。<a id="a-ME"></a>世尊。<a id="a-MF"></a>是名诸菩萨胜妙法集。</p>
  <p id="aMG">尔时解脱月菩萨白佛言。<a id="a-MH"></a>世尊。<a id="a-MI"></a>一切诸法以解脱为相。<a id="a-MJ"></a>世尊。<a id="a-MK"></a>菩萨不分别是缚是脱。<a id="a-ML"></a>何以故。<a id="a-MM"></a>世尊。<a id="a-MN"></a>解脱非他他非解脱。<a id="a-MO"></a>世尊。<a id="a-MP"></a>解脱者不增一法。<a id="a-MQ"></a>亦非不减一法。<a id="a-MR"></a>世尊。<a id="a-MS"></a>解脱无所从来。<a id="a-MT"></a>世尊。<a id="a-MU"></a>缚亦无所至去。<a id="a-MV"></a>世尊。<a id="a-MW"></a>得解脱菩萨不生如是心我得解脱。<a id="a-MX"></a>其心唯知犹如解脱。<a id="a-MY"></a>一切诸法亦复如是。<a id="a-MZ"></a>世尊。<a id="a-Ma"></a>若菩萨起如是心。<a id="a-Mb"></a>世间是垢染法。<a id="a-Mc"></a>涅槃是清净法。<a id="a-Md"></a>是菩萨不得解脱。<a id="a-Me"></a>何以故。<a id="a-Mf"></a>有我见者生如是心。<a id="a-Mg"></a>世尊。<a id="a-Mh"></a>若人起如是心。<a id="a-Mi"></a>我厌阴界入求入涅槃。<a id="a-Mj"></a>是人不得解脱。<a id="a-Mk"></a>何以故。<a id="a-Ml"></a>有我见。<a id="a-Mm"></a>有我见者生如是心。<a id="a-Mn"></a>世尊。<a id="a-Mo"></a>得解脱心比丘作是思惟。<a id="a-Mp"></a>一切诸法如解脱相。<a id="a-Mq"></a>而诸毛头凡夫。<a id="a-Mr"></a>不识不知生如是心。<a id="a-Ms"></a>我以如是法。<a id="a-Mt"></a>令一切众生知故。<a id="a-Mu"></a>世尊。<a id="a-Mv"></a>得解脱心比丘。<a id="a-Mw"></a>我得解脱生如是心。<a id="a-Mx"></a>是诸凡夫于一切法。<a id="a-My"></a>常解脱中而求解脱。<a id="a-Mz"></a>我于彼彼众生。<a id="a-N0"></a>生大悲心。<a id="a-N1"></a>何以故。<a id="a-N2"></a>若人求解脱是人不得解脱。<a id="a-N3"></a>是故世尊。<a id="a-N4"></a>比丘欲得解脱者。<a id="a-N5"></a>应观能缚及所缚。<a id="a-N6"></a>应知能缚及所缚。<a id="a-N7"></a>是人不分别解脱。<a id="a-N8"></a>若不分别者。<a id="a-N9"></a>是人则得解脱。<a id="a-NA"></a>世尊。<a id="a-NB"></a>是名菩萨胜妙法集。</p>
 </body>
</html>