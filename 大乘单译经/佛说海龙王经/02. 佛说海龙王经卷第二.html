<!doctype html>
<html id="z3IBU46Vo" data-ver="975">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">佛说海龙王经卷第二</h1>
  <h2 id="a2">总持品第五</h2>
  <p id="a3">佛告龙王。<a id="a-4"></a>有四事法无尽之教无尽之藏为总持也。<a id="a-5"></a>何等四。<a id="a-6"></a>分别无尽。<a id="a-7"></a>慧无尽。<a id="a-8"></a>明智无尽。<a id="a-9"></a>总持辩才无尽。<a id="a-A"></a>是为四。<a id="a-B"></a>复有四事难摄无尽之藏为总持也。<a id="a-C"></a>何等四。<a id="a-D"></a>其性难摄。<a id="a-E"></a>道心难摄。<a id="a-F"></a>入法难摄入。<a id="a-G"></a>众生行难摄。<a id="a-H"></a>是为四。<a id="a-I"></a>复有四坚固要无尽之藏为总持也。<a id="a-J"></a>何等四。<a id="a-K"></a>所愿坚固。<a id="a-L"></a>奉行坚固。<a id="a-M"></a>立忍坚固。<a id="a-N"></a>度于因缘所造坚固。<a id="a-O"></a>是为四。<a id="a-P"></a>复有四所说无尽之藏为总持也。<a id="a-Q"></a>何等四。<a id="a-R"></a>讲诸至诚。<a id="a-S"></a>讲诸缘起。<a id="a-T"></a>讲众生行。<a id="a-U"></a>讲诸乘本无慧。<a id="a-V"></a>是为四。<a id="a-W"></a>复有四光无尽之藏为总持也。<a id="a-X"></a>何等四。<a id="a-Y"></a>照于法界。<a id="a-Z"></a>照于智慧。<a id="a-a"></a>照于慧明。<a id="a-b"></a>照于如应之所说法。<a id="a-c"></a>是为四。<a id="a-d"></a>复有四上曜无尽之藏为总持也。<a id="a-e"></a>何等四。<a id="a-f"></a>精进为上。<a id="a-g"></a>禁戒修行勤力为上。<a id="a-h"></a>求积功德为上。<a id="a-i"></a>合聚求慧为上。<a id="a-j"></a>是为四。<a id="a-k"></a>复有四无穷无尽之藏为总持也。<a id="a-l"></a>何等四。<a id="a-m"></a>求诸度无极而无穷极。<a id="a-n"></a>不厌生死而无穷极。<a id="a-o"></a>开化度人而无穷极。<a id="a-p"></a>求诸通慧而无穷极。<a id="a-q"></a>是为四。<a id="a-r"></a>复有四无厌无尽之藏为总持也。<a id="a-s"></a>何等四。<a id="a-t"></a>佛前听经而无厌足。<a id="a-u"></a>为人说经而无厌足。<a id="a-v"></a>求诸德本而无厌足。<a id="a-w"></a>供养如来而无厌足。<a id="a-x"></a>是为四。<a id="a-y"></a>复有四无能胜者无尽之藏为总持也。<a id="a-z"></a>何等四。<a id="a-10"></a>一切尘劳亦无能胜。<a id="a-11"></a>一切诸魔亦不能胜。<a id="a-12"></a>诸外异道亦不能胜。<a id="a-13"></a>一切怨敌亦不能胜。<a id="a-14"></a>是为四。<a id="a-15"></a>复有四无习无尽之藏为总持也。<a id="a-16"></a>何等四。<a id="a-17"></a>不习声闻缘觉之乘。<a id="a-18"></a>不习一切供养之利。<a id="a-19"></a>不习一切诸所著求。<a id="a-1A"></a>不习一切诸凡夫行。<a id="a-1B"></a>是为四。<a id="a-1C"></a>复有四无得无尽之藏为总持也。<a id="a-1D"></a>何等四。<a id="a-1E"></a>不得所生。<a id="a-1F"></a>不得开化恶戒之人。<a id="a-1G"></a>不得说经在于有为为上大乘。<a id="a-1H"></a>不得乞求。<a id="a-1I"></a>是为四。<a id="a-1J"></a>复有四力无尽之藏为总持。<a id="a-1K"></a>何等四。<a id="a-1L"></a>忍力忍于一切所作。<a id="a-1M"></a>众恶慧力蠲除一切众生疑结。<a id="a-1N"></a>神通力见一切众生心之所念。<a id="a-1O"></a>善权力为一切人如应说法。<a id="a-1P"></a>是为四。<a id="a-1Q"></a>复有四大藏无尽之藏为总持。<a id="a-1R"></a>何等四。<a id="a-1S"></a>不自侵欺而断三宝是则大藏。<a id="a-1T"></a>入于无量之法是则大藏。<a id="a-1U"></a>得一切心随其所志是则大藏。<a id="a-1V"></a>慧等如空是则大藏。<a id="a-1W"></a>是为四。<a id="a-1X"></a>复有四无极无尽之藏为总持。<a id="a-1Y"></a>何等四。<a id="a-1Z"></a>博闻无极。<a id="a-1a"></a>智慧无极。<a id="a-1b"></a>所愿无极。<a id="a-1c"></a>顺众生说法无极。<a id="a-1d"></a>是为四。<a id="a-1e"></a>菩萨复有四事不自侵至无尽之藏为总持。<a id="a-1f"></a>何等四。<a id="a-1g"></a>说法不自侵。<a id="a-1h"></a>说至诚不自侵。<a id="a-1i"></a>顺法行不自侵。<a id="a-1j"></a>得至道极不自侵。<a id="a-1k"></a>是谓四。<a id="a-1l"></a>复有四事得无所畏无尽之藏为总持。<a id="a-1m"></a>何等四。<a id="a-1n"></a>不畏恶趣。<a id="a-1o"></a>不畏众会。<a id="a-1p"></a>不畏决疑。<a id="a-1q"></a>不畏失佛道。<a id="a-1r"></a>是为四无尽之藏为总持也。</p>
  <p id="a1s">佛告龙王。<a id="a-1t"></a>是无尽藏总持。<a id="a-1u"></a>说德无量。<a id="a-1v"></a>入无极慧集菩萨行。<a id="a-1w"></a>所可由慧。<a id="a-1x"></a>光曜庄严菩萨所求。<a id="a-1y"></a>菩萨财宝所入法藏。<a id="a-1z"></a>入总持门分别言教。<a id="a-20"></a>严身口意得净诸国。<a id="a-21"></a>合集自在护念正道。<a id="a-22"></a>入众生敷慧化导。<a id="a-23"></a>正法力精进具诸度无极。<a id="a-24"></a>严净道场逮诸佛法。<a id="a-25"></a>是谓无尽之藏总持。<a id="a-26"></a>其有文名字号之数及法诸数。<a id="a-27"></a>游于正法。<a id="a-28"></a>皆来归斯无尽之藏为总持也。<a id="a-29"></a>菩萨入斯于诸文字无所分别。<a id="a-2A"></a>诸法清白不坏本净故。<a id="a-2B"></a>乐一切法不侵乐法故。<a id="a-2C"></a>究竟诸法所志诸法亦无侵欺故。<a id="a-2D"></a>一切眼法不侵诸法明故。<a id="a-2E"></a>诸法假号不侵会法故。<a id="a-2F"></a>以逮诸法不侵行精进故。<a id="a-2G"></a>诸法调定于柔顺法无所侵故。<a id="a-2H"></a>诸法说之无侵光曜焚烧诸法。<a id="a-2I"></a>于无起法而无侵故。<a id="a-2J"></a>信一切法于所好法亦无侵故。<a id="a-2K"></a>说一切法于诸言教无所侵故。<a id="a-2L"></a>诸法本无于无趣法而无侵故。<a id="a-2M"></a>诸法审谛等三世法亦无侵故。<a id="a-2N"></a>诸法常住于不动法亦不侵故。<a id="a-2O"></a>诸法有哀随本所乐而为现法故。<a id="a-2P"></a>诸法悉等说无差特故。<a id="a-2Q"></a>诸法求迹示现诸法至平等故。<a id="a-2R"></a>诸法所至示现入深道门故。<a id="a-2S"></a>诸法至力现诸上法故。<a id="a-2T"></a>诸法愚冥为现智明故。<a id="a-2U"></a>怀来诸法示现诸法无所亡失故。<a id="a-2V"></a>总持诸法示现诸法为无尽故。<a id="a-2W"></a>诸法寂然现憺怕故。<a id="a-2X"></a>诸法虚空而为示现广普之法故。<a id="a-2Y"></a>诸法无明现痴本故。<a id="a-2Z"></a>诸法悉住现所立处故诸法入慧现离痴法故。<a id="a-2a"></a>诸法人也而为示现分别诸法故。<a id="a-2b"></a>诸法离有而为示现离所有法故。<a id="a-2c"></a>诸法有难而为示现诸法瑕秽故。<a id="a-2d"></a>诸法常念而为示现宿命事故。<a id="a-2e"></a>诸法有缘示现诸法而有侵故。<a id="a-2f"></a>诸法入志而为示现寂诸乱故。<a id="a-2g"></a>诸法极重而为示现无所动法故。<a id="a-2h"></a>诸法住处而为示现众法界处故。<a id="a-2i"></a>诸法导师而为示现审谛之法故。<a id="a-2j"></a>诸法致果而为示现志无所念故。<a id="a-2k"></a>诸法唯阴而为示现蠲除五阴诸法苦患故。<a id="a-2l"></a>诸法生死示现诸法无尘故。<a id="a-2m"></a>诸法寂空示现诸法无所猗故。<a id="a-2n"></a>诸法如固示现诸法断众固故。<a id="a-2o"></a>诸法寂灭示现诸法断因缘故。<a id="a-2p"></a>佛语龙王。<a id="a-2q"></a>是名曰文字缘会无尽藏总持。<a id="a-2r"></a>菩萨得是分别一切文字所兴。<a id="a-2s"></a>譬如文字而不可尽。<a id="a-2t"></a>诸法所说不可尽亦复如是。<a id="a-2u"></a>譬如文字亦不从身出。<a id="a-2v"></a>不从心出。<a id="a-2w"></a>诸法如是不可知处。<a id="a-2x"></a>不住在身不住在心。<a id="a-2y"></a>譬如文字无所依倚。<a id="a-2z"></a>而求解说尘劳之事。<a id="a-30"></a>亦无所净。<a id="a-31"></a>菩萨已得无尽藏总持。<a id="a-32"></a>虽说尘劳。<a id="a-33"></a>不着尘垢究竟本净。<a id="a-34"></a>譬如文字不合在身。<a id="a-35"></a>然为他人有所解说。<a id="a-36"></a>诸法如是。<a id="a-37"></a>有所发起教心清净。<a id="a-38"></a>如文字有所说时无所至凑。<a id="a-39"></a>无所言时不处在内。<a id="a-3A"></a>诸法如是。<a id="a-3B"></a>假使说时无所至到。<a id="a-3C"></a>设不说时不积在内。<a id="a-3D"></a>如文字无色无见而现在外。<a id="a-3E"></a>诸色如是。<a id="a-3F"></a>无色无见由心因缘而有退转。<a id="a-3G"></a>如文字虚自在寂寞。<a id="a-3H"></a>悉以恍惚无作字者。<a id="a-3I"></a>诸法如是。<a id="a-3J"></a>虚静寂寞莫有造作。<a id="a-3K"></a>如文字不出染污嗔恚愚痴。<a id="a-3L"></a>又因文字而有音教。<a id="a-3M"></a>诸法如是。<a id="a-3N"></a>不出染污贪騃之惑。<a id="a-3O"></a>由从想念起淫怒痴。<a id="a-3P"></a>如文字因诸贪缘说得果证。<a id="a-3Q"></a>文字无得亦无有证。<a id="a-3R"></a>诸法如是因其缘对说有果证。<a id="a-3S"></a>计于本法无果无证。<a id="a-3T"></a>譬如诸法无不因字。<a id="a-3U"></a>诸行如是所有诸法皆由佛道。</p>
  <p data-pb></p>
  <h2 id="a3V">总持身品第六</h2>
  <p id="a3W">语龙王。<a id="a-3X"></a>菩萨已住无尽藏。<a id="a-3Y"></a>而以文字求于佛道总持文字力也。<a id="a-3Z"></a>归趣文字身也。<a id="a-3a"></a>灭尽像色也。<a id="a-3b"></a>入法门顶也。<a id="a-3c"></a>观瞻额也。<a id="a-3d"></a>慧眼眼也。<a id="a-3e"></a>天耳耳也。<a id="a-3f"></a>说名字鼻也。<a id="a-3g"></a>制乱意眉间阙庭也。<a id="a-3h"></a>摄一切心面也。<a id="a-3i"></a>解喻一切可众生心舌根也。<a id="a-3j"></a>调定其心齿也。<a id="a-3k"></a>师子观奋迅髭也。<a id="a-3l"></a>藏匿空语唇也。<a id="a-3m"></a>观一切法咽也。<a id="a-3n"></a>勉出众生令其欢悦肩也。<a id="a-3o"></a>端正所谓脾也。<a id="a-3p"></a>察诸法等腹也。<a id="a-3q"></a>入于深门脐也。<a id="a-3r"></a>入左右路掌也。<a id="a-3s"></a>合会诸法臂也。<a id="a-3t"></a>十善之句为善救护指也。<a id="a-3u"></a>清净法铜爪也。<a id="a-3v"></a>来致虚无之念胁也。<a id="a-3w"></a>次第讲法脊也。<a id="a-3x"></a>说不侵时无所为度尻也。<a id="a-3y"></a>具足寂观髌也。<a id="a-3z"></a>趣审谛法膝也。<a id="a-40"></a>晓知一切踹也。<a id="a-41"></a>心意寂然足趺也。<a id="a-42"></a>游到十方足心也。<a id="a-43"></a>次第说谛步也。<a id="a-44"></a>知羞惭耻衣也。<a id="a-45"></a>法鬘庄严傅饰也。<a id="a-46"></a>法华若干卧具也。<a id="a-47"></a>说种种法枕也。<a id="a-48"></a>不嗔不诤涂香也。<a id="a-49"></a>所行如应无所不了杂香也。<a id="a-4A"></a>入深戒说香也。<a id="a-4B"></a>于诸法自在眷属也。<a id="a-4C"></a>嗟叹梵迹则亲友也。<a id="a-4D"></a>得安隐众知识也。<a id="a-4E"></a>断诸结缚开化众人则亲匿也。<a id="a-4F"></a>晓了诸事家室也。<a id="a-4G"></a>其心清净母也。<a id="a-4H"></a>一切巧便无所依信慧父也。<a id="a-4I"></a>诸通慧心从等也。<a id="a-4J"></a>施度无极浆食也。<a id="a-4K"></a>戒度无极泰安也。<a id="a-4L"></a>忍度无极庄严也。<a id="a-4M"></a>精进度无极作善克办也。<a id="a-4N"></a>一心度无极饱满也。<a id="a-4O"></a>智度无极随时顺也。<a id="a-4P"></a>善权度无极二句合义也。<a id="a-4Q"></a>道品身支党也。<a id="a-4R"></a>讲说至诚未曾侵欺。<a id="a-4S"></a>一切世间尊豪自由于法自恣。<a id="a-4T"></a>佛语龙王。<a id="a-4U"></a>是为无尽之藏总持。<a id="a-4V"></a>无色像身也。<a id="a-4W"></a>其有菩萨于是总持乐法之乐。<a id="a-4X"></a>譬如国王在于中宫。<a id="a-4Y"></a>如天帝释在须弥顶威神巍巍。<a id="a-4Z"></a>如梵天尊豪自在。<a id="a-4a"></a>如燕居阿须轮难可制持。<a id="a-4b"></a>如海无边功德超殊。<a id="a-4c"></a>如宝大山天所娱乐。<a id="a-4d"></a>如父母独有一子爱重无极。<a id="a-4e"></a>如月盛满众星独明莫不稽首。<a id="a-4f"></a>如世尊为天世人奋大光明。<a id="a-4g"></a>如日初出光曜柔和。<a id="a-4h"></a>如孔雀在林树间放妙音声。<a id="a-4i"></a>如师子在岩窟中服美饮食。<a id="a-4j"></a>如龙心意调和以时澍雨。<a id="a-4k"></a>如转轮王大法化国。<a id="a-4l"></a>如众龙舞动发雷电。<a id="a-4m"></a>如龙王已得自在降大法雨。<a id="a-4n"></a>如天帝释抚化一切诸外异道。<a id="a-4o"></a>如勇猛将摧伏严敌。<a id="a-4p"></a>除诸劳垢降纳众魔。<a id="a-4q"></a>如水消火如风靡草。<a id="a-4r"></a>心计如地。<a id="a-4s"></a>开化明者随化众生。<a id="a-4t"></a>如火焚草。<a id="a-4u"></a>皆忍苦乐。<a id="a-4v"></a>如乳母养长者子。<a id="a-4w"></a>疗治众病持心坚强具众人愿。<a id="a-4x"></a>如意珠王总持诸宝。<a id="a-4y"></a>佛语龙王。<a id="a-4z"></a>其有菩萨住无尽之藏总持门者。<a id="a-50"></a>则可谓入佛之道场。<a id="a-51"></a>如大海含受众宝诸珍苑府。<a id="a-52"></a>无尽之藏总持如是。<a id="a-53"></a>包弘诸法道宝箧藏。<a id="a-54"></a>如无数香箧令无量人恣意所欲。<a id="a-55"></a>菩萨已住无尽之藏总持门者。<a id="a-56"></a>以真妙言开化一切令各得所。<a id="a-57"></a>是总持者入一切声。<a id="a-58"></a>此土名道心者。<a id="a-59"></a>彼无尽世界佛一宝盖如来国曰目前。<a id="a-5A"></a>此名诸通慧者。<a id="a-5B"></a>彼超得度世界导龙如来佛国曰普达。<a id="a-5C"></a>此名施度无极者。<a id="a-5D"></a>彼寂定世界吉祥如来佛国曰精气。<a id="a-5E"></a>此名戒度无极者。<a id="a-5F"></a>彼无忧世界离忧如来佛国曰多安。<a id="a-5G"></a>此名忍度无极者。<a id="a-5H"></a>彼无垢世界离垢如来佛国曰无尽句。<a id="a-5I"></a>此名进度无极者。<a id="a-5J"></a>彼普明世界无垢光如来佛国曰上度。<a id="a-5K"></a>此名专度无极者。<a id="a-5L"></a>彼道御世界坚要如来佛国曰寂行。<a id="a-5M"></a>此名智度无极者。<a id="a-5N"></a>彼阴雨世界雨王如来佛国曰清净。<a id="a-5O"></a>此名善权方便者。<a id="a-5P"></a>彼尊调世界离垢辟如来佛国曰随习俗宜。<a id="a-5Q"></a>此名慈哀喜护者。<a id="a-5R"></a>彼丰盛世界吉祥义如来佛国曰怜伤仁摄彼我二寂。<a id="a-5S"></a>此名苦习尽道者。<a id="a-5T"></a>彼无悦世界首寂如来佛国曰本原由根根尽归本。<a id="a-5U"></a>此名四意止者。<a id="a-5V"></a>他方世界曰无止。<a id="a-5W"></a>此名四意断者。<a id="a-5X"></a>彼曰上胜。<a id="a-5Y"></a>此名神足者。<a id="a-5Z"></a>彼曰超步。<a id="a-5a"></a>此名五根者彼曰悦原。<a id="a-5b"></a>此名五力。<a id="a-5c"></a>彼曰坚强。<a id="a-5d"></a>此名觉意。<a id="a-5e"></a>彼曰无冥。<a id="a-5f"></a>此名八由。<a id="a-5g"></a>彼曰所度。<a id="a-5h"></a>此名分别。<a id="a-5i"></a>彼曰目见。<a id="a-5j"></a>此名护仰。<a id="a-5k"></a>彼曰随顺。<a id="a-5l"></a>此名法施。<a id="a-5m"></a>彼曰善摄。<a id="a-5n"></a>此名寂观。<a id="a-5o"></a>彼曰定察。<a id="a-5p"></a>此名脱门。<a id="a-5q"></a>彼曰离痴。<a id="a-5r"></a>此名功德。<a id="a-5s"></a>彼曰严办。<a id="a-5t"></a>此名智慧。<a id="a-5u"></a>彼曰了便。<a id="a-5v"></a>此名弃家。<a id="a-5w"></a>彼曰修行。<a id="a-5x"></a>此名具戒。<a id="a-5y"></a>彼曰无犯。<a id="a-5z"></a>此名安隐无为。<a id="a-60"></a>彼曰寂灭度。<a id="a-61"></a>此名曰叹佛无量。<a id="a-62"></a>彼曰佛曰佛眼放光。<a id="a-63"></a>佛语龙王。<a id="a-64"></a>计诸佛国音声言训若干种教。<a id="a-65"></a>菩萨若逮无尽之藏。<a id="a-66"></a>皆知一切诸佛之土所说音声文字所诲。<a id="a-67"></a>佛以一劫若过一劫。<a id="a-68"></a>赞叹有为言说章句之教十方所出。<a id="a-69"></a>不能究竟诸佛国土音声义也。<a id="a-6A"></a>佛说是无尽之藏总持门时。<a id="a-6B"></a>六万菩萨皆得总持。<a id="a-6C"></a>八千菩萨得不起法忍。<a id="a-6D"></a>三万二千人皆发无上正真道意。</p>
  <h2 id="a6E">总持门咒品第七</h2>
  <p id="a6F">尔时佛告龙王。<a id="a-6G"></a>菩萨以是。<a id="a-6H"></a>离诸幽冥之路趣诸通慧。<a id="a-6I"></a>往古不可计无央数劫不可思议。<a id="a-6J"></a>彼时有佛号曰梵首天王如来至真等正觉明行成为善逝世间解无上士道法御天人师号佛世尊。<a id="a-6K"></a>世界曰集异德。<a id="a-6L"></a>劫名净除。<a id="a-6M"></a>彼时集异德世界。<a id="a-6N"></a>丰盛安隐五谷自然。<a id="a-6O"></a>快乐无极天人繁炽。<a id="a-6P"></a>如我此土百亿四域合为一佛国。<a id="a-6Q"></a>则为彼土一大四域。<a id="a-6R"></a>如是之比百亿顺弥山。<a id="a-6S"></a>此梵首天王如来集异德世界。<a id="a-6T"></a>广大无边乃如兹乎。<a id="a-6U"></a>其世界如金刚光明摩尼之宝。<a id="a-6V"></a>自然常普大明。<a id="a-6W"></a>以宝交络周匝覆盖悬缯幢幡。<a id="a-6X"></a>百千伎乐于虚空中不鼓自鸣。<a id="a-6Y"></a>其伎乐音普闻佛土。<a id="a-6Z"></a>彼伎乐音。<a id="a-6a"></a>不出淫怒痴欲之音声也。<a id="a-6b"></a>唯演寂然憺怕法乐欢喜之音。<a id="a-6c"></a>诸天人民闻乐音者。<a id="a-6d"></a>则逮一心寂定安隐。<a id="a-6e"></a>晏然不为尘劳之所危害也。<a id="a-6f"></a>其土平等如柔软衣。<a id="a-6g"></a>无有恶趣音声诲也。<a id="a-6h"></a>天人清净皆解微妙志于大乘。<a id="a-6i"></a>少求声闻缘觉之乘。<a id="a-6j"></a>心有所念依食室宇所欲随意悉自然至。<a id="a-6k"></a>天人一等无有穷厄匮乏者也。<a id="a-6l"></a>衣服饮食如兜术天上。<a id="a-6m"></a>其国所有等无差特。<a id="a-6n"></a>其如来寿命满六十七万二千岁。<a id="a-6o"></a>其土人民寿亦复如是。<a id="a-6p"></a>无中夭者。<a id="a-6q"></a>佛土菩萨七十二那术。<a id="a-6r"></a>声闻甚少。<a id="a-6s"></a>尔时有转轮圣王号无尽福。<a id="a-6t"></a>主十六四天下。<a id="a-6u"></a>其无尽福王有八十四那术夫人。<a id="a-6v"></a>如天玉女。<a id="a-6w"></a>有四太后。<a id="a-6x"></a>一名离垢。<a id="a-6y"></a>二曰无垢光。<a id="a-6z"></a>三曰清净。<a id="a-70"></a>四曰净句子。<a id="a-71"></a>有八万四千皆大猛勇身相。<a id="a-72"></a>有八端正姝好。<a id="a-73"></a>皆志大乘。<a id="a-74"></a>彼时无尽福王处于大城。<a id="a-75"></a>名曰具乐。<a id="a-76"></a>其城东西长二千四百四十里。<a id="a-77"></a>南北亦尔。<a id="a-78"></a>梵首天王如来兴于彼国。<a id="a-79"></a>无尽福王建立精舍殖大林树。<a id="a-7A"></a>名上香光园佛所游止。<a id="a-7B"></a>城之中央造王宫殿七宝合成。<a id="a-7C"></a>城中有八万四千街巷八万四千栏楯。<a id="a-7D"></a>一一街巷有八万四千家居。<a id="a-7E"></a>其大城壁七重。<a id="a-7F"></a>七重栏楯七重行树七重交路。<a id="a-7G"></a>绕城有万游观园。<a id="a-7H"></a>其堑七重满八味水。<a id="a-7I"></a>生青莲红莲黄莲白莲皆有美香。<a id="a-7J"></a>鸳鸯凫雁相随而鸣。<a id="a-7K"></a>其城如是名等无量不可思议。<a id="a-7L"></a>王供养佛奉进所安。<a id="a-7M"></a>众事具足无所乏少。<a id="a-7N"></a>于百千岁不可称限。<a id="a-7O"></a>率其中宫子孙亲族友党眷属国中人民往诣上香光丛林。<a id="a-7P"></a>见梵首天王如来。<a id="a-7Q"></a>稽首佛足退住一面。<a id="a-7R"></a>佛告王曰。<a id="a-7S"></a>有四事为大国王君子圣主。<a id="a-7T"></a>犹得自在与众不同增益善法。<a id="a-7U"></a>何等为四。<a id="a-7V"></a>立于笃信数诣贤圣。<a id="a-7W"></a>乐欣请益求德慕义。<a id="a-7X"></a>以法自娱常观无常苦空非身之法。<a id="a-7Y"></a>观世所有有为之秽皆归离别。<a id="a-7Z"></a>自摄其心入无放逸。<a id="a-7a"></a>觉察欲乐无所饶羡。<a id="a-7b"></a>不以毁断宿世福德。<a id="a-7c"></a>不废道心务志妙慧。<a id="a-7d"></a>是为四事大国圣主犹得自在与众不同。<a id="a-7e"></a>无尽福王白世尊曰。<a id="a-7f"></a>菩萨有几法而得自在。<a id="a-7g"></a>佛告王曰。<a id="a-7h"></a>菩萨有八法而得自在。<a id="a-7i"></a>何谓为八。<a id="a-7j"></a>得五神通以自娱乐未曾有退无所挂碍。<a id="a-7k"></a>并除嗔恨而无害心。<a id="a-7l"></a>具畅圣慧摄于道明。<a id="a-7m"></a>所作已办现得睿达。<a id="a-7n"></a>诚信神足拔诸所有。<a id="a-7o"></a>以智慧圣舍离一切邪见尘垢。<a id="a-7p"></a>得四解明佛所建立无著不住。<a id="a-7q"></a>具足力处逮于无尽福海印三昧。<a id="a-7r"></a>能悦众生摄御一切诸佛之教以成总持。<a id="a-7s"></a>其心清净所闻不忘。<a id="a-7t"></a>应如所欲而为说法。<a id="a-7u"></a>入一义味住于本际。<a id="a-7v"></a>不计吾我不起法忍。<a id="a-7w"></a>是为八事菩萨而得自在。<a id="a-7x"></a>佛告王曰。<a id="a-7y"></a>又有总持名曰宝事。<a id="a-7z"></a>菩萨逮得此总持者于法自在。<a id="a-80"></a>时佛为王说宝事总持之慧。<a id="a-81"></a>满百千岁普分别义。<a id="a-82"></a>王舍国事一切众缘。<a id="a-83"></a>专精一心及与眷属听受道化。<a id="a-84"></a>于百千岁未曾想欲。<a id="a-85"></a>无嗔恨意。<a id="a-86"></a>不含想害。<a id="a-87"></a>不顾妻子国土眷属。<a id="a-88"></a>一切所有永不以计。<a id="a-89"></a>唯愿法乐立志佛道。<a id="a-8A"></a>大慈清净等心一切而行大哀。<a id="a-8B"></a>被大德铠而听受法。<a id="a-8C"></a>如是之比具百千岁受佛诲已。<a id="a-8D"></a>因此宝事总持之要。<a id="a-8E"></a>所作则办。<a id="a-8F"></a>越七百万劫终始之患。<a id="a-8G"></a>积十万劫除诸罪殃。<a id="a-8H"></a>见亿百千佛从受德本。<a id="a-8I"></a>于恒沙等作天帝释。<a id="a-8J"></a>若为梵天转轮圣王。<a id="a-8K"></a>积功累德。<a id="a-8L"></a>以清净心志御诸法用心不乱。<a id="a-8M"></a>闻百千佛受法不忘。<a id="a-8N"></a>时王诸子皆悉逮得柔顺法忍。<a id="a-8O"></a>中宫婇女八万四千普发道意为菩萨学。<a id="a-8P"></a>八万四千人逮得法忍。<a id="a-8Q"></a>九十那术诸天人民皆发无上正真道意。<a id="a-8R"></a>三十六那术学声闻乘得法眼净。<a id="a-8S"></a>万六千比丘漏尽意解。<a id="a-8T"></a>无尽福王弃国损王不慕天上世间诸乐。<a id="a-8U"></a>唯志无上正真之道。<a id="a-8V"></a>因家之信出家为道而作沙门。<a id="a-8W"></a>诸子亦然皆作沙门。<a id="a-8X"></a>时国人见王弃国。<a id="a-8Y"></a>六万人悉为沙门。<a id="a-8Z"></a>中宫婇女四大夫人亦为沙门。<a id="a-8a"></a>佛教清净普蒙安隐。<a id="a-8b"></a>殖诸德本众行具足。<a id="a-8c"></a>佛言。<a id="a-8d"></a>龙王尔时无尽福王转轮圣帝。<a id="a-8e"></a>非是余人则尔身是也。<a id="a-8f"></a>尔时转轮圣王诸子今此会中诸菩萨大士是也。<a id="a-8g"></a>时彼梵首天王如来。<a id="a-8h"></a>为王无尽福。<a id="a-8i"></a>所说宝事总持。<a id="a-8j"></a>则今佛所说无尽藏总持是。<a id="a-8k"></a>佛语龙王。<a id="a-8l"></a>今如来以无著慧。<a id="a-8m"></a>观察人本而为说法。<a id="a-8n"></a>从无央数百千亿那术诸佛。<a id="a-8o"></a>闻无尽藏总持。<a id="a-8p"></a>以此数闻之故。<a id="a-8q"></a>今乃如斯志念强勇独步无碍。<a id="a-8r"></a>辩才难及志怀智慧。<a id="a-8s"></a>若有菩萨。<a id="a-8t"></a>闻是无尽总持之名。<a id="a-8u"></a>其有说者皆当逮得无著辩才。<a id="a-8v"></a>所以者何。<a id="a-8w"></a>由是总持。<a id="a-8x"></a>后当来世是离垢总持所流布处。<a id="a-8y"></a>皆是如来之所建立八万四千法藏。<a id="a-8z"></a>是总持门为首面也。<a id="a-90"></a>八万四千行皆来归于总持。<a id="a-91"></a>八万四千三昧皆从总持。<a id="a-92"></a>八万四千总持无尽之藏总持为本原。<a id="a-93"></a>佛语龙王。<a id="a-94"></a>假使菩萨无住无著。<a id="a-95"></a>于四解义则降大法雨。<a id="a-96"></a>皆来依猗此无尽之藏。<a id="a-97"></a>此无尽之藏总持所入正句次第顺章。<a id="a-98"></a>诸天龙神。<a id="a-99"></a>香音神。<a id="a-9A"></a>无善神。<a id="a-9B"></a>凤凰神。<a id="a-9C"></a>甜柔神。<a id="a-9D"></a>皆共营护。</p>
  <p id="a9E">缘应意　随顺意　欣乐迹　直意　越度　无尽句　次第　曜面　光目　光英　志造　净意　行步入　勇力　济冥　所持　为上　寂门　入寂　灭尘　离居　居善　随顺　离次　无所至　所住　无所住　至处　无至处　要御　速慧　智根　转本根　月光　日转焰　光善离垢　无垢　净诸垢　觉所建立　诸天祐　护诸魅　告乘　梵知化　释咨嗟　四天护　众圣爱　仙人归　诸姓修行　解牢狱缚　天人所摄　舍诸尘劳　破坏众魔　降伏外道　摄欲明智　开化自大　不犯法师　不乱众会　悦可乐法　护于法音　不断三宝　慈愍众生　赞慕德义(六十二事)</p>
  <p id="a9F">佛告龙王是诸法句。<a id="a-9G"></a>为护无尽之藏总持。<a id="a-9H"></a>其有法师受是章句六十二事。<a id="a-9I"></a>若讽诵者得三十二无所畏。<a id="a-9J"></a>何谓三十二。<a id="a-9K"></a>博闻无畏。<a id="a-9L"></a>咨嗟他人处处无畏。<a id="a-9M"></a>言无缺短如应无畏弃捐郑重而无所畏。<a id="a-9N"></a>随音所入辩才无畏。<a id="a-9O"></a>无所挂碍其心无畏。<a id="a-9P"></a>奉受道心其志无畏欢悦众人行步无畏。<a id="a-9Q"></a>速决狐疑觉意无畏。<a id="a-9R"></a>观察众人无阙无畏。<a id="a-9S"></a>言行相应无缺无畏。<a id="a-9T"></a>戒禁清净心面无畏。<a id="a-9U"></a>忍辱清净坚强无畏。<a id="a-9V"></a>于审谛愿而不转还所处无畏。<a id="a-9W"></a>心不谬乱辩慧无畏。<a id="a-9X"></a>能悦众会智慧无畏。<a id="a-9Y"></a>知深妙法降化无畏。<a id="a-9Z"></a>离于调戏师子无畏。<a id="a-9a"></a>伏诸外道无受无畏。<a id="a-9b"></a>无衣食悦无瑕无畏。<a id="a-9c"></a>降伏众贼令住正见无愆无畏。<a id="a-9d"></a>智者不毁导御无畏。<a id="a-9e"></a>不乱众经说等无畏。<a id="a-9f"></a>随时而教无谄无畏。<a id="a-9g"></a>言行相应离慢无畏。<a id="a-9h"></a>见一切人谦顺无畏。<a id="a-9i"></a>无尽句本行修善发遣所问无畏。<a id="a-9j"></a>开化一切无量法教随众无畏。<a id="a-9k"></a>己身净故降魔无畏。<a id="a-9l"></a>除诸尘劳大悲无畏。<a id="a-9m"></a>心不怀害大哀无畏。<a id="a-9n"></a>将护众生智慧无畏。<a id="a-9o"></a>以法治国。</p>
  <p id="a9p">佛语龙王。<a id="a-9q"></a>菩萨闻是无尽之藏总持欢喜信。<a id="a-9r"></a>便得三十二无畏。<a id="a-9s"></a>假使不断。<a id="a-9t"></a>是三十二无畏。<a id="a-9u"></a>稍稍渐成如来四无所畏佛之所有无所畏。<a id="a-9v"></a>诸天人前为师子吼。<a id="a-9w"></a>恣听一切所可欲问。<a id="a-9x"></a>都无有人能来穷极如来之智。<a id="a-9y"></a>亦不敢断佛所说。<a id="a-9z"></a>是故菩萨欲致是无所畏者。<a id="a-A0"></a>当学行无尽藏总持。<a id="a-A1"></a>何所是总持所学行。<a id="a-A2"></a>无眼行无色行。<a id="a-A3"></a>无眼色识行。<a id="a-A4"></a>无耳行无声行。<a id="a-A5"></a>无耳声识行。<a id="a-A6"></a>无鼻行无香行。<a id="a-A7"></a>无鼻香识行。<a id="a-A8"></a>无舌行无味行。<a id="a-A9"></a>无舌味识行。<a id="a-AA"></a>无身行无细滑行。<a id="a-AB"></a>无身细滑识行。<a id="a-AC"></a>无心行无法行。<a id="a-AD"></a>无心法识行。<a id="a-AE"></a>无色行。<a id="a-AF"></a>无色生行。<a id="a-AG"></a>无色灭行。<a id="a-AH"></a>无色处行。<a id="a-AI"></a>无痛想行。<a id="a-AJ"></a>识行无识生行。<a id="a-AK"></a>无识灭行。<a id="a-AL"></a>无识处行。<a id="a-AM"></a>一切无行。<a id="a-AN"></a>是应总持行。<a id="a-AO"></a>复次龙王。<a id="a-AP"></a>其行色空心不空色。<a id="a-AQ"></a>是应总持行。<a id="a-AR"></a>痛想行识。<a id="a-AS"></a>其行识空心不空识。<a id="a-AT"></a>是应总持行。<a id="a-AU"></a>复次其无想色行不念无想行。<a id="a-AV"></a>是应总持行。<a id="a-AW"></a>痛想行识亦复如是。<a id="a-AX"></a>其无想识行不念无想识行。<a id="a-AY"></a>是应总持行。<a id="a-AZ"></a>复次其不断色行。<a id="a-Aa"></a>于色行无行。<a id="a-Ab"></a>不色生行。<a id="a-Ac"></a>不色起行不色寂行。<a id="a-Ad"></a>色如谛行。<a id="a-Ae"></a>色如本净行。<a id="a-Af"></a>亦不念色如谛本净行。<a id="a-Ag"></a>是应总持行。<a id="a-Ah"></a>痛想行识亦复如是。<a id="a-Ai"></a>其不断识行。<a id="a-Aj"></a>于识行无行。<a id="a-Ak"></a>不识生行。<a id="a-Al"></a>不识起行。<a id="a-Am"></a>不识寂行。<a id="a-An"></a>识如谛行。<a id="a-Ao"></a>识如本净行。<a id="a-Ap"></a>亦不念识如谛本净行。<a id="a-Aq"></a>是应总持行。<a id="a-Ar"></a>复次于种由法界行。<a id="a-As"></a>不想法界行。<a id="a-At"></a>不想法界诸入本净空行。<a id="a-Au"></a>不想本净空。<a id="a-Av"></a>是应总持行。<a id="a-Aw"></a>若一切法缘起之行。<a id="a-Ax"></a>不想缘起。<a id="a-Ay"></a>是应总持行。<a id="a-Az"></a>不着诸法行不猗不着行。<a id="a-B0"></a>是应总持行。<a id="a-B1"></a>诸法如本无行。<a id="a-B2"></a>不坏诸法本无之行。<a id="a-B3"></a>若于诸法住本际行。<a id="a-B4"></a>不念本际住诸法行。<a id="a-B5"></a>是应总持行。<a id="a-B6"></a>复次其知贪欲行。<a id="a-B7"></a>不于法界想念贪欲行。<a id="a-B8"></a>是应总持行。<a id="a-B9"></a>其知嗔恚行。<a id="a-BA"></a>不于法界想嗔恚行。<a id="a-BB"></a>是应总持行。<a id="a-BC"></a>其知愚痴行。<a id="a-BD"></a>不于法界想愚痴行。<a id="a-BE"></a>是应总持行。<a id="a-BF"></a>其等分行。<a id="a-BG"></a>不于等分行于法界有所坏行。<a id="a-BH"></a>若于八万四千诸所修行。<a id="a-BI"></a>入于法界无若干行。<a id="a-BJ"></a>是应总持行。<a id="a-BK"></a>若行若合行。<a id="a-BL"></a>于行合行而无所行。<a id="a-BM"></a>亦无不行。<a id="a-BN"></a>所以者何。<a id="a-BO"></a>其行无量亦无所度。<a id="a-BP"></a>亦无所想。<a id="a-BQ"></a>是故彼行为平等行。<a id="a-BR"></a>于平等行亦无所毁。<a id="a-BS"></a>亦不有为。<a id="a-BT"></a>亦不无为。<a id="a-BU"></a>亦不受亦无不受。<a id="a-BV"></a>无处无住故曰平等行。<a id="a-BW"></a>菩萨行如是则得无尽藏总持之门也。<a id="a-BX"></a>于是世尊则说颂曰。</p>
  <p id="aBY">其人心意则清净　　普入经卷度无极</p>
  <p id="aBZ">悉解众人之音声　　得总持时乃如是</p>
  <p id="aBa">观知群萠心所行　　善恶所念及中间</p>
  <p id="aBb">分别本性所造兴　　则为说法随所应</p>
  <p id="aBc">悉了因缘之报应　　令不睹常及无常</p>
  <p id="aBd">皆以弃捐堕边际　　分别总持随顺化</p>
  <p id="aBe">明解文字之方便　　知无央数之音响</p>
  <p id="aBf">晓了义理微妙好　　得总持者乃如是</p>
  <p id="aBg">逮得天眼无垢污　　天耳清净亦如是</p>
  <p id="aBh">无量智慧知众行　　念亿千劫去来事</p>
  <p id="aBi">获四神足亦如是　　至无量国须臾顷</p>
  <p id="aBj">供无数亿诸导师　　闻所讲法则总持</p>
  <p id="aBk">若干亿魔至百千　　不能睹知境界行</p>
  <p id="aBl">清净之人无尘埃　　讲说经法无数千</p>
  <p id="aBm">譬如莲华无著水　　不猗世法亦如是</p>
  <p id="aBn">常以解脱诸有无　　等心一切如虚空</p>
  <p id="aBo">持最色相而勇猛　　众人观仰无厌足</p>
  <p id="aBp">进止安详行无缺　　愍伤群萠故游世</p>
  <p id="aBq">天帝释梵及护世　　皆以恭敬稽首礼</p>
  <p id="aBr">其心不以憍慢说　　得总持时亦如是</p>
  <p id="aBs">口言柔软如梵音　　为众人说可其心</p>
  <p id="aBt">温润流利言得时　　所可教化无所覆</p>
  <p id="aBu">在于众中无所畏　　为师子吼妙无难</p>
  <p id="aBv">降伏一切众粗人　　得净总持为如是</p>
  <p id="aBw">其谀谄人难调化　　兴于憍傲而自大</p>
  <p id="aBx">闻彼圣明所说法　　即弃贡高稽首礼</p>
  <p id="aBy">入于本净寂法界　　以达义归解诸法</p>
  <p id="aBz">以故所说无穷已　　分别文字知法律</p>
  <p id="aC0">人之本性法界净　　晓众生净亦如是</p>
  <p id="aC1">解知本无人本无　　所说经法无挂碍</p>
  <p id="aC2">所尽无尽不可知　　无尽之事无能尽</p>
  <p id="aC3">觉了知是趣寂寞　　则说无住亿经卷</p>
  <p id="aC4">斯诸文字不处身　　亦不在意不住心</p>
  <p id="aC5">文字本性空寂寞　　譬如山中呼声响</p>
  <p id="aC6">计总持者不着字　　无音无言无说声</p>
  <p id="aC7">以知文字所趣然　　假使所说无挂碍</p>
  <p id="aC8">无意无想亦无心　　设有所说无所念</p>
  <p id="aC9">又复解知去法慧　　讲顺说经随所应</p>
  <p id="aCA">以入分别四句义　　晓了义理明识法</p>
  <p id="aCB">究畅音声顺所听　　故讲无著不可量</p>
  <p id="aCC">玩习本原承其慧　　故说深要若干法</p>
  <p id="aCD">所解之慧了逆顺　　有趣顶法度无极</p>
  <p id="aCE">方便所有诸怯弱　　以用救摄诸卒暴</p>
  <p id="aCF">明识所作为解说　　得总持者乃如是</p>
  <p id="aCG">其身口意皆已寂　　分别诸慧不着古</p>
  <p id="aCH">所言无厌除嗔恨　　得住总持为勇猛</p>
  <p id="aCI">其所总持心执御　　意之所入住法慧</p>
  <p id="aCJ">其有闻者未曾忘　　顺如听采等经典</p>
  <p id="aCK">其总持义法不乱　　计法行之无所入</p>
  <p id="aCL">以法等故曰平等　　如应平等顺清净</p>
  <p data-pb></p>
  <h2 id="aCM">分别名品第八</h2>
  <p id="aCN">说此章句偈时。<a id="a-CO"></a>海龙王眷属万三千龙。<a id="a-CP"></a>皆发无上正真道意。<a id="a-CQ"></a>则更启曰。<a id="a-CR"></a>广宣此言。<a id="a-CS"></a>唯然世尊。<a id="a-CT"></a>我等亦当逮是无尽之藏总持也。<a id="a-CU"></a>当为一切众生之类广说经法。<a id="a-CV"></a>尔时贤者舍利弗白佛言至未曾有。<a id="a-CW"></a>世尊。<a id="a-CX"></a>乃令诸龙发无上正真道意。<a id="a-CY"></a>人反不能发大道也。<a id="a-CZ"></a>佛告舍利弗。<a id="a-Ca"></a>是万三千龙。<a id="a-Cb"></a>迦葉佛时皆作沙门。<a id="a-Cc"></a>从迦葉如来一反闻菩萨行。<a id="a-Cd"></a>同时欢喜赞曰。<a id="a-Ce"></a>善哉善哉。<a id="a-Cf"></a>说大乘事不可思议。<a id="a-Cg"></a>与族党知友俱行分卫。<a id="a-Ch"></a>贪利不慎不护禁戒。<a id="a-Ci"></a>以是之故。<a id="a-Cj"></a>寿终之后堕于龙中。<a id="a-Ck"></a>彼时从迦葉佛闻大乘教。<a id="a-Cl"></a>赞迦葉佛。<a id="a-Cm"></a>因由报应德本之缘。<a id="a-Cn"></a>今闻吾说咨嗟大乘。<a id="a-Co"></a>讲无尽藏总持。<a id="a-Cp"></a>皆发无上正真道意。<a id="a-Cq"></a>舍利弗。<a id="a-Cr"></a>观是至心之奇特。<a id="a-Cs"></a>今吾授决。<a id="a-Ct"></a>恒沙等劫供养诸佛积累道品。<a id="a-Cu"></a>自致得成无上正真道。<a id="a-Cv"></a>号曰慧上智上法上梵上。<a id="a-Cw"></a>得成佛时以是四事。<a id="a-Cx"></a>号世界曰无垢藏。<a id="a-Cy"></a>劫名大欣。<a id="a-Cz"></a>皆同一劫得成无上正真道最正觉。<a id="a-D0"></a>犹如贤劫当兴千佛。</p>
  <h2 id="aD1">授决品第九</h2>
  <p id="aD2">于是海龙王白佛言。<a id="a-D3"></a>我从初劫住止大海。<a id="a-D4"></a>从拘楼秦如来兴于世来。<a id="a-D5"></a>大海之中诸龙妻子眷属甚少。<a id="a-D6"></a>今海龙众妻子眷属繁裔弘多。<a id="a-D7"></a>设欲计挍不可穷尽。<a id="a-D8"></a>唯然世尊。<a id="a-D9"></a>如此云何有何变怪。<a id="a-DA"></a>佛告龙王。<a id="a-DB"></a>其于佛法出家奉律行戒不具。<a id="a-DC"></a>现戒成就违戒犯行。<a id="a-DD"></a>不舍直见不堕地狱。<a id="a-DE"></a>如斯之类寿终已后皆生龙中。<a id="a-DF"></a>佛语龙王。<a id="a-DG"></a>拘楼秦佛时。<a id="a-DH"></a>九十八亿居家出家。<a id="a-DI"></a>违其禁戒皆生龙中。<a id="a-DJ"></a>拘那含牟尼佛时。<a id="a-DK"></a>八十亿居家出家毁戒恣心。<a id="a-DL"></a>寿终之后皆生龙中。<a id="a-DM"></a>迦葉佛时。<a id="a-DN"></a>六十四亿居家出家犯戒。<a id="a-DO"></a>寿终之后皆生龙中。<a id="a-DP"></a>于我世中。<a id="a-DQ"></a>九百九十亿居家出家若干斗诤。<a id="a-DR"></a>习若干行。<a id="a-DS"></a>诽谤经戒。<a id="a-DT"></a>寿终之后皆生龙中。<a id="a-DU"></a>今有生者。<a id="a-DV"></a>佛语龙王。<a id="a-DW"></a>以是之故仁在大海中。<a id="a-DX"></a>诸龙妻子眷属不可称计。<a id="a-DY"></a>我般泥洹后多有恶比丘恶优婆塞。<a id="a-DZ"></a>违失禁戒当生龙中。<a id="a-Da"></a>或堕地狱。<a id="a-Db"></a>海龙王白佛言。<a id="a-Dc"></a>于今弃家为道。<a id="a-Dd"></a>犯戒比丘堕龙中者。<a id="a-De"></a>有何殊特。<a id="a-Df"></a>佛言。<a id="a-Dg"></a>弃家学行。<a id="a-Dh"></a>于今犯戒比丘堕龙中者。<a id="a-Di"></a>行于方便不能清净。<a id="a-Dj"></a>又有至心信于佛法。<a id="a-Dk"></a>以至心力龙中寿终生天上人间。<a id="a-Dl"></a>当见贤劫所兴诸佛。<a id="a-Dm"></a>皆当见之。<a id="a-Dn"></a>假使不以解脱者。<a id="a-Do"></a>悉于拔陀劫中般泥洹。<a id="a-Dp"></a>除志大乘者。<a id="a-Dq"></a>龙王。<a id="a-Dr"></a>且观佛教广大因缘出家之奇特。<a id="a-Ds"></a>弃诸恶法得超异类。<a id="a-Dt"></a>尔时有龙王子。<a id="a-Du"></a>号曰威首。<a id="a-Dv"></a>前白佛言。<a id="a-Dw"></a>至未曾有。<a id="a-Dx"></a>世尊。<a id="a-Dy"></a>龙近如来难值难闻。<a id="a-Dz"></a>虽有所毁作众罪殃。<a id="a-E0"></a>发一善意心念佛法终不失德。<a id="a-E1"></a>缘是之行至得灭度。<a id="a-E2"></a>今我愿发无上正真道意。<a id="a-E3"></a>用佛世尊难值难闻。<a id="a-E4"></a>令菩萨行无有违缺至于道场。<a id="a-E5"></a>莫使心中忘失德本。<a id="a-E6"></a>大慈大哀大喜大护所生之处。<a id="a-E7"></a>常见诸佛得闻经法。<a id="a-E8"></a>供养众僧开化众生尔时世尊告威首龙王子曰。<a id="a-E9"></a>善哉善哉。<a id="a-EA"></a>仁者之问。<a id="a-EB"></a>乃发救护一切之心。<a id="a-EC"></a>今汝至心兴无极哀。<a id="a-ED"></a>而起道意。<a id="a-EE"></a>缘彼德本如来嗟叹。<a id="a-EF"></a>七日七月若至一年。<a id="a-EG"></a>为功德福而不可尽。<a id="a-EH"></a>所植善行乃如是也。<a id="a-EI"></a>佛见威首龙王子心之所念。<a id="a-EJ"></a>即时欣笑。<a id="a-EK"></a>诸佛笑法无央数色。<a id="a-EL"></a>色色各异。<a id="a-EM"></a>光从口出照不可计诸佛世界。<a id="a-EN"></a>绕身三匝还从顶入。<a id="a-EO"></a>尔时贤者阿难。<a id="a-EP"></a>以偈赞佛。</p>
  <p id="aEQ">百福功德庄严身　　体诸相好三十二</p>
  <p id="aER">清净无垢如月光　　今之所笑何感欣</p>
  <p id="aES">静无尘埃离三垢　　如百叶华行无惓</p>
  <p id="aET">天人龙神所奉敬　　安住今者何因笑</p>
  <p id="aEU">善哉平等齿普净　　十力威曜面香洁</p>
  <p id="aEV">以除生死之根原　　今者世尊笑何感</p>
  <p id="aEW">心如虚空无瑕秽　　意等善友及怨家</p>
  <p id="aEX">持志如地无憎爱　　唯愿世尊笑何欣</p>
  <p id="aEY">音声所讲喻梵天　　犹雷哀鸾微妙响</p>
  <p id="aEZ">所说柔软莫不欢　　唯愿世尊叹因缘</p>
  <p id="aEa">心于圣慧无所著　　知三世人意所行</p>
  <p id="aEb">解众人根得喜悦　　导师今笑为何感</p>
  <p id="aEc">以为成医王　　疗治众生病</p>
  <p id="aEd">能施究竟安　　世尊笑何缘</p>
  <p id="aEe">护德为我说　　诸天人民闻</p>
  <p id="aEf">皆当怀喜踊　　即志诸通慧</p>
  <p id="aEg">佛告贤者阿难。<a id="a-Eh"></a>宁见威首龙王子住于佛前至意发无上正真道意不。<a id="a-Ei"></a>阿难对曰。<a id="a-Ej"></a>唯然已见。<a id="a-Ek"></a>佛言。<a id="a-El"></a>是威首龙王子过八百不可计会无央数劫。<a id="a-Em"></a>当得作佛号慧见如来至真等正觉。<a id="a-En"></a>世界名净住。<a id="a-Eo"></a>劫曰明察。<a id="a-Ep"></a>是龙王子至诚奉行菩萨之道。<a id="a-Eq"></a>见无央数诸如来供养奉事。<a id="a-Er"></a>常修梵行开化度脱无量众生使立三乘。<a id="a-Es"></a>慧见如来净住世界。<a id="a-Et"></a>丰熟安隐五谷平贱。<a id="a-Eu"></a>快乐难量天人充满。<a id="a-Ev"></a>犹如炎天被服饮食。<a id="a-Ew"></a>其佛当寿百万岁贤圣众僧声闻有六十亿。<a id="a-Ex"></a>菩萨百二十万亿。<a id="a-Ey"></a>慧见如来其有觐者。<a id="a-Ez"></a>皆得慈行三昧。<a id="a-F0"></a>慧见如来说经。<a id="a-F1"></a>声闻行者若始见佛则得道迹。<a id="a-F2"></a>再见得往来。<a id="a-F3"></a>三见得不还。<a id="a-F4"></a>四见得无所著。<a id="a-F5"></a>志菩萨乘者适觐慧见如来得柔顺忍。<a id="a-F6"></a>再见获神通。<a id="a-F7"></a>三见得总持辩才。<a id="a-F8"></a>四见得不起法忍。<a id="a-F9"></a>净住世界无毁戒者。<a id="a-FA"></a>意净无邪皆住正见。<a id="a-FB"></a>寿终之后无有恶趣。<a id="a-FC"></a>悉生天上清净佛土。<a id="a-FD"></a>时威首龙王子闻佛授决。<a id="a-FE"></a>欢喜踊跃善心生焉。<a id="a-FF"></a>奉百千珠璎用散佛上。<a id="a-FG"></a>而叉十指以偈赞曰。</p>
  <p id="aFH">人尊无垢如月光　　威神无量众所奉</p>
  <p id="aFI">其力无限总持世　　愿稽首礼无边慧</p>
  <p id="aFJ">慈哀之圣不可限　　睿智无瑕不可议</p>
  <p id="aFK">禁戒广普住正定　　稽首人尊如虚空</p>
  <p id="aFL">无量无限亿劫数　　所行究竟无不入</p>
  <p id="aFM">以故晓知诸众生　　心性所归诸根本</p>
  <p id="aFN">若人睹观尊颜容　　一心察之无厌足</p>
  <p id="aFO">不为尘埃之所惑　　爱欲之秽皆灭尽</p>
  <p id="aFP">哀鸾拘夷诸鬼神　　梵天之音亦如是</p>
  <p id="aFQ">声闻十方甚微妙　　如来之音超于彼</p>
  <p id="aFR">譬若如日坠于地　　海水当竭须弥坏</p>
  <p id="aFS">虚空尚裂地反覆　　世尊所说终无异</p>
  <p id="aFT">世尊至诚以谛说　　授我之别大圣慧</p>
  <p id="aFU">吾无狐疑结网除　　得佛自在为众祐</p>
  <p id="aFV">十方无量亿万国　　满中珍宝供导师</p>
  <p id="aFW">假使有人发道心　　前所植德不及此</p>
  <p id="aFX">供养正觉德第一　　若人志发尊佛道</p>
  <p id="aFY">则为报恩诸十力　　用不断此导师命</p>
  <p id="aFZ">龙王子说此偈赞佛已。<a id="a-Fa"></a>十千人皆发无上正真道意。<a id="a-Fb"></a>悉说是言。<a id="a-Fc"></a>慧见如来逮得最正觉时。<a id="a-Fd"></a>吾等同心共生净住世界。<a id="a-Fe"></a>奉彼如来正法之教。<a id="a-Ff"></a>又供养之。<a id="a-Fg"></a>佛灭度后次补其处得最正觉。<a id="a-Fh"></a>佛皆授决。<a id="a-Fi"></a>悉当令生净住世界。</p>
 </body>
</html>