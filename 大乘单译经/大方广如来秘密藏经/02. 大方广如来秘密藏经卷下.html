<!doctype html>
<html id="z3IBU1yV7" data-ver="1028">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘单译经">
  <meta period="unknown">
 </head>
 <body>
  <h1 id="a1">大方广如来秘密藏经卷下</h1>
  <p id="a2">“善男子，<a id="a-3"></a>菩萨有四障法，<a id="a-4"></a>应当觉知。<a id="a-5"></a>何等四？<a id="a-6"></a>毁谤正法，<a id="a-7"></a>秘吝惜法，<a id="a-8"></a>怀增上慢，<a id="a-9"></a>修无色定。<a id="a-A"></a>是名为四。<a id="a-B"></a>”而说颂曰：</p>
  <p id="aC">“菩提心有四，<a id="a-D"></a> 说示名障碍，</p>
  <p id="aE">菩萨应觉知，<a id="a-F"></a> 应数数远离。</p>
  <p id="aG">毁诽于正法，<a id="a-H"></a> 多闻怀吝惜，</p>
  <p id="aI">增上慢贡高，<a id="a-J"></a> 不善起禅定。</p>
  <p id="aK">是故护正法，<a id="a-L"></a> 闻已广流布，</p>
  <p id="aM">舍慢无贡高，<a id="a-N"></a> 远离不禅定。</p>
  <p id="aO">“善男子，<a id="a-P"></a>菩萨有四法，<a id="a-Q"></a>所造速疾。<a id="a-R"></a>何等四？<a id="a-S"></a>所作以智，<a id="a-T"></a>不以憍慢；<a id="a-U"></a>所有善根回向菩提，<a id="a-V"></a>不趣下乘；<a id="a-W"></a>一切诸趣不生染著，<a id="a-X"></a>若生染著，<a id="a-Y"></a>一向专为化于众生；<a id="a-Z"></a>昼夜三时常修三分，<a id="a-a"></a>灭过恶业，<a id="a-b"></a>未来不造。<a id="a-c"></a>是名为四。<a id="a-d"></a>”而说颂曰：</p>
  <p id="ae">“所造以智不以慢，<a id="a-f"></a> 回善上道非下众，</p>
  <p id="ag">慧者不信于诸有，<a id="a-h"></a> 发心为利诸众生。</p>
  <p id="ai">昼日三时夜亦尔，<a id="a-j"></a> 三分悔过灭先恶，</p>
  <p id="ak">不造众恶集诸善，<a id="a-l"></a> 慧者如是集善业。</p>
  <p id="am">“善男子，<a id="a-n"></a>菩萨有四法极好。<a id="a-o"></a>何等四？<a id="a-p"></a>不自称举，<a id="a-q"></a>不轻于他，<a id="a-r"></a>远离诸恶，<a id="a-s"></a>舍除诸慢。<a id="a-t"></a>是名为四。<a id="a-u"></a>”而说颂曰：</p>
  <p id="av">“不自称举不轻他，<a id="a-w"></a> 所造诸恶悔不作，</p>
  <p id="ax">不生憍慢及慢慢，<a id="a-y"></a> 其心端直修善行。</p>
  <p id="az">“善男子，<a id="a-10"></a>菩萨有二法，<a id="a-11"></a>端直速疾。<a id="a-12"></a>何等二？<a id="a-13"></a>若有所问，<a id="a-14"></a>如实而答；<a id="a-15"></a>先所见事，<a id="a-16"></a>无所覆藏。<a id="a-17"></a>是为二。<a id="a-18"></a>”而说颂曰：</p>
  <p id="a19">“如问而演说，<a id="a-1A"></a> 不藏先所见，</p>
  <p id="a1B">宁舍于身命，<a id="a-1C"></a> 终不说妄语。</p>
  <p id="a1D">正直于是法，<a id="a-1E"></a> 是为贤善根，</p>
  <p id="a1F">彼得于质直，<a id="a-1G"></a> 疾觉胜菩提。</p>
  <p id="a1H">“善男子，<a id="a-1I"></a>菩萨有二法，<a id="a-1J"></a>无有谄伪。<a id="a-1K"></a>何等二？<a id="a-1L"></a>虽多获利，<a id="a-1M"></a>不欲叹德；<a id="a-1N"></a>不得利养，<a id="a-1O"></a>不自称举。<a id="a-1P"></a>是为二。<a id="a-1Q"></a>”而说颂曰：</p>
  <p id="a1R">“虽多获利养，<a id="a-1S"></a> 不叹示己德，</p>
  <p id="a1T">大智所不欲，<a id="a-1U"></a> 是不谄者得。</p>
  <p id="a1V">设不得利养，<a id="a-1W"></a> 此是我本业，</p>
  <p id="a1X">不欲他有过，<a id="a-1Y"></a> 勿令彼业熟。</p>
  <p id="a1Z">“善男子，<a id="a-1a"></a>菩萨有二法，<a id="a-1b"></a>不望他报。<a id="a-1c"></a>何等二？<a id="a-1d"></a>我应当利一切众生，<a id="a-1e"></a>非诸众生而利于我；<a id="a-1f"></a>我当觉知而为菩提。<a id="a-1g"></a>是为二。<a id="a-1h"></a>”而说颂曰：</p>
  <p id="a1i">“我应利众生，<a id="a-1j"></a> 我荷担彼等，</p>
  <p id="a1k">我求无为道，<a id="a-1l"></a> 不观望他报。</p>
  <p id="a1m">我不求有为，<a id="a-1n"></a> 我求无为道，</p>
  <p id="a1o">我摄护世间，<a id="a-1p"></a> 不望报得道。</p>
  <p id="a1q">“善男子，<a id="a-1r"></a>菩萨有二法，<a id="a-1s"></a>作于不作。<a id="a-1t"></a>何等二？<a id="a-1u"></a>不知恩者而常供给，<a id="a-1v"></a>于知恩者作于重任。<a id="a-1w"></a>是为二。<a id="a-1x"></a>”而说颂曰：</p>
  <p id="a1y">“不知恩众生，<a id="a-1z"></a> 于彼不望报，</p>
  <p id="a20">诸阴界入等，<a id="a-21"></a> 皆为作菩提。</p>
  <p id="a22">“善男子，<a id="a-23"></a>菩萨有二法，<a id="a-24"></a>是所应处。<a id="a-25"></a>何等二？<a id="a-26"></a>常值诸佛，<a id="a-27"></a>亦常值遇菩萨乘者。<a id="a-28"></a>是为二。<a id="a-29"></a>”而说颂曰：</p>
  <p id="a2A">“二种所应处，<a id="a-2B"></a> 是处增名称，</p>
  <p id="a2C">得值诸如来，<a id="a-2D"></a> 菩萨所识知。</p>
  <p id="a2E">“善男子，<a id="a-2F"></a>菩萨有二法所不应修。<a id="a-2G"></a>何等二？<a id="a-2H"></a>不与愿行声闻乘者而共同止，<a id="a-2I"></a>不惊畏诸有独处宴默。<a id="a-2J"></a>是为二。<a id="a-2K"></a>”而说颂曰：</p>
  <p id="a2L">“不与修行者，<a id="a-2M"></a> 而共同止住，</p>
  <p id="a2N">不惊畏诸趣，<a id="a-2O"></a> 依止宴寂处。</p>
  <p id="a2P">“善男子，<a id="a-2Q"></a>是名初入如来密藏根本句也。<a id="a-2R"></a>菩萨若入是初根本句，<a id="a-2S"></a>是菩萨能成就如来秘密藏法。<a id="a-2T"></a>”</p>
  <p id="a2U">世尊说入如来密藏初句法时，<a id="a-2V"></a>六万众生及天与人发于无上正真道心，<a id="a-2W"></a>十千菩萨得无生法忍，<a id="a-2X"></a>五百比丘不受诸法，<a id="a-2Y"></a>永尽诸漏，<a id="a-2Z"></a>心得解脱。<a id="a-2a"></a>时此三千大千世界六种震动，<a id="a-2b"></a>大光普照，<a id="a-2c"></a>人天伎乐不鼓自鸣。<a id="a-2d"></a>人、<a id="a-2e"></a>天、<a id="a-2f"></a>阿修罗等，<a id="a-2g"></a>同声三唱作如是言：<a id="a-2h"></a>“其有众生得闻于是如来密藏法，<a id="a-2i"></a>快得善利！<a id="a-2j"></a>若有书写、<a id="a-2k"></a>受持读诵、<a id="a-2l"></a>如说修行，<a id="a-2m"></a>是等众生皆当不失如是如来秘密藏法。<a id="a-2n"></a>”</p>
  <p id="a2o">尔时，<a id="a-2p"></a>无量志庄严王菩萨，<a id="a-2q"></a>闻是如来密藏法已，<a id="a-2r"></a>即作是念：<a id="a-2s"></a>“我今当以何等供具，<a id="a-2t"></a>供养如来、<a id="a-2u"></a>应供、<a id="a-2v"></a>正遍觉？<a id="a-2w"></a>”复作是念：<a id="a-2x"></a>“外物易舍，<a id="a-2y"></a>内事难舍，<a id="a-2z"></a>我今当以自身奉供如来世尊。<a id="a-30"></a>”即升虚空，<a id="a-31"></a>而说偈言：</p>
  <p id="a32">“我今奉独觉，<a id="a-33"></a> 以自身供养，</p>
  <p id="a34">以此无上舍，<a id="a-35"></a> 愿令如导师。</p>
  <p id="a36">财供二足尊，<a id="a-37"></a> 此事不为难，</p>
  <p id="a38">云何为希有？<a id="a-39"></a> 所谓身供养！</p>
  <p id="a3A">我今供无等，<a id="a-3B"></a> 自身奉遍眼，</p>
  <p id="a3C">为世人天供，<a id="a-3D"></a> 如大智师子。<a id="a-3E"></a>”</p>
  <p id="a3F">尔时，<a id="a-3G"></a>无量志庄严王菩萨，<a id="a-3H"></a>即便放身投如来上。<a id="a-3I"></a>当于尔时，<a id="a-3J"></a>以佛神力，<a id="a-3K"></a>未曾有华异华异色，<a id="a-3L"></a>甚为鲜净，<a id="a-3M"></a>极妙端严，<a id="a-3N"></a>散如来上。<a id="a-3O"></a>是菩萨身又不坠地亦不现空。<a id="a-3P"></a>此诸华等至佛身上，<a id="a-3Q"></a>即复还踊住虚空中，<a id="a-3R"></a>成大华盖覆四天下。<a id="a-3S"></a>是华盖中，<a id="a-3T"></a>垂悬华贯，<a id="a-3U"></a>出大光明。<a id="a-3V"></a>是光明中现妙莲华，<a id="a-3W"></a>是莲华上有菩萨坐，<a id="a-3X"></a>如无量志庄严王。<a id="a-3Y"></a>是菩萨等从华台起，<a id="a-3Z"></a>顶礼佛足，<a id="a-3a"></a>同声请言：<a id="a-3b"></a>“唯愿世尊，<a id="a-3c"></a>说如来秘密藏法，<a id="a-3d"></a>无令断绝，<a id="a-3e"></a>及护如来密藏眷属。<a id="a-3f"></a>”</p>
  <p id="a3g">尔时，<a id="a-3h"></a>大德摩诃迦葉，<a id="a-3i"></a>生希有心，<a id="a-3j"></a>叹未曾有，<a id="a-3k"></a>白言：<a id="a-3l"></a>“世尊，<a id="a-3m"></a>是无量志庄严王菩萨，<a id="a-3n"></a>以身庄严供养如来。<a id="a-3o"></a>以身供养于如来已，<a id="a-3p"></a>现是菩萨诸庄严事。<a id="a-3q"></a>世尊，<a id="a-3r"></a>愿令一切诸众生等得于如是庄严之身！<a id="a-3s"></a>愿使如来常寿住世！<a id="a-3t"></a>世尊，<a id="a-3u"></a>我等今者快得大利，<a id="a-3v"></a>乃得见是善大丈夫闻其说法。<a id="a-3w"></a>”</p>
  <p id="a3x">尔时，<a id="a-3y"></a>佛告摩诃迦葉：<a id="a-3z"></a>“汝今见是无量志庄严王菩萨不？<a id="a-40"></a>”</p>
  <p id="a41">“已见，<a id="a-42"></a>世尊。<a id="a-43"></a>”</p>
  <p id="a44">“迦葉，<a id="a-45"></a>是善男子，<a id="a-46"></a>于恒河沙等佛所，<a id="a-47"></a>恒得咨请如是如来秘密藏法。<a id="a-48"></a>贤劫诸佛所，<a id="a-49"></a>亦当请问如是如来秘密藏法。<a id="a-4A"></a>”</p>
  <p id="a4B">尔时，<a id="a-4C"></a>大德摩诃迦葉，<a id="a-4D"></a>复白佛言：<a id="a-4E"></a>“善哉！<a id="a-4F"></a>世尊，<a id="a-4G"></a>唯愿敷演，<a id="a-4H"></a>说是如来秘密藏法，<a id="a-4I"></a>如此菩萨所启请者。<a id="a-4J"></a>”</p>
  <p id="a4K">尔时，<a id="a-4L"></a>世尊告大迦葉：<a id="a-4M"></a>“汝今善听如来密藏少许法分。<a id="a-4N"></a>何以故？<a id="a-4O"></a>若于一劫演说此法，<a id="a-4P"></a>不可穷尽。<a id="a-4Q"></a>”</p>
  <p id="a4R">迦葉白言：<a id="a-4S"></a>“如是，<a id="a-4T"></a>世尊。<a id="a-4U"></a>”尔时，<a id="a-4V"></a>迦葉及诸大众受教而听。</p>
  <p id="a4W">佛言：<a id="a-4X"></a>“迦葉，<a id="a-4Y"></a>于意云何？<a id="a-4Z"></a>汝谓我行菩萨道时，<a id="a-4a"></a>所舍手足、<a id="a-4b"></a>头目耳鼻、<a id="a-4c"></a>皮肉、<a id="a-4d"></a>骨髓、<a id="a-4e"></a>血及妻子，<a id="a-4f"></a>略说乃至一切财物，<a id="a-4g"></a>处处遍恼于菩萨者，<a id="a-4h"></a>是诸众生不堕地狱、<a id="a-4i"></a>畜生、<a id="a-4j"></a>饿鬼及诸恶趣。<a id="a-4k"></a>何以故？<a id="a-4l"></a>本菩萨时志意净故，<a id="a-4m"></a>及大誓愿净戒聚故，<a id="a-4n"></a>于诸众生大悲纯至及坚忍故，<a id="a-4o"></a>以大慈故，<a id="a-4p"></a>大功德法故，<a id="a-4q"></a>牢强精进定向大乘故，<a id="a-4r"></a>自心净故，<a id="a-4s"></a>大愿丰饶故，<a id="a-4t"></a>不嬉自乐故。<a id="a-4u"></a>其有众生触娆菩萨毁骂之者，<a id="a-4v"></a>菩萨德故不堕恶道。<a id="a-4w"></a>迦葉，<a id="a-4x"></a>我今引喻以明斯义。<a id="a-4y"></a>迦葉，<a id="a-4z"></a>犹如病人，<a id="a-50"></a>良医授药，<a id="a-51"></a>而是病人毁骂是药及与良医，<a id="a-52"></a>先毁已后乃服此药。<a id="a-53"></a>迦葉，<a id="a-54"></a>汝意云何？<a id="a-55"></a>药以骂故不为药耶？<a id="a-56"></a>病不除耶？<a id="a-57"></a>”</p>
  <p id="a58">“不也，<a id="a-59"></a>世尊，<a id="a-5A"></a>虽复毁骂，<a id="a-5B"></a>不失药势而能除病。<a id="a-5C"></a>”</p>
  <p id="a5D">“如是，<a id="a-5E"></a>迦葉。<a id="a-5F"></a>菩萨如彼药及良医，<a id="a-5G"></a>虽不恭敬种种触恼，<a id="a-5H"></a>然是菩萨纯净志意无有缺减。<a id="a-5I"></a>迦葉，<a id="a-5J"></a>如大宝珠，<a id="a-5K"></a>众德所成，<a id="a-5L"></a>其性纯净除诸瑕秽，<a id="a-5M"></a>若有人天毁骂是宝而不恭敬。<a id="a-5N"></a>迦葉，<a id="a-5O"></a>于意云何？<a id="a-5P"></a>是大宝珠畏毁骂故失宝力耶？<a id="a-5Q"></a>”</p>
  <p id="a5R">“不也，<a id="a-5S"></a>世尊。<a id="a-5T"></a>”</p>
  <p id="a5U">佛言：<a id="a-5V"></a>“迦葉，<a id="a-5W"></a>是净宝珠犹彼菩萨志意清净，<a id="a-5X"></a>一切众生虽不恭敬，<a id="a-5Y"></a>所有功德无有折减。<a id="a-5Z"></a>迦葉，<a id="a-5a"></a>如大油灯，<a id="a-5b"></a>假令人天而毁骂之，<a id="a-5c"></a>以毁骂故便闇冥耶？<a id="a-5d"></a>”</p>
  <p id="a5e">“不也，<a id="a-5f"></a>世尊。<a id="a-5g"></a>”</p>
  <p id="a5h">佛言：<a id="a-5i"></a>“迦葉，<a id="a-5j"></a>菩萨志意纯净如是，<a id="a-5k"></a>虽复触恼不失其性。<a id="a-5l"></a>迦葉，<a id="a-5m"></a>以是事故，<a id="a-5n"></a>当知众生虽有触娆于菩萨者，<a id="a-5o"></a>不堕恶道。<a id="a-5p"></a>何以故？<a id="a-5q"></a>由是菩萨本愿净故所愿皆成。<a id="a-5r"></a>”</p>
  <p id="a5s">尔时，<a id="a-5t"></a>大德摩诃迦葉白言：<a id="a-5u"></a>“世尊，<a id="a-5v"></a>如我解佛所说义趣，<a id="a-5w"></a>若于如来起不善业，<a id="a-5x"></a>是众生等亦复不畏堕于恶道。<a id="a-5y"></a>”</p>
  <p id="a5z">佛言：<a id="a-60"></a>“如是，<a id="a-61"></a>迦葉，<a id="a-62"></a>若有众生于大悲如来，<a id="a-63"></a>生信敬心解入进趣，<a id="a-64"></a>若佛现在、<a id="a-65"></a>若灭度后，<a id="a-66"></a>若有奉施如来及塔，<a id="a-67"></a>若幢幡盖、<a id="a-68"></a>华鬘涂香及与末香，<a id="a-69"></a>若宝、<a id="a-6A"></a>若衣及诸饮食，<a id="a-6B"></a>随于种种所有诸物，<a id="a-6C"></a>若取、<a id="a-6D"></a>若食、<a id="a-6E"></a>若自取、<a id="a-6F"></a>若教取。<a id="a-6G"></a>迦葉，<a id="a-6H"></a>我说是人无有所犯。<a id="a-6I"></a>迦葉，<a id="a-6J"></a>贫为最苦，<a id="a-6K"></a>不恭敬故，<a id="a-6L"></a>作劫夺故，<a id="a-6M"></a>无畏惧故，<a id="a-6N"></a>不信敬故，<a id="a-6O"></a>不解业故，<a id="a-6P"></a>不虑报故，<a id="a-6Q"></a>以贪求故，<a id="a-6R"></a>难调伏故，<a id="a-6S"></a>贪嗔痴故，<a id="a-6T"></a>无惭愧故，<a id="a-6U"></a>凶横恶故。<a id="a-6V"></a>不思如来有大慈悲，<a id="a-6W"></a>不信如来多利众生，<a id="a-6X"></a>取如来塔物乃至一线，<a id="a-6Y"></a>若自取、<a id="a-6Z"></a>若使人取，<a id="a-6a"></a>我说是人不名少犯，<a id="a-6b"></a>我不说彼不堕恶道。<a id="a-6c"></a>迦葉，<a id="a-6d"></a>若有众生于如来物及佛塔物，<a id="a-6e"></a>若自取、<a id="a-6f"></a>若教人取，<a id="a-6g"></a>如来今者悉知是人、<a id="a-6h"></a>悉见是人当堕恶趣。<a id="a-6i"></a>又以此缘当得断结。<a id="a-6j"></a>何以故？<a id="a-6k"></a>是人心行为佛护故。<a id="a-6l"></a>迦葉，<a id="a-6m"></a>若于如来、<a id="a-6n"></a>若如来塔，<a id="a-6o"></a>生心缘念，<a id="a-6p"></a>乃至起于少许悔心。<a id="a-6q"></a>迦葉，<a id="a-6r"></a>是众生心自当改悔，<a id="a-6s"></a>以缘如来生悔心故，<a id="a-6t"></a>背弃生死一切之罪，<a id="a-6u"></a>结使微缓。<a id="a-6v"></a>迦葉，<a id="a-6w"></a>假有人天坠堕于地，<a id="a-6x"></a>堕大地已还依大地而得起住。<a id="a-6y"></a>如是，<a id="a-6z"></a>迦葉，<a id="a-70"></a>是众生等于如来所，<a id="a-71"></a>生不善故堕在恶道，<a id="a-72"></a>堕恶道已还缘如来速得出离。<a id="a-73"></a>云何名为缘于如来？<a id="a-74"></a>于如来所生殷重心。<a id="a-75"></a>”</p>
  <p id="a76">尔时，<a id="a-77"></a>大德迦葉白言：<a id="a-78"></a>“世尊，<a id="a-79"></a>是人以是恶贼之心，<a id="a-7A"></a>若能生心缘念如来，<a id="a-7B"></a>尚得大利，<a id="a-7C"></a>况净心者！<a id="a-7D"></a>”</p>
  <p id="a7E">佛言：<a id="a-7F"></a>“迦葉，<a id="a-7G"></a>如汝所言，<a id="a-7H"></a>若有众生起念如来、<a id="a-7I"></a>思忆如来、<a id="a-7J"></a>观缘如来，<a id="a-7K"></a>是等一切悉皆当得涅槃果证。<a id="a-7L"></a>”</p>
  <p id="a7M">大德迦葉白言：<a id="a-7N"></a>“世尊，<a id="a-7O"></a>如我解知佛所说义，<a id="a-7P"></a>宁于如来起不善业，<a id="a-7Q"></a>非于外道邪见者所施作供养。<a id="a-7R"></a>何以故？<a id="a-7S"></a>若如来所起不善业当有悔心，<a id="a-7T"></a>究竟必得至于涅槃。<a id="a-7U"></a>随外道见，<a id="a-7V"></a>当堕地狱、<a id="a-7W"></a>饿鬼、<a id="a-7X"></a>畜生。<a id="a-7Y"></a>”</p>
  <p id="a7Z">佛言：<a id="a-7a"></a>“迦葉，<a id="a-7b"></a>如汝所言。<a id="a-7c"></a>迦葉，<a id="a-7d"></a>设有人天骂赤栴檀，<a id="a-7e"></a>以手打捶速撩弃地。<a id="a-7f"></a>迦葉，<a id="a-7g"></a>于意云何？<a id="a-7h"></a>如是人者有何等香？<a id="a-7i"></a>”</p>
  <p id="a7j">迦葉白言：<a id="a-7k"></a>“而是人者有栴檀香。<a id="a-7l"></a>”</p>
  <p id="a7m">“如是，<a id="a-7n"></a>迦葉。<a id="a-7o"></a>若有众生眼见耳闻及口宣说于如来者，<a id="a-7p"></a>当知是人有解脱香。<a id="a-7q"></a>迦葉，<a id="a-7r"></a>有人执把于粪污已，<a id="a-7s"></a>以诸伎乐一切众华而供养之，<a id="a-7t"></a>如是人者有何等香？<a id="a-7u"></a>”</p>
  <p id="a7v">迦葉白言：<a id="a-7w"></a>“世尊，<a id="a-7x"></a>是人唯有粪秽臭恶。<a id="a-7y"></a>”</p>
  <p id="a7z">“如是，<a id="a-80"></a>迦葉。<a id="a-81"></a>其有亲近恭敬供养诸外道者，<a id="a-82"></a>当知是人亦复如是，<a id="a-83"></a>有诸见畏、<a id="a-84"></a>地狱畜生饿鬼等畏。<a id="a-85"></a>迦葉，<a id="a-86"></a>若善男子、<a id="a-87"></a>善女人，<a id="a-88"></a>信于如来有大慈悲，<a id="a-89"></a>殷重敬信，<a id="a-8A"></a>除慢不憍，<a id="a-8B"></a>无有贪嗔及与愚痴，<a id="a-8C"></a>意志决定解知业报，<a id="a-8D"></a>质直无谄无有幻伪，<a id="a-8E"></a>于如来所得净信心，<a id="a-8F"></a>诸根无贪无有谄曲，<a id="a-8G"></a>志意不坏净信成就，<a id="a-8H"></a>信佛大悲多利众生，<a id="a-8I"></a>信佛本行，<a id="a-8J"></a>信于如来不舍一切诸众生等，<a id="a-8K"></a>有如是心，<a id="a-8L"></a>有如是意。<a id="a-8M"></a>设乏于食、<a id="a-8N"></a>病药所须，<a id="a-8O"></a>未得道果，<a id="a-8P"></a>未入正位；<a id="a-8Q"></a>若得所须，<a id="a-8R"></a>能得道果，<a id="a-8S"></a>入于正位；<a id="a-8T"></a>若其不得，<a id="a-8U"></a>饥渴羸劣，<a id="a-8V"></a>不能修善，<a id="a-8W"></a>不得道果。<a id="a-8X"></a>是人若取如来佛物、<a id="a-8Y"></a>衣服、<a id="a-8Z"></a>饮食、<a id="a-8a"></a>病药所须，<a id="a-8b"></a>自服食之。<a id="a-8c"></a>迦葉，<a id="a-8d"></a>我不说是有恶道果。<a id="a-8e"></a>迦葉，<a id="a-8f"></a>是名如来秘密藏法，<a id="a-8g"></a>应当密持，<a id="a-8h"></a>善好守护，<a id="a-8i"></a>不应在彼见著者前开示演说，<a id="a-8j"></a>勿令是人重增所见。</p>
  <p id="a8k">“迦葉，<a id="a-8l"></a>云何为解？<a id="a-8m"></a>谓解如来说一切法。<a id="a-8n"></a>云何为缚？<a id="a-8o"></a>迦葉，<a id="a-8p"></a>所言缚者，<a id="a-8q"></a>所谓贪著。<a id="a-8r"></a>云何为解？<a id="a-8s"></a>谓不贪著，<a id="a-8t"></a>不分别二。<a id="a-8u"></a>迦葉，<a id="a-8v"></a>我今不说是无著者名之为犯。<a id="a-8w"></a>何以故？<a id="a-8x"></a>迦葉，<a id="a-8y"></a>羸劣烦恼从虚妄生。<a id="a-8z"></a>迦葉，<a id="a-90"></a>若其不实，<a id="a-91"></a>不以生故名之为实。<a id="a-92"></a>迦葉，<a id="a-93"></a>我今引喻为示不实妄想事故。<a id="a-94"></a>迦葉，<a id="a-95"></a>犹如人天持芥子火吹令增长，<a id="a-96"></a>渐烧诸物成大火聚。<a id="a-97"></a>如是，<a id="a-98"></a>迦葉，<a id="a-99"></a>愚小凡夫起少不正思惟妄念，<a id="a-9A"></a>坚著诸见随所妄想，<a id="a-9B"></a>随是诸处增长结使。<a id="a-9C"></a>迦葉，<a id="a-9D"></a>若有火聚如须弥山无有所依。<a id="a-9E"></a>迦葉，<a id="a-9F"></a>于意云何？<a id="a-9G"></a>而是火者，<a id="a-9H"></a>为当增长？<a id="a-9I"></a>为当渐灭？<a id="a-9J"></a>”</p>
  <p id="a9K">迦葉白言：<a id="a-9L"></a>“是火当灭，<a id="a-9M"></a>更不增长。<a id="a-9N"></a>”</p>
  <p id="a9O">佛言：<a id="a-9P"></a>“迦葉，<a id="a-9Q"></a>不实妄想诸烦恼等，<a id="a-9R"></a>若更不起，<a id="a-9S"></a>若更不著，<a id="a-9T"></a>更不妄想，<a id="a-9U"></a>更不嬉乐，<a id="a-9V"></a>更不分别，<a id="a-9W"></a>此当渐灭而不增长。<a id="a-9X"></a>迦葉，<a id="a-9Y"></a>以是事故，<a id="a-9Z"></a>应当解知羸劣不实妄想烦恼是不真实。<a id="a-9a"></a>迦葉，<a id="a-9b"></a>犹如有人至毒家舍，<a id="a-9c"></a>竟不服毒，<a id="a-9d"></a>自生惊怖受大苦痛，<a id="a-9e"></a>发声大呼：<a id="a-9f"></a>‘我今遇毒！<a id="a-9g"></a>我今遇毒！<a id="a-9h"></a>’有善良医持不实药，<a id="a-9i"></a>令是病人除不实病，<a id="a-9j"></a>得离众苦。<a id="a-9k"></a>迦葉，<a id="a-9l"></a>于意云何？<a id="a-9m"></a>若是良医持于实药与是人者，<a id="a-9n"></a>是人活不？<a id="a-9o"></a>”</p>
  <p id="a9p">“不也，<a id="a-9q"></a>世尊。<a id="a-9r"></a>是人实不服食于毒，<a id="a-9s"></a>自生毒想，<a id="a-9t"></a>须不实药以疗治之。<a id="a-9u"></a>”</p>
  <p id="a9v">佛言：<a id="a-9w"></a>“如是，<a id="a-9x"></a>迦葉。<a id="a-9y"></a>诸小凡夫为于不实烦恼所恼，<a id="a-9z"></a>是故如来说不实法。<a id="a-A0"></a>”</p>
  <p id="aA1">尔时，<a id="a-A2"></a>迦葉白言：<a id="a-A3"></a>“世尊，<a id="a-A4"></a>如来说法不真实耶？<a id="a-A5"></a>”</p>
  <p id="aA6">佛言：<a id="a-A7"></a>“迦葉，<a id="a-A8"></a>汝所解说，<a id="a-A9"></a>为是真实？<a id="a-AA"></a>为不真实？<a id="a-AB"></a>”</p>
  <p id="aAC">迦葉白言：<a id="a-AD"></a>“我所解说无有真实。<a id="a-AE"></a>何以故？<a id="a-AF"></a>世尊，<a id="a-AG"></a>所有贪欲以不净对，<a id="a-AH"></a>嗔恚、<a id="a-AI"></a>慈对，<a id="a-AJ"></a>痴、<a id="a-AK"></a>因缘对。<a id="a-AL"></a>世尊，<a id="a-AM"></a>若不净是实，<a id="a-AN"></a>则不能除不实贪欲，<a id="a-AO"></a>亦非贪欲生不净观。<a id="a-AP"></a>若愚痴是实，<a id="a-AQ"></a>起愚痴已非因缘对，<a id="a-AR"></a>亦非因缘能除愚痴。<a id="a-AS"></a>是故，<a id="a-AT"></a>世尊，<a id="a-AU"></a>一切结使及断结法，<a id="a-AV"></a>二俱不实，<a id="a-AW"></a>无物无定无有成就。<a id="a-AX"></a>是故不实诸烦恼等，<a id="a-AY"></a>习近不实，<a id="a-AZ"></a>便得除去。<a id="a-Aa"></a>世尊，<a id="a-Ab"></a>结使无去。<a id="a-Ac"></a>何以故？<a id="a-Ad"></a>若有除去则为有去，<a id="a-Ae"></a>若已有去则便有来。<a id="a-Af"></a>是故，<a id="a-Ag"></a>世尊，<a id="a-Ah"></a>一切结使无去无来。<a id="a-Ai"></a>是故知诸一切有为无来无去，<a id="a-Aj"></a>名离烦恼。<a id="a-Ak"></a>”</p>
  <p id="aAl">佛言：<a id="a-Am"></a>“迦葉，<a id="a-An"></a>此如来密藏，<a id="a-Ao"></a>说一切法本性清净。<a id="a-Ap"></a>”</p>
  <p id="aAq">尔时，<a id="a-Ar"></a>大德摩诃迦葉白言：<a id="a-As"></a>“世尊，<a id="a-At"></a>是十恶道如佛所说，<a id="a-Au"></a>其性无垢本性净耶？<a id="a-Av"></a>”</p>
  <p id="aAw">佛言：<a id="a-Ax"></a>“如是，<a id="a-Ay"></a>如是。<a id="a-Az"></a>迦葉，<a id="a-B0"></a>何以故？<a id="a-B1"></a>无有自在而犯于杀，<a id="a-B2"></a>无可亲信而犯于盗，<a id="a-B3"></a>非无主无护而犯邪淫，<a id="a-B4"></a>非为护他而犯妄语，<a id="a-B5"></a>非为调伏而犯恶口，<a id="a-B6"></a>非为破坏外道邪增而犯两舌，<a id="a-B7"></a>无随应器而犯绮语，<a id="a-B8"></a>无粗恶教而犯嗔恚，<a id="a-B9"></a>无有希望增上善根名之为贪，<a id="a-BA"></a>无有将护自在者意少不正言而犯邪见。<a id="a-BB"></a>迦葉，<a id="a-BC"></a>是十恶道若不坚著，<a id="a-BD"></a>我不说彼名之有过。<a id="a-BE"></a>迦葉，<a id="a-BF"></a>是十恶道若不坚著，<a id="a-BG"></a>名为不犯。<a id="a-BH"></a>如是，<a id="a-BI"></a>迦葉，<a id="a-BJ"></a>一切烦恼若不坚著，<a id="a-BK"></a>我说无犯。<a id="a-BL"></a>迦葉，<a id="a-BM"></a>诸不著者，<a id="a-BN"></a>名曰离见。<a id="a-BO"></a>”</p>
  <p id="aBP">迦葉白言：<a id="a-BQ"></a>“世尊，<a id="a-BR"></a>十恶业道何者最重？<a id="a-BS"></a>”</p>
  <p id="aBT">佛言：<a id="a-BU"></a>“迦葉，<a id="a-BV"></a>是十恶业道，<a id="a-BW"></a>杀及邪见，<a id="a-BX"></a>名为最重。<a id="a-BY"></a>迦葉，<a id="a-BZ"></a>随在在处诸恶不善，<a id="a-Ba"></a>若不坚住，<a id="a-Bb"></a>若不坚执，<a id="a-Bc"></a>若不坚著，<a id="a-Bd"></a>一切我说名为不犯。<a id="a-Be"></a>迦葉，<a id="a-Bf"></a>若少不善，<a id="a-Bg"></a>若其坚住、<a id="a-Bh"></a>坚执、<a id="a-Bi"></a>坚著，<a id="a-Bj"></a>一切我说名之为犯。<a id="a-Bk"></a>迦葉，<a id="a-Bl"></a>五无间罪，<a id="a-Bm"></a>若不坚住、<a id="a-Bn"></a>坚执、<a id="a-Bo"></a>坚著生于见者，<a id="a-Bp"></a>我不说彼名曰为犯，<a id="a-Bq"></a>况复余小不善业道？<a id="a-Br"></a>迦葉，<a id="a-Bs"></a>我不以不善法而得菩提，<a id="a-Bt"></a>亦不以善法而得菩提。<a id="a-Bu"></a>迦葉，<a id="a-Bv"></a>若以不善得于菩提，<a id="a-Bw"></a>诸小凡夫亦得菩提。<a id="a-Bx"></a>若以善法得菩提者，<a id="a-By"></a>一切被烧草木丛林应还生长。<a id="a-Bz"></a>迦葉，<a id="a-C0"></a>我今问汝，<a id="a-C1"></a>如来云何得于菩提？<a id="a-C2"></a>”</p>
  <p id="aC3">迦葉白言：<a id="a-C4"></a>“佛是法本，<a id="a-C5"></a>世尊是眼，<a id="a-C6"></a>世尊是依，<a id="a-C7"></a>如世尊说当共奉行。<a id="a-C8"></a>”</p>
  <p id="aC9">佛言：<a id="a-CA"></a>“迦葉，<a id="a-CB"></a>解知烦恼从因缘生，<a id="a-CC"></a>名得菩提。<a id="a-CD"></a>迦葉，<a id="a-CE"></a>云何为解知从因缘所生烦恼？<a id="a-CF"></a>解知是无自性起法，<a id="a-CG"></a>是无生法，<a id="a-CH"></a>如是解知名得菩提。<a id="a-CI"></a>迦葉，<a id="a-CJ"></a>但假名字名得菩提，<a id="a-CK"></a>而是菩提不以文字言说而得。<a id="a-CL"></a>若无文字，<a id="a-CM"></a>无言无说，<a id="a-CN"></a>无得菩提，<a id="a-CO"></a>是第一义。<a id="a-CP"></a>迦葉，<a id="a-CQ"></a>如汝所问，<a id="a-CR"></a>十恶业道何者为重？<a id="a-CS"></a>迦葉，<a id="a-CT"></a>如人有父得缘觉道，<a id="a-CU"></a>子断父命，<a id="a-CV"></a>名杀中重。<a id="a-CW"></a>夺三宝物，<a id="a-CX"></a>名盗中重。<a id="a-CY"></a>若复有人，<a id="a-CZ"></a>其母出家得罗汉道，<a id="a-Ca"></a>共为不净，<a id="a-Cb"></a>是淫中重。<a id="a-Cc"></a>若以不实谤毁如来，<a id="a-Cd"></a>是妄语中重。<a id="a-Ce"></a>若两舌语坏贤圣僧，<a id="a-Cf"></a>是两舌中重。<a id="a-Cg"></a>若骂圣人，<a id="a-Ch"></a>是恶口中重。<a id="a-Ci"></a>言说坏乱求法之人，<a id="a-Cj"></a>是绮语中重。<a id="a-Ck"></a>若五逆初业，<a id="a-Cl"></a>是嗔恚中重。<a id="a-Cm"></a>若欲劫夺持净戒人物，<a id="a-Cn"></a>是贪中重。<a id="a-Co"></a>邪见中重，<a id="a-Cp"></a>谓之边见。<a id="a-Cq"></a>迦葉，<a id="a-Cr"></a>此十恶道，<a id="a-Cs"></a>是为最重。<a id="a-Ct"></a>迦葉，<a id="a-Cu"></a>如来知是十恶业是为最重。</p>
  <p id="aCv">“迦葉，<a id="a-Cw"></a>若有一人具是十恶。<a id="a-Cx"></a>迦葉，<a id="a-Cy"></a>是恶众生，<a id="a-Cz"></a>若解知如来说因缘法，<a id="a-D0"></a>是中无有众生、<a id="a-D1"></a>寿命，<a id="a-D2"></a>无人、<a id="a-D3"></a>无丈夫、<a id="a-D4"></a>无我、<a id="a-D5"></a>无年少，<a id="a-D6"></a>无作业者，<a id="a-D7"></a>无受者、<a id="a-D8"></a>起者，<a id="a-D9"></a>无知者、<a id="a-DA"></a>见者，<a id="a-DB"></a>无福伽罗，<a id="a-DC"></a>无生无灭无行，<a id="a-DD"></a>是为尽法，<a id="a-DE"></a>无染无著，<a id="a-DF"></a>无善不善，<a id="a-DG"></a>本性清净，<a id="a-DH"></a>一切诸法本性常净解知信入。<a id="a-DI"></a>迦葉，<a id="a-DJ"></a>我不说彼趣向恶道，<a id="a-DK"></a>无恶道果。<a id="a-DL"></a>何以故？<a id="a-DM"></a>迦葉，<a id="a-DN"></a>法无积聚，<a id="a-DO"></a>法无集无恼。<a id="a-DP"></a>迦葉，<a id="a-DQ"></a>一切诸法生灭不住，<a id="a-DR"></a>因缘和合而得生起，<a id="a-DS"></a>起已还灭。<a id="a-DT"></a>迦葉，<a id="a-DU"></a>若心生灭，<a id="a-DV"></a>一切结使亦生已灭。<a id="a-DW"></a>若如是解，<a id="a-DX"></a>无犯犯处。<a id="a-DY"></a>迦葉，<a id="a-DZ"></a>若犯有住，<a id="a-Da"></a>无有是处。<a id="a-Db"></a>迦葉，<a id="a-Dc"></a>如百千岁极大闇室不燃灯明，<a id="a-Dd"></a>是极闇室无门窗牖，<a id="a-De"></a>乃至无有如针鼻孔，<a id="a-Df"></a>日月珠火所有光明无能得入。<a id="a-Dg"></a>迦葉，<a id="a-Dh"></a>若闇室中燃火灯明，<a id="a-Di"></a>是闇颇能作如是说：<a id="a-Dj"></a>‘我百千岁住，<a id="a-Dk"></a>今不应去’？<a id="a-Dl"></a>”</p>
  <p id="aDm">迦葉白言：<a id="a-Dn"></a>“不也，<a id="a-Do"></a>世尊。<a id="a-Dp"></a>当燃灯时，<a id="a-Dq"></a>是闇已去。<a id="a-Dr"></a>”</p>
  <p id="aDs">佛言：<a id="a-Dt"></a>“如是，<a id="a-Du"></a>迦葉，<a id="a-Dv"></a>百千万劫所造业障，<a id="a-Dw"></a>信如来语解知缘法，<a id="a-Dx"></a>修观察行，<a id="a-Dy"></a>修于定慧，<a id="a-Dz"></a>观无我、<a id="a-E0"></a>无命、<a id="a-E1"></a>无人、<a id="a-E2"></a>无丈夫等，<a id="a-E3"></a>我说是人名为无犯、<a id="a-E4"></a>无处、<a id="a-E5"></a>无集。<a id="a-E6"></a>迦葉，<a id="a-E7"></a>以是事故，<a id="a-E8"></a>当知羸劣诸烦恼等，<a id="a-E9"></a>智慧灯照，<a id="a-EA"></a>势不能住。<a id="a-EB"></a>迦葉，<a id="a-EC"></a>是说如来密藏住处无上，<a id="a-ED"></a>大师子吼转净法轮，<a id="a-EE"></a>天人魔梵所不能转。<a id="a-EF"></a>迦葉，<a id="a-EG"></a>若有众生信是如来秘密藏法，<a id="a-EH"></a>如是受持，<a id="a-EI"></a>如是观察，<a id="a-EJ"></a>彼当如是大师子吼。<a id="a-EK"></a>”</p>
  <p id="aEL">是时，<a id="a-EM"></a>大德阿难白言：<a id="a-EN"></a>“世尊，<a id="a-EO"></a>是无量志庄严王菩萨，<a id="a-EP"></a>自以其身供养如来，<a id="a-EQ"></a>当以何身觉菩提道？<a id="a-ER"></a>”</p>
  <p id="aES">时，<a id="a-ET"></a>华台中诸菩萨等，<a id="a-EU"></a>问阿难言：<a id="a-EV"></a>“于意云何？<a id="a-EW"></a>可以身觉于菩提耶？<a id="a-EX"></a>阿难，<a id="a-EY"></a>勿作斯观——当以身心觉于菩提！<a id="a-EZ"></a>”</p>
  <p id="aEa">阿难报言：<a id="a-Eb"></a>“诸善丈夫，<a id="a-Ec"></a>若非身心觉于菩提，<a id="a-Ed"></a>当用何等而觉菩提？<a id="a-Ee"></a>”</p>
  <p id="aEf">诸菩萨言：<a id="a-Eg"></a>“大德阿难，<a id="a-Eh"></a>身之实性是菩提实性，<a id="a-Ei"></a>菩提实性是心实性，<a id="a-Ej"></a>心之实性即是一切法之实性；<a id="a-Ek"></a>觉是一切诸实性故，<a id="a-El"></a>名觉菩提。<a id="a-Em"></a>”</p>
  <p id="aEn">时，<a id="a-Eo"></a>诸华台所有菩萨，<a id="a-Ep"></a>顶礼佛足，<a id="a-Eq"></a>说如是言：<a id="a-Er"></a>“世尊，<a id="a-Es"></a>我等若至此大地时，<a id="a-Et"></a>是无量志庄严王菩萨，<a id="a-Eu"></a>乃当得成阿耨多罗三藐三菩提。<a id="a-Ev"></a>”</p>
  <p id="aEw">是时，<a id="a-Ex"></a>阿难白言：<a id="a-Ey"></a>“世尊，<a id="a-Ez"></a>是诸华台众菩萨等，<a id="a-F0"></a>几时当至于此大地？<a id="a-F1"></a>”</p>
  <p id="aF2">佛告阿难：<a id="a-F3"></a>“是诸菩萨，<a id="a-F4"></a>于下方界分恒河沙等诸佛如来所，<a id="a-F5"></a>咨受请问于是如来秘密藏法，<a id="a-F6"></a>闻已解义。<a id="a-F7"></a>”</p>
  <p id="aF8">阿难白言：<a id="a-F9"></a>“世尊，<a id="a-FA"></a>是无量志庄严王菩萨，<a id="a-FB"></a>几时当成阿耨多罗三藐三菩提？<a id="a-FC"></a>”</p>
  <p id="aFD">佛告阿难：<a id="a-FE"></a>“是贤劫中，<a id="a-FF"></a>千佛已出、<a id="a-FG"></a>当出。<a id="a-FH"></a>阿难，<a id="a-FI"></a>最后如来号名卢志。<a id="a-FJ"></a>阿难，<a id="a-FK"></a>卢志如来、<a id="a-FL"></a>应、<a id="a-FM"></a>正遍觉，<a id="a-FN"></a>诸声闻众多先诸佛所有声闻僧。<a id="a-FO"></a>阿难，<a id="a-FP"></a>是卢志如来乃当授是无量志庄严王菩萨无上道记云：<a id="a-FQ"></a>‘无量志庄严王菩萨，<a id="a-FR"></a>过九十八劫，<a id="a-FS"></a>当得成佛，<a id="a-FT"></a>号庄严王，<a id="a-FU"></a>亦于是界得无上道。<a id="a-FV"></a>’是庄严王如来，<a id="a-FW"></a>坐此地时，<a id="a-FX"></a>是华台中诸菩萨等尔乃至地，<a id="a-FY"></a>复当闻此如来密藏法。<a id="a-FZ"></a>阿难，<a id="a-Fa"></a>尔时是庄严王如来世界，<a id="a-Fb"></a>名作无量功德庄严。<a id="a-Fc"></a>阿难，<a id="a-Fd"></a>一切欲界诸天宫殿等，<a id="a-Fe"></a>彼庄严王佛国土中，<a id="a-Ff"></a>一宝台耳！<a id="a-Fg"></a>是娑婆界，<a id="a-Fh"></a>尔时当名妙好色土。<a id="a-Fi"></a>阿难，<a id="a-Fj"></a>庄严王如来寿命百劫。<a id="a-Fk"></a>佛灭度后，<a id="a-Fl"></a>正法住世满足十劫，<a id="a-Fm"></a>纯菩萨僧。<a id="a-Fn"></a>”</p>
  <p id="aFo">说是庄严王如来记已，<a id="a-Fp"></a>佛土华盖便没不现，<a id="a-Fq"></a>无量志庄严王菩萨现佛前住。</p>
  <p id="aFr">是时，<a id="a-Fs"></a>阿难白言：<a id="a-Ft"></a>“世尊，<a id="a-Fu"></a>护持此法令得久住，<a id="a-Fv"></a>于阎浮提增广流布，<a id="a-Fw"></a>令善丈夫能持如来密藏法者，<a id="a-Fx"></a>成满功德，<a id="a-Fy"></a>手得是法。<a id="a-Fz"></a>”</p>
  <p id="aG0">尔时，<a id="a-G1"></a>世尊告阿难言：<a id="a-G2"></a>“假令四大变易其性，<a id="a-G3"></a>终不令是善丈夫等，<a id="a-G4"></a>不闻是法而取命终。<a id="a-G5"></a>阿难，<a id="a-G6"></a>若有书写、<a id="a-G7"></a>受持读诵，<a id="a-G8"></a>当知是人即是如来所持。<a id="a-G9"></a>阿难，<a id="a-GA"></a>若有人能右手执持恒沙佛界满中七宝，<a id="a-GB"></a>左手复持恒沙世界满中七宝，<a id="a-GC"></a>若昼三时、<a id="a-GD"></a>夜三时持用布施，<a id="a-GE"></a>是人不懈经恒沙劫。<a id="a-GF"></a>阿难，<a id="a-GG"></a>是布施功德，<a id="a-GH"></a>若有书写、<a id="a-GI"></a>受持读诵是经典者，<a id="a-GJ"></a>所得功德复过于是！<a id="a-GK"></a>是故，<a id="a-GL"></a>阿难，<a id="a-GM"></a>汝今受持读诵是经，<a id="a-GN"></a>令诸法器普得闻知，<a id="a-GO"></a>是诸人等则为受持如来秘密藏法。<a id="a-GP"></a>”</p>
  <p id="aGQ">佛说此经已，<a id="a-GR"></a>无量志庄严王菩萨，<a id="a-GS"></a>大德阿难，<a id="a-GT"></a>大德迦葉，<a id="a-GU"></a>一切大众，<a id="a-GV"></a>天、<a id="a-GW"></a>人、<a id="a-GX"></a>阿修罗等，<a id="a-GY"></a>闻佛所说，<a id="a-GZ"></a>皆大欢喜。</p>
 </body>
</html>