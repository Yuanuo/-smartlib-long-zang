<!doctype html>
<html id="z3IBTvVSV" data-ver="1359">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">须真天子经卷下</h1>
  <h2 id="a2">无畏品第五</h2>
  <p id="a3">须真天子复问文殊师利。<a id="a-4"></a>菩萨何从造发道意。<a id="a-5"></a>文殊师利答言。<a id="a-6"></a>天子。<a id="a-7"></a>菩萨从一切欲而起道意。<a id="a-8"></a>天子复问。<a id="a-9"></a>文殊师利。<a id="a-A"></a>云何正作此语。<a id="a-B"></a>文殊师利答言。<a id="a-C"></a>天子。<a id="a-D"></a>菩萨于爱欲中与欲从事。<a id="a-E"></a>尔乃成道不随爱欲。<a id="a-F"></a>则菩萨何缘得起一切道意。<a id="a-G"></a>天子复问。<a id="a-H"></a>文殊师利。<a id="a-I"></a>心从何所建立于道。<a id="a-J"></a>文殊师利答言。<a id="a-K"></a>天子。<a id="a-L"></a>于诸佛法中建立道意。<a id="a-M"></a>何以故。<a id="a-N"></a>天子。<a id="a-O"></a>道意本从诸佛法生。<a id="a-P"></a>天子复问。<a id="a-Q"></a>文殊师利。<a id="a-R"></a>一切佛法在何所起。<a id="a-S"></a>文殊师利答言。<a id="a-T"></a>天子。<a id="a-U"></a>一切佛法本无无所起。<a id="a-V"></a>何以故。<a id="a-W"></a>天子如虚空本无。<a id="a-X"></a>从虚空本起一切佛法。<a id="a-Y"></a>天子复问。<a id="a-Z"></a>文殊师利。<a id="a-a"></a>一切佛法为几何乎。<a id="a-b"></a>可数知不。<a id="a-c"></a>文殊师利答言。<a id="a-d"></a>天子。<a id="a-e"></a>如诸法等佛法亦尔。<a id="a-f"></a>所以者何。<a id="a-g"></a>如一切法。<a id="a-h"></a>如来从是最正觉故。<a id="a-i"></a>是故天子。<a id="a-j"></a>如诸法等。<a id="a-k"></a>佛法之数等亦如是。<a id="a-l"></a>天子复问。<a id="a-m"></a>云何文殊师利。<a id="a-n"></a>淫怒痴宁复是佛法耶。<a id="a-o"></a>文殊师利答言尔。<a id="a-p"></a>天子。<a id="a-q"></a>淫怒痴是为佛法。<a id="a-r"></a>何以故。<a id="a-s"></a>爱欲无觉。<a id="a-t"></a>以道之教教授故也。<a id="a-u"></a>天子复问。<a id="a-v"></a>文殊师利。<a id="a-w"></a>将无一切皆当得佛耶。<a id="a-x"></a>文殊师利答言。<a id="a-y"></a>天子。<a id="a-z"></a>一切皆当得佛。<a id="a-10"></a>审当作佛。<a id="a-11"></a>卿莫疑也。<a id="a-12"></a>所以者何。<a id="a-13"></a>天子。<a id="a-14"></a>一切当得如来正觉故。<a id="a-15"></a>天子复问。<a id="a-16"></a>文殊师利。<a id="a-17"></a>云何皆得佛乎。<a id="a-18"></a>文殊师利答言。<a id="a-19"></a>天子。<a id="a-1A"></a>为入寂然。<a id="a-1B"></a>为入空故。<a id="a-1C"></a>天子复问。<a id="a-1D"></a>文殊师利。<a id="a-1E"></a>寂之与空云何得觉。<a id="a-1F"></a>文殊师利答言。<a id="a-1G"></a>天子。<a id="a-1H"></a>若不得空何从得觉乎。<a id="a-1I"></a>用空无侣无强无弱故。<a id="a-1J"></a>天子复问。<a id="a-1K"></a>文殊师利。<a id="a-1L"></a>如来晓空便得道乎。<a id="a-1M"></a>文殊师利答言尔。<a id="a-1N"></a>天子。<a id="a-1O"></a>如所语空则是道。<a id="a-1P"></a>佛说解空则为入道。<a id="a-1Q"></a>天子复问。<a id="a-1R"></a>文殊师利。<a id="a-1S"></a>如空之行当云何行。<a id="a-1T"></a>文殊师利答言。<a id="a-1U"></a>天子。<a id="a-1V"></a>无色欲行是则空行。<a id="a-1W"></a>于欲界行不为情行亦不香行。<a id="a-1X"></a>亦不色行亦不无色行。<a id="a-1Y"></a>亦不身行亦不心行。<a id="a-1Z"></a>何以故。<a id="a-1a"></a>不行是行是亦空故。<a id="a-1b"></a>天子复问。<a id="a-1c"></a>文殊师利。<a id="a-1d"></a>如来为不行是本空行耶。<a id="a-1e"></a>文殊师利答言。<a id="a-1f"></a>天子。<a id="a-1g"></a>如来之空亦如是空。<a id="a-1h"></a>彼无所有于我亦尔。<a id="a-1i"></a>如无所行则如来行。<a id="a-1j"></a>天子复问。<a id="a-1k"></a>文殊师利。<a id="a-1l"></a>如无所有当何等行。<a id="a-1m"></a>文殊师利答言。<a id="a-1n"></a>天子。<a id="a-1o"></a>如无所有当行无所有。<a id="a-1p"></a>不他余行至于他余亦无所有。<a id="a-1q"></a>如是行是亦无所有。<a id="a-1r"></a>天子复问。<a id="a-1s"></a>文殊师利。<a id="a-1t"></a>假无所有持何等来。<a id="a-1u"></a>文殊师利答言。<a id="a-1v"></a>天子。<a id="a-1w"></a>至于淫欲而离于欲。<a id="a-1x"></a>则名曰无所有。<a id="a-1y"></a>于淫欲中习无所有。<a id="a-1z"></a>贪怒痴欲无欲不欲。<a id="a-20"></a>是故名曰无所有也。<a id="a-21"></a>于欲不习名曰无所有。<a id="a-22"></a>以吾我身而住空行。<a id="a-23"></a>名曰无所有。<a id="a-24"></a>习是无所有亦无所有。<a id="a-25"></a>天子复问。<a id="a-26"></a>文殊师利。<a id="a-27"></a>何所习而无所有。<a id="a-28"></a>文殊师利答言。<a id="a-29"></a>天子。<a id="a-2A"></a>习寂然则无所有。<a id="a-2B"></a>是空是闲是不生无所起。<a id="a-2C"></a>寂然则无所有习。<a id="a-2D"></a>天子复问。<a id="a-2E"></a>文殊师利。<a id="a-2F"></a>何所施作而名为习。<a id="a-2G"></a>文殊师利答言。<a id="a-2H"></a>天子。<a id="a-2I"></a>无所坏败。<a id="a-2J"></a>是名曰习。<a id="a-2K"></a>明诸所有而无沾污。<a id="a-2L"></a>是名曰习。<a id="a-2M"></a>不可限度等如虚空。<a id="a-2N"></a>是名曰习。<a id="a-2O"></a>离于贡高常照明一切。<a id="a-2P"></a>是名曰习。<a id="a-2Q"></a>亦不多亦不少。<a id="a-2R"></a>是名曰习。<a id="a-2S"></a>天子复问。<a id="a-2T"></a>文殊师利。<a id="a-2U"></a>何所是不晓习者。<a id="a-2V"></a>文殊师利答言。<a id="a-2W"></a>天子。<a id="a-2X"></a>不知法习者。<a id="a-2Y"></a>是名不晓习。<a id="a-2Z"></a>天子复问。<a id="a-2a"></a>文殊师利。<a id="a-2b"></a>何所名曰晓于习者。<a id="a-2c"></a>文殊师利答言。<a id="a-2d"></a>天子。<a id="a-2e"></a>知法习者是则晓习。<a id="a-2f"></a>天子复问。<a id="a-2g"></a>文殊师利。<a id="a-2h"></a>意不妄信何所是其相。<a id="a-2i"></a>文殊师利答言。<a id="a-2j"></a>天子。<a id="a-2k"></a>诸无挂碍行是其相。<a id="a-2l"></a>天子复问。<a id="a-2m"></a>文殊师利。<a id="a-2n"></a>意不妄信菩萨。<a id="a-2o"></a>云何报毕信施之恩。<a id="a-2p"></a>文殊师利答言。<a id="a-2q"></a>天子。<a id="a-2r"></a>意不妄信者。<a id="a-2s"></a>是名曰眼见了一切诸法。<a id="a-2t"></a>不随他人教有所信从也。<a id="a-2u"></a>意不妄信者。<a id="a-2v"></a>不复报信施之恩。<a id="a-2w"></a>何以故。<a id="a-2x"></a>从本已来悉清净故。<a id="a-2y"></a>天子复问。<a id="a-2z"></a>文殊师利。<a id="a-30"></a>云何下须发菩萨不肯入众不随其教。<a id="a-31"></a>是名何等。<a id="a-32"></a>当何所应。<a id="a-33"></a>文殊师利答言。<a id="a-34"></a>天子。<a id="a-35"></a>除须发菩萨不肯入众不随他故。<a id="a-36"></a>是名曰世之最厚也。<a id="a-37"></a>何以故。<a id="a-38"></a>天子。<a id="a-39"></a>所作无为名曰众僧。<a id="a-3A"></a>菩萨不住无为不止无为。<a id="a-3B"></a>是故名曰世之最厚者。<a id="a-3C"></a>天子复问。<a id="a-3D"></a>文殊师利。<a id="a-3E"></a>设使菩萨正住于无为有何等咎。<a id="a-3F"></a>文殊师利答言。<a id="a-3G"></a>天子。<a id="a-3H"></a>设使菩萨住于无为无益一切。<a id="a-3I"></a>便堕弟子习为灭度。<a id="a-3J"></a>是其咎也。<a id="a-3K"></a>天子复问。<a id="a-3L"></a>文殊师利。<a id="a-3M"></a>无为则八道地。<a id="a-3N"></a>有为则凡人地。<a id="a-3O"></a>菩萨为住凡人地故。<a id="a-3P"></a>为世之最厚耶。<a id="a-3Q"></a>文殊师利答言。<a id="a-3R"></a>天子。<a id="a-3S"></a>不也。<a id="a-3T"></a>所以者何。<a id="a-3U"></a>菩萨亦不住于无为地。<a id="a-3V"></a>亦不住于有为地。<a id="a-3W"></a>是故名曰世之最厚。<a id="a-3X"></a>何以故。<a id="a-3Y"></a>菩萨兴发行者会止于有为。<a id="a-3Z"></a>不住无为不造无为。<a id="a-3a"></a>是故为世作厚。<a id="a-3b"></a>住于有为悉知可否处。<a id="a-3c"></a>住于无为知诸慧处。<a id="a-3d"></a>已知有为可否便住其中。<a id="a-3e"></a>已知无为慧不止其中。<a id="a-3f"></a>天子。<a id="a-3g"></a>譬如勇悍健男子。<a id="a-3h"></a>张弓建箭仰射虚空。<a id="a-3i"></a>箭不住空亦不下堕。<a id="a-3j"></a>文殊师利语天子言。<a id="a-3k"></a>是为难不。<a id="a-3l"></a>天子报言。<a id="a-3m"></a>甚难甚难。<a id="a-3n"></a>文殊师利言。<a id="a-3o"></a>菩萨所作又难于此。<a id="a-3p"></a>所以者何。<a id="a-3q"></a>于有为中而不舍离。<a id="a-3r"></a>便得无为故住于无为。<a id="a-3s"></a>于有为中养护一切。</p>
  <p id="a3t">天子复问。<a id="a-3u"></a>文殊师利。<a id="a-3v"></a>菩萨之畏从有为致耶。<a id="a-3w"></a>从无为致乎。<a id="a-3x"></a>文殊师利答言。<a id="a-3y"></a>天子。<a id="a-3z"></a>菩萨畏惧从两因缘致。<a id="a-40"></a>亦从有为亦从无为。<a id="a-41"></a>所以者何。<a id="a-42"></a>从有为中畏于爱欲。<a id="a-43"></a>在无为中畏于无欲。<a id="a-44"></a>天子复问。<a id="a-45"></a>文殊师利。<a id="a-46"></a>尚无爱欲云何复畏。<a id="a-47"></a>文殊师利答言。<a id="a-48"></a>天子。<a id="a-49"></a>于三界不近是则为畏。<a id="a-4A"></a>不近三界为堕弟子地。<a id="a-4B"></a>天子复问。<a id="a-4C"></a>文殊师利。<a id="a-4D"></a>云何菩萨得无所畏。<a id="a-4E"></a>文殊师利答言。<a id="a-4F"></a>天子。<a id="a-4G"></a>菩萨于有为中常行智慧之慧。<a id="a-4H"></a>以善权慧不堕无为。<a id="a-4I"></a>是为菩萨得无所畏。<a id="a-4J"></a>复次天子。<a id="a-4K"></a>菩萨以一切故不舍有为。<a id="a-4L"></a>以佛法故不堕无为。<a id="a-4M"></a>是为菩萨从得无畏。<a id="a-4N"></a>复次天子。<a id="a-4O"></a>菩萨所有福施因缘近于有为。<a id="a-4P"></a>所有佛慧因缘不堕无为。<a id="a-4Q"></a>是为菩萨得无所畏。<a id="a-4R"></a>复次天子。<a id="a-4S"></a>菩萨住于有为为已立禅。<a id="a-4T"></a>住于权慧为从禅还。<a id="a-4U"></a>是为菩萨得无所畏。<a id="a-4V"></a>复次天子。<a id="a-4W"></a>菩萨以道意。<a id="a-4X"></a>住便起功德。<a id="a-4Y"></a>以大哀住广护一切。<a id="a-4Z"></a>是为菩萨得无所畏。<a id="a-4a"></a>复次天子。<a id="a-4b"></a>菩萨于空闲住觉知魔事。<a id="a-4c"></a>已善权住降伏魔行。<a id="a-4d"></a>是为菩萨得无所畏。<a id="a-4e"></a>复次天子。<a id="a-4f"></a>菩萨以大慈住普而说法。<a id="a-4g"></a>以大哀住为行杂施。<a id="a-4h"></a>是为菩萨得无所畏。<a id="a-4i"></a>复次天子。<a id="a-4j"></a>菩萨住于生死殖泥洹本。<a id="a-4k"></a>住于泥洹殖生死本。<a id="a-4l"></a>是为菩萨得无所畏。<a id="a-4m"></a>复次天子。<a id="a-4n"></a>菩萨于不生中而为已生。<a id="a-4o"></a>于有为中为已出生。<a id="a-4p"></a>现所见法不于五阴及与六衰有所称誉。<a id="a-4q"></a>悉见知离而无所生。<a id="a-4r"></a>寂然已寂不然不炽。<a id="a-4s"></a>于然炽中而无所生。<a id="a-4t"></a>悉持爱欲不为爱欲之所沾污。<a id="a-4u"></a>学者不学者皆为已伏。<a id="a-4v"></a>不以弟子解脱而为奇异。<a id="a-4w"></a>入于人身不舍法身。<a id="a-4x"></a>于魔界而现行于法界。<a id="a-4y"></a>无所放以慧入于无为。<a id="a-4z"></a>以权从无为而还。<a id="a-50"></a>多所分现诸可不可皆而忍之。<a id="a-51"></a>佛所示现常思乐见。<a id="a-52"></a>法所示现而无狐疑。<a id="a-53"></a>是为天子菩萨得无所畏。</p>
  <p data-pb></p>
  <h2 id="a54">住道品第六</h2>
  <p id="a55">时须真天子复问文殊师利。<a id="a-56"></a>菩萨云何得住于道。<a id="a-57"></a>文殊师利答言。<a id="a-58"></a>天子。<a id="a-59"></a>菩萨说灭贪法不于灭贪而求其证。<a id="a-5A"></a>说灭淫怒痴诸爱欲法。<a id="a-5B"></a>不于其中而求其证。<a id="a-5C"></a>是故天子。<a id="a-5D"></a>菩萨得住于道。<a id="a-5E"></a>复次天子。<a id="a-5F"></a>菩萨说空不以空为证。<a id="a-5G"></a>说无相不以无相为证。<a id="a-5H"></a>说无愿不以无愿为证。<a id="a-5I"></a>说不会不以不会为证。<a id="a-5J"></a>说无生不以无生为证。<a id="a-5K"></a>说无所起不以无所起为证。<a id="a-5L"></a>说无分际不以无分际为证。<a id="a-5M"></a>说离贪不以离贪为证。<a id="a-5N"></a>说离所作不以离所作为证。<a id="a-5O"></a>说灭事不以灭事为证。<a id="a-5P"></a>是为菩萨得住于道。<a id="a-5Q"></a>复次天子。<a id="a-5R"></a>菩萨无所施为具檀波罗蜜。<a id="a-5S"></a>不持戒为具尸波罗蜜。<a id="a-5T"></a>有嗔恚为具羼波罗蜜。<a id="a-5U"></a>以懈怠为具惟逮波罗蜜。<a id="a-5V"></a>喜乱忘为具禅波罗蜜。<a id="a-5W"></a>志愚痴为具般若波罗蜜。<a id="a-5X"></a>是故天子。<a id="a-5Y"></a>菩萨得住于道。<a id="a-5Z"></a>天子复问。<a id="a-5a"></a>文殊师利。<a id="a-5b"></a>何因作是说。<a id="a-5c"></a>文殊师利答言。<a id="a-5d"></a>天子。<a id="a-5e"></a>有四事无所施。<a id="a-5f"></a>何等为四。<a id="a-5g"></a>一者不舍一切。<a id="a-5h"></a>二者不舍法。<a id="a-5i"></a>三者不舍道意。<a id="a-5j"></a>四者不舍诸功德。<a id="a-5k"></a>是为四法不舍。<a id="a-5l"></a>为具檀波罗蜜。<a id="a-5m"></a>天子。<a id="a-5n"></a>所以持戒。<a id="a-5o"></a>用心未调故。<a id="a-5p"></a>心已调便舍戒。<a id="a-5q"></a>已舍诫出于冥。<a id="a-5r"></a>已出冥为已明。<a id="a-5s"></a>已舍明为得等。<a id="a-5t"></a>已舍等便得慧。<a id="a-5u"></a>已舍慧便得解脱示现慧。<a id="a-5v"></a>天子当知。<a id="a-5w"></a>如是是以舍戒为具尸波罗蜜。<a id="a-5x"></a>天子设是菩萨形。<a id="a-5y"></a>呰弟子乘赞叹大乘。<a id="a-5z"></a>已赞大乘为至大乘。<a id="a-60"></a>便具羼波罗蜜。<a id="a-61"></a>天子。<a id="a-62"></a>设是菩萨不为身口意所诡。<a id="a-63"></a>则为无懈怠所作。<a id="a-64"></a>如是法为具惟逮波罗蜜。<a id="a-65"></a>天子。<a id="a-66"></a>设是菩萨若于梦中。<a id="a-67"></a>心不念着两际。<a id="a-68"></a>所以者何。<a id="a-69"></a>不乐弟子乘辟支佛乘故。<a id="a-6A"></a>已不乐弟子辟支佛乘为至大乘。<a id="a-6B"></a>已至大乘为具禅波罗蜜。<a id="a-6C"></a>天子。<a id="a-6D"></a>一切</p>
  <p data-pb></p>
  <h2 id="a6E">菩萨行品第七</h2>
  <p id="a6F">尔时须真天子复问文殊师利。<a id="a-6G"></a>何谓菩萨为精进行。<a id="a-6H"></a>愿为说之吾等欲闻。<a id="a-6I"></a>文殊师利答言。<a id="a-6J"></a>天子。<a id="a-6K"></a>无所行是为甚清净所敬之行。<a id="a-6L"></a>皆已得住是菩萨行。<a id="a-6M"></a>于诸所有无所缺减。<a id="a-6N"></a>于空闲所作应意已办。<a id="a-6O"></a>意存于道是不忘行。<a id="a-6P"></a>心意平等是施与行。<a id="a-6Q"></a>心意已调是为戒行。<a id="a-6R"></a>心意已寂是为忍辱行。<a id="a-6S"></a>意不懈惓是精进行。<a id="a-6T"></a>身意静默是禅思行。<a id="a-6U"></a>于法界行不着所有是智慧行。<a id="a-6V"></a>不为不可是慈心行。<a id="a-6W"></a>一切不有是大哀行爱欲非我所为已空是则喜行。<a id="a-6X"></a>廓然无念是则护行。<a id="a-6Y"></a>不愿天人是寂定行。<a id="a-6Z"></a>了知众事是苦智行。<a id="a-6a"></a>计阴如幻知缘起行无黠等类是灭知行。<a id="a-6b"></a>分部以灭是道慧行。<a id="a-6c"></a>不乐合聚是因慧行。<a id="a-6d"></a>了知阴然是缘慧行。<a id="a-6e"></a>于义决律是俱会行。<a id="a-6f"></a>无处所义默无所语是依法行。<a id="a-6g"></a>法界无所坏是依灭行。<a id="a-6h"></a>名色无所有是依报行。<a id="a-6i"></a>如音如响依上义行。<a id="a-6j"></a>示现具好依身慧行。<a id="a-6k"></a>身情严好具依经空行。<a id="a-6l"></a>有罪自悔是依戒行。<a id="a-6m"></a>知人心是天眼行。<a id="a-6n"></a>罪净是耳聪行。<a id="a-6o"></a>戒甚净是知他心行。<a id="a-6p"></a>众罪已毕是宿世行。<a id="a-6q"></a>计三涂等是神足行。<a id="a-6r"></a>心得自在是坚强行。<a id="a-6s"></a>无所坏败是为要行。<a id="a-6t"></a>不动不摇是安造行。<a id="a-6u"></a>不震不骇是为等行。<a id="a-6v"></a>常念无怙是虚空行。<a id="a-6w"></a>观而悉知是为幻行。<a id="a-6x"></a>庄严相是梦行。<a id="a-6y"></a>边幅相是炎行。<a id="a-6z"></a>不聚相是影行。<a id="a-70"></a>不贪相是响行。<a id="a-71"></a>义决律相是野马行。<a id="a-72"></a>恍惚相是空行。<a id="a-73"></a>身分部相是无想行。<a id="a-74"></a>意分部相是不愿行。<a id="a-75"></a>三界分部相是无相逢行。<a id="a-76"></a>相逢分部相是降伏魔行。<a id="a-77"></a>心意识不有不相。<a id="a-78"></a>是不断三宝金刚行。<a id="a-79"></a>一切增益是行之相。<a id="a-7A"></a>如是之心。<a id="a-7B"></a>天子。<a id="a-7C"></a>菩萨行道之行。</p>
  <h2 id="a7D">分别品第八</h2>
  <p id="a7E">尔时须真天子复问文殊师利。<a id="a-7F"></a>住于道菩萨。<a id="a-7G"></a>其行已过诸声闻辟支佛上。<a id="a-7H"></a>文殊师利答言。<a id="a-7I"></a>如是天子。<a id="a-7J"></a>审如所言。<a id="a-7K"></a>菩萨之行实过诸声闻辟支佛上。<a id="a-7L"></a>何以故。<a id="a-7M"></a>亦无信证。<a id="a-7N"></a>亦不持法。<a id="a-7O"></a>亦不八行。<a id="a-7P"></a>亦不须陀洹。<a id="a-7Q"></a>亦不斯陀含。<a id="a-7R"></a>亦不阿那含。<a id="a-7S"></a>亦不阿罗汉。<a id="a-7T"></a>亦不辟支佛。<a id="a-7U"></a>亦不多陀竭。<a id="a-7V"></a>亦不三耶三佛。<a id="a-7W"></a>亦不世多罗。<a id="a-7X"></a>如是天子。<a id="a-7Y"></a>若不知此不计是菩萨为菩萨也。<a id="a-7Z"></a>亦不俗法。<a id="a-7a"></a>亦不淫法。<a id="a-7b"></a>亦不怒法。<a id="a-7c"></a>亦不痴法。<a id="a-7d"></a>亦不生死法。<a id="a-7e"></a>亦不泥洹法。<a id="a-7f"></a>若不知此不计是菩萨为菩萨也。<a id="a-7g"></a>天子复问。<a id="a-7h"></a>文殊师利。<a id="a-7i"></a>云何如此。<a id="a-7j"></a>何因菩萨而得信证至泥洹法。<a id="a-7k"></a>文殊师利答言。<a id="a-7l"></a>天子。<a id="a-7m"></a>菩萨了信诸法一切远离。<a id="a-7n"></a>于欲无著不信于余道。<a id="a-7o"></a>所以者何。<a id="a-7p"></a>信六波罗蜜道故。<a id="a-7q"></a>信已便持。<a id="a-7r"></a>所可缚著者而度脱之。<a id="a-7s"></a>常求未然之慧。<a id="a-7t"></a>于生死亦不惧。<a id="a-7u"></a>于泥洹无所畏。<a id="a-7v"></a>是故菩萨得持信要。</p>
  <p id="a7w">天子复问。<a id="a-7x"></a>文殊师利。<a id="a-7y"></a>云何菩萨得持法要。<a id="a-7z"></a>文殊师利答言。<a id="a-80"></a>天子。<a id="a-81"></a>菩萨一切诸佛所说法教皆悉持之。<a id="a-82"></a>不甘世味以法为饮食。<a id="a-83"></a>立于法义不住爱欲。<a id="a-84"></a>则得法力不为俗力。<a id="a-85"></a>得法义不尚俗义。<a id="a-86"></a>得法尊不为俗尊。<a id="a-87"></a>得依怙法不怙于人。<a id="a-88"></a>说中正法不说非法。<a id="a-89"></a>住法法处不处非法。<a id="a-8A"></a>以法彻见审无蔽碍。<a id="a-8B"></a>悉知诸法得陀罗尼谛识不忘。<a id="a-8C"></a>以七珍事于宝具足。<a id="a-8D"></a>猗一切法便得住于自在之法。<a id="a-8E"></a>是故天子。<a id="a-8F"></a>菩萨得持法要。<a id="a-8G"></a>天子复问。<a id="a-8H"></a>文殊师利。<a id="a-8I"></a>云何菩萨得是八事。<a id="a-8J"></a>文殊师利答言。<a id="a-8K"></a>天子。<a id="a-8L"></a>菩萨出于八邪。<a id="a-8M"></a>以净功德行八直行。<a id="a-8N"></a>满于所愿便得入道。<a id="a-8O"></a>一切世人在八难处。<a id="a-8P"></a>皆悉住之。<a id="a-8Q"></a>于无难处为得男子八觉之念。<a id="a-8R"></a>常愿道意而不放舍。<a id="a-8S"></a>得八惟务禅。<a id="a-8T"></a>是故菩萨得是八事。<a id="a-8U"></a>天子复问。<a id="a-8V"></a>文殊师利。<a id="a-8W"></a>云何菩萨得入须陀洹。<a id="a-8X"></a>文殊师利答言。<a id="a-8Y"></a>天子。<a id="a-8Z"></a>菩萨视一切人。<a id="a-8a"></a>皆如堕海随水下流。<a id="a-8b"></a>有多力者逆水上行。<a id="a-8c"></a>断生死流不毁其本行。<a id="a-8d"></a>而得等断于三恶之道。<a id="a-8e"></a>一切使得安隐之处。<a id="a-8f"></a>远离于犹豫谛。<a id="a-8g"></a>住佛法藏。<a id="a-8h"></a>过于凡人迹。<a id="a-8i"></a>乐立佛法迹。<a id="a-8j"></a>了生死际便向泥洹门。<a id="a-8k"></a>于诸世界第一之厚。<a id="a-8l"></a>常立于人志泥洹行。<a id="a-8m"></a>使人向道得会道场。<a id="a-8n"></a>审现教授远离生死。<a id="a-8o"></a>在有为中示现无为而嗟叹之。<a id="a-8p"></a>等乐于阿惟越致。<a id="a-8q"></a>是故菩萨得入须陀洹。</p>
  <p id="a8r">天子复问。<a id="a-8s"></a>文殊师利。<a id="a-8t"></a>云何菩萨得入斯陀含。<a id="a-8u"></a>文殊师利答言。<a id="a-8v"></a>天子。<a id="a-8w"></a>菩萨知一切当来未然之法。<a id="a-8x"></a>来入生死中护于一切而为说法令至无为。<a id="a-8y"></a>不见有法至无为者。<a id="a-8z"></a>亦不见来。<a id="a-90"></a>亦不见住虽示现来而无爱欲。<a id="a-91"></a>去则毕于所作。<a id="a-92"></a>来则不违于本要。<a id="a-93"></a>来则不随于魔教。<a id="a-94"></a>来则到于道场。<a id="a-95"></a>来便持诸佛教而示现。<a id="a-96"></a>依怙诸法来护一切。<a id="a-97"></a>令度生死渊。<a id="a-98"></a>已得坚强神通之道无能坏者。<a id="a-99"></a>是故菩萨得入斯陀含。</p>
  <p id="a9A">天子复问。<a id="a-9B"></a>文殊师利。<a id="a-9C"></a>云何菩萨得入阿那含。<a id="a-9D"></a>文殊师利答言。<a id="a-9E"></a>天子。<a id="a-9F"></a>菩萨一切所见而不复还。<a id="a-9G"></a>不随诸阴盖。<a id="a-9H"></a>不堕诸颠倒。<a id="a-9I"></a>于是不复还亦不来亦不去。<a id="a-9J"></a>于是不复还。<a id="a-9K"></a>亦不从非法之教。<a id="a-9L"></a>亦无所畏。<a id="a-9M"></a>亦无所贪淫。<a id="a-9N"></a>亦无嗔恚。<a id="a-9O"></a>亦无愚痴。<a id="a-9P"></a>不复还。<a id="a-9Q"></a>所作事常胜具满于佛法。<a id="a-9R"></a>去来功德等而无异。<a id="a-9S"></a>一切所作已毕无会。<a id="a-9T"></a>为已受决。<a id="a-9U"></a>所可造而不起。<a id="a-9V"></a>所不自在者以慧而度之。<a id="a-9W"></a>黠不从他人侍。<a id="a-9X"></a>是故菩萨得入阿那含。</p>
  <p id="a9Y">天子复问。<a id="a-9Z"></a>文殊师利。<a id="a-9a"></a>云何菩萨得入阿罗汉。<a id="a-9b"></a>文殊师利答言。<a id="a-9c"></a>天子。<a id="a-9d"></a>菩萨悉弃所有。<a id="a-9e"></a>降伏贪欲而为一切说法。<a id="a-9f"></a>诸嗔恚者。<a id="a-9g"></a>而降伏之以法教授。<a id="a-9h"></a>使除恶态。<a id="a-9i"></a>伏诸愚痴以法而化。<a id="a-9j"></a>已得空聚悉见诸法。<a id="a-9k"></a>不舍一切精进。<a id="a-9l"></a>于诸佛法。<a id="a-9m"></a>心不乐世间。<a id="a-9n"></a>一切合会皆无有常。<a id="a-9o"></a>于供养中常为之最。<a id="a-9p"></a>譬如莲华不着泥水。<a id="a-9q"></a>无我无持亦无所有等持诸法常念为之。<a id="a-9r"></a>以慧分别空。<a id="a-9s"></a>随人所乐而立其志。<a id="a-9t"></a>宿命所愿皆已满足。<a id="a-9u"></a>意之坚住不随他人教。<a id="a-9v"></a>诸语之好恶一切无所受。<a id="a-9w"></a>欢喜而得决。<a id="a-9x"></a>以决转度一切。<a id="a-9y"></a>是故菩萨得入阿罗汉。</p>
  <p id="a9z">天子复问。<a id="a-A0"></a>文殊师利。<a id="a-A1"></a>云何菩萨得入声闻。<a id="a-A2"></a>文殊师利答言。<a id="a-A3"></a>天子。<a id="a-A4"></a>菩萨一切所不闻法而为说之。<a id="a-A5"></a>是为声闻。<a id="a-A6"></a>于声闻乘而无有信。<a id="a-A7"></a>于诸着法已不生不起法界。<a id="a-A8"></a>使未闻者闻。<a id="a-A9"></a>缘诸因缘者。<a id="a-AA"></a>以无我无人。<a id="a-AB"></a>使习闻之。<a id="a-AC"></a>于空法教不限佛法。<a id="a-AD"></a>其所作法譬如虚空造诸法要。<a id="a-AE"></a>闻常精进无所挂碍。<a id="a-AF"></a>从他闻法不受行。<a id="a-AG"></a>自是于禅不随他教。<a id="a-AH"></a>去来现在所有音声悉晓知之。<a id="a-AI"></a>已断所作不可尽。<a id="a-AJ"></a>以为得具足。<a id="a-AK"></a>复得无尽譬喻法义。<a id="a-AL"></a>悉知一切人意所行。<a id="a-AM"></a>以慧示现而导利之。<a id="a-AN"></a>随其所欲而为说法。<a id="a-AO"></a>令到其处而不贡高。<a id="a-AP"></a>常行本愿。<a id="a-AQ"></a>是故菩萨得入声闻。</p>
  <p id="aAR">天子复问。<a id="a-AS"></a>文殊师利。<a id="a-AT"></a>云何菩萨得入辟支佛。<a id="a-AU"></a>文殊师利答言。<a id="a-AV"></a>天子。<a id="a-AW"></a>菩萨得因缘便。<a id="a-AX"></a>知诸法无我无人无寿无命无有主。<a id="a-AY"></a>而自庄饰者。<a id="a-AZ"></a>伪而无实无所属。<a id="a-Aa"></a>其因缘相譬亦如是。<a id="a-Ab"></a>谛见诸因缘。<a id="a-Ac"></a>以道为饮食。<a id="a-Ad"></a>于律法而不舍是诸波罗蜜之侣。<a id="a-Ae"></a>一切道证则法之侣。<a id="a-Af"></a>于四恩事而无贡高。<a id="a-Ag"></a>是神通之侣。<a id="a-Ah"></a>知因缘法而不断着。<a id="a-Ai"></a>不信余业得平等觉道。<a id="a-Aj"></a>信见知处不以为异意。<a id="a-Ak"></a>而不随坏败小乘功德。<a id="a-Al"></a>为立大乘。<a id="a-Am"></a>以因缘行一切诸法。<a id="a-An"></a>是故菩萨得入辟支佛。</p>
  <p id="aAo">天子复问。<a id="a-Ap"></a>文殊师利。<a id="a-Aq"></a>云何菩萨得至于佛。<a id="a-Ar"></a>文殊师利答言。<a id="a-As"></a>天子。<a id="a-At"></a>菩萨悉觉知一切法本皆空寂。<a id="a-Au"></a>觉知一切本无所有。<a id="a-Av"></a>觉知诸行于恶处人中天上。<a id="a-Aw"></a>意悉远离众所安乐。<a id="a-Ax"></a>所以者何。<a id="a-Ay"></a>悉晓了诸慧故。<a id="a-Az"></a>自意觉智慧。<a id="a-B0"></a>知诸欲空自身亦空。<a id="a-B1"></a>以一时念则觉道。<a id="a-B2"></a>次不为余转。<a id="a-B3"></a>便现无数若干之事。<a id="a-B4"></a>是故菩萨得至于佛。</p>
  <p id="aB5">天子复问。<a id="a-B6"></a>文殊师利。<a id="a-B7"></a>云何菩萨得至多陀竭。<a id="a-B8"></a>文殊师利答言。<a id="a-B9"></a>天子。<a id="a-BA"></a>菩萨以如来道来。<a id="a-BB"></a>如者为谛。<a id="a-BC"></a>无一道忘。<a id="a-BD"></a>如者为造立。<a id="a-BE"></a>如者为施与。<a id="a-BF"></a>如者为戒。<a id="a-BG"></a>如者为忍辱。<a id="a-BH"></a>如者为精进。<a id="a-BI"></a>如者为一心。<a id="a-BJ"></a>如者为智慧。<a id="a-BK"></a>如者为善权。<a id="a-BL"></a>如者为慧。<a id="a-BM"></a>如者为人亦不人。<a id="a-BN"></a>现立为人习断生死行。<a id="a-BO"></a>于诸行中等出其上。<a id="a-BP"></a>度恐畏者至于彼岸。<a id="a-BQ"></a>所度无彼亦不在彼。<a id="a-BR"></a>至于在此亦不在此。<a id="a-BS"></a>用本净故过于二处。<a id="a-BT"></a>远离于冥平等见明。<a id="a-BU"></a>于冥无冥而度于冥。<a id="a-BV"></a>如来从空来。<a id="a-BW"></a>坏散垢秽使归于空。<a id="a-BX"></a>是故菩萨得至多陀竭。</p>
  <p id="aBY">天子复问。<a id="a-BZ"></a>文殊师利。<a id="a-Ba"></a>云何菩萨得至匐迦波坏生死处。<a id="a-Bb"></a>文殊师利答言。<a id="a-Bc"></a>天子。<a id="a-Bd"></a>菩萨破坏爱欲。<a id="a-Be"></a>得度三界生死之处。<a id="a-Bf"></a>于有处示现无处。<a id="a-Bg"></a>凡一切人皆担重担降坏魔众。<a id="a-Bh"></a>于诸处所乐喜著者皆远离之。<a id="a-Bi"></a>令放重担绝离其处。<a id="a-Bj"></a>遍见所生善恶众处。<a id="a-Bk"></a>已去所处乐舍贪淫。<a id="a-Bl"></a>以柔软心用定身意定于戒智。<a id="a-Bm"></a>悉见恶处离而不着。<a id="a-Bn"></a>悉入诸身知一切态。<a id="a-Bo"></a>正生死处导利福施。<a id="a-Bp"></a>广设桥梁常乐供养。<a id="a-Bq"></a>满覆三处未曾厌废。<a id="a-Br"></a>为三界人之所戴仰。<a id="a-Bs"></a>是故菩萨得至匐迦波。</p>
  <p id="aBt">天子复问。<a id="a-Bu"></a>文殊师利。<a id="a-Bv"></a>云何菩萨得至三耶三佛平等觉。<a id="a-Bw"></a>文殊师利答言。<a id="a-Bx"></a>天子。<a id="a-By"></a>菩萨心于五逆。<a id="a-Bz"></a>若于正道。<a id="a-C0"></a>其意平等。<a id="a-C1"></a>是故无不等觉。<a id="a-C2"></a>等于所见及四颠倒。<a id="a-C3"></a>等于阴盖诸所覆蔽。<a id="a-C4"></a>于道无异。<a id="a-C5"></a>是故无不等觉。<a id="a-C6"></a>等淫怒痴及于诸欲亦等于道。<a id="a-C7"></a>是故无不等觉。<a id="a-C8"></a>于凡人法习法不习法。<a id="a-C9"></a>辟支佛法菩萨法悉等于道。<a id="a-CA"></a>是故无不等觉。<a id="a-CB"></a>是故菩萨得至三耶三佛。</p>
  <p id="aCC">天子复问。<a id="a-CD"></a>文殊师利。<a id="a-CE"></a>云何菩萨得至世多罗世尊。<a id="a-CF"></a>文殊师利答言。<a id="a-CG"></a>天子。<a id="a-CH"></a>菩萨教诫世人。<a id="a-CI"></a>使得功德嗔恚不生。<a id="a-CJ"></a>闻法教者。<a id="a-CK"></a>则皆奉持教非法教。<a id="a-CL"></a>为转法轮。<a id="a-CM"></a>甘教慈教三千世界教。<a id="a-CN"></a>为一切世尊教。<a id="a-CO"></a>为受一切自归。<a id="a-CP"></a>为一切作灯明。<a id="a-CQ"></a>为一切明中最明。<a id="a-CR"></a>为一切作寂然之寂。<a id="a-CS"></a>令一切人无有思想灭而不炽。<a id="a-CT"></a>为一切人解诸狐疑。<a id="a-CU"></a>狐疑诸难皆为已断。<a id="a-CV"></a>为一切人长益功德。<a id="a-CW"></a>为转轮王四天王释梵之所礼。<a id="a-CX"></a>为愚所轻不以恚恨。<a id="a-CY"></a>为智所叹不以欢喜。<a id="a-CZ"></a>心恒平等常若虚空。<a id="a-Ca"></a>世尊为最等于世间。<a id="a-Cb"></a>是故菩萨得至世多罗。</p>
  <p id="aCc">天子复问。<a id="a-Cd"></a>文殊师利。<a id="a-Ce"></a>云何菩萨得入钵速禅陀岚凡人法。<a id="a-Cf"></a>文殊师利答言。<a id="a-Cg"></a>天子。<a id="a-Ch"></a>菩萨一切人民所行。<a id="a-Ci"></a>以善权示现一切凡人行。<a id="a-Cj"></a>而知之无所著。<a id="a-Ck"></a>是故菩萨得入凡人法。</p>
  <p id="aCl">天子复问。<a id="a-Cm"></a>文殊师利。<a id="a-Cn"></a>云何菩萨得入勒迦陀岚贪淫法。<a id="a-Co"></a>文殊师利答言。<a id="a-Cp"></a>天子。<a id="a-Cq"></a>菩萨常愁悲泣欲得佛法。<a id="a-Cr"></a>常贪乐成身如如来身。<a id="a-Cs"></a>慈向一切而无恚怒。<a id="a-Ct"></a>是故菩萨得入贪淫法。</p>
  <p id="aCu">天子复问。<a id="a-Cv"></a>文殊师利。<a id="a-Cw"></a>云何菩萨得入[雨/對]陀岚嗔恚法。<a id="a-Cx"></a>文殊师利答言。<a id="a-Cy"></a>天子。<a id="a-Cz"></a>菩萨于一事中见十八事。<a id="a-D0"></a>于声闻辟支佛乘譬如冤家。<a id="a-D1"></a>不劝发人使起是业。<a id="a-D2"></a>于有为中而现爱欲。<a id="a-D3"></a>于爱欲中心无所著。<a id="a-D4"></a>所以者何。<a id="a-D5"></a>欲养一切故。<a id="a-D6"></a>是故菩萨得入嗔恚法。</p>
  <p id="aD7">天子复问。<a id="a-D8"></a>文殊师利。<a id="a-D9"></a>云何菩萨得入瞀訑陀岚愚痴法。<a id="a-DA"></a>文殊师利答言。<a id="a-DB"></a>天子。<a id="a-DC"></a>无所识知是名曰痴。<a id="a-DD"></a>于无识习习等定法。<a id="a-DE"></a>亦不知亦不晓。<a id="a-DF"></a>亦不喘亦不息。<a id="a-DG"></a>亦不作亦不坏。<a id="a-DH"></a>是故菩萨得入愚痴法。</p>
  <p id="aDI">天子复问。<a id="a-DJ"></a>文殊师利。<a id="a-DK"></a>云何菩萨得入僧萨陀岚生死法。<a id="a-DL"></a>文殊师利答言。<a id="a-DM"></a>天子。<a id="a-DN"></a>菩萨于生死而不动。<a id="a-DO"></a>所以者何。<a id="a-DP"></a>求佛道故坚住不动。<a id="a-DQ"></a>一切众魔不能得其便。<a id="a-DR"></a>一切诸行得无所著。<a id="a-DS"></a>等于生死亦等佛法。<a id="a-DT"></a>于小道而不乐。<a id="a-DU"></a>于大道而等见。<a id="a-DV"></a>不动亦不转。<a id="a-DW"></a>是故菩萨得入生死法。</p>
  <p id="aDX">天子复问。<a id="a-DY"></a>文殊师利。<a id="a-DZ"></a>云何菩萨得入泥洹陀岚灭度法。<a id="a-Da"></a>文殊师利答言。<a id="a-Db"></a>天子。<a id="a-Dc"></a>菩萨随诸习俗现泥洹道。<a id="a-Dd"></a>知一切法习而灭之。<a id="a-De"></a>于泥洹行不般泥洹。<a id="a-Df"></a>于泥曰行不永泥曰。<a id="a-Dg"></a>是故菩萨得入灭度法。</p>
  <p data-pb></p>
  <h2 id="aDh">颂偈品第九</h2>
  <p id="aDi">须真天子复问文殊师利童子。<a id="a-Dj"></a>云何菩萨得持权慧自在所入随俗教化。<a id="a-Dk"></a>尔时文殊师利便为天子歌颂偈言。</p>
  <p id="aDl">心于欲无所著　　常志求无上道</p>
  <p id="aDm">意所习眼悉见　　以是故智慧相</p>
  <p id="aDn">令一切皆发意　　常使愿于此道</p>
  <p id="aDo">心于道无所舍　　如是者善权相</p>
  <p id="aDp">一切人亦无人　　智慧者晓了是</p>
  <p id="aDq">悉已净诸空寂　　以是故智慧相</p>
  <p id="aDr">悉合聚一切人　　诸受身有著者</p>
  <p id="aDs">以道德成熟之　　如是者善权相</p>
  <p id="aDt">身本空亦如是　　于本无无所见</p>
  <p id="aDu">猗三场为已净　　以是故智慧相</p>
  <p id="aDv">诸所有悉惠施　　头目身及珍宝</p>
  <p id="aDw">为一切立所愿　　如是者善权相</p>
  <p id="aDx">乐清净于寂默　　不于戒自贡高</p>
  <p id="aDy">身口意悉俱寂　　以是故智慧相</p>
  <p id="aDz">自身戒悉已备　　亦劝赞持戒者</p>
  <p id="aE0">佛亦皆从戒成　　如是者善权相</p>
  <p id="aE1">无吾我而得忍　　一切大亦皆空</p>
  <p id="aE2">身口意无缺漏　　以是故智慧相</p>
  <p id="aE3">亦不身口所说　　心于是不起乱</p>
  <p id="aE4">一切法皆寂净　　如是者善权相</p>
  <p id="aE5">常忍于一切人　　若骂詈加捶杖</p>
  <p id="aE6">愍一切护不舍　　以是故智慧相</p>
  <p id="aE7">悉了信一切福　　皆劝勉一切人</p>
  <p id="aE8">常审行于道轨　　如是者善权相</p>
  <p id="aE9">常等行于三昧　　皆悉灭于爱欲</p>
  <p id="aEA">于习着而不为　　以是故智慧相</p>
  <p id="aEB">所乐禅皆弃捐　　于城郭而现行</p>
  <p id="aEC">欲愍导一切故　　如是者善权相</p>
  <p id="aED">不在此不在彼　　已正住于中间</p>
  <p id="aEE">所不可见便离　　以是故智慧相</p>
  <p id="aEF">常于空无厌足　　如是者为晓空</p>
  <p id="aEG">便哀护一切人　　如是者善权相</p>
  <p id="aEH">无相法乃见佛　　等视之如虚空</p>
  <p id="aEI">于色像无所住　　以是故智慧相</p>
  <p id="aEJ">已供养万亿佛　　为一切供养雄</p>
  <p id="aEK">悉已得佛相好　　如是者善权相</p>
  <p id="aEL">法净无淫欲尘　　平等视如虚空</p>
  <p id="aEM">如此法无所持　　以是故智慧相</p>
  <p id="aEN">于法界为已住　　所造立常究竟</p>
  <p id="aEO">于是而不动摇　　如是者善权相</p>
  <p id="aEP">一切人无能知　　其法义亦皆如</p>
  <p id="aEQ">察视之本端空　　以是故智慧相</p>
  <p id="aER">无所生亦不灭　　悉晓知一切法</p>
  <p id="aES">亦不去无从来　　如是者善权相</p>
  <p id="aET">所在生常安隐　　于五阴无色欲</p>
  <p id="aEU">常悉护于一切　　以是故智慧相</p>
  <p id="aEV">常习在于空闲　　无我法不造立</p>
  <p id="aEW">常奉修禅三昧　　如是者善权相</p>
  <p id="aEX">于丘聚及城郭　　柔软音以教授</p>
  <p id="aEY">所说法无厌极　　以是故智慧相</p>
  <p id="aEZ">于三世无恐惧　　于苦乐无所住</p>
  <p id="aEa">自调身根已寂　　如是者善权相</p>
  <p id="aEb">于大众心等定　　于忧戚意亦尔</p>
  <p id="aEc">悉现身于其中　　如是者善权相</p>
  <p id="aEd">悉已行无碍慧　　常不住于名字</p>
  <p id="aEe">如空等无所语　　以是故智慧相</p>
  <p id="aEf">于欲缚现其中　　法教授于人民</p>
  <p id="aEg">常赞叹于三宝　　如是者善权相</p>
  <p id="aEh">于神通行功德　　常调心寂三昧</p>
  <p id="aEi">自处中不高卑　　以是故智慧相</p>
  <p id="aEj">神通具飞变化　　便去到亿刹土</p>
  <p id="aEk">悉供养巨亿佛　　如是者善权相</p>
  <p id="aEl">视阴盖譬如幻　　于爱欲无色着</p>
  <p id="aEm">便得灭诸魔众　　以是故智慧相</p>
  <p id="aEn">于诸魔而示现　　示现已便舍离</p>
  <p id="aEo">于其中度一切　　如是者善权相</p>
  <p id="aEp">常亲近度脱门　　便得空无思想</p>
  <p id="aEq">愿施于所当施　　以是故智慧相</p>
  <p id="aEr">于嗔恚无怒害　　不愚痴慧之聚</p>
  <p id="aEs">无长益栽不生　　如是者善权相</p>
  <p id="aEt">所当作信已办　　常奉行于众慧</p>
  <p id="aEu">悉过诸波罗蜜　　以是故智慧相</p>
  <p id="aEv">虽现于贪欲痴　　喻忤之非黠根</p>
  <p id="aEw">用是护于一切　　如是者善权相</p>
  <p id="aEx">得平等若泥洹　　便能灭于丛聚</p>
  <p id="aEy">已降伏于三界　　以是故智慧相</p>
  <p id="aEz">于是世生死聚　　一切人是朋友</p>
  <p id="aF0">所作福无厌足　　如是者善权相</p>
  <p id="aF1">因八直而空寂　　是则为菩萨慧</p>
  <p id="aF2">智慧及权方便　　顺此乘得世雄</p>
  <p id="aF3">行善权智慧俱　　亦不生亦不有</p>
  <p id="aF4">智慧与善权俱　　至得黠无贡高</p>
  <p id="aF5">智慧及善权慧　　常相随与并行</p>
  <p id="aF6">如两牛共一轹　　觉法田无有上</p>
  <p data-pb></p>
  <h2 id="aF7">道类品第十</h2>
  <p id="aF8">须真天子复问文殊师利童子。<a id="a-F9"></a>道为何等类。<a id="a-FA"></a>文殊师利答言。<a id="a-FB"></a>天子。<a id="a-FC"></a>我所处是道类。<a id="a-FD"></a>天子复问。<a id="a-FE"></a>文殊师利。<a id="a-FF"></a>何所处是道处。<a id="a-FG"></a>文殊师利答言。<a id="a-FH"></a>天子。<a id="a-FI"></a>寂静是道处。<a id="a-FJ"></a>天子复问。<a id="a-FK"></a>文殊师利。<a id="a-FL"></a>何所是道之相。<a id="a-FM"></a>文殊师利答言。<a id="a-FN"></a>天子。<a id="a-FO"></a>虚空是道相。<a id="a-FP"></a>天子复问。<a id="a-FQ"></a>文殊师利。<a id="a-FR"></a>道何所住止而为道。<a id="a-FS"></a>文殊师利答言。<a id="a-FT"></a>天子。<a id="a-FU"></a>住止于虚空是则为道。<a id="a-FV"></a>天子复问。<a id="a-FW"></a>文殊师利。<a id="a-FX"></a>道谁之所立。<a id="a-FY"></a>文殊师利答言。<a id="a-FZ"></a>天子。<a id="a-Fa"></a>道从诸法立。<a id="a-Fb"></a>天子复问。<a id="a-Fc"></a>文殊师利。<a id="a-Fd"></a>何所是道之本。<a id="a-Fe"></a>文殊师利答言。<a id="a-Ff"></a>天子。<a id="a-Fg"></a>平等则道之本。<a id="a-Fh"></a>天子复问。<a id="a-Fi"></a>文殊师利。<a id="a-Fj"></a>法何所持而为道。<a id="a-Fk"></a>文殊师利答言。<a id="a-Fl"></a>天子。<a id="a-Fm"></a>持无我无人。<a id="a-Fn"></a>是故为道。<a id="a-Fo"></a>天子复问。<a id="a-Fp"></a>文殊师利。<a id="a-Fq"></a>何所而与道等。<a id="a-Fr"></a>文殊师利答言。<a id="a-Fs"></a>天子。<a id="a-Ft"></a>无所生无所起。<a id="a-Fu"></a>则与道等。<a id="a-Fv"></a>天子复问。<a id="a-Fw"></a>文殊师利。<a id="a-Fx"></a>道去至何所。<a id="a-Fy"></a>文殊师利答言。<a id="a-Fz"></a>天子。<a id="a-G0"></a>道去至一切人心诸所行中。<a id="a-G1"></a>所以者何。<a id="a-G2"></a>无所行亦无所至。<a id="a-G3"></a>天子复问。<a id="a-G4"></a>文殊师利。<a id="a-G5"></a>道何所出生。<a id="a-G6"></a>文殊师利答言。<a id="a-G7"></a>天子。<a id="a-G8"></a>大哀则道所出生。<a id="a-G9"></a>天子复问。<a id="a-GA"></a>文殊师利。<a id="a-GB"></a>云何大哀是道之所生。<a id="a-GC"></a>文殊师利答言。<a id="a-GD"></a>天子。<a id="a-GE"></a>度于一切是则大哀。<a id="a-GF"></a>道之所生。<a id="a-GG"></a>天子复问。<a id="a-GH"></a>文殊师利。<a id="a-GI"></a>道从何求。<a id="a-GJ"></a>文殊师利答言。<a id="a-GK"></a>天子。<a id="a-GL"></a>道从一切爱欲中求。<a id="a-GM"></a>天子复问。<a id="a-GN"></a>文殊师利。<a id="a-GO"></a>云何爱欲而能出道。<a id="a-GP"></a>文殊师利答言。<a id="a-GQ"></a>天子。<a id="a-GR"></a>净八直行是故道。<a id="a-GS"></a>天子复问。<a id="a-GT"></a>文殊师利。<a id="a-GU"></a>云何八直行与爱欲俱耶。<a id="a-GV"></a>文殊师利答言。<a id="a-GW"></a>天子。<a id="a-GX"></a>尔八道与爱欲俱。<a id="a-GY"></a>卿将赞道之净乎。<a id="a-GZ"></a>淫怒痴尽是故道。<a id="a-Ga"></a>如行爱欲行道亦尔。<a id="a-Gb"></a>天子复问。<a id="a-Gc"></a>文殊师利。<a id="a-Gd"></a>于此行中何所为作而与道合。<a id="a-Ge"></a>文殊师利答言。<a id="a-Gf"></a>天子。<a id="a-Gg"></a>于此行中亦不得爱欲。<a id="a-Gh"></a>亦不得生死。<a id="a-Gi"></a>亦不得泥洹。<a id="a-Gj"></a>是故道。<a id="a-Gk"></a>道之所行得合于道。<a id="a-Gl"></a>天子复问。<a id="a-Gm"></a>文殊师利。<a id="a-Gn"></a>何所是菩萨行。<a id="a-Go"></a>文殊师利答言天子。<a id="a-Gp"></a>六十二见。<a id="a-Gq"></a>四颠倒。<a id="a-Gr"></a>五覆盖。<a id="a-Gs"></a>一切无功德辈。<a id="a-Gt"></a>是菩萨行。<a id="a-Gu"></a>天子复问。<a id="a-Gv"></a>文殊师利。<a id="a-Gw"></a>是事云何。<a id="a-Gx"></a>文殊师利答言。<a id="a-Gy"></a>天子。<a id="a-Gz"></a>菩萨以善权方便。<a id="a-H0"></a>广随所入欲救度一切。<a id="a-H1"></a>一切所求惟因诸见爱欲四颠倒中求。<a id="a-H2"></a>所以者何。<a id="a-H3"></a>一切从是中生故。<a id="a-H4"></a>于此求索一切不可得见。<a id="a-H5"></a>亦不见所见。<a id="a-H6"></a>爱欲亦不可见。<a id="a-H7"></a>四颠倒亦不可见。<a id="a-H8"></a>亦非一切亦非不一切。<a id="a-H9"></a>所以者何。<a id="a-HA"></a>护脱一切故。<a id="a-HB"></a>如是天子。<a id="a-HC"></a>当作是知。<a id="a-HD"></a>菩萨道于爱欲中求。<a id="a-HE"></a>天子复问。<a id="a-HF"></a>文殊师利。<a id="a-HG"></a>菩萨不从三脱门而求道耶。<a id="a-HH"></a>文殊师利答言。<a id="a-HI"></a>天子。<a id="a-HJ"></a>不可从空而成道。<a id="a-HK"></a>亦不可于无相。<a id="a-HL"></a>亦不可于无愿而成道也。<a id="a-HM"></a>所以者何。<a id="a-HN"></a>于是中无心意识念亦无动故。<a id="a-HO"></a>有心意识念动者乃成其道。<a id="a-HP"></a>天子复问。<a id="a-HQ"></a>文殊师利。<a id="a-HR"></a>何所施行而名为道。<a id="a-HS"></a>文殊师利答言。<a id="a-HT"></a>天子。<a id="a-HU"></a>愚痴与道等。<a id="a-HV"></a>道与愚痴等。<a id="a-HW"></a>施行是等。<a id="a-HX"></a>则名曰道等。<a id="a-HY"></a>于直见等于邪见等。<a id="a-HZ"></a>于直念等于邪念等。<a id="a-Ha"></a>于直语等于邪语等。<a id="a-Hb"></a>于直活等于邪活等。<a id="a-Hc"></a>于直业等于邪业等。<a id="a-Hd"></a>于直方便等于邪方便等。<a id="a-He"></a>于直意等于邪意等。<a id="a-Hf"></a>于直定等于邪定等。<a id="a-Hg"></a>天子复问。<a id="a-Hh"></a>文殊师利。<a id="a-Hi"></a>云何直见与邪见等。<a id="a-Hj"></a>文殊师利答言。<a id="a-Hk"></a>天子。<a id="a-Hl"></a>等于虚空等于寂静。<a id="a-Hm"></a>天子复问。<a id="a-Hn"></a>文殊师利。<a id="a-Ho"></a>空与寂静有何差特。<a id="a-Hp"></a>文殊师利答言。<a id="a-Hq"></a>天子。<a id="a-Hr"></a>虚无等虚空等。<a id="a-Hs"></a>是宁有异不也。<a id="a-Ht"></a>天子报文殊师利言。<a id="a-Hu"></a>虚无等虚空等。<a id="a-Hv"></a>实无有异也。<a id="a-Hw"></a>文殊师利言。<a id="a-Hx"></a>如是天子。<a id="a-Hy"></a>空寂适等亦复无异。<a id="a-Hz"></a>天子复问。<a id="a-I0"></a>文殊师利。<a id="a-I1"></a>云何所说等而复有称誉赞叹之差特耶。<a id="a-I2"></a>文殊师利答言。<a id="a-I3"></a>天子。<a id="a-I4"></a>无思想因所作而自贡高。<a id="a-I5"></a>便有异而致称誉赞叹。<a id="a-I6"></a>设使无思想因所作而自贡高。<a id="a-I7"></a>解知是义相者是无有异也。<a id="a-I8"></a>譬如天子万川四流各自有名。<a id="a-I9"></a>尽归于海合为一味。<a id="a-IA"></a>所以者何。<a id="a-IB"></a>无有异故也。<a id="a-IC"></a>如是天子。<a id="a-ID"></a>不晓了法界者便呼有异。<a id="a-IE"></a>晓了法界者便见而无异也。<a id="a-IF"></a>天子复问。<a id="a-IG"></a>文殊师利。<a id="a-IH"></a>法界乎宁可得见知不也。<a id="a-II"></a>文殊师利答言。<a id="a-IJ"></a>天子。<a id="a-IK"></a>法界不可得见知也。<a id="a-IL"></a>所以者何。<a id="a-IM"></a>总合聚一切诸法故。<a id="a-IN"></a>于法界而不相知。<a id="a-IO"></a>于是法界而等念得三世之慧。<a id="a-IP"></a>是则法界之处。<a id="a-IQ"></a>弃捐烦乱犹豫之心。<a id="a-IR"></a>是则知处所。<a id="a-IS"></a>乱语者终不受之则知其处。<a id="a-IT"></a>譬若天子于无色像悉见诸色。<a id="a-IU"></a>是色亦无等如虚空也。<a id="a-IV"></a>如是天子。<a id="a-IW"></a>于法界为甚清净而无瑕秽。<a id="a-IX"></a>如明镜见其面像。<a id="a-IY"></a>菩萨悉见一切诸法。<a id="a-IZ"></a>如是诸法及于法界等净如空。<a id="a-Ia"></a>天子复问。<a id="a-Ib"></a>文殊师利。<a id="a-Ic"></a>云何菩萨得辩才慧。<a id="a-Id"></a>文殊师利答言。<a id="a-Ie"></a>天子。<a id="a-If"></a>菩萨以空身慧而无所断。<a id="a-Ig"></a>于诸所见自现其身。<a id="a-Ih"></a>为一切人说无常法令离是身。<a id="a-Ii"></a>是为菩萨得辩才之慧。<a id="a-Ij"></a>知所有空于一切皆无所有。<a id="a-Ik"></a>天子复问。<a id="a-Il"></a>文殊师利。<a id="a-Im"></a>菩萨得分别诸法。<a id="a-In"></a>文殊师利答言。<a id="a-Io"></a>天子。<a id="a-Ip"></a>知空寂于有身无身而不作异。<a id="a-Iq"></a>是故菩萨得分别诸法。<a id="a-Ir"></a>天子复问。<a id="a-Is"></a>文殊师利。<a id="a-It"></a>云何菩萨得为导师。</p>
  <p id="aIu">文殊师利答言。<a id="a-Iv"></a>天子。<a id="a-Iw"></a>菩萨法亦不住。<a id="a-Ix"></a>亦不不住。<a id="a-Iy"></a>是故天子。<a id="a-Iz"></a>菩萨得为导师。<a id="a-J0"></a>天子复问。<a id="a-J1"></a>文殊师利。<a id="a-J2"></a>云何菩萨得知一事了无数事。<a id="a-J3"></a>文殊师利答言。<a id="a-J4"></a>天子。<a id="a-J5"></a>菩萨于无思想而不动摇。<a id="a-J6"></a>是故菩萨。<a id="a-J7"></a>得知一事了无数事。<a id="a-J8"></a>天子复问。<a id="a-J9"></a>文殊师利。<a id="a-JA"></a>菩萨宁能有要现入三品不。<a id="a-JB"></a>何等为三。<a id="a-JC"></a>等于正要。<a id="a-JD"></a>入于不要。<a id="a-JE"></a>入于邪要。<a id="a-JF"></a>文殊师利答言。<a id="a-JG"></a>天子。<a id="a-JH"></a>菩萨于正要入佛法。<a id="a-JI"></a>于不要入声闻辟支佛地。<a id="a-JJ"></a>于邪要入度一切。<a id="a-JK"></a>天子复问。<a id="a-JL"></a>文殊师利。<a id="a-JM"></a>菩萨宁有住于闲复住于懅不。<a id="a-JN"></a>文殊师利答言。<a id="a-JO"></a>天子。<a id="a-JP"></a>菩萨有闲务。<a id="a-JQ"></a>天子复问。<a id="a-JR"></a>何以正尔。<a id="a-JS"></a>何故得入于懅。<a id="a-JT"></a>答言。<a id="a-JU"></a>以诸懅故而住示现。<a id="a-JV"></a>育养众生而令得闲。<a id="a-JW"></a>所以者何。<a id="a-JX"></a>瞻视一切故。<a id="a-JY"></a>天子。<a id="a-JZ"></a>声闻解脱自为身故。<a id="a-Ja"></a>所以者何。<a id="a-Jb"></a>是为得闲。<a id="a-Jc"></a>菩萨不于是中而示现。<a id="a-Jd"></a>复次有懅者皆来得道。<a id="a-Je"></a>菩萨而往示现。<a id="a-Jf"></a>天子复问。<a id="a-Jg"></a>文殊师利。<a id="a-Jh"></a>仁者今得闲耶。<a id="a-Ji"></a>而懅乎。<a id="a-Jj"></a>文殊师利答言。<a id="a-Jk"></a>天子。<a id="a-Jl"></a>吾亦不懅。<a id="a-Jm"></a>亦复不闲。<a id="a-Jn"></a>天子复问。<a id="a-Jo"></a>文殊师利。<a id="a-Jp"></a>何故如是乎。<a id="a-Jq"></a>文殊师利答言。<a id="a-Jr"></a>天子。<a id="a-Js"></a>吾未有所至。<a id="a-Jt"></a>亦无所得。<a id="a-Ju"></a>不闲于闲。<a id="a-Jv"></a>亦不须臾亦不一时。<a id="a-Jw"></a>以生死为拘。<a id="a-Jx"></a>天子复问。<a id="a-Jy"></a>文殊师利。<a id="a-Jz"></a>说是法言为降伏魔场已。<a id="a-K0"></a>文殊师利答言。<a id="a-K1"></a>实尔。<a id="a-K2"></a>天子。<a id="a-K3"></a>如仁者所云。<a id="a-K4"></a>说是法言为降伏魔场。<a id="a-K5"></a>何以故尔。<a id="a-K6"></a>天子。<a id="a-K7"></a>如是法言不识五阴。<a id="a-K8"></a>亦不于爱欲有所弃。<a id="a-K9"></a>亦不于解脱有所起。<a id="a-KA"></a>亦不近于解脱。<a id="a-KB"></a>降伏于异道。<a id="a-KC"></a>何以故尔。<a id="a-KD"></a>天子。<a id="a-KE"></a>一切异道行不在其中。<a id="a-KF"></a>为坚立法英。<a id="a-KG"></a>所以者何。<a id="a-KH"></a>无冥皆悉明故。<a id="a-KI"></a>为转法轮。<a id="a-KJ"></a>为断一切诸所见已。<a id="a-KK"></a>天子复问。<a id="a-KL"></a>文殊师利。<a id="a-KM"></a>说是法言为有几人得知法世。<a id="a-KN"></a>文殊师利答言。<a id="a-KO"></a>天子。<a id="a-KP"></a>无世为不冥。<a id="a-KQ"></a>是则法世之所作。<a id="a-KR"></a>天子复问。<a id="a-KS"></a>文殊师利。<a id="a-KT"></a>世人闻是法言而得解脱。<a id="a-KU"></a>甚哉难值。<a id="a-KV"></a>文殊师利答言。<a id="a-KW"></a>天子。<a id="a-KX"></a>其不厌于世缚者乃信是法无不解脱。<a id="a-KY"></a>天子复问。<a id="a-KZ"></a>文殊师利。<a id="a-Ka"></a>厌于世缚为何所是。<a id="a-Kb"></a>文殊师利答言。<a id="a-Kc"></a>远淫怒痴弃于爱欲。<a id="a-Kd"></a>觉知苦者而欲求脱。<a id="a-Ke"></a>是则厌于世间缚。<a id="a-Kf"></a>天子复问。<a id="a-Kg"></a>文殊师利。<a id="a-Kh"></a>谁复不厌世间缚者。<a id="a-Ki"></a>文殊师利答言。<a id="a-Kj"></a>天子。<a id="a-Kk"></a>等于淫怒痴。<a id="a-Kl"></a>等于爱欲。<a id="a-Km"></a>等于解脱。<a id="a-Kn"></a>是故不厌世间缚。<a id="a-Ko"></a>于是众会闻说法言莫不踊跃皆得欢喜。<a id="a-Kp"></a>尔时雨于天华及栴檀香。<a id="a-Kq"></a>诸天亦复持衣裓盛花香。<a id="a-Kr"></a>散于佛上及文殊师利上。<a id="a-Ks"></a>鼓乐弦歌来供养佛。<a id="a-Kt"></a>亿百千诸天以柔濡声赞叹于佛。<a id="a-Ku"></a>复于虚空奋振衣服。<a id="a-Kv"></a>喜踊加倍侥幸乃闻是法。<a id="a-Kw"></a>尔时众会一切人民见是变化皆以华香及与衣服。<a id="a-Kx"></a>散于世尊及文殊师利童子上便说是言。<a id="a-Ky"></a>世尊。<a id="a-Kz"></a>闻是法言而不信解者为不值见佛。<a id="a-L0"></a>云是法言非佛所说者。<a id="a-L1"></a>为非除须发及持大戒者。<a id="a-L2"></a>亦不讽诵复不信乐。<a id="a-L3"></a>亦非沙门婆罗门。<a id="a-L4"></a>而不随是。<a id="a-L5"></a>是辈无四德。<a id="a-L6"></a>亦无名字。<a id="a-L7"></a>所以者何。<a id="a-L8"></a>用恐畏故。<a id="a-L9"></a>闻是有信菩萨摩诃萨最上菩萨种种功德者。<a id="a-LA"></a>为尽生死底断绝诸恶道。<a id="a-LB"></a>于过去当来今现在佛世尊所。<a id="a-LC"></a>得持是法而坚住。<a id="a-LD"></a>闻是法因是皆当解脱。<a id="a-LE"></a>有受持讽诵广为一切解说其义者。<a id="a-LF"></a>是为持戒清净而完具。<a id="a-LG"></a>是为值见佛。<a id="a-LH"></a>是为转法轮。<a id="a-LI"></a>是为沙门。<a id="a-LJ"></a>是为婆罗门。<a id="a-LK"></a>是为除须发。<a id="a-LL"></a>是为受大戒。<a id="a-LM"></a>是为有所得。<a id="a-LN"></a>是为有名字。</p>
  <p id="aLO">尔时世尊于众会中赞言。<a id="a-LP"></a>善哉善哉。<a id="a-LQ"></a>于是佛语弥勒言。<a id="a-LR"></a>受持是法当讽诵读广为一切说之。<a id="a-LS"></a>说是经时十二那术人众远尘离垢诸法法眼生。<a id="a-LT"></a>八千比丘漏尽意解。<a id="a-LU"></a>三万菩萨发阿耨多罗三藐三菩提心。<a id="a-LV"></a>五万菩萨得无所从生法忍。<a id="a-LW"></a>佛语弥勒。<a id="a-LX"></a>仁者得佛时一切菩萨及诸会者。<a id="a-LY"></a>皆当逮得奉持是法。<a id="a-LZ"></a>其闻受持是深经者。<a id="a-La"></a>弥勒皆当授与其决。<a id="a-Lb"></a>尔时世尊语贤者阿难。<a id="a-Lc"></a>书持讽受是法言品广为一切说之。<a id="a-Ld"></a>阿难白佛言。<a id="a-Le"></a>唯受持之。<a id="a-Lf"></a>阿难问佛。<a id="a-Lg"></a>是名何经。<a id="a-Lh"></a>云何奉行之。<a id="a-Li"></a>佛言。<a id="a-Lj"></a>是经名须真天子所问。<a id="a-Lk"></a>是名文殊师利童子所报。<a id="a-Ll"></a>是名断一切诸法狐疑。<a id="a-Lm"></a>是名一切诸佛法普入方便慧。<a id="a-Ln"></a>分别照明教授之持当持审持持而谛持。<a id="a-Lo"></a>说是法言时三千大千不可计刹土六反震动。<a id="a-Lp"></a>佛说经已。<a id="a-Lq"></a>文殊师利童子。<a id="a-Lr"></a>须真天子。<a id="a-Ls"></a>弥勒菩萨等。<a id="a-Lt"></a>贤者阿难及大众会诸天人民及犍沓和阿须轮阿须轮人民。<a id="a-Lu"></a>皆大欢喜前为佛作礼而去。</p>
 </body>
</html>