<!DOCTYPE html>
<html>
<head>
  <meta charset="utf-8"/>
  <meta name="author" content="竺法护/西晋"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>须真天子经卷上</title>
</head>
<body>
  <h1 class="head">须真天子经卷上</h1>
  <h2>问四事品第一</h2>
  <p>闻如是。一时佛游舍卫国祇树之园给饭孤独精舍。与大众俱。比丘千二百五十人。菩萨万人。及诸欲天子诸色天子诸遍净天子。比丘比丘尼优婆塞优婆夷。于是世尊与无央数百千之众。围绕会聚而为说法。尔时文殊师利童子。须真天子。于会中坐。须真天子察众坐定。便从坐起整衣服。叉手长跪白佛言。愿欲有所问。惟佛分别解说其决。佛言善哉善哉天子。为世一切求最上义。乃以此念问多陀竭。所疑便说恣所欲问。须真天子踊跃欢喜即白佛言。世尊。何谓菩萨得不妄信而志大乘。何谓菩萨所作坚强得不怯弱。何谓菩萨得无能及最禑之福。何谓菩萨得知无所挂碍之行。何谓菩萨去离冥尘而得智慧。何谓菩萨入众勇辩得无恐惧。何谓菩萨得所闻义依而有护。何谓菩萨得依法奥超绝于俗。何谓菩萨得恭敬顺行佛世尊教。何谓菩萨得承法教导利一切。何谓菩萨得不可及神通之慧。何谓菩萨得魔现怪心不倾动。何谓菩萨得深远智而不可逮。何谓菩萨得不为俗法之所沾污。何谓菩萨得入深行殊胜无侣。何谓菩萨得知巧方便根为众说法。何谓菩萨得入脱门在生死中不与色欲会。何谓菩萨得奇特方便降伏贡高。何谓菩萨得因缘方便知诸所作。何谓菩萨得律方便离诸所见。何谓菩萨得善权方便长育一切。何谓菩萨得吉祥愿身意清净。何谓菩萨得忍辱力心无恚怒。何谓菩萨得波罗蜜度于彼岸。何谓菩萨得应所乏饶益一切。何谓菩萨得为一切世人所爱敬。何谓菩萨而得智黠为人所誉。何谓菩萨所行功德而不可尽。何谓菩萨坚其本要会得至佛。何谓菩萨常为豪尊揽持诸法而得自在。何谓菩萨诸所施造辄为作师。何谓菩萨总持众事无所不了。须真天子问已默然。佛言善哉善哉须真天子。所问甚深。多所过度于世人民。念持是事以问如来。起菩萨意济脱生死。谛听谛受。佛当为汝解说其义。踰于所问疾得是事。于是天子受教而听。佛告天子。菩萨有四事行。得不妄信而志大乘。何等为四。一者以善权方便入于智慧而不动转。二者以立大哀住无盖慈。三者以立法义所问能报。四者以立于道逮得神通晓知所有。是为四事。菩萨得不妄信而志大乘。佛尔时歌颂而言。</p>
  <p>坚住于权方便　　已见慧智无底</p>
  <p>普弘广行大哀　　慈护人常得脱</p>
  <p>得义法善方便　　应所报无踬碍</p>
  <p>神通达道化之　　以得是无能坏</p>
  <p>复次天子。菩萨有四事行。所作坚强得不怯弱。何等为四。一者精进不转。二者身所行净及净他人。三者其意纯淑得至于道。四者不厌惓于佛法而得成就。是为四事菩萨所作坚强得不怯弱。佛尔时歌颂曰。</p>
  <p>得坚住于精进　　立中正无两际</p>
  <p>常清净无垢浊　　身意行口亦尔</p>
  <p>所作为常纯淑　　以是故乘佛义</p>
  <p>于请益不厌惓　　常思念于佛法</p>
  <p>此四事法之上　　是则为微妙持</p>
  <p>若有坚住法者　　便当得道行径</p>
  <p>于内外皆已了　　悉逮得道之节</p>
  <p>在于此三处中　　为法王今不久</p>
  <p>复次天子。菩萨有四事法。得无能及最禑之福。何等为四事。一者以般若波罗蜜。广教授诸菩萨。二者未发道心者。而劝一切令发道意。三者常行三品愿一戒二智慧三平等。应是事者所作功德而无恚怒。四者心念于道而无懈怠。是为四事菩萨得无能及最禑之福。佛尔时歌颂言。</p>
  <p>用智慧度无极　　教导于解黠者</p>
  <p>便以等住于道　　则恒以是道心</p>
  <p>广劝勉于众人　　皆使令发道意</p>
  <p>于三品而不转　　若有应于是者</p>
  <p>便为合于道义　　其一切诸所作</p>
  <p>是功德遂当办　　稍得依近于道</p>
  <p>复次天子。菩萨有四事行。得知无所挂碍之行。何等为四。一者有所作常以慧。不为顽佷自用。二者知一切法因缘所属。离于吾我而无嗔怒。三者以空法摄护一切。四者远离爱欲晓了六情。是为四事菩萨得无所挂碍之行。佛尔时歌颂言。</p>
  <p class="l-js-5c">所作常以慧　　不佷不自从</p>
  <p class="l-js-5c">信用律方便　　所见而不受</p>
  <p class="l-js-5c">是法为以空　　终不舍离人</p>
  <p class="l-js-5c">行过诸所欲　　内外为已净</p>
  <p class="l-js-5c">如是最上法　　四事之所立</p>
  <p class="l-js-5c">便得智无碍　　慧度于无极</p>
  <p>复次天子。菩萨有四事行。去离冥尘而得智慧。何等为四。一者所闻不厌足。二者应人所欲。而为说法心无所冀。三者一切所作如幻。于诸法界慧无所坏。四者一时发道意。超入法城。是为四事菩萨去离冥尘而得智慧。佛尔时歌颂言。</p>
  <p>常求深学　　闻不厌足　　审观法义</p>
  <p>应所欲教　　已得总持　　自以意说</p>
  <p>不复从人　　有所启受　　所作若梦</p>
  <p>及野马幻　　视一切法　　痴分如是</p>
  <p>其所修设　　而不坏法　　一发净意</p>
  <p>便弃苦痛　　如是法品　　甚为殊杰</p>
  <p>是经尊特　　常当亲近　　去离冥尘</p>
  <p>而得慧明　　游于三世　　譬如日光</p>
  <p>复次天子。菩萨有四事行。入诸勇辩得不恐惧。何等为四。一者得陀邻尼念持不忘。二者语能报诸所问。皆断其狐疑。三者以大哀。教授一切使入空。四者所作离于魔事。便得神通之智。是为四事菩萨入众勇辩得不恐惧。佛尔时歌颂言。</p>
  <p class="l-js-5c">已得于总持　　所闻而不忘</p>
  <p class="l-js-5c">语报坚诸问　　皆断众狐疑</p>
  <p class="l-js-5c">大哀广教授　　一切无所有</p>
  <p class="l-js-5c">神通为已达　　魔欲不能制</p>
  <p class="l-js-5c">如是四事法　　则为应菩萨</p>
  <p class="l-js-5c">于是无恐畏　　在众住不惧</p>
  <p>复次天子。菩萨有四事行。得所闻义依而有护。何等为四。一者诸所闻者皆悉持之。于所闻无所闻。亦无力亦无持亦无所至。二者诸所音声非是正行。皆远离之诸法皆解脱等。若如称义议如响。三者若闻他方有深经。轻身往求。四者已入寂静义。而无有愦闹。是为四事菩萨得所闻义依而有护。佛尔时歌颂言。</p>
  <p class="l-js-5c">虽欲多闻法　　不听采其义</p>
  <p class="l-js-5c">无闻亦无力　　因义是其要</p>
  <p class="l-js-5c">三界诸音声　　皆非正道行</p>
  <p class="l-js-5c">响等譬如称　　知义亦如是</p>
  <p class="l-js-5c">于是得闻听　　观受奉其义</p>
  <p class="l-js-5c">无使身自行　　彼说闻欢喜</p>
  <p class="l-js-5c">其义最第一　　法寂无愦义</p>
  <p class="l-js-5c">用是深法行　　禀承敬其义</p>
  <p>复次天子。菩萨有四事行。得依法隩超绝于俗。何等为四。一者聚会众人。而为说法。二者于大众中。为现无常事。三者劝大祠祀者。使为觉愿。四者常欲舍诸所有止空闲处。是为四事菩萨得依法隩超绝于俗。佛尔时歌颂言。</p>
  <p>在于大城　　常处其中　　因其黠慧</p>
  <p>而为说法　　住身大会　　建立众人</p>
  <p>淫放逸中　　为现无常　　会于大祠</p>
  <p>彼我等佐　　因祠劝助　　用已觉故</p>
  <p>与无有俱　　常念舍离　　心常愿求</p>
  <p>处在空闲</p>
  <p>复次天子。菩萨有四事行。得恭敬顺行佛世尊教。何等为四。一者心常在道。究竟不离。二者所闻受持。念未曾忘。三者所许如言。有求不逆。四者习于空无。入一切法。是为四事得菩萨恭敬顺行佛世尊教。佛尔时歌颂言。</p>
  <p class="l-js-5c">身更诸苦痛　　道意终不转</p>
  <p class="l-js-5c">得闻入法要　　是则大导师</p>
  <p class="l-js-5c">心口有所许　　身行亦如言</p>
  <p class="l-js-5c">习诸空无慧　　入众智黠法</p>
  <p class="l-js-5c">奉行如法教　　得离淫怒痴</p>
  <p class="l-js-5c">不懈不中止　　无恚亦无懊</p>
  <p class="l-js-5c">十方称名誉　　歌叹其功德</p>
  <p class="l-js-5c">若应顺此教　　法慧无过者</p>
  <p>复次天子菩萨有四事行。得承法教道利一切。何等为四。一者受空身住。能为众会广说大法。二者已自调心去离淫欲而得泥曰。复令会者调心止欲说泥洹法。三者自身所作满足至道。复令一切立摩诃衍。四者自身求法已畅众妙。复教于人令求索法。是为四事菩萨得承法教导利一切。佛尔时歌颂曰。</p>
  <p>教授于人　　令受空要　　调心止欲</p>
  <p>得住泥曰　　有德至尊　　及大神足</p>
  <p>以法布施　　示人觉乘　　所为已具</p>
  <p>至于道心　　于众立人　　使至大乘</p>
  <p>常求于法　　便合义力　　为众说法</p>
  <p>亦不增减</p>
  <p>复次天子。菩萨有四事行。得不可及神通之慧。何等为四。一者日日修梵四净之行。二者常止宿于空闲之处。三者深入于法忍。四者身心而等慧。是为四事菩萨得不可及神通之慧。佛尔时歌颂言。</p>
  <p>日修梵行　　以自兴立　　常乐空闲</p>
  <p>处于清净　　已入深法　　便至于道</p>
  <p>身心平等　　自致得慧　　已合如是</p>
  <p>于行如等　　于五神通　　为已得达</p>
  <p>飞到十方　　住诸佛前　　多所育养</p>
  <p>于一切人</p>
  <p>复次天子。菩萨有四事行。得魔现怪心不倾动。何等为四。一者住四禅者皆令入空。二者常以大哀不舍一切。三者供施三宝精进不绝常不厌足。四者以沤和拘舍罗故。六波罗蜜而得坚住。是为四事菩萨得魔现怪心不倾动。佛尔时歌颂言。</p>
  <p class="l-js-5c">空无思想住　　建立道四禅</p>
  <p class="l-js-5c">常以无极哀　　令众安入义</p>
  <p class="l-js-5c">其于法宝贯　　不截亦不断</p>
  <p class="l-js-5c">应诸度无极　　则是权所引</p>
  <p class="l-js-5c">意尊无能坏　　坚住而不动</p>
  <p class="l-js-5c">一切诸四魔　　皆悉为之伏</p>
  <p class="l-js-5c">遍见众庶人　　在魔罗网中</p>
  <p class="l-js-5c">示于泥洹道　　皆令发是乘</p>
  <p>复次天子。菩萨有四事行。得深远智而不可逮。何等为四。一者常思惟入深法。二者非义之事常悉舍离。三者常忧念一切便得合法议。四者能调刚强开解愚冥得佛无碍智。是为四事菩萨得深远智而不可逮。佛尔时歌颂言。</p>
  <p>意常思惟　　入于空法　　放舍非义</p>
  <p>常合正义　　已入是念　　忧劳一切</p>
  <p>得深远智　　则意之最　　得调刚强</p>
  <p>开伏曚冥　　令发起意　　立摩诃衍</p>
  <p>神通之智　　皆为已办　　得智深远</p>
  <p>不可逮觉</p>
  <p>复次天子。菩萨有四事行。得不为俗法之所沾污。何等为四。一者若得利若乐若有名若叹誉不以喜悦。二者若无利若苦若无名若谤毁亦不以忧。三者依受五阴护养一切。四者若得受阴者示现空聚处。是为四事菩萨得不为俗法之所沾污。佛尔时歌颂言。</p>
  <p>若有利及名誉　　便已得一切乐</p>
  <p>有如是称叹者　　心亦不以为喜</p>
  <p>若无利无名苦　　有智者不以忧</p>
  <p>如莲华无沾污　　于世行亦如是</p>
  <p>若受阴用是义　　以将护养一切</p>
  <p>已能灭尽诸阴　　计念之若如幻</p>
  <p>于世行随其法　　不为俗所沾污</p>
  <p>令一切得乐义　　以戒德为涂香</p>
  <p>复次天子。菩萨有四事行。得入深行殊胜无侣。何等为四。一者是身亦无人。二者是人亦非人。三者诸法皆静寞。四者慧无所著。是为四事菩萨得入深行殊胜无侣。佛尔时歌颂言。</p>
  <p class="l-js-5c">是身亦非身　　是人亦非人</p>
  <p class="l-js-5c">法静亦如是　　慧亦无欲著</p>
  <p>复次天子。菩萨有四事行。得知巧便根为众说法。何等为四。一者便得神通。二者其慧无所挂碍。三者得辩才之智。四者本愿已净。是为四事菩萨得知巧便根为众说法。佛尔时歌颂言。</p>
  <p class="l-js-5c">神通已为达　　其慧无挂碍</p>
  <p class="l-js-5c">辩智常如此　　本愿毕清净</p>
  <p class="l-js-5c">已知见人根　　如应为说法</p>
  <p class="l-js-5c">听者辄闻受　　不疑怪泥洹</p>
  <p>复次天子。菩萨有四事行。得入脱门在生死中不与色欲会。何等为四。一者得住于空聚若见系囚便度脱之。二者得立无想诸著行者皆度脱之。三者逮得无愿安和定隐将育一切。四者得沤和拘舍罗以智慧示现诸法。是为四事菩萨得入脱门在生死中不与色欲会。佛尔时歌颂言。</p>
  <p class="l-js-5c">已得空于聚　　系囚即解脱</p>
  <p class="l-js-5c">已立于无想　　度诸想著行</p>
  <p class="l-js-5c">已得于无愿　　安详和定隐</p>
  <p class="l-js-5c">随众所生处　　将育于一切</p>
  <p class="l-js-5c">权慧开化人　　则住度脱门</p>
  <p class="l-js-5c">具足以时入　　不止无色界</p>
  <p>复次天子。菩萨有四事行。得奇特方便降伏贡高。何等为四。一者普视悉见知诸法界。二者了生死本以法度脱之。三者悉知身欲本。四者习于泥洹不疑诸法。是为四事菩萨得奇特方便降伏贡高。佛尔时歌颂言。</p>
  <p class="l-js-5c">普察悉见知　　一切诸法界</p>
  <p class="l-js-5c">终无偏恨心　　所视悉平等</p>
  <p class="l-js-5c">至于身之本　　处欲而自在</p>
  <p class="l-js-5c">已知殊特便　　以权应而说</p>
  <p class="l-js-5c">一切无所习　　诸法皆灭度</p>
  <p class="l-js-5c">不生无所趣　　所有为都尽</p>
  <p class="l-js-5c">不慢不自大　　降伏诸贡高</p>
  <p class="l-js-5c">一切以巧智　　皆使入泥洹</p>
  <p>复次天子。菩萨有四事行。得因缘方便知诸所作。何等为四。一者布施得豪富因此便致是。二者持戒得生天因此便致是。三者博学成大智因此便致是。四者止观离生死因此便致是。是为四事菩萨得因缘方便知诸所作。佛尔时歌颂言。</p>
  <p class="l-js-5c">布施得豪富　　缘是则果报</p>
  <p class="l-js-5c">持戒生天上　　缘是则果报</p>
  <p class="l-js-5c">博闻慧无欲　　缘是则果报</p>
  <p class="l-js-5c">道观无识著　　缘是则果报</p>
  <p>复次天子。菩萨有四事行。得律方便离诸所见。何等为四。一者在有常中心得无著。二者在无常中意不有异。三者见诸起者及生死本。乃从十二因缘合会生。其已见知不作是事。四者视诸起灭及生死灭。乃从十二因缘离散灭。其已见知处于三界不作灭事。是为四事菩萨得律方便离诸所见。佛尔时歌颂言。</p>
  <p class="l-js-5c">见计有常者　　为示无常事</p>
  <p class="l-js-5c">在于无常中　　为现中正法</p>
  <p class="l-js-5c">若为一切人　　广说因缘意</p>
  <p class="l-js-5c">其闻十二事　　心普得清净</p>
  <p class="l-js-5c">一切诸十方　　世尊所可说</p>
  <p class="l-js-5c">痴为生死本　　上下从是起</p>
  <p class="l-js-5c">诸可所起者　　亦终不复灭</p>
  <p class="l-js-5c">因缘皆已尽　　不与十二会</p>
  <p>复次天子。菩萨有四事行。得善权方便长育一切。何等为四。一者一切人是我所皆为示现其道。二者所作功德而不厌足。三者住于生死无求泥洹无。四者随诸所乐而入度脱之。以权行不为爱欲所污。是为四事菩萨得善权方便长育一切。佛尔时歌颂言。</p>
  <p class="l-js-5c">坚于一切人　　使住于道觉</p>
  <p class="l-js-5c">诸所作功德　　不念欲中止</p>
  <p class="l-js-5c">在于生死中　　而为求灭度</p>
  <p class="l-js-5c">如其所好乐　　因是而济脱</p>
  <p class="l-js-5c">心意常当念　　亲近于是法</p>
  <p class="l-js-5c">善权方便故　　都以晓了知</p>
  <p class="l-js-5c">恒志在养护　　无数诸人民</p>
  <p class="l-js-5c">揽持一切智　　皆使疾逮得</p>
  <p>复次天子。菩萨有四事行。得吉祥愿身意清净。何等为四。一者无悭贪。二者施不择时与。三者坚于戒。四者身意所作常愿于道。是为四事菩萨得吉祥愿身意清净。佛尔时歌颂言。</p>
  <p class="l-js-5c">心质朴不悭　　持戒净无瑕</p>
  <p class="l-js-5c">坚住而不动　　譬如须弥山</p>
  <p class="l-js-5c">身意之所作　　常愿于觉乘</p>
  <p class="l-js-5c">今得吉祥应　　如是得不久</p>
  <p>复次天子。菩萨有四事行。得忍辱力心无恚怒。何等为四。一者待遇一切人如父母爱其子。亦如自身无异。二者若得苦痛挝捶割剥。计无有身而不愁忧。三者已得解空离诸所见。四者身所行恶常自责悔。他人所作见而不证。是为四事菩萨得忍辱力心无恚怒。佛尔时歌颂言。</p>
  <p class="l-js-5c">视一切如身　　若父母爱子</p>
  <p class="l-js-5c">常持大慈意　　照育诸人民</p>
  <p class="l-js-5c">若有起恨心　　则觉随而灭</p>
  <p class="l-js-5c">已解了于空　　能为第一忍</p>
  <p class="l-js-5c">若身有短恶　　常深自责悔</p>
  <p class="l-js-5c">及见他瑕秽　　终不证其阙</p>
  <p class="l-js-5c">一切诸人民　　吾当尽度脱</p>
  <p class="l-js-5c">在于夜梦中　　未曾起恚心</p>
  <p>复次天子。菩萨有四事行。得波罗蜜度于彼岸。何等为四。一者所作福无央数。二者所作慧无有限。三者以一波罗蜜满诸度无极。四者发意作功德不求余但愿一切智。是为四事菩萨得波罗蜜度于彼岸。佛尔时歌颂言。</p>
  <p>所作福无厌足　　如众流归于海</p>
  <p>修智慧无限量　　已得住于佛乘</p>
  <p>则持一度无极　　满足诸波罗蜜</p>
  <p>凡发意所作为　　常愿求于正道</p>
  <p>已得度于彼岸　　诸度无极亦尔</p>
  <p>则便入泥洹城　　如是得不为难</p>
  <p>复次天子。菩萨有四事行。得应所乏饶益一切。何等为四。一者有无尽宝藏。二者有无穷法教。三者神通为已达。四者心平等譬如地。是为四事菩萨得应所乏饶益一切。佛尔时歌颂言。</p>
  <p>其福藏无有尽　　法教化亦无穷</p>
  <p>神通智达无碍　　心平等其若地</p>
  <p>如是法难称量　　已于道而得住</p>
  <p>如是者多饶益　　便疾得至于佛</p>
  <p>复次天子。菩萨有四事行。得为一切世人所敬。何等为四。一者行四梵行。二者行四恩救摄一切。三者有四谛慧。四者得四无所挂碍一义二法三次第均四报答。是为四事菩萨得为一切世人所敬。佛尔时歌颂言。</p>
  <p>如梵住行四净　　常乐施于四恩</p>
  <p>已得有四谛慧　　用供养一切人</p>
  <p>因是恩已得度　　应教授而说法</p>
  <p>以恩行合会人　　用是故见敬爱</p>
  <p>复次天子。菩萨有四事行。而得智黠为人所誉。何等为四。一者多闻具足不犯于戒得无所疑。二者已得乐止安而无害。三者已得寂寞诸根便定。四者自身已得安隐而无所贪所作不自侵悉逮见知。是为四事菩萨而得智黠为人所誉。佛尔时歌颂言。</p>
  <p>闻已具便受持　　以自戒度彼岸</p>
  <p>如是者无所疑　　得乐止安隐处</p>
  <p>已止宿在空闲　　则诸根用寂定</p>
  <p>身已安无所贪　　悉逮见诸自侵</p>
  <p>复次天子。菩萨有四事行。所作功德而不可尽。何等为四。一者已信得丰饶。二者已精进得丰饶。三者以大哀得丰饶。四者所作功德但愿大乘。是为四事菩萨所作功德而不可尽。佛尔时歌颂言。</p>
  <p class="l-js-5c">已信得坚住　　无能动摇者</p>
  <p class="l-js-5c">常修精进行　　从是得大力</p>
  <p class="l-js-5c">无尽之大慈　　及与无极哀</p>
  <p class="l-js-5c">常为一切人　　行于广大道</p>
  <p class="l-js-5c">以如是之故　　得无尽功德</p>
  <p class="l-js-5c">稍稍复增益　　遂至不可量</p>
  <p class="l-js-5c">如月盛满时　　净好无瑕秽</p>
  <p class="l-js-5c">常在众星中　　其明无能蔽</p>
  <p>复次天子。菩萨有四事行。坚其本要会得至佛。何等为四。一者如口所言身意不异。二者已受持要。三者心已安隐得住于道。四者意得坚强若如金刚。是为四事菩萨坚其本要会得至佛。佛尔时歌颂言。</p>
  <p>口之所言　　所作亦尔　　若已敬爱</p>
  <p>奉持正要　　为已安住　　于此道意</p>
  <p>其身坚强　　譬若金刚　　如是则为</p>
  <p>四事法行　　智黠之人　　常修是事</p>
  <p>意不犹预　　为已得定　　已坚其要</p>
  <p>会得至佛</p>
  <p>复次天子。菩萨有四事行。常为豪尊揽持诸法而得自在。何等为四。一者得于智力而无欲力。二者得黠慧力离诸痴冥。三者心得自在不随魔教。四者为得总持随人所乐而为说法。是为四事菩萨常为豪尊揽持诸法而得自在。佛尔时歌颂言。</p>
  <p>已智力得勇慧　　为不随爱欲力</p>
  <p>黠慧力消痴冥　　已度脱诸所见</p>
  <p>心已尊魔皆伏　　得总持应问答</p>
  <p>教授众不自侵　　已是故疾得尊</p>
  <p>复次天子。菩萨有四事行。诸所施造辄为作师。何等为四。一者不嗔恚。二者常恭敬于人。三者不淫泆。四者意纯淑。是为四事菩萨诸所施造辄为作师。佛尔时歌颂言。</p>
  <p class="l-js-5c">心念无淫恚　　常住于恭敬</p>
  <p class="l-js-5c">纯淑得至道　　为师敷要慧</p>
  <p class="l-js-5c">造匠众方便　　于世世之上</p>
  <p class="l-js-5c">世人咸归仰　　一切头面礼</p>
  <p>复次天子。菩萨有四事行。总持众事无所不了。何等为四。一者已通于智。于智中游无所不过。二者所说十方诸佛皆闻其音佛寻报赞。三者皆已离诸无功德法。四者皆已得诸功德正法即便逮得世雄印。是为四事菩萨总持众事无所不了。佛尔时歌颂言。</p>
  <p class="l-js-5c">神通为已达　　飞行净众尘</p>
  <p class="l-js-5c">其智甚广大　　普等如虚空</p>
  <p class="l-js-5c">一切诸如来　　皆见闻其音</p>
  <p class="l-js-5c">报答悉满足　　其音无缺减</p>
  <p class="l-js-5c">诸非功德业　　为已悉远离</p>
  <p class="l-js-5c">爱庆得吉祥　　立诸功德本</p>
  <p class="l-js-5c">已住如此者　　为能光是法</p>
  <p class="l-js-5c">于是功德中　　皆无自侵者</p>
  <p>佛说此四事章句言时。万二千人发无上正真道意。五千菩萨得无所从生法忍。尔时三千大千刹土六反震动。其大光明无所不照。</p>
  <h2>答法议品第二</h2>
  <p>须真天子。则语文殊师利童子言。如来为我发遣三十二事章句法品。惟愿重为广说令解。云何菩萨于此大乘意不忘信。文殊师利答言。心自审信不随他教故。天子复问。云何菩萨所作坚强。答言降弃诸欲故。天子复问。云何菩萨得最禑之福。答言了知法界而不动故。天子复问。云何菩萨得无碍行。答言不为诸入之所惑故。天子复问。云何菩萨去离冥尘。答曰知诸法界本皆净故。天子复问。云何菩萨入众勇辩离诸恐畏。答言选求诸法不可得貌故。天子复问。云何菩萨得所闻义依而有护。答言知诸法默然故。天子复问。云何菩萨得依法议。答言已知住法界故。天子复问。云何菩萨而得顺教。答言不随诸音故。天子复问。云何菩萨得随法教。文殊答言得诸解脱故。天子复问。云何菩萨得无过者。答言于诸法心不动故。天子复问。云何菩萨降伏魔众。答言以空觉于爱欲而求道故。天子复问。云何菩萨智不可逮。文殊答曰得诸佛法悉受持故。天子复问。云何菩萨不为世法所污。答曰随世俗行无能污故。天子复问。云何菩萨得诸深行。答言于空法不恐惧故。天子复问。云何菩萨知巧便根。答曰于六情悉见诸情之本故。天子复问。云何菩萨得至脱门。答言于一切门为说脱教故。天子复问。云何菩萨得奇特方便。答言于生死索泥洹求而见之于泥洹见生死径故。天子复问。云何菩萨所作得因缘方便。答曰住于无数悉见一切诸法故。天子复问。云何菩萨得律方便。答言视一切法无所属故。天子复问。云何菩萨得善权方便。答言随世所作不离不著故。天子复问。云何菩萨得吉祥愿。答言已逮道智故。天子复问。云何菩萨得忍辱力。答言从本已来至于泥洹悉知诸法故。天子复问。云何菩萨得度彼岸。答言悉知一切异法故。天子复问。云何菩萨得饶益一切。答言悉知无尽法界故。天子复问。云何菩萨为众所爱。答言视诸佛刹无有色故。天子复问。云何菩萨得众称誉。答言不于诸法言是我所非我所故。天子复问。云何菩萨德不可尽。答曰等知诸法如虚空故。天子复问。云何菩萨得坚其本要。答言于法界无所破坏故。天子复问。云何菩萨得为豪尊。答言无心悉知一切心故。天子复问。云何菩萨而得为师。答言于无念法无所舍故。天子复问。云何菩萨得晓知众事。答言知一切法无依无怙无来往故。是故天子。菩萨得晓了众事。尔时文殊师利说是事时。八万菩萨得无所从生法忍。于是世尊赞文殊师利童子言。善哉善哉。如所解说。分别法义。何快如此。</p>
  <h2>法纯淑品第三</h2>
  <p>于是须真天子复问文殊师利言。仁者我所问法为纯淑不。答言世之所有欲而无厌。心悉舍离。审于法奥。则为法之纯淑。如吾所报卿属所问。岂复纯淑法耶。法乎天子无纯无淑。所以者何。无像貌故。法乎天子不可得见。所以者何。目之所视不极于微用有著故。法乎天子亦无作者。所以者何。用无起故。法乎天子无有道径。所以者何。无吾无我故。法乎天子悉皆平等。所以者何。如虚空故。法乎天子不可得等。所以者何。用无侣故。法乎天子常住无来无去无语无言。无毁无誉离于毁誉。无绮无饰无丑无陋故。法乎天子无穿无漏无补无纳。所以者何。过于魔行故。法乎天子无长无养。所以者何。离于起灭故。法乎天子无处无住。所以者何。乐于法界故。法乎天子无所畏。所以者何。用不惑故。法乎天子无所爱。所以者何。离于贡高故。法乎天子不贡高。所以者何。习寂然故。法乎天子习寂然。所以者何。离诸念故。法乎天子无所念。所以者何。降诸异道故。法乎天子无有巢窟。所以者何。离淫怒痴故。法乎天子空。所以者何。从本以来净故。法乎天子无想。所以者何。无声名故。法乎天子无愿。所以者何。不造立识故。法乎天子无造立。所以者何。无疆界故。法乎天子无所猗。所以者何。用无双故。法乎天子无动摇。所以者何。用坚住故。法乎天子无我。所以者何。用不灭故。法乎天子无人。所以者何。从本已来无所生故。法乎天子无常。所以者何。无所起故。法乎天子无所起。所以者何。习无所生故。法乎天子无所生。所以者何。无苦器想故。法乎天子无有想。所以者何。离诸相故。如是天子此则为法之纯淑义也。天子复问。文殊师利。法无所有亦无所要。云何仁者说纯淑法议乎。答言善哉善哉。如卿所语诚无有异。无所有者此则纯淑法议。所以者何。无身口意所作。是则法之纯淑也。所以然者。天子。法无巢窟故。有巢窟者身与意而异。则为非时之心施。</p>
  <p>天子复问。云何得知非时之心。答言天子。有身为六衰相所系。而计有常。则知非时之心。知法求名著音声响。而随邪径。则知非时之心。知法及僧受道果证。则知非时之心。知爱欲本邪相施与。则知非时之心。知戒而离寂静。则知非时之心。毕三恶道得出为人志在天福。则知非时之心。其意不调而欲布施。则知非时之心。意无寂灭。则知非时之心。意有猗怙而欲忍辱。则知非时之心。不净其意而欲精进。则知非时之心。多念喜忘禅思不定。则知非时之心。自大贡高忽于智慧。则知非时之心。住于我所而欲行慈。则知非时之心。志于犹豫而欲行哀。则知非时之心。行堕四证而欲行喜。则知非时之心。住于有身而欲行护。则知非时之心。无身痛痒意而欲念法不应止。则知非时之心。知诸起灭不应断。则知非时之心。身意相猗不应神足。则知非时之心。以六情猗于五根。则知非时之心。以所见力依于五力。则知非时之心。知七法无觉意。则知非时之心。念爱欲贪不应八直。则知非时之心。于苦智而有疑。则知非时之心。于习而有疑。则知非时之心。于灭尽而有疑。则知非时之心。赍俗所有欲入于道。则知非时之心。如是天子。受持净心用专著故。则知非时之心。</p>
  <p>天子复问。云何得知是时之心。答言天子。心等如虚空。则知是时之心。复问云何心如虚空。答言。如虚空无心。心亦如是。如是心。心等如虚空。复问谁当信心等如虚空。答言天子。计有吾我人者则不信。天子复问。计吾我人者何所是。答言心等如虚空。而欲增益过出其上。复问云何增益过出其上。答言计有常者便欲出其上。计无常者亦欲出其上。苦者亦欲出其上。乐者亦欲出其上。忧者亦欲出其上。无忧者亦欲出其上。计有身者亦欲出其上。计无身者亦欲出其上。空无想无愿亦欲出其上。幻梦水中月影响一切诸法。其譬如是。如是等而复欲出其上。如法有所处便可增益淫怒痴更相猗复欲出其上。形此生死不可赞叹泥洹之事复欲出其上。如是天子。是为计吾我人者。复问云何得无嗔恚而不佷。答言从生死出。住于泥洹。还世间。灭诸爱欲而净行。于灭不永灭。于起无所起。诸形音声不以畏惧。如是灭为习者有所脱。脱习者为已度如是事一切法。不能举其功不能胜其德。是为无恚而不恨。说是法时。三万二千天子得法眼净。五千比丘心得解脱。万二千菩萨得忍辱力。</p>
  <h2>声闻品第四</h2>
  <p>于是须真天子谓诸大弟子。仁者所狐疑。可问文殊师利。长老摩诃迦叶。前问文殊师利言。菩萨云何行八惟务禅。答言菩萨于八惟务禅。本无无所造立禅。无恚禅等禅。是菩萨禅。复问云何作是说。答言惟迦叶。身本无。无造立于三界者。便起爱欲已了离欲。是故知身本无。于三界无所造。于欲无所想。已知空而立禅。如是迦叶而作此说。八惟务禅。本无无造立禅。无恚禅等禅。则菩萨禅。于是迦叶默而无言。贤者舍利弗复问。云何菩萨得无碍慧。答言菩萨于诸碍而无恚恨。于诸挂碍而无制著。一切爱欲而皆见知而不舍离。所以者何。养护一切故。是故菩萨得无碍慧。</p>
  <p>贤者摩诃目犍连复问。云何菩萨而得神足。答言。惟目犍连。菩萨于无为而无所受。度脱一切而降尽之。不于有为有所受。所以者何。将护一切故。是故菩萨得大神足。</p>
  <p>长老须菩提复问。云何菩萨得知他法行。答言。惟须菩提。菩萨于一切他异法悉了知之。心于道事而不厌。常乐三昧而无足诸所作为而示现。是故菩萨得知他法行。</p>
  <p>贤者分耨文陀尼子复问。云何菩萨博采众义说明慧法。答言。惟分耨。菩萨悉示一切诸根。随所乐喜而说其德。无常苦空非身之义。各令得其所。无数生死百千劫。持是法义而遍教授。无有灭尽。其智如是。是故菩萨博采众义说明慧法。</p>
  <p>贤者离越复问。云何菩萨如常乐禅。答言惟离越。菩萨习三摩越悉知诸法。于诸乱意者而起大哀。令发无央数行不禅无所乐。是故菩萨得禅。</p>
  <p>贤者忧波离复问。云何菩萨得持法藏。答言唯忧波离。菩萨悉知诸法奥藏。从本已来泥曰离爱欲者。已应法藏教授一切。为示爱欲令觉知之。于爱欲中令起道意。是故菩萨得法隩藏。贤者阿那律复问。云何菩萨得天眼彻视。答言。唯阿那律。菩萨于十方诸色。悉照见已。有色习者。而为示现于一切法。悉示现无所著。令寻迹而得出。是为菩萨天眼彻视。</p>
  <p>贤者薄鸠卢复问。云何菩萨得诸根寂定。答言菩萨于一切界视如佛界。于佛界。视诸界无所有。是故菩萨得诸根寂定。</p>
  <p>贤者鸯掘魔复问。云何菩萨得利诸根。答言菩萨视诸逆恶等之如道。是故菩萨得利诸根。</p>
  <p>贤者摩诃迦旃延复问。云何菩萨得分别知众经方便。答言菩萨得四等无尽。何等为四。一者义。二者法。三者次第。四者报答。是为四。以一绝句。于百千劫。广为一切分别演教。而是教不近有为不有所染。已净无所却。而是教于诸法界不动转。于一切受而为作受。是故菩萨得分别知众经方便。贤者摩诃拘絺复问。云何菩萨得义法次第报答四事。答言菩萨于寂然法得此。已义等教授以住于法。以法等教授于所为常欢喜而无恨。以等次第教授而响不可护持。以报答教授。是故菩萨得义法次第报答。</p>
  <p>贤者罗云复问。云何菩萨得净其戒。答言惟罗云。菩萨以净戒三昧。舍戒犯戒。将养一切。是故菩萨而得净戒。贤者阿难复问。云何菩萨而得博闻。答言。菩萨一切诸佛所说。乐欲听闻。已闻则受其义。闻已皆持。所闻便以教授。是为菩萨而得博闻。于是诸大弟子欢喜默然。</p>
  <p>尔时须真天子谓诸大弟子言。属文殊师利所说法仁宁有是事乎。诸大弟子言。吾等尚不能了知一法。何况尔所法耶。天子言。仁者若干种身。各各异类。其道义一也。大弟子答言。譬如牛迹中水。诸余弟子所知如是。若车毂隐地其处受水。吾等之类其譬如是。譬如大海其水广长。无有边幅深难得底。于声闻辟支佛中。菩萨为尊。天子赞言。善哉善哉。所说至诚而不贡高。文殊师利言。如是天子。弟子所言而不贡高。称誉菩萨。审谛实尔。天子问文殊师利。仁者云何作是说。答言。如是天子。声闻辟支佛。为猗贡高为离贡高。菩萨贡高出彼辈上。合聚佛法则是菩萨为行勇悍。天子复问。菩萨贡高。欲令他人称誉耶。答言欲将导一切故。如是天子。天子复问。云何如是。答言天子。是故菩萨方便称誉佛乘。毁弟子乘。于大众中。自现身所行及法事。所以者何。欲令一切皆发道意。不欲使人起小道意。所以者何。焦烧佛种故。教一切人皆令远离。所以者何。不欲令人贪乐故也。如是天子。欲令菩萨发大乘灭弟子乘故。天子复问。得无过耶。答言天子称誉摩尼琉璃水精甚净。无所沾污。宁复过乎。天子报言。所说无过。答言如是天子。菩萨称誉大乘毁弟子乘。不增不减也。天子。譬如长者子称誉转轮圣王功德。毁呰国中诸贫乞者。岂有不可。天子言无不可也。文殊师利。自如所说耶。答言如是天子。菩萨称誉大乘而毁呰弟子乘者。而无所损。佛尔时赞叹文殊师利言。善哉善哉。如是所说为甚快也。何以故。文殊师利。称誉大乘毁弟子乘。弟子则毁一切乘矣。所以然者。其大乘者。皆生一切乘故。</p>
</body></html>