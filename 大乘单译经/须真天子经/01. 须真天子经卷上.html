<!doctype html>
<html id="z3IBTvTSU" data-ver="1187">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘单译经">
  <meta period="西晋">
 </head>
 <body>
  <h1 id="a1">须真天子经卷上</h1>
  <h2 id="a2">问四事品第一</h2>
  <p id="a3">闻如是。<a id="a-4"></a>一时佛游舍卫国祇树之园给饭孤独精舍。<a id="a-5"></a>与大众俱。<a id="a-6"></a>比丘千二百五十人。<a id="a-7"></a>菩萨万人。<a id="a-8"></a>及诸欲天子诸色天子诸遍净天子。<a id="a-9"></a>比丘比丘尼优婆塞优婆夷。<a id="a-A"></a>于是世尊与无央数百千之众。<a id="a-B"></a>围绕会聚而为说法。<a id="a-C"></a>尔时文殊师利童子。<a id="a-D"></a>须真天子。<a id="a-E"></a>于会中坐。<a id="a-F"></a>须真天子察众坐定。<a id="a-G"></a>便从坐起整衣服。<a id="a-H"></a>叉手长跪白佛言。<a id="a-I"></a>愿欲有所问。<a id="a-J"></a>惟佛分别解说其决。<a id="a-K"></a>佛言善哉善哉天子。<a id="a-L"></a>为世一切求最上义。<a id="a-M"></a>乃以此念问多陀竭。<a id="a-N"></a>所疑便说恣所欲问。<a id="a-O"></a>须真天子踊跃欢喜即白佛言。<a id="a-P"></a>世尊。<a id="a-Q"></a>何谓菩萨得不妄信而志大乘。<a id="a-R"></a>何谓菩萨所作坚强得不怯弱。<a id="a-S"></a>何谓菩萨得无能及最禑之福。<a id="a-T"></a>何谓菩萨得知无所挂碍之行。<a id="a-U"></a>何谓菩萨去离冥尘而得智慧。<a id="a-V"></a>何谓菩萨入众勇辩得无恐惧。<a id="a-W"></a>何谓菩萨得所闻义依而有护。<a id="a-X"></a>何谓菩萨得依法奥超绝于俗。<a id="a-Y"></a>何谓菩萨得恭敬顺行佛世尊教。<a id="a-Z"></a>何谓菩萨得承法教导利一切。<a id="a-a"></a>何谓菩萨得不可及神通之慧。<a id="a-b"></a>何谓菩萨得魔现怪心不倾动。<a id="a-c"></a>何谓菩萨得深远智而不可逮。<a id="a-d"></a>何谓菩萨得不为俗法之所沾污。<a id="a-e"></a>何谓菩萨得入深行殊胜无侣。<a id="a-f"></a>何谓菩萨得知巧方便根为众说法。<a id="a-g"></a>何谓菩萨得入脱门在生死中不与色欲会。<a id="a-h"></a>何谓菩萨得奇特方便降伏贡高。<a id="a-i"></a>何谓菩萨得因缘方便知诸所作。<a id="a-j"></a>何谓菩萨得律方便离诸所见。<a id="a-k"></a>何谓菩萨得善权方便长育一切。<a id="a-l"></a>何谓菩萨得吉祥愿身意清净。<a id="a-m"></a>何谓菩萨得忍辱力心无恚怒。<a id="a-n"></a>何谓菩萨得波罗蜜度于彼岸。<a id="a-o"></a>何谓菩萨得应所乏饶益一切。<a id="a-p"></a>何谓菩萨得为一切世人所爱敬。<a id="a-q"></a>何谓菩萨而得智黠为人所誉。<a id="a-r"></a>何谓菩萨所行功德而不可尽。<a id="a-s"></a>何谓菩萨坚其本要会得至佛。<a id="a-t"></a>何谓菩萨常为豪尊揽持诸法而得自在。<a id="a-u"></a>何谓菩萨诸所施造辄为作师。<a id="a-v"></a>何谓菩萨总持众事无所不了。<a id="a-w"></a>须真天子问已默然。<a id="a-x"></a>佛言善哉善哉须真天子。<a id="a-y"></a>所问甚深。<a id="a-z"></a>多所过度于世人民。<a id="a-10"></a>念持是事以问如来。<a id="a-11"></a>起菩萨意济脱生死。<a id="a-12"></a>谛听谛受。<a id="a-13"></a>佛当为汝解说其义。<a id="a-14"></a>踰于所问疾得是事。<a id="a-15"></a>于是天子受教而听。<a id="a-16"></a>佛告天子。<a id="a-17"></a>菩萨有四事行。<a id="a-18"></a>得不妄信而志大乘。<a id="a-19"></a>何等为四。<a id="a-1A"></a>一者以善权方便入于智慧而不动转。<a id="a-1B"></a>二者以立大哀住无盖慈。<a id="a-1C"></a>三者以立法义所问能报。<a id="a-1D"></a>四者以立于道逮得神通晓知所有。<a id="a-1E"></a>是为四事。<a id="a-1F"></a>菩萨得不妄信而志大乘。<a id="a-1G"></a>佛尔时歌颂而言。</p>
  <p id="a1H">坚住于权方便　　已见慧智无底</p>
  <p id="a1I">普弘广行大哀　　慈护人常得脱</p>
  <p id="a1J">得义法善方便　　应所报无踬碍</p>
  <p id="a1K">神通达道化之　　以得是无能坏</p>
  <p id="a1L">复次天子。<a id="a-1M"></a>菩萨有四事行。<a id="a-1N"></a>所作坚强得不怯弱。<a id="a-1O"></a>何等为四。<a id="a-1P"></a>一者精进不转。<a id="a-1Q"></a>二者身所行净及净他人。<a id="a-1R"></a>三者其意纯淑得至于道。<a id="a-1S"></a>四者不厌惓于佛法而得成就。<a id="a-1T"></a>是为四事菩萨所作坚强得不怯弱。<a id="a-1U"></a>佛尔时歌颂曰。</p>
  <p id="a1V">得坚住于精进　　立中正无两际</p>
  <p id="a1W">常清净无垢浊　　身意行口亦尔</p>
  <p id="a1X">所作为常纯淑　　以是故乘佛义</p>
  <p id="a1Y">于请益不厌惓　　常思念于佛法</p>
  <p id="a1Z">此四事法之上　　是则为微妙持</p>
  <p id="a1a">若有坚住法者　　便当得道行径</p>
  <p id="a1b">于内外皆已了　　悉逮得道之节</p>
  <p id="a1c">在于此三处中　　为法王今不久</p>
  <p id="a1d">复次天子。<a id="a-1e"></a>菩萨有四事法。<a id="a-1f"></a>得无能及最禑之福。<a id="a-1g"></a>何等为四事。<a id="a-1h"></a>一者以般若波罗蜜。<a id="a-1i"></a>广教授诸菩萨。<a id="a-1j"></a>二者未发道心者。<a id="a-1k"></a>而劝一切令发道意。<a id="a-1l"></a>三者常行三品愿一戒二智慧三平等。<a id="a-1m"></a>应是事者所作功德而无恚怒。<a id="a-1n"></a>四者心念于道而无懈怠。<a id="a-1o"></a>是为四事菩萨得无能及最禑之福。<a id="a-1p"></a>佛尔时歌颂言。</p>
  <p id="a1q">用智慧度无极　　教导于解黠者</p>
  <p id="a1r">便以等住于道　　则恒以是道心</p>
  <p id="a1s">广劝勉于众人　　皆使令发道意</p>
  <p id="a1t">于三品而不转　　若有应于是者</p>
  <p id="a1u">便为合于道义　　其一切诸所作</p>
  <p id="a1v">是功德遂当办　　稍得依近于道</p>
  <p id="a1w">复次天子。<a id="a-1x"></a>菩萨有四事行。<a id="a-1y"></a>得知无所挂碍之行。<a id="a-1z"></a>何等为四。<a id="a-20"></a>一者有所作常以慧。<a id="a-21"></a>不为顽佷自用。<a id="a-22"></a>二者知一切法因缘所属。<a id="a-23"></a>离于吾我而无嗔怒。<a id="a-24"></a>三者以空法摄护一切。<a id="a-25"></a>四者远离爱欲晓了六情。<a id="a-26"></a>是为四事菩萨得无所挂碍之行。<a id="a-27"></a>佛尔时歌颂言。</p>
  <p id="a28">所作常以慧　　不佷不自从</p>
  <p id="a29">信用律方便　　所见而不受</p>
  <p id="a2A">是法为以空　　终不舍离人</p>
  <p id="a2B">行过诸所欲　　内外为已净</p>
  <p id="a2C">如是最上法　　四事之所立</p>
  <p id="a2D">便得智无碍　　慧度于无极</p>
  <p id="a2E">复次天子。<a id="a-2F"></a>菩萨有四事行。<a id="a-2G"></a>去离冥尘而得智慧。<a id="a-2H"></a>何等为四。<a id="a-2I"></a>一者所闻不厌足。<a id="a-2J"></a>二者应人所欲。<a id="a-2K"></a>而为说法心无所冀。<a id="a-2L"></a>三者一切所作如幻。<a id="a-2M"></a>于诸法界慧无所坏。<a id="a-2N"></a>四者一时发道意。<a id="a-2O"></a>超入法城。<a id="a-2P"></a>是为四事菩萨去离冥尘而得智慧。<a id="a-2Q"></a>佛尔时歌颂言。</p>
  <p id="a2R">常求深学　　闻不厌足　　审观法义</p>
  <p id="a2S">应所欲教　　已得总持　　自以意说</p>
  <p id="a2T">不复从人　　有所启受　　所作若梦</p>
  <p id="a2U">及野马幻　　视一切法　　痴分如是</p>
  <p id="a2V">其所修设　　而不坏法　　一发净意</p>
  <p id="a2W">便弃苦痛　　如是法品　　甚为殊杰</p>
  <p id="a2X">是经尊特　　常当亲近　　去离冥尘</p>
  <p id="a2Y">而得慧明　　游于三世　　譬如日光</p>
  <p id="a2Z">复次天子。<a id="a-2a"></a>菩萨有四事行。<a id="a-2b"></a>入诸勇辩得不恐惧。<a id="a-2c"></a>何等为四。<a id="a-2d"></a>一者得陀邻尼念持不忘。<a id="a-2e"></a>二者语能报诸所问。<a id="a-2f"></a>皆断其狐疑。<a id="a-2g"></a>三者以大哀。<a id="a-2h"></a>教授一切使入空。<a id="a-2i"></a>四者所作离于魔事。<a id="a-2j"></a>便得神通之智。<a id="a-2k"></a>是为四事菩萨入众勇辩得不恐惧。<a id="a-2l"></a>佛尔时歌颂言。</p>
  <p id="a2m">已得于总持　　所闻而不忘</p>
  <p id="a2n">语报坚诸问　　皆断众狐疑</p>
  <p id="a2o">大哀广教授　　一切无所有</p>
  <p id="a2p">神通为已达　　魔欲不能制</p>
  <p id="a2q">如是四事法　　则为应菩萨</p>
  <p id="a2r">于是无恐畏　　在众住不惧</p>
  <p id="a2s">复次天子。<a id="a-2t"></a>菩萨有四事行。<a id="a-2u"></a>得所闻义依而有护。<a id="a-2v"></a>何等为四。<a id="a-2w"></a>一者诸所闻者皆悉持之。<a id="a-2x"></a>于所闻无所闻。<a id="a-2y"></a>亦无力亦无持亦无所至。<a id="a-2z"></a>二者诸所音声非是正行。<a id="a-30"></a>皆远离之诸法皆解脱等。<a id="a-31"></a>若如称义议如响。<a id="a-32"></a>三者若闻他方有深经。<a id="a-33"></a>轻身往求。<a id="a-34"></a>四者已入寂静义。<a id="a-35"></a>而无有愦闹。<a id="a-36"></a>是为四事菩萨得所闻义依而有护。<a id="a-37"></a>佛尔时歌颂言。</p>
  <p id="a38">虽欲多闻法　　不听采其义</p>
  <p id="a39">无闻亦无力　　因义是其要</p>
  <p id="a3A">三界诸音声　　皆非正道行</p>
  <p id="a3B">响等譬如称　　知义亦如是</p>
  <p id="a3C">于是得闻听　　观受奉其义</p>
  <p id="a3D">无使身自行　　彼说闻欢喜</p>
  <p id="a3E">其义最第一　　法寂无愦义</p>
  <p id="a3F">用是深法行　　禀承敬其义</p>
  <p id="a3G">复次天子。<a id="a-3H"></a>菩萨有四事行。<a id="a-3I"></a>得依法隩超绝于俗。<a id="a-3J"></a>何等为四。<a id="a-3K"></a>一者聚会众人。<a id="a-3L"></a>而为说法。<a id="a-3M"></a>二者于大众中。<a id="a-3N"></a>为现无常事。<a id="a-3O"></a>三者劝大祠祀者。<a id="a-3P"></a>使为觉愿。<a id="a-3Q"></a>四者常欲舍诸所有止空闲处。<a id="a-3R"></a>是为四事菩萨得依法隩超绝于俗。<a id="a-3S"></a>佛尔时歌颂言。</p>
  <p id="a3T">在于大城　　常处其中　　因其黠慧</p>
  <p id="a3U">而为说法　　住身大会　　建立众人</p>
  <p id="a3V">淫放逸中　　为现无常　　会于大祠</p>
  <p id="a3W">彼我等佐　　因祠劝助　　用已觉故</p>
  <p id="a3X">与无有俱　　常念舍离　　心常愿求</p>
  <p id="a3Y">处在空闲</p>
  <p id="a3Z">复次天子。<a id="a-3a"></a>菩萨有四事行。<a id="a-3b"></a>得恭敬顺行佛世尊教。<a id="a-3c"></a>何等为四。<a id="a-3d"></a>一者心常在道。<a id="a-3e"></a>究竟不离。<a id="a-3f"></a>二者所闻受持。<a id="a-3g"></a>念未曾忘。<a id="a-3h"></a>三者所许如言。<a id="a-3i"></a>有求不逆。<a id="a-3j"></a>四者习于空无。<a id="a-3k"></a>入一切法。<a id="a-3l"></a>是为四事得菩萨恭敬顺行佛世尊教。<a id="a-3m"></a>佛尔时歌颂言。</p>
  <p id="a3n">身更诸苦痛　　道意终不转</p>
  <p id="a3o">得闻入法要　　是则大导师</p>
  <p id="a3p">心口有所许　　身行亦如言</p>
  <p id="a3q">习诸空无慧　　入众智黠法</p>
  <p id="a3r">奉行如法教　　得离淫怒痴</p>
  <p id="a3s">不懈不中止　　无恚亦无懊</p>
  <p id="a3t">十方称名誉　　歌叹其功德</p>
  <p id="a3u">若应顺此教　　法慧无过者</p>
  <p id="a3v">复次天子菩萨有四事行。<a id="a-3w"></a>得承法教道利一切。<a id="a-3x"></a>何等为四。<a id="a-3y"></a>一者受空身住。<a id="a-3z"></a>能为众会广说大法。<a id="a-40"></a>二者已自调心去离淫欲而得泥曰。<a id="a-41"></a>复令会者调心止欲说泥洹法。<a id="a-42"></a>三者自身所作满足至道。<a id="a-43"></a>复令一切立摩诃衍。<a id="a-44"></a>四者自身求法已畅众妙。<a id="a-45"></a>复教于人令求索法。<a id="a-46"></a>是为四事菩萨得承法教导利一切。<a id="a-47"></a>佛尔时歌颂曰。</p>
  <p id="a48">教授于人　　令受空要　　调心止欲</p>
  <p id="a49">得住泥曰　　有德至尊　　及大神足</p>
  <p id="a4A">以法布施　　示人觉乘　　所为已具</p>
  <p id="a4B">至于道心　　于众立人　　使至大乘</p>
  <p id="a4C">常求于法　　便合义力　　为众说法</p>
  <p id="a4D">亦不增减</p>
  <p id="a4E">复次天子。<a id="a-4F"></a>菩萨有四事行。<a id="a-4G"></a>得不可及神通之慧。<a id="a-4H"></a>何等为四。<a id="a-4I"></a>一者日日修梵四净之行。<a id="a-4J"></a>二者常止宿于空闲之处。<a id="a-4K"></a>三者深入于法忍。<a id="a-4L"></a>四者身心而等慧。<a id="a-4M"></a>是为四事菩萨得不可及神通之慧。<a id="a-4N"></a>佛尔时歌颂言。</p>
  <p id="a4O">日修梵行　　以自兴立　　常乐空闲</p>
  <p id="a4P">处于清净　　已入深法　　便至于道</p>
  <p id="a4Q">身心平等　　自致得慧　　已合如是</p>
  <p id="a4R">于行如等　　于五神通　　为已得达</p>
  <p id="a4S">飞到十方　　住诸佛前　　多所育养</p>
  <p id="a4T">于一切人</p>
  <p id="a4U">复次天子。<a id="a-4V"></a>菩萨有四事行。<a id="a-4W"></a>得魔现怪心不倾动。<a id="a-4X"></a>何等为四。<a id="a-4Y"></a>一者住四禅者皆令入空。<a id="a-4Z"></a>二者常以大哀不舍一切。<a id="a-4a"></a>三者供施三宝精进不绝常不厌足。<a id="a-4b"></a>四者以沤和拘舍罗故。<a id="a-4c"></a>六波罗蜜而得坚住。<a id="a-4d"></a>是为四事菩萨得魔现怪心不倾动。<a id="a-4e"></a>佛尔时歌颂言。</p>
  <p id="a4f">空无思想住　　建立道四禅</p>
  <p id="a4g">常以无极哀　　令众安入义</p>
  <p id="a4h">其于法宝贯　　不截亦不断</p>
  <p id="a4i">应诸度无极　　则是权所引</p>
  <p id="a4j">意尊无能坏　　坚住而不动</p>
  <p id="a4k">一切诸四魔　　皆悉为之伏</p>
  <p id="a4l">遍见众庶人　　在魔罗网中</p>
  <p id="a4m">示于泥洹道　　皆令发是乘</p>
  <p id="a4n">复次天子。<a id="a-4o"></a>菩萨有四事行。<a id="a-4p"></a>得深远智而不可逮。<a id="a-4q"></a>何等为四。<a id="a-4r"></a>一者常思惟入深法。<a id="a-4s"></a>二者非义之事常悉舍离。<a id="a-4t"></a>三者常忧念一切便得合法议。<a id="a-4u"></a>四者能调刚强开解愚冥得佛无碍智。<a id="a-4v"></a>是为四事菩萨得深远智而不可逮。<a id="a-4w"></a>佛尔时歌颂言。</p>
  <p id="a4x">意常思惟　　入于空法　　放舍非义</p>
  <p id="a4y">常合正义　　已入是念　　忧劳一切</p>
  <p id="a4z">得深远智　　则意之最　　得调刚强</p>
  <p id="a50">开伏曚冥　　令发起意　　立摩诃衍</p>
  <p id="a51">神通之智　　皆为已办　　得智深远</p>
  <p id="a52">不可逮觉</p>
  <p id="a53">复次天子。<a id="a-54"></a>菩萨有四事行。<a id="a-55"></a>得不为俗法之所沾污。<a id="a-56"></a>何等为四。<a id="a-57"></a>一者若得利若乐若有名若叹誉不以喜悦。<a id="a-58"></a>二者若无利若苦若无名若谤毁亦不以忧。<a id="a-59"></a>三者依受五阴护养一切。<a id="a-5A"></a>四者若得受阴者示现空聚处。<a id="a-5B"></a>是为四事菩萨得不为俗法之所沾污。<a id="a-5C"></a>佛尔时歌颂言。</p>
  <p id="a5D">若有利及名誉　　便已得一切乐</p>
  <p id="a5E">有如是称叹者　　心亦不以为喜</p>
  <p id="a5F">若无利无名苦　　有智者不以忧</p>
  <p id="a5G">如莲华无沾污　　于世行亦如是</p>
  <p id="a5H">若受阴用是义　　以将护养一切</p>
  <p id="a5I">已能灭尽诸阴　　计念之若如幻</p>
  <p id="a5J">于世行随其法　　不为俗所沾污</p>
  <p id="a5K">令一切得乐义　　以戒德为涂香</p>
  <p id="a5L">复次天子。<a id="a-5M"></a>菩萨有四事行。<a id="a-5N"></a>得入深行殊胜无侣。<a id="a-5O"></a>何等为四。<a id="a-5P"></a>一者是身亦无人。<a id="a-5Q"></a>二者是人亦非人。<a id="a-5R"></a>三者诸法皆静寞。<a id="a-5S"></a>四者慧无所著。<a id="a-5T"></a>是为四事菩萨得入深行殊胜无侣。<a id="a-5U"></a>佛尔时歌颂言。</p>
  <p id="a5V">是身亦非身　　是人亦非人</p>
  <p id="a5W">法静亦如是　　慧亦无欲着</p>
  <p id="a5X">复次天子。<a id="a-5Y"></a>菩萨有四事行。<a id="a-5Z"></a>得知巧便根为众说法。<a id="a-5a"></a>何等为四。<a id="a-5b"></a>一者便得神通。<a id="a-5c"></a>二者其慧无所挂碍。<a id="a-5d"></a>三者得辩才之智。<a id="a-5e"></a>四者本愿已净。<a id="a-5f"></a>是为四事菩萨得知巧便根为众说法。<a id="a-5g"></a>佛尔时歌颂言。</p>
  <p id="a5h">神通已为达　　其慧无挂碍</p>
  <p id="a5i">辩智常如此　　本愿毕清净</p>
  <p id="a5j">已知见人根　　如应为说法</p>
  <p id="a5k">听者辄闻受　　不疑怪泥洹</p>
  <p id="a5l">复次天子。<a id="a-5m"></a>菩萨有四事行。<a id="a-5n"></a>得入脱门在生死中不与色欲会。<a id="a-5o"></a>何等为四。<a id="a-5p"></a>一者得住于空聚若见系囚便度脱之。<a id="a-5q"></a>二者得立无想诸着行者皆度脱之。<a id="a-5r"></a>三者逮得无愿安和定隐将育一切。<a id="a-5s"></a>四者得沤和拘舍罗以智慧示现诸法。<a id="a-5t"></a>是为四事菩萨得入脱门在生死中不与色欲会。<a id="a-5u"></a>佛尔时歌颂言。</p>
  <p id="a5v">已得空于聚　　系囚即解脱</p>
  <p id="a5w">已立于无想　　度诸想着行</p>
  <p id="a5x">已得于无愿　　安详和定隐</p>
  <p id="a5y">随众所生处　　将育于一切</p>
  <p id="a5z">权慧开化人　　则住度脱门</p>
  <p id="a60">具足以时入　　不止无色界</p>
  <p id="a61">复次天子。<a id="a-62"></a>菩萨有四事行。<a id="a-63"></a>得奇特方便降伏贡高。<a id="a-64"></a>何等为四。<a id="a-65"></a>一者普视悉见知诸法界。<a id="a-66"></a>二者了生死本以法度脱之。<a id="a-67"></a>三者悉知身欲本。<a id="a-68"></a>四者习于泥洹不疑诸法。<a id="a-69"></a>是为四事菩萨得奇特方便降伏贡高。<a id="a-6A"></a>佛尔时歌颂言。</p>
  <p id="a6B">普察悉见知　　一切诸法界</p>
  <p id="a6C">终无偏恨心　　所视悉平等</p>
  <p id="a6D">至于身之本　　处欲而自在</p>
  <p id="a6E">已知殊特便　　以权应而说</p>
  <p id="a6F">一切无所习　　诸法皆灭度</p>
  <p id="a6G">不生无所趣　　所有为都尽</p>
  <p id="a6H">不慢不自大　　降伏诸贡高</p>
  <p id="a6I">一切以巧智　　皆使入泥洹</p>
  <p id="a6J">复次天子。<a id="a-6K"></a>菩萨有四事行。<a id="a-6L"></a>得因缘方便知诸所作。<a id="a-6M"></a>何等为四。<a id="a-6N"></a>一者布施得豪富因此便致是。<a id="a-6O"></a>二者持戒得生天因此便致是。<a id="a-6P"></a>三者博学成大智因此便致是。<a id="a-6Q"></a>四者止观离生死因此便致是。<a id="a-6R"></a>是为四事菩萨得因缘方便知诸所作。<a id="a-6S"></a>佛尔时歌颂言。</p>
  <p id="a6T">布施得豪富　　缘是则果报</p>
  <p id="a6U">持戒生天上　　缘是则果报</p>
  <p id="a6V">博闻慧无欲　　缘是则果报</p>
  <p id="a6W">道观无识着　　缘是则果报</p>
  <p id="a6X">复次天子。<a id="a-6Y"></a>菩萨有四事行。<a id="a-6Z"></a>得律方便离诸所见。<a id="a-6a"></a>何等为四。<a id="a-6b"></a>一者在有常中心得无著。<a id="a-6c"></a>二者在无常中意不有异。<a id="a-6d"></a>三者见诸起者及生死本。<a id="a-6e"></a>乃从十二因缘合会生。<a id="a-6f"></a>其已见知不作是事。<a id="a-6g"></a>四者视诸起灭及生死灭。<a id="a-6h"></a>乃从十二因缘离散灭。<a id="a-6i"></a>其已见知处于三界不作灭事。<a id="a-6j"></a>是为四事菩萨得律方便离诸所见。<a id="a-6k"></a>佛尔时歌颂言。</p>
  <p id="a6l">见计有常者　　为示无常事</p>
  <p id="a6m">在于无常中　　为现中正法</p>
  <p id="a6n">若为一切人　　广说因缘意</p>
  <p id="a6o">其闻十二事　　心普得清净</p>
  <p id="a6p">一切诸十方　　世尊所可说</p>
  <p id="a6q">痴为生死本　　上下从是起</p>
  <p id="a6r">诸可所起者　　亦终不复灭</p>
  <p id="a6s">因缘皆已尽　　不与十二会</p>
  <p id="a6t">复次天子。<a id="a-6u"></a>菩萨有四事行。<a id="a-6v"></a>得善权方便长育一切。<a id="a-6w"></a>何等为四。<a id="a-6x"></a>一者一切人是我所皆为示现其道。<a id="a-6y"></a>二者所作功德而不厌足。<a id="a-6z"></a>三者住于生死无求泥洹无。<a id="a-70"></a>四者随诸所乐而入度脱之。<a id="a-71"></a>以权行不为爱欲所污。<a id="a-72"></a>是为四事菩萨得善权方便长育一切。<a id="a-73"></a>佛尔时歌颂言。</p>
  <p id="a74">坚于一切人　　使住于道觉</p>
  <p id="a75">诸所作功德　　不念欲中止</p>
  <p id="a76">在于生死中　　而为求灭度</p>
  <p id="a77">如其所好乐　　因是而济脱</p>
  <p id="a78">心意常当念　　亲近于是法</p>
  <p id="a79">善权方便故　　都以晓了知</p>
  <p id="a7A">恒志在养护　　无数诸人民</p>
  <p id="a7B">揽持一切智　　皆使疾逮得</p>
  <p id="a7C">复次天子。<a id="a-7D"></a>菩萨有四事行。<a id="a-7E"></a>得吉祥愿身意清净。<a id="a-7F"></a>何等为四。<a id="a-7G"></a>一者无悭贪。<a id="a-7H"></a>二者施不择时与。<a id="a-7I"></a>三者坚于戒。<a id="a-7J"></a>四者身意所作常愿于道。<a id="a-7K"></a>是为四事菩萨得吉祥愿身意清净。<a id="a-7L"></a>佛尔时歌颂言。</p>
  <p id="a7M">心质朴不悭　　持戒净无瑕</p>
  <p id="a7N">坚住而不动　　譬如须弥山</p>
  <p id="a7O">身意之所作　　常愿于觉乘</p>
  <p id="a7P">今得吉祥应　　如是得不久</p>
  <p id="a7Q">复次天子。<a id="a-7R"></a>菩萨有四事行。<a id="a-7S"></a>得忍辱力心无恚怒。<a id="a-7T"></a>何等为四。<a id="a-7U"></a>一者待遇一切人如父母爱其子。<a id="a-7V"></a>亦如自身无异。<a id="a-7W"></a>二者若得苦痛挝捶割剥。<a id="a-7X"></a>计无有身而不愁忧。<a id="a-7Y"></a>三者已得解空离诸所见。<a id="a-7Z"></a>四者身所行恶常自责悔。<a id="a-7a"></a>他人所作见而不证。<a id="a-7b"></a>是为四事菩萨得忍辱力心无恚怒。<a id="a-7c"></a>佛尔时歌颂言。</p>
  <p id="a7d">视一切如身　　若父母爱子</p>
  <p id="a7e">常持大慈意　　照育诸人民</p>
  <p id="a7f">若有起恨心　　则觉随而灭</p>
  <p id="a7g">已解了于空　　能为第一忍</p>
  <p id="a7h">若身有短恶　　常深自责悔</p>
  <p id="a7i">及见他瑕秽　　终不证其阙</p>
  <p id="a7j">一切诸人民　　吾当尽度脱</p>
  <p id="a7k">在于夜梦中　　未曾起恚心</p>
  <p id="a7l">复次天子。<a id="a-7m"></a>菩萨有四事行。<a id="a-7n"></a>得波罗蜜度于彼岸。<a id="a-7o"></a>何等为四。<a id="a-7p"></a>一者所作福无央数。<a id="a-7q"></a>二者所作慧无有限。<a id="a-7r"></a>三者以一波罗蜜满诸度无极。<a id="a-7s"></a>四者发意作功德不求余但愿一切智。<a id="a-7t"></a>是为四事菩萨得波罗蜜度于彼岸。<a id="a-7u"></a>佛尔时歌颂言。</p>
  <p id="a7v">所作福无厌足　　如众流归于海</p>
  <p id="a7w">修智慧无限量　　已得住于佛乘</p>
  <p id="a7x">则持一度无极　　满足诸波罗蜜</p>
  <p id="a7y">凡发意所作为　　常愿求于正道</p>
  <p id="a7z">已得度于彼岸　　诸度无极亦尔</p>
  <p id="a80">则便入泥洹城　　如是得不为难</p>
  <p id="a81">复次天子。<a id="a-82"></a>菩萨有四事行。<a id="a-83"></a>得应所乏饶益一切。<a id="a-84"></a>何等为四。<a id="a-85"></a>一者有无尽宝藏。<a id="a-86"></a>二者有无穷法教。<a id="a-87"></a>三者神通为已达。<a id="a-88"></a>四者心平等譬如地。<a id="a-89"></a>是为四事菩萨得应所乏饶益一切。<a id="a-8A"></a>佛尔时歌颂言。</p>
  <p id="a8B">其福藏无有尽　　法教化亦无穷</p>
  <p id="a8C">神通智达无碍　　心平等其若地</p>
  <p id="a8D">如是法难称量　　已于道而得住</p>
  <p id="a8E">如是者多饶益　　便疾得至于佛</p>
  <p id="a8F">复次天子。<a id="a-8G"></a>菩萨有四事行。<a id="a-8H"></a>得为一切世人所敬。<a id="a-8I"></a>何等为四。<a id="a-8J"></a>一者行四梵行。<a id="a-8K"></a>二者行四恩救摄一切。<a id="a-8L"></a>三者有四谛慧。<a id="a-8M"></a>四者得四无所挂碍一义二法三次第均四报答。<a id="a-8N"></a>是为四事菩萨得为一切世人所敬。<a id="a-8O"></a>佛尔时歌颂言。</p>
  <p id="a8P">如梵住行四净　　常乐施于四恩</p>
  <p id="a8Q">已得有四谛慧　　用供养一切人</p>
  <p id="a8R">因是恩已得度　　应教授而说法</p>
  <p id="a8S">以恩行合会人　　用是故见敬爱</p>
  <p id="a8T">复次天子。<a id="a-8U"></a>菩萨有四事行。<a id="a-8V"></a>而得智黠为人所誉。<a id="a-8W"></a>何等为四。<a id="a-8X"></a>一者多闻具足不犯于戒得无所疑。<a id="a-8Y"></a>二者已得乐止安而无害。<a id="a-8Z"></a>三者已得寂寞诸根便定。<a id="a-8a"></a>四者自身已得安隐而无所贪所作不自侵悉逮见知。<a id="a-8b"></a>是为四事菩萨而得智黠为人所誉。<a id="a-8c"></a>佛尔时歌颂言。</p>
  <p id="a8d">闻已具便受持　　以自戒度彼岸</p>
  <p id="a8e">如是者无所疑　　得乐止安隐处</p>
  <p id="a8f">已止宿在空闲　　则诸根用寂定</p>
  <p id="a8g">身已安无所贪　　悉逮见诸自侵</p>
  <p id="a8h">复次天子。<a id="a-8i"></a>菩萨有四事行。<a id="a-8j"></a>所作功德而不可尽。<a id="a-8k"></a>何等为四。<a id="a-8l"></a>一者已信得丰饶。<a id="a-8m"></a>二者已精进得丰饶。<a id="a-8n"></a>三者以大哀得丰饶。<a id="a-8o"></a>四者所作功德但愿大乘。<a id="a-8p"></a>是为四事菩萨所作功德而不可尽。<a id="a-8q"></a>佛尔时歌颂言。</p>
  <p id="a8r">已信得坚住　　无能动摇者</p>
  <p id="a8s">常修精进行　　从是得大力</p>
  <p id="a8t">无尽之大慈　　及与无极哀</p>
  <p id="a8u">常为一切人　　行于广大道</p>
  <p id="a8v">以如是之故　　得无尽功德</p>
  <p id="a8w">稍稍复增益　　遂至不可量</p>
  <p id="a8x">如月盛满时　　净好无瑕秽</p>
  <p id="a8y">常在众星中　　其明无能蔽</p>
  <p id="a8z">复次天子。<a id="a-90"></a>菩萨有四事行。<a id="a-91"></a>坚其本要会得至佛。<a id="a-92"></a>何等为四。<a id="a-93"></a>一者如口所言身意不异。<a id="a-94"></a>二者已受持要。<a id="a-95"></a>三者心已安隐得住于道。<a id="a-96"></a>四者意得坚强若如金刚。<a id="a-97"></a>是为四事菩萨坚其本要会得至佛。<a id="a-98"></a>佛尔时歌颂言。</p>
  <p id="a99">口之所言　　所作亦尔　　若已敬爱</p>
  <p id="a9A">奉持正要　　为已安住　　于此道意</p>
  <p id="a9B">其身坚强　　譬若金刚　　如是则为</p>
  <p id="a9C">四事法行　　智黠之人　　常修是事</p>
  <p id="a9D">意不犹预　　为已得定　　已坚其要</p>
  <p id="a9E">会得至佛</p>
  <p id="a9F">复次天子。<a id="a-9G"></a>菩萨有四事行。<a id="a-9H"></a>常为豪尊揽持诸法而得自在。<a id="a-9I"></a>何等为四。<a id="a-9J"></a>一者得于智力而无欲力。<a id="a-9K"></a>二者得黠慧力离诸痴冥。<a id="a-9L"></a>三者心得自在不随魔教。<a id="a-9M"></a>四者为得总持随人所乐而为说法。<a id="a-9N"></a>是为四事菩萨常为豪尊揽持诸法而得自在。<a id="a-9O"></a>佛尔时歌颂言。</p>
  <p id="a9P">已智力得勇慧　　为不随爱欲力</p>
  <p id="a9Q">黠慧力消痴冥　　已度脱诸所见</p>
  <p id="a9R">心已尊魔皆伏　　得总持应问答</p>
  <p id="a9S">教授众不自侵　　已是故疾得尊</p>
  <p id="a9T">复次天子。<a id="a-9U"></a>菩萨有四事行。<a id="a-9V"></a>诸所施造辄为作师。<a id="a-9W"></a>何等为四。<a id="a-9X"></a>一者不嗔恚。<a id="a-9Y"></a>二者常恭敬于人。<a id="a-9Z"></a>三者不淫泆。<a id="a-9a"></a>四者意纯淑。<a id="a-9b"></a>是为四事菩萨诸所施造辄为作师。<a id="a-9c"></a>佛尔时歌颂言。</p>
  <p id="a9d">心念无淫恚　　常住于恭敬</p>
  <p id="a9e">纯淑得至道　　为师敷要慧</p>
  <p id="a9f">造匠众方便　　于世世之上</p>
  <p id="a9g">世人咸归仰　　一切头面礼</p>
  <p id="a9h">复次天子。<a id="a-9i"></a>菩萨有四事行。<a id="a-9j"></a>总持众事无所不了。<a id="a-9k"></a>何等为四。<a id="a-9l"></a>一者已通于智。<a id="a-9m"></a>于智中游无所不过。<a id="a-9n"></a>二者所说十方诸佛皆闻其音佛寻报赞。<a id="a-9o"></a>三者皆已离诸无功德法。<a id="a-9p"></a>四者皆已得诸功德正法即便逮得世雄印。<a id="a-9q"></a>是为四事菩萨总持众事无所不了。<a id="a-9r"></a>佛尔时歌颂言。</p>
  <p id="a9s">神通为已达　　飞行净众尘</p>
  <p id="a9t">其智甚广大　　普等如虚空</p>
  <p id="a9u">一切诸如来　　皆见闻其音</p>
  <p id="a9v">报答悉满足　　其音无缺减</p>
  <p id="a9w">诸非功德业　　为已悉远离</p>
  <p id="a9x">爱庆得吉祥　　立诸功德本</p>
  <p id="a9y">已住如此者　　为能光是法</p>
  <p id="a9z">于是功德中　　皆无自侵者</p>
  <p id="aA0">佛说此四事章句言时。<a id="a-A1"></a>万二千人发无上正真道意。<a id="a-A2"></a>五千菩萨得无所从生法忍。<a id="a-A3"></a>尔时三千大千刹土六反震动。<a id="a-A4"></a>其大光明无所不照。</p>
  <p data-pb></p>
  <h2 id="aA5">答法议品第二</h2>
  <p id="aA6">真天子。<a id="a-A7"></a>则语文殊师利童子言。<a id="a-A8"></a>如来为我发遣三十二事章句法品。<a id="a-A9"></a>惟愿重为广说令解。<a id="a-AA"></a>云何菩萨于此大乘意不忘信。<a id="a-AB"></a>文殊师利答言。<a id="a-AC"></a>心自审信不随他教故。<a id="a-AD"></a>天子复问。<a id="a-AE"></a>云何菩萨所作坚强。<a id="a-AF"></a>答言降弃诸欲故。<a id="a-AG"></a>天子复问。<a id="a-AH"></a>云何菩萨得最禑之福。<a id="a-AI"></a>答言了知法界而不动故。<a id="a-AJ"></a>天子复问。<a id="a-AK"></a>云何菩萨得无碍行。<a id="a-AL"></a>答言不为诸入之所惑故。<a id="a-AM"></a>天子复问。<a id="a-AN"></a>云何菩萨去离冥尘。<a id="a-AO"></a>答曰知诸法界本皆净故。<a id="a-AP"></a>天子复问。<a id="a-AQ"></a>云何菩萨入众勇辩离诸恐畏。<a id="a-AR"></a>答言选求诸法不可得貌故。<a id="a-AS"></a>天子复问。<a id="a-AT"></a>云何菩萨得所闻义依而有护。<a id="a-AU"></a>答言知诸法默然故。<a id="a-AV"></a>天子复问。<a id="a-AW"></a>云何菩萨得依法议。<a id="a-AX"></a>答言已知住法界故。<a id="a-AY"></a>天子复问。<a id="a-AZ"></a>云何菩萨而得顺教。<a id="a-Aa"></a>答言不随诸音故。<a id="a-Ab"></a>天子复问。<a id="a-Ac"></a>云何菩萨得随法教。<a id="a-Ad"></a>文殊答言得诸解脱故。<a id="a-Ae"></a>天子复问。<a id="a-Af"></a>云何菩萨得无过者。<a id="a-Ag"></a>答言于诸法心不动故。<a id="a-Ah"></a>天子复问。<a id="a-Ai"></a>云何菩萨降伏魔众。<a id="a-Aj"></a>答言以空觉于爱欲而求道故。<a id="a-Ak"></a>天子复问。<a id="a-Al"></a>云何菩萨智不可逮。<a id="a-Am"></a>文殊答曰得诸佛法悉受持故。<a id="a-An"></a>天子复问。<a id="a-Ao"></a>云何菩萨不为世法所污。<a id="a-Ap"></a>答曰随世俗行无能污故。<a id="a-Aq"></a>天子复问。<a id="a-Ar"></a>云何菩萨得诸深行。<a id="a-As"></a>答言于空法不恐惧故。<a id="a-At"></a>天子复问。<a id="a-Au"></a>云何菩萨知巧便根。<a id="a-Av"></a>答曰于六情悉见诸情之本故。<a id="a-Aw"></a>天子复问。<a id="a-Ax"></a>云何菩萨得至脱门。<a id="a-Ay"></a>答言于一切门为说脱教故。<a id="a-Az"></a>天子复问。<a id="a-B0"></a>云何菩萨得奇特方便。<a id="a-B1"></a>答言于生死索泥洹求而见之于泥洹见生死径故。<a id="a-B2"></a>天子复问。<a id="a-B3"></a>云何菩萨所作得因缘方便。<a id="a-B4"></a>答曰住于无数悉见一切诸法故。<a id="a-B5"></a>天子复问。<a id="a-B6"></a>云何菩萨得律方便。<a id="a-B7"></a>答言视一切法无所属故。<a id="a-B8"></a>天子复问。<a id="a-B9"></a>云何菩萨得善权方便。<a id="a-BA"></a>答言随世所作不离不着故。<a id="a-BB"></a>天子复问。<a id="a-BC"></a>云何菩萨得吉祥愿。<a id="a-BD"></a>答言已逮道智故。<a id="a-BE"></a>天子复问。<a id="a-BF"></a>云何菩萨得忍辱力。<a id="a-BG"></a>答言从本已来至于泥洹悉知诸法故。<a id="a-BH"></a>天子复问。<a id="a-BI"></a>云何菩萨得度彼岸。<a id="a-BJ"></a>答言悉知一切异法故。<a id="a-BK"></a>天子复问。<a id="a-BL"></a>云何菩萨得饶益一切。<a id="a-BM"></a>答言悉知无尽法界故。<a id="a-BN"></a>天子复问。<a id="a-BO"></a>云何菩萨为众所爱。<a id="a-BP"></a>答言视诸佛刹无有色故。<a id="a-BQ"></a>天子复问。<a id="a-BR"></a>云何菩萨得众称誉。<a id="a-BS"></a>答言不于诸法言是我所非我所故。<a id="a-BT"></a>天子复问。<a id="a-BU"></a>云何菩萨德不可尽。<a id="a-BV"></a>答曰等知诸法如虚空故。<a id="a-BW"></a>天子复问。<a id="a-BX"></a>云何菩萨得坚其本要。<a id="a-BY"></a>答言于法界无所破坏故。<a id="a-BZ"></a>天子复问。<a id="a-Ba"></a>云何菩萨得为豪尊。<a id="a-Bb"></a>答言无心悉知一切心故。<a id="a-Bc"></a>天子复问。<a id="a-Bd"></a>云何菩萨而得为师。<a id="a-Be"></a>答言于无念法无所舍故。<a id="a-Bf"></a>天子复问。<a id="a-Bg"></a>云何菩萨得晓知众事。<a id="a-Bh"></a>答言知一切法无依无怙无来往故。<a id="a-Bi"></a>是故天子。<a id="a-Bj"></a>菩萨得晓了众事。<a id="a-Bk"></a>尔时文殊师利说是事时。<a id="a-Bl"></a>八万菩萨得无所从生法忍。<a id="a-Bm"></a>于是世尊赞文殊师利童子言。<a id="a-Bn"></a>善哉善哉。<a id="a-Bo"></a>如所解说。<a id="a-Bp"></a>分别法义。<a id="a-Bq"></a>何快如此。</p>
  <h2 id="aBr">法纯淑品第三</h2>
  <p id="aBs">于是须真天子复问文殊师利言。<a id="a-Bt"></a>仁者我所问法为纯淑不。<a id="a-Bu"></a>答言世之所有欲而无厌。<a id="a-Bv"></a>心悉舍离。<a id="a-Bw"></a>审于法奥。<a id="a-Bx"></a>则为法之纯淑。<a id="a-By"></a>如吾所报卿属所问。<a id="a-Bz"></a>岂复纯淑法耶。<a id="a-C0"></a>法乎天子无纯无淑。<a id="a-C1"></a>所以者何。<a id="a-C2"></a>无像貌故。<a id="a-C3"></a>法乎天子不可得见。<a id="a-C4"></a>所以者何。<a id="a-C5"></a>目之所视不极于微用有着故。<a id="a-C6"></a>法乎天子亦无作者。<a id="a-C7"></a>所以者何。<a id="a-C8"></a>用无起故。<a id="a-C9"></a>法乎天子无有道径。<a id="a-CA"></a>所以者何。<a id="a-CB"></a>无吾无我故。<a id="a-CC"></a>法乎天子悉皆平等。<a id="a-CD"></a>所以者何。<a id="a-CE"></a>如虚空故。<a id="a-CF"></a>法乎天子不可得等。<a id="a-CG"></a>所以者何。<a id="a-CH"></a>用无侣故。<a id="a-CI"></a>法乎天子常住无来无去无语无言。<a id="a-CJ"></a>无毁无誉离于毁誉。<a id="a-CK"></a>无绮无饰无丑无陋故。<a id="a-CL"></a>法乎天子无穿无漏无补无纳。<a id="a-CM"></a>所以者何。<a id="a-CN"></a>过于魔行故。<a id="a-CO"></a>法乎天子无长无养。<a id="a-CP"></a>所以者何。<a id="a-CQ"></a>离于起灭故。<a id="a-CR"></a>法乎天子无处无住。<a id="a-CS"></a>所以者何。<a id="a-CT"></a>乐于法界故。<a id="a-CU"></a>法乎天子无所畏。<a id="a-CV"></a>所以者何。<a id="a-CW"></a>用不惑故。<a id="a-CX"></a>法乎天子无所爱。<a id="a-CY"></a>所以者何。<a id="a-CZ"></a>离于贡高故。<a id="a-Ca"></a>法乎天子不贡高。<a id="a-Cb"></a>所以者何。<a id="a-Cc"></a>习寂然故。<a id="a-Cd"></a>法乎天子习寂然。<a id="a-Ce"></a>所以者何。<a id="a-Cf"></a>离诸念故。<a id="a-Cg"></a>法乎天子无所念。<a id="a-Ch"></a>所以者何。<a id="a-Ci"></a>降诸异道故。<a id="a-Cj"></a>法乎天子无有巢窟。<a id="a-Ck"></a>所以者何。<a id="a-Cl"></a>离淫怒痴故。<a id="a-Cm"></a>法乎天子空。<a id="a-Cn"></a>所以者何。<a id="a-Co"></a>从本以来净故。<a id="a-Cp"></a>法乎天子无想。<a id="a-Cq"></a>所以者何。<a id="a-Cr"></a>无声名故。<a id="a-Cs"></a>法乎天子无愿。<a id="a-Ct"></a>所以者何。<a id="a-Cu"></a>不造立识故。<a id="a-Cv"></a>法乎天子无造立。<a id="a-Cw"></a>所以者何。<a id="a-Cx"></a>无疆界故。<a id="a-Cy"></a>法乎天子无所猗。<a id="a-Cz"></a>所以者何。<a id="a-D0"></a>用无双故。<a id="a-D1"></a>法乎天子无动摇。<a id="a-D2"></a>所以者何。<a id="a-D3"></a>用坚住故。<a id="a-D4"></a>法乎天子无我。<a id="a-D5"></a>所以者何。<a id="a-D6"></a>用不灭故。<a id="a-D7"></a>法乎天子无人。<a id="a-D8"></a>所以者何。<a id="a-D9"></a>从本已来无所生故。<a id="a-DA"></a>法乎天子无常。<a id="a-DB"></a>所以者何。<a id="a-DC"></a>无所起故。<a id="a-DD"></a>法乎天子无所起。<a id="a-DE"></a>所以者何。<a id="a-DF"></a>习无所生故。<a id="a-DG"></a>法乎天子无所生。<a id="a-DH"></a>所以者何。<a id="a-DI"></a>无苦器想故。<a id="a-DJ"></a>法乎天子无有想。<a id="a-DK"></a>所以者何。<a id="a-DL"></a>离诸相故。<a id="a-DM"></a>如是天子此则为法之纯淑义也。<a id="a-DN"></a>天子复问。<a id="a-DO"></a>文殊师利。<a id="a-DP"></a>法无所有亦无所要。<a id="a-DQ"></a>云何仁者说纯淑法议乎。<a id="a-DR"></a>答言善哉善哉。<a id="a-DS"></a>如卿所语诚无有异。<a id="a-DT"></a>无所有者此则纯淑法议。<a id="a-DU"></a>所以者何。<a id="a-DV"></a>无身口意所作。<a id="a-DW"></a>是则法之纯淑也。<a id="a-DX"></a>所以然者。<a id="a-DY"></a>天子。<a id="a-DZ"></a>法无巢窟故。<a id="a-Da"></a>有巢窟者身与意而异。<a id="a-Db"></a>则为非时之心施。</p>
  <p id="aDc">天子复问。<a id="a-Dd"></a>云何得知非时之心。<a id="a-De"></a>答言天子。<a id="a-Df"></a>有身为六衰相所系。<a id="a-Dg"></a>而计有常。<a id="a-Dh"></a>则知非时之心。<a id="a-Di"></a>知法求名著音声响。<a id="a-Dj"></a>而随邪径。<a id="a-Dk"></a>则知非时之心。<a id="a-Dl"></a>知法及僧受道果证。<a id="a-Dm"></a>则知非时之心。<a id="a-Dn"></a>知爱欲本邪相施与。<a id="a-Do"></a>则知非时之心。<a id="a-Dp"></a>知戒而离寂静。<a id="a-Dq"></a>则知非时之心。<a id="a-Dr"></a>毕三恶道得出为人志在天福。<a id="a-Ds"></a>则知非时之心。<a id="a-Dt"></a>其意不调而欲布施。<a id="a-Du"></a>则知非时之心。<a id="a-Dv"></a>意无寂灭。<a id="a-Dw"></a>则知非时之心。<a id="a-Dx"></a>意有猗怙而欲忍辱。<a id="a-Dy"></a>则知非时之心。<a id="a-Dz"></a>不净其意而欲精进。<a id="a-E0"></a>则知非时之心。<a id="a-E1"></a>多念喜忘禅思不定。<a id="a-E2"></a>则知非时之心。<a id="a-E3"></a>自大贡高忽于智慧。<a id="a-E4"></a>则知非时之心。<a id="a-E5"></a>住于我所而欲行慈。<a id="a-E6"></a>则知非时之心。<a id="a-E7"></a>志于犹豫而欲行哀。<a id="a-E8"></a>则知非时之心。<a id="a-E9"></a>行堕四证而欲行喜。<a id="a-EA"></a>则知非时之心。<a id="a-EB"></a>住于有身而欲行护。<a id="a-EC"></a>则知非时之心。<a id="a-ED"></a>无身痛痒意而欲念法不应止。<a id="a-EE"></a>则知非时之心。<a id="a-EF"></a>知诸起灭不应断。<a id="a-EG"></a>则知非时之心。<a id="a-EH"></a>身意相猗不应神足。<a id="a-EI"></a>则知非时之心。<a id="a-EJ"></a>以六情猗于五根。<a id="a-EK"></a>则知非时之心。<a id="a-EL"></a>以所见力依于五力。<a id="a-EM"></a>则知非时之心。<a id="a-EN"></a>知七法无觉意。<a id="a-EO"></a>则知非时之心。<a id="a-EP"></a>念爱欲贪不应八直。<a id="a-EQ"></a>则知非时之心。<a id="a-ER"></a>于苦智而有疑。<a id="a-ES"></a>则知非时之心。<a id="a-ET"></a>于习而有疑。<a id="a-EU"></a>则知非时之心。<a id="a-EV"></a>于灭尽而有疑。<a id="a-EW"></a>则知非时之心。<a id="a-EX"></a>赍俗所有欲入于道。<a id="a-EY"></a>则知非时之心。<a id="a-EZ"></a>如是天子。<a id="a-Ea"></a>受持净心用专著故。<a id="a-Eb"></a>则知非时之心。</p>
  <p id="aEc">天子复问。<a id="a-Ed"></a>云何得知是时之心。<a id="a-Ee"></a>答言天子。<a id="a-Ef"></a>心等如虚空。<a id="a-Eg"></a>则知是时之心。<a id="a-Eh"></a>复问云何心如虚空。<a id="a-Ei"></a>答言。<a id="a-Ej"></a>如虚空无心。<a id="a-Ek"></a>心亦如是。<a id="a-El"></a>如是心。<a id="a-Em"></a>心等如虚空。<a id="a-En"></a>复问谁当信心等如虚空。<a id="a-Eo"></a>答言天子。<a id="a-Ep"></a>计有吾我人者则不信。<a id="a-Eq"></a>天子复问。<a id="a-Er"></a>计吾我人者何所是。<a id="a-Es"></a>答言心等如虚空。<a id="a-Et"></a>而欲增益过出其上。<a id="a-Eu"></a>复问云何增益过出其上。<a id="a-Ev"></a>答言计有常者便欲出其上。<a id="a-Ew"></a>计无常者亦欲出其上。<a id="a-Ex"></a>苦者亦欲出其上。<a id="a-Ey"></a>乐者亦欲出其上。<a id="a-Ez"></a>忧者亦欲出其上。<a id="a-F0"></a>无忧者亦欲出其上。<a id="a-F1"></a>计有身者亦欲出其上。<a id="a-F2"></a>计无身者亦欲出其上。<a id="a-F3"></a>空无想无愿亦欲出其上。<a id="a-F4"></a>幻梦水中月影响一切诸法。<a id="a-F5"></a>其譬如是。<a id="a-F6"></a>如是等而复欲出其上。<a id="a-F7"></a>如法有所处便可增益淫怒痴更相猗复欲出其上。<a id="a-F8"></a>形此生死不可赞叹泥洹之事复欲出其上。<a id="a-F9"></a>如是天子。<a id="a-FA"></a>是为计吾我人者。<a id="a-FB"></a>复问云何得无嗔恚而不佷。<a id="a-FC"></a>答言从生死出。<a id="a-FD"></a>住于泥洹。<a id="a-FE"></a>还世间。<a id="a-FF"></a>灭诸爱欲而净行。<a id="a-FG"></a>于灭不永灭。<a id="a-FH"></a>于起无所起。<a id="a-FI"></a>诸形音声不以畏惧。<a id="a-FJ"></a>如是灭为习者有所脱。<a id="a-FK"></a>脱习者为已度如是事一切法。<a id="a-FL"></a>不能举其功不能胜其德。<a id="a-FM"></a>是为无恚而不恨。<a id="a-FN"></a>说是法时。<a id="a-FO"></a>三万二千天子得法眼净。<a id="a-FP"></a>五千比丘心得解脱。<a id="a-FQ"></a>万二千菩萨得忍辱力。</p>
  <p data-pb></p>
  <h2 id="aFR">声闻品第四</h2>
  <p id="aFS">于是须真天子谓诸大弟子。<a id="a-FT"></a>仁者所狐疑。<a id="a-FU"></a>可问文殊师利。<a id="a-FV"></a>长老摩诃迦葉。<a id="a-FW"></a>前问文殊师利言。<a id="a-FX"></a>菩萨云何行八惟务禅。<a id="a-FY"></a>答言菩萨于八惟务禅。<a id="a-FZ"></a>本无无所造立禅。<a id="a-Fa"></a>无恚禅等禅。<a id="a-Fb"></a>是菩萨禅。<a id="a-Fc"></a>复问云何作是说。<a id="a-Fd"></a>答言惟迦葉。<a id="a-Fe"></a>身本无。<a id="a-Ff"></a>无造立于三界者。<a id="a-Fg"></a>便起爱欲已了离欲。<a id="a-Fh"></a>是故知身本无。<a id="a-Fi"></a>于三界无所造。<a id="a-Fj"></a>于欲无所想。<a id="a-Fk"></a>已知空而立禅。<a id="a-Fl"></a>如是迦葉而作此说。<a id="a-Fm"></a>八惟务禅。<a id="a-Fn"></a>本无无造立禅。<a id="a-Fo"></a>无恚禅等禅。<a id="a-Fp"></a>则菩萨禅。<a id="a-Fq"></a>于是迦葉默而无言。<a id="a-Fr"></a>贤者舍利弗复问。<a id="a-Fs"></a>云何菩萨得无碍慧。<a id="a-Ft"></a>答言菩萨于诸碍而无恚恨。<a id="a-Fu"></a>于诸挂碍而无制着。<a id="a-Fv"></a>一切爱欲而皆见知而不舍离。<a id="a-Fw"></a>所以者何。<a id="a-Fx"></a>养护一切故。<a id="a-Fy"></a>是故菩萨得无碍慧。</p>
  <p id="aFz">贤者摩诃目犍连复问。<a id="a-G0"></a>云何菩萨而得神足。<a id="a-G1"></a>答言。<a id="a-G2"></a>惟目犍连。<a id="a-G3"></a>菩萨于无为而无所受。<a id="a-G4"></a>度脱一切而降尽之。<a id="a-G5"></a>不于有为有所受。<a id="a-G6"></a>所以者何。<a id="a-G7"></a>将护一切故。<a id="a-G8"></a>是故菩萨得大神足。</p>
  <p id="aG9">长老须菩提复问。<a id="a-GA"></a>云何菩萨得知他法行。<a id="a-GB"></a>答言。<a id="a-GC"></a>惟须菩提。<a id="a-GD"></a>菩萨于一切他异法悉了知之。<a id="a-GE"></a>心于道事而不厌。<a id="a-GF"></a>常乐三昧而无足诸所作为而示现。<a id="a-GG"></a>是故菩萨得知他法行。</p>
  <p id="aGH">贤者分耨文陀尼子复问。<a id="a-GI"></a>云何菩萨博采众义说明慧法。<a id="a-GJ"></a>答言。<a id="a-GK"></a>惟分耨。<a id="a-GL"></a>菩萨悉示一切诸根。<a id="a-GM"></a>随所乐喜而说其德。<a id="a-GN"></a>无常苦空非身之义。<a id="a-GO"></a>各令得其所。<a id="a-GP"></a>无数生死百千劫。<a id="a-GQ"></a>持是法义而遍教授。<a id="a-GR"></a>无有灭尽。<a id="a-GS"></a>其智如是。<a id="a-GT"></a>是故菩萨博采众义说明慧法。</p>
  <p id="aGU">贤者离越复问。<a id="a-GV"></a>云何菩萨如常乐禅。<a id="a-GW"></a>答言惟离越。<a id="a-GX"></a>菩萨习三摩越悉知诸法。<a id="a-GY"></a>于诸乱意者而起大哀。<a id="a-GZ"></a>令发无央数行不禅无所乐。<a id="a-Ga"></a>是故菩萨得禅。</p>
  <p id="aGb">贤者忧波离复问。<a id="a-Gc"></a>云何菩萨得持法藏。<a id="a-Gd"></a>答言唯忧波离。<a id="a-Ge"></a>菩萨悉知诸法奥藏。<a id="a-Gf"></a>从本已来泥曰离爱欲者。<a id="a-Gg"></a>已应法藏教授一切。<a id="a-Gh"></a>为示爱欲令觉知之。<a id="a-Gi"></a>于爱欲中令起道意。<a id="a-Gj"></a>是故菩萨得法隩藏。<a id="a-Gk"></a>贤者阿那律复问。<a id="a-Gl"></a>云何菩萨得天眼彻视。<a id="a-Gm"></a>答言。<a id="a-Gn"></a>唯阿那律。<a id="a-Go"></a>菩萨于十方诸色。<a id="a-Gp"></a>悉照见已。<a id="a-Gq"></a>有色习者。<a id="a-Gr"></a>而为示现于一切法。<a id="a-Gs"></a>悉示现无所著。<a id="a-Gt"></a>令寻迹而得出。<a id="a-Gu"></a>是为菩萨天眼彻视。</p>
  <p id="aGv">贤者薄鸠卢复问。<a id="a-Gw"></a>云何菩萨得诸根寂定。<a id="a-Gx"></a>答言菩萨于一切界视如佛界。<a id="a-Gy"></a>于佛界。<a id="a-Gz"></a>视诸界无所有。<a id="a-H0"></a>是故菩萨得诸根寂定。</p>
  <p id="aH1">贤者鸯掘魔复问。<a id="a-H2"></a>云何菩萨得利诸根。<a id="a-H3"></a>答言菩萨视诸逆恶等之如道。<a id="a-H4"></a>是故菩萨得利诸根。</p>
  <p id="aH5">贤者摩诃迦旃延复问。<a id="a-H6"></a>云何菩萨得分别知众经方便。<a id="a-H7"></a>答言菩萨得四等无尽。<a id="a-H8"></a>何等为四。<a id="a-H9"></a>一者义。<a id="a-HA"></a>二者法。<a id="a-HB"></a>三者次第。<a id="a-HC"></a>四者报答。<a id="a-HD"></a>是为四。<a id="a-HE"></a>以一绝句。<a id="a-HF"></a>于百千劫。<a id="a-HG"></a>广为一切分别演教。<a id="a-HH"></a>而是教不近有为不有所染。<a id="a-HI"></a>已净无所却。<a id="a-HJ"></a>而是教于诸法界不动转。<a id="a-HK"></a>于一切受而为作受。<a id="a-HL"></a>是故菩萨得分别知众经方便。<a id="a-HM"></a>贤者摩诃拘絺复问。<a id="a-HN"></a>云何菩萨得义法次第报答四事。<a id="a-HO"></a>答言菩萨于寂然法得此。<a id="a-HP"></a>已义等教授以住于法。<a id="a-HQ"></a>以法等教授于所为常欢喜而无恨。<a id="a-HR"></a>以等次第教授而响不可护持。<a id="a-HS"></a>以报答教授。<a id="a-HT"></a>是故菩萨得义法次第报答。</p>
  <p id="aHU">贤者罗云复问。<a id="a-HV"></a>云何菩萨得净其戒。<a id="a-HW"></a>答言惟罗云。<a id="a-HX"></a>菩萨以净戒三昧。<a id="a-HY"></a>舍戒犯戒。<a id="a-HZ"></a>将养一切。<a id="a-Ha"></a>是故菩萨而得净戒。<a id="a-Hb"></a>贤者阿难复问。<a id="a-Hc"></a>云何菩萨而得博闻。<a id="a-Hd"></a>答言。<a id="a-He"></a>菩萨一切诸佛所说。<a id="a-Hf"></a>乐欲听闻。<a id="a-Hg"></a>已闻则受其义。<a id="a-Hh"></a>闻已皆持。<a id="a-Hi"></a>所闻便以教授。<a id="a-Hj"></a>是为菩萨而得博闻。<a id="a-Hk"></a>于是诸大弟子欢喜默然。</p>
  <p id="aHl">尔时须真天子谓诸大弟子言。<a id="a-Hm"></a>属文殊师利所说法仁宁有是事乎。<a id="a-Hn"></a>诸大弟子言。<a id="a-Ho"></a>吾等尚不能了知一法。<a id="a-Hp"></a>何况尔所法耶。<a id="a-Hq"></a>天子言。<a id="a-Hr"></a>仁者若干种身。<a id="a-Hs"></a>各各异类。<a id="a-Ht"></a>其道义一也。<a id="a-Hu"></a>大弟子答言。<a id="a-Hv"></a>譬如牛迹中水。<a id="a-Hw"></a>诸余弟子所知如是。<a id="a-Hx"></a>若车毂隐地其处受水。<a id="a-Hy"></a>吾等之类其譬如是。<a id="a-Hz"></a>譬如大海其水广长。<a id="a-I0"></a>无有边幅深难得底。<a id="a-I1"></a>于声闻辟支佛中。<a id="a-I2"></a>菩萨为尊。<a id="a-I3"></a>天子赞言。<a id="a-I4"></a>善哉善哉。<a id="a-I5"></a>所说至诚而不贡高。<a id="a-I6"></a>文殊师利言。<a id="a-I7"></a>如是天子。<a id="a-I8"></a>弟子所言而不贡高。<a id="a-I9"></a>称誉菩萨。<a id="a-IA"></a>审谛实尔。<a id="a-IB"></a>天子问文殊师利。<a id="a-IC"></a>仁者云何作是说。<a id="a-ID"></a>答言。<a id="a-IE"></a>如是天子。<a id="a-IF"></a>声闻辟支佛。<a id="a-IG"></a>为猗贡高为离贡高。<a id="a-IH"></a>菩萨贡高出彼辈上。<a id="a-II"></a>合聚佛法则是菩萨为行勇悍。<a id="a-IJ"></a>天子复问。<a id="a-IK"></a>菩萨贡高。<a id="a-IL"></a>欲令他人称誉耶。<a id="a-IM"></a>答言欲将导一切故。<a id="a-IN"></a>如是天子。<a id="a-IO"></a>天子复问。<a id="a-IP"></a>云何如是。<a id="a-IQ"></a>答言天子。<a id="a-IR"></a>是故菩萨方便称誉佛乘。<a id="a-IS"></a>毁弟子乘。<a id="a-IT"></a>于大众中。<a id="a-IU"></a>自现身所行及法事。<a id="a-IV"></a>所以者何。<a id="a-IW"></a>欲令一切皆发道意。<a id="a-IX"></a>不欲使人起小道意。<a id="a-IY"></a>所以者何。<a id="a-IZ"></a>焦烧佛种故。<a id="a-Ia"></a>教一切人皆令远离。<a id="a-Ib"></a>所以者何。<a id="a-Ic"></a>不欲令人贪乐故也。<a id="a-Id"></a>如是天子。<a id="a-Ie"></a>欲令菩萨发大乘灭弟子乘故。<a id="a-If"></a>天子复问。<a id="a-Ig"></a>得无过耶。<a id="a-Ih"></a>答言天子称誉摩尼琉璃水精甚净。<a id="a-Ii"></a>无所沾污。<a id="a-Ij"></a>宁复过乎。<a id="a-Ik"></a>天子报言。<a id="a-Il"></a>所说无过。<a id="a-Im"></a>答言如是天子。<a id="a-In"></a>菩萨称誉大乘毁弟子乘。<a id="a-Io"></a>不增不减也。<a id="a-Ip"></a>天子。<a id="a-Iq"></a>譬如长者子称誉转轮圣王功德。<a id="a-Ir"></a>毁呰国中诸贫乞者。<a id="a-Is"></a>岂有不可。<a id="a-It"></a>天子言无不可也。<a id="a-Iu"></a>文殊师利。<a id="a-Iv"></a>自如所说耶。<a id="a-Iw"></a>答言如是天子。<a id="a-Ix"></a>菩萨称誉大乘而毁呰弟子乘者。<a id="a-Iy"></a>而无所损。<a id="a-Iz"></a>佛尔时赞叹文殊师利言。<a id="a-J0"></a>善哉善哉。<a id="a-J1"></a>如是所说为甚快也。<a id="a-J2"></a>何以故。<a id="a-J3"></a>文殊师利。<a id="a-J4"></a>称誉大乘毁弟子乘。<a id="a-J5"></a>弟子则毁一切乘矣。<a id="a-J6"></a>所以然者。<a id="a-J7"></a>其大乘者。<a id="a-J8"></a>皆生一切乘故。</p>
 </body>
</html>