<!doctype html>
<html id="z3IBU4xW4" data-ver="240">
 <head>
  <meta charset="utf-8">
  <meta author="那提">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">离垢慧菩萨所问礼佛法经</h1>
  <p id="a2">如是我闻。<a id="a-3"></a>一时佛在室罗筏悉帝城胜德林中给孤独园。<a id="a-4"></a>与大比丘众五百人俱。<a id="a-5"></a>菩萨无央数。<a id="a-6"></a>又与无量婆罗门毗舍首陀并诸长者。<a id="a-7"></a>各各皆是大众之首。<a id="a-8"></a>与其同类来至佛所。<a id="a-9"></a>又有天龙夜叉乾闼婆阿修罗迦楼罗紧那罗摩睺罗伽。<a id="a-A"></a>在大法会前后围绕。</p>
  <p id="aB">尔时众中有菩萨摩诃萨。<a id="a-C"></a>名离垢慧。<a id="a-D"></a>即从座起。<a id="a-E"></a>偏袒右肩右膝着地。<a id="a-F"></a>恭敬合掌前白佛言。<a id="a-G"></a>世尊。<a id="a-H"></a>欲有少问愿见听许。<a id="a-I"></a>佛言。<a id="a-J"></a>恣汝所问当随意答。<a id="a-K"></a>离垢慧菩萨既闻佛许。<a id="a-L"></a>踊跃无量而白佛言。<a id="a-M"></a>若有善男子善女人等。<a id="a-N"></a>于如来所。<a id="a-O"></a>云何恭敬礼拜供养。<a id="a-P"></a>佛言。<a id="a-Q"></a>离垢慧。<a id="a-R"></a>善哉善哉。<a id="a-S"></a>汝多悲愍。<a id="a-T"></a>饶益安乐一切人天。<a id="a-U"></a>当善谛听为汝解说。<a id="a-V"></a>若善男子及善女人。<a id="a-W"></a>欲于佛所起礼敬者。<a id="a-X"></a>先应发愿作如是言。<a id="a-Y"></a>我今至心顶礼十方诸佛。<a id="a-Z"></a>普入一切诸胜法中。<a id="a-a"></a>我今五轮于佛作礼。<a id="a-b"></a>为断五道离于五盖。<a id="a-c"></a>愿诸众生常得安住。<a id="a-d"></a>无坏五通。<a id="a-e"></a>具足五眼。<a id="a-f"></a>愿我右膝着地之时。<a id="a-g"></a>令诸众生得正觉道。<a id="a-h"></a>愿我左膝着地之时。<a id="a-i"></a>令诸众生于外道法不起邪见。<a id="a-j"></a>悉得安立正觉道中。<a id="a-k"></a>愿我右手着地之时。<a id="a-l"></a>犹如世尊坐金刚座。<a id="a-m"></a>右手指地震动现瑞。<a id="a-n"></a>证大菩提。<a id="a-o"></a>今我亦尔。<a id="a-p"></a>共诸众生同证觉道。<a id="a-q"></a>愿我左手着地之时。<a id="a-r"></a>令诸外道难调伏者。<a id="a-s"></a>以四摄法而摄取之。<a id="a-t"></a>令入正法。<a id="a-u"></a>愿我首顶着地之时。<a id="a-v"></a>令诸众生离憍慢心。<a id="a-w"></a>悉得成就无见顶相。<a id="a-x"></a>离垢慧。<a id="a-y"></a>是为五轮作礼之相。<a id="a-z"></a>次礼十方现在诸佛。<a id="a-10"></a>应作是言。</p>
  <p id="a11">南无东方阿閦如来。<a id="a-12"></a>广及彼方无量世界一切如来。<a id="a-13"></a>诸大法藏。<a id="a-14"></a>并诸菩萨声闻缘觉一切贤圣。</p>
  <p id="a15">南无南方宝相如来。<a id="a-16"></a>广及彼方无量世界一切如来。<a id="a-17"></a>诸大法藏。<a id="a-18"></a>并诸菩萨声闻缘觉一切贤圣。</p>
  <p id="a19">南无西方无量寿如来。<a id="a-1A"></a>广及彼方无量世界一切如来。<a id="a-1B"></a>诸大法藏。<a id="a-1C"></a>并诸菩萨声闻缘觉一切贤圣。</p>
  <p id="a1D">南无北方妙鼓声如来。<a id="a-1E"></a>广及彼方无量世界一切如来。<a id="a-1F"></a>诸大法藏。<a id="a-1G"></a>并诸菩萨声闻缘觉一切贤圣。</p>
  <p id="a1H">南无东南方因陀罗鸡都幢王如来。<a id="a-1I"></a>广及彼方无量世界一切如来。<a id="a-1J"></a>诸大法藏。<a id="a-1K"></a>并诸菩萨声闻缘觉一切贤圣。</p>
  <p id="a1L">南无西南方宝游步如来广及彼方无量世界一切如来。<a id="a-1M"></a>诸大法藏。<a id="a-1N"></a>并诸菩萨声闻缘觉一切贤圣。</p>
  <p id="a1O">南无西北方娑罗因陀罗王如来。<a id="a-1P"></a>广及彼方无量世界一切如来。<a id="a-1Q"></a>诸大法藏。<a id="a-1R"></a>并诸菩萨声闻缘觉一切贤圣。</p>
  <p id="a1S">南无东北方无量幢王如来。<a id="a-1T"></a>广及彼方无量世界一切如来。<a id="a-1U"></a>诸大法藏。<a id="a-1V"></a>并诸菩萨声闻缘觉一切贤圣。</p>
  <p id="a1W">南无上方智光如来。<a id="a-1X"></a>广及彼方无量世界一切如来。<a id="a-1Y"></a>诸大法藏。<a id="a-1Z"></a>并诸菩萨声闻缘觉一切贤圣。</p>
  <p id="a1a">南无下方毗卢遮那如来。<a id="a-1b"></a>广及彼方无量世界一切如来。<a id="a-1c"></a>诸大法藏。<a id="a-1d"></a>并诸菩萨声闻缘觉一切贤圣。</p>
  <p id="a1e">次又归命娑婆世界本师释迦牟尼如来。<a id="a-1f"></a>广及十方无量世界一切如来。<a id="a-1g"></a>诸大法藏。<a id="a-1h"></a>及入地菩萨摩诃萨声闻缘觉一切贤圣。</p>
  <p id="a1i">又作是言。<a id="a-1j"></a>我今一心顶礼如上一切佛法诸贤圣众。<a id="a-1k"></a>当愿证知我。<a id="a-1l"></a>从今日乃至菩提。<a id="a-1m"></a>常行归依佛世尊者。<a id="a-1n"></a>大慈悲者。<a id="a-1o"></a>一切智者。<a id="a-1p"></a>一切知见者。<a id="a-1q"></a>诸畏已离者。<a id="a-1r"></a>人中大师子。<a id="a-1s"></a>大龙王。<a id="a-1t"></a>人中大仙士。<a id="a-1u"></a>大丈夫。<a id="a-1v"></a>一切遍知不思议身。<a id="a-1w"></a>无上身无等身。<a id="a-1x"></a>不与二乘共身。<a id="a-1y"></a>清净法身。<a id="a-1z"></a>一切众中最尊上者。<a id="a-20"></a>我今至诚一心归命。<a id="a-21"></a>如是归命百遍千遍百千万遍。<a id="a-22"></a>乃至无量无数遍。<a id="a-23"></a>尽未来际彻骨彻髓。<a id="a-24"></a>归依如上诸佛世尊。</p>
  <p id="a25">又作是言。<a id="a-26"></a>我今以身口意三业善根。<a id="a-27"></a>共诸众生归依于佛常不离佛。<a id="a-28"></a>如是归依坐道场者。<a id="a-29"></a>常住常恒不迁变者。<a id="a-2A"></a>不老不死不灭坏者。<a id="a-2B"></a>无住无缘性寂静者。<a id="a-2C"></a>住于法舍作大护念为洲渚者。<a id="a-2D"></a>为归为依证涅槃者。<a id="a-2E"></a>于诸法中住最上者。<a id="a-2F"></a>我今至诚殷勤郑重。<a id="a-2G"></a>归命如是诸佛正法。<a id="a-2H"></a>重又如上至诚归命住种性中诸菩萨等。<a id="a-2I"></a>从欢喜地乃至法云。<a id="a-2J"></a>住于十地诸菩萨僧。</p>
  <p id="a2K">次应忏悔当作是言。<a id="a-2L"></a>唯愿十方诸佛世尊。<a id="a-2M"></a>证知忆念哀受我忏。<a id="a-2N"></a>身业三种。<a id="a-2O"></a>行杀盗淫。<a id="a-2P"></a>口业有四。<a id="a-2Q"></a>妄言恶口两舌绮语。<a id="a-2R"></a>意三业行谓贪嗔痴。<a id="a-2S"></a>自作教他见作随喜。<a id="a-2T"></a>如是十恶今悉忏悔。<a id="a-2U"></a>又重思惟。<a id="a-2V"></a>无始已来轮转六道。<a id="a-2W"></a>于诸众生种种欺负。<a id="a-2X"></a>大斗重秤取物自资。<a id="a-2Y"></a>轻秤小斗便与他物。<a id="a-2Z"></a>假饰衣金潜行毒药。<a id="a-2a"></a>皆为损害今悉忏悔。<a id="a-2b"></a>或谤三乘。<a id="a-2c"></a>妄说法律。<a id="a-2d"></a>轻慢三宝。<a id="a-2e"></a>欺誷二亲。<a id="a-2f"></a>于诸尊长和上阇梨耆老之前。<a id="a-2g"></a>不生只敬。<a id="a-2h"></a>如是等过去诸罪今悉忏悔。<a id="a-2i"></a>现在恶业诚心发露。<a id="a-2j"></a>所未作者更不敢作。<a id="a-2k"></a>今于诸佛诸菩萨等最大众首。<a id="a-2l"></a>无比无上无等等前。<a id="a-2m"></a>发露忏悔不敢覆藏。<a id="a-2n"></a>一忏已后更不重造。<a id="a-2o"></a>如是忏悔。<a id="a-2p"></a>第二第三亦如上说。</p>
  <p id="a2q">次应劝请当作是言。<a id="a-2r"></a>十方诸佛。<a id="a-2s"></a>若未转法轮。<a id="a-2t"></a>若欲入涅槃者。<a id="a-2u"></a>我皆劝请唯愿久住。<a id="a-2v"></a>于无量劫愍诸众生。<a id="a-2w"></a>雨大法雨转正法轮。<a id="a-2x"></a>不般涅槃。</p>
  <p id="a2y">次应随喜当作是言。<a id="a-2z"></a>十方所有三乘贤圣数如恒沙。<a id="a-30"></a>及一切众生。<a id="a-31"></a>修行六度助菩提法。<a id="a-32"></a>我皆随喜。</p>
  <p id="a33">次应回向当作是言。<a id="a-34"></a>十方三世诸佛作业。<a id="a-35"></a>及诸菩萨声闻缘觉所行六度。<a id="a-36"></a>尽已回向无上菩提。<a id="a-37"></a>我亦如是回向佛道。</p>
  <p id="a38">次应发愿。<a id="a-39"></a>仰惟十方三世诸佛菩萨。<a id="a-3A"></a>皆发弘愿。<a id="a-3B"></a>尽虚空遍法界所在流化为诸众生。<a id="a-3C"></a>三界所摄无有遗余。<a id="a-3D"></a>愿令众生利乐成熟。<a id="a-3E"></a>具善律仪住大涅槃。<a id="a-3F"></a>今并现前。<a id="a-3G"></a>我亦如是大誓庄严。<a id="a-3H"></a>愿我于无上道心不散乱。<a id="a-3I"></a>常见诸佛常闻正法。<a id="a-3J"></a>承事修行无有空过。<a id="a-3K"></a>所作善法及菩提心。<a id="a-3L"></a>亦不退失。<a id="a-3M"></a>所生之处供养圣众。<a id="a-3N"></a>教化众生得无上道。<a id="a-3O"></a>转正法轮。<a id="a-3P"></a>具大神通。<a id="a-3Q"></a>亦令众生如是修学至不退转。</p>
  <p id="a3R">又愿一切众生早断诸苦。<a id="a-3S"></a>速证涅槃住如来智。<a id="a-3T"></a>我既出于生死觉悟一切。<a id="a-3U"></a>亦令众生出离生死。<a id="a-3V"></a>解脱烦恼觉悟一切。<a id="a-3W"></a>唯愿十方诸佛。<a id="a-3X"></a>证知我行菩萨道发兴愿海。<a id="a-3Y"></a>尔时世尊重说颂曰。</p>
  <p id="a3Z">愿我所生处　　随业而受形</p>
  <p id="a3a">成大丈夫身　　有信诸根具</p>
  <p id="a3b">通伎术艺能　　广解诸教意</p>
  <p id="a3c">世事悉弃舍　　诸欲皆远离</p>
  <p id="a3d">正语住法念　　庄严菩提心</p>
  <p id="a3e">敬事善知识　　有情咸见重</p>
  <p id="a3f">戒仪既具足　　净受念乐报</p>
  <p id="a3g">常畏彼恶业　　游步于善法</p>
  <p id="a3h">恒依十度行　　故得成菩提</p>
  <p id="a3i">乃至最后身　　常与众生乐</p>
  <p id="a3j">珠中摩尼胜　　能成利他事</p>
  <p id="a3k">愿我穷未来　　利益无休息</p>
  <p id="a3l">佛告离垢慧菩萨摩诃萨言。<a id="a-3m"></a>若有众生行菩萨道。<a id="a-3n"></a>如我所说当依修学。<a id="a-3o"></a>说是经已。<a id="a-3p"></a>离垢慧等及诸大众。<a id="a-3q"></a>天龙夜叉乾闼婆阿修罗迦楼罗紧那罗摩睺罗伽人非人等。<a id="a-3r"></a>闻佛所说欢喜奉行。</p>
 </body>
</html>