<!doctype html>
<html id="z3IBU4wW3" data-ver="52">
 <head>
  <meta charset="utf-8">
  <meta author="那提">
  <meta library="龙藏">
  <meta catalog="大乘单译经">
  <meta period="唐">
 </head>
 <body>
  <h1 id="a1">离垢慧菩萨所问礼佛法经序</h1>
  <p id="a2">终南山释氏道宣撰</p>
  <p id="a3">惟夫。<a id="a-4"></a>幔幢难偃。<a id="a-5"></a>三界由此轮回。<a id="a-6"></a>爱水未清。<a id="a-7"></a>四惑因兹流湎。<a id="a-8"></a>自非独拔开士出有至人。<a id="a-9"></a>何能裂爱网而辟重关。<a id="a-A"></a>质深疑而启昏趣。<a id="a-B"></a>有离垢慧菩萨者。<a id="a-C"></a>道高初住。<a id="a-D"></a>德跨八恒。<a id="a-E"></a>假时俗之津途。<a id="a-F"></a>发深识之嘉问。<a id="a-G"></a>如来以无缘之胜辩。<a id="a-H"></a>赴有待之幽情。<a id="a-I"></a>断五趣之盖缠。<a id="a-J"></a>籍五轮之礼念。<a id="a-K"></a>所以五通五眼。<a id="a-L"></a>自此增修。<a id="a-M"></a>五位五生。<a id="a-N"></a>承斯圆满。<a id="a-O"></a>蕴结中夏。<a id="a-P"></a>千六百年。<a id="a-Q"></a>颓运有踪。<a id="a-R"></a>载闻东壤。<a id="a-S"></a>洎龙朔三年。<a id="a-T"></a>有天竺三藏。<a id="a-U"></a>厥号那提。<a id="a-V"></a>统括六异之宗。<a id="a-W"></a>穷微四围之典。<a id="a-X"></a>九部八藏词。<a id="a-Y"></a>无昧于自他。<a id="a-Z"></a>十谛一乘义。<a id="a-a"></a>有归于空色。<a id="a-b"></a>并详略名理。<a id="a-c"></a>妙达宏致。<a id="a-d"></a>来仪帝里。<a id="a-e"></a>频谒天庭。<a id="a-f"></a>降厚礼于慈恩。<a id="a-g"></a>将归飞于海表。<a id="a-h"></a>以此经群圣之发轸。<a id="a-i"></a>凡众之初心。<a id="a-j"></a>乃出流布。<a id="a-k"></a>传于道俗。<a id="a-l"></a>遂依缮写。<a id="a-m"></a>所在通之。<a id="a-n"></a>恐未悉其来由。<a id="a-o"></a>故因叙其缘致。<a id="a-p"></a>云尔。</p>
 </body>
</html>