<!DOCTYPE html>
<html>
<head>
  <meta charset="utf-8"/>
  <meta name="author" content="失译师名/北凉"/>
  <meta name="library" content="龙藏"/>
  <meta name="catalog" content="龙藏/大乘单译经"/>
  <title>金刚三昧经卷下</title>
</head>
<body>
  <h1 class="head">金刚三昧经卷下</h1>
  <h2>真性空品第六</h2>
  <p>尔时，舍利弗而白佛言：“尊者，修菩萨道，无有名相，三戒无仪，云何摄受为众生说？愿佛慈悲为我宣说。”</p>
  <p>佛言：“善男子，汝今谛听！为汝宣说。善男子，善不善法，从心化生。一切境界，意言分别，制之一处，众缘断灭。何以故？善男子，一本不起，三用无施，住于如理，六道门杜，四缘如顺，三戒具足。”</p>
  <p>舍利弗言：“云何四缘如顺，三戒具足？”</p>
  <p>佛言：“四缘者：一谓作择灭力取缘，摄律仪戒；二谓本利净根力所集起缘，摄善法戒；三谓本慧大悲力缘，摄众生戒；四谓一觉通智力缘，顺于如住。是谓四缘。善男子，如是四大缘力，不住事相，不无功用，离于一处，则不可求。善男子，如是一事通摄六行，是佛菩提萨婆若海。”</p>
  <p>舍利弗言：“不住事相，不无功用，是法真空，常乐我净，超于二我，大般涅槃。其心不系，是大力观。是观觉中，应具三十七道品法。”</p>
  <p>佛言：“如是，具三十七道品法。何以故？四念处、四正勤、四如意足、五根、五力、七觉分、八正道等，多名一义，不一不异。以名数故，但名但字，法不可得；不得之法，一义无文；无文相义，真实空性；空性之义，如实如如；如如之理，具一切法。善男子，住如理者，过三苦海。”</p>
  <p>舍利弗言：“一切万法皆悉言文，言文之相即非为义，如实之义不可言议，今者如来云何说法？”</p>
  <p>佛言：“我说法者，以汝众生在生说故，说不可说，是故说之。我所说者，义语非文。众生说者，文语非义；非义语者，皆悉空无；空无之言，无言于义；不言义者，皆是妄语。如义语者，实空不空，空实不实，离于二相，中间不中。不中之法，离于三相，不见处所，如如如说。如无无有，无有于无；如无有无，有无于有；有无不在，说不在故，不在于如；如不有如，不无如说。”</p>
  <p>舍利弗言：“一切众生，从一阐提。阐提之心，住何等位，得至如来如来实相？”</p>
  <p>佛言：“从阐提心，乃至如来如来实相，住五等位：一者、信位。信此身中，真如种子为妄所翳，舍离妄心，净心清白，知诸境界意言分别。二者、思位。思者，观诸境界，唯是意言，意言分别随意显现，所见境界非我本识，知此本识非法非义、非所取非能取。三者、修位。修者，常起能起，起修同时，先以智导，排诸障难，出离盖缠。四者、行位。行者，离诸行地，心无取舍，极净根利，不动心如，决定实性，大般涅槃，唯性空大。五者、舍位。舍者，不住性空，正智流易，大悲如相，相不住如，三藐三菩提，虚心不证，心无边际，不见处所，是至如来。善男子，五位一觉从本利入，若化众生从其本处。”</p>
  <p>舍利弗言：“云何从其本处？”</p>
  <p>佛言：“本来无本，处于无处，空际入实，发菩提心而满成圣道。何以故？善男子，如手执彼空，不得非不得。”</p>
  <p>舍利弗言：“如尊所说，在事之先，取以本利。是念寂灭，寂灭是如，总持诸德，该罗万法，圆融不二，不可思议。当知是法，即是摩诃般若波罗蜜，是大神咒，是大明咒，是无上咒，是无等等咒。”</p>
  <p>佛言：“如是，如是，真如空性，性空智火，烧灭诸结，平等平等，等觉三地，妙觉三身，于九识中皎然明净无有诸影。善男子，是法非因非缘，智自用故；非动非静，用性空故；义非有无，空相空故。善男子，若化众生，令彼众生观入是义，入是义者是见如来。”</p>
  <p>舍利弗言：“如来义观不住诸流，应离四禅而超有顶。”</p>
  <p>佛言：“如是。何以故？一切法名数，四禅亦如是。若见如来者，如来心自在，常在灭尽处，不出亦不入，内外平等故。善男子，如彼诸禅观，皆为想空定，是如非复彼。何以故？以如观如实不见观，如相诸相已寂灭，寂灭即如义。如彼想禅定，是动非是禅。何以故？禅性离诸动，非染非所染，非法非影，离诸分别，本利义故。善男子，如是观定，乃名为禅。”</p>
  <p>舍利弗言：“不可思议！如来常以如实而化众生。如是实义，多文广义，利根众生乃可修之！钝根众生难以措意，云何方便令彼钝根得入是谛？”</p>
  <p>佛言：“令彼钝根受持一四句偈，即入实谛。一切佛法，摄在一四偈中。”</p>
  <p>舍利弗言：“云何一四句偈？愿为说之。”</p>
  <p>于是尊者而说偈言：</p>
  <p>“因缘所生义， 是义灭非生，</p>
  <p>灭诸生灭义， 是义生非灭。”</p>
  <p>尔时，大众闻说是偈，佥大欢喜，皆得灭生灭，生般若性空智海。</p>
  <h2>如来藏品第七</h2>
  <p>尔时，梵行长者从本际起，而白佛言：“尊者，生义不灭，灭义不生，如是如义即佛菩提，菩提之性则无分别，无分别智分别无穷，无穷之相唯分别灭；如是义相不可思议，不思议中乃无分别。尊者，一切法数无量无边，无边法相一实义性唯住一性，其事云何？”</p>
  <p>佛言：“长者，不可思议我说诸法，为迷者故，方便导故。一切法相一实义智。何以故？譬如一市开四大门，是四门中皆归一市，如彼众庶随意所入，种种法味亦复如是。”</p>
  <p>梵行长者言：“法若如是，我住一味，应摄一切诸味。”</p>
  <p>佛言：“如是，如是。何以故？一味实义如一大海，一切众流无有不入。长者，一切法味犹彼众流，名数虽殊其水不异。若住大海则括众流，住于一味则摄诸味。”</p>
  <p>梵行长者言：“诸法一味，云何三乘道其智有异？”</p>
  <p>佛言：“长者，譬如江河淮海，大小异故，深浅殊故，名文别故，水在江中名为江水，水在淮中名为淮水，水在河中名为河水，俱在海中唯名海水；法亦如是，俱在真如，唯名佛道。长者，住一佛道，即达三行。”</p>
  <p>梵行长者言：“云何三行？”</p>
  <p>佛言：“一、随事取行，二、随识取行，三、随如取行。长者，如是三行总摄众门，一切法门无不此入。入是行者，不生空相。如是入者，可谓入如来藏。入如来藏者，入不入故。”</p>
  <p>梵行长者言：“不可思议，入如来藏，如苗成实，无有入处。本根利力，利成得本，得本实际，其智几何？”</p>
  <p>佛言：“其智无穷！略而言之，其智有四。何者为四？一者、定智，所谓随如；二者、不定智，所谓方便破病；三者、涅槃智，所谓除电觉际；四者、究竟智，所谓入实具足佛道。长者，如是四大事用，过去诸佛所说，是大桥梁，是大津济。若化众生，应用是智。长者，用是大用，复有三大事：一者、于三三昧，内外不相夺；二者、于大、义、科，随道择灭；三者、于如慧定，以悲俱利。如是三事，成就菩提。不行是事，则不能流入彼四智海，为诸大魔所得其便。长者，汝等大众，乃至成佛，常当修习勿令暂失。”</p>
  <p>梵行长者言：“云何三三昧？”</p>
  <p>佛言：“三三昧者，所谓空三昧、无相三昧、无作三昧，如是三昧。”</p>
  <p>梵行长者言：“云何于大、义、科？”</p>
  <p>佛言：“大谓四大，义谓阴、界、入等，科谓本识，是谓于大、义、科。”</p>
  <p>梵行长者言：“不可思议！如是智事，自利利人，过三界地，不住涅槃，入菩萨道。如是法相，是生灭法，以分别故。若离分别，法应不灭。”</p>
  <p>尔时，如来欲宣此义，而说偈言：</p>
  <p>“法从分别生， 还从分别灭；</p>
  <p>灭诸分别法， 是法非生灭。”</p>
  <p>尔时，梵行长者闻说是偈，心大欣怿，欲宣其义，而说偈言：</p>
  <p>“诸法本寂灭， 寂灭亦无生，</p>
  <p>是诸生灭法， 是法非无生。</p>
  <p>彼则不共此， 为有断常故，</p>
  <p>此则离于二， 亦不在一住。</p>
  <p>若说法有一， 是相如毛轮，</p>
  <p>如焰水迷倒， 为诸虚妄故。</p>
  <p>若见于法无， 是法同于空，</p>
  <p>如盲无目倒， 说法如龟毛。</p>
  <p>我今闻佛说， 知法非二见，</p>
  <p>亦不依中住， 故从无住取。</p>
  <p>如来所说法， 悉从于无住，</p>
  <p>我从无住处， 是处礼如来。</p>
  <p>敬礼如来相， 等空不动智，</p>
  <p>不著无处所， 敬礼无住身。</p>
  <p>我于一切处， 常见诸如来，</p>
  <p>唯愿诸如来， 为我说常法。”</p>
  <p>尔时，如来而作是言：“诸善男子，汝等谛听！为汝众等说于常法。善男子，常法非常法，非说亦非字，非谛非解脱，非无非境界。离诸妄断际，是法非无常；离诸常断见，了见识为常。是识常寂灭，寂灭亦寂灭。善男子，知法寂灭者，不寂灭心，心常寂灭；得寂灭者，心常真观，知诸名色，唯是痴心，痴心分别，分别诸法，更无异事出于名色；知法如是不随文语，心心于义不分别我，知我假名即得寂灭；若得寂灭，即得阿耨多罗三藐三菩提。”</p>
  <p>尔时，长者梵行闻说是语，而说偈言：</p>
  <p>“名、相、分别事， 及法名为三，</p>
  <p>真如、正妙智， 及彼成于五。</p>
  <p>我今知是法， 断常之所系，</p>
  <p>入于生灭道， 是断非是常。</p>
  <p>如来说空法， 远离于断常，</p>
  <p>因缘无不生， 不生故不灭。</p>
  <p>因缘执为有， 如采空中华，</p>
  <p>犹取石女子， 毕竟不可得。</p>
  <p>离诸因缘取， 亦不从他灭，</p>
  <p>及于己义大， 依如故得实。</p>
  <p>是故真如法， 常自在如如，</p>
  <p>一切诸万法， 非如识所化。</p>
  <p>离识法即空， 故从空处说，</p>
  <p>灭诸生灭法， 而住于涅槃。</p>
  <p>大悲之所夺， 涅槃灭不住，</p>
  <p>转所取能取， 入于如来藏。”</p>
  <p>尔时，大众闻说是义，皆得正命，入于如来如来藏海。</p>
  <h2>总持品第八</h2>
  <p>尔时，地藏菩萨从众中起，至于佛前，合掌胡跪而白佛言：“尊者，我观大众心有疑事，犹未得决。今者如来欲为除疑，我今为众随疑所问，愿佛慈悲垂哀听许。”</p>
  <p>佛言：“菩萨摩诃萨，汝能如是救度众生，是大悲愍，不可思议。汝当广问，为汝宣说。”</p>
  <p>地藏菩萨言：“一切诸法云何不缘生？”</p>
  <p>尔时，如来欲宣此义，而说偈言：</p>
  <p>“若法缘所生， 离缘可无法；</p>
  <p>云何法性无， 而缘可生法？”</p>
  <p>尔时，地藏菩萨言：“法若无生，云何说法，法从心生？”</p>
  <p>于是尊者而说偈言：</p>
  <p>“是心所生法， 是法能所取，</p>
  <p>如醉眼空华， 是法然非彼。”</p>
  <p>尔时，地藏菩萨言：“法若如是，法则无待；无待之法，法应自成。”</p>
  <p>于是尊者而说偈言：</p>
  <p>“法本无有无， 自他亦复尔，</p>
  <p>不始亦不终， 成败则不住。”</p>
  <p>尔时，地藏菩萨言：“一切诸法相即本涅槃，涅槃及空相亦如是。无是等法，是法应如。”</p>
  <p>佛言：“无如是法，是法是如。”</p>
  <p>地藏菩萨言：“不可思议！如是如相，非共不共，意取业取，即皆空寂。空寂心法，俱不可取，亦应寂灭。”</p>
  <p>于是尊者而说偈言：</p>
  <p>“一切空寂法， 是法寂不空；</p>
  <p>彼心不空时， 是得心不有。”</p>
  <p>尔时，地藏菩萨言：“是法非三谛，色空心亦灭。是法本灭时，是法应是灭。”</p>
  <p>于是尊者而说偈言：</p>
  <p>“法本无自性， 由彼之所生，</p>
  <p>不于如是处， 而有彼如是。”</p>
  <p>尔时，地藏菩萨言：“一切诸法无生无灭，云何不一？”</p>
  <p>于是尊者而说偈言：</p>
  <p>“法住处无在， 相数空故无，</p>
  <p>名说二与法， 是则能所取。”</p>
  <p>尔时，地藏菩萨言：“一切诸法相，不住于二岸，亦不住中流，心识亦如是。云何诸境界，从识之所生？若识能有生，是识亦从生。云何无生识，能生有所生？”</p>
  <p>于是尊者而说偈言：</p>
  <p>“所生能生二， 是二能所缘，</p>
  <p>俱本各自无， 取有空华幻。</p>
  <p>识生于未时， 境不是时生，</p>
  <p>于境生未时， 是时识亦灭。</p>
  <p>彼即本俱无， 亦不有无有，</p>
  <p>无生识亦无， 云何境从有？”</p>
  <p>尔时，地藏菩萨言：“法相如是，内外俱空，境智二众本来寂灭。如来所说实相真空，如是之法即非集也。”</p>
  <p>佛言：“如是，如实之法，无色无住，非所集、非能集，非义非大，一本利法，深功德聚。”</p>
  <p>地藏菩萨言：“不可思议！不思议聚，七五不生，八六寂灭，九相空无，有空无有，无空无有。如尊者所说法义皆空，入空无行不失诸业，无我我所，能所身见、内外结使悉皆寂静故愿亦息。如是理观，慧定真如，尊者常说，寔如空法，即良药也。”</p>
  <p>佛言：“如是。何以故？法性空故，空性无生，心常无生；空性无灭，心常无灭；空性无住，心亦无住；空性无为，心亦无为；空无出入离诸得失，界、阴、入等皆悉亦无，心如不著亦复如是。菩萨，我说空法破诸有故。”</p>
  <p>地藏菩萨言：“尊者，知有非实如阳焰水，知实非无如火性生，如是观者是人智也。”</p>
  <p>佛言：“如是。何以故？是人真观，观一寂灭，相与不相等以空取，以修空故不失见佛，以见佛故不顺三流。于大乘中，三解脱道一体无性，以其无性故空，空故无相，无相故无作，无作故无求，无求故无愿，以是业故净心，以心净故便得见佛，以见佛故当生净土。菩萨于是深法，三化勤修，慧定圆成，即超三界。”</p>
  <p>地藏菩萨言：“如来所说，无生无灭即是无常；灭是生灭，生灭灭已，寂灭为常，常故不断。是不断法，离诸三界动不动法，于有为法如避火坑，依何等法而自呵责入彼一门？”</p>
  <p>佛言：“菩萨于三大事呵责其心，于三大谛而入其行。”</p>
  <p>地藏菩萨言：“云何三事而责其心？云何三谛而入一行？”</p>
  <p>佛言：“三大事者：一谓因，二谓果，三谓识。如是三事，从本空无，非我真我，云何于是而生爱染？观是三事，为系所缚，飘流苦海，以如是事常自呵责。三大谛者：一谓菩提之道，是平等谛，非不平等谛；二谓大觉正智得谛，非邪智得谛；三谓慧定无异行入谛，非杂行入谛。以是三谛而修佛道，是人于是法，无不得正觉、得正觉智，流大极慈，己他俱利，成佛菩提。”</p>
  <p>地藏菩萨言：“尊者，如是之法则无因缘，若无缘法，因则不起，云何不动法得入如来？”</p>
  <p>尔时，如来欲宣此义，而说偈言：</p>
  <p>“一切诸法相， 性空无不动，</p>
  <p>是法于是时， 不于是时起。</p>
  <p>法无有异时， 不于异时起，</p>
  <p>法无动不动， 性空故寂灭。</p>
  <p>性空寂灭时， 是法是时现，</p>
  <p>离相故寂住， 寂住故不缘。</p>
  <p>是诸缘起法， 是法缘不生，</p>
  <p>因缘生灭无， 生灭性空寂。</p>
  <p>缘性能所缘， 是缘本缘起，</p>
  <p>故法起非缘， 缘无起亦尔。</p>
  <p>因缘所生法， 是法是因缘，</p>
  <p>因缘生灭相， 彼则无生灭。</p>
  <p>彼如真实相， 本不于出没，</p>
  <p>诸法于是时， 自生于出没。</p>
  <p>是故极净本， 本不因众力，</p>
  <p>即于后得处， 得彼于本得。”</p>
  <p>尔时，地藏菩萨闻佛所说，心地快然，时诸众等无有疑者，知众心已，而说偈言：</p>
  <p>“我知众心疑， 所以殷固问，</p>
  <p>如来大慈善， 分别无有余。</p>
  <p>是诸二众等， 皆悉得明了，</p>
  <p>我今于了处， 普化诸众生。</p>
  <p>如来之大悲， 不舍于本愿，</p>
  <p>故于一子地， 而住于烦恼。”</p>
  <p>尔时，如来而告众言：“是菩萨者不可思议，恒以大慈拔众生苦。若有众生持是经法，持是菩萨名者，即不堕于恶趣，一切障难皆悉除灭。若有众生无余杂念，专念是经如法修习，尔时菩萨常作化身而为说法，拥护是人终不暂舍，令是人等速得阿耨多罗三藐三菩提。汝等菩萨，若化众生，皆令修习如是大乘决定了义。”</p>
  <p>尔时，阿难从座而起，前白佛言：“如来所说大乘福聚，决定断结，无生觉利，不可思议，如是之法，名为何经？受持是经，得几所福？愿佛慈悲，为我宣说。”</p>
  <p>佛言：“善男子，是经名者不可思议，过去诸佛之所护念，能入如来一切智海。若有众生持是经者，则于一切经中无所希求。是经典法，总持众法，摄诸经要。是诸经法，法之系宗。是经名者，名《摄大乘经》，又名《金刚三昧》，又名《无量义宗》。若有人受持是经典者，即名受持百千诸佛如是功德，譬如虚空无有边际不可思议。我所嘱累，唯是经典！”</p>
  <p>阿难言：“云何心行？云何人者，受持是经？”</p>
  <p>佛言：“善男子，受持是经者，是人心无得失，常修梵行；若於戏论，常乐静心；入于聚落，心常在定；若处居家，不著三有。是人现世有五种福：一者、众所尊敬，二者、身不横夭，三者、辩答邪论，四者、乐度众生，五者、能入圣道。如是人者受持是经。”</p>
  <p>阿难言：“如彼人者，度诸众生，得受供养不？”</p>
  <p>佛言：“如是人者，能为众生作大福田，常行大智，权实俱演，是四依僧。于诸供养，乃至头目髓脑，亦皆得受，何况衣食而不得受？善男子，如是人者，是汝知识，是汝桥梁，何况凡夫而不供养？”</p>
  <p>阿难言：“于彼人所受持是经，供养是人，得几所福？”</p>
  <p>佛言：“若复有人，持以满城金银而以布施，不如于是人所，受持是经一四句偈，供养是人不可思议！善男子，令诸众生持是经者，心常在定不失本心；若失本心当即忏悔，忏悔之法是为清凉。”</p>
  <p>阿难言：“忏悔先罪，不入于过去也。”</p>
  <p>佛言：“如是。犹如暗室，若遇明灯，暗即灭矣。善男子，无说悔先所有诸罪，而以为说入于过去。”</p>
  <p>阿难言：“云何名为忏悔？”</p>
  <p>佛言：“依此经教入真实观，一入观时诸罪悉灭，离诸恶趣当生净土，速成阿耨多罗三藐三菩提。”</p>
  <p>佛说是经已，尔时阿难及诸菩萨、四部大众，皆大欢喜，心得决定，顶礼佛足，欢喜奉行。</p>
</body></html>