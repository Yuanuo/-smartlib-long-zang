<!doctype html>
<html id="z3IBTzqUL" data-ver="1497">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="大乘单译经">
  <meta period="unknown">
 </head>
 <body>
  <h1 id="a1">金刚三昧经卷上</h1>
  <h2 id="a2">序品第一</h2>
  <p id="a3">如是我闻：<a id="a-4"></a>一时，<a id="a-5"></a>佛在王舍大城耆阇崛山中。<a id="a-6"></a>与大比丘众一万人俱，<a id="a-7"></a>皆得阿罗汉道，<a id="a-8"></a>其名曰：<a id="a-9"></a>舍利弗、<a id="a-A"></a>大目揵连、<a id="a-B"></a>须菩提，<a id="a-C"></a>如是众等阿罗汉。<a id="a-D"></a>复有菩萨摩诃萨二千人俱，<a id="a-E"></a>其名曰：<a id="a-F"></a>解脱菩萨、<a id="a-G"></a>心王菩萨、<a id="a-H"></a>无住菩萨，<a id="a-I"></a>如是等菩萨。<a id="a-J"></a>复有长者八万人俱，<a id="a-K"></a>其名曰：<a id="a-L"></a>梵行长者、<a id="a-M"></a>大梵长者、<a id="a-N"></a>树提长者，<a id="a-O"></a>如是等长者。<a id="a-P"></a>复有天、<a id="a-Q"></a>龙、<a id="a-R"></a>夜叉、<a id="a-S"></a>乾闼婆、<a id="a-T"></a>阿修罗、<a id="a-U"></a>迦楼罗、<a id="a-V"></a>紧那罗、<a id="a-W"></a>摩睺罗伽、<a id="a-X"></a>人非人等，<a id="a-Y"></a>六十万亿。</p>
  <p id="aZ">尔时，<a id="a-a"></a>尊者大众围绕，<a id="a-b"></a>为诸大众说大乘经，<a id="a-c"></a>名《一味真实无相无生决定实际本觉利行》。<a id="a-d"></a>若闻是经，<a id="a-e"></a>乃至受持一四句偈，<a id="a-f"></a>是人则为入佛智地，<a id="a-g"></a>能以方便教化众生，<a id="a-h"></a>为一切众生作大知识。<a id="a-i"></a>佛说此经已，<a id="a-j"></a>结跏趺坐，<a id="a-k"></a>即入金刚三昧，<a id="a-l"></a>身心不动。</p>
  <p id="am">尔时，<a id="a-n"></a>众中有一比丘，<a id="a-o"></a>名曰阿伽陀，<a id="a-p"></a>从座而起，<a id="a-q"></a>合掌胡跪，<a id="a-r"></a>欲重宣此义，<a id="a-s"></a>而说偈言：</p>
  <p id="at">“大慈满足尊，<a id="a-u"></a> 智慧通无碍，</p>
  <p id="av">广度众生故，<a id="a-w"></a> 说于一谛义，</p>
  <p id="ax">皆以一味道，<a id="a-y"></a> 终不以小乘。</p>
  <p id="az">所说义味处，<a id="a-10"></a> 皆悉离不实，</p>
  <p id="a11">入佛诸智地，<a id="a-12"></a> 决定真实际，</p>
  <p id="a13">闻者皆出世，<a id="a-14"></a> 无有不解脱。</p>
  <p id="a15">无量诸菩萨，<a id="a-16"></a> 皆悉度众生，</p>
  <p id="a17">为众广深问，<a id="a-18"></a> 知法寂灭相，</p>
  <p id="a19">入于决定处；<a id="a-1A"></a> 如来智方便，</p>
  <p id="a1B">当为入实说，<a id="a-1C"></a> 随顺皆一乘，</p>
  <p id="a1D">无有诸杂味。<a id="a-1E"></a> 犹如一雨润，</p>
  <p id="a1F">众草皆悉荣；<a id="a-1G"></a> 随其性各异，</p>
  <p id="a1H">一味之法润，<a id="a-1I"></a> 普充于一切；</p>
  <p id="a1J">如彼一雨润，<a id="a-1K"></a> 皆长菩提芽。</p>
  <p id="a1L">入于金刚味，<a id="a-1M"></a> 证法真实定，</p>
  <p id="a1N">决定断疑悔，<a id="a-1O"></a> 一法之印成。<a id="a-1P"></a>”</p>
  <p data-pb></p>
  <h2 id="a1Q">无相法品第二</h2>
  <p id="a1R">尔时，<a id="a-1S"></a>尊者从三昧起，<a id="a-1T"></a>而说是言：<a id="a-1U"></a>“诸佛智地入实法相，<a id="a-1V"></a>决定性故，<a id="a-1W"></a>方便神通皆无相利，<a id="a-1X"></a>一觉了义难解难入，<a id="a-1Y"></a>非诸二乘之所知见，<a id="a-1Z"></a>唯佛菩萨乃能知之！<a id="a-1a"></a>可度众生皆说一味。<a id="a-1b"></a>”</p>
  <p id="a1c">尔时，<a id="a-1d"></a>解脱菩萨即从座起，<a id="a-1e"></a>合掌胡跪，<a id="a-1f"></a>而白佛言：<a id="a-1g"></a>“尊者，<a id="a-1h"></a>若佛灭后，<a id="a-1i"></a>正法去世，<a id="a-1j"></a>像法住世，<a id="a-1k"></a>于末劫中，<a id="a-1l"></a>五浊众生多诸恶业，<a id="a-1m"></a>轮回三界无有出时。<a id="a-1n"></a>愿佛慈悲，<a id="a-1o"></a>为后众生宣说一味决定真实，<a id="a-1p"></a>令彼众生等同解脱！<a id="a-1q"></a>”</p>
  <p id="a1r">佛言：<a id="a-1s"></a>“善男子，<a id="a-1t"></a>汝能问我出世之因，<a id="a-1u"></a>欲化众生，<a id="a-1v"></a>令彼众生获得出世之果。<a id="a-1w"></a>是一大事不可思议！<a id="a-1x"></a>以大慈故，<a id="a-1y"></a>以大悲故，<a id="a-1z"></a>我若不说即堕悭贪。<a id="a-20"></a>汝等一心谛听，<a id="a-21"></a>为汝宣说。<a id="a-22"></a>善男子，<a id="a-23"></a>若化众生无生于化，<a id="a-24"></a>不生无化其化大焉！<a id="a-25"></a>令彼众生皆离心我，<a id="a-26"></a>一切心我本来空寂。<a id="a-27"></a>若得空心心不幻化，<a id="a-28"></a>无幻无化即得无生，<a id="a-29"></a>无生之心在于无化。<a id="a-2A"></a>”</p>
  <p id="a2B">解脱菩萨而白佛言：<a id="a-2C"></a>“尊者，<a id="a-2D"></a>众生之心性本空寂，<a id="a-2E"></a>空寂之心体无色相，<a id="a-2F"></a>云何修习得本空心？<a id="a-2G"></a>愿佛慈悲为我宣说。<a id="a-2H"></a>”</p>
  <p id="a2I">佛言：<a id="a-2J"></a>“菩萨一切心相本来无本，<a id="a-2K"></a>本无本处空寂无生。<a id="a-2L"></a>若心无生即入空寂，<a id="a-2M"></a>空寂心地即得心空。<a id="a-2N"></a>善男子，<a id="a-2O"></a>无相之心无心无我，<a id="a-2P"></a>一切法相亦复如是。<a id="a-2Q"></a>”</p>
  <p id="a2R">解脱菩萨而白佛言：<a id="a-2S"></a>“尊者，<a id="a-2T"></a>一切众生若有我者、<a id="a-2U"></a>若有心者，<a id="a-2V"></a>以何法觉，<a id="a-2W"></a>令彼众生出离斯缚？<a id="a-2X"></a>”</p>
  <p id="a2Y">佛言：<a id="a-2Z"></a>“善男子，<a id="a-2a"></a>若有我者，<a id="a-2b"></a>令观十二因缘。<a id="a-2c"></a>十二因缘本从因果，<a id="a-2d"></a>因果所起兴于心行，<a id="a-2e"></a>心尚不有，<a id="a-2f"></a>何况有身？<a id="a-2g"></a>若有我者令灭有见，<a id="a-2h"></a>若无我者令灭无见；<a id="a-2i"></a>若心生者令灭灭性，<a id="a-2j"></a>若心灭者令灭生性；<a id="a-2k"></a>灭是见性，<a id="a-2l"></a>即入实际。<a id="a-2m"></a>何以故？<a id="a-2n"></a>本生不灭，<a id="a-2o"></a>本灭不生，<a id="a-2p"></a>不灭不生，<a id="a-2q"></a>不生不灭，<a id="a-2r"></a>一切诸法亦复如是。<a id="a-2s"></a>”</p>
  <p id="a2t">解脱菩萨而白佛言：<a id="a-2u"></a>“尊者，<a id="a-2v"></a>若有众生见法生时令灭何见？<a id="a-2w"></a>见法灭时令灭何见？<a id="a-2x"></a>”</p>
  <p id="a2y">佛言：<a id="a-2z"></a>“菩萨若有众生见法生时令灭无见，<a id="a-30"></a>见法灭时令灭有见。<a id="a-31"></a>若灭是见得法真源，<a id="a-32"></a>无入决定性决定无生。<a id="a-33"></a>”</p>
  <p id="a34">解脱菩萨而白佛言：<a id="a-35"></a>“尊者，<a id="a-36"></a>令彼众生住于无生是无生也。<a id="a-37"></a>”</p>
  <p id="a38">佛言：<a id="a-39"></a>“住于无生即是有生。<a id="a-3A"></a>何以故？<a id="a-3B"></a>无住无生乃是无生。<a id="a-3C"></a>菩萨若生无生以生灭生，<a id="a-3D"></a>生灭俱灭本生不生，<a id="a-3E"></a>心常空寂空性无住，<a id="a-3F"></a>心无有住乃是无生。<a id="a-3G"></a>”</p>
  <p id="a3H">解脱菩萨而白佛言：<a id="a-3I"></a>“尊者，<a id="a-3J"></a>心无有住有何修学？<a id="a-3K"></a>为有学也？<a id="a-3L"></a>为无学也？<a id="a-3M"></a>”</p>
  <p id="a3N">佛言：<a id="a-3O"></a>“菩萨无生之心，<a id="a-3P"></a>心无出入，<a id="a-3Q"></a>本如来藏性寂不动，<a id="a-3R"></a>亦非有学，<a id="a-3S"></a>亦非无学。<a id="a-3T"></a>无有学、<a id="a-3U"></a>不学，<a id="a-3V"></a>是即无学，<a id="a-3W"></a>非无有学是为所学。<a id="a-3X"></a>”</p>
  <p id="a3Y">解脱菩萨而白佛言：<a id="a-3Z"></a>“尊者，<a id="a-3a"></a>云何如来藏性寂不动？<a id="a-3b"></a>”</p>
  <p id="a3c">佛言：<a id="a-3d"></a>“如来藏者，<a id="a-3e"></a>生灭虑知相隐理不显，<a id="a-3f"></a>是如来藏性寂不动。<a id="a-3g"></a>”</p>
  <p id="a3h">解脱菩萨而白佛言：<a id="a-3i"></a>“尊者，<a id="a-3j"></a>云何生灭虑知相？<a id="a-3k"></a>”</p>
  <p id="a3l">佛言：<a id="a-3m"></a>“菩萨理无可不。<a id="a-3n"></a>若有可不，<a id="a-3o"></a>即生诸念，<a id="a-3p"></a>千思万虑是生灭相。<a id="a-3q"></a>菩萨观本性相理自满足，<a id="a-3r"></a>千思万虑不益道理，<a id="a-3s"></a>徒为动乱，<a id="a-3t"></a>失本心王。<a id="a-3u"></a>若无思虑，<a id="a-3v"></a>则无生灭，<a id="a-3w"></a>如实不起，<a id="a-3x"></a>诸识安寂，<a id="a-3y"></a>流注不生，<a id="a-3z"></a>得五法净，<a id="a-40"></a>是谓大乘。<a id="a-41"></a>菩萨入五法净，<a id="a-42"></a>心即无妄；<a id="a-43"></a>若无有妄，<a id="a-44"></a>即入如来自觉圣智之地；<a id="a-45"></a>入智地者，<a id="a-46"></a>善知一切从本不生；<a id="a-47"></a>知本不生，<a id="a-48"></a>即无妄想。<a id="a-49"></a>”</p>
  <p id="a4A">解脱菩萨而白佛言：<a id="a-4B"></a>“尊者，<a id="a-4C"></a>无妄想者，<a id="a-4D"></a>应无止息。<a id="a-4E"></a>”</p>
  <p id="a4F">佛言：<a id="a-4G"></a>“菩萨妄本不生，<a id="a-4H"></a>无妄可息；<a id="a-4I"></a>知心无心，<a id="a-4J"></a>无心可止；<a id="a-4K"></a>无分无别，<a id="a-4L"></a>现识不生；<a id="a-4M"></a>无生可止，<a id="a-4N"></a>是则无止，<a id="a-4O"></a>亦非无止。<a id="a-4P"></a>何以故？<a id="a-4Q"></a>止无止故。<a id="a-4R"></a>”</p>
  <p id="a4S">解脱菩萨而白佛言：<a id="a-4T"></a>“尊者，<a id="a-4U"></a>若止无止，<a id="a-4V"></a>止即是生，<a id="a-4W"></a>何谓无生？<a id="a-4X"></a>”</p>
  <p id="a4Y">佛言：<a id="a-4Z"></a>“菩萨当止是生，<a id="a-4a"></a>止已无止，<a id="a-4b"></a>亦不住于无止，<a id="a-4c"></a>亦不住于无住，<a id="a-4d"></a>云何是生？<a id="a-4e"></a>”</p>
  <p id="a4f">解脱菩萨而白佛言：<a id="a-4g"></a>“尊者，<a id="a-4h"></a>无生之心，<a id="a-4i"></a>有何取舍？<a id="a-4j"></a>住何法相？<a id="a-4k"></a>”</p>
  <p id="a4l">佛言：<a id="a-4m"></a>“无生之心，<a id="a-4n"></a>不取不舍，<a id="a-4o"></a>住于不心，<a id="a-4p"></a>住于不法。<a id="a-4q"></a>”</p>
  <p id="a4r">解脱菩萨而白佛言：<a id="a-4s"></a>“尊者，<a id="a-4t"></a>云何住于不心？<a id="a-4u"></a>住于不法？<a id="a-4v"></a>”</p>
  <p id="a4w">佛言：<a id="a-4x"></a>“不生于心，<a id="a-4y"></a>是住不心；<a id="a-4z"></a>不生于法，<a id="a-50"></a>是住不法。<a id="a-51"></a>善男子，<a id="a-52"></a>不生心法，<a id="a-53"></a>即无依止，<a id="a-54"></a>不住诸行，<a id="a-55"></a>心常空寂，<a id="a-56"></a>无有异相。<a id="a-57"></a>譬彼虚空无有动住，<a id="a-58"></a>无起无作，<a id="a-59"></a>无彼无此；<a id="a-5A"></a>得空心眼，<a id="a-5B"></a>得法空身，<a id="a-5C"></a>五阴六入悉皆空寂。<a id="a-5D"></a>善男子，<a id="a-5E"></a>修空法者，<a id="a-5F"></a>不依三界，<a id="a-5G"></a>不住戒相，<a id="a-5H"></a>清净无念，<a id="a-5I"></a>无摄无放，<a id="a-5J"></a>性等金刚，<a id="a-5K"></a>不坏三宝，<a id="a-5L"></a>空心不动，<a id="a-5M"></a>具六波罗蜜。<a id="a-5N"></a>”</p>
  <p id="a5O">解脱菩萨而白佛言：<a id="a-5P"></a>“尊者，<a id="a-5Q"></a>六波罗蜜者，<a id="a-5R"></a>皆是有相。<a id="a-5S"></a>有相之法，<a id="a-5T"></a>能出世也？<a id="a-5U"></a>”</p>
  <p id="a5V">佛言：<a id="a-5W"></a>“善男子，<a id="a-5X"></a>我所说六波罗蜜者，<a id="a-5Y"></a>无相无为。<a id="a-5Z"></a>何以故？<a id="a-5a"></a>若人离欲，<a id="a-5b"></a>心常清净，<a id="a-5c"></a>实语方便，<a id="a-5d"></a>本利利人，<a id="a-5e"></a>是檀波罗蜜。<a id="a-5f"></a>志念坚固，<a id="a-5g"></a>心常无住，<a id="a-5h"></a>清净无染，<a id="a-5i"></a>不著三界，<a id="a-5j"></a>是尸波罗蜜。<a id="a-5k"></a>修空断结，<a id="a-5l"></a>不依诸有，<a id="a-5m"></a>寂静三业，<a id="a-5n"></a>不住身心，<a id="a-5o"></a>是羼提波罗蜜。<a id="a-5p"></a>远离名数，<a id="a-5q"></a>断空有见，<a id="a-5r"></a>深入阴空，<a id="a-5s"></a>是毗梨耶波罗蜜。<a id="a-5t"></a>俱离空寂，<a id="a-5u"></a>不住诸空，<a id="a-5v"></a>心处无住，<a id="a-5w"></a>不住大空，<a id="a-5x"></a>是禅波罗蜜。<a id="a-5y"></a>心无心相，<a id="a-5z"></a>不取虚空，<a id="a-60"></a>诸行不生，<a id="a-61"></a>不证寂灭，<a id="a-62"></a>心无出入，<a id="a-63"></a>性常平等，<a id="a-64"></a>诸法实际皆决定性，<a id="a-65"></a>不依诸地，<a id="a-66"></a>不住智慧，<a id="a-67"></a>是般若波罗蜜。</p>
  <p id="a68">“善男子，<a id="a-69"></a>是六波罗蜜者，<a id="a-6A"></a>皆获本利，<a id="a-6B"></a>入决定性，<a id="a-6C"></a>超然出世，<a id="a-6D"></a>无碍解脱。<a id="a-6E"></a>善男子，<a id="a-6F"></a>如是解脱法相，<a id="a-6G"></a>皆无相行，<a id="a-6H"></a>亦无解不解，<a id="a-6I"></a>是名解脱。<a id="a-6J"></a>何以故？<a id="a-6K"></a>解脱之相，<a id="a-6L"></a>无相无行，<a id="a-6M"></a>无动无乱，<a id="a-6N"></a>寂静涅槃，<a id="a-6O"></a>亦不取涅槃相。<a id="a-6P"></a>”</p>
  <p id="a6Q">解脱菩萨闻是语已，<a id="a-6R"></a>心大欣怿，<a id="a-6S"></a>得未曾有，<a id="a-6T"></a>欲宣义意，<a id="a-6U"></a>而说偈言：</p>
  <p id="a6V">“大觉满足尊，<a id="a-6W"></a> 为众敷演法，</p>
  <p id="a6X">皆说于一乘，<a id="a-6Y"></a> 无有二乘道，</p>
  <p id="a6Z">一味无相利。<a id="a-6a"></a> 犹如太虚空，</p>
  <p id="a6b">无有不容受；<a id="a-6c"></a> 随其性各异，</p>
  <p id="a6d">皆得于本处。<a id="a-6e"></a> 如彼离心我，</p>
  <p id="a6f">一法之所成，<a id="a-6g"></a> 诸有同异行，</p>
  <p id="a6h">悉获于本利，<a id="a-6i"></a> 灭绝二相见。</p>
  <p id="a6j">寂静之涅槃，<a id="a-6k"></a> 亦不住取证，</p>
  <p id="a6l">入于决定处，<a id="a-6m"></a> 无相无有行。</p>
  <p id="a6n">空心寂灭地，<a id="a-6o"></a> 寂灭心无生，</p>
  <p id="a6p">同彼金刚性，<a id="a-6q"></a> 不坏于三宝。</p>
  <p id="a6r">具六波罗蜜，<a id="a-6s"></a> 度诸一切生，</p>
  <p id="a6t">超然出三界，<a id="a-6u"></a> 皆不以小乘；</p>
  <p id="a6v">一味之法印，<a id="a-6w"></a> 一乘之所成。<a id="a-6x"></a>”</p>
  <p id="a6y">尔时，<a id="a-6z"></a>大众闻说是义，<a id="a-70"></a>心大欣怿，<a id="a-71"></a>得离心我，<a id="a-72"></a>入空无相，<a id="a-73"></a>恢廓旷荡，<a id="a-74"></a>皆得决定，<a id="a-75"></a>断结尽漏。</p>
  <p data-pb></p>
  <h2 id="a76">无生行品第三</h2>
  <p id="a77">尔时，<a id="a-78"></a>心王菩萨闻佛说法出三界外不可思议，<a id="a-79"></a>从座而起，<a id="a-7A"></a>叉手合掌，<a id="a-7B"></a>以偈问曰：</p>
  <p id="a7C">“如来所说义，<a id="a-7D"></a> 出世无有相，</p>
  <p id="a7E">可有一切生，<a id="a-7F"></a> 皆得尽有漏？</p>
  <p id="a7G">断结空心我，<a id="a-7H"></a> 是则无有生；</p>
  <p id="a7I">云何无有生，<a id="a-7J"></a> 而得无生忍？<a id="a-7K"></a>”</p>
  <p id="a7L">尔时，<a id="a-7M"></a>佛告心王菩萨言：<a id="a-7N"></a>“善男子，<a id="a-7O"></a>无生法忍，<a id="a-7P"></a>法本无生，<a id="a-7Q"></a>诸行无生非无生行，<a id="a-7R"></a>得无生忍即为虚妄。<a id="a-7S"></a>”</p>
  <p id="a7T">心王菩萨言：<a id="a-7U"></a>“尊者，<a id="a-7V"></a>得无生忍即为虚妄，<a id="a-7W"></a>无得无忍应非虚妄。<a id="a-7X"></a>”</p>
  <p id="a7Y">佛言：<a id="a-7Z"></a>“不也。<a id="a-7a"></a>何以故？<a id="a-7b"></a>无得无忍是则有得，<a id="a-7c"></a>有得有忍是则有生；<a id="a-7d"></a>有生于得，<a id="a-7e"></a>有所得法，<a id="a-7f"></a>并为虚妄。<a id="a-7g"></a>”</p>
  <p id="a7h">心王菩萨言：<a id="a-7i"></a>“尊者，<a id="a-7j"></a>云何无忍无生心，<a id="a-7k"></a>而非虚妄？<a id="a-7l"></a>”</p>
  <p id="a7m">佛言：<a id="a-7n"></a>“无忍无生心者，<a id="a-7o"></a>心无形段。<a id="a-7p"></a>犹如火性，<a id="a-7q"></a>虽处木中，<a id="a-7r"></a>其在无所决定性故，<a id="a-7s"></a>但名但字，<a id="a-7t"></a>性不可得，<a id="a-7u"></a>欲诠其理假说为名，<a id="a-7v"></a>名不可得；<a id="a-7w"></a>心相亦尔，<a id="a-7x"></a>不见处所，<a id="a-7y"></a>知心如是，<a id="a-7z"></a>则无生心。<a id="a-80"></a>善男子，<a id="a-81"></a>是心性相，<a id="a-82"></a>又如阿摩勒果，<a id="a-83"></a>本不自生，<a id="a-84"></a>不从他生，<a id="a-85"></a>不共生，<a id="a-86"></a>不因生，<a id="a-87"></a>不无生。<a id="a-88"></a>何以故？<a id="a-89"></a>缘代谢故。<a id="a-8A"></a>缘起非生，<a id="a-8B"></a>缘谢非灭。<a id="a-8C"></a>隐显无相，<a id="a-8D"></a>根理寂灭，<a id="a-8E"></a>在无有处，<a id="a-8F"></a>不见处所住决定性故。<a id="a-8G"></a>是决定性亦不一不异、<a id="a-8H"></a>不断不常、<a id="a-8I"></a>不入不出、<a id="a-8J"></a>不生不灭，<a id="a-8K"></a>离诸四谤，<a id="a-8L"></a>言语道断。<a id="a-8M"></a>无生心性亦复如是，<a id="a-8N"></a>云何说生不生、<a id="a-8O"></a>有忍无忍？<a id="a-8P"></a>若有说心，<a id="a-8Q"></a>有得、<a id="a-8R"></a>有住及以见者，<a id="a-8S"></a>即为不得阿耨多罗三藐三菩提。<a id="a-8T"></a>是为长夜了别心性者，<a id="a-8U"></a>知心性如是，<a id="a-8V"></a>性亦如是，<a id="a-8W"></a>是无生行。<a id="a-8X"></a>”</p>
  <p id="a8Y">心王菩萨言：<a id="a-8Z"></a>“尊者，<a id="a-8a"></a>心若本如无生于行，<a id="a-8b"></a>诸行无生，<a id="a-8c"></a>生行不生，<a id="a-8d"></a>不生无行，<a id="a-8e"></a>即无生行也。<a id="a-8f"></a>”</p>
  <p id="a8g">佛言：<a id="a-8h"></a>“善男子，<a id="a-8i"></a>汝以无生，<a id="a-8j"></a>而证无生行也？<a id="a-8k"></a>”</p>
  <p id="a8l">心王菩萨言：<a id="a-8m"></a>“不也。<a id="a-8n"></a>何以故？<a id="a-8o"></a>如无生行，<a id="a-8p"></a>性相空寂，<a id="a-8q"></a>无见无闻，<a id="a-8r"></a>无得无失，<a id="a-8s"></a>无言无说，<a id="a-8t"></a>无知无相，<a id="a-8u"></a>无取无舍，<a id="a-8v"></a>云何取证？<a id="a-8w"></a>若取证者，<a id="a-8x"></a>即为诤论；<a id="a-8y"></a>无诤无论，<a id="a-8z"></a>乃无生行。<a id="a-90"></a>”</p>
  <p id="a91">佛言：<a id="a-92"></a>“汝得阿耨多罗三藐三菩提也？<a id="a-93"></a>”</p>
  <p id="a94">心王菩萨言：<a id="a-95"></a>“尊者，<a id="a-96"></a>我无得阿耨多罗三藐三菩提。<a id="a-97"></a>何以故？<a id="a-98"></a>菩提性中无得无失，<a id="a-99"></a>无觉无知，<a id="a-9A"></a>无分别相。<a id="a-9B"></a>无分别中即清净性，<a id="a-9C"></a>性无间杂，<a id="a-9D"></a>无有言说，<a id="a-9E"></a>非有非无，<a id="a-9F"></a>非知非不知。<a id="a-9G"></a>诸可法行亦复如是。<a id="a-9H"></a>何以故？<a id="a-9I"></a>一切法行，<a id="a-9J"></a>不见处所决定性故，<a id="a-9K"></a>本无有得不得，<a id="a-9L"></a>云何得阿耨多罗三藐三菩提？<a id="a-9M"></a>”</p>
  <p id="a9N">佛言：<a id="a-9O"></a>“如是，<a id="a-9P"></a>如是，<a id="a-9Q"></a>如汝所言。<a id="a-9R"></a>一切心行不过无相，<a id="a-9S"></a>体寂无生，<a id="a-9T"></a>所有诸识亦复如是。<a id="a-9U"></a>何以故？<a id="a-9V"></a>眼、<a id="a-9W"></a>眼触悉皆空寂，<a id="a-9X"></a>识亦空寂，<a id="a-9Y"></a>无有动不动相，<a id="a-9Z"></a>内无三受，<a id="a-9a"></a>三受寂灭；<a id="a-9b"></a>耳、<a id="a-9c"></a>鼻、<a id="a-9d"></a>舌、<a id="a-9e"></a>身、<a id="a-9f"></a>心、<a id="a-9g"></a>意，<a id="a-9h"></a>意识及以末那、<a id="a-9i"></a>阿梨耶，<a id="a-9j"></a>亦复如是，<a id="a-9k"></a>皆亦不生寂灭心及无生心。<a id="a-9l"></a>若生寂灭心，<a id="a-9m"></a>若生无生心，<a id="a-9n"></a>是有生行，<a id="a-9o"></a>非无生行。<a id="a-9p"></a>内生三受三行三戒，<a id="a-9q"></a>若已寂灭生心不生，<a id="a-9r"></a>心常寂灭无功无用，<a id="a-9s"></a>不证寂灭相，<a id="a-9t"></a>亦不住于无证，<a id="a-9u"></a>可处无住，<a id="a-9v"></a>总持无相，<a id="a-9w"></a>则无三受三行三戒，<a id="a-9x"></a>悉皆寂灭清净无住，<a id="a-9y"></a>不入三昧，<a id="a-9z"></a>不住坐禅，<a id="a-A0"></a>无生无行。<a id="a-A1"></a>”</p>
  <p id="aA2">心王菩萨言：<a id="a-A3"></a>“禅能摄动，<a id="a-A4"></a>定诸幻乱，<a id="a-A5"></a>云何不禅？<a id="a-A6"></a>”</p>
  <p id="aA7">佛言：<a id="a-A8"></a>“菩萨禅即是动，<a id="a-A9"></a>不动不禅。<a id="a-AA"></a>是无生禅，<a id="a-AB"></a>禅性无生，<a id="a-AC"></a>离生禅相；<a id="a-AD"></a>禅性无住，<a id="a-AE"></a>离住禅动。<a id="a-AF"></a>若知禅性无有动静，<a id="a-AG"></a>即得无生。<a id="a-AH"></a>无生般若，<a id="a-AI"></a>亦不依住，<a id="a-AJ"></a>心亦不动。<a id="a-AK"></a>以是智故，<a id="a-AL"></a>故得无生般若波罗蜜。<a id="a-AM"></a>”</p>
  <p id="aAN">心王菩萨言：<a id="a-AO"></a>“尊者，<a id="a-AP"></a>无生般若，<a id="a-AQ"></a>于一切处无住，<a id="a-AR"></a>于一切处无离，<a id="a-AS"></a>心无住处，<a id="a-AT"></a>无处住心，<a id="a-AU"></a>无住无心。<a id="a-AV"></a>心无生住，<a id="a-AW"></a>如此住心，<a id="a-AX"></a>即无生住。<a id="a-AY"></a>尊者，<a id="a-AZ"></a>心无生住不可思议，<a id="a-Aa"></a>不思议中可不可说。<a id="a-Ab"></a>”</p>
  <p id="aAc">佛言：<a id="a-Ad"></a>“如是，<a id="a-Ae"></a>如是。<a id="a-Af"></a>”</p>
  <p id="aAg">心王菩萨闻如是言，<a id="a-Ah"></a>叹未曾有，<a id="a-Ai"></a>而说偈言：</p>
  <p id="aAj">“满足大智尊，<a id="a-Ak"></a> 广说无生法，</p>
  <p id="aAl">闻所未曾闻，<a id="a-Am"></a> 未说而今说。</p>
  <p id="aAn">犹如净甘露，<a id="a-Ao"></a> 时时乃一出，</p>
  <p id="aAp">难遇难思议，<a id="a-Aq"></a> 闻者亦复难。</p>
  <p id="aAr">无上良福田，<a id="a-As"></a> 最上胜妙药，</p>
  <p id="aAt">为度众生故，<a id="a-Au"></a> 而今为宣说！<a id="a-Av"></a>”</p>
  <p id="aAw">尔时，<a id="a-Ax"></a>众中闻说此已，<a id="a-Ay"></a>皆得无生，<a id="a-Az"></a>无生般若。</p>
  <p data-pb></p>
  <h2 id="aB0">本觉利品第四</h2>
  <p id="aB1">尔时，<a id="a-B2"></a>无住菩萨闻佛所说一味真实不可思议，<a id="a-B3"></a>从远近来，<a id="a-B4"></a>亲如来座，<a id="a-B5"></a>专念谛听，<a id="a-B6"></a>入清白处，<a id="a-B7"></a>身心不动。</p>
  <p id="aB8">尔时，<a id="a-B9"></a>佛告无住菩萨言：<a id="a-BA"></a>“汝从何来？<a id="a-BB"></a>今至何所？<a id="a-BC"></a>”</p>
  <p id="aBD">无住菩萨言：<a id="a-BE"></a>“尊者，<a id="a-BF"></a>我从无本来，<a id="a-BG"></a>今至无本所。<a id="a-BH"></a>”</p>
  <p id="aBI">佛言：<a id="a-BJ"></a>“汝本不从来，<a id="a-BK"></a>今本不至所。<a id="a-BL"></a>汝得本利不可思议，<a id="a-BM"></a>是大菩萨摩诃萨！<a id="a-BN"></a>”即放大光遍照千界，<a id="a-BO"></a>而说偈言：</p>
  <p id="aBP">“大哉菩萨，<a id="a-BQ"></a> 智慧满足，<a id="a-BR"></a> 常以本利，<a id="a-BS"></a> 利益众生；</p>
  <p id="aBT">于四威仪，<a id="a-BU"></a> 常住本利，<a id="a-BV"></a> 导诸群庶，<a id="a-BW"></a> 不来不去。<a id="a-BX"></a>”</p>
  <p id="aBY">尔时，<a id="a-BZ"></a>无住菩萨而白佛言：<a id="a-Ba"></a>“尊者，<a id="a-Bb"></a>以何利转，<a id="a-Bc"></a>而转众生一切情识，<a id="a-Bd"></a>入唵摩罗？<a id="a-Be"></a>”</p>
  <p id="aBf">佛言：<a id="a-Bg"></a>“诸佛如来常以一觉而转诸识，<a id="a-Bh"></a>入唵摩罗。<a id="a-Bi"></a>何以故？<a id="a-Bj"></a>一切众生本觉，<a id="a-Bk"></a>常以一觉觉诸众生，<a id="a-Bl"></a>令彼众生皆得本觉，<a id="a-Bm"></a>觉诸情识空寂无生。<a id="a-Bn"></a>何以故？<a id="a-Bo"></a>决定本性本无有动。<a id="a-Bp"></a>”</p>
  <p id="aBq">无住菩萨言：<a id="a-Br"></a>“可一切识，<a id="a-Bs"></a>皆缘境起，<a id="a-Bt"></a>如何不动？<a id="a-Bu"></a>”</p>
  <p id="aBv">佛言：<a id="a-Bw"></a>“一切境本空，<a id="a-Bx"></a>一切识本空。<a id="a-By"></a>空无缘性，<a id="a-Bz"></a>如何缘起？<a id="a-C0"></a>”</p>
  <p id="aC1">无住菩萨言：<a id="a-C2"></a>“一切境空，<a id="a-C3"></a>如何有见？<a id="a-C4"></a>”</p>
  <p id="aC5">佛言：<a id="a-C6"></a>“见即为妄。<a id="a-C7"></a>何以故？<a id="a-C8"></a>一切万有，<a id="a-C9"></a>无生无相，<a id="a-CA"></a>本不自名，<a id="a-CB"></a>悉皆空寂。<a id="a-CC"></a>一切法相亦复如是，<a id="a-CD"></a>一切众生身亦如是，<a id="a-CE"></a>身尚不有，<a id="a-CF"></a>云何有见？<a id="a-CG"></a>”</p>
  <p id="aCH">无住菩萨言：<a id="a-CI"></a>“一切境空，<a id="a-CJ"></a>一切身空，<a id="a-CK"></a>一切识空，<a id="a-CL"></a>觉亦应空。<a id="a-CM"></a>”</p>
  <p id="aCN">佛言：<a id="a-CO"></a>“可一觉者，<a id="a-CP"></a>不毁不坏，<a id="a-CQ"></a>决定性故，<a id="a-CR"></a>非空非不空，<a id="a-CS"></a>无空不空。<a id="a-CT"></a>”</p>
  <p id="aCU">无住菩萨言：<a id="a-CV"></a>“诸境亦然，<a id="a-CW"></a>非空相，<a id="a-CX"></a>非无空相。<a id="a-CY"></a>”</p>
  <p id="aCZ">佛言：<a id="a-Ca"></a>“如是，<a id="a-Cb"></a>彼可境者，<a id="a-Cc"></a>性本决定，<a id="a-Cd"></a>决定性根无有处所。<a id="a-Ce"></a>”</p>
  <p id="aCf">无住菩萨言：<a id="a-Cg"></a>“觉亦如是，<a id="a-Ch"></a>无有处所。<a id="a-Ci"></a>”</p>
  <p id="aCj">佛言：<a id="a-Ck"></a>“如是，<a id="a-Cl"></a>觉无处故清净，<a id="a-Cm"></a>清净无觉。<a id="a-Cn"></a>物无处所故清净，<a id="a-Co"></a>清净无色。<a id="a-Cp"></a>”</p>
  <p id="aCq">无住菩萨言：<a id="a-Cr"></a>“心眼识亦复如是不可思议。<a id="a-Cs"></a>”</p>
  <p id="aCt">佛言：<a id="a-Cu"></a>“心眼识亦复如是不可思议。<a id="a-Cv"></a>何以故？<a id="a-Cw"></a>色无处所，<a id="a-Cx"></a>清净无名，<a id="a-Cy"></a>不入于内；<a id="a-Cz"></a>眼无处所，<a id="a-D0"></a>清净无见，<a id="a-D1"></a>不出于外；<a id="a-D2"></a>心无处所，<a id="a-D3"></a>清净无止，<a id="a-D4"></a>无有起处；<a id="a-D5"></a>识无处所，<a id="a-D6"></a>清净无动，<a id="a-D7"></a>无有缘别，<a id="a-D8"></a>性皆空寂，<a id="a-D9"></a>性无有觉，<a id="a-DA"></a>觉则为觉。<a id="a-DB"></a>善男子，<a id="a-DC"></a>觉知无觉，<a id="a-DD"></a>诸识则入。<a id="a-DE"></a>何以故？<a id="a-DF"></a>金刚智地解脱道断，<a id="a-DG"></a>断已入无住地，<a id="a-DH"></a>无有出入心处，<a id="a-DI"></a>无在决定性地。<a id="a-DJ"></a>其地清净如净琉璃，<a id="a-DK"></a>性常平等如彼大地，<a id="a-DL"></a>觉妙观察如慧日光，<a id="a-DM"></a>利成得本如大法雨。<a id="a-DN"></a>入是智者，<a id="a-DO"></a>是入佛智地。<a id="a-DP"></a>入智地者，<a id="a-DQ"></a>诸识不生。<a id="a-DR"></a>”</p>
  <p id="aDS">无住菩萨言：<a id="a-DT"></a>“如来所说，<a id="a-DU"></a>一觉圣力、<a id="a-DV"></a>四弘智地，<a id="a-DW"></a>即一切众生本根觉利。<a id="a-DX"></a>何以故？<a id="a-DY"></a>一切众生即此身中本来满足。<a id="a-DZ"></a>”</p>
  <p id="aDa">佛言：<a id="a-Db"></a>“如是。<a id="a-Dc"></a>何以故？<a id="a-Dd"></a>一切众生本来无漏诸善利本，<a id="a-De"></a>今有欲刺，<a id="a-Df"></a>为未降伏。<a id="a-Dg"></a>”</p>
  <p id="aDh">无住菩萨言：<a id="a-Di"></a>“若有众生未得本利，<a id="a-Dj"></a>犹有采集，<a id="a-Dk"></a>云何降伏难伏？<a id="a-Dl"></a>”</p>
  <p id="aDm">佛言：<a id="a-Dn"></a>“若集若独行，<a id="a-Do"></a>分别及以染，<a id="a-Dp"></a>回神住空窟，<a id="a-Dq"></a>降伏难调伏，<a id="a-Dr"></a>解脱魔所缚，<a id="a-Ds"></a>超然露地坐，<a id="a-Dt"></a>识阴般涅槃。<a id="a-Du"></a>”</p>
  <p id="aDv">无住菩萨言：<a id="a-Dw"></a>“心得涅槃，<a id="a-Dx"></a>独一无伴，<a id="a-Dy"></a>常住涅槃，<a id="a-Dz"></a>应当解脱。<a id="a-E0"></a>”</p>
  <p id="aE1">佛言：<a id="a-E2"></a>“常住涅槃，<a id="a-E3"></a>是涅槃缚。<a id="a-E4"></a>何以故？<a id="a-E5"></a>涅槃本觉利，<a id="a-E6"></a>觉利本涅槃。<a id="a-E7"></a>涅槃觉分即本觉分，<a id="a-E8"></a>觉性不异，<a id="a-E9"></a>涅槃无异；<a id="a-EA"></a>觉本无生，<a id="a-EB"></a>涅槃无生；<a id="a-EC"></a>觉本无灭，<a id="a-ED"></a>涅槃无灭；<a id="a-EE"></a>涅槃本故，<a id="a-EF"></a>无得涅槃；<a id="a-EG"></a>涅槃无得，<a id="a-EH"></a>云何有住？<a id="a-EI"></a>善男子，<a id="a-EJ"></a>觉者不住涅槃。<a id="a-EK"></a>何以故？<a id="a-EL"></a>觉本无生，<a id="a-EM"></a>离众生垢；<a id="a-EN"></a>觉本无寂，<a id="a-EO"></a>离涅槃动；<a id="a-EP"></a>住如是地，<a id="a-EQ"></a>心无所住，<a id="a-ER"></a>无有出入，<a id="a-ES"></a>入唵摩罗识。<a id="a-ET"></a>”</p>
  <p id="aEU">无住菩萨言：<a id="a-EV"></a>“唵摩罗识，<a id="a-EW"></a>是有入处？<a id="a-EX"></a>处有所得，<a id="a-EY"></a>是得法也？<a id="a-EZ"></a>”</p>
  <p id="aEa">佛言：<a id="a-Eb"></a>“不也。<a id="a-Ec"></a>何以故？<a id="a-Ed"></a>譬如迷子，<a id="a-Ee"></a>手执金钱而不知有，<a id="a-Ef"></a>游行十方经五十年，<a id="a-Eg"></a>贫穷困苦，<a id="a-Eh"></a>专事求索，<a id="a-Ei"></a>而以养身，<a id="a-Ej"></a>而不充足。<a id="a-Ek"></a>其父见子有如是事，<a id="a-El"></a>而谓子言：<a id="a-Em"></a>‘汝执金钱何不取用？<a id="a-En"></a>随意所须皆得充足。<a id="a-Eo"></a>’其子醒已而得金钱，<a id="a-Ep"></a>心大欢喜而谓得钱。<a id="a-Eq"></a>其父谓言：<a id="a-Er"></a>‘迷子，<a id="a-Es"></a>汝勿欣怿！<a id="a-Et"></a>所得金钱是汝本物，<a id="a-Eu"></a>汝非有得，<a id="a-Ev"></a>云何可喜？<a id="a-Ew"></a>’善男子，<a id="a-Ex"></a>唵摩罗者亦复如是，<a id="a-Ey"></a>本无出相，<a id="a-Ez"></a>今即非入；<a id="a-F0"></a>昔迷故非无，<a id="a-F1"></a>今觉故非入。<a id="a-F2"></a>”</p>
  <p id="aF3">无住菩萨言：<a id="a-F4"></a>“彼父知其子迷，<a id="a-F5"></a>云何经五十年十方游历，<a id="a-F6"></a>贫穷困苦，<a id="a-F7"></a>方始告言？<a id="a-F8"></a>”</p>
  <p id="aF9">佛言：<a id="a-FA"></a>“经五十年者，<a id="a-FB"></a>一念心动，<a id="a-FC"></a>十方游历，<a id="a-FD"></a>远行遍计。<a id="a-FE"></a>”</p>
  <p id="aFF">无住菩萨言：<a id="a-FG"></a>“云何一念心动？<a id="a-FH"></a>”</p>
  <p id="aFI">佛言：<a id="a-FJ"></a>“一念心动，<a id="a-FK"></a>五阴俱生，<a id="a-FL"></a>五阴生中具五十恶。<a id="a-FM"></a>”</p>
  <p id="aFN">无住菩萨言：<a id="a-FO"></a>“远行遍计游历十方，<a id="a-FP"></a>一念心生具五十恶，<a id="a-FQ"></a>云何令彼众生无生一念？<a id="a-FR"></a>”</p>
  <p id="aFS">佛言：<a id="a-FT"></a>“令彼众生安坐心神，<a id="a-FU"></a>住金刚地静念无起，<a id="a-FV"></a>心常安泰即无一念。<a id="a-FW"></a>”</p>
  <p id="aFX">无住菩萨言：<a id="a-FY"></a>“不可思议觉念不生，<a id="a-FZ"></a>其心安泰即本觉利。<a id="a-Fa"></a>利无有动常在不无，<a id="a-Fb"></a>无有不无，<a id="a-Fc"></a>不无不觉，<a id="a-Fd"></a>觉知无觉，<a id="a-Fe"></a>本利本觉。<a id="a-Ff"></a>觉者清净无染，<a id="a-Fg"></a>不变不易，<a id="a-Fh"></a>决定性故，<a id="a-Fi"></a>不可思议。<a id="a-Fj"></a>”</p>
  <p id="aFk">佛言：<a id="a-Fl"></a>“如是。<a id="a-Fm"></a>”</p>
  <p id="aFn">无住菩萨闻是语已，<a id="a-Fo"></a>得未曾有，<a id="a-Fp"></a>而说偈言：</p>
  <p id="aFq">“尊者大觉尊，<a id="a-Fr"></a> 说生无念法，</p>
  <p id="aFs">无念无生心，<a id="a-Ft"></a> 心常生不灭。</p>
  <p id="aFu">一觉本觉利，<a id="a-Fv"></a> 利诸本觉者，</p>
  <p id="aFw">如彼得金钱，<a id="a-Fx"></a> 所得即非得。<a id="a-Fy"></a>”</p>
  <p id="aFz">尔时，<a id="a-G0"></a>大众闻说是语，<a id="a-G1"></a>皆得本觉利般若波罗蜜。</p>
  <p data-pb></p>
  <h2 id="aG2">入实际品第五</h2>
  <p id="aG3">于是如来作如是言：<a id="a-G4"></a>“诸菩萨等本利深入，<a id="a-G5"></a>可度众生。<a id="a-G6"></a>若后非时应如说法，<a id="a-G7"></a>时利不俱顺不顺说，<a id="a-G8"></a>非同非异相应如说，<a id="a-G9"></a>引诸情智，<a id="a-GA"></a>流入萨婆若海，<a id="a-GB"></a>无令可众挹彼虚风，<a id="a-GC"></a>悉令彼庶一味神乳，<a id="a-GD"></a>世间非世间，<a id="a-GE"></a>住非住处，<a id="a-GF"></a>五空出入无有取舍。<a id="a-GG"></a>何以故？<a id="a-GH"></a>诸法空相，<a id="a-GI"></a>性非有无，<a id="a-GJ"></a>非无不无，<a id="a-GK"></a>不无不有，<a id="a-GL"></a>无决定性，<a id="a-GM"></a>不住有无，<a id="a-GN"></a>非彼有无，<a id="a-GO"></a>凡圣之智而能测隐。<a id="a-GP"></a>诸菩萨等若知是利，<a id="a-GQ"></a>即得菩提。<a id="a-GR"></a>”</p>
  <p id="aGS">尔时，<a id="a-GT"></a>众中有一菩萨，<a id="a-GU"></a>名曰大力，<a id="a-GV"></a>即从座起，<a id="a-GW"></a>前白佛言：<a id="a-GX"></a>“尊者，<a id="a-GY"></a>如佛所说，<a id="a-GZ"></a>五空出入无有取舍。<a id="a-Ga"></a>云何五空而不取舍？<a id="a-Gb"></a>”</p>
  <p id="aGc">佛言：<a id="a-Gd"></a>“菩萨五空者：<a id="a-Ge"></a>三有是空，<a id="a-Gf"></a>六道影是空，<a id="a-Gg"></a>法相是空，<a id="a-Gh"></a>名相是空，<a id="a-Gi"></a>心识义是空。<a id="a-Gj"></a>菩萨如是等空，<a id="a-Gk"></a>空不住空，<a id="a-Gl"></a>空无空相，<a id="a-Gm"></a>无相之法有何取舍？<a id="a-Gn"></a>入无取地，<a id="a-Go"></a>则入三空。<a id="a-Gp"></a>”</p>
  <p id="aGq">大力菩萨言：<a id="a-Gr"></a>“云何三空？<a id="a-Gs"></a>”</p>
  <p id="aGt">佛言：<a id="a-Gu"></a>“三空者，<a id="a-Gv"></a>空相亦空，<a id="a-Gw"></a>空空亦空，<a id="a-Gx"></a>所空亦空。<a id="a-Gy"></a>如是等空，<a id="a-Gz"></a>不住三相，<a id="a-H0"></a>不无真实，<a id="a-H1"></a>文言道断，<a id="a-H2"></a>不可思议。<a id="a-H3"></a>”</p>
  <p id="aH4">大力菩萨言：<a id="a-H5"></a>“不无真实，<a id="a-H6"></a>是相应有？<a id="a-H7"></a>”</p>
  <p id="aH8">佛言：<a id="a-H9"></a>“无不住无，<a id="a-HA"></a>有不住有。<a id="a-HB"></a>不有之法，<a id="a-HC"></a>不即住无；<a id="a-HD"></a>不无之相，<a id="a-HE"></a>不即住有，<a id="a-HF"></a>非以有无而诠得理。<a id="a-HG"></a>菩萨无名义相，<a id="a-HH"></a>不可思议。<a id="a-HI"></a>何以故？<a id="a-HJ"></a>无名之名，<a id="a-HK"></a>不无于名；<a id="a-HL"></a>无义之义，<a id="a-HM"></a>不无于义。<a id="a-HN"></a>”</p>
  <p id="aHO">大力菩萨言：<a id="a-HP"></a>“如是名义，<a id="a-HQ"></a>真实如相。<a id="a-HR"></a>如来如相，<a id="a-HS"></a>如不住如，<a id="a-HT"></a>如无如相，<a id="a-HU"></a>相无如故，<a id="a-HV"></a>非不如来。<a id="a-HW"></a>众生心相，<a id="a-HX"></a>相亦如来。<a id="a-HY"></a>众生之心，<a id="a-HZ"></a>应无别境。<a id="a-Ha"></a>”</p>
  <p id="aHb">佛言：<a id="a-Hc"></a>“如是，<a id="a-Hd"></a>众生之心，<a id="a-He"></a>实无别境。<a id="a-Hf"></a>何以故？<a id="a-Hg"></a>心本净故，<a id="a-Hh"></a>理无秽故，<a id="a-Hi"></a>以染尘故，<a id="a-Hj"></a>名为三界。<a id="a-Hk"></a>三界之心，<a id="a-Hl"></a>名为别境。<a id="a-Hm"></a>是境虚妄，<a id="a-Hn"></a>从心化生。<a id="a-Ho"></a>心若无妄，<a id="a-Hp"></a>即无别境。<a id="a-Hq"></a>”</p>
  <p id="aHr">大力菩萨言：<a id="a-Hs"></a>“心若在净，<a id="a-Ht"></a>诸境不生。<a id="a-Hu"></a>此心净时，<a id="a-Hv"></a>应无三界。<a id="a-Hw"></a>”</p>
  <p id="aHx">佛言：<a id="a-Hy"></a>“如是，<a id="a-Hz"></a>菩萨心不生境，<a id="a-I0"></a>境不生心。<a id="a-I1"></a>何以故？<a id="a-I2"></a>所见诸境唯所见心，<a id="a-I3"></a>心不幻化则无所见。<a id="a-I4"></a>菩萨内无众生，<a id="a-I5"></a>三性空寂，<a id="a-I6"></a>则无己众，<a id="a-I7"></a>亦无他众，<a id="a-I8"></a>乃至二入亦不生心；<a id="a-I9"></a>得如是利，<a id="a-IA"></a>则无三界。<a id="a-IB"></a>”</p>
  <p id="aIC">大力菩萨言：<a id="a-ID"></a>“云何二入不生于心？<a id="a-IE"></a>心本不生，<a id="a-IF"></a>云何有入？<a id="a-IG"></a>”</p>
  <p id="aIH">佛言：<a id="a-II"></a>“二入者，<a id="a-IJ"></a>一谓理入，<a id="a-IK"></a>二谓行入。<a id="a-IL"></a>理入者，<a id="a-IM"></a>深信众生不异真性，<a id="a-IN"></a>不一不共，<a id="a-IO"></a>但以客尘之所翳障，<a id="a-IP"></a>不去不来；<a id="a-IQ"></a>凝住觉观，<a id="a-IR"></a>谛观佛性，<a id="a-IS"></a>不有不无，<a id="a-IT"></a>无己无他，<a id="a-IU"></a>凡圣不二，<a id="a-IV"></a>金刚心地，<a id="a-IW"></a>坚住不移，<a id="a-IX"></a>寂静无为，<a id="a-IY"></a>无有分别，<a id="a-IZ"></a>是名理入。<a id="a-Ia"></a>行入者，<a id="a-Ib"></a>心不倾倚，<a id="a-Ic"></a>影无流易，<a id="a-Id"></a>于所有处静念无求，<a id="a-Ie"></a>风鼓不动犹如大地，<a id="a-If"></a>捐离心我，<a id="a-Ig"></a>救度众生，<a id="a-Ih"></a>无生无相，<a id="a-Ii"></a>不取不舍。<a id="a-Ij"></a>菩萨心无出入，<a id="a-Ik"></a>无出入心；<a id="a-Il"></a>入不入故，<a id="a-Im"></a>故名为入。<a id="a-In"></a>菩萨如是入法，<a id="a-Io"></a>法相不空，<a id="a-Ip"></a>不空之法，<a id="a-Iq"></a>法不虚弃。<a id="a-Ir"></a>何以故？<a id="a-Is"></a>不无之法，<a id="a-It"></a>具足功德，<a id="a-Iu"></a>非心非影，<a id="a-Iv"></a>法尔清净。<a id="a-Iw"></a>”</p>
  <p id="aIx">大力菩萨言：<a id="a-Iy"></a>“云何非心非影，<a id="a-Iz"></a>法尔清净？<a id="a-J0"></a>”</p>
  <p id="aJ1">佛言：<a id="a-J2"></a>“空如之法，<a id="a-J3"></a>非心识法，<a id="a-J4"></a>非心使所有法，<a id="a-J5"></a>非空相法，<a id="a-J6"></a>非色相法，<a id="a-J7"></a>非心有为不相应法，<a id="a-J8"></a>非心无为是相应法，<a id="a-J9"></a>非所现影，<a id="a-JA"></a>非所显示，<a id="a-JB"></a>非自性，<a id="a-JC"></a>非差别，<a id="a-JD"></a>非名非相非义。<a id="a-JE"></a>何以故？<a id="a-JF"></a>义无如故。<a id="a-JG"></a>无如之法，<a id="a-JH"></a>亦无无如，<a id="a-JI"></a>无有无如，<a id="a-JJ"></a>非无如有。<a id="a-JK"></a>何以故？<a id="a-JL"></a>根理之法，<a id="a-JM"></a>非理非根，<a id="a-JN"></a>离诸诤论，<a id="a-JO"></a>不见其相。<a id="a-JP"></a>菩萨如是净法，<a id="a-JQ"></a>非生之所生生，<a id="a-JR"></a>非灭之所灭灭。<a id="a-JS"></a>”</p>
  <p id="aJT">大力菩萨言：<a id="a-JU"></a>“不可思议！<a id="a-JV"></a>如是法相，<a id="a-JW"></a>不合成不独成，<a id="a-JX"></a>不羁不绊，<a id="a-JY"></a>不聚不散，<a id="a-JZ"></a>不生不灭，<a id="a-Ja"></a>亦无来相及以去住，<a id="a-Jb"></a>不可思议。<a id="a-Jc"></a>”</p>
  <p id="aJd">佛言：<a id="a-Je"></a>“如是，<a id="a-Jf"></a>不可思议。<a id="a-Jg"></a>不思议心，<a id="a-Jh"></a>心亦如是。<a id="a-Ji"></a>何以故？<a id="a-Jj"></a>如不异心，<a id="a-Jk"></a>心本如故。<a id="a-Jl"></a>众生佛性，<a id="a-Jm"></a>不一不异。<a id="a-Jn"></a>众生之性，<a id="a-Jo"></a>本无生灭。<a id="a-Jp"></a>生灭之性，<a id="a-Jq"></a>性本涅槃。<a id="a-Jr"></a>性相本如，<a id="a-Js"></a>如无动故。<a id="a-Jt"></a>一切法相，<a id="a-Ju"></a>从缘无起。<a id="a-Jv"></a>起相性如，<a id="a-Jw"></a>如无所动。<a id="a-Jx"></a>因缘性相，<a id="a-Jy"></a>相本空无。<a id="a-Jz"></a>缘缘空空，<a id="a-K0"></a>无有缘起。<a id="a-K1"></a>一切缘法，<a id="a-K2"></a>惑心妄见，<a id="a-K3"></a>现本不生，<a id="a-K4"></a>缘本无故。<a id="a-K5"></a>心如法理，<a id="a-K6"></a>自体空无，<a id="a-K7"></a>如彼空王，<a id="a-K8"></a>本无住处。<a id="a-K9"></a>凡夫之心，<a id="a-KA"></a>妄分别见。<a id="a-KB"></a>如如之相，<a id="a-KC"></a>本不有无。<a id="a-KD"></a>有无之相，<a id="a-KE"></a>见唯心识。<a id="a-KF"></a>菩萨如是心法，<a id="a-KG"></a>不无自体，<a id="a-KH"></a>自体不有，<a id="a-KI"></a>不有不无。<a id="a-KJ"></a>菩萨无不无相，<a id="a-KK"></a>非言说地。<a id="a-KL"></a>何以故？<a id="a-KM"></a>真如之法，<a id="a-KN"></a>虚旷无相，<a id="a-KO"></a>非二乘所及。<a id="a-KP"></a>虚空境界，<a id="a-KQ"></a>内外不测，<a id="a-KR"></a>六行之士，<a id="a-KS"></a>乃能知之。<a id="a-KT"></a>”</p>
  <p id="aKU">大力菩萨言：<a id="a-KV"></a>“云何六行？<a id="a-KW"></a>愿为说之。<a id="a-KX"></a>”</p>
  <p id="aKY">佛言：<a id="a-KZ"></a>“一者、<a id="a-Ka"></a>十信行，<a id="a-Kb"></a>二者、<a id="a-Kc"></a>十住行，<a id="a-Kd"></a>三者、<a id="a-Ke"></a>十行行，<a id="a-Kf"></a>四者、<a id="a-Kg"></a>十回向行，<a id="a-Kh"></a>五者、<a id="a-Ki"></a>十地行，<a id="a-Kj"></a>六者、<a id="a-Kk"></a>等觉行。<a id="a-Kl"></a>如是行者，<a id="a-Km"></a>乃能知之。<a id="a-Kn"></a>”</p>
  <p id="aKo">大力菩萨言：<a id="a-Kp"></a>“实际觉利无有出入，<a id="a-Kq"></a>何等法心得入实际？<a id="a-Kr"></a>”</p>
  <p id="aKs">佛言：<a id="a-Kt"></a>“实际之法，<a id="a-Ku"></a>法无有际。<a id="a-Kv"></a>无际之心，<a id="a-Kw"></a>则入实际。<a id="a-Kx"></a>”</p>
  <p id="aKy">大力菩萨言：<a id="a-Kz"></a>“无际心智，<a id="a-L0"></a>其智无崖；<a id="a-L1"></a>无崖之心，<a id="a-L2"></a>心得自在；<a id="a-L3"></a>自在之智，<a id="a-L4"></a>得入实际。<a id="a-L5"></a>如彼凡夫软心众生，<a id="a-L6"></a>其心多喘，<a id="a-L7"></a>以何法御，<a id="a-L8"></a>令得坚心，<a id="a-L9"></a>得入实际？<a id="a-LA"></a>”</p>
  <p id="aLB">佛言：<a id="a-LC"></a>“菩萨彼心喘者，<a id="a-LD"></a>以内外使，<a id="a-LE"></a>随使流注，<a id="a-LF"></a>滴沥成海，<a id="a-LG"></a>大风鼓浪，<a id="a-LH"></a>大龙惊骇，<a id="a-LI"></a>惊骇之心故令多喘。<a id="a-LJ"></a>菩萨令彼众生存三守一，<a id="a-LK"></a>入如来禅；<a id="a-LL"></a>以禅定故，<a id="a-LM"></a>心则无喘。<a id="a-LN"></a>”</p>
  <p id="aLO">大力菩萨言：<a id="a-LP"></a>“何谓存三守一，<a id="a-LQ"></a>入如来禅？<a id="a-LR"></a>”</p>
  <p id="aLS">佛言：<a id="a-LT"></a>“存三者，<a id="a-LU"></a>存三解脱；<a id="a-LV"></a>守一者，<a id="a-LW"></a>守一心如；<a id="a-LX"></a>入如来禅者，<a id="a-LY"></a>理观心如。<a id="a-LZ"></a>入如是心地，<a id="a-La"></a>即入实际。<a id="a-Lb"></a>”</p>
  <p id="aLc">大力菩萨言：<a id="a-Ld"></a>“三解脱法，<a id="a-Le"></a>是何等事？<a id="a-Lf"></a>理观三昧，<a id="a-Lg"></a>从何法入？<a id="a-Lh"></a>”</p>
  <p id="aLi">佛言：<a id="a-Lj"></a>“三解脱者，<a id="a-Lk"></a>虚空解脱、<a id="a-Ll"></a>金刚解脱、<a id="a-Lm"></a>般若解脱。<a id="a-Ln"></a>理观者，<a id="a-Lo"></a>心如理净，<a id="a-Lp"></a>无可不心。<a id="a-Lq"></a>”</p>
  <p id="aLr">大力菩萨言：<a id="a-Ls"></a>“云何存用？<a id="a-Lt"></a>云何观之？<a id="a-Lu"></a>”</p>
  <p id="aLv">佛言：<a id="a-Lw"></a>“心事不二，<a id="a-Lx"></a>是名存用。<a id="a-Ly"></a>内行、<a id="a-Lz"></a>外行，<a id="a-M0"></a>出入不二，<a id="a-M1"></a>不住一相，<a id="a-M2"></a>心无得失，<a id="a-M3"></a>一不一地，<a id="a-M4"></a>净心流入，<a id="a-M5"></a>是名观之。<a id="a-M6"></a>菩萨如是之人不在二相，<a id="a-M7"></a>虽不出家，<a id="a-M8"></a>不住在家；<a id="a-M9"></a>虽无法服，<a id="a-MA"></a>而不具持波罗提木叉戒，<a id="a-MB"></a>不入布萨，<a id="a-MC"></a>能以自心无为自恣而获圣果，<a id="a-MD"></a>不住二乘入菩萨道，<a id="a-ME"></a>后当满地成佛菩提。<a id="a-MF"></a>”</p>
  <p id="aMG">大力菩萨言：<a id="a-MH"></a>“不可思议！<a id="a-MI"></a>如是之人，<a id="a-MJ"></a>非出家，<a id="a-MK"></a>非不出家。<a id="a-ML"></a>何以故？<a id="a-MM"></a>入涅槃宅，<a id="a-MN"></a>著如来衣，<a id="a-MO"></a>坐菩提座。<a id="a-MP"></a>如是之人，<a id="a-MQ"></a>乃至沙门宜应敬养。<a id="a-MR"></a>”</p>
  <p id="aMS">佛言：<a id="a-MT"></a>“如是。<a id="a-MU"></a>何以故？<a id="a-MV"></a>入涅槃宅，<a id="a-MW"></a>心越三界，<a id="a-MX"></a>著如来衣，<a id="a-MY"></a>入法空处，<a id="a-MZ"></a>坐菩提座，<a id="a-Ma"></a>登正觉一地。<a id="a-Mb"></a>如是之人心超二乘，<a id="a-Mc"></a>何况沙门而不敬养？<a id="a-Md"></a>”</p>
  <p id="aMe">大力菩萨言：<a id="a-Mf"></a>“如彼一地及与空海，<a id="a-Mg"></a>二乘之人为不见也。<a id="a-Mh"></a>”</p>
  <p id="aMi">佛言：<a id="a-Mj"></a>“如是。<a id="a-Mk"></a>彼二乘人，<a id="a-Ml"></a>味著三昧得三昧身，<a id="a-Mm"></a>于彼空海一地，<a id="a-Mn"></a>如得酒病惛醉不醒，<a id="a-Mo"></a>乃至数劫犹不得觉，<a id="a-Mp"></a>酒消始悟方修是行，<a id="a-Mq"></a>后得佛身。<a id="a-Mr"></a>如彼人者，<a id="a-Ms"></a>从舍阐提，<a id="a-Mt"></a>即入六行；<a id="a-Mu"></a>于行地所，<a id="a-Mv"></a>一念净心，<a id="a-Mw"></a>决定明白，<a id="a-Mx"></a>金刚智力，<a id="a-My"></a>阿鞞跋致，<a id="a-Mz"></a>度脱众生，<a id="a-N0"></a>慈悲无尽。<a id="a-N1"></a>”</p>
  <p id="aN2">大力菩萨言：<a id="a-N3"></a>“如是之人应不持戒，<a id="a-N4"></a>于彼沙门应不敬仰。<a id="a-N5"></a>”</p>
  <p id="aN6">佛言：<a id="a-N7"></a>“为说戒者，<a id="a-N8"></a>不善慢故，<a id="a-N9"></a>海波浪故。<a id="a-NA"></a>如彼心地，<a id="a-NB"></a>八识海澄，<a id="a-NC"></a>九识流净，<a id="a-ND"></a>风不能动，<a id="a-NE"></a>波浪不起，<a id="a-NF"></a>戒性等空，<a id="a-NG"></a>持者迷倒。<a id="a-NH"></a>如彼之人，<a id="a-NI"></a>七六不生诸集，<a id="a-NJ"></a>灭定不离三佛而发菩提，<a id="a-NK"></a>三无相中顺心玄入，<a id="a-NL"></a>深敬三宝不失威仪，<a id="a-NM"></a>于彼沙门不无恭敬。<a id="a-NN"></a>菩萨彼仁者，<a id="a-NO"></a>不住世间动不动法，<a id="a-NP"></a>入三空聚，<a id="a-NQ"></a>灭三有心。<a id="a-NR"></a>”</p>
  <p id="aNS">大力菩萨言：<a id="a-NT"></a>“彼仁者果满于足德佛、<a id="a-NU"></a>如来藏佛、<a id="a-NV"></a>形像佛。<a id="a-NW"></a>如是佛所而发菩提心，<a id="a-NX"></a>入三聚戒不住其相，<a id="a-NY"></a>灭三界心不居寂地，<a id="a-NZ"></a>不舍可众入不调地，<a id="a-Na"></a>不可思议。<a id="a-Nb"></a>“</p>
  <p id="aNc">尔时，<a id="a-Nd"></a>舍利弗从座而起，<a id="a-Ne"></a>前说偈言：</p>
  <p id="aNf">“具足般若海，<a id="a-Ng"></a> 不住涅槃城，</p>
  <p id="aNh">如彼妙莲华，<a id="a-Ni"></a> 高原非所出。</p>
  <p id="aNj">诸佛无量劫，<a id="a-Nk"></a> 不舍诸烦恼，</p>
  <p id="aNl">度世然后得，<a id="a-Nm"></a> 如泥华所出。</p>
  <p id="aNn">如彼六行地，<a id="a-No"></a> 菩萨之所修，</p>
  <p id="aNp">如彼三空聚，<a id="a-Nq"></a> 菩提之真道。</p>
  <p id="aNr">我今住不住，<a id="a-Ns"></a> 如佛之所说，</p>
  <p id="aNt">来所还复来，<a id="a-Nu"></a> 具足然后出。</p>
  <p id="aNv">复令诸众生，<a id="a-Nw"></a> 如我一无二，</p>
  <p id="aNx">前来后来者，<a id="a-Ny"></a> 悉令登正觉。<a id="a-Nz"></a>”</p>
  <p id="aO0">尔时，<a id="a-O1"></a>佛告舍利弗言：<a id="a-O2"></a>“不可思议！<a id="a-O3"></a>汝当于后成菩提道，<a id="a-O4"></a>无量众生超生死海。<a id="a-O5"></a>”</p>
  <p id="aO6">尔时，<a id="a-O7"></a>大众皆悟菩提，<a id="a-O8"></a>诸小众等入五空海。</p>
 </body>
</html>