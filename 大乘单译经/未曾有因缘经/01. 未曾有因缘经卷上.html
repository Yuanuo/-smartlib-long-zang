<!doctype html>
<html id="z3IBTvjSb" data-ver="1771">
 <head>
  <meta charset="utf-8">
  <meta author="昙景">
  <meta library="龙藏">
  <meta catalog="大乘单译经">
  <meta period="萧齐">
 </head>
 <body>
  <h1 id="a1">未曾有因缘经卷上</h1>
  <p id="a2">如是我闻。<a id="a-3"></a>一时佛在舍卫国祇树给孤独园。<a id="a-4"></a>尔时世尊告目犍连。<a id="a-5"></a>汝今往彼迦毗罗城。<a id="a-6"></a>问讯我父阅头檀王并我姨母波阇波提。<a id="a-7"></a>及三叔父斛饭王等。<a id="a-8"></a>因复慰喻罗睺罗母耶输陀罗。<a id="a-9"></a>令割恩爱放罗睺罗。<a id="a-A"></a>令作沙弥。<a id="a-B"></a>修习圣道。<a id="a-C"></a>所以者何。<a id="a-D"></a>母子恩爱。<a id="a-E"></a>欢乐须臾。<a id="a-F"></a>死堕地狱。<a id="a-G"></a>母之与子。<a id="a-H"></a>各不相知。<a id="a-I"></a>窈窈冥冥。<a id="a-J"></a>永相离别。<a id="a-K"></a>受苦万端。<a id="a-L"></a>后悔无及。<a id="a-M"></a>罗睺得道。<a id="a-N"></a>当还度母。<a id="a-O"></a>永绝生老病死根本。<a id="a-P"></a>得至涅槃。<a id="a-Q"></a>如我今也。<a id="a-R"></a>目连受命。<a id="a-S"></a>即入禅定。<a id="a-T"></a>譬如力士屈伸臂顷到迦毗罗城净饭王所。<a id="a-U"></a>而白王言。<a id="a-V"></a>世尊殷勤。<a id="a-W"></a>致问无量起居轻利。<a id="a-X"></a>气力安不。<a id="a-Y"></a>及大夫人。<a id="a-Z"></a>波阇波提。<a id="a-a"></a>并三叔父斛饭王等。<a id="a-b"></a>问讯起居。<a id="a-c"></a>亦复如是。</p>
  <p id="ad">时耶输陀罗。<a id="a-e"></a>闻佛遣使来至王所。<a id="a-f"></a>未知意趣。<a id="a-g"></a>即遣青衣。<a id="a-h"></a>令参消息。<a id="a-i"></a>青衣还白。<a id="a-j"></a>世尊遣使。<a id="a-k"></a>取罗睺罗。<a id="a-l"></a>度为沙弥。<a id="a-m"></a>耶输陀罗。<a id="a-n"></a>闻是消息。<a id="a-o"></a>将罗睺罗。<a id="a-p"></a>登上高楼。<a id="a-q"></a>约敕监官。<a id="a-r"></a>关闭门合。<a id="a-s"></a>悉令坚牢。<a id="a-t"></a>时大目连。<a id="a-u"></a>既到宫门。<a id="a-v"></a>不能得入。<a id="a-w"></a>又无人通。<a id="a-x"></a>即以神力。<a id="a-y"></a>飞上高楼。<a id="a-z"></a>至耶输陀罗坐前而立。<a id="a-10"></a>耶输陀罗。<a id="a-11"></a>见目连来。<a id="a-12"></a>忧喜交集。<a id="a-13"></a>迫不得已。<a id="a-14"></a>即起恭敬。<a id="a-15"></a>礼拜问讯。<a id="a-16"></a>冒涉远途。<a id="a-17"></a>得无劳也。<a id="a-18"></a>敕为敷座。<a id="a-19"></a>请目连坐。<a id="a-1A"></a>问目连曰。<a id="a-1B"></a>世尊无恙。<a id="a-1C"></a>教化众生。<a id="a-1D"></a>不劳神也。<a id="a-1E"></a>遣上人来。<a id="a-1F"></a>欲何所为。<a id="a-1G"></a>目连白曰。<a id="a-1H"></a>太子罗睺。<a id="a-1I"></a>年已九岁。<a id="a-1J"></a>应令出家。<a id="a-1K"></a>修学圣道。<a id="a-1L"></a>所以者何。<a id="a-1M"></a>母子恩爱。<a id="a-1N"></a>少时如意。<a id="a-1O"></a>一旦命终。<a id="a-1P"></a>堕三恶道。<a id="a-1Q"></a>恩爱离别。<a id="a-1R"></a>窈窈冥冥。<a id="a-1S"></a>母不知子。<a id="a-1T"></a>子不知母。<a id="a-1U"></a>罗睺得道。<a id="a-1V"></a>当还度母。<a id="a-1W"></a>永度生老病死忧患。<a id="a-1X"></a>得至涅槃。<a id="a-1Y"></a>如佛今也。</p>
  <p id="a1Z">耶输陀罗。<a id="a-1a"></a>答目连曰。<a id="a-1b"></a>释迦如来。<a id="a-1c"></a>为太子时。<a id="a-1d"></a>娶我为妻。<a id="a-1e"></a>奉事太子。<a id="a-1f"></a>如事天神。<a id="a-1g"></a>曾无一失。<a id="a-1h"></a>共为夫妇。<a id="a-1i"></a>未满三年。<a id="a-1j"></a>舍五欲乐。<a id="a-1k"></a>腾越宫城。<a id="a-1l"></a>逃至王田。<a id="a-1m"></a>王身往迎。<a id="a-1n"></a>违戾不从。<a id="a-1o"></a>乃遣车匿白马令还。<a id="a-1p"></a>自要道成。<a id="a-1q"></a>誓愿当归。<a id="a-1r"></a>披鹿皮衣。<a id="a-1s"></a>譬如狂人。<a id="a-1t"></a>隐居山泽。<a id="a-1u"></a>勤苦六年。<a id="a-1v"></a>得佛还国。<a id="a-1w"></a>都不见亲。<a id="a-1x"></a>忘忽恩旧。<a id="a-1y"></a>剧于路人。<a id="a-1z"></a>远离父母。<a id="a-20"></a>寄居他邦。<a id="a-21"></a>使我母子守孤抱穷。<a id="a-22"></a>无有生赖。<a id="a-23"></a>唯死是从人命至重。<a id="a-24"></a>不能自刑。<a id="a-25"></a>怀毒抱恨。<a id="a-26"></a>强存性命。<a id="a-27"></a>虽居人类。<a id="a-28"></a>不如畜生。<a id="a-29"></a>祸中之祸。<a id="a-2A"></a>岂有是哉。<a id="a-2B"></a>今复遣使。<a id="a-2C"></a>欲求我子为其眷属。<a id="a-2D"></a>何酷如之。<a id="a-2E"></a>太子成道。<a id="a-2F"></a>自言慈悲。<a id="a-2G"></a>慈悲之道。<a id="a-2H"></a>应安乐众生。<a id="a-2I"></a>今反离别人之母子。<a id="a-2J"></a>苦中之甚。<a id="a-2K"></a>莫若恩爱离别之苦。<a id="a-2L"></a>以是推之。<a id="a-2M"></a>何慈之有。<a id="a-2N"></a>白目连曰。<a id="a-2O"></a>还向世尊。<a id="a-2P"></a>宣我所陈。<a id="a-2Q"></a>时大目连。<a id="a-2R"></a>更以方便。<a id="a-2S"></a>种种因缘。<a id="a-2T"></a>随宜谏喻。<a id="a-2U"></a>反覆再三。<a id="a-2V"></a>耶输陀罗。<a id="a-2W"></a>绝无听意。<a id="a-2X"></a>辞退还到净饭王所。<a id="a-2Y"></a>具宣上事。<a id="a-2Z"></a>王闻是已。<a id="a-2a"></a>令唤夫人波阇波提。<a id="a-2b"></a>王告夫人。<a id="a-2c"></a>我子悉达。<a id="a-2d"></a>遣目连来迎取罗云。<a id="a-2e"></a>欲令入道修学圣法。<a id="a-2f"></a>耶输陀罗。<a id="a-2g"></a>女人愚痴。<a id="a-2h"></a>未解法要。<a id="a-2i"></a>心坚意固。<a id="a-2j"></a>缠着恩爱。<a id="a-2k"></a>情无纵舍。<a id="a-2l"></a>卿可住彼重谏谢之。<a id="a-2m"></a>令其心悟。<a id="a-2n"></a>时大夫人。<a id="a-2o"></a>即便将侍从五百青衣。<a id="a-2p"></a>往至耶输陀罗所住宫中。<a id="a-2q"></a>种种方便。<a id="a-2r"></a>随宜谏喻。<a id="a-2s"></a>反覆再三。<a id="a-2t"></a>耶输陀罗。<a id="a-2u"></a>犹故不听。<a id="a-2v"></a>白夫人曰。<a id="a-2w"></a>我在家时。<a id="a-2x"></a>八国诸王。<a id="a-2y"></a>竞来见求。<a id="a-2z"></a>父母不许。<a id="a-30"></a>所以者何。<a id="a-31"></a>释迦太子。<a id="a-32"></a>才艺过人。<a id="a-33"></a>是故父母。<a id="a-34"></a>以我配之。<a id="a-35"></a>太子尔时。<a id="a-36"></a>知不住世出家学道。<a id="a-37"></a>何故殷勤。<a id="a-38"></a>苦求我耶。<a id="a-39"></a>夫人娶妇。<a id="a-3A"></a>正为恩好。<a id="a-3B"></a>聚集欢乐。<a id="a-3C"></a>万世相承。<a id="a-3D"></a>子孙相续。<a id="a-3E"></a>绍继宗嗣。<a id="a-3F"></a>世之正礼。<a id="a-3G"></a>太子既去。<a id="a-3H"></a>复求罗睺。<a id="a-3I"></a>欲令出家。<a id="a-3J"></a>永绝国嗣。<a id="a-3K"></a>有何义哉。<a id="a-3L"></a>尔时皇后。<a id="a-3M"></a>闻是语已。<a id="a-3N"></a>默然无言。<a id="a-3O"></a>不知所云。</p>
  <p id="a3P">尔时世尊。<a id="a-3Q"></a>即遣化人。<a id="a-3R"></a>空中告言。<a id="a-3S"></a>耶输陀罗。<a id="a-3T"></a>汝颇忆念往古世时誓愿事不。<a id="a-3U"></a>释迦如来。<a id="a-3V"></a>当尔之时。<a id="a-3W"></a>为菩萨道。<a id="a-3X"></a>以五百银钱。<a id="a-3Y"></a>从汝买得五茎莲华。<a id="a-3Z"></a>上定光佛。<a id="a-3a"></a>时汝求我。<a id="a-3b"></a>世世所生。<a id="a-3c"></a>共为夫妻。<a id="a-3d"></a>我不欲受。<a id="a-3e"></a>即语汝言。<a id="a-3f"></a>我为菩萨。<a id="a-3g"></a>累劫行愿。<a id="a-3h"></a>一切布施。<a id="a-3i"></a>不逆人意。<a id="a-3j"></a>汝能尔者。<a id="a-3k"></a>听为我妻。<a id="a-3l"></a>汝立誓言。<a id="a-3m"></a>世世所生。<a id="a-3n"></a>国城妻子及与我身。<a id="a-3o"></a>随君施与。<a id="a-3p"></a>誓无悔心。<a id="a-3q"></a>而今何故。<a id="a-3r"></a>爱惜罗睺。<a id="a-3s"></a>不令出家学圣道耶。<a id="a-3t"></a>耶输陀罗。<a id="a-3u"></a>闻是语已。<a id="a-3v"></a>霍然还识宿业因缘。<a id="a-3w"></a>往事明了如昨所见。<a id="a-3x"></a>爱子之情自然消歇。<a id="a-3y"></a>遣唤目连。<a id="a-3z"></a>忏悔辞谢。<a id="a-40"></a>捉罗睺手。<a id="a-41"></a>付嘱目连。<a id="a-42"></a>与子离别。<a id="a-43"></a>涕泪交流。<a id="a-44"></a>尔时罗睺。<a id="a-45"></a>见母愁苦。<a id="a-46"></a>长跪合掌。<a id="a-47"></a>辞谢母言。<a id="a-48"></a>愿母莫愁。<a id="a-49"></a>罗睺今往定省世尊。<a id="a-4A"></a>寻尔当还。<a id="a-4B"></a>与母相见。<a id="a-4C"></a>时净饭王。<a id="a-4D"></a>为欲安慰耶输陀罗令其喜故。<a id="a-4E"></a>即时召集国中豪族。<a id="a-4F"></a>而告之言。<a id="a-4G"></a>金轮王子。<a id="a-4H"></a>今当往彼舍婆提国。<a id="a-4I"></a>从佛世尊。<a id="a-4J"></a>出家学道。<a id="a-4K"></a>烦卿人人。<a id="a-4L"></a>各遣一子。<a id="a-4M"></a>随从我孙。<a id="a-4N"></a>咸皆唯然。<a id="a-4O"></a>奉大王命。<a id="a-4P"></a>即时合集。<a id="a-4Q"></a>有五十人。<a id="a-4R"></a>随从罗睺。<a id="a-4S"></a>往到佛所。<a id="a-4T"></a>头面作礼。</p>
  <p id="a4U">佛使阿难。<a id="a-4V"></a>剃罗睺头及其五十。<a id="a-4W"></a>诸公王子。<a id="a-4X"></a>悉令出家。<a id="a-4Y"></a>命舍利弗。<a id="a-4Z"></a>为其和上。<a id="a-4a"></a>大目揵连。<a id="a-4b"></a>作阿阇梨。<a id="a-4c"></a>授十戒法。<a id="a-4d"></a>便为沙弥。<a id="a-4e"></a>罗睺幼稚。<a id="a-4f"></a>习乐憿慢。<a id="a-4g"></a>耽着嬉戏。<a id="a-4h"></a>不乐听法。<a id="a-4i"></a>佛数告敕。<a id="a-4j"></a>恒不从用。<a id="a-4k"></a>非可如何。<a id="a-4l"></a>尔时舍卫国。<a id="a-4m"></a>波斯匿王。<a id="a-4n"></a>闻佛子罗睺。<a id="a-4o"></a>出家为沙弥。<a id="a-4p"></a>与其群臣夫人太子后宫采女婆罗门居士。<a id="a-4q"></a>恭敬围绕。<a id="a-4r"></a>于其晨朝。<a id="a-4s"></a>来诣佛所。<a id="a-4t"></a>礼拜问讯。<a id="a-4u"></a>并看佛子罗睺沙弥。<a id="a-4v"></a>各一面坐。<a id="a-4w"></a>佛为说法。<a id="a-4x"></a>王及群臣。<a id="a-4y"></a>憍傲习乐。<a id="a-4z"></a>不堪苦坐。<a id="a-50"></a>听佛说法。<a id="a-51"></a>辞退欲还。<a id="a-52"></a>尔时世尊。<a id="a-53"></a>知王始悟。<a id="a-54"></a>信根未立。<a id="a-55"></a>将欲开悟王及群臣。<a id="a-56"></a>为利益故。<a id="a-57"></a>告阿难曰。<a id="a-58"></a>汝可往召沙弥罗云及其眷属。<a id="a-59"></a>悉皆令集。<a id="a-5A"></a>听佛说法。<a id="a-5B"></a>阿难往召。<a id="a-5C"></a>须臾皆集。<a id="a-5D"></a>佛告王曰。<a id="a-5E"></a>且待须臾。<a id="a-5F"></a>听我说法。<a id="a-5G"></a>王叉手曰。<a id="a-5H"></a>今我此身。<a id="a-5I"></a>习乐来久。<a id="a-5J"></a>不堪苦坐。<a id="a-5K"></a>愿佛垂恕。<a id="a-5L"></a>佛告王曰。<a id="a-5M"></a>此不为苦。<a id="a-5N"></a>所以者何。<a id="a-5O"></a>前身种福。<a id="a-5P"></a>今为人王。<a id="a-5Q"></a>常处深宫。<a id="a-5R"></a>五欲恣意。<a id="a-5S"></a>出入导从。<a id="a-5T"></a>脚不触地。<a id="a-5U"></a>何名为苦。<a id="a-5V"></a>三界之苦莫若地狱畜生饿鬼诸难等苦。<a id="a-5W"></a>如此诸苦前已曾说。</p>
  <p id="a5X">佛告罗云。<a id="a-5Y"></a>佛世难值。<a id="a-5Z"></a>法难得闻。<a id="a-5a"></a>人命难保。<a id="a-5b"></a>得道亦难。<a id="a-5c"></a>子今既得人身。<a id="a-5d"></a>值佛在世。<a id="a-5e"></a>何故懈怠。<a id="a-5f"></a>不听法耶。<a id="a-5g"></a>罗云白佛。<a id="a-5h"></a>佛法精妙。<a id="a-5i"></a>小儿意粗。<a id="a-5j"></a>安能听受世尊法也。<a id="a-5k"></a>前已数闻。<a id="a-5l"></a>寻复忘失。<a id="a-5m"></a>徒劳精神。<a id="a-5n"></a>无所一获。<a id="a-5o"></a>及今少年。<a id="a-5p"></a>且放情肆意。<a id="a-5q"></a>至年大时。<a id="a-5r"></a>自当小差堪任受法。<a id="a-5s"></a>佛告罗云。<a id="a-5t"></a>万物无常。<a id="a-5u"></a>身亦难保。<a id="a-5v"></a>汝能保命。<a id="a-5w"></a>至年大不。<a id="a-5x"></a>唯然世尊罗云不能。<a id="a-5y"></a>佛岂不能保子命耶。<a id="a-5z"></a>佛语罗云。<a id="a-60"></a>我尚不能自保。<a id="a-61"></a>岂保汝也。<a id="a-62"></a>罗云白佛。<a id="a-63"></a>徒劳听法。<a id="a-64"></a>既不得道。<a id="a-65"></a>闻法之功。<a id="a-66"></a>何益于人。<a id="a-67"></a>佛告罗云。<a id="a-68"></a>听法之功。<a id="a-69"></a>虽于今身不能得道。<a id="a-6A"></a>五道受身。<a id="a-6B"></a>多所利益。<a id="a-6C"></a>如我前说。<a id="a-6D"></a>波若智慧。<a id="a-6E"></a>亦名甘露。<a id="a-6F"></a>亦名良药。<a id="a-6G"></a>亦名桥梁。<a id="a-6H"></a>亦名大船。<a id="a-6I"></a>汝不闻乎。<a id="a-6J"></a>罗云白佛。<a id="a-6K"></a>唯然世尊。<a id="a-6L"></a>时波斯匿王。<a id="a-6M"></a>长跪合掌。<a id="a-6N"></a>白天尊曰。<a id="a-6O"></a>如佛所说。<a id="a-6P"></a>波若智慧。<a id="a-6Q"></a>有四种名。<a id="a-6R"></a>其义云何。<a id="a-6S"></a>愿佛哀愍。<a id="a-6T"></a>为我说之。<a id="a-6U"></a>佛告王言。<a id="a-6V"></a>欲得闻者。<a id="a-6W"></a>着心谛听。<a id="a-6X"></a>吾今说之。</p>
  <p id="a6Y">佛言。<a id="a-6Z"></a>忆念过去无数劫时。<a id="a-6a"></a>毗摩大国。<a id="a-6b"></a>徙陀山中。<a id="a-6c"></a>有一野干。<a id="a-6d"></a>有师子王追逐欲食。<a id="a-6e"></a>野干惶怖奔走。<a id="a-6f"></a>堕一丘井。<a id="a-6g"></a>不能得出。<a id="a-6h"></a>经于三日。<a id="a-6i"></a>开心分死。<a id="a-6j"></a>而说偈言。</p>
  <p id="a6k">祸哉今日苦所逼　　便当没命于丘井</p>
  <p id="a6l">一切万物皆无常　　恨不以身餧师子</p>
  <p id="a6m">呜呼奈何罪厄身　　贪惜躯命无功死</p>
  <p id="a6n">无功而死尚可恨　　况复臭身污人水</p>
  <p id="a6o">南无忏悔十方佛　　表知我心净无已</p>
  <p id="a6p">前世所造三业罪　　愿于今身偿令毕</p>
  <p id="a6q">众罪毕了三业净　　其心不动念真实</p>
  <p id="a6r">从是世世遭明师　　如法修行速成佛</p>
  <p id="a6s">时天帝释闻佛名　　肃然毛竖念古佛</p>
  <p id="a6t">自惟孤露无师导　　耽着五欲自沉没</p>
  <p id="a6u">不能得出恩爱狱　　思惟感切目下泪</p>
  <p id="a6v">即与诸天八万众　　飞下诣井欲问讯</p>
  <p id="a6w">乃见野干在井底　　两手攀土不能出</p>
  <p id="a6x">天帝复自思念言　　圣人应现无方术</p>
  <p id="a6y">今我虽见野干形　　斯必菩萨非凡器</p>
  <p id="a6z">今当请问除我疑　　并令诸天得闻法</p>
  <p id="a70">天帝曰。</p>
  <p id="a71">不闻圣教旷大久　　常处幽冥无师导</p>
  <p id="a72">仁者向说非凡语　　愿为诸天宣法教</p>
  <p id="a73">于时野干仰答曰　　汝为天帝无教训</p>
  <p id="a74">不知时宜甚痴傲　　法师在下自处上</p>
  <p id="a75">都不修敬问法要　　法水清净能济人</p>
  <p id="a76">云何欲得怀贡高　　天帝闻是大惭愧</p>
  <p id="a77">给侍诸天愕然笑　　天王降止大无利</p>
  <p id="a78">而被惭耻甚可悼　　帝释即时告诸天</p>
  <p id="a79">慎莫以此为惊怪　　是我顽弊行不称</p>
  <p id="a7A">必当因是闻法要　　即时垂下天宝衣</p>
  <p id="a7B">接取野干出于上　　叉手辞谢说不是</p>
  <p id="a7C">叩头忏悔愿垂亮　　诸天实尔如尊诲</p>
  <p id="a7D">缠绵五欲致迷荒　　皆由不遇善师导</p>
  <p id="a7E">为说苦乐常无常　　诸天为设甘露食</p>
  <p id="a7F">野干得食生活望　　非意祸中致斯福</p>
  <p id="a7G">心怀踊跃庆无量</p>
  <p id="a7H">于是野干。<a id="a-7I"></a>心自念言。<a id="a-7J"></a>畜生道中。<a id="a-7K"></a>丑弊困厄。<a id="a-7L"></a>无过野干。<a id="a-7M"></a>智慧力故。<a id="a-7N"></a>乃致如是。<a id="a-7O"></a>复作是念。<a id="a-7P"></a>刑残之命。<a id="a-7Q"></a>本非所爱。<a id="a-7R"></a>所以称庆。<a id="a-7S"></a>大欢喜者。<a id="a-7T"></a>为通化耳。<a id="a-7U"></a>此诸痴天。<a id="a-7V"></a>皆蒙帝释先有波若一豪之分。<a id="a-7W"></a>共相随来。<a id="a-7X"></a>皆欲闻法。<a id="a-7Y"></a>而自叹言。<a id="a-7Z"></a>奇哉奇哉。<a id="a-7a"></a>何慰如之。<a id="a-7b"></a>今当通化。<a id="a-7c"></a>成我功德。<a id="a-7d"></a>复作是念。<a id="a-7e"></a>今日之恩。<a id="a-7f"></a>莫不由我。<a id="a-7g"></a>先师和上。<a id="a-7h"></a>慈哀教授。<a id="a-7i"></a>智慧方便。<a id="a-7j"></a>功德乎。<a id="a-7k"></a>南无力我师。<a id="a-7l"></a>南无我师。<a id="a-7m"></a>南无波若。<a id="a-7n"></a>南无波若。<a id="a-7o"></a>虽复失行生恶趣中。<a id="a-7p"></a>犹识宿命。<a id="a-7q"></a>知其业缘。<a id="a-7r"></a>波若之力。<a id="a-7s"></a>能感诸天。<a id="a-7t"></a>降神来下。<a id="a-7u"></a>接济供养。<a id="a-7v"></a>复得通化。<a id="a-7w"></a>展我微心。<a id="a-7x"></a>时天帝释。<a id="a-7y"></a>告诸天曰。<a id="a-7z"></a>如师言者。<a id="a-80"></a>定欲说法。<a id="a-81"></a>我等今来。<a id="a-82"></a>快得善利。<a id="a-83"></a>今当人人。<a id="a-84"></a>叩头丹诚。<a id="a-85"></a>请令说法。<a id="a-86"></a>咸然唯诺。<a id="a-87"></a>即各修敬。<a id="a-88"></a>偏袒右肩。<a id="a-89"></a>围绕野干。<a id="a-8A"></a>长跪合掌。<a id="a-8B"></a>异口同音。<a id="a-8C"></a>而说颂曰。</p>
  <p id="a8D">善哉善哉　　和上野干　　唯愿说法</p>
  <p id="a8E">开化天人　　天人幽冥　　五欲所缠</p>
  <p id="a8F">恒恐福尽　　无常所迁　　死堕恶道</p>
  <p id="a8G">求拔良难　　从久远来　　数万忆年</p>
  <p id="a8H">今始一遇　　良祐福田　　唯垂慈哀</p>
  <p id="a8I">宣示法言　　天人得福　　众生亦然</p>
  <p id="a8J">愿与和上　　永劫相连　　至成佛道</p>
  <p id="a8K">常作因缘　　明人难值　　故立誓言</p>
  <p id="a8L">于是野干。<a id="a-8M"></a>见诸天人。<a id="a-8N"></a>殷勤劝请。<a id="a-8O"></a>乐欲闻法。<a id="a-8P"></a>益加欣踊。<a id="a-8Q"></a>告天帝曰。<a id="a-8R"></a>忆念我昔。<a id="a-8S"></a>曾见世人。<a id="a-8T"></a>欲闻法者。<a id="a-8U"></a>先敷高座。<a id="a-8V"></a>庄严清净。<a id="a-8W"></a>方请法师。<a id="a-8X"></a>登座说法。<a id="a-8Y"></a>所以者何。<a id="a-8Z"></a>经法贵重。<a id="a-8a"></a>敬之得福。<a id="a-8b"></a>不宜轻心。<a id="a-8c"></a>自亏福也。<a id="a-8d"></a>诸天闻已。<a id="a-8e"></a>咸然唯诺。<a id="a-8f"></a>脱天宝衣积为高座。<a id="a-8g"></a>须臾之间。<a id="a-8h"></a>庄严校饰。<a id="a-8i"></a>清净第一。<a id="a-8j"></a>野干升座。<a id="a-8k"></a>告天帝曰。<a id="a-8l"></a>吾今说法。<a id="a-8m"></a>正当为二大因缘故。<a id="a-8n"></a>何等为二。<a id="a-8o"></a>一者说法。<a id="a-8p"></a>开化天人。<a id="a-8q"></a>福无量故。<a id="a-8r"></a>二者为报施食恩故。<a id="a-8s"></a>岂得不说。<a id="a-8t"></a>天帝白曰。<a id="a-8u"></a>免井厄难。<a id="a-8v"></a>得全身命。<a id="a-8w"></a>功德应大。<a id="a-8x"></a>尊者云何说法报恩。<a id="a-8y"></a>不及此耶。<a id="a-8z"></a>所以者何。<a id="a-90"></a>一切天下。<a id="a-91"></a>皆乐生求安。<a id="a-92"></a>无欲死者。<a id="a-93"></a>以是因缘。<a id="a-94"></a>全命之功。<a id="a-95"></a>岂得不大。<a id="a-96"></a>野干答曰。<a id="a-97"></a>死生之宜。<a id="a-98"></a>各有其人。<a id="a-99"></a>有人贪生。<a id="a-9A"></a>有人乐死。<a id="a-9B"></a>何人贪生。<a id="a-9C"></a>其人生世。<a id="a-9D"></a>愚痴幽冥。<a id="a-9E"></a>不知死已。<a id="a-9F"></a>后世更生。<a id="a-9G"></a>违佛远法。<a id="a-9H"></a>不遭明师。<a id="a-9I"></a>杀盗淫欺。<a id="a-9J"></a>唯恶是从。<a id="a-9K"></a>如是之人。<a id="a-9L"></a>贪生畏死。<a id="a-9M"></a>何人乐死。<a id="a-9N"></a>遭遇明师。<a id="a-9O"></a>奉事三宝。<a id="a-9P"></a>改恶修善。<a id="a-9Q"></a>孝养父母。<a id="a-9R"></a>敬事师长。<a id="a-9S"></a>和顺妻子。<a id="a-9T"></a>奴婢眷属。<a id="a-9U"></a>谦敬于人。<a id="a-9V"></a>如斯之人。<a id="a-9W"></a>恶生乐死。<a id="a-9X"></a>所以者何。<a id="a-9Y"></a>善人死者。<a id="a-9Z"></a>福应生天。<a id="a-9a"></a>受五欲乐。<a id="a-9b"></a>恶人死者。<a id="a-9c"></a>应入地狱受无量苦。<a id="a-9d"></a>善人乐死。<a id="a-9e"></a>如囚出狱恶人畏死。<a id="a-9f"></a>如囚入狱。<a id="a-9g"></a>天帝问曰。<a id="a-9h"></a>如尊所诲。<a id="a-9i"></a>全其躯命。<a id="a-9j"></a>无功夫者。<a id="a-9k"></a>诚如所言。<a id="a-9l"></a>其余二功。<a id="a-9m"></a>施食施法。<a id="a-9n"></a>有何功德。<a id="a-9o"></a>唯愿说之。<a id="a-9p"></a>开化盲冥。<a id="a-9q"></a>野干答曰。<a id="a-9r"></a>布施饮食。<a id="a-9s"></a>济一日之命。<a id="a-9t"></a>施珍宝物。<a id="a-9u"></a>济一世之福增益生死。<a id="a-9v"></a>系缚因缘。<a id="a-9w"></a>说法教化。<a id="a-9x"></a>名为法施。<a id="a-9y"></a>能令众生出世间道。<a id="a-9z"></a>出世间道者。<a id="a-A0"></a>凡有三种。<a id="a-A1"></a>一者罗汉。<a id="a-A2"></a>二者辟支佛。<a id="a-A3"></a>三者佛道。<a id="a-A4"></a>此三乘人。<a id="a-A5"></a>皆从闻法。<a id="a-A6"></a>如说修行。<a id="a-A7"></a>有诸众生。<a id="a-A8"></a>免三恶道。<a id="a-A9"></a>受人天福乐。<a id="a-AA"></a>皆由闻法。<a id="a-AB"></a>是故佛说。<a id="a-AC"></a>以法布施。<a id="a-AD"></a>功德无量。<a id="a-AE"></a>天帝白言。<a id="a-AF"></a>师今此身。<a id="a-AG"></a>为是业报应化身乎。<a id="a-AH"></a>野干答言。<a id="a-AI"></a>是罪业报非应化也。<a id="a-AJ"></a>天人闻已。<a id="a-AK"></a>肃然惊怖。<a id="a-AL"></a>悲哀伤心。<a id="a-AM"></a>垂泪满目。<a id="a-AN"></a>更起修敬。<a id="a-AO"></a>白野干曰。<a id="a-AP"></a>我意谓是菩萨圣人应现济物。<a id="a-AQ"></a>而今方闻罪业果报。<a id="a-AR"></a>未知其故惟垂哀愍。<a id="a-AS"></a>说其因缘。<a id="a-AT"></a>野干答曰。<a id="a-AU"></a>欲闻者善。<a id="a-AV"></a>吾今说之。<a id="a-AW"></a>忆念故世。<a id="a-AX"></a>生波罗捺波头摩城。<a id="a-AY"></a>为贫家子。<a id="a-AZ"></a>名阿逸多。<a id="a-Aa"></a>刹利种姓。<a id="a-Ab"></a>幼怀聪朗。<a id="a-Ac"></a>好学是欲。<a id="a-Ad"></a>至年十二。<a id="a-Ae"></a>追随明师。<a id="a-Af"></a>在于深山。<a id="a-Ag"></a>辛苦奉事。<a id="a-Ah"></a>研精习学。<a id="a-Ai"></a>翘勤不懈。<a id="a-Aj"></a>师亦晨夜。<a id="a-Ak"></a>切磋教授。<a id="a-Al"></a>不失时节。<a id="a-Am"></a>经五十年。<a id="a-An"></a>九十六种。<a id="a-Ao"></a>经书记论。<a id="a-Ap"></a>医方咒术。<a id="a-Aq"></a>占相吉凶。<a id="a-Ar"></a>灾异祸福。<a id="a-As"></a>靡所不达。<a id="a-At"></a>高才智德。<a id="a-Au"></a>名闻四远时阿逸多。<a id="a-Av"></a>伏自惟曰。<a id="a-Aw"></a>今日之济。<a id="a-Ax"></a>莫不由我尊师和上教化之恩。<a id="a-Ay"></a>其功难报。<a id="a-Az"></a>家既贫乏。<a id="a-B0"></a>无为供养。<a id="a-B1"></a>唯当卖身以报师恩。<a id="a-B2"></a>作是念已。<a id="a-B3"></a>长跪白师。<a id="a-B4"></a>弟子今者。<a id="a-B5"></a>欲自卖身以报师恩。<a id="a-B6"></a>其师答曰。<a id="a-B7"></a>山居道士。<a id="a-B8"></a>乞食自存。<a id="a-B9"></a>五无所乏。<a id="a-BA"></a>子今何为。<a id="a-BB"></a>毁卖贵身。<a id="a-BC"></a>欲供我也。<a id="a-BD"></a>子今成就智慧辩才。<a id="a-BE"></a>当转教化天下人民。<a id="a-BF"></a>为法灯明教化之功。<a id="a-BG"></a>岂不足报我之恩也。<a id="a-BH"></a>幸可不须余举动也。<a id="a-BI"></a>时阿逸多。<a id="a-BJ"></a>既是智人。<a id="a-BK"></a>不违师教。<a id="a-BL"></a>留住山中。<a id="a-BM"></a>乞食自存。</p>
  <p id="aBN">如是不久。<a id="a-BO"></a>国王崩亡。<a id="a-BP"></a>群臣集议。<a id="a-BQ"></a>宣令国界。<a id="a-BR"></a>诸名学士。<a id="a-BS"></a>普召使集。<a id="a-BT"></a>令共讲论。<a id="a-BU"></a>谁得胜者。<a id="a-BV"></a>当立为王。<a id="a-BW"></a>时阿逸多。<a id="a-BX"></a>应召来集。<a id="a-BY"></a>与诸学士五百余人。<a id="a-BZ"></a>七日之中。<a id="a-Ba"></a>共捔试议。<a id="a-Bb"></a>无有胜者。<a id="a-Bc"></a>群臣欢喜。<a id="a-Bd"></a>召婆罗门。<a id="a-Be"></a>拜阿逸多。<a id="a-Bf"></a>绍为国王。<a id="a-Bg"></a>时阿逸多。<a id="a-Bh"></a>见是事已。<a id="a-Bi"></a>忧喜交集。<a id="a-Bj"></a>而作是念。<a id="a-Bk"></a>若作王者。<a id="a-Bl"></a>恐有憍溢。<a id="a-Bm"></a>贪求快意。<a id="a-Bn"></a>为民致患。<a id="a-Bo"></a>死入地狱。<a id="a-Bp"></a>受苦因缘。<a id="a-Bq"></a>若不为者。<a id="a-Br"></a>家贫无禄。<a id="a-Bs"></a>无以供养报师重恩。<a id="a-Bt"></a>思计反覆。<a id="a-Bu"></a>听当受之。<a id="a-Bv"></a>为报师恩并养父母。<a id="a-Bw"></a>思惟是已。<a id="a-Bx"></a>宁受王位。<a id="a-By"></a>受正位已。<a id="a-Bz"></a>即遣忠臣。<a id="a-C0"></a>严驾宝车。<a id="a-C1"></a>幢幡曲盖。<a id="a-C2"></a>香花伎乐。<a id="a-C3"></a>百种饮食。<a id="a-C4"></a>就山迎师。<a id="a-C5"></a>还国供养。<a id="a-C6"></a>别立宫舍。<a id="a-C7"></a>七宝厕填雕文刻镂众彩杂饰。<a id="a-C8"></a>床卧被褥。<a id="a-C9"></a>饮食医药。<a id="a-CA"></a>花果园林。<a id="a-CB"></a>流泉浴池庄校严好。<a id="a-CC"></a>以供养师。<a id="a-CD"></a>阿逸多王。<a id="a-CE"></a>与国臣民夫人采女。<a id="a-CF"></a>日日从师。<a id="a-CG"></a>受十善法。<a id="a-CH"></a>经一百年。</p>
  <p id="aCI">尔时边境有二小国。<a id="a-CJ"></a>其二小国王。<a id="a-CK"></a>共相怨疾。<a id="a-CL"></a>私立兵马。<a id="a-CM"></a>共相诛罚。<a id="a-CN"></a>经于多年。<a id="a-CO"></a>各不相得。<a id="a-CP"></a>其一国者。<a id="a-CQ"></a>名安陀罗。<a id="a-CR"></a>一国名曰摩罗婆耶。<a id="a-CS"></a>安陀罗王。<a id="a-CT"></a>召诸群臣。<a id="a-CU"></a>集共议言。<a id="a-CV"></a>当作何方令得彼国。<a id="a-CW"></a>诸臣答言。<a id="a-CX"></a>阿逸多王。<a id="a-CY"></a>出生寒贱。<a id="a-CZ"></a>虽居王位。<a id="a-Ca"></a>寒意犹存。<a id="a-Cb"></a>从昔已来。<a id="a-Cc"></a>奉持十善。<a id="a-Cd"></a>不犯外色。<a id="a-Ce"></a>虽有宫女。<a id="a-Cf"></a>其年并宿。<a id="a-Cg"></a>如臣计者。<a id="a-Ch"></a>检括国中。<a id="a-Ci"></a>不问豪贱。<a id="a-Cj"></a>选择名女。<a id="a-Ck"></a>足一百人。<a id="a-Cl"></a>年少端政。<a id="a-Cm"></a>堪适意者。<a id="a-Cn"></a>庄严香洁。<a id="a-Co"></a>遣忠良者。<a id="a-Cp"></a>赍持重宝。<a id="a-Cq"></a>并诸采女。<a id="a-Cr"></a>往贡献之。<a id="a-Cs"></a>若其纳者。<a id="a-Ct"></a>当从王请。<a id="a-Cu"></a>强兵百万。<a id="a-Cv"></a>助往攻之。<a id="a-Cw"></a>无往不伏。<a id="a-Cx"></a>即随其计。<a id="a-Cy"></a>名女宝物。<a id="a-Cz"></a>一时悉办。<a id="a-D0"></a>遣忠良臣。<a id="a-D1"></a>往奉献之。<a id="a-D2"></a>阿逸多王。<a id="a-D3"></a>得诸美女及珍宝物。<a id="a-D4"></a>甚大欢喜。<a id="a-D5"></a>问使者言。<a id="a-D6"></a>彼王奉我。<a id="a-D7"></a>如斯好物。<a id="a-D8"></a>欲望何报。<a id="a-D9"></a>使者白王。<a id="a-DA"></a>摩罗婆国。<a id="a-DB"></a>是大王所统。<a id="a-DC"></a>彼王顽嚚。<a id="a-DD"></a>不知化度。<a id="a-DE"></a>淫乱无道。<a id="a-DF"></a>不理国政。<a id="a-DG"></a>民被其毒。<a id="a-DH"></a>视之若怨。<a id="a-DI"></a>特从大王。<a id="a-DJ"></a>请兵百万。<a id="a-DK"></a>助往伏之。<a id="a-DL"></a>奉献之诚。<a id="a-DM"></a>其正在此。<a id="a-DN"></a>王曰甚善。<a id="a-DO"></a>即令拣锐强兵百万。<a id="a-DP"></a>以送与之。<a id="a-DQ"></a>安陀罗王。<a id="a-DR"></a>自拣国中。<a id="a-DS"></a>得百万人。<a id="a-DT"></a>一时相助。<a id="a-DU"></a>鸣鼓往伐。<a id="a-DV"></a>百日之中。<a id="a-DW"></a>斗战伤杀。<a id="a-DX"></a>人死过半。<a id="a-DY"></a>方得胜彼。<a id="a-DZ"></a>摩罗婆王。<a id="a-Da"></a>悉被刑斩。<a id="a-Db"></a>及其宗族。<a id="a-Dc"></a>数千万人。<a id="a-Dd"></a>一时倾没。<a id="a-De"></a>阿逸多王。<a id="a-Df"></a>既得诸女。<a id="a-Dg"></a>意迷情惑。<a id="a-Dh"></a>忘失本志。<a id="a-Di"></a>奢淫着乐。<a id="a-Dj"></a>不理国政。<a id="a-Dk"></a>众官群僚。<a id="a-Dl"></a>相与作乱。<a id="a-Dm"></a>良民之子。<a id="a-Dn"></a>略为奴婢。<a id="a-Do"></a>风雨不时。<a id="a-Dp"></a>饥饿满道。<a id="a-Dq"></a>异方怨敌。<a id="a-Dr"></a>遂来侵掠。<a id="a-Ds"></a>阿逸多王。<a id="a-Dt"></a>从是失国。<a id="a-Du"></a>遂致亡没。<a id="a-Dv"></a>从是死已。<a id="a-Dw"></a>生地狱中。<a id="a-Dx"></a>身被楚毒。<a id="a-Dy"></a>缘前学问智慧力故。<a id="a-Dz"></a>即识宿命。<a id="a-E0"></a>心自悔责。<a id="a-E1"></a>改恶修善。<a id="a-E2"></a>须臾之间。<a id="a-E3"></a>地狱命终。<a id="a-E4"></a>生饿鬼中。<a id="a-E5"></a>复识宿命。<a id="a-E6"></a>即悔复过。<a id="a-E7"></a>修念十善。<a id="a-E8"></a>须臾之间。<a id="a-E9"></a>饿鬼中死。<a id="a-EA"></a>生畜生中。<a id="a-EB"></a>受野干身。<a id="a-EC"></a>智慧力故。<a id="a-ED"></a>复识宿命。<a id="a-EE"></a>改往修来。<a id="a-EF"></a>奉持十善。<a id="a-EG"></a>复教余众生。<a id="a-EH"></a>令行十善。<a id="a-EI"></a>近逢师子。<a id="a-EJ"></a>当时怖惧。<a id="a-EK"></a>堕丘井中。<a id="a-EL"></a>开心分死。<a id="a-EM"></a>冀得生天。<a id="a-EN"></a>离苦受乐。<a id="a-EO"></a>由汝接我。<a id="a-EP"></a>违失本愿。<a id="a-EQ"></a>方经辛苦。<a id="a-ER"></a>何时当免。<a id="a-ES"></a>是故我说。<a id="a-ET"></a>汝济我命。<a id="a-EU"></a>无功夫也。<a id="a-EV"></a>天帝难曰。<a id="a-EW"></a>如尊语者。<a id="a-EX"></a>善人求死。<a id="a-EY"></a>是事不然。<a id="a-EZ"></a>何以故。<a id="a-Ea"></a>师在井底。<a id="a-Eb"></a>若不入衣则不得出若不得出。<a id="a-Ec"></a>自不得生。<a id="a-Ed"></a>今所缘得生。<a id="a-Ee"></a>由师入衣。<a id="a-Ef"></a>是故当知。<a id="a-Eg"></a>非不欲生。<a id="a-Eh"></a>云何说言不贪生耶。<a id="a-Ei"></a>野干答曰。<a id="a-Ej"></a>吾今所以入衣之意。<a id="a-Ek"></a>正为三事。<a id="a-El"></a>大因缘故。<a id="a-Em"></a>何谓为三。<a id="a-En"></a>一者入衣。<a id="a-Eo"></a>不违天帝本志愿故。<a id="a-Ep"></a>夫人违志。<a id="a-Eq"></a>不果所愿。<a id="a-Er"></a>则致大苦。<a id="a-Es"></a>施人苦恼。<a id="a-Et"></a>在在所生。<a id="a-Eu"></a>所愿不果。<a id="a-Ev"></a>所求不得。<a id="a-Ew"></a>所向不得。<a id="a-Ex"></a>自致苦恼。<a id="a-Ey"></a>为是等故。<a id="a-Ez"></a>非为生也。<a id="a-F0"></a>二者入衣。<a id="a-F1"></a>见诸天意。<a id="a-F2"></a>欲得闻法。<a id="a-F3"></a>欲为诸天。<a id="a-F4"></a>宣通正法。<a id="a-F5"></a>不吝法故。<a id="a-F6"></a>如当不说则为吝法。<a id="a-F7"></a>吝法之罪。<a id="a-F8"></a>世世所生。<a id="a-F9"></a>聋盲喑哑。<a id="a-FA"></a>诸根闭塞。<a id="a-FB"></a>生于边地。<a id="a-FC"></a>痴騃无智。<a id="a-FD"></a>虽生好处。<a id="a-FE"></a>情顽闇钝。<a id="a-FF"></a>所学不成。<a id="a-FG"></a>学不成故。<a id="a-FH"></a>自致苦恼。<a id="a-FI"></a>为是等故。<a id="a-FJ"></a>非为生也。<a id="a-FK"></a>譬如世人。<a id="a-FL"></a>因其前世。<a id="a-FM"></a>布施修善。<a id="a-FN"></a>福德因缘。<a id="a-FO"></a>今生为人。<a id="a-FP"></a>所愿从心。<a id="a-FQ"></a>富有财物。<a id="a-FR"></a>贫者求乞。<a id="a-FS"></a>悭心吝惜。<a id="a-FT"></a>不肯施与。<a id="a-FU"></a>悭贪果报。<a id="a-FV"></a>生饿鬼中。<a id="a-FW"></a>常患饥渴。<a id="a-FX"></a>裸形无衣。<a id="a-FY"></a>冬时寒冻。<a id="a-FZ"></a>身体破裂。<a id="a-Fa"></a>暑时大热。<a id="a-Fb"></a>无依荫处。<a id="a-Fc"></a>如是苦恼。<a id="a-Fd"></a>数千万岁。<a id="a-Fe"></a>饿鬼罪毕。<a id="a-Ff"></a>生畜生中。<a id="a-Fg"></a>食草饮水。<a id="a-Fh"></a>痴无所知。<a id="a-Fi"></a>或食泥上。<a id="a-Fj"></a>污露不净。<a id="a-Fk"></a>悭贪罪故。<a id="a-Fl"></a>受报如是。<a id="a-Fm"></a>吝法之愆。<a id="a-Fn"></a>亦如此焉。<a id="a-Fo"></a>三者入衣。<a id="a-Fp"></a>正为宣传通法化耳。<a id="a-Fq"></a>利益天人。<a id="a-Fr"></a>令开悟故。<a id="a-Fs"></a>名为法施。<a id="a-Ft"></a>功德无量。<a id="a-Fu"></a>为是等故。<a id="a-Fv"></a>非求生也。</p>
  <p id="aFw">天帝问曰。<a id="a-Fx"></a>教化功德。<a id="a-Fy"></a>其福云何。<a id="a-Fz"></a>唯愿说之。<a id="a-G0"></a>野干答曰。<a id="a-G1"></a>宣传正化。<a id="a-G2"></a>能令众生知死有生。<a id="a-G3"></a>作善获福。<a id="a-G4"></a>为恶受殃。<a id="a-G5"></a>修道得道。<a id="a-G6"></a>缘是功德。<a id="a-G7"></a>转身所生智慧明了。<a id="a-G8"></a>常识宿命。<a id="a-G9"></a>若生天上。<a id="a-GA"></a>为诸天师。<a id="a-GB"></a>若生世间。<a id="a-GC"></a>为金轮王。<a id="a-GD"></a>常以十善。<a id="a-GE"></a>教化天下。<a id="a-GF"></a>若为人王。<a id="a-GG"></a>治以正法。<a id="a-GH"></a>常识宿命。<a id="a-GI"></a>识宿命故。<a id="a-GJ"></a>心不放逸。<a id="a-GK"></a>人居尊宠。<a id="a-GL"></a>受五欲乐。<a id="a-GM"></a>多有魔事。<a id="a-GN"></a>来相沮坏。<a id="a-GO"></a>令人意惑。<a id="a-GP"></a>造起恶业。<a id="a-GQ"></a>虽复失行。<a id="a-GR"></a>受恶报时。<a id="a-GS"></a>智慧力故。<a id="a-GT"></a>速得免苦。<a id="a-GU"></a>生天福乐。<a id="a-GV"></a>智慧光明。<a id="a-GW"></a>渐渐增长。<a id="a-GX"></a>成菩萨行。<a id="a-GY"></a>至无生忍。<a id="a-GZ"></a>是故佛说。<a id="a-Ga"></a>教化之功。<a id="a-Gb"></a>其福无量。<a id="a-Gc"></a>天帝喜曰。<a id="a-Gd"></a>善哉善哉。<a id="a-Ge"></a>诚如尊教。<a id="a-Gf"></a>我等诸天。<a id="a-Gg"></a>今日始知财施法施功德因缘差别之相。<a id="a-Gh"></a>其财施者。<a id="a-Gi"></a>譬如寸灯明小室中。<a id="a-Gj"></a>其法施者。<a id="a-Gk"></a>犹若日光照四天下。<a id="a-Gl"></a>随所行处。<a id="a-Gm"></a>能除闇冥。<a id="a-Gn"></a>所以者何。<a id="a-Go"></a>日性自明。<a id="a-Gp"></a>故能照物。<a id="a-Gq"></a>和上今者。<a id="a-Gr"></a>亦复如是。<a id="a-Gs"></a>本修习故。<a id="a-Gt"></a>智慧明了。<a id="a-Gu"></a>复以慧明。<a id="a-Gv"></a>除众生闇。</p>
  <p id="aGw">于时天帝。<a id="a-Gx"></a>说是语已。<a id="a-Gy"></a>八万诸天。<a id="a-Gz"></a>咸然起立。<a id="a-H0"></a>正服修敬。<a id="a-H1"></a>长跪合掌。<a id="a-H2"></a>白野干曰。<a id="a-H3"></a>愿尊垂愍。<a id="a-H4"></a>授十善法。<a id="a-H5"></a>多所饶益。<a id="a-H6"></a>利安众生。<a id="a-H7"></a>亦令和上功德转增。<a id="a-H8"></a>答曰善哉。<a id="a-H9"></a>宜知是时。<a id="a-HA"></a>告天帝曰。<a id="a-HB"></a>受戒之法。<a id="a-HC"></a>先当忏悔。<a id="a-HD"></a>净身口意。<a id="a-HE"></a>何谓身业。<a id="a-HF"></a>杀盗邪淫。<a id="a-HG"></a>何谓口业。<a id="a-HH"></a>妄言两舌恶口绮语。<a id="a-HI"></a>何谓意业。<a id="a-HJ"></a>嫉妒嗔恚憍慢邪见。<a id="a-HK"></a>是为十事。<a id="a-HL"></a>禁身口意业。<a id="a-HM"></a>不犯众恶。<a id="a-HN"></a>名为十善。<a id="a-HO"></a>恣身口意。<a id="a-HP"></a>造众恶业。<a id="a-HQ"></a>名为十恶。<a id="a-HR"></a>一心丹诚。<a id="a-HS"></a>悔除十恶。<a id="a-HT"></a>十恶灭故。<a id="a-HU"></a>身口意净。<a id="a-HV"></a>三业净故。<a id="a-HW"></a>名为十善。</p>
  <p id="aHX">天帝问曰。<a id="a-HY"></a>十善之功。<a id="a-HZ"></a>果报云何。<a id="a-Ha"></a>野干答曰。<a id="a-Hb"></a>曾闻佛说。<a id="a-Hc"></a>人行十善。<a id="a-Hd"></a>十恶果报。<a id="a-He"></a>生六欲天。<a id="a-Hf"></a>七宝宫殿。<a id="a-Hg"></a>五欲自然。<a id="a-Hh"></a>百味饮食。<a id="a-Hi"></a>寿命无量。<a id="a-Hj"></a>父母妻子。<a id="a-Hk"></a>六亲眷属。<a id="a-Hl"></a>端政净洁。<a id="a-Hm"></a>欢喜快乐。<a id="a-Hn"></a>假令诸天。<a id="a-Ho"></a>持十善者。<a id="a-Hp"></a>天上福尽。<a id="a-Hq"></a>还生天中。<a id="a-Hr"></a>福报转胜。<a id="a-Hs"></a>不同世人十善报也。<a id="a-Ht"></a>所以者何。<a id="a-Hu"></a>世人修善。<a id="a-Hv"></a>心道三戒。<a id="a-Hw"></a>难可护持。<a id="a-Hx"></a>不嗔戒者。<a id="a-Hy"></a>先须方便行于慈心。<a id="a-Hz"></a>然后能得成不嗔戒也。<a id="a-I0"></a>世人行慈。<a id="a-I1"></a>难得久停。<a id="a-I2"></a>如刀斫水。<a id="a-I3"></a>随破随合。<a id="a-I4"></a>持不嗔戒。<a id="a-I5"></a>亦复如是。<a id="a-I6"></a>嫉妒戒者。<a id="a-I7"></a>发有时节。<a id="a-I8"></a>云何时节。<a id="a-I9"></a>见他得利见他使乐。<a id="a-IA"></a>见他端政见他勇健。<a id="a-IB"></a>见他聪明。<a id="a-IC"></a>见他修福。<a id="a-ID"></a>以要言之。<a id="a-IE"></a>一切胜事。<a id="a-IF"></a>尔时其心。<a id="a-IG"></a>方生嫉妒。<a id="a-IH"></a>是故当知。<a id="a-II"></a>嫉妒之心。<a id="a-IJ"></a>发起有时。<a id="a-IK"></a>其憍慢心。<a id="a-IL"></a>起亦有时。<a id="a-IM"></a>见愚痴者。<a id="a-IN"></a>心起憍慢。<a id="a-IO"></a>见丑陋人。<a id="a-IP"></a>见不净人。<a id="a-IQ"></a>见贫穷人。<a id="a-IR"></a>以要言之。<a id="a-IS"></a>聋盲跛瘘。<a id="a-IT"></a>诸根不具。<a id="a-IU"></a>夷蛮胡虏。<a id="a-IV"></a>憍慢之心。<a id="a-IW"></a>见时方起。<a id="a-IX"></a>是故当知。<a id="a-IY"></a>不憍慢戒。<a id="a-IZ"></a>发起有时。<a id="a-Ia"></a>是故世人。<a id="a-Ib"></a>心戒难持。<a id="a-Ic"></a>虽复强持。<a id="a-Id"></a>乍得乍忘。<a id="a-Ie"></a>是故世人。<a id="a-If"></a>十善果报。<a id="a-Ig"></a>虽受天福。<a id="a-Ih"></a>不如诸天十善功德。<a id="a-Ii"></a>光明神力。<a id="a-Ij"></a>食禄相好。<a id="a-Ik"></a>巍巍第一。<a id="a-Il"></a>识宿命事。<a id="a-Im"></a>皆亦如是。<a id="a-In"></a>是故当知。<a id="a-Io"></a>天人修行十善果报。<a id="a-Ip"></a>胜于世人。<a id="a-Iq"></a>天帝白曰。<a id="a-Ir"></a>如尊所说。<a id="a-Is"></a>人行十善。<a id="a-It"></a>心道三戒。<a id="a-Iu"></a>难为护持。<a id="a-Iv"></a>天人亦尔。<a id="a-Iw"></a>嫉妒嗔恚。<a id="a-Ix"></a>憍慢邪见。<a id="a-Iy"></a>如是等心。<a id="a-Iz"></a>未曾不有。<a id="a-J0"></a>云何福报胜世人耶。<a id="a-J1"></a>野干答曰。<a id="a-J2"></a>天人虽有不同世人。<a id="a-J3"></a>所以者何。<a id="a-J4"></a>天人福德。<a id="a-J5"></a>苦少乐多。<a id="a-J6"></a>烦恼心轻。<a id="a-J7"></a>世人薄福。<a id="a-J8"></a>乐少苦多。<a id="a-J9"></a>烦恼心重。<a id="a-JA"></a>天帝白曰。<a id="a-JB"></a>诸天昔来。<a id="a-JC"></a>习乐心粗。<a id="a-JD"></a>犹若猿猴。<a id="a-JE"></a>今持十善。<a id="a-JF"></a>后脱废忘。<a id="a-JG"></a>亏犯之时。<a id="a-JH"></a>当云何也。<a id="a-JI"></a>野干答曰。<a id="a-JJ"></a>曾闻师说。<a id="a-JK"></a>人行十善。<a id="a-JL"></a>若有犯失。<a id="a-JM"></a>行恶业者。<a id="a-JN"></a>当就贤明。<a id="a-JO"></a>福德之人。<a id="a-JP"></a>随所犯事。<a id="a-JQ"></a>发露忏悔。<a id="a-JR"></a>更从受之。<a id="a-JS"></a>如是行者。<a id="a-JT"></a>不失戒也。<a id="a-JU"></a>所以者何。<a id="a-JV"></a>十善戒者。<a id="a-JW"></a>譬如谷苗。<a id="a-JX"></a>烦恼如草。<a id="a-JY"></a>草与正苗。<a id="a-JZ"></a>互共相妨。<a id="a-Ja"></a>欲长苗故。<a id="a-Jb"></a>当除草秽。<a id="a-Jc"></a>谷苗净故。<a id="a-Jd"></a>收实必多。<a id="a-Je"></a>谷实多故。<a id="a-Jf"></a>终无饥乏。</p>
  <p id="aJg">尔时天帝及八万诸天。<a id="a-Jh"></a>闻是事已。<a id="a-Ji"></a>甚大欢喜。<a id="a-Jj"></a>不复忧虑福尽无常受恶趣报。<a id="a-Jk"></a>伏自惟曰。<a id="a-Jl"></a>行善功德。<a id="a-Jm"></a>虽无苦报。<a id="a-Jn"></a>然有生死。<a id="a-Jo"></a>不免无常。<a id="a-Jp"></a>兼有他化自在天王。<a id="a-Jq"></a>见人修福。<a id="a-Jr"></a>心怀嫉妒。<a id="a-Js"></a>为作留难。<a id="a-Jt"></a>忘失善道。<a id="a-Ju"></a>令造恶业。<a id="a-Jv"></a>恶业因缘。<a id="a-Jw"></a>应受苦报。<a id="a-Jx"></a>白野干曰。<a id="a-Jy"></a>修何功德。<a id="a-Jz"></a>常得不死。<a id="a-K0"></a>不令魔王所惑乱也。<a id="a-K1"></a>野干答曰。<a id="a-K2"></a>曾闻师说。<a id="a-K3"></a>发菩提心。<a id="a-K4"></a>修菩萨业。<a id="a-K5"></a>魔王波旬。<a id="a-K6"></a>不能沮坏。<a id="a-K7"></a>心不惑故。<a id="a-K8"></a>在在所生。<a id="a-K9"></a>智慧明了。<a id="a-KA"></a>慧明了故。<a id="a-KB"></a>常识宿命。<a id="a-KC"></a>识宿命故。<a id="a-KD"></a>不起恶业。<a id="a-KE"></a>心清净故。<a id="a-KF"></a>得无生法忍。<a id="a-KG"></a>无生忍故。<a id="a-KH"></a>于道不退。<a id="a-KI"></a>远离生死。<a id="a-KJ"></a>忧恼苦患。<a id="a-KK"></a>天帝白曰。<a id="a-KL"></a>修菩萨道。<a id="a-KM"></a>应行何法。<a id="a-KN"></a>野干答曰。<a id="a-KO"></a>曾闻师说。<a id="a-KP"></a>求佛道者。<a id="a-KQ"></a>从元而起。<a id="a-KR"></a>先当广学诸法因缘。<a id="a-KS"></a>解因缘故。<a id="a-KT"></a>信心坚固。<a id="a-KU"></a>信根力故。<a id="a-KV"></a>能起精进。<a id="a-KW"></a>精进力故。<a id="a-KX"></a>不起一切恶业因缘。<a id="a-KY"></a>纯善之心。<a id="a-KZ"></a>无放逸故。<a id="a-Ka"></a>智慧成就。<a id="a-Kb"></a>智慧力故。<a id="a-Kc"></a>总摄一切三十七品助菩提道。</p>
  <p id="aKd">天帝问曰。<a id="a-Ke"></a>如尊教者。<a id="a-Kf"></a>三十七品。<a id="a-Kg"></a>其义弘深。<a id="a-Kh"></a>非是粗怀卒能得了。<a id="a-Ki"></a>云何得入菩萨道行。<a id="a-Kj"></a>野干答曰。<a id="a-Kk"></a>曾闻师说。<a id="a-Kl"></a>修菩萨道者。<a id="a-Km"></a>先以方便。<a id="a-Kn"></a>调伏诸根。<a id="a-Ko"></a>何谓方便。<a id="a-Kp"></a>谓六波罗蜜。<a id="a-Kq"></a>四无量心。<a id="a-Kr"></a>是名方便。<a id="a-Ks"></a>调伏诸根。<a id="a-Kt"></a>天帝白曰。<a id="a-Ku"></a>六波罗蜜。<a id="a-Kv"></a>其义云何。<a id="a-Kw"></a>唯愿说之。<a id="a-Kx"></a>野干答曰。<a id="a-Ky"></a>第一布施。<a id="a-Kz"></a>破悭贪心。<a id="a-L0"></a>无遗惜故。<a id="a-L1"></a>二者守善。<a id="a-L2"></a>不行恶故。<a id="a-L3"></a>三者遭逢恶事心能堪忍不怀报故。<a id="a-L4"></a>四者精进修行。<a id="a-L5"></a>道业不懈退故。<a id="a-L6"></a>五者收摄其心不邪念故。<a id="a-L7"></a>六者修习智慧。<a id="a-L8"></a>照除烦恼无明闇故。<a id="a-L9"></a>是则名为六波罗蜜。<a id="a-LA"></a>六波罗蜜方便之力。<a id="a-LB"></a>调伏诸根。<a id="a-LC"></a>复有四事。<a id="a-LD"></a>调伏诸根。<a id="a-LE"></a>何谓为四。<a id="a-LF"></a>一者慈心。<a id="a-LG"></a>二者悲心。<a id="a-LH"></a>三者喜心。<a id="a-LI"></a>四者舍心。<a id="a-LJ"></a>是为四事。<a id="a-LK"></a>名无量心。<a id="a-LL"></a>天帝问曰。<a id="a-LM"></a>云何行慈。<a id="a-LN"></a>野干答曰。<a id="a-LO"></a>见苦厄人。<a id="a-LP"></a>当起慈心。<a id="a-LQ"></a>为作救护。<a id="a-LR"></a>皆令得所。<a id="a-LS"></a>何谓为悲。<a id="a-LT"></a>见诸众生。<a id="a-LU"></a>无明爱故。<a id="a-LV"></a>造生死业。<a id="a-LW"></a>五道受苦。<a id="a-LX"></a>不能自免。<a id="a-LY"></a>是故我今不应懈怠。<a id="a-LZ"></a>当勤精进。<a id="a-La"></a>修习智慧。<a id="a-Lb"></a>速成佛道。<a id="a-Lc"></a>得佛道已。<a id="a-Ld"></a>当以智慧光明。<a id="a-Le"></a>照除众生无明黑闇。<a id="a-Lf"></a>令见大明免众苦缚。<a id="a-Lg"></a>虽未成佛。<a id="a-Lh"></a>凡所施为。<a id="a-Li"></a>一切善业。<a id="a-Lj"></a>回施众生。<a id="a-Lk"></a>令得安乐。<a id="a-Ll"></a>众生有罪。<a id="a-Lm"></a>我当代受。<a id="a-Ln"></a>是名悲心。<a id="a-Lo"></a>何谓为喜。<a id="a-Lp"></a>若见世人修行善业求三乘果。<a id="a-Lq"></a>劝助随喜。<a id="a-Lr"></a>见受乐人。<a id="a-Ls"></a>心亦随喜。<a id="a-Lt"></a>见端政人。<a id="a-Lu"></a>见勇健人。<a id="a-Lv"></a>见富贵人。<a id="a-Lw"></a>见智慧人。<a id="a-Lx"></a>见慈心人。<a id="a-Ly"></a>见孝顺人。<a id="a-Lz"></a>以要言之。<a id="a-M0"></a>一切善人。<a id="a-M1"></a>劝助随喜。<a id="a-M2"></a>是为喜心。<a id="a-M3"></a>何谓为舍。<a id="a-M4"></a>凡所施为。<a id="a-M5"></a>一切功德。<a id="a-M6"></a>行恩于人。<a id="a-M7"></a>不望现报。<a id="a-M8"></a>不望生报。<a id="a-M9"></a>不望后报。<a id="a-MA"></a>是名为舍。<a id="a-MB"></a>成就四事。<a id="a-MC"></a>名四无量心。<a id="a-MD"></a>众生无量故。<a id="a-ME"></a>慈心无量。<a id="a-MF"></a>众生无量故。<a id="a-MG"></a>悲亦无量。<a id="a-MH"></a>众生无量故。<a id="a-MI"></a>喜亦无量。<a id="a-MJ"></a>众生无量故。<a id="a-MK"></a>舍亦无量。<a id="a-ML"></a>是故名为四无量心。<a id="a-MM"></a>连前六度。<a id="a-MN"></a>名十波罗蜜。<a id="a-MO"></a>十波罗蜜。<a id="a-MP"></a>总摄一切菩萨道行。<a id="a-MQ"></a>时天帝释。<a id="a-MR"></a>闻野干说十善行法功德因缘。<a id="a-MS"></a>复闻菩萨行菩提道因缘义趣。<a id="a-MT"></a>疑网结解。<a id="a-MU"></a>欢喜踊跃。<a id="a-MV"></a>充遍其身。<a id="a-MW"></a>即与八万侍从诸天。<a id="a-MX"></a>更起修敬。<a id="a-MY"></a>叉手合掌。<a id="a-MZ"></a>白野干曰。<a id="a-Ma"></a>弟子今日。<a id="a-Mb"></a>八万诸天。<a id="a-Mc"></a>一心同时。<a id="a-Md"></a>发菩提心。<a id="a-Me"></a>如和上说。<a id="a-Mf"></a>菩萨道行。<a id="a-Mg"></a>当具奉行。<a id="a-Mh"></a>唯愿和上。<a id="a-Mi"></a>随喜听许。<a id="a-Mj"></a>野干答曰。<a id="a-Mk"></a>宜知是时。<a id="a-Ml"></a>斯则是其本心所望。<a id="a-Mm"></a>于是天帝。<a id="a-Mn"></a>白野干曰。<a id="a-Mo"></a>和上饮食。<a id="a-Mp"></a>法用云何。<a id="a-Mq"></a>唯愿教示。<a id="a-Mr"></a>当设供养。<a id="a-Ms"></a>野干答曰。<a id="a-Mt"></a>其所食法。<a id="a-Mu"></a>不中人闻。<a id="a-Mv"></a>何以故。<a id="a-Mw"></a>罪业因缘所食之物。<a id="a-Mx"></a>极是不净。<a id="a-My"></a>形似畜生。<a id="a-Mz"></a>不异饿鬼。<a id="a-N0"></a>幸可不须问其所食物。<a id="a-N1"></a>天帝白曰。<a id="a-N2"></a>和上饮食。<a id="a-N3"></a>好亦当示。<a id="a-N4"></a>恶亦当语。<a id="a-N5"></a>弟子今当随所便宜施设供养。<a id="a-N6"></a>野干答曰。<a id="a-N7"></a>常食师子虎狼屎尿。<a id="a-N8"></a>及食冢间死人骸骨。<a id="a-N9"></a>弊衣皮革脱不能得。<a id="a-NA"></a>如斯之食。<a id="a-NB"></a>饥穷所逼。<a id="a-NC"></a>亦食泥土。<a id="a-ND"></a>罪苦果报。<a id="a-NE"></a>从生至死。<a id="a-NF"></a>虽食不净。<a id="a-NG"></a>未曾充饱。<a id="a-NH"></a>时天帝释及诸天众。<a id="a-NI"></a>闻野干说饮食之相。<a id="a-NJ"></a>悲哀感结。<a id="a-NK"></a>涕泪伤心。<a id="a-NL"></a>白野干曰。<a id="a-NM"></a>弟子现欲施设供养。<a id="a-NN"></a>如师言者。<a id="a-NO"></a>所愿不果。<a id="a-NP"></a>非可如何。<a id="a-NQ"></a>今还天宫。<a id="a-NR"></a>当作何方报师重恩。<a id="a-NS"></a>野干答曰。<a id="a-NT"></a>汝等今者。<a id="a-NU"></a>从我闻法。<a id="a-NV"></a>还于天上。<a id="a-NW"></a>展转教化。<a id="a-NX"></a>开悟诸天。<a id="a-NY"></a>不问男女乃至一人。<a id="a-NZ"></a>令信受行。<a id="a-Na"></a>非但报我。<a id="a-Nb"></a>亦报一切诸佛之恩。<a id="a-Nc"></a>随所教化。<a id="a-Nd"></a>而自增长诸天福德。<a id="a-Ne"></a>何况教化。<a id="a-Nf"></a>开悟多人。<a id="a-Ng"></a>功报无量。<a id="a-Nh"></a>诸天起立。<a id="a-Ni"></a>白野干曰。<a id="a-Nj"></a>弟子之徒。<a id="a-Nk"></a>今还天宫。<a id="a-Nl"></a>未审和上何时当舍此罪报身得生天堂共相见也。<a id="a-Nm"></a>野干答曰。<a id="a-Nn"></a>限至七日。<a id="a-No"></a>当舍罪身生兜率天。<a id="a-Np"></a>汝等便可愿生彼天。<a id="a-Nq"></a>何以故。<a id="a-Nr"></a>兜率天中。<a id="a-Ns"></a>多有菩萨。<a id="a-Nt"></a>说法教化。<a id="a-Nu"></a>为诸天人求佛道故。<a id="a-Nv"></a>天帝白曰。<a id="a-Nw"></a>如尊教者。<a id="a-Nx"></a>弟子眷属。<a id="a-Ny"></a>于忉利天。<a id="a-Nz"></a>福尽命终。<a id="a-O0"></a>皆应生彼兜率陀天。<a id="a-O1"></a>与师相见。<a id="a-O2"></a>奉侍教授。<a id="a-O3"></a>誓如今也。<a id="a-O4"></a>说是语已。<a id="a-O5"></a>以天花香。<a id="a-O6"></a>散野干上。<a id="a-O7"></a>于是别去。<a id="a-O8"></a>诸天去已。<a id="a-O9"></a>于时野干。<a id="a-OA"></a>不离本坐。<a id="a-OB"></a>一心专念。<a id="a-OC"></a>十善行法。<a id="a-OD"></a>不行求食。<a id="a-OE"></a>七日命终。<a id="a-OF"></a>生兜率天。<a id="a-OG"></a>为天王子。<a id="a-OH"></a>复识宿命。<a id="a-OI"></a>复以十善。<a id="a-OJ"></a>教化诸天。</p>
  <p id="aOK">佛告王曰。<a id="a-OL"></a>尔时野干。<a id="a-OM"></a>即我身是。<a id="a-ON"></a>时天帝释。<a id="a-OO"></a>舍利弗是。<a id="a-OP"></a>时阿逸多。<a id="a-OQ"></a>教授大师。<a id="a-OR"></a>忧波达者。<a id="a-OS"></a>弥勒是也。<a id="a-OT"></a>八万诸天者。<a id="a-OU"></a>今娑婆国土。<a id="a-OV"></a>八万菩萨不退者是。<a id="a-OW"></a>佛言大王。<a id="a-OX"></a>忆念往昔。<a id="a-OY"></a>从初发意。<a id="a-OZ"></a>修菩提行。<a id="a-Oa"></a>乃至无生。<a id="a-Ob"></a>于其中间。<a id="a-Oc"></a>常与弥勒舍利弗等。<a id="a-Od"></a>为求法故。<a id="a-Oe"></a>勤加精进。<a id="a-Of"></a>不顾躯命。<a id="a-Og"></a>追逐明师。<a id="a-Oh"></a>亲近奉侍。<a id="a-Oi"></a>研精学问。<a id="a-Oj"></a>成就智慧。<a id="a-Ok"></a>智慧力故。<a id="a-Ol"></a>于五道中。<a id="a-Om"></a>随所生处。<a id="a-On"></a>教化成就。<a id="a-Oo"></a>无量众生。<a id="a-Op"></a>令得度苦。<a id="a-Oq"></a>至今成佛。<a id="a-Or"></a>皆由波若智慧方便。<a id="a-Os"></a>断除一切结习因缘。<a id="a-Ot"></a>成等正觉。<a id="a-Ou"></a>复以智慧。<a id="a-Ov"></a>于娑婆国土。<a id="a-Ow"></a>教化众生。<a id="a-Ox"></a>度三有苦。<a id="a-Oy"></a>是故我说波若智慧。<a id="a-Oz"></a>有四名义。<a id="a-P0"></a>时波斯匿王。<a id="a-P1"></a>及其眷属。<a id="a-P2"></a>闻佛说已。<a id="a-P3"></a>心意开解。<a id="a-P4"></a>更起作礼。<a id="a-P5"></a>欢喜踊跃。<a id="a-P6"></a>倚立合掌。<a id="a-P7"></a>而白佛言。<a id="a-P8"></a>世尊。<a id="a-P9"></a>今来见佛。<a id="a-PA"></a>快得善利。<a id="a-PB"></a>听佛说法。<a id="a-PC"></a>不知疲懈。<a id="a-PD"></a>所以者何。<a id="a-PE"></a>世尊先说。<a id="a-PF"></a>四真谛法。<a id="a-PG"></a>十二因缘。<a id="a-PH"></a>出世间道。<a id="a-PI"></a>情根钝故。<a id="a-PJ"></a>慌慌不解。<a id="a-PK"></a>以不解故。<a id="a-PL"></a>身体疲懈。<a id="a-PM"></a>今闻佛说菩萨行法。<a id="a-PN"></a>虽未全解。<a id="a-PO"></a>心甚爱乐。<a id="a-PP"></a>渴仰欲闻。<a id="a-PQ"></a>情无厌足。<a id="a-PR"></a>弟子今欲发菩提心求无上道。<a id="a-PS"></a>唯愿世尊哀愍听许。<a id="a-PT"></a>教示菩萨所行法度。<a id="a-PU"></a>当如说行。</p>
  <p id="aPV">佛告王曰菩萨法行。<a id="a-PW"></a>如上所说。<a id="a-PX"></a>身口意业。<a id="a-PY"></a>十善道行。<a id="a-PZ"></a>十波罗蜜。<a id="a-Pa"></a>总摄一切助佛道法。<a id="a-Pb"></a>汝能行乎。<a id="a-Pc"></a>王曰如世尊说。<a id="a-Pd"></a>十善行法。<a id="a-Pe"></a>心道三法。<a id="a-Pf"></a>难得护持。<a id="a-Pg"></a>当云何受。<a id="a-Ph"></a>令不漏失。<a id="a-Pi"></a>佛告王曰。<a id="a-Pj"></a>世人心粗。<a id="a-Pk"></a>譬如猿猴。<a id="a-Pl"></a>为诸烦恼风所动转。<a id="a-Pm"></a>是故欲行十善道者。<a id="a-Pn"></a>不得迟久。<a id="a-Po"></a>欲修十善。<a id="a-Pp"></a>当限三时。<a id="a-Pq"></a>何谓三时。<a id="a-Pr"></a>从晨至食。<a id="a-Ps"></a>名为上时。<a id="a-Pt"></a>经一食顷。<a id="a-Pu"></a>名为中时。<a id="a-Pv"></a>行百步时。<a id="a-Pw"></a>名为下时。<a id="a-Px"></a>受十善法。<a id="a-Py"></a>随其所堪。<a id="a-Pz"></a>于一时中。<a id="a-Q0"></a>将护其心。<a id="a-Q1"></a>坚持三戒。<a id="a-Q2"></a>无令漏失。<a id="a-Q3"></a>是则名为修行十善。<a id="a-Q4"></a>王曰如世尊说。<a id="a-Q5"></a>限三时持十善行者。<a id="a-Q6"></a>其功盖微。<a id="a-Q7"></a>云何生福。<a id="a-Q8"></a>佛告王曰。<a id="a-Q9"></a>人修十善。<a id="a-QA"></a>时节虽促。<a id="a-QB"></a>功报弥广。<a id="a-QC"></a>何以故。<a id="a-QD"></a>心道三戒。<a id="a-QE"></a>难守护故。<a id="a-QF"></a>虽少时持。<a id="a-QG"></a>果报无量。<a id="a-QH"></a>譬如有人于百年中积聚薪草。<a id="a-QI"></a>以火焚之。<a id="a-QJ"></a>须臾灭尽。<a id="a-QK"></a>是故当知。<a id="a-QL"></a>少时修善。<a id="a-QM"></a>能灭无量恶业重罪。<a id="a-QN"></a>又如攒火。<a id="a-QO"></a>加勤用力。<a id="a-QP"></a>须臾得火。<a id="a-QQ"></a>火之功力。<a id="a-QR"></a>能烧天下草木丛林。<a id="a-QS"></a>须尽乃息。<a id="a-QT"></a>大王当知。<a id="a-QU"></a>人修十善。<a id="a-QV"></a>亦复如是。<a id="a-QW"></a>须臾之功。<a id="a-QX"></a>能灭无量恶业重罪。<a id="a-QY"></a>能令行者。<a id="a-QZ"></a>起菩提芽。<a id="a-Qa"></a>萌芽成故。<a id="a-Qb"></a>渐渐增长。<a id="a-Qc"></a>至成佛果。</p>
  <p id="aQd">王闻是已。<a id="a-Qe"></a>更起作礼。<a id="a-Qf"></a>甚大欣庆。<a id="a-Qg"></a>得未曾有。<a id="a-Qh"></a>白世尊曰。<a id="a-Qi"></a>弟子今者。<a id="a-Qj"></a>大得善利。<a id="a-Qk"></a>所以者何。<a id="a-Ql"></a>闻世尊说。<a id="a-Qm"></a>修十善道。<a id="a-Qn"></a>功德因缘。<a id="a-Qo"></a>能令众生成菩提芽。<a id="a-Qp"></a>弟子今者。<a id="a-Qq"></a>志乐菩提。<a id="a-Qr"></a>当勤修行。<a id="a-Qs"></a>心不退却。<a id="a-Qt"></a>佛说是时。<a id="a-Qu"></a>随从王者。<a id="a-Qv"></a>群臣吏民。<a id="a-Qw"></a>后宫夫人。<a id="a-Qx"></a>四部弟子。<a id="a-Qy"></a>天龙鬼神。<a id="a-Qz"></a>人非人等。<a id="a-R0"></a>五千余人。<a id="a-R1"></a>皆发无上菩提道意。<a id="a-R2"></a>尔时波斯匿王。<a id="a-R3"></a>国大夫人。<a id="a-R4"></a>出入行来。<a id="a-R5"></a>常使四人。<a id="a-R6"></a>名扇提罗(扇提罗者汉言石女无男女根故名石女)。<a id="a-R7"></a>最大筋力。<a id="a-R8"></a>令此四人。<a id="a-R9"></a>担皇后舆。<a id="a-RA"></a>皇后所乘。<a id="a-RB"></a>七宝辇舆。<a id="a-RC"></a>留在祇洹精舍门外。<a id="a-RD"></a>敕诸黄门。<a id="a-RE"></a>令守护之。<a id="a-RF"></a>黄门转令四扇提罗。<a id="a-RG"></a>守夫人舆。<a id="a-RH"></a>其身自往佛边听法。<a id="a-RI"></a>扇提罗等。<a id="a-RJ"></a>各于舆下。<a id="a-RK"></a>睡眠不识。<a id="a-RL"></a>时有凶人。<a id="a-RM"></a>偷取夫人珍宝辇舆一摩尼珠。<a id="a-RN"></a>尔时黄门。<a id="a-RO"></a>暂出看舆。<a id="a-RP"></a>不见宝珠。<a id="a-RQ"></a>心中惶怖。<a id="a-RR"></a>惧夫人责。<a id="a-RS"></a>问石女言。<a id="a-RT"></a>使汝守舆。<a id="a-RU"></a>何故偷珠各各答言。<a id="a-RV"></a>实不偷也。<a id="a-RW"></a>黄门大怒。<a id="a-RX"></a>鞭打石女。<a id="a-RY"></a>苦痛彻骨。<a id="a-RZ"></a>时有一石女。<a id="a-Ra"></a>自审不偷横受楚毒。<a id="a-Rb"></a>奔走逃突入精舍中。<a id="a-Rc"></a>称怨大唤众皆闻之莫知所由。</p>
  <p id="aRd">佛语阿难。<a id="a-Re"></a>汝可出往彼黄门所。<a id="a-Rf"></a>无令横鞭无过之人。<a id="a-Rg"></a>何以故。<a id="a-Rh"></a>此四石女者。<a id="a-Ri"></a>乃是皇后前世之师。<a id="a-Rj"></a>自无过罪。<a id="a-Rk"></a>何以横鞭。<a id="a-Rl"></a>自造后世恶业因缘。<a id="a-Rm"></a>是时皇后。<a id="a-Rn"></a>闻佛此语。<a id="a-Ro"></a>即起恭敬。<a id="a-Rp"></a>合掌白佛。<a id="a-Rq"></a>如世尊说。<a id="a-Rr"></a>四担舆石女。<a id="a-Rs"></a>乃是皇后前世时师。<a id="a-Rt"></a>迷意不解。<a id="a-Ru"></a>惟愿世尊。<a id="a-Rv"></a>说其因缘。<a id="a-Rw"></a>令诸会众普得闻知。<a id="a-Rx"></a>佛告皇后。<a id="a-Ry"></a>唤石女来。<a id="a-Rz"></a>于世尊前。<a id="a-S0"></a>验其虚实。<a id="a-S1"></a>皇后奉命。<a id="a-S2"></a>即遣黄门。<a id="a-S3"></a>摄之将来。<a id="a-S4"></a>时四石女。<a id="a-S5"></a>见佛叩头啼哭。<a id="a-S6"></a>长跪合掌。<a id="a-S7"></a>白世尊曰。<a id="a-S8"></a>实不偷珠。<a id="a-S9"></a>有何因缘。<a id="a-SA"></a>横罗此罪。<a id="a-SB"></a>鞭打楚痛。<a id="a-SC"></a>身体破坏。<a id="a-SD"></a>世尊告言。<a id="a-SE"></a>罪业因缘。<a id="a-SF"></a>自身所造。<a id="a-SG"></a>非父母为。<a id="a-SH"></a>非从天堕。<a id="a-SI"></a>人行善恶。<a id="a-SJ"></a>受苦乐报。<a id="a-SK"></a>如响应声。<a id="a-SL"></a>贪现前利。<a id="a-SM"></a>心行邪谄。<a id="a-SN"></a>不知后世累劫受殃。<a id="a-SO"></a>夫恶从心生。<a id="a-SP"></a>反以自贼。<a id="a-SQ"></a>如铁生垢。<a id="a-SR"></a>消毁其形。<a id="a-SS"></a>王叉手白佛。<a id="a-ST"></a>前后说法。<a id="a-SU"></a>皆有因缘。<a id="a-SV"></a>令四石女。<a id="a-SW"></a>先世本业有何因缘愿佛为说。<a id="a-SX"></a>开悟盲冥多所利益。<a id="a-SY"></a>众人蒙祐。</p>
 </body>
</html>