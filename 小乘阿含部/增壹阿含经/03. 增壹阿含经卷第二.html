<!doctype html>
<html id="z3IBU9jXa" data-ver="1036">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第二</h1>
  <h2 id="a2">广演品第三</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“当修行一法，<a id="a-9"></a>当广布一法；<a id="a-A"></a>已修行一法，<a id="a-B"></a>便有名誉，<a id="a-C"></a>成大果报，<a id="a-D"></a>诸善普至，<a id="a-E"></a>得甘露味，<a id="a-F"></a>至无为处，<a id="a-G"></a>便成神通，<a id="a-H"></a>除诸乱想，<a id="a-I"></a>逮沙门果，<a id="a-J"></a>自致涅槃。<a id="a-K"></a>云何为一法？<a id="a-L"></a>所谓念佛。<a id="a-M"></a>”</p>
  <p id="aN">佛告诸比丘：<a id="a-O"></a>“云何修行念佛，<a id="a-P"></a>便有名誉，<a id="a-Q"></a>成大果报，<a id="a-R"></a>诸善普至，<a id="a-S"></a>得甘露味，<a id="a-T"></a>至无为处，<a id="a-U"></a>便成神通，<a id="a-V"></a>除诸乱想，<a id="a-W"></a>获沙门果，<a id="a-X"></a>自致涅槃？<a id="a-Y"></a>”</p>
  <p id="aZ">尔时，<a id="a-a"></a>诸比丘白世尊曰：<a id="a-b"></a>“诸法之本，<a id="a-c"></a>如来所说。<a id="a-d"></a>惟愿世尊为诸比丘说此妙义，<a id="a-e"></a>诸比丘从如来闻已，<a id="a-f"></a>便当受持！<a id="a-g"></a>”</p>
  <p id="ah">尔时，<a id="a-i"></a>世尊告诸比丘：<a id="a-j"></a>“谛听！<a id="a-k"></a>谛听！<a id="a-l"></a>善思念之，<a id="a-m"></a>吾当为汝广分别之。<a id="a-n"></a>”</p>
  <p id="ao">答曰：<a id="a-p"></a>“如是，<a id="a-q"></a>世尊。<a id="a-r"></a>”</p>
  <p id="as">诸比丘前受教已，<a id="a-t"></a>世尊告曰：<a id="a-u"></a>“若有比丘正身正意，<a id="a-v"></a>结跏趺坐，<a id="a-w"></a>系念在前，<a id="a-x"></a>无有他想，<a id="a-y"></a>专精念佛。<a id="a-z"></a>观如来形，<a id="a-10"></a>未曾离目；<a id="a-11"></a>已不离目，<a id="a-12"></a>便念如来功德。<a id="a-13"></a>如来体者，<a id="a-14"></a>金刚所成，<a id="a-15"></a>十力具足，<a id="a-16"></a>四无所畏，<a id="a-17"></a>在众勇健。<a id="a-18"></a>如来颜貌，<a id="a-19"></a>端正无双，<a id="a-1A"></a>视之无厌；<a id="a-1B"></a>戒德成就，<a id="a-1C"></a>犹如金刚，<a id="a-1D"></a>而不可毁，<a id="a-1E"></a>清净无瑕，<a id="a-1F"></a>亦如琉璃。<a id="a-1G"></a>如来三昧，<a id="a-1H"></a>未始有减，<a id="a-1I"></a>已息永寂，<a id="a-1J"></a>而无他念；<a id="a-1K"></a>骄慢强梁，<a id="a-1L"></a>诸情憺怕，<a id="a-1M"></a>欲意、<a id="a-1N"></a>恚想、<a id="a-1O"></a>愚惑之心、<a id="a-1P"></a>犹豫慢结，<a id="a-1Q"></a>皆悉除尽。<a id="a-1R"></a>如来慧身，<a id="a-1S"></a>智无崖底，<a id="a-1T"></a>无所罣碍。<a id="a-1U"></a>如来身者，<a id="a-1V"></a>解脱成就，<a id="a-1W"></a>诸趣已尽，<a id="a-1X"></a>无复生分言‘我当更堕于生死’。<a id="a-1Y"></a>如来身者，<a id="a-1Z"></a>度知见城，<a id="a-1a"></a>知他人根，<a id="a-1b"></a>应度不度，<a id="a-1c"></a>此死生彼，<a id="a-1d"></a>周旋往来生死之际，<a id="a-1e"></a>有解脱者，<a id="a-1f"></a>无解脱者，<a id="a-1g"></a>皆具知之。<a id="a-1h"></a>是谓修行念佛，<a id="a-1i"></a>便有名誉，<a id="a-1j"></a>成大果报，<a id="a-1k"></a>诸善普至，<a id="a-1l"></a>得甘露味，<a id="a-1m"></a>至无为处，<a id="a-1n"></a>便成神通，<a id="a-1o"></a>除诸乱想，<a id="a-1p"></a>获沙门果，<a id="a-1q"></a>自致涅槃。<a id="a-1r"></a>是故，<a id="a-1s"></a>诸比丘，<a id="a-1t"></a>常当思惟，<a id="a-1u"></a>不离佛念，<a id="a-1v"></a>便当获此诸善功德。<a id="a-1w"></a>如是，<a id="a-1x"></a>诸比丘，<a id="a-1y"></a>当作是学！<a id="a-1z"></a>”</p>
  <p id="a20">尔时，<a id="a-21"></a>诸比丘闻佛所说，<a id="a-22"></a>欢喜奉行。</p>
  <p id="a23">闻如是：<a id="a-24"></a>一时，<a id="a-25"></a>佛在舍卫国祇树给孤独园。</p>
  <p id="a26">尔时，<a id="a-27"></a>世尊告诸比丘：<a id="a-28"></a>“当修行一法，<a id="a-29"></a>当广布一法；<a id="a-2A"></a>修行、<a id="a-2B"></a>广布一法已，<a id="a-2C"></a>便有名誉，<a id="a-2D"></a>成大果报，<a id="a-2E"></a>诸善普至，<a id="a-2F"></a>得甘露味，<a id="a-2G"></a>至无为处，<a id="a-2H"></a>便成神通，<a id="a-2I"></a>除诸乱想，<a id="a-2J"></a>逮沙门果，<a id="a-2K"></a>自致涅槃。<a id="a-2L"></a>云何为一法？<a id="a-2M"></a>所谓念法。<a id="a-2N"></a>”</p>
  <p id="a2O">佛告诸比丘：<a id="a-2P"></a>“云何修行念法，<a id="a-2Q"></a>便有名誉，<a id="a-2R"></a>成大果报，<a id="a-2S"></a>诸善普至，<a id="a-2T"></a>得甘露味，<a id="a-2U"></a>至无为处，<a id="a-2V"></a>便成神通，<a id="a-2W"></a>除诸乱想，<a id="a-2X"></a>获沙门果，<a id="a-2Y"></a>自致涅槃？<a id="a-2Z"></a>”</p>
  <p id="a2a">尔时，<a id="a-2b"></a>诸比丘白世尊曰：<a id="a-2c"></a>“诸法之本，<a id="a-2d"></a>如来所说。<a id="a-2e"></a>惟愿世尊为诸比丘说此妙义，<a id="a-2f"></a>诸比丘从如来闻已，<a id="a-2g"></a>便当受持！<a id="a-2h"></a>”</p>
  <p id="a2i">尔时，<a id="a-2j"></a>世尊告诸比丘：<a id="a-2k"></a>“谛听！<a id="a-2l"></a>谛听！<a id="a-2m"></a>善思念之，<a id="a-2n"></a>吾当为汝广分别说。<a id="a-2o"></a>”</p>
  <p id="a2p">对曰：<a id="a-2q"></a>“如是，<a id="a-2r"></a>世尊。<a id="a-2s"></a>”</p>
  <p id="a2t">诸比丘前受教已，<a id="a-2u"></a>佛告之曰：<a id="a-2v"></a>“若有比丘正身正意，<a id="a-2w"></a>结跏趺坐，<a id="a-2x"></a>系念在前，<a id="a-2y"></a>无有他想，<a id="a-2z"></a>专精念法。<a id="a-30"></a>除诸欲爱，<a id="a-31"></a>无有尘劳，<a id="a-32"></a>渴爱之心，<a id="a-33"></a>永不复兴。<a id="a-34"></a>夫正法者，<a id="a-35"></a>于欲至无欲，<a id="a-36"></a>离诸结缚、<a id="a-37"></a>诸盖之病。<a id="a-38"></a>此法犹如众香之气，<a id="a-39"></a>无有瑕疵乱想之念。<a id="a-3A"></a>是谓，<a id="a-3B"></a>比丘，<a id="a-3C"></a>修行念法者，<a id="a-3D"></a>便有名誉，<a id="a-3E"></a>成大果报，<a id="a-3F"></a>诸善普至，<a id="a-3G"></a>得甘露味，<a id="a-3H"></a>至无为处，<a id="a-3I"></a>便成神通，<a id="a-3J"></a>除诸乱想，<a id="a-3K"></a>逮沙门果，<a id="a-3L"></a>自致涅槃。<a id="a-3M"></a>是故，<a id="a-3N"></a>诸比丘，<a id="a-3O"></a>常当思惟，<a id="a-3P"></a>不离法念，<a id="a-3Q"></a>便当获此诸善功德。<a id="a-3R"></a>如是，<a id="a-3S"></a>诸比丘，<a id="a-3T"></a>当作是学！<a id="a-3U"></a>”</p>
  <p id="a3V">尔时，<a id="a-3W"></a>诸比丘闻佛所说，<a id="a-3X"></a>欢喜奉行。</p>
  <p id="a3Y">闻如是：<a id="a-3Z"></a>一时，<a id="a-3a"></a>佛在舍卫国祇树给孤独园。</p>
  <p id="a3b">尔时，<a id="a-3c"></a>世尊告诸比丘：<a id="a-3d"></a>“当修行一法，<a id="a-3e"></a>当广布一法；<a id="a-3f"></a>修行一法已，<a id="a-3g"></a>便有名誉，<a id="a-3h"></a>成大功德，<a id="a-3i"></a>诸善普至，<a id="a-3j"></a>得甘露味，<a id="a-3k"></a>至无为处，<a id="a-3l"></a>便成神通，<a id="a-3m"></a>除诸乱想，<a id="a-3n"></a>逮沙门果，<a id="a-3o"></a>自致涅槃。<a id="a-3p"></a>云何为一法？<a id="a-3q"></a>所谓念僧。<a id="a-3r"></a>”</p>
  <p id="a3s">佛告诸比丘：<a id="a-3t"></a>“云何修行念僧，<a id="a-3u"></a>便有名誉，<a id="a-3v"></a>成大果报，<a id="a-3w"></a>诸善普至，<a id="a-3x"></a>得甘露味，<a id="a-3y"></a>至无为处，<a id="a-3z"></a>便成神通，<a id="a-40"></a>除诸乱想，<a id="a-41"></a>获沙门果，<a id="a-42"></a>自致涅槃？<a id="a-43"></a>”</p>
  <p id="a44">尔时，<a id="a-45"></a>诸比丘白世尊曰：<a id="a-46"></a>“诸法之本，<a id="a-47"></a>如来所说。<a id="a-48"></a>惟愿世尊为诸比丘说此妙义，<a id="a-49"></a>诸比丘从如来闻已，<a id="a-4A"></a>便当受持！<a id="a-4B"></a>”</p>
  <p id="a4C">尔时，<a id="a-4D"></a>世尊告诸比丘：<a id="a-4E"></a>“谛听！<a id="a-4F"></a>谛听！<a id="a-4G"></a>善思念之，<a id="a-4H"></a>吾当为汝广分别说。<a id="a-4I"></a>”</p>
  <p id="a4J">对曰：<a id="a-4K"></a>“如是，<a id="a-4L"></a>世尊。<a id="a-4M"></a>”</p>
  <p id="a4N">诸比丘前受教已，<a id="a-4O"></a>世尊告曰：<a id="a-4P"></a>“若有比丘正身正意，<a id="a-4Q"></a>结跏趺坐，<a id="a-4R"></a>系念在前，<a id="a-4S"></a>无有他想，<a id="a-4T"></a>专精念众。<a id="a-4U"></a>如来圣众，<a id="a-4V"></a>善业成就，<a id="a-4W"></a>质直顺义，<a id="a-4X"></a>无有邪业，<a id="a-4Y"></a>上下和穆，<a id="a-4Z"></a>法法成就。<a id="a-4a"></a>如来圣众，<a id="a-4b"></a>戒成就，<a id="a-4c"></a>三昧成就，<a id="a-4d"></a>智慧成就，<a id="a-4e"></a>解脱成就，<a id="a-4f"></a>解脱知见成就。<a id="a-4g"></a>圣众者，<a id="a-4h"></a>所谓四双八辈，<a id="a-4i"></a>是谓如来圣众，<a id="a-4j"></a>应当恭敬，<a id="a-4k"></a>承事礼顺。<a id="a-4l"></a>所以然者？<a id="a-4m"></a>是世福田故。<a id="a-4n"></a>于此众中，<a id="a-4o"></a>皆同一器，<a id="a-4p"></a>亦以自度，<a id="a-4q"></a>复度他人至三乘道，<a id="a-4r"></a>如此之业名曰圣众。<a id="a-4s"></a>是谓，<a id="a-4t"></a>诸比丘，<a id="a-4u"></a>若念僧者，<a id="a-4v"></a>便有名誉，<a id="a-4w"></a>成大果报，<a id="a-4x"></a>诸善普至，<a id="a-4y"></a>得甘露味，<a id="a-4z"></a>至无为处，<a id="a-50"></a>便成神通，<a id="a-51"></a>除诸乱想，<a id="a-52"></a>逮沙门果，<a id="a-53"></a>自致涅槃。<a id="a-54"></a>是故，<a id="a-55"></a>诸比丘，<a id="a-56"></a>常当思惟，<a id="a-57"></a>不离僧念，<a id="a-58"></a>便当获此诸善功德。<a id="a-59"></a>如是，<a id="a-5A"></a>诸比丘，<a id="a-5B"></a>当作是学！<a id="a-5C"></a>”</p>
  <p id="a5D">尔时，<a id="a-5E"></a>诸比丘闻佛所说，<a id="a-5F"></a>欢喜奉行。</p>
  <p id="a5G">闻如是：<a id="a-5H"></a>一时，<a id="a-5I"></a>佛在舍卫国祇树给孤独园。</p>
  <p id="a5J">尔时，<a id="a-5K"></a>世尊告诸比丘：<a id="a-5L"></a>“当修行一法，<a id="a-5M"></a>当广布一法；<a id="a-5N"></a>修行一法已，<a id="a-5O"></a>便有名誉，<a id="a-5P"></a>成大果报，<a id="a-5Q"></a>诸善普至，<a id="a-5R"></a>得甘露味，<a id="a-5S"></a>至无为处，<a id="a-5T"></a>便成神通，<a id="a-5U"></a>除诸乱想，<a id="a-5V"></a>逮沙门果，<a id="a-5W"></a>自致涅槃。<a id="a-5X"></a>云何为一法？<a id="a-5Y"></a>所谓念戒。<a id="a-5Z"></a>”</p>
  <p id="a5a">佛告诸比丘：<a id="a-5b"></a>“云何修行念戒，<a id="a-5c"></a>便有名誉，<a id="a-5d"></a>成大果报，<a id="a-5e"></a>诸善普至，<a id="a-5f"></a>得甘露味，<a id="a-5g"></a>至无为处，<a id="a-5h"></a>便成神通，<a id="a-5i"></a>除诸乱想，<a id="a-5j"></a>获沙门果，<a id="a-5k"></a>自致涅槃？<a id="a-5l"></a>”</p>
  <p id="a5m">尔时，<a id="a-5n"></a>诸比丘白世尊曰：<a id="a-5o"></a>“诸法之本，<a id="a-5p"></a>如来所说。<a id="a-5q"></a>惟愿世尊为诸比丘说此妙义，<a id="a-5r"></a>诸比丘从如来闻已，<a id="a-5s"></a>便当受持！<a id="a-5t"></a>”</p>
  <p id="a5u">尔时，<a id="a-5v"></a>世尊告诸比丘：<a id="a-5w"></a>“谛听！<a id="a-5x"></a>谛听！<a id="a-5y"></a>善思念之，<a id="a-5z"></a>吾当为汝广分别说。<a id="a-60"></a>”</p>
  <p id="a61">诸比丘对曰：<a id="a-62"></a>“如是，<a id="a-63"></a>世尊。<a id="a-64"></a>”</p>
  <p id="a65">诸比丘前受教已，<a id="a-66"></a>世尊告曰：<a id="a-67"></a>“若有比丘正身正意，<a id="a-68"></a>结跏趺坐，<a id="a-69"></a>系念在前，<a id="a-6A"></a>无有他想，<a id="a-6B"></a>专精念戒。<a id="a-6C"></a>所谓戒者，<a id="a-6D"></a>息诸恶故。<a id="a-6E"></a>戒能成道，<a id="a-6F"></a>令人欢喜，<a id="a-6G"></a>戒缨络身，<a id="a-6H"></a>现众好故。<a id="a-6I"></a>夫禁戒者，<a id="a-6J"></a>犹吉祥瓶，<a id="a-6K"></a>所愿便克；<a id="a-6L"></a>诸道品法，<a id="a-6M"></a>皆由戒成。<a id="a-6N"></a>如是，<a id="a-6O"></a>比丘，<a id="a-6P"></a>行禁戒者，<a id="a-6Q"></a>成大果报，<a id="a-6R"></a>诸善普至，<a id="a-6S"></a>得甘露味，<a id="a-6T"></a>至无为处，<a id="a-6U"></a>便成神通，<a id="a-6V"></a>除诸乱想，<a id="a-6W"></a>获沙门果，<a id="a-6X"></a>自致涅槃。<a id="a-6Y"></a>是故，<a id="a-6Z"></a>诸比丘，<a id="a-6a"></a>常当思惟，<a id="a-6b"></a>不离戒念，<a id="a-6c"></a>便当获此诸善功德。<a id="a-6d"></a>如是，<a id="a-6e"></a>诸比丘，<a id="a-6f"></a>当作是学！<a id="a-6g"></a>”</p>
  <p id="a6h">尔时，<a id="a-6i"></a>诸比丘闻佛所说，<a id="a-6j"></a>欢喜奉行。</p>
  <p id="a6k">闻如是：<a id="a-6l"></a>一时，<a id="a-6m"></a>佛在舍卫国祇树给孤独园。</p>
  <p id="a6n">尔时，<a id="a-6o"></a>世尊告诸比丘：<a id="a-6p"></a>“当修行一法，<a id="a-6q"></a>当广布一法；<a id="a-6r"></a>修行一法已，<a id="a-6s"></a>便有名誉，<a id="a-6t"></a>成大果报，<a id="a-6u"></a>诸善普至，<a id="a-6v"></a>得甘露味，<a id="a-6w"></a>至无为处，<a id="a-6x"></a>便成神通，<a id="a-6y"></a>除诸乱想，<a id="a-6z"></a>逮沙门果，<a id="a-70"></a>自致涅槃。<a id="a-71"></a>云何为一法？<a id="a-72"></a>所谓念施。<a id="a-73"></a>”</p>
  <p id="a74">佛告诸比丘：<a id="a-75"></a>“云何修行念施，<a id="a-76"></a>便有名誉，<a id="a-77"></a>成大果报，<a id="a-78"></a>诸善普至，<a id="a-79"></a>得甘露味，<a id="a-7A"></a>至无为处，<a id="a-7B"></a>便成神通，<a id="a-7C"></a>除诸乱想，<a id="a-7D"></a>获沙门果，<a id="a-7E"></a>自致涅槃？<a id="a-7F"></a>”</p>
  <p id="a7G">尔时，<a id="a-7H"></a>诸比丘白世尊曰：<a id="a-7I"></a>“诸法之本，<a id="a-7J"></a>如来所说。<a id="a-7K"></a>惟愿世尊为诸比丘说此妙义，<a id="a-7L"></a>诸比丘从如来闻已，<a id="a-7M"></a>便当受持！<a id="a-7N"></a>”</p>
  <p id="a7O">尔时，<a id="a-7P"></a>世尊告诸比丘：<a id="a-7Q"></a>“谛听！<a id="a-7R"></a>谛听！<a id="a-7S"></a>善思念之，<a id="a-7T"></a>吾当为汝广分别说。<a id="a-7U"></a>”</p>
  <p id="a7V">诸比丘对曰：<a id="a-7W"></a>“如是，<a id="a-7X"></a>世尊。<a id="a-7Y"></a>”</p>
  <p id="a7Z">诸比丘前受教已，<a id="a-7a"></a>世尊告曰：<a id="a-7b"></a>“若有比丘正身正意，<a id="a-7c"></a>结跏趺坐，<a id="a-7d"></a>系念在前，<a id="a-7e"></a>无有他想，<a id="a-7f"></a>专精念施。<a id="a-7g"></a>我今所施，<a id="a-7h"></a>施中之上，<a id="a-7i"></a>永无悔心，<a id="a-7j"></a>无返报想，<a id="a-7k"></a>快得善利！<a id="a-7l"></a>若人骂我，<a id="a-7m"></a>我终不还报；<a id="a-7n"></a>设人害我，<a id="a-7o"></a>手拳相加，<a id="a-7p"></a>刀杖相向，<a id="a-7q"></a>瓦石相掷，<a id="a-7r"></a>当起慈心，<a id="a-7s"></a>不兴瞋恚。<a id="a-7t"></a>我所施者，<a id="a-7u"></a>施意不绝。<a id="a-7v"></a>是谓，<a id="a-7w"></a>比丘，<a id="a-7x"></a>名曰大施，<a id="a-7y"></a>便成大果报，<a id="a-7z"></a>诸善普至，<a id="a-80"></a>得甘露味，<a id="a-81"></a>至无为处，<a id="a-82"></a>便成神通，<a id="a-83"></a>除诸乱想，<a id="a-84"></a>获沙门果，<a id="a-85"></a>自致涅槃。<a id="a-86"></a>是故，<a id="a-87"></a>诸比丘，<a id="a-88"></a>常当思惟，<a id="a-89"></a>不离施念，<a id="a-8A"></a>便当获此诸善功德。<a id="a-8B"></a>如是，<a id="a-8C"></a>诸比丘，<a id="a-8D"></a>当作是学！<a id="a-8E"></a>”</p>
  <p id="a8F">尔时，<a id="a-8G"></a>诸比丘闻佛所说，<a id="a-8H"></a>欢喜奉行。</p>
  <p id="a8I">闻如是：<a id="a-8J"></a>一时，<a id="a-8K"></a>佛在舍卫国祇树给孤独园。</p>
  <p id="a8L">尔时，<a id="a-8M"></a>世尊告诸比丘：<a id="a-8N"></a>“当修行一法，<a id="a-8O"></a>当广布一法；<a id="a-8P"></a>修行一法已，<a id="a-8Q"></a>便有名誉，<a id="a-8R"></a>成大果报，<a id="a-8S"></a>诸善普至，<a id="a-8T"></a>得甘露法，<a id="a-8U"></a>至无为处，<a id="a-8V"></a>便成神通，<a id="a-8W"></a>除诸乱想，<a id="a-8X"></a>逮沙门果，<a id="a-8Y"></a>自致涅槃。<a id="a-8Z"></a>云何为一法？<a id="a-8a"></a>所谓念天。<a id="a-8b"></a>”</p>
  <p id="a8c">佛告诸比丘：<a id="a-8d"></a>“云何修行念天，<a id="a-8e"></a>便有名誉，<a id="a-8f"></a>成大果报，<a id="a-8g"></a>诸善普至，<a id="a-8h"></a>得甘露味，<a id="a-8i"></a>至无为处，<a id="a-8j"></a>便成神通，<a id="a-8k"></a>除诸乱想，<a id="a-8l"></a>获沙门果，<a id="a-8m"></a>自致涅槃？<a id="a-8n"></a>”</p>
  <p id="a8o">尔时，<a id="a-8p"></a>诸比丘白世尊曰：<a id="a-8q"></a>“诸法之本，<a id="a-8r"></a>如来所说。<a id="a-8s"></a>惟愿世尊为诸比丘说此妙义，<a id="a-8t"></a>诸比丘从如来闻已，<a id="a-8u"></a>便当受持！<a id="a-8v"></a>”</p>
  <p id="a8w">尔时，<a id="a-8x"></a>世尊告诸比丘：<a id="a-8y"></a>“谛听！<a id="a-8z"></a>谛听！<a id="a-90"></a>善思念之，<a id="a-91"></a>吾当为汝广分别说。<a id="a-92"></a>”</p>
  <p id="a93">诸比丘对曰：<a id="a-94"></a>“如是，<a id="a-95"></a>世尊。<a id="a-96"></a>”</p>
  <p id="a97">诸比丘前受教已，<a id="a-98"></a>世尊告曰：<a id="a-99"></a>“若有比丘正身正意，<a id="a-9A"></a>结跏趺坐，<a id="a-9B"></a>系念在前，<a id="a-9C"></a>无有他想，<a id="a-9D"></a>专精念天。<a id="a-9E"></a>身、<a id="a-9F"></a>口、<a id="a-9G"></a>意净，<a id="a-9H"></a>不造秽行。<a id="a-9I"></a>行戒成身，<a id="a-9J"></a>身放光明，<a id="a-9K"></a>无所不照，<a id="a-9L"></a>成彼天身；<a id="a-9M"></a>善果果报，<a id="a-9N"></a>成彼天身；<a id="a-9O"></a>众行具足，<a id="a-9P"></a>乃成天身。<a id="a-9Q"></a>如是，<a id="a-9R"></a>诸比丘，<a id="a-9S"></a>名曰念天，<a id="a-9T"></a>便得具足，<a id="a-9U"></a>成大果报，<a id="a-9V"></a>诸善普至，<a id="a-9W"></a>得甘露味，<a id="a-9X"></a>至无为处，<a id="a-9Y"></a>便成神通，<a id="a-9Z"></a>除诸乱想，<a id="a-9a"></a>获沙门果，<a id="a-9b"></a>自致涅槃。<a id="a-9c"></a>是故，<a id="a-9d"></a>诸比丘，<a id="a-9e"></a>常当思惟，<a id="a-9f"></a>不离天念，<a id="a-9g"></a>便当获此诸善功德。<a id="a-9h"></a>如是，<a id="a-9i"></a>诸比丘，<a id="a-9j"></a>当作是学！<a id="a-9k"></a>”</p>
  <p id="a9l">尔时，<a id="a-9m"></a>诸比丘闻佛所说，<a id="a-9n"></a>欢喜奉行。</p>
  <p id="a9o">闻如是：<a id="a-9p"></a>一时，<a id="a-9q"></a>佛在舍卫国祇树给孤独园。</p>
  <p id="a9r">尔时，<a id="a-9s"></a>世尊告诸比丘：<a id="a-9t"></a>“当修行一法，<a id="a-9u"></a>当广布一法；<a id="a-9v"></a>修行一法已，<a id="a-9w"></a>便有名誉，<a id="a-9x"></a>成大果报，<a id="a-9y"></a>诸善普至，<a id="a-9z"></a>得甘露味，<a id="a-A0"></a>至无为处，<a id="a-A1"></a>便成神通，<a id="a-A2"></a>除诸乱想，<a id="a-A3"></a>逮沙门果，<a id="a-A4"></a>自致涅槃。<a id="a-A5"></a>云何为一法？<a id="a-A6"></a>所谓念休息。<a id="a-A7"></a>”</p>
  <p id="aA8">佛告诸比丘：<a id="a-A9"></a>“云何修行念休息，<a id="a-AA"></a>便有名誉，<a id="a-AB"></a>成大果报，<a id="a-AC"></a>众善普至，<a id="a-AD"></a>得甘露味，<a id="a-AE"></a>至无为处，<a id="a-AF"></a>便成神通，<a id="a-AG"></a>除诸乱想，<a id="a-AH"></a>获沙门果，<a id="a-AI"></a>自致涅槃？<a id="a-AJ"></a>”</p>
  <p id="aAK">尔时，<a id="a-AL"></a>诸比丘白世尊曰：<a id="a-AM"></a>“诸法之本，<a id="a-AN"></a>如来所说。<a id="a-AO"></a>惟愿世尊为诸比丘说此妙义，<a id="a-AP"></a>诸比丘从如来闻已，<a id="a-AQ"></a>便当受持！<a id="a-AR"></a>”</p>
  <p id="aAS">尔时，<a id="a-AT"></a>世尊告诸比丘：<a id="a-AU"></a>“谛听！<a id="a-AV"></a>谛听！<a id="a-AW"></a>善思念之，<a id="a-AX"></a>吾当为汝广分别说。<a id="a-AY"></a>”</p>
  <p id="aAZ">诸比丘对曰：<a id="a-Aa"></a>“如是，<a id="a-Ab"></a>世尊。<a id="a-Ac"></a>”</p>
  <p id="aAd">诸比丘前受教已，<a id="a-Ae"></a>世尊告曰：<a id="a-Af"></a>“若有比丘正身正意，<a id="a-Ag"></a>结跏趺坐，<a id="a-Ah"></a>系念在前，<a id="a-Ai"></a>无有他想，<a id="a-Aj"></a>专精念休息。<a id="a-Ak"></a>所谓休息者，<a id="a-Al"></a>心意想息，<a id="a-Am"></a>志性详谛，<a id="a-An"></a>亦无卒暴，<a id="a-Ao"></a>恒专一心，<a id="a-Ap"></a>意乐闲居，<a id="a-Aq"></a>常求方便，<a id="a-Ar"></a>入三昧定；<a id="a-As"></a>常念不贪，<a id="a-At"></a>胜光上达。<a id="a-Au"></a>如是，<a id="a-Av"></a>诸比丘，<a id="a-Aw"></a>名曰念休息，<a id="a-Ax"></a>便得具足，<a id="a-Ay"></a>成大果报，<a id="a-Az"></a>诸善普至，<a id="a-B0"></a>得甘露味，<a id="a-B1"></a>至无为处，<a id="a-B2"></a>便成神通，<a id="a-B3"></a>除诸乱想，<a id="a-B4"></a>获沙门果，<a id="a-B5"></a>自致涅槃。<a id="a-B6"></a>是故，<a id="a-B7"></a>诸比丘，<a id="a-B8"></a>常当思惟，<a id="a-B9"></a>不离休息念，<a id="a-BA"></a>便当获此诸善功德。<a id="a-BB"></a>如是，<a id="a-BC"></a>诸比丘，<a id="a-BD"></a>当作是学！<a id="a-BE"></a>”</p>
  <p id="aBF">尔时，<a id="a-BG"></a>诸比丘闻佛所说，<a id="a-BH"></a>欢喜奉行。</p>
  <p id="aBI">闻如是：<a id="a-BJ"></a>一时，<a id="a-BK"></a>佛在舍卫国祇树给孤独园。</p>
  <p id="aBL">尔时，<a id="a-BM"></a>世尊告诸比丘：<a id="a-BN"></a>“当修行一法，<a id="a-BO"></a>当广布一法；<a id="a-BP"></a>修行一法已，<a id="a-BQ"></a>便有名誉，<a id="a-BR"></a>成大果报，<a id="a-BS"></a>诸善普具，<a id="a-BT"></a>得甘露味，<a id="a-BU"></a>至无为处，<a id="a-BV"></a>便成神通，<a id="a-BW"></a>除诸乱想，<a id="a-BX"></a>逮沙门果，<a id="a-BY"></a>自致涅槃。<a id="a-BZ"></a>云何为一法？<a id="a-Ba"></a>所谓念安般。<a id="a-Bb"></a>”</p>
  <p id="aBc">佛告诸比丘：<a id="a-Bd"></a>“云何修行念安般，<a id="a-Be"></a>便有名誉，<a id="a-Bf"></a>成大果报，<a id="a-Bg"></a>众善普具，<a id="a-Bh"></a>得甘露味，<a id="a-Bi"></a>至无为处，<a id="a-Bj"></a>便成神通，<a id="a-Bk"></a>除诸乱想，<a id="a-Bl"></a>获沙门果，<a id="a-Bm"></a>自致涅槃？<a id="a-Bn"></a>”</p>
  <p id="aBo">尔时，<a id="a-Bp"></a>诸比丘白世尊曰：<a id="a-Bq"></a>“诸法之本，<a id="a-Br"></a>如来所宣。<a id="a-Bs"></a>惟愿世尊为诸比丘说此妙义，<a id="a-Bt"></a>诸比丘从如来闻已，<a id="a-Bu"></a>便当受持！<a id="a-Bv"></a>”</p>
  <p id="aBw">尔时，<a id="a-Bx"></a>世尊告诸比丘：<a id="a-By"></a>“谛听！<a id="a-Bz"></a>谛听！<a id="a-C0"></a>善思念之，<a id="a-C1"></a>吾当为汝广分别说。<a id="a-C2"></a>”</p>
  <p id="aC3">诸比丘对曰：<a id="a-C4"></a>“如是，<a id="a-C5"></a>世尊。<a id="a-C6"></a>”</p>
  <p id="aC7">诸比丘前受教已，<a id="a-C8"></a>世尊告曰：<a id="a-C9"></a>“若有比丘正身正意，<a id="a-CA"></a>结跏趺坐，<a id="a-CB"></a>系念在前，<a id="a-CC"></a>无有他想，<a id="a-CD"></a>专精念安般。<a id="a-CE"></a>所谓安般者，<a id="a-CF"></a>若息长时，<a id="a-CG"></a>亦当观知我今息长；<a id="a-CH"></a>若复息短，<a id="a-CI"></a>亦当观知我今息短；<a id="a-CJ"></a>若息极冷，<a id="a-CK"></a>亦当观知我今息冷；<a id="a-CL"></a>若复息热，<a id="a-CM"></a>亦当观知我今息热。<a id="a-CN"></a>具观身体，<a id="a-CO"></a>从头至足皆当观知。<a id="a-CP"></a>若复息有长短，<a id="a-CQ"></a>亦当观息有长有短，<a id="a-CR"></a>用心持身，<a id="a-CS"></a>知息长短，<a id="a-CT"></a>皆悉知之，<a id="a-CU"></a>寻息出入，<a id="a-CV"></a>分别晓了。<a id="a-CW"></a>若心持身知息长短，<a id="a-CX"></a>亦复知之，<a id="a-CY"></a>数息长短，<a id="a-CZ"></a>分别晓了。<a id="a-Ca"></a>如是，<a id="a-Cb"></a>诸比丘，<a id="a-Cc"></a>名曰念安般，<a id="a-Cd"></a>便得具足，<a id="a-Ce"></a>成大果报，<a id="a-Cf"></a>诸善普至，<a id="a-Cg"></a>得甘露味，<a id="a-Ch"></a>至无为处，<a id="a-Ci"></a>便成神通，<a id="a-Cj"></a>除诸乱想，<a id="a-Ck"></a>获沙门果，<a id="a-Cl"></a>自致涅槃。<a id="a-Cm"></a>是故，<a id="a-Cn"></a>诸比丘，<a id="a-Co"></a>常当思惟，<a id="a-Cp"></a>不离安般念，<a id="a-Cq"></a>便当获此诸善功德。<a id="a-Cr"></a>如是，<a id="a-Cs"></a>诸比丘，<a id="a-Ct"></a>当作是学！<a id="a-Cu"></a>”</p>
  <p id="aCv">尔时，<a id="a-Cw"></a>诸比丘闻佛所说，<a id="a-Cx"></a>欢喜奉行。</p>
  <p id="aCy">闻如是：<a id="a-Cz"></a>一时，<a id="a-D0"></a>佛在舍卫国祇树给孤独园。</p>
  <p id="aD1">尔时，<a id="a-D2"></a>世尊告诸比丘：<a id="a-D3"></a>“当修行一法，<a id="a-D4"></a>当广布一法；<a id="a-D5"></a>修行一法已，<a id="a-D6"></a>便有名誉，<a id="a-D7"></a>成大果报，<a id="a-D8"></a>诸善普至，<a id="a-D9"></a>得甘露味，<a id="a-DA"></a>至无为道，<a id="a-DB"></a>便成神通，<a id="a-DC"></a>除诸乱想，<a id="a-DD"></a>逮沙门果，<a id="a-DE"></a>自致涅槃。<a id="a-DF"></a>云何为一法？<a id="a-DG"></a>所谓念身。<a id="a-DH"></a>”</p>
  <p id="aDI">佛告诸比丘：<a id="a-DJ"></a>“云何修行念身，<a id="a-DK"></a>便有名誉，<a id="a-DL"></a>成大果报，<a id="a-DM"></a>诸善普至，<a id="a-DN"></a>得甘露味，<a id="a-DO"></a>至无为处，<a id="a-DP"></a>便成神通，<a id="a-DQ"></a>除诸乱想，<a id="a-DR"></a>获沙门果，<a id="a-DS"></a>自致涅槃？<a id="a-DT"></a>”</p>
  <p id="aDU">尔时，<a id="a-DV"></a>诸比丘白世尊曰：<a id="a-DW"></a>“诸法之本，<a id="a-DX"></a>如来所宣。<a id="a-DY"></a>惟愿世尊为诸比丘说此妙法，<a id="a-DZ"></a>诸比丘从如来闻法已，<a id="a-Da"></a>便当受持！<a id="a-Db"></a>”</p>
  <p id="aDc">尔时，<a id="a-Dd"></a>世尊告诸比丘：<a id="a-De"></a>“谛听！<a id="a-Df"></a>谛听！<a id="a-Dg"></a>善思念之，<a id="a-Dh"></a>吾当为汝广分别说。<a id="a-Di"></a>”</p>
  <p id="aDj">诸比丘对曰：<a id="a-Dk"></a>“如是，<a id="a-Dl"></a>世尊。<a id="a-Dm"></a>”</p>
  <p id="aDn">诸比丘前受教已，<a id="a-Do"></a>世尊告曰：<a id="a-Dp"></a>“若有比丘正身正意，<a id="a-Dq"></a>结跏趺坐，<a id="a-Dr"></a>系念在前，<a id="a-Ds"></a>无有他想，<a id="a-Dt"></a>专精念身。<a id="a-Du"></a>所谓念身者，<a id="a-Dv"></a>发、<a id="a-Dw"></a>毛、<a id="a-Dx"></a>爪、<a id="a-Dy"></a>齿、<a id="a-Dz"></a>皮、<a id="a-E0"></a>肉、<a id="a-E1"></a>筋、<a id="a-E2"></a>骨、<a id="a-E3"></a>髓、<a id="a-E4"></a>胆、<a id="a-E5"></a>肝、<a id="a-E6"></a>肺、<a id="a-E7"></a>心、<a id="a-E8"></a>脾、<a id="a-E9"></a>肾、<a id="a-EA"></a>大肠、<a id="a-EB"></a>小肠、<a id="a-EC"></a>白膜、<a id="a-ED"></a>膀胱、<a id="a-EE"></a>屎、<a id="a-EF"></a>尿、<a id="a-EG"></a>百叶、<a id="a-EH"></a>仓、<a id="a-EI"></a>肠、<a id="a-EJ"></a>胃、<a id="a-EK"></a>脬、<a id="a-EL"></a>溺、<a id="a-EM"></a>泪、<a id="a-EN"></a>唾、<a id="a-EO"></a>涕、<a id="a-EP"></a>脓、<a id="a-EQ"></a>血、<a id="a-ER"></a>肪脂、<a id="a-ES"></a>涎、<a id="a-ET"></a>髑髅、<a id="a-EU"></a>脑。<a id="a-EV"></a>何者是身为？<a id="a-EW"></a>地种是也？<a id="a-EX"></a>水种是也？<a id="a-EY"></a>火种是耶？<a id="a-EZ"></a>风种是也？<a id="a-Ea"></a>为父种、<a id="a-Eb"></a>母种所造耶？<a id="a-Ec"></a>从何处来？<a id="a-Ed"></a>为谁所造？<a id="a-Ee"></a>眼、<a id="a-Ef"></a>耳、<a id="a-Eg"></a>鼻、<a id="a-Eh"></a>口、<a id="a-Ei"></a>身、<a id="a-Ej"></a>心，<a id="a-Ek"></a>此终当生何处？<a id="a-El"></a>如是，<a id="a-Em"></a>诸比丘，<a id="a-En"></a>名曰念身，<a id="a-Eo"></a>便得具足，<a id="a-Ep"></a>成大果报，<a id="a-Eq"></a>诸善普至，<a id="a-Er"></a>得甘露味，<a id="a-Es"></a>至无为处，<a id="a-Et"></a>便成神通，<a id="a-Eu"></a>除诸乱想，<a id="a-Ev"></a>获沙门果，<a id="a-Ew"></a>自致涅槃。<a id="a-Ex"></a>是故，<a id="a-Ey"></a>诸比丘，<a id="a-Ez"></a>常当思惟，<a id="a-F0"></a>不离身念，<a id="a-F1"></a>便当获此诸善功德。<a id="a-F2"></a>如是，<a id="a-F3"></a>诸比丘，<a id="a-F4"></a>当作是学！<a id="a-F5"></a>”</p>
  <p id="aF6">尔时，<a id="a-F7"></a>诸比丘闻佛所说，<a id="a-F8"></a>欢喜奉行。</p>
  <p id="aF9">闻如是：<a id="a-FA"></a>一时，<a id="a-FB"></a>佛在舍卫国祇树给孤独园。</p>
  <p id="aFC">尔时，<a id="a-FD"></a>世尊告诸比丘：<a id="a-FE"></a>“当修行一法，<a id="a-FF"></a>当广布一法；<a id="a-FG"></a>修行一法已，<a id="a-FH"></a>便有名誉，<a id="a-FI"></a>成大果报，<a id="a-FJ"></a>诸善普至，<a id="a-FK"></a>得甘露味，<a id="a-FL"></a>至无为处，<a id="a-FM"></a>便成神通，<a id="a-FN"></a>除诸乱想，<a id="a-FO"></a>逮沙门果，<a id="a-FP"></a>自致涅槃。<a id="a-FQ"></a>云何为一法？<a id="a-FR"></a>所谓念死。<a id="a-FS"></a>”</p>
  <p id="aFT">佛告诸比丘：<a id="a-FU"></a>“云何修行念死，<a id="a-FV"></a>便有名誉，<a id="a-FW"></a>成大果报，<a id="a-FX"></a>诸善普至，<a id="a-FY"></a>得甘露味，<a id="a-FZ"></a>至无为处，<a id="a-Fa"></a>便成神通，<a id="a-Fb"></a>除诸乱想，<a id="a-Fc"></a>获沙门果，<a id="a-Fd"></a>自致涅槃？<a id="a-Fe"></a>”</p>
  <p id="aFf">尔时，<a id="a-Fg"></a>诸比丘白世尊曰：<a id="a-Fh"></a>“诸法之本，<a id="a-Fi"></a>如来所宣。<a id="a-Fj"></a>惟愿世尊为诸比丘说此妙法，<a id="a-Fk"></a>诸比丘从如来闻法已，<a id="a-Fl"></a>便当受持！<a id="a-Fm"></a>”</p>
  <p id="aFn">尔时，<a id="a-Fo"></a>世尊告诸比丘：<a id="a-Fp"></a>“谛听！<a id="a-Fq"></a>谛听！<a id="a-Fr"></a>善思念之，<a id="a-Fs"></a>吾当为汝广分别说。<a id="a-Ft"></a>”</p>
  <p id="aFu">诸比丘对曰：<a id="a-Fv"></a>“如是，<a id="a-Fw"></a>世尊。<a id="a-Fx"></a>”</p>
  <p id="aFy">诸比丘前受教已，<a id="a-Fz"></a>世尊告曰：<a id="a-G0"></a>“若有比丘正身正意，<a id="a-G1"></a>结跏趺坐，<a id="a-G2"></a>系念在前，<a id="a-G3"></a>无有他想，<a id="a-G4"></a>专精念死。<a id="a-G5"></a>所谓死者，<a id="a-G6"></a>此没生彼，<a id="a-G7"></a>往来诸趣，<a id="a-G8"></a>命逝不停，<a id="a-G9"></a>诸根散坏，<a id="a-GA"></a>如腐败木，<a id="a-GB"></a>命根断绝，<a id="a-GC"></a>宗族分离，<a id="a-GD"></a>无形无响，<a id="a-GE"></a>亦无相貌。<a id="a-GF"></a>如是，<a id="a-GG"></a>诸比丘，<a id="a-GH"></a>名曰念死，<a id="a-GI"></a>便得具足，<a id="a-GJ"></a>成大果报，<a id="a-GK"></a>诸善普至，<a id="a-GL"></a>得甘露味，<a id="a-GM"></a>至无为处，<a id="a-GN"></a>便成神通，<a id="a-GO"></a>除诸乱想，<a id="a-GP"></a>获沙门果，<a id="a-GQ"></a>自致涅槃。<a id="a-GR"></a>是故，<a id="a-GS"></a>诸比丘，<a id="a-GT"></a>常当思惟，<a id="a-GU"></a>不离死念，<a id="a-GV"></a>便当获此诸善功德。<a id="a-GW"></a>如是，<a id="a-GX"></a>诸比丘，<a id="a-GY"></a>当作是学！<a id="a-GZ"></a>”</p>
  <p id="aGa">尔时，<a id="a-Gb"></a>诸比丘闻佛所说，<a id="a-Gc"></a>欢喜奉行。</p>
  <p id="aGd">佛、<a id="a-Ge"></a>法及圣众，<a id="a-Gf"></a>乃至竟死念，</p>
  <p id="aGg">虽与上同名，<a id="a-Gh"></a>其义各别异。</p>
 </body>
</html>