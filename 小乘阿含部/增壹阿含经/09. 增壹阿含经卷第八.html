<!doctype html>
<html id="z3IBU9uXg" data-ver="1608">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第八</h1>
  <h2 id="a2">安般品第十七</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊到时，<a id="a-8"></a>著衣持钵，<a id="a-9"></a>将罗云入舍卫城分卫。<a id="a-A"></a>尔时，<a id="a-B"></a>世尊右旋顾谓罗云：<a id="a-C"></a>“汝今当观色为无常。<a id="a-D"></a>”</p>
  <p id="aE">罗云对曰：<a id="a-F"></a>“如是，<a id="a-G"></a>世尊，<a id="a-H"></a>色为无常。<a id="a-I"></a>”</p>
  <p id="aJ">世尊告曰：<a id="a-K"></a>“罗云，<a id="a-L"></a>痛、<a id="a-M"></a>想、<a id="a-N"></a>行、<a id="a-O"></a>识皆悉无常。<a id="a-P"></a>”</p>
  <p id="aQ">罗云对曰：<a id="a-R"></a>“如是，<a id="a-S"></a>世尊，<a id="a-T"></a>痛、<a id="a-U"></a>想、<a id="a-V"></a>行、<a id="a-W"></a>识皆为无常。<a id="a-X"></a>”</p>
  <p id="aY">是时，<a id="a-Z"></a>尊者罗云复作是念：<a id="a-a"></a>“此有何因缘，<a id="a-b"></a>今方向城分卫，<a id="a-c"></a>又在道路，<a id="a-d"></a>何故世尊而面告诲我？<a id="a-e"></a>今宜当还归所在，<a id="a-f"></a>不应入城乞食。<a id="a-g"></a>”</p>
  <p id="ah">尔时，<a id="a-i"></a>尊者罗云即中道还到祇桓精舍，<a id="a-j"></a>持衣钵，<a id="a-k"></a>诣一树下，<a id="a-l"></a>正身正意，<a id="a-m"></a>结跏跌坐，<a id="a-n"></a>专精一心，<a id="a-o"></a>念色无常，<a id="a-p"></a>念痛、<a id="a-q"></a>想、<a id="a-r"></a>行、<a id="a-s"></a>识无常。<a id="a-t"></a>尔时，<a id="a-u"></a>世尊于舍卫城乞食已，<a id="a-v"></a>食后在祇桓精舍而自经行，<a id="a-w"></a>渐渐至罗云所；<a id="a-x"></a>到已，<a id="a-y"></a>告罗云曰：<a id="a-z"></a>“汝当修行安般之法，<a id="a-10"></a>修行此法，<a id="a-11"></a>所有愁忧之想皆当除尽。<a id="a-12"></a>汝今复当修行恶露不净想，<a id="a-13"></a>所有贪欲尽当除灭。<a id="a-14"></a>汝今，<a id="a-15"></a>罗云，<a id="a-16"></a>当修行慈心！<a id="a-17"></a>已行慈心，<a id="a-18"></a>所有瞋恚皆当除尽。<a id="a-19"></a>汝今，<a id="a-1A"></a>罗云，<a id="a-1B"></a>当行悲心！<a id="a-1C"></a>已行悲心，<a id="a-1D"></a>所有害心悉当除尽。<a id="a-1E"></a>汝今，<a id="a-1F"></a>罗云，<a id="a-1G"></a>当行喜心！<a id="a-1H"></a>已行喜心，<a id="a-1I"></a>所有嫉心皆当除尽。<a id="a-1J"></a>汝今，<a id="a-1K"></a>罗云，<a id="a-1L"></a>当行护心！<a id="a-1M"></a>已行护心，<a id="a-1N"></a>所有骄慢悉当除尽。<a id="a-1O"></a>”</p>
  <p id="a1P">尔时，<a id="a-1Q"></a>世尊向罗云便说此偈：</p>
  <p id="a1R">“莫数起著想，<a id="a-1S"></a>恒当自顺法，</p>
  <p id="a1T">如此智之士，<a id="a-1U"></a>名称则流布。</p>
  <p id="a1V">与人执炬明，<a id="a-1W"></a>坏于大暗冥，</p>
  <p id="a1X">天龙戴奉敬，<a id="a-1Y"></a>敬奉师长尊。<a id="a-1Z"></a>”</p>
  <p id="a1a">是时，<a id="a-1b"></a>罗云比丘复以此偈报世尊曰：</p>
  <p id="a1c">“我不起著想，<a id="a-1d"></a>恒复顺于法，</p>
  <p id="a1e">如此智之士，<a id="a-1f"></a>则能奉师长。<a id="a-1g"></a>”</p>
  <p id="a1h">尔时，<a id="a-1i"></a>世尊作是教敕已，<a id="a-1j"></a>便舍而去，<a id="a-1k"></a>还诣静室。</p>
  <p id="a1l">是时，<a id="a-1m"></a>尊者罗云复作是念：<a id="a-1n"></a>“今云何修行安般，<a id="a-1o"></a>除去愁忧，<a id="a-1p"></a>无有诸想？<a id="a-1q"></a>”是时，<a id="a-1r"></a>罗云即从座起，<a id="a-1s"></a>便往世尊所；<a id="a-1t"></a>到已，<a id="a-1u"></a>头面礼足，<a id="a-1v"></a>在一面坐；<a id="a-1w"></a>须臾退坐，<a id="a-1x"></a>白世尊曰：<a id="a-1y"></a>“云何修行安般，<a id="a-1z"></a>除去愁忧，<a id="a-20"></a>无有诸想，<a id="a-21"></a>获大果报，<a id="a-22"></a>得甘露味？<a id="a-23"></a>”</p>
  <p id="a24">世尊告曰：<a id="a-25"></a>“善哉！<a id="a-26"></a>善哉！<a id="a-27"></a>罗云，<a id="a-28"></a>汝乃能于如来前而师子吼，<a id="a-29"></a>问如此义：<a id="a-2A"></a>‘云何修行安般，<a id="a-2B"></a>除去愁忧，<a id="a-2C"></a>无有诸想，<a id="a-2D"></a>获大果报，<a id="a-2E"></a>得甘露味？<a id="a-2F"></a>’汝今，<a id="a-2G"></a>罗云，<a id="a-2H"></a>谛听！<a id="a-2I"></a>谛听！<a id="a-2J"></a>善思念之，<a id="a-2K"></a>吾当为汝具分别说。<a id="a-2L"></a>”</p>
  <p id="a2M">对曰：<a id="a-2N"></a>“如是，<a id="a-2O"></a>世尊。<a id="a-2P"></a>”尔时，<a id="a-2Q"></a>尊者罗云从世尊受教。</p>
  <p id="a2R">世尊告曰：<a id="a-2S"></a>“如是，<a id="a-2T"></a>罗云，<a id="a-2U"></a>若有比丘乐于闲静无人之处，<a id="a-2V"></a>便正身正意，<a id="a-2W"></a>结跏跌坐，<a id="a-2X"></a>无他异念，<a id="a-2Y"></a>系意鼻头，<a id="a-2Z"></a>出息长知息长，<a id="a-2a"></a>入息长亦知息长；<a id="a-2b"></a>出息短亦知息短，<a id="a-2c"></a>入息短亦知息短；<a id="a-2d"></a>出息冷亦知息冷，<a id="a-2e"></a>入息冷亦知息冷；<a id="a-2f"></a>出息暖亦知息暖，<a id="a-2g"></a>入息暖亦知息暖。<a id="a-2h"></a>尽观身体入息、<a id="a-2i"></a>出息，<a id="a-2j"></a>皆悉知之。<a id="a-2k"></a>有时有息亦复知有，<a id="a-2l"></a>有时无息亦复知无。<a id="a-2m"></a>若息从心出亦复知从心出，<a id="a-2n"></a>若息从心入亦复知从心入。<a id="a-2o"></a>如是，<a id="a-2p"></a>罗云，<a id="a-2q"></a>能修行安般者，<a id="a-2r"></a>则无愁忧恼乱之想，<a id="a-2s"></a>获大果报，<a id="a-2t"></a>得甘露味。<a id="a-2u"></a>”</p>
  <p id="a2v">尔时，<a id="a-2w"></a>世尊具足与罗云说微妙法已，<a id="a-2x"></a>罗云即从座起，<a id="a-2y"></a>礼佛足，<a id="a-2z"></a>绕三匝而去。<a id="a-30"></a>往诣安陀园，<a id="a-31"></a>在一树下，<a id="a-32"></a>正身正意，<a id="a-33"></a>结跏跌坐，<a id="a-34"></a>无他余念，<a id="a-35"></a>系心鼻头，<a id="a-36"></a>出息长亦知息长，<a id="a-37"></a>入息长亦知息长；<a id="a-38"></a>出息短亦知息短，<a id="a-39"></a>入息短亦知息短；<a id="a-3A"></a>出息冷亦知息冷，<a id="a-3B"></a>入息冷亦知息冷；<a id="a-3C"></a>出息暖亦知息暖，<a id="a-3D"></a>入息暖亦知息暖。<a id="a-3E"></a>尽观身体入息、<a id="a-3F"></a>出息，<a id="a-3G"></a>皆悉知之。<a id="a-3H"></a>有时有息亦复知有，<a id="a-3I"></a>有时无息亦复知无。<a id="a-3J"></a>若息从心出亦复知从心出，<a id="a-3K"></a>若息从心入亦复知从心入。</p>
  <p id="a3L">尔时，<a id="a-3M"></a>罗云作如是思惟，<a id="a-3N"></a>欲心便得解脱，<a id="a-3O"></a>无复众恶。<a id="a-3P"></a>有觉、<a id="a-3Q"></a>有观，<a id="a-3R"></a>念持喜安，<a id="a-3S"></a>游于初禅。<a id="a-3T"></a>有觉、<a id="a-3U"></a>有观，<a id="a-3V"></a>内自欢喜，<a id="a-3W"></a>专其一心，<a id="a-3X"></a>无觉、<a id="a-3Y"></a>无观，<a id="a-3Z"></a>三昧念喜，<a id="a-3a"></a>游于二禅。<a id="a-3b"></a>无复喜念，<a id="a-3c"></a>自守觉知身乐，<a id="a-3d"></a>诸贤圣常所求护喜念，<a id="a-3e"></a>游于三禅。<a id="a-3f"></a>彼苦乐已灭，<a id="a-3g"></a>无复愁忧，<a id="a-3h"></a>无苦无乐，<a id="a-3i"></a>护念清净，<a id="a-3j"></a>游于四禅。</p>
  <p id="a3k">彼以此三昧，<a id="a-3l"></a>心清净无尘秽，<a id="a-3m"></a>身体柔软，<a id="a-3n"></a>知所从来，<a id="a-3o"></a>忆本所作，<a id="a-3p"></a>自识宿命无数劫事。<a id="a-3q"></a>亦知一生、<a id="a-3r"></a>二生、<a id="a-3s"></a>三生、<a id="a-3t"></a>四生、<a id="a-3u"></a>五生、<a id="a-3v"></a>十生、<a id="a-3w"></a>二十生、<a id="a-3x"></a>三十生、<a id="a-3y"></a>四十生、<a id="a-3z"></a>五十生、<a id="a-40"></a>百生、<a id="a-41"></a>千生、<a id="a-42"></a>万生、<a id="a-43"></a>数十万生，<a id="a-44"></a>成劫、<a id="a-45"></a>败劫，<a id="a-46"></a>无数成劫、<a id="a-47"></a>无数败劫，<a id="a-48"></a>亿载不可计，<a id="a-49"></a>我曾生彼，<a id="a-4A"></a>名某姓某，<a id="a-4B"></a>食如此食，<a id="a-4C"></a>受如此苦乐，<a id="a-4D"></a>寿命长短，<a id="a-4E"></a>彼终生此，<a id="a-4F"></a>此终生彼。</p>
  <p id="a4G">彼以此三昧，<a id="a-4H"></a>心清静无瑕秽，<a id="a-4I"></a>亦无诸结。<a id="a-4J"></a>亦知众生所起之心，<a id="a-4K"></a>彼复以天眼清净无瑕秽，<a id="a-4L"></a>观众生类，<a id="a-4M"></a>生者、<a id="a-4N"></a>逝者，<a id="a-4O"></a>善色、<a id="a-4P"></a>恶色，<a id="a-4Q"></a>善趣、<a id="a-4R"></a>恶趣，<a id="a-4S"></a>若好、<a id="a-4T"></a>若丑，<a id="a-4U"></a>所行、<a id="a-4V"></a>所造，<a id="a-4W"></a>如实知之。<a id="a-4X"></a>或有众生，<a id="a-4Y"></a>身行恶，<a id="a-4Z"></a>口行恶，<a id="a-4a"></a>意行恶，<a id="a-4b"></a>诽谤贤圣，<a id="a-4c"></a>行邪见，<a id="a-4d"></a>造邪见行，<a id="a-4e"></a>身坏命终，<a id="a-4f"></a>入地狱中。<a id="a-4g"></a>或复众生，<a id="a-4h"></a>身行善，<a id="a-4i"></a>口行善，<a id="a-4j"></a>意行善，<a id="a-4k"></a>不诽谤贤圣，<a id="a-4l"></a>恒行正见、<a id="a-4m"></a>造正见行，<a id="a-4n"></a>身坏命终，<a id="a-4o"></a>生善处天上。<a id="a-4p"></a>是谓天眼清净无瑕秽，<a id="a-4q"></a>观众生类：<a id="a-4r"></a>生者、<a id="a-4s"></a>逝者，<a id="a-4t"></a>善色、<a id="a-4u"></a>恶色，<a id="a-4v"></a>善趣、<a id="a-4w"></a>恶趣，<a id="a-4x"></a>若好、<a id="a-4y"></a>若丑，<a id="a-4z"></a>所行、<a id="a-50"></a>所造，<a id="a-51"></a>如实知之。</p>
  <p id="a52">复更施意，<a id="a-53"></a>成尽漏心，<a id="a-54"></a>彼观此苦，<a id="a-55"></a>如实知之；<a id="a-56"></a>复观苦集，<a id="a-57"></a>亦知苦尽，<a id="a-58"></a>亦知苦出要，<a id="a-59"></a>如实知之。<a id="a-5A"></a>彼以作是观，<a id="a-5B"></a>欲漏心得解脱，<a id="a-5C"></a>有漏、<a id="a-5D"></a>无明漏心得解脱；<a id="a-5E"></a>已得解脱，<a id="a-5F"></a>便得解脱智：<a id="a-5G"></a>生死已尽，<a id="a-5H"></a>梵行已立，<a id="a-5I"></a>所作已办，<a id="a-5J"></a>更不复受有，<a id="a-5K"></a>如实知之。<a id="a-5L"></a>是时，<a id="a-5M"></a>尊者罗云便成阿罗汉。</p>
  <p id="a5N">是时，<a id="a-5O"></a>尊者罗云已成罗汉，<a id="a-5P"></a>便从座起，<a id="a-5Q"></a>更整衣服，<a id="a-5R"></a>往至世尊所，<a id="a-5S"></a>头面礼足，<a id="a-5T"></a>在一面住，<a id="a-5U"></a>白世尊曰：<a id="a-5V"></a>“所求已得，<a id="a-5W"></a>诸漏除尽。<a id="a-5X"></a>”</p>
  <p id="a5Y">尔时，<a id="a-5Z"></a>世尊告诸比丘：<a id="a-5a"></a>“诸得阿罗汉者，<a id="a-5b"></a>无有与罗云等也。<a id="a-5c"></a>论有漏尽，<a id="a-5d"></a>亦是罗云比丘。<a id="a-5e"></a>论持禁戒者，<a id="a-5f"></a>亦是罗云比丘。<a id="a-5g"></a>所以然者？<a id="a-5h"></a>诸过去如来、<a id="a-5i"></a>等正觉，<a id="a-5j"></a>亦有此罗云比丘。<a id="a-5k"></a>欲言佛子，<a id="a-5l"></a>亦是罗云比丘。<a id="a-5m"></a>亲从佛生，<a id="a-5n"></a>法之上者。<a id="a-5o"></a>”</p>
  <p id="a5p">尔时，<a id="a-5q"></a>世尊告诸比丘：<a id="a-5r"></a>“我声闻中第一弟子能持禁戒，<a id="a-5s"></a>所谓罗云比丘是。<a id="a-5t"></a>”</p>
  <p id="a5u">尔时，<a id="a-5v"></a>世尊便说此偈：</p>
  <p id="a5w">“具足禁戒法，<a id="a-5x"></a>诸根亦成就，</p>
  <p id="a5y">渐渐当逮得，<a id="a-5z"></a>一切结使尽。<a id="a-60"></a>”</p>
  <p id="a61">尔时，<a id="a-62"></a>诸比丘闻佛所说，<a id="a-63"></a>欢喜奉行。</p>
  <p id="a64">闻如是：<a id="a-65"></a>一时，<a id="a-66"></a>佛在舍卫国祇树给孤独园。</p>
  <p id="a67">尔时，<a id="a-68"></a>世尊告诸比丘：<a id="a-69"></a>“二人出现于世甚为难得。<a id="a-6A"></a>云何为二人？<a id="a-6B"></a>所谓如来、<a id="a-6C"></a>至真、<a id="a-6D"></a>等正觉出现于世甚为难得，<a id="a-6E"></a>转轮圣王出现于世甚为难得。<a id="a-6F"></a>此二人出现于世间甚为难得。<a id="a-6G"></a>”</p>
  <p id="a6H">尔时，<a id="a-6I"></a>诸比丘闻佛所说，<a id="a-6J"></a>欢喜奉行。</p>
  <p id="a6K">闻如是：<a id="a-6L"></a>一时，<a id="a-6M"></a>佛在舍卫国祇树给孤独园。</p>
  <p id="a6N">尔时，<a id="a-6O"></a>世尊告诸比丘：<a id="a-6P"></a>“二人出现于世甚为难得。<a id="a-6Q"></a>云何为二人？<a id="a-6R"></a>所谓辟支佛出现世间甚为难得，<a id="a-6S"></a>如来弟子漏尽阿罗汉出现世间甚为难得。<a id="a-6T"></a>是谓，<a id="a-6U"></a>比丘，<a id="a-6V"></a>此二人者出现于世甚为难得。<a id="a-6W"></a>”</p>
  <p id="a6X">尔时，<a id="a-6Y"></a>诸比丘闻佛所说，<a id="a-6Z"></a>欢喜奉行。</p>
  <p id="a6a">闻如是：<a id="a-6b"></a>一时，<a id="a-6c"></a>佛在舍卫国祇树给孤独园。</p>
  <p id="a6d">尔时，<a id="a-6e"></a>世尊告诸比丘：<a id="a-6f"></a>“有此二法，<a id="a-6g"></a>在于世间，<a id="a-6h"></a>甚为烦恼。<a id="a-6i"></a>云何为二法？<a id="a-6j"></a>所谓作众恶本，<a id="a-6k"></a>起诸怨嫌；<a id="a-6l"></a>复不造善行诸德之本。<a id="a-6m"></a>是谓，<a id="a-6n"></a>比丘，<a id="a-6o"></a>有此二法甚为烦恼。<a id="a-6p"></a>是故，<a id="a-6q"></a>诸比丘，<a id="a-6r"></a>当觉知此烦恼法，<a id="a-6s"></a>亦当觉知不烦恼法。<a id="a-6t"></a>诸烦恼之法，<a id="a-6u"></a>当念断除；<a id="a-6v"></a>不烦恼之法，<a id="a-6w"></a>当念修行。<a id="a-6x"></a>如是，<a id="a-6y"></a>诸比丘，<a id="a-6z"></a>当作是学！<a id="a-70"></a>”</p>
  <p id="a71">尔时，<a id="a-72"></a>诸比丘闻佛所说，<a id="a-73"></a>欢喜奉行。</p>
  <p id="a74">闻如是：<a id="a-75"></a>一时，<a id="a-76"></a>佛在舍卫国祇树给孤独园。</p>
  <p id="a77">尔时，<a id="a-78"></a>世尊告诸比丘：<a id="a-79"></a>“邪见众生所念、<a id="a-7A"></a>所趣及余诸行，<a id="a-7B"></a>一切无可贵者，<a id="a-7C"></a>世间人民所不贪乐。<a id="a-7D"></a>所以然者？<a id="a-7E"></a>以其邪见不善故也。<a id="a-7F"></a>犹如有诸苦果之子，<a id="a-7G"></a>所谓苦果、<a id="a-7H"></a>苦参子、<a id="a-7I"></a>葶苈子、<a id="a-7J"></a>毕地槃持子，<a id="a-7K"></a>及诸余苦子，<a id="a-7L"></a>便于良地种此诸子，<a id="a-7M"></a>然后生苗犹复故苦。<a id="a-7N"></a>所以然者？<a id="a-7O"></a>以其子本苦故。<a id="a-7P"></a>此邪见众生亦复如是，<a id="a-7Q"></a>所作身行、<a id="a-7R"></a>口行、<a id="a-7S"></a>意行，<a id="a-7T"></a>所趣、<a id="a-7U"></a>所念及诸恶行，<a id="a-7V"></a>一切无可贵者，<a id="a-7W"></a>世间人民所不贪乐。<a id="a-7X"></a>所以然者？<a id="a-7Y"></a>以其邪见恶不善故。<a id="a-7Z"></a>是故，<a id="a-7a"></a>诸比丘，<a id="a-7b"></a>当除邪见，<a id="a-7c"></a>习行正见。<a id="a-7d"></a>如是，<a id="a-7e"></a>诸比丘，<a id="a-7f"></a>当作是学！<a id="a-7g"></a>”</p>
  <p id="a7h">尔时，<a id="a-7i"></a>诸比丘闻佛所说，<a id="a-7j"></a>欢喜奉行。</p>
  <p id="a7k">闻如是：<a id="a-7l"></a>一时，<a id="a-7m"></a>佛在舍卫国祇树给孤独园。</p>
  <p id="a7n">尔时，<a id="a-7o"></a>世尊告诸比丘：<a id="a-7p"></a>“正见众生所念、<a id="a-7q"></a>所趣及诸余行，<a id="a-7r"></a>一切尽可贵敬，<a id="a-7s"></a>世间人民所可贪乐。<a id="a-7t"></a>所以者何？<a id="a-7u"></a>以其正见妙故。<a id="a-7v"></a>犹如有诸甜果，<a id="a-7w"></a>若甘蔗、<a id="a-7x"></a>若蒲桃果及诸一切甘美之果，<a id="a-7y"></a>有人修治良地，<a id="a-7z"></a>而取种之；<a id="a-80"></a>然后生子皆悉甘美，<a id="a-81"></a>人所贪乐。<a id="a-82"></a>所以然者？<a id="a-83"></a>以其果子本甘美故。<a id="a-84"></a>此正见众生亦复如是，<a id="a-85"></a>所念、<a id="a-86"></a>所趣及诸余行，<a id="a-87"></a>一切皆可贪乐，<a id="a-88"></a>世间人民无不喜者。<a id="a-89"></a>所以者何？<a id="a-8A"></a>以其正见妙故。<a id="a-8B"></a>是故，<a id="a-8C"></a>诸比丘，<a id="a-8D"></a>当习行正见。<a id="a-8E"></a>如是，<a id="a-8F"></a>诸比丘，<a id="a-8G"></a>当作是学！<a id="a-8H"></a>”</p>
  <p id="a8I">尔时，<a id="a-8J"></a>诸比丘闻佛所说，<a id="a-8K"></a>欢喜奉行。</p>
  <p id="a8L">闻如是：<a id="a-8M"></a>一时，<a id="a-8N"></a>佛在舍卫国祇树给孤独园。</p>
  <p id="a8O">尔时，<a id="a-8P"></a>尊者阿难在闲静之处，<a id="a-8Q"></a>独自思惟，<a id="a-8R"></a>便生是念：<a id="a-8S"></a>“诸有生民，<a id="a-8T"></a>兴爱欲想，<a id="a-8U"></a>便生欲爱，<a id="a-8V"></a>昼夜习之，<a id="a-8W"></a>无有厌足。<a id="a-8X"></a>”</p>
  <p id="a8Y">尔时，<a id="a-8Z"></a>尊者阿难向暮即从座起，<a id="a-8a"></a>著衣正服，<a id="a-8b"></a>便往至世尊所；<a id="a-8c"></a>到已，<a id="a-8d"></a>头面礼足，<a id="a-8e"></a>在一面坐。<a id="a-8f"></a>尔时，<a id="a-8g"></a>尊者阿难白世尊曰：<a id="a-8h"></a>“向在闲静之处，<a id="a-8i"></a>便生此念：<a id="a-8j"></a>‘诸有众生，<a id="a-8k"></a>兴欲爱想，<a id="a-8l"></a>便生欲爱，<a id="a-8m"></a>长夜习之，<a id="a-8n"></a>无有厌足。<a id="a-8o"></a>’”</p>
  <p id="a8p">世尊告曰：<a id="a-8q"></a>“如是，<a id="a-8r"></a>阿难，<a id="a-8s"></a>如汝所言：<a id="a-8t"></a>‘诸有人民，<a id="a-8u"></a>兴欲爱想，<a id="a-8v"></a>便增欲想，<a id="a-8w"></a>长夜习之，<a id="a-8x"></a>无有厌足。<a id="a-8y"></a>’所以者何？<a id="a-8z"></a>昔者，<a id="a-90"></a>阿难，<a id="a-91"></a>过去世时有转轮圣王，<a id="a-92"></a>名曰顶生，<a id="a-93"></a>以法治化，<a id="a-94"></a>无有奸罔，<a id="a-95"></a>七宝成就。<a id="a-96"></a>所谓七宝者：<a id="a-97"></a>轮宝、<a id="a-98"></a>象宝、<a id="a-99"></a>马宝、<a id="a-9A"></a>珠宝、<a id="a-9B"></a>玉女宝、<a id="a-9C"></a>居士宝、<a id="a-9D"></a>典兵宝，<a id="a-9E"></a>是谓七宝。<a id="a-9F"></a>复有千子，<a id="a-9G"></a>勇猛强壮，<a id="a-9H"></a>能降伏诸恶，<a id="a-9I"></a>统领四天下，<a id="a-9J"></a>不加刀杖。<a id="a-9K"></a>阿难当知，<a id="a-9L"></a>尔时顶生圣王便生此念：<a id="a-9M"></a>‘我今有此阎浮提地，<a id="a-9N"></a>人民炽盛，<a id="a-9O"></a>多诸珍宝。<a id="a-9P"></a>我亦曾从耆年长老边闻：<a id="a-9Q"></a>西有瞿耶尼土，<a id="a-9R"></a>人民炽盛，<a id="a-9S"></a>多诸珍宝。<a id="a-9T"></a>我今当往统彼国土。<a id="a-9U"></a>’尔时，<a id="a-9V"></a>阿难，<a id="a-9W"></a>顶生适生斯念，<a id="a-9X"></a>将四部兵，<a id="a-9Y"></a>从此阎浮地没，<a id="a-9Z"></a>便往至瞿耶尼土。</p>
  <p id="a9a">“尔时，<a id="a-9b"></a>彼土人民见圣王来，<a id="a-9c"></a>皆悉前迎，<a id="a-9d"></a>礼跪问讯：<a id="a-9e"></a>‘善来！<a id="a-9f"></a>大王，<a id="a-9g"></a>今此瞿耶尼国，<a id="a-9h"></a>人民炽盛，<a id="a-9i"></a>惟愿圣王当于此治化诸人民，<a id="a-9j"></a>使从法教！<a id="a-9k"></a>’尔时，<a id="a-9l"></a>阿难，<a id="a-9m"></a>圣王顶生即于瞿耶尼统领人民，<a id="a-9n"></a>乃经数百千年。</p>
  <p id="a9o">“是时，<a id="a-9p"></a>圣王顶生复于余时便生此念：<a id="a-9q"></a>‘我有阎浮提，<a id="a-9r"></a>人民炽盛，<a id="a-9s"></a>多诸珍宝，<a id="a-9t"></a>亦雨七宝，<a id="a-9u"></a>乃至于膝；<a id="a-9v"></a>今亦复有此瞿耶尼，<a id="a-9w"></a>人民炽盛，<a id="a-9x"></a>多诸珍宝。<a id="a-9y"></a>我亦曾从长年许闻：<a id="a-9z"></a>复有弗于逮，<a id="a-A0"></a>人民炽盛，<a id="a-A1"></a>多诸珍宝。<a id="a-A2"></a>我今当往统彼国土，<a id="a-A3"></a>以法治化。<a id="a-A4"></a>’尔时，<a id="a-A5"></a>阿难，<a id="a-A6"></a>顶生圣王适生斯念，<a id="a-A7"></a>将四部兵，<a id="a-A8"></a>从瞿耶尼没，<a id="a-A9"></a>便往至弗于逮。</p>
  <p id="aAA">“尔时，<a id="a-AB"></a>彼土人民见圣王来，<a id="a-AC"></a>皆悉前迎，<a id="a-AD"></a>礼跪问讯，<a id="a-AE"></a>异口同响而作是语：<a id="a-AF"></a>‘善来！<a id="a-AG"></a>大王，<a id="a-AH"></a>今此弗于逮，<a id="a-AI"></a>人民炽盛，<a id="a-AJ"></a>多诸珍宝。<a id="a-AK"></a>惟愿大王当于此治化诸人民，<a id="a-AL"></a>使从法教！<a id="a-AM"></a>’尔时，<a id="a-AN"></a>阿难，<a id="a-AO"></a>顶生圣王即于弗于逮统领人民，<a id="a-AP"></a>乃经百千万岁。</p>
  <p id="aAQ">“是时，<a id="a-AR"></a>圣王顶生复于余时便生此念：<a id="a-AS"></a>‘我于阎浮提，<a id="a-AT"></a>人民炽盛，<a id="a-AU"></a>多诸珍宝，<a id="a-AV"></a>亦雨七宝，<a id="a-AW"></a>乃至于膝；<a id="a-AX"></a>今亦复有此瞿耶尼，<a id="a-AY"></a>人民炽盛，<a id="a-AZ"></a>多诸珍宝；<a id="a-Aa"></a>今亦复有此弗于逮国，<a id="a-Ab"></a>人民炽盛，<a id="a-Ac"></a>多诸珍宝。<a id="a-Ad"></a>我亦曾从耆年长老边闻：<a id="a-Ae"></a>复有郁单越，<a id="a-Af"></a>人民炽盛，<a id="a-Ag"></a>多诸珍宝，<a id="a-Ah"></a>所为自由，<a id="a-Ai"></a>无固守者；<a id="a-Aj"></a>寿不中夭，<a id="a-Ak"></a>正寿千岁同，<a id="a-Al"></a>在彼寿终必生天上，<a id="a-Am"></a>不堕余趣；<a id="a-An"></a>著劫波育衣，<a id="a-Ao"></a>食自然粳米。<a id="a-Ap"></a>我今当往统领彼国土，<a id="a-Aq"></a>以法治化。<a id="a-Ar"></a>’</p>
  <p id="aAs">“尔时，<a id="a-At"></a>阿难，<a id="a-Au"></a>顶生圣王适生斯念，<a id="a-Av"></a>将四部兵，<a id="a-Aw"></a>从弗于逮没，<a id="a-Ax"></a>便往至郁单越。<a id="a-Ay"></a>遥见彼土郁然青色，<a id="a-Az"></a>见已，<a id="a-B0"></a>便问左右臣曰：<a id="a-B1"></a>‘汝等普见此土郁然青色不乎？<a id="a-B2"></a>’对曰：<a id="a-B3"></a>‘唯然，<a id="a-B4"></a>见之。<a id="a-B5"></a>’王告群臣曰：<a id="a-B6"></a>‘此是柔软之草，<a id="a-B7"></a>软若天衣而无有异。<a id="a-B8"></a>此等诸贤常于斯坐。<a id="a-B9"></a>’</p>
  <p id="aBA">“小复前行，<a id="a-BB"></a>遥见彼土晃然黄色，<a id="a-BC"></a>便告诸臣曰：<a id="a-BD"></a>‘汝等普见此土晃然黄色不乎？<a id="a-BE"></a>’对曰：<a id="a-BF"></a>‘皆悉见之。<a id="a-BG"></a>’大王曰：<a id="a-BH"></a>‘此名自然粳米，<a id="a-BI"></a>此等诸贤恒食此食。<a id="a-BJ"></a>如今卿等，<a id="a-BK"></a>亦当食此粳米。<a id="a-BL"></a>’</p>
  <p id="aBM">“尔时，<a id="a-BN"></a>圣王小复前行，<a id="a-BO"></a>复见彼土普悉平正，<a id="a-BP"></a>遥见高台显望殊特，<a id="a-BQ"></a>复告诸臣：<a id="a-BR"></a>‘汝等颇见此土普地平正乎？<a id="a-BS"></a>’对曰：<a id="a-BT"></a>‘如是，<a id="a-BU"></a>皆悉见之。<a id="a-BV"></a>’大王报曰：<a id="a-BW"></a>‘此名劫波育树衣，<a id="a-BX"></a>汝等亦复当著此树衣。<a id="a-BY"></a>’</p>
  <p id="aBZ">‘尔时，<a id="a-Ba"></a>阿难，<a id="a-Bb"></a>彼土人民见大王来，<a id="a-Bc"></a>皆起前迎，<a id="a-Bd"></a>礼跪问讯，<a id="a-Be"></a>异音同响而作是说：<a id="a-Bf"></a>‘善来！<a id="a-Bg"></a>圣王，<a id="a-Bh"></a>此郁单越，<a id="a-Bi"></a>人民炽盛，<a id="a-Bj"></a>多诸珍宝。<a id="a-Bk"></a>惟愿大王当于此治化诸人民，<a id="a-Bl"></a>使从法教！<a id="a-Bm"></a>’尔时，<a id="a-Bn"></a>阿难，<a id="a-Bo"></a>顶生圣王即于郁单越统领人民，<a id="a-Bp"></a>乃经百千万岁。</p>
  <p id="aBq">“是时，<a id="a-Br"></a>顶生圣王复于余时便生此念：<a id="a-Bs"></a>‘我今有阎浮地，<a id="a-Bt"></a>人民炽盛，<a id="a-Bu"></a>多诸珍宝，<a id="a-Bv"></a>亦雨七宝，<a id="a-Bw"></a>乃至于膝；<a id="a-Bx"></a>今亦复有此瞿耶尼、<a id="a-By"></a>弗于逮及此郁单越，<a id="a-Bz"></a>人民炽盛，<a id="a-C0"></a>多诸珍宝。<a id="a-C1"></a>我亦曾从耆年长老边闻：<a id="a-C2"></a>有三十三天快乐无比，<a id="a-C3"></a>寿命极长，<a id="a-C4"></a>衣食自然，<a id="a-C5"></a>玉女营从，<a id="a-C6"></a>不可称计。<a id="a-C7"></a>我今当往领彼天宫，<a id="a-C8"></a>以法治化。<a id="a-C9"></a>’</p>
  <p id="aCA">“尔时，<a id="a-CB"></a>阿难，<a id="a-CC"></a>顶生圣王适生斯念，<a id="a-CD"></a>将四部兵，<a id="a-CE"></a>从郁单越没，<a id="a-CF"></a>便往至三十三天上。<a id="a-CG"></a>尔时，<a id="a-CH"></a>天帝释遥见顶生圣王来，<a id="a-CI"></a>便作是说：<a id="a-CJ"></a>‘善来！<a id="a-CK"></a>大王，<a id="a-CL"></a>可就此坐。<a id="a-CM"></a>’尔时，<a id="a-CN"></a>阿难，<a id="a-CO"></a>顶生圣王即共释提桓因一处坐。<a id="a-CP"></a>二人共坐，<a id="a-CQ"></a>不可分别；<a id="a-CR"></a>颜貌举动，<a id="a-CS"></a>言语声响，<a id="a-CT"></a>一而不异。<a id="a-CU"></a>尔时，<a id="a-CV"></a>阿难，<a id="a-CW"></a>顶生圣王在彼，<a id="a-CX"></a>乃经数千百岁已，<a id="a-CY"></a>便生此念：<a id="a-CZ"></a>‘我今有此阎浮地，<a id="a-Ca"></a>人民炽盛，<a id="a-Cb"></a>多诸珍宝，<a id="a-Cc"></a>亦雨七宝，<a id="a-Cd"></a>乃至于膝；<a id="a-Ce"></a>亦有瞿耶尼，<a id="a-Cf"></a>亦复有弗于逮，<a id="a-Cg"></a>亦复有郁单越，<a id="a-Ch"></a>人民炽盛，<a id="a-Ci"></a>多诸珍宝。<a id="a-Cj"></a>我今至此三十三天，<a id="a-Ck"></a>我今宜可害此天帝释，<a id="a-Cl"></a>便于此间独王诸天。<a id="a-Cm"></a>’尔时，<a id="a-Cn"></a>阿难，<a id="a-Co"></a>顶生圣王适生此念，<a id="a-Cp"></a>即于座上自退堕，<a id="a-Cq"></a>至阎浮里地，<a id="a-Cr"></a>及四部兵皆悉堕落。<a id="a-Cs"></a>尔时，<a id="a-Ct"></a>亦失轮宝，<a id="a-Cu"></a>莫知所在，<a id="a-Cv"></a>象宝、<a id="a-Cw"></a>马宝同时命终，<a id="a-Cx"></a>珠宝自灭，<a id="a-Cy"></a>玉女宝、<a id="a-Cz"></a>居士宝、<a id="a-D0"></a>典兵宝斯皆命终。</p>
  <p id="aD1">“尔时，<a id="a-D2"></a>顶生圣王身得重病，<a id="a-D3"></a>诸宗族亲属普悉云集，<a id="a-D4"></a>问讯王病：<a id="a-D5"></a>‘云何，<a id="a-D6"></a>大王，<a id="a-D7"></a>若使大王命终之后，<a id="a-D8"></a>有人来问此义：<a id="a-D9"></a>“顶生大王临命终时，<a id="a-DA"></a>有何言教？<a id="a-DB"></a>”设有此问，<a id="a-DC"></a>当何以报之？<a id="a-DD"></a>’顶生圣王报曰：<a id="a-DE"></a>‘若使我命终，<a id="a-DF"></a>命终之后有人问者，<a id="a-DG"></a>以此报之：<a id="a-DH"></a>“顶生王者，<a id="a-DI"></a>领此四天下而无厌足，<a id="a-DJ"></a>复至三十三天，<a id="a-DK"></a>在彼经数百千岁，<a id="a-DL"></a>意犹生贪，<a id="a-DM"></a>欲害天帝，<a id="a-DN"></a>便自堕落，<a id="a-DO"></a>即取命终。<a id="a-DP"></a>”’</p>
  <p id="aDQ">“汝今，<a id="a-DR"></a>阿难，<a id="a-DS"></a>勿怀狐疑。<a id="a-DT"></a>尔时，<a id="a-DU"></a>顶生王者岂异人乎？<a id="a-DV"></a>莫作是观！<a id="a-DW"></a>所以然者？<a id="a-DX"></a>时顶生王者即我身是。<a id="a-DY"></a>尔时，<a id="a-DZ"></a>我领此四天下，<a id="a-Da"></a>及至三十三天，<a id="a-Db"></a>于五欲中，<a id="a-Dc"></a>无有厌足。<a id="a-Dd"></a>阿难，<a id="a-De"></a>当以此方便，<a id="a-Df"></a>证知所趣：<a id="a-Dg"></a>兴贪欲心，<a id="a-Dh"></a>倍增其想，<a id="a-Di"></a>于爱欲中而无厌足；<a id="a-Dj"></a>欲求厌足，<a id="a-Dk"></a>当从圣贤智慧中求！<a id="a-Dl"></a>”</p>
  <p id="aDm">尔时，<a id="a-Dn"></a>世尊于大众中，<a id="a-Do"></a>便说此偈：</p>
  <p id="aDp">“贪淫如时雨，<a id="a-Dq"></a>于欲无厌足，</p>
  <p id="aDr">乐少而苦多，<a id="a-Ds"></a>智者所屏弃。</p>
  <p id="aDt">正使受天欲，<a id="a-Du"></a>五乐而自娱，</p>
  <p id="aDv">不如断爱心，<a id="a-Dw"></a>正觉之弟子。</p>
  <p id="aDx">食福经亿劫，<a id="a-Dy"></a>福尽还入狱，</p>
  <p id="aDz">受乐讵几时，<a id="a-E0"></a>辄受地狱痛！</p>
  <p id="aE1">“是故，<a id="a-E2"></a>阿难，<a id="a-E3"></a>当以此方便，<a id="a-E4"></a>知于欲而去欲，<a id="a-E5"></a>永不兴其想。<a id="a-E6"></a>当作是学！<a id="a-E7"></a>”</p>
  <p id="aE8">尔时，<a id="a-E9"></a>阿难闻佛所说，<a id="a-EA"></a>欢喜奉行。</p>
  <p id="aEB">闻如是：<a id="a-EC"></a>一时，<a id="a-ED"></a>佛在舍卫国祇树给孤独园。</p>
  <p id="aEE">尔时，<a id="a-EF"></a>生漏婆罗门便往至世尊所，<a id="a-EG"></a>共相问讯，<a id="a-EH"></a>在一面坐。<a id="a-EI"></a>是时，<a id="a-EJ"></a>生漏婆罗门白世尊曰：<a id="a-EK"></a>“当云何观恶知识人？<a id="a-EL"></a>”</p>
  <p id="aEM">世尊告曰：<a id="a-EN"></a>“当观如观月。<a id="a-EO"></a>”</p>
  <p id="aEP">婆罗门曰：<a id="a-EQ"></a>“当云何观善知识？<a id="a-ER"></a>”</p>
  <p id="aES">世尊告曰：<a id="a-ET"></a>“当观如观月。<a id="a-EU"></a>”</p>
  <p id="aEV">婆罗门曰：<a id="a-EW"></a>“沙门瞿昙今所说者，<a id="a-EX"></a>略说其要，<a id="a-EY"></a>未解广义。<a id="a-EZ"></a>惟愿瞿昙广普说义，<a id="a-Ea"></a>使未解者解！<a id="a-Eb"></a>”</p>
  <p id="aEc">世尊告曰：<a id="a-Ed"></a>“婆罗门，<a id="a-Ee"></a>谛听！<a id="a-Ef"></a>谛听！<a id="a-Eg"></a>善思念之，<a id="a-Eh"></a>吾当与汝广演其义。<a id="a-Ei"></a>”</p>
  <p id="aEj">婆罗门对曰：<a id="a-Ek"></a>“如是，<a id="a-El"></a>瞿昙。<a id="a-Em"></a>”生漏婆罗门从佛受教。</p>
  <p id="aEn">世尊告曰：<a id="a-Eo"></a>“犹如，<a id="a-Ep"></a>婆罗门，<a id="a-Eq"></a>月末之月，<a id="a-Er"></a>昼夜周旋，<a id="a-Es"></a>但有其损，<a id="a-Et"></a>未有其盈，<a id="a-Eu"></a>彼以减损；<a id="a-Ev"></a>或复有时而月不现，<a id="a-Ew"></a>无有见者。<a id="a-Ex"></a>此亦如是，<a id="a-Ey"></a>婆罗门，<a id="a-Ez"></a>若恶知识，<a id="a-F0"></a>经历昼夜，<a id="a-F1"></a>渐无有信，<a id="a-F2"></a>无有戒，<a id="a-F3"></a>无有闻，<a id="a-F4"></a>无有施，<a id="a-F5"></a>无有智慧。<a id="a-F6"></a>彼以无有信、<a id="a-F7"></a>戒、<a id="a-F8"></a>闻、<a id="a-F9"></a>施、<a id="a-FA"></a>智慧，<a id="a-FB"></a>是时彼恶知识身坏命终，<a id="a-FC"></a>入地狱中。<a id="a-FD"></a>是故，<a id="a-FE"></a>婆罗门，<a id="a-FF"></a>我今说是恶知识者，<a id="a-FG"></a>犹如月末之月。</p>
  <p id="aFH">“犹如，<a id="a-FI"></a>婆罗门，<a id="a-FJ"></a>月初生时，<a id="a-FK"></a>随所经过日夜，<a id="a-FL"></a>光明渐增，<a id="a-FM"></a>稍稍盛满，<a id="a-FN"></a>便于十五日具足盛满，<a id="a-FO"></a>一切众生靡不见者。<a id="a-FP"></a>如是，<a id="a-FQ"></a>婆罗门，<a id="a-FR"></a>若善知识，<a id="a-FS"></a>经历日夜，<a id="a-FT"></a>增益信、<a id="a-FU"></a>戒、<a id="a-FV"></a>闻、<a id="a-FW"></a>施、<a id="a-FX"></a>智慧。<a id="a-FY"></a>彼以增益信、<a id="a-FZ"></a>戒、<a id="a-Fa"></a>施、<a id="a-Fb"></a>闻、<a id="a-Fc"></a>智慧，<a id="a-Fd"></a>尔时善知识身坏命终，<a id="a-Fe"></a>生天上善处。<a id="a-Ff"></a>是故，<a id="a-Fg"></a>婆罗门，<a id="a-Fh"></a>我今说此善知识所趣，<a id="a-Fi"></a>犹月盛满。<a id="a-Fj"></a>”</p>
  <p id="aFk">尔时，<a id="a-Fl"></a>世尊便说此偈：</p>
  <p id="aFm">“若人有贪欲，<a id="a-Fn"></a>瞋恚、<a id="a-Fo"></a>痴不尽，</p>
  <p id="aFp">于善渐有减，<a id="a-Fq"></a>犹如月向尽。</p>
  <p id="aFr">若人无贪欲，<a id="a-Fs"></a>瞋恚、<a id="a-Ft"></a>痴亦尽，</p>
  <p id="aFu">于善渐有增，<a id="a-Fv"></a>犹如月盛满。</p>
  <p id="aFw">“是故，<a id="a-Fx"></a>婆罗门，<a id="a-Fy"></a>当学如月初！<a id="a-Fz"></a>”</p>
  <p id="aG0">尔时，<a id="a-G1"></a>生漏婆罗门白世尊曰：<a id="a-G2"></a>“善哉！<a id="a-G3"></a>瞿昙，<a id="a-G4"></a>犹如屈者得伸，<a id="a-G5"></a>冥者见明，<a id="a-G6"></a>迷者见路，<a id="a-G7"></a>于暗冥然明。<a id="a-G8"></a>此亦如是，<a id="a-G9"></a>沙门瞿昙无数方便为我说法，<a id="a-GA"></a>我今自归世尊及法、<a id="a-GB"></a>众僧，<a id="a-GC"></a>自今以往，<a id="a-GD"></a>听我为优婆塞！<a id="a-GE"></a>尽形寿不杀生。<a id="a-GF"></a>”</p>
  <p id="aGG">尔时，<a id="a-GH"></a>生漏闻佛所说，<a id="a-GI"></a>欢喜奉行。</p>
  <p id="aGJ">闻如是：<a id="a-GK"></a>一时，<a id="a-GL"></a>佛在舍卫国祇树给孤独园。</p>
  <p id="aGM">尔时，<a id="a-GN"></a>世尊告诸比丘：<a id="a-GO"></a>“我今当说善知识法，<a id="a-GP"></a>亦当说恶知识法。<a id="a-GQ"></a>谛听！<a id="a-GR"></a>谛听！<a id="a-GS"></a>善思念之。<a id="a-GT"></a>”</p>
  <p id="aGU">诸比丘对曰：<a id="a-GV"></a>“如是，<a id="a-GW"></a>世尊。<a id="a-GX"></a>”尔时，<a id="a-GY"></a>诸比丘从佛受教。</p>
  <p id="aGZ">世尊告曰：<a id="a-Ga"></a>“彼云何名为恶知识法？<a id="a-Gb"></a>于是，<a id="a-Gc"></a>比丘，<a id="a-Gd"></a>恶知识人便生此念：<a id="a-Ge"></a>‘我于豪族出家学道，<a id="a-Gf"></a>余比丘者卑贱家出家。<a id="a-Gg"></a>’依己姓望，<a id="a-Gh"></a>毁訾余人，<a id="a-Gi"></a>是谓名为恶知识法。</p>
  <p id="aGj">“复次，<a id="a-Gk"></a>恶知识人便生此念：<a id="a-Gl"></a>‘我极精进奉诸正法，<a id="a-Gm"></a>余比丘者不精进持戒。<a id="a-Gn"></a>’复以此义，<a id="a-Go"></a>毁呰他人，<a id="a-Gp"></a>而自贡高，<a id="a-Gq"></a>是谓为恶知识法。</p>
  <p id="aGr">“复次，<a id="a-Gs"></a>恶如识者复作是念：<a id="a-Gt"></a>‘我三昧成就；<a id="a-Gu"></a>余比丘者无有三昧，<a id="a-Gv"></a>心意错乱，<a id="a-Gw"></a>而不一定。<a id="a-Gx"></a>’彼依此三昧，<a id="a-Gy"></a>常自贡高，<a id="a-Gz"></a>毁呰他人，<a id="a-H0"></a>是谓名为恶知识法。</p>
  <p id="aH1">“复次，<a id="a-H2"></a>恶知识复作是念：<a id="a-H3"></a>‘我智慧第一，<a id="a-H4"></a>此余比丘无有智慧。<a id="a-H5"></a>’彼依此智慧，<a id="a-H6"></a>而自贡高，<a id="a-H7"></a>毁呰他人，<a id="a-H8"></a>是谓名为恶知识法。</p>
  <p id="aH9">“复次，<a id="a-HA"></a>恶知识人复作是念：<a id="a-HB"></a>‘我今常得饭食、<a id="a-HC"></a>床褥、<a id="a-HD"></a>卧具、<a id="a-HE"></a>病瘦医药，<a id="a-HF"></a>此余比丘不能得此供养之具。<a id="a-HG"></a>’彼依此利养之物，<a id="a-HH"></a>而自贡高，<a id="a-HI"></a>毁呰他人，<a id="a-HJ"></a>是谓名为恶知识法。<a id="a-HK"></a>是谓，<a id="a-HL"></a>比丘，<a id="a-HM"></a>恶知识人行此邪业。</p>
  <p id="aHN">“彼云何为善知识之法？<a id="a-HO"></a>于是，<a id="a-HP"></a>比丘，<a id="a-HQ"></a>善知识人不作是念：<a id="a-HR"></a>‘我豪族家生，<a id="a-HS"></a>此余比丘不是豪族家。<a id="a-HT"></a>’己身与彼而无有异，<a id="a-HU"></a>是谓名为善知识法。</p>
  <p id="aHV">“复次，<a id="a-HW"></a>善知识人不作是念：<a id="a-HX"></a>‘我今持戒，<a id="a-HY"></a>此余比丘不持戒行。<a id="a-HZ"></a>’己身与彼无有增减。<a id="a-Ha"></a>彼依此戒，<a id="a-Hb"></a>不自贡高，<a id="a-Hc"></a>不毁他人。<a id="a-Hd"></a>是谓，<a id="a-He"></a>比丘，<a id="a-Hf"></a>名为善知识法。</p>
  <p id="aHg">“复次，<a id="a-Hh"></a>比丘，<a id="a-Hi"></a>善知识人复不作是念：<a id="a-Hj"></a>‘我三昧成就，<a id="a-Hk"></a>此余比丘意乱不定。<a id="a-Hl"></a>’己身与彼亦无增减。<a id="a-Hm"></a>彼依此三昧，<a id="a-Hn"></a>不自贡高，<a id="a-Ho"></a>亦不毁呰他人。<a id="a-Hp"></a>是谓，<a id="a-Hq"></a>比丘，<a id="a-Hr"></a>名为善知识法。</p>
  <p id="aHs">“复次，<a id="a-Ht"></a>比丘，<a id="a-Hu"></a>善知识人不作是念：<a id="a-Hv"></a>‘我智慧成就，<a id="a-Hw"></a>此余比丘无有智慧。<a id="a-Hx"></a>’己身与彼亦无增减。<a id="a-Hy"></a>彼依此智慧，<a id="a-Hz"></a>不自贡高，<a id="a-I0"></a>亦不毁呰他人。<a id="a-I1"></a>是谓，<a id="a-I2"></a>比丘，<a id="a-I3"></a>名为善知识法。</p>
  <p id="aI4">“复次，<a id="a-I5"></a>比丘，<a id="a-I6"></a>善知识人不作是念：<a id="a-I7"></a>‘我能得衣被、<a id="a-I8"></a>饭食、<a id="a-I9"></a>床褥、<a id="a-IA"></a>卧具、<a id="a-IB"></a>疾病医药，<a id="a-IC"></a>此余比丘不能得衣被、<a id="a-ID"></a>饭食、<a id="a-IE"></a>床褥、<a id="a-IF"></a>卧具、<a id="a-IG"></a>疾病医药。<a id="a-IH"></a>’己身与彼无增减。<a id="a-II"></a>彼依此利养，<a id="a-IJ"></a>不自贡高，<a id="a-IK"></a>亦不毁他人。<a id="a-IL"></a>是谓，<a id="a-IM"></a>比丘，<a id="a-IN"></a>名为善知识法。<a id="a-IO"></a>”</p>
  <p id="aIP">尔时，<a id="a-IQ"></a>世尊告诸比丘：<a id="a-IR"></a>“我今与汝分别恶知识法，<a id="a-IS"></a>亦复与汝说善知识法。<a id="a-IT"></a>是故，<a id="a-IU"></a>诸比丘，<a id="a-IV"></a>恶知识法当共远离，<a id="a-IW"></a>善知识法念共修行。<a id="a-IX"></a>如是，<a id="a-IY"></a>诸比丘，<a id="a-IZ"></a>当作是学！<a id="a-Ia"></a>”</p>
  <p id="aIb">尔时，<a id="a-Ic"></a>诸比丘闻佛所说，<a id="a-Id"></a>欢喜奉行。</p>
  <p id="aIe">闻如是：<a id="a-If"></a>一时，<a id="a-Ig"></a>佛在释翅尼拘留园，<a id="a-Ih"></a>与大比丘众五百人俱。</p>
  <p id="aIi">尔时，<a id="a-Ij"></a>国中豪贵诸大释种五百余人，<a id="a-Ik"></a>欲有所论，<a id="a-Il"></a>集普义讲堂。<a id="a-Im"></a>尔时，<a id="a-In"></a>世典婆罗门便往诣彼释种所，<a id="a-Io"></a>语彼释种言：<a id="a-Ip"></a>“云何，<a id="a-Iq"></a>诸君，<a id="a-Ir"></a>此中颇有沙门、<a id="a-Is"></a>婆罗门及世俗人，<a id="a-It"></a>能与吾共论议乎？<a id="a-Iu"></a>”</p>
  <p id="aIv">尔时，<a id="a-Iw"></a>众多释报世典婆罗门曰：<a id="a-Ix"></a>“此中今有二人，<a id="a-Iy"></a>高才博学，<a id="a-Iz"></a>居在迦毗罗越国。<a id="a-J0"></a>云何为二人？<a id="a-J1"></a>一名、<a id="a-J2"></a>周利槃特比丘；<a id="a-J3"></a>二名、<a id="a-J4"></a>瞿昙，<a id="a-J5"></a>释种如来、<a id="a-J6"></a>至真、<a id="a-J7"></a>等正觉。<a id="a-J8"></a>众中少知无闻，<a id="a-J9"></a>亦无智慧，<a id="a-JA"></a>言语丑陋，<a id="a-JB"></a>不别去就，<a id="a-JC"></a>如此槃特之比。<a id="a-JD"></a>又此迦维罗越一国之中，<a id="a-JE"></a>无知无闻，<a id="a-JF"></a>亦无黠慧，<a id="a-JG"></a>为人丑陋，<a id="a-JH"></a>多诸秽恶，<a id="a-JI"></a>如此瞿昙之比。<a id="a-JJ"></a>汝今可与彼论议，<a id="a-JK"></a>设婆罗门能与彼二人论议得胜者，<a id="a-JL"></a>我等五百余人，<a id="a-JM"></a>便当供养随时所须，<a id="a-JN"></a>亦当相惠千镒纯金。<a id="a-JO"></a>”</p>
  <p id="aJP">尔时，<a id="a-JQ"></a>彼婆罗门便生此心：<a id="a-JR"></a>“此迦毗罗越释种，<a id="a-JS"></a>悉皆聪明，<a id="a-JT"></a>多诸技术，<a id="a-JU"></a>奸宄虚伪，<a id="a-JV"></a>无有正行。<a id="a-JW"></a>设吾与彼二人论议而得胜者，<a id="a-JX"></a>何足为奇？<a id="a-JY"></a>或复彼人得吾便者，<a id="a-JZ"></a>便为愚者所伏。<a id="a-Ja"></a>思此二理，<a id="a-Jb"></a>吾不堪与彼论议也。<a id="a-Jc"></a>”作是语已，<a id="a-Jd"></a>便退而去。</p>
  <p id="aJe">是时，<a id="a-Jf"></a>周利槃特到时著衣持钵，<a id="a-Jg"></a>入迦毗罗越乞食。<a id="a-Jh"></a>时，<a id="a-Ji"></a>世典婆罗门遥见周利槃特来，<a id="a-Jj"></a>便作是念：<a id="a-Jk"></a>“我今当往问彼人义。<a id="a-Jl"></a>”时，<a id="a-Jm"></a>世典婆罗门便往至比丘所，<a id="a-Jn"></a>语周利槃特曰：<a id="a-Jo"></a>“沙门，<a id="a-Jp"></a>为字何等？<a id="a-Jq"></a>”</p>
  <p id="aJr">周利槃特曰：<a id="a-Js"></a>“止！<a id="a-Jt"></a>婆罗门，<a id="a-Ju"></a>何须问字？<a id="a-Jv"></a>所以来此欲问义者，<a id="a-Jw"></a>时可问之。<a id="a-Jx"></a>”</p>
  <p id="aJy">婆罗门言：<a id="a-Jz"></a>“沙门，<a id="a-K0"></a>能与吾共论议乎？<a id="a-K1"></a>”</p>
  <p id="aK2">周利槃特言：<a id="a-K3"></a>“我今尚能与梵天论议，<a id="a-K4"></a>何况与汝盲无目人乎？<a id="a-K5"></a>”</p>
  <p id="aK6">婆罗门言：<a id="a-K7"></a>“盲者即非无目人乎？<a id="a-K8"></a>无目则非盲耶？<a id="a-K9"></a>此是一义，<a id="a-KA"></a>岂非烦重！<a id="a-KB"></a>”</p>
  <p id="aKC">是时，<a id="a-KD"></a>周利槃特便腾逝空中作十八变。<a id="a-KE"></a>尔时，<a id="a-KF"></a>婆罗门便作是念：<a id="a-KG"></a>“此沙门止有神足，<a id="a-KH"></a>不解论议。<a id="a-KI"></a>设当与吾解此义者，<a id="a-KJ"></a>身便当与作弟子。<a id="a-KK"></a>”</p>
  <p id="aKL">是时，<a id="a-KM"></a>尊者舍利弗以天耳听闻有是语：<a id="a-KN"></a>“周利槃特与世典婆罗门作此论议。<a id="a-KO"></a>”是时，<a id="a-KP"></a>尊者舍利弗即变身作槃特形，<a id="a-KQ"></a>隐槃特形，<a id="a-KR"></a>使不复现，<a id="a-KS"></a>语婆罗门曰：<a id="a-KT"></a>“汝婆罗门，<a id="a-KU"></a>若作是念‘此沙门止有神足，<a id="a-KV"></a>不堪论议’者，<a id="a-KW"></a>汝今谛听！<a id="a-KX"></a>吾当说之，<a id="a-KY"></a>报汝向议，<a id="a-KZ"></a>依此论本，<a id="a-Ka"></a>当更引喻。<a id="a-Kb"></a>汝今，<a id="a-Kc"></a>婆罗门，<a id="a-Kd"></a>名字何等？<a id="a-Ke"></a>”</p>
  <p id="aKf">婆罗门曰：<a id="a-Kg"></a>“吾名梵天。<a id="a-Kh"></a>”</p>
  <p id="aKi">周利槃特问曰：<a id="a-Kj"></a>“汝是丈夫乎？<a id="a-Kk"></a>”</p>
  <p id="aKl">婆罗门曰：<a id="a-Km"></a>“吾是丈夫。<a id="a-Kn"></a>”</p>
  <p id="aKo">复问：<a id="a-Kp"></a>“是人乎？<a id="a-Kq"></a>”</p>
  <p id="aKr">婆罗门报曰：<a id="a-Ks"></a>“是人。<a id="a-Kt"></a>”</p>
  <p id="aKu">周利槃特问曰：<a id="a-Kv"></a>“云何，<a id="a-Kw"></a>婆罗门，<a id="a-Kx"></a>丈夫亦是人，<a id="a-Ky"></a>人亦是丈夫，<a id="a-Kz"></a>此亦是一义，<a id="a-L0"></a>岂非烦重乎？<a id="a-L1"></a>然婆罗门，<a id="a-L2"></a>盲与无目，<a id="a-L3"></a>此义不同。<a id="a-L4"></a>”</p>
  <p id="aL5">婆罗门曰：<a id="a-L6"></a>“云何，<a id="a-L7"></a>沙门，<a id="a-L8"></a>名之为盲？<a id="a-L9"></a>”</p>
  <p id="aLA">周利槃特曰：<a id="a-LB"></a>“犹如不见今世、<a id="a-LC"></a>后世，<a id="a-LD"></a>生者、<a id="a-LE"></a>灭者，<a id="a-LF"></a>善色、<a id="a-LG"></a>恶色，<a id="a-LH"></a>若好、<a id="a-LI"></a>若丑，<a id="a-LJ"></a>众生所造善恶之行，<a id="a-LK"></a>如实而不知，<a id="a-LL"></a>永无所睹，<a id="a-LM"></a>故称之为盲。<a id="a-LN"></a>”</p>
  <p id="aLO">婆罗门曰：<a id="a-LP"></a>“云何为无眼者乎？<a id="a-LQ"></a>”</p>
  <p id="aLR">周利槃特曰：<a id="a-LS"></a>“眼者，<a id="a-LT"></a>无上智慧之眼。<a id="a-LU"></a>彼人无此智慧之眼，<a id="a-LV"></a>故称之为无目也。<a id="a-LW"></a>”</p>
  <p id="aLX">婆罗门言：<a id="a-LY"></a>“止！<a id="a-LZ"></a>止！<a id="a-La"></a>沙门，<a id="a-Lb"></a>舍此杂论，<a id="a-Lc"></a>我今欲问深义。<a id="a-Ld"></a>云何，<a id="a-Le"></a>沙门，<a id="a-Lf"></a>颇不依法得涅槃乎？<a id="a-Lg"></a>”</p>
  <p id="aLh">周利槃特报曰：<a id="a-Li"></a>“不依五盛阴而得涅槃。<a id="a-Lj"></a>”</p>
  <p id="aLk">婆罗门曰：<a id="a-Ll"></a>“云何，<a id="a-Lm"></a>沙门，<a id="a-Ln"></a>此五盛阴有缘生耶？<a id="a-Lo"></a>无缘生乎？<a id="a-Lp"></a>”</p>
  <p id="aLq">周利槃特对曰：<a id="a-Lr"></a>“此五盛阴有缘生，<a id="a-Ls"></a>非无缘也。<a id="a-Lt"></a>”</p>
  <p id="aLu">婆罗门曰：<a id="a-Lv"></a>“何等是五盛阴缘？<a id="a-Lw"></a>”</p>
  <p id="aLx">比丘曰：<a id="a-Ly"></a>“爱是缘也。<a id="a-Lz"></a>”</p>
  <p id="aM0">婆罗门曰：<a id="a-M1"></a>‘何者是爱？<a id="a-M2"></a>”</p>
  <p id="aM3">比丘报曰：<a id="a-M4"></a>“生者是也。<a id="a-M5"></a>”</p>
  <p id="aM6">婆罗门曰：<a id="a-M7"></a>“何者名为生？<a id="a-M8"></a>”</p>
  <p id="aM9">比丘曰：<a id="a-MA"></a>“即爱是也。<a id="a-MB"></a>”</p>
  <p id="aMC">婆罗门曰：<a id="a-MD"></a>“爱有何道？<a id="a-ME"></a>”</p>
  <p id="aMF">沙门曰：<a id="a-MG"></a>“贤圣八品道是。<a id="a-MH"></a>所谓正见、<a id="a-MI"></a>正业、<a id="a-MJ"></a>正语、<a id="a-MK"></a>正命、<a id="a-ML"></a>正行、<a id="a-MM"></a>正方便、<a id="a-MN"></a>正念、<a id="a-MO"></a>正定，<a id="a-MP"></a>是谓名为贤圣八品道。<a id="a-MQ"></a>”</p>
  <p id="aMR">尔时，<a id="a-MS"></a>周利槃特广为说法已，<a id="a-MT"></a>婆罗门从比丘闻如此教已，<a id="a-MU"></a>诸尘垢尽，<a id="a-MV"></a>得法眼净；<a id="a-MW"></a>即于其处，<a id="a-MX"></a>身中刀风起而命终。<a id="a-MY"></a>是时，<a id="a-MZ"></a>尊者舍利弗还复其形，<a id="a-Ma"></a>飞在空中，<a id="a-Mb"></a>还诣所止。</p>
  <p id="aMc">是时，<a id="a-Md"></a>尊者周利槃特比丘往至普集讲堂，<a id="a-Me"></a>众多释种所；<a id="a-Mf"></a>到已，<a id="a-Mg"></a>语彼释言：<a id="a-Mh"></a>“汝等速办酥油、<a id="a-Mi"></a>薪柴，<a id="a-Mj"></a>往耶维世典婆罗门。<a id="a-Mk"></a>”是时，<a id="a-Ml"></a>释种即办薪、<a id="a-Mm"></a>油，<a id="a-Mn"></a>往耶维世典婆罗门，<a id="a-Mo"></a>于四道头起鋀婆；<a id="a-Mp"></a>各各相率，<a id="a-Mq"></a>便往至尊者周利槃特比丘所；<a id="a-Mr"></a>到已，<a id="a-Ms"></a>头面礼足，<a id="a-Mt"></a>在一面坐。</p>
  <p id="aMu">时，<a id="a-Mv"></a>诸释种以此偈，<a id="a-Mw"></a>向尊者周利槃特说曰：</p>
  <p id="aMx">“耶维起鋀婆，<a id="a-My"></a>不违尊者教，</p>
  <p id="aMz">我等获大利，<a id="a-N0"></a>得遇此福佑。<a id="a-N1"></a>”</p>
  <p id="aN2">是时，<a id="a-N3"></a>尊者周利槃特便以此偈而报释曰：</p>
  <p id="aN4">“今转尊法轮，<a id="a-N5"></a>降伏诸外道，</p>
  <p id="aN6">智慧如大海，<a id="a-N7"></a>此来降梵志。</p>
  <p id="aN8">所作善恶行，<a id="a-N9"></a>去来今现在，</p>
  <p id="aNA">亿劫不忘失，<a id="a-NB"></a>是故当作福。<a id="a-NC"></a>”</p>
  <p id="aND">是时，<a id="a-NE"></a>尊者周利槃特广与彼诸释种说法已，<a id="a-NF"></a>诸释白周利槃特言：<a id="a-NG"></a>“若尊者须衣被、<a id="a-NH"></a>饮食、<a id="a-NI"></a>床褥、<a id="a-NJ"></a>卧具、<a id="a-NK"></a>病瘦医药，<a id="a-NL"></a>我等尽当事事供给，<a id="a-NM"></a>惟愿受请，<a id="a-NN"></a>勿拒微情！<a id="a-NO"></a>”时，<a id="a-NP"></a>尊者周利槃特默然可之。</p>
  <p id="aNQ">尔时，<a id="a-NR"></a>诸释种闻尊者周利槃特所说，<a id="a-NS"></a>欢喜奉行。</p>
  <p id="aNT">闻如是：<a id="a-NU"></a>一时，<a id="a-NV"></a>佛在罗阅城迦兰陀竹园所，<a id="a-NW"></a>与大比丘五百人俱。</p>
  <p id="aNX">尔时，<a id="a-NY"></a>提婆达兜恶人便往至婆罗留支王子所，<a id="a-NZ"></a>告王子言：<a id="a-Na"></a>“昔者，<a id="a-Nb"></a>民氓寿命极长，<a id="a-Nc"></a>如今人寿不过百年。<a id="a-Nd"></a>王子当知：<a id="a-Ne"></a>人命无常，<a id="a-Nf"></a>备不登位，<a id="a-Ng"></a>中命终者不亦痛哉！<a id="a-Nh"></a>王子，<a id="a-Ni"></a>时可断父王命，<a id="a-Nj"></a>统领国人。<a id="a-Nk"></a>我今当杀沙门瞿昙，<a id="a-Nl"></a>作无上至真、<a id="a-Nm"></a>等正觉。<a id="a-Nn"></a>于摩竭国界，<a id="a-No"></a>新王、<a id="a-Np"></a>新佛，<a id="a-Nq"></a>不亦快哉！<a id="a-Nr"></a>如日贯云，<a id="a-Ns"></a>靡所不照；<a id="a-Nt"></a>如月云消，<a id="a-Nu"></a>众星中明。<a id="a-Nv"></a>”尔时，<a id="a-Nw"></a>婆罗留支王子即收父王，<a id="a-Nx"></a>著铁牢中，<a id="a-Ny"></a>更立臣佐，<a id="a-Nz"></a>统领人民。</p>
  <p id="aO0">尔时，<a id="a-O1"></a>有众多比丘入罗阅城乞食，<a id="a-O2"></a>便闻提婆达兜教王子收父王，<a id="a-O3"></a>著铁牢中，<a id="a-O4"></a>更立臣佐。<a id="a-O5"></a>是时，<a id="a-O6"></a>众多比丘乞食已，<a id="a-O7"></a>还归所在，<a id="a-O8"></a>摄举衣钵，<a id="a-O9"></a>往至世尊所，<a id="a-OA"></a>头面礼足，<a id="a-OB"></a>白世尊曰：<a id="a-OC"></a>“朝入城乞食，<a id="a-OD"></a>闻提婆达兜愚人教王子使收父王，<a id="a-OE"></a>闭著牢狱，<a id="a-OF"></a>更立臣佐。<a id="a-OG"></a>复敕王子言：<a id="a-OH"></a>‘汝杀父王，<a id="a-OI"></a>我害如来，<a id="a-OJ"></a>于此摩竭国界，<a id="a-OK"></a>新王、<a id="a-OL"></a>新佛，<a id="a-OM"></a>不亦快哉！<a id="a-ON"></a>’”</p>
  <p id="aOO">尔时，<a id="a-OP"></a>世尊告诸比丘：<a id="a-OQ"></a>“若主治化，<a id="a-OR"></a>不以正理，<a id="a-OS"></a>尔时臣佐亦行非法；<a id="a-OT"></a>臣佐已行非法，<a id="a-OU"></a>尔时王太子亦行非法；<a id="a-OV"></a>太子已行非法，<a id="a-OW"></a>尔时群臣、<a id="a-OX"></a>长吏亦行非法；<a id="a-OY"></a>群臣、<a id="a-OZ"></a>长吏已行非法，<a id="a-Oa"></a>尔时国界人民亦行非法；<a id="a-Ob"></a>国界人民已行非法，<a id="a-Oc"></a>尔时人众兵马亦行非法；<a id="a-Od"></a>兵众已行非法，<a id="a-Oe"></a>尔时日月倒错，<a id="a-Of"></a>运度失时；<a id="a-Og"></a>日月已失时，<a id="a-Oh"></a>便无年岁；<a id="a-Oi"></a>已无年岁，<a id="a-Oj"></a>日差月错，<a id="a-Ok"></a>无复精光；<a id="a-Ol"></a>日月已无精光，<a id="a-Om"></a>尔时星宿现怪；<a id="a-On"></a>星宿已现变怪，<a id="a-Oo"></a>便有暴风起；<a id="a-Op"></a>已有暴风起，<a id="a-Oq"></a>神祇瞋恚；<a id="a-Or"></a>神祇已瞋恚，<a id="a-Os"></a>尔时风雨不时。<a id="a-Ot"></a>尔时谷子在地者便不长大，<a id="a-Ou"></a>人民之类、<a id="a-Ov"></a>蜎飞蠕动，<a id="a-Ow"></a>颜色改变，<a id="a-Ox"></a>寿命极短。</p>
  <p id="aOy">“若复有时，<a id="a-Oz"></a>王法治正，<a id="a-P0"></a>尔时群臣亦行正法；<a id="a-P1"></a>群臣已行正法，<a id="a-P2"></a>时王太子亦行正法；<a id="a-P3"></a>王太子已行正法，<a id="a-P4"></a>尔时长吏亦行正法；<a id="a-P5"></a>长吏已行正法，<a id="a-P6"></a>国界人民亦行正法；<a id="a-P7"></a>日月顺常，<a id="a-P8"></a>风雨以时，<a id="a-P9"></a>灾怪不现；<a id="a-PA"></a>神祇欢喜，<a id="a-PB"></a>五谷炽盛，<a id="a-PC"></a>君臣和穆相视，<a id="a-PD"></a>如兄如弟，<a id="a-PE"></a>终无增损；<a id="a-PF"></a>有形之类，<a id="a-PG"></a>颜色光润，<a id="a-PH"></a>食自消化，<a id="a-PI"></a>无有灾害，<a id="a-PJ"></a>寿命极长，<a id="a-PK"></a>人所爱敬。<a id="a-PL"></a>”</p>
  <p id="aPM">尔时，<a id="a-PN"></a>世尊便说此偈：</p>
  <p id="aPO">“犹如牛渡水，<a id="a-PP"></a>导者而不正，</p>
  <p id="aPQ">一切皆不正，<a id="a-PR"></a>斯由本导故。</p>
  <p id="aPS">众生亦如是，<a id="a-PT"></a>众中必有导，</p>
  <p id="aPU">导者行非法，<a id="a-PV"></a>况复下细人！</p>
  <p id="aPW">萌类尽受苦，<a id="a-PX"></a>由王法不正，</p>
  <p id="aPY">以知非法行，<a id="a-PZ"></a>一切民亦然。</p>
  <p id="aPa">犹如牛渡水，<a id="a-Pb"></a>导者而行正，</p>
  <p id="aPc">从者亦皆正，<a id="a-Pd"></a>斯由本导故。</p>
  <p id="aPe">众生亦如是，<a id="a-Pf"></a>众中必有导，</p>
  <p id="aPg">导者行正法，<a id="a-Ph"></a>况复下庶人！</p>
  <p id="aPi">萌类尽受乐，<a id="a-Pj"></a>由王法教正，</p>
  <p id="aPk">以知正法行，<a id="a-Pl"></a>一切民亦然。</p>
  <p id="aPm">“是故，<a id="a-Pn"></a>诸比丘，<a id="a-Po"></a>当舍非法而行正法。<a id="a-Pp"></a>如是，<a id="a-Pq"></a>诸比丘，<a id="a-Pr"></a>当作是学！<a id="a-Ps"></a>”</p>
  <p id="aPt">尔时，<a id="a-Pu"></a>诸比丘闻佛所说，<a id="a-Pv"></a>欢喜奉行。</p>
 </body>
</html>