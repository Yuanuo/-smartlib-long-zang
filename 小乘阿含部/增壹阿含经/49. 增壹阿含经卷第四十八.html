<!doctype html>
<html id="z3IBUBtYK" data-ver="1978">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第四十八</h1>
  <h2 id="a2">非常品第五十一</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园．</p>
  <p id="a6">尔时，<a id="a-7"></a>世尊告诸比丘：<a id="a-8"></a>“云何，<a id="a-9"></a>比丘，<a id="a-A"></a>汝等流转生死，<a id="a-B"></a>经历苦恼，<a id="a-C"></a>于中悲号涕泣，<a id="a-D"></a>泪出为多耶？<a id="a-E"></a>为恒水多乎？<a id="a-F"></a>”</p>
  <p id="aG">尔时，<a id="a-H"></a>诸比丘前白佛言：<a id="a-I"></a>“我等观察如来所说义，<a id="a-J"></a>经历生死，<a id="a-K"></a>涕泣之泪，<a id="a-L"></a>多于恒水。<a id="a-M"></a>”</p>
  <p id="aN">佛告比丘：<a id="a-O"></a>“善哉！<a id="a-P"></a>善哉！<a id="a-Q"></a>诸比丘，<a id="a-R"></a>如汝所说无有异；<a id="a-S"></a>汝等在生死，<a id="a-T"></a>泪多于恒水。<a id="a-U"></a>所以然者？<a id="a-V"></a>于生死中亦更父母终亡，<a id="a-W"></a>于中堕泪不可称计。<a id="a-X"></a>长夜之中父兄、<a id="a-Y"></a>姊妹、<a id="a-Z"></a>妻子五亲，<a id="a-a"></a>及诸恩爱，<a id="a-b"></a>追慕悲泣不可称计。<a id="a-c"></a>是故，<a id="a-d"></a>比丘，<a id="a-e"></a>当厌患生死，<a id="a-f"></a>去离此法，<a id="a-g"></a>如是，<a id="a-h"></a>比丘，<a id="a-i"></a>当作此学！<a id="a-j"></a>”</p>
  <p id="ak">当说此法时，<a id="a-l"></a>六十余比丘漏尽意解。</p>
  <p id="am">尔时，<a id="a-n"></a>诸比丘闻佛所说，<a id="a-o"></a>欢喜奉行。</p>
  <p id="ap">闻如是：<a id="a-q"></a>一时，<a id="a-r"></a>佛在舍卫国祇树给孤独园，</p>
  <p id="as">尔时，<a id="a-t"></a>世尊告诸比丘：<a id="a-u"></a>“云何，<a id="a-v"></a>比丘，<a id="a-w"></a>汝等在生死中，<a id="a-x"></a>身体毁坏，<a id="a-y"></a>流血多耶？<a id="a-z"></a>为恒水多乎？<a id="a-10"></a>”</p>
  <p id="a11">尔时，<a id="a-12"></a>诸比丘白佛言：<a id="a-13"></a>“如我等观察如来所说者，<a id="a-14"></a>流血多于恒水。<a id="a-15"></a>”</p>
  <p id="a16">佛告诸比丘：<a id="a-17"></a>“善哉！<a id="a-18"></a>善哉！<a id="a-19"></a>比丘，<a id="a-1A"></a>如汝所言，<a id="a-1B"></a>流血多于恒水。<a id="a-1C"></a>所以然者？<a id="a-1D"></a>在生死中，<a id="a-1E"></a>或作牛、<a id="a-1F"></a>羊、<a id="a-1G"></a>猪、<a id="a-1H"></a>犬、<a id="a-1I"></a>鹿、<a id="a-1J"></a>马、<a id="a-1K"></a>鸟兽，<a id="a-1L"></a>及余无数所经历苦恼，<a id="a-1M"></a>实可厌患，<a id="a-1N"></a>当念舍离。<a id="a-1O"></a>如是，<a id="a-1P"></a>比丘，<a id="a-1Q"></a>当作是学！<a id="a-1R"></a>”</p>
  <p id="a1S">尔时，<a id="a-1T"></a>世尊说是法时，<a id="a-1U"></a>六十余比丘漏尽意解。</p>
  <p id="a1V">尔时，<a id="a-1W"></a>诸比丘闻佛所说，<a id="a-1X"></a>欢喜奉行。</p>
  <p id="a1Y">闻如是：<a id="a-1Z"></a>一时，<a id="a-1a"></a>佛在舍卫国祇树给孤独园。</p>
  <p id="a1b">尔时，<a id="a-1c"></a>世尊告诸比丘：<a id="a-1d"></a>“当思惟无常想，<a id="a-1e"></a>广布无常想。<a id="a-1f"></a>以思惟、<a id="a-1g"></a>广布无常想，<a id="a-1h"></a>尽断欲爱、<a id="a-1i"></a>色爱、<a id="a-1j"></a>无色爱，<a id="a-1k"></a>无明、<a id="a-1l"></a>骄慢皆悉除尽。<a id="a-1m"></a>犹如以火焚烧草木，<a id="a-1n"></a>永尽无余。<a id="a-1o"></a>比丘当知：<a id="a-1p"></a>若思惟无常想，<a id="a-1q"></a>广布无常想，<a id="a-1r"></a>尽断三界爱著。</p>
  <p id="a1s">“昔有国王名曰清净音响，<a id="a-1t"></a>统领阎浮地，<a id="a-1u"></a>有八万四千城郭，<a id="a-1v"></a>有八万四千大臣，<a id="a-1w"></a>有八万四千宫人婇女，<a id="a-1x"></a>一一婇女各有四侍人。<a id="a-1y"></a>尔时，<a id="a-1z"></a>音响圣王无有子息。<a id="a-20"></a>时，<a id="a-21"></a>彼大王便作是念：<a id="a-22"></a>‘吾今领此国界，<a id="a-23"></a>以法治化，<a id="a-24"></a>无有枉理。<a id="a-25"></a>然我今日亦无继嗣，<a id="a-26"></a>设我终后，<a id="a-27"></a>门族断灭。<a id="a-28"></a>’时，<a id="a-29"></a>彼国王以息因缘故，<a id="a-2A"></a>自归诸天、<a id="a-2B"></a>龙、<a id="a-2C"></a>神、<a id="a-2D"></a>日、<a id="a-2E"></a>月、<a id="a-2F"></a>星辰，<a id="a-2G"></a>自归释、<a id="a-2H"></a>梵、<a id="a-2I"></a>四天王、<a id="a-2J"></a>山神、<a id="a-2K"></a>树神，<a id="a-2L"></a>下及药草果神，<a id="a-2M"></a>愿求福，<a id="a-2N"></a>使我生息。</p>
  <p id="a2O">“尔时，<a id="a-2P"></a>三十三天有一天子，<a id="a-2Q"></a>名曰须菩提，<a id="a-2R"></a>命将欲终，<a id="a-2S"></a>有五瑞应自然逼己。<a id="a-2T"></a>云何为五？<a id="a-2U"></a>又此诸天华冠终不萎，<a id="a-2V"></a>此天子华冠自萎；<a id="a-2W"></a>是时，<a id="a-2X"></a>诸天衣无垢坌，<a id="a-2Y"></a>尔时天子衣生垢坌；<a id="a-2Z"></a>且三十三天身体香洁，<a id="a-2a"></a>光明彻照，<a id="a-2b"></a>尔时彼天子身体臭处，<a id="a-2c"></a>不可亲近；<a id="a-2d"></a>又且三十三天恒有玉女，<a id="a-2e"></a>前后围绕作倡伎乐，<a id="a-2f"></a>五欲自恣，<a id="a-2g"></a>尔时彼天子命将欲终，<a id="a-2h"></a>玉女离散；<a id="a-2i"></a>又且三十三天有自然之座，<a id="a-2j"></a>四尺入地，<a id="a-2k"></a>设天子起座，<a id="a-2l"></a>离地四尺，<a id="a-2m"></a>然此天子命将欲终，<a id="a-2n"></a>不乐本座。<a id="a-2o"></a>是谓五瑞应自然逼己。</p>
  <p id="a2p">“时，<a id="a-2q"></a>须菩提天子以有此瑞应。<a id="a-2r"></a>尔时，<a id="a-2s"></a>释提桓因告一天子曰：<a id="a-2t"></a>‘汝今往至阎浮地，<a id="a-2u"></a>语音响王曰：<a id="a-2v"></a>“释提桓因致敬无量，<a id="a-2w"></a>兴居轻利，<a id="a-2x"></a>游步康强。<a id="a-2y"></a>阎浮地无有德之人与王作息，<a id="a-2z"></a>但今三十三天有天子，<a id="a-30"></a>名曰须菩提，<a id="a-31"></a>今有五瑞应自然逼己，<a id="a-32"></a>必当降神与王作息。<a id="a-33"></a>虽尔，<a id="a-34"></a>年壮盛时必当出家学道，<a id="a-35"></a>修无上梵行。<a id="a-36"></a>”’诸天对曰：<a id="a-37"></a>‘如是，<a id="a-38"></a>天王，<a id="a-39"></a>受天王教。<a id="a-3A"></a>’犹如力士屈伸臂顷，<a id="a-3B"></a>从三十三天没，<a id="a-3C"></a>来至阎浮地。</p>
  <p id="a3D">“尔时，<a id="a-3E"></a>音响大王在高楼上，<a id="a-3F"></a>及持盖一人。<a id="a-3G"></a>是时，<a id="a-3H"></a>彼天在楼上虚空中，<a id="a-3I"></a>告王曰：<a id="a-3J"></a>‘释提桓因致敬无量，<a id="a-3K"></a>游步康强，<a id="a-3L"></a>兴居轻利。<a id="a-3M"></a>阎浮地无有德之人与王作息，<a id="a-3N"></a>今三十三天有天子名须菩提，<a id="a-3O"></a>今有五瑞应以逼于己，<a id="a-3P"></a>当降神下应与王作息。<a id="a-3Q"></a>但年壮盛时必当出家学道，<a id="a-3R"></a>修无上梵行。<a id="a-3S"></a>’时，<a id="a-3T"></a>音响王闻此语已，<a id="a-3U"></a>欢喜踊跃，<a id="a-3V"></a>不能自胜，<a id="a-3W"></a>即报天曰：<a id="a-3X"></a>‘今来所告，<a id="a-3Y"></a>甚过大幸！<a id="a-3Z"></a>但降神与我作息，<a id="a-3a"></a>欲求出家，<a id="a-3b"></a>终不违逆。<a id="a-3c"></a>’是时，<a id="a-3d"></a>彼天还至释提桓因所，<a id="a-3e"></a>即白天王：<a id="a-3f"></a>‘音响王者甚爱所白。<a id="a-3g"></a>音响王言：<a id="a-3h"></a>“但使降神，<a id="a-3i"></a>欲出家者，<a id="a-3j"></a>终不违逆。<a id="a-3k"></a>”’</p>
  <p id="a3l">“时，<a id="a-3m"></a>释提桓因便往至须菩提天子所，<a id="a-3n"></a>语须菩提天子言：<a id="a-3o"></a>‘汝今发誓愿生音响人王宫中。<a id="a-3p"></a>所以然者？<a id="a-3q"></a>音响人王无有子息，<a id="a-3r"></a>恒以正法治化。<a id="a-3s"></a>汝昔有福，<a id="a-3t"></a>造众功德，<a id="a-3u"></a>今应降神生彼宫中。<a id="a-3v"></a>’须菩提天子曰：<a id="a-3w"></a>‘止！<a id="a-3x"></a>止！<a id="a-3y"></a>天王，<a id="a-3z"></a>我不乐愿生人王宫中，<a id="a-40"></a>意欲出家学道，<a id="a-41"></a>在王宫者学道甚难。<a id="a-42"></a>’释提桓因告曰：<a id="a-43"></a>‘汝但发愿生彼王宫中。<a id="a-44"></a>我当将护，<a id="a-45"></a>令汝出家学道。<a id="a-46"></a>’比丘当知：<a id="a-47"></a>尔时，<a id="a-48"></a>须菩提天子即发誓愿生王宫中。</p>
  <p id="a49">“是时，<a id="a-4A"></a>音响人王与第一夫人，<a id="a-4B"></a>共相交接，<a id="a-4C"></a>觉身怀妊。<a id="a-4D"></a>是时，<a id="a-4E"></a>夫人白音响王曰：<a id="a-4F"></a>‘大王当知：<a id="a-4G"></a>我今觉身怀妊。<a id="a-4H"></a>’时王闻已，<a id="a-4I"></a>踊跃欢喜，<a id="a-4J"></a>不能自胜，<a id="a-4K"></a>更以殊特布好坐具，<a id="a-4L"></a>食以甘美，<a id="a-4M"></a>如王无异。<a id="a-4N"></a>是时，<a id="a-4O"></a>夫人经八、<a id="a-4P"></a>九月，<a id="a-4Q"></a>生一男儿，<a id="a-4R"></a>极为端正，<a id="a-4S"></a>颜貌奇特，<a id="a-4T"></a>世之希有。<a id="a-4U"></a>时，<a id="a-4V"></a>音响王召诸外道梵志、<a id="a-4W"></a>群臣使令占相，<a id="a-4X"></a>以此因缘本末，<a id="a-4Y"></a>具向诸相师说。<a id="a-4Z"></a>诸婆罗门报曰：<a id="a-4a"></a>‘惟愿大王当察此理！<a id="a-4b"></a>今生太子世之殊特，<a id="a-4c"></a>昔为天子名须菩提，<a id="a-4d"></a>今寻前号名须菩提。<a id="a-4e"></a>’时诸相师立姓号已，<a id="a-4f"></a>各从座起而去。</p>
  <p id="a4g">“时，<a id="a-4h"></a>王子须菩提为王所敬重，<a id="a-4i"></a>未曾离目前。<a id="a-4j"></a>是时，<a id="a-4k"></a>音响王便作是念：<a id="a-4l"></a>‘我昔日已来无有子息，<a id="a-4m"></a>缘子息故，<a id="a-4n"></a>祷谢诸天，<a id="a-4o"></a>使有一子。<a id="a-4p"></a>经历尔许时，<a id="a-4q"></a>今方生子；<a id="a-4r"></a>然天帝所记，<a id="a-4s"></a>当出家学道。<a id="a-4t"></a>我今要设巧便，<a id="a-4u"></a>使不出家学道。<a id="a-4v"></a>’是时，<a id="a-4w"></a>音响王为太子故，<a id="a-4x"></a>设三时宫殿：<a id="a-4y"></a>寒时设温殿，<a id="a-4z"></a>热时设凉殿，<a id="a-50"></a>不寒不热时设适时宫殿。<a id="a-51"></a>与设四种宫女居处，<a id="a-52"></a>第一宫有六万婇女，<a id="a-53"></a>第二有六万婇女，<a id="a-54"></a>第三有六万婇女，<a id="a-55"></a>第四有六万婇女，<a id="a-56"></a>各有侍从四人，<a id="a-57"></a>作转关坐具，<a id="a-58"></a>令彼太子于上而坐卧；<a id="a-59"></a>若须菩提王子意欲在前游戏，<a id="a-5A"></a>是时诸婇女辄在前立，<a id="a-5B"></a>是时彼坐具随身回转，<a id="a-5C"></a>前有六万婇女及侍者有四；<a id="a-5D"></a>若彼意欲在后游戏，<a id="a-5E"></a>是时坐床辄随身回转；<a id="a-5F"></a>若复欲与诸婇女共相娱乐，<a id="a-5G"></a>是时坐具随身回转，<a id="a-5H"></a>使王子须菩提意在五欲，<a id="a-5I"></a>不乐出家。</p>
  <p id="a5J">“是时，<a id="a-5K"></a>释提桓因夜半非人之时，<a id="a-5L"></a>便往至王子须菩提所，<a id="a-5M"></a>在虚空中告须菩提王子曰：<a id="a-5N"></a>‘王子，<a id="a-5O"></a>昔日岂不作是念乎？<a id="a-5P"></a>若我在家年壮盛时，<a id="a-5Q"></a>当出家学道。<a id="a-5R"></a>今日何故在五欲中而自娱乐？<a id="a-5S"></a>意不复愿出家学道乎？<a id="a-5T"></a>然我亦有斯言，<a id="a-5U"></a>劝乐王子使出家学道。<a id="a-5V"></a>今正是时，<a id="a-5W"></a>设不出家学道者，<a id="a-5X"></a>后悔无益！<a id="a-5Y"></a>’释提桓因说斯语已，<a id="a-5Z"></a>便退而去。</p>
  <p id="a5a">“时，<a id="a-5b"></a>王子须菩提在宫人中便生此念：<a id="a-5c"></a>‘音响王者，<a id="a-5d"></a>已与我作爱欲罗网；<a id="a-5e"></a>因缘此爱欲罗网故，<a id="a-5f"></a>不得出家学道。<a id="a-5g"></a>我今可断此罗网，<a id="a-5h"></a>不与秽浊所拘牵，<a id="a-5i"></a>以信坚固，<a id="a-5j"></a>出家学道，<a id="a-5k"></a>在空静之处，<a id="a-5l"></a>勤学经业，<a id="a-5m"></a>使令日新。<a id="a-5n"></a>’</p>
  <p id="a5o">“是时，<a id="a-5p"></a>王子须菩提重作是念：<a id="a-5q"></a>‘音响父王有此数万婇女前后围绕，<a id="a-5r"></a>我今当观察颇有斯理在世永存乎？<a id="a-5s"></a>’尔时，<a id="a-5t"></a>王子须菩提遍观宫里，<a id="a-5u"></a>无有女人久存世者。</p>
  <p id="a5v">“时须菩提复作是念：<a id="a-5w"></a>‘我今何故观于外物？<a id="a-5x"></a>当观身内因缘所起，<a id="a-5y"></a>今此身中颇有发、<a id="a-5z"></a>毛、<a id="a-60"></a>爪、<a id="a-61"></a>齿、<a id="a-62"></a>骨、<a id="a-63"></a>髓之属，<a id="a-64"></a>久存于世乎？<a id="a-65"></a>’从头至足观三十六物污露不净。<a id="a-66"></a>然自观察无一可贪，<a id="a-67"></a>亦无真实，<a id="a-68"></a>幻伪非真，<a id="a-69"></a>皆归于空，<a id="a-6A"></a>不久存于世。</p>
  <p id="a6B">“是时，<a id="a-6C"></a>王子须菩提复作是念：<a id="a-6D"></a>‘我今当断此罗网，<a id="a-6E"></a>出家学道。<a id="a-6F"></a>’是时，<a id="a-6G"></a>须菩提观此五受阴身，<a id="a-6H"></a>所谓此色苦，<a id="a-6I"></a>此色集，<a id="a-6J"></a>此色灭，<a id="a-6K"></a>此色出要；<a id="a-6L"></a>痛、<a id="a-6M"></a>想、<a id="a-6N"></a>行、<a id="a-6O"></a>识苦，<a id="a-6P"></a>识集，<a id="a-6Q"></a>识灭，<a id="a-6R"></a>识出要。<a id="a-6S"></a>尔时，<a id="a-6T"></a>观此五阴身已，<a id="a-6U"></a>所谓集法皆是尽法，<a id="a-6V"></a>即于座上得辟支佛。</p>
  <p id="a6W">“时，<a id="a-6X"></a>须菩提辟支佛以觉成佛，<a id="a-6Y"></a>便说斯偈：</p>
  <p id="a6Z">“‘欲我知汝本，<a id="a-6a"></a>意以思想生，</p>
  <p id="a6b">我不思想汝，<a id="a-6c"></a>则汝而不有。<a id="a-6d"></a>’</p>
  <p id="a6e">“是时，<a id="a-6f"></a>辟支佛说此偈已，<a id="a-6g"></a>飞在虚空而去，<a id="a-6h"></a>在一山中，<a id="a-6i"></a>独在树下，<a id="a-6j"></a>于无余涅槃界而般涅槃。</p>
  <p id="a6k">“尔时，<a id="a-6l"></a>音响王告傍臣曰：<a id="a-6m"></a>‘汝往观须菩提宫内，<a id="a-6n"></a>王子为寤寐安隐乎？<a id="a-6o"></a>’尔时，<a id="a-6p"></a>大臣受王教令，<a id="a-6q"></a>即往至王子宫内，<a id="a-6r"></a>然所寝内室门户牢固。<a id="a-6s"></a>时彼大臣还至王所，<a id="a-6t"></a>前白王言：<a id="a-6u"></a>‘王子寤寐安隐，<a id="a-6v"></a>门户牢固。<a id="a-6w"></a>’时王再三问：<a id="a-6x"></a>‘汝往看王子为善眠乎？<a id="a-6y"></a>’尔时，<a id="a-6z"></a>彼臣复至宫门，<a id="a-70"></a>然门户牢固。<a id="a-71"></a>复往白王：<a id="a-72"></a>‘王子在宫眠寐不觉，<a id="a-73"></a>门户牢固，<a id="a-74"></a>至今不开。<a id="a-75"></a>’时音响王复作是念：<a id="a-76"></a>‘我息王子少时犹不眠寐，<a id="a-77"></a>何况今日年壮盛时有眠寐乎？<a id="a-78"></a>宜自往看知子吉凶，<a id="a-79"></a>我子将不得疾病也？<a id="a-7A"></a>’</p>
  <p id="a7B">“是时，<a id="a-7C"></a>音响王即往至须菩提宫内，<a id="a-7D"></a>至门外立，<a id="a-7E"></a>告一人曰：<a id="a-7F"></a>‘汝今施梯逾墙入内，<a id="a-7G"></a>与吾开门。<a id="a-7H"></a>’彼人受王教敕，<a id="a-7I"></a>即施梯逾墙入内，<a id="a-7J"></a>与王开门。<a id="a-7K"></a>时王入内，<a id="a-7L"></a>观内宫中，<a id="a-7M"></a>所卧床空，<a id="a-7N"></a>不见王子；<a id="a-7O"></a>不见已，<a id="a-7P"></a>告婇女曰：<a id="a-7Q"></a>‘王子须菩提今为所在？<a id="a-7R"></a>’诸婇女曰：<a id="a-7S"></a>‘我等亦不知王子所在？<a id="a-7T"></a>’时音响王闻斯语已，<a id="a-7U"></a>自投乎地，<a id="a-7V"></a>良久乃苏。<a id="a-7W"></a>是时，<a id="a-7X"></a>音响王告群臣曰：<a id="a-7Y"></a>‘我息小时犹生斯念：<a id="a-7Z"></a>设我长大当剃除须发，<a id="a-7a"></a>著三法衣，<a id="a-7b"></a>以信坚固，<a id="a-7c"></a>出家学道。<a id="a-7d"></a>然今王子必当舍我出家学道，<a id="a-7e"></a>汝等各各四面求索王子竟为所在？<a id="a-7f"></a>’即时，<a id="a-7g"></a>群臣乘驾流驰，<a id="a-7h"></a>处处求索。</p>
  <p id="a7i">“尔时，<a id="a-7j"></a>有臣径往至彼山中，<a id="a-7k"></a>中道复作是念：<a id="a-7l"></a>‘若王子须菩提出家学道者，<a id="a-7m"></a>必当在此学道。<a id="a-7n"></a>’尔时，<a id="a-7o"></a>大臣遥见王子须菩提在一树下，<a id="a-7p"></a>结跏趺坐。<a id="a-7q"></a>时臣便生斯念：<a id="a-7r"></a>‘此是王子须菩提。<a id="a-7s"></a>’熟视察之，<a id="a-7t"></a>还诣王所，<a id="a-7u"></a>前白王言：<a id="a-7v"></a>‘王子须菩提近在山中树下，<a id="a-7w"></a>结跏跌坐。<a id="a-7x"></a>’时音响王闻斯语已，<a id="a-7y"></a>即往至彼山中，<a id="a-7z"></a>遥见须菩提在山树下，<a id="a-80"></a>结跏趺坐，<a id="a-81"></a>复自投于地：<a id="a-82"></a>‘我息昔日自誓愿曰：<a id="a-83"></a>设我年向二十，<a id="a-84"></a>当出家学道。<a id="a-85"></a>今将不误，<a id="a-86"></a>又且天告我言：<a id="a-87"></a>汝子必当学道。<a id="a-88"></a>’时音响王直前语须菩提曰：<a id="a-89"></a>‘汝今何故舍我出家学道？<a id="a-8A"></a>’时辟支佛默然不对。<a id="a-8B"></a>王复告曰：<a id="a-8C"></a>‘汝母极怀愁忧，<a id="a-8D"></a>须见汝乃食。<a id="a-8E"></a>时起诣宫。<a id="a-8F"></a>’时辟支佛不言不语，<a id="a-8G"></a>默然而住。</p>
  <p id="a8H">“时音响王即前捉手，<a id="a-8I"></a>亦不动摇。<a id="a-8J"></a>王复告群臣曰：<a id="a-8K"></a>‘王子今日已取命终。<a id="a-8L"></a>释提桓因先来告我：<a id="a-8M"></a>汝应得息，<a id="a-8N"></a>但当出家学道。<a id="a-8O"></a>然今王子已出家学道，<a id="a-8P"></a>今舆此舍利，<a id="a-8Q"></a>诣王国界，<a id="a-8R"></a>当蛇旬之。<a id="a-8S"></a>’</p>
  <p id="a8T">“时彼山中诸神祇，<a id="a-8U"></a>现半身白王曰：<a id="a-8V"></a>‘此是辟支佛，<a id="a-8W"></a>非是王子；<a id="a-8X"></a>蛇旬舍利法，<a id="a-8Y"></a>不如王子法。<a id="a-8Z"></a>所以然者？<a id="a-8a"></a>我是过去诸佛弟子，<a id="a-8b"></a>诸佛亦有此教。<a id="a-8c"></a>世有四人应与起偷婆。<a id="a-8d"></a>云何为四？<a id="a-8e"></a>如来、<a id="a-8f"></a>至真、<a id="a-8g"></a>等正觉应起偷婆，<a id="a-8h"></a>辟支佛应起偷婆，<a id="a-8i"></a>如来弟子漏尽阿罗汉应起偷婆，<a id="a-8j"></a>转轮圣王应起偷婆。<a id="a-8k"></a>当蛇旬转轮圣王身时，<a id="a-8l"></a>蛇旬如来、<a id="a-8m"></a>辟支佛身，<a id="a-8n"></a>亦复如是。<a id="a-8o"></a>’</p>
  <p id="a8p">“尔时，<a id="a-8q"></a>音响王复语天曰：<a id="a-8r"></a>‘当云何供养蛇旬转轮圣王身？<a id="a-8s"></a>’树神报曰：<a id="a-8t"></a>‘转轮圣王与作铁椁，<a id="a-8u"></a>盛满香油，<a id="a-8v"></a>沐浴转轮圣王身，<a id="a-8w"></a>以白净劫波育衣，<a id="a-8x"></a>缠裹其身，<a id="a-8y"></a>复以彩画之衣而覆其上，<a id="a-8z"></a>而著椁中，<a id="a-90"></a>复以铁盖而盖其上，<a id="a-91"></a>处处施钉，<a id="a-92"></a>复以百张白叠而裹其椁，<a id="a-93"></a>以种种杂香积在乎地，<a id="a-94"></a>以铁椁安著其中，<a id="a-95"></a>七日七夜之中，<a id="a-96"></a>华香供养，<a id="a-97"></a>悬缯幡盖，<a id="a-98"></a>作倡伎乐。<a id="a-99"></a>过七日后，<a id="a-9A"></a>复取王身而蛇旬之，<a id="a-9B"></a>以取舍利。<a id="a-9C"></a>蛇旬复经七日七夜供养不绝，<a id="a-9D"></a>于四衢道中而起偷婆，<a id="a-9E"></a>复以香华幡盖种种供养。<a id="a-9F"></a>大王当知：<a id="a-9G"></a>供养转轮圣王舍利，<a id="a-9H"></a>其事如是；<a id="a-9I"></a>诸佛如来、<a id="a-9J"></a>辟支佛、<a id="a-9K"></a>阿罗汉亦复如是。<a id="a-9L"></a>’</p>
  <p id="a9M">“时音响王语彼天曰：<a id="a-9N"></a>‘以何因缘供养转轮圣王身？<a id="a-9O"></a>以何因缘供养佛、<a id="a-9P"></a>辟支佛、<a id="a-9Q"></a>阿罗汉身？<a id="a-9R"></a>’天报王曰：<a id="a-9S"></a>‘转轮圣王以法王治，<a id="a-9T"></a>自不杀生，<a id="a-9U"></a>复教他人使不行杀；<a id="a-9V"></a>自不与不取，<a id="a-9W"></a>复教他人使不窃盗；<a id="a-9X"></a>己不淫泆，<a id="a-9Y"></a>复教他人不犯他妻；<a id="a-9Z"></a>己不妄言、<a id="a-9a"></a>绮语、<a id="a-9b"></a>恶口、<a id="a-9c"></a>两舌斗乱彼此、<a id="a-9d"></a>嫉妒、<a id="a-9e"></a>恚、<a id="a-9f"></a>痴，<a id="a-9g"></a>己意专正，<a id="a-9h"></a>恒行正见，<a id="a-9i"></a>亦使他人习其正见。<a id="a-9j"></a>是谓，<a id="a-9k"></a>大王，<a id="a-9l"></a>由此因缘，<a id="a-9m"></a>转轮圣王应起偷婆。<a id="a-9n"></a>’</p>
  <p id="a9o">“王问天曰：<a id="a-9p"></a>‘复以何因缘漏尽阿罗汉应起偷婆？<a id="a-9q"></a>’天报王曰：<a id="a-9r"></a>‘漏尽阿罗汉比丘欲爱已尽，<a id="a-9s"></a>瞋恚、<a id="a-9t"></a>愚痴已除，<a id="a-9u"></a>已度有至无为，<a id="a-9v"></a>是世间良佑福田，<a id="a-9w"></a>由此因缘，<a id="a-9x"></a>漏尽阿罗汉应起偷婆。<a id="a-9y"></a>’</p>
  <p id="a9z">“王复问曰：<a id="a-A0"></a>‘以何因缘辟支佛应起偷婆？<a id="a-A1"></a>’天报王曰：<a id="a-A2"></a>‘辟支佛者无师自觉，<a id="a-A3"></a>出世甚难，<a id="a-A4"></a>得现法报，<a id="a-A5"></a>脱于恶趣，<a id="a-A6"></a>令人生天上，<a id="a-A7"></a>由此因缘，<a id="a-A8"></a>辟支佛应起偷婆。<a id="a-A9"></a>’</p>
  <p id="aAA">“王复问曰：<a id="a-AB"></a>‘以何因缘如来应起偷婆？<a id="a-AC"></a>’天报王曰：<a id="a-AD"></a>‘如来十力具足，<a id="a-AE"></a>此十力者非声闻、<a id="a-AF"></a>辟支佛所能及逮，<a id="a-AG"></a>转轮圣王所不能及，<a id="a-AH"></a>世间群萌所不能及也。<a id="a-AI"></a>如来四无所畏，<a id="a-AJ"></a>在大众中，<a id="a-AK"></a>能师子吼，<a id="a-AL"></a>转于梵轮。<a id="a-AM"></a>如来不度者度，<a id="a-AN"></a>不脱者脱，<a id="a-AO"></a>不般涅槃者令般涅槃，<a id="a-AP"></a>无救护者与作覆荫，<a id="a-AQ"></a>盲者作眼目，<a id="a-AR"></a>与诸疾病作大医王，<a id="a-AS"></a>天及世人、<a id="a-AT"></a>魔若魔天，<a id="a-AU"></a>靡不宗奉，<a id="a-AV"></a>可敬可贵，<a id="a-AW"></a>回于恶趣，<a id="a-AX"></a>令至善处。<a id="a-AY"></a>是谓，<a id="a-AZ"></a>大王，<a id="a-Aa"></a>由此因缘，<a id="a-Ab"></a>如来应起偷婆。<a id="a-Ac"></a>是谓，<a id="a-Ad"></a>大王，<a id="a-Ae"></a>由此因缘本末，<a id="a-Af"></a>四种之人应起偷婆。<a id="a-Ag"></a>’尔时，<a id="a-Ah"></a>音响王语彼天曰：<a id="a-Ai"></a>‘善哉！<a id="a-Aj"></a>善哉！<a id="a-Ak"></a>神天！<a id="a-Al"></a>我今受汝教，<a id="a-Am"></a>令供养此舍利，<a id="a-An"></a>当如供养辟支佛。<a id="a-Ao"></a>’</p>
  <p id="aAp">“尔时，<a id="a-Aq"></a>音响王告诸人曰：<a id="a-Ar"></a>‘汝等各舆须菩提辟支佛舍利往王国界。<a id="a-As"></a>’群臣闻王教已，<a id="a-At"></a>卧著金床，<a id="a-Au"></a>舆诣国界。<a id="a-Av"></a>是时，<a id="a-Aw"></a>音响王即敕使作铁椁，<a id="a-Ax"></a>盛满香油，<a id="a-Ay"></a>沐浴辟支佛身，<a id="a-Az"></a>以劫波育衣缠裹其身，<a id="a-B0"></a>复以杂彩好衣，<a id="a-B1"></a>而覆其上，<a id="a-B2"></a>安处铁椁中，<a id="a-B3"></a>复以铁盖而盖其上，<a id="a-B4"></a>处处安钉，<a id="a-B5"></a>极令牢固，<a id="a-B6"></a>以百张白叠而覆其上，<a id="a-B7"></a>取种种好香，<a id="a-B8"></a>以辟支佛身而著其中，<a id="a-B9"></a>七日七夜香华供养；<a id="a-BA"></a>过七日后，<a id="a-BB"></a>蛇旬辟支佛舍利，<a id="a-BC"></a>复供养七日，<a id="a-BD"></a>作倡伎乐，<a id="a-BE"></a>于四衢道头起一偷婆，<a id="a-BF"></a>后以香华、<a id="a-BG"></a>缯彩、<a id="a-BH"></a>幡盖，<a id="a-BI"></a>作倡伎乐而供养之。</p>
  <p id="aBJ">“比丘当知：<a id="a-BK"></a>其有众生恭敬供养辟支佛舍利者，<a id="a-BL"></a>命终之后即生三十三天上。<a id="a-BM"></a>其有众生思惟无常之想，<a id="a-BN"></a>迴三恶趣，<a id="a-BO"></a>生天人中。<a id="a-BP"></a>诸比丘，<a id="a-BQ"></a>汝等莫作斯观！<a id="a-BR"></a>尔时音响王者，<a id="a-BS"></a>岂异人乎？<a id="a-BT"></a>则我身是。<a id="a-BU"></a>其思惟无常想者，<a id="a-BV"></a>多所饶益。<a id="a-BW"></a>我今观此义已，<a id="a-BX"></a>告诸比丘：<a id="a-BY"></a>当思惟无常想，<a id="a-BZ"></a>广布无常想。<a id="a-Ba"></a>以思惟无常之想，<a id="a-Bb"></a>广布无常想，<a id="a-Bc"></a>便欲爱、<a id="a-Bd"></a>色爱、<a id="a-Be"></a>无色爱尽断，<a id="a-Bf"></a>无明、<a id="a-Bg"></a>骄慢永无遗余，<a id="a-Bh"></a>犹如以火焚烧草木高好讲堂窗牖门间。<a id="a-Bi"></a>比丘，<a id="a-Bj"></a>思惟无常想亦复如是，<a id="a-Bk"></a>尽断欲爱、<a id="a-Bl"></a>色爱、<a id="a-Bm"></a>无色爱，<a id="a-Bn"></a>永无遗余，<a id="a-Bo"></a>是故，<a id="a-Bp"></a>比丘，<a id="a-Bq"></a>当尽心意，<a id="a-Br"></a>无令违失！<a id="a-Bs"></a>”</p>
  <p id="aBt">当说斯法时，<a id="a-Bu"></a>于彼座上六十余比丘漏尽意解。</p>
  <p id="aBv">尔时，<a id="a-Bw"></a>诸比丘闻佛所说，<a id="a-Bx"></a>欢喜奉行。</p>
  <p id="aBy">闻如是：<a id="a-Bz"></a>一时，<a id="a-C0"></a>佛在舍卫国祇树给孤独园。</p>
  <p id="aC1">尔时，<a id="a-C2"></a>世尊告诸比丘：<a id="a-C3"></a>“若比丘、<a id="a-C4"></a>比丘尼心五弊而不断，<a id="a-C5"></a>不除心五结，<a id="a-C6"></a>彼比丘、<a id="a-C7"></a>比丘尼日夜于善法损减而无增益。<a id="a-C8"></a>云何心五弊而不断？<a id="a-C9"></a>于是，<a id="a-CA"></a>比丘，<a id="a-CB"></a>有狐疑心于如来所，<a id="a-CC"></a>亦不解脱，<a id="a-CD"></a>亦不入其正法，<a id="a-CE"></a>彼人心不在讽诵，<a id="a-CF"></a>是谓斯比丘心弊不断。</p>
  <p id="aCG">“复次，<a id="a-CH"></a>比丘，<a id="a-CI"></a>有疑心于正法，<a id="a-CJ"></a>亦不解脱，<a id="a-CK"></a>亦不入其正法，<a id="a-CL"></a>彼人亦不讽诵，<a id="a-CM"></a>是谓斯人心弊不断。</p>
  <p id="aCN">“复次，<a id="a-CO"></a>比丘，<a id="a-CP"></a>有疑心于圣众，<a id="a-CQ"></a>亦不解脱，<a id="a-CR"></a>亦不施意向和合众，<a id="a-CS"></a>亦复不在道品法中，<a id="a-CT"></a>是谓斯比丘心弊不断。</p>
  <p id="aCU">“复次，<a id="a-CV"></a>比丘，<a id="a-CW"></a>犯于禁戒，<a id="a-CX"></a>不自悔过，<a id="a-CY"></a>彼比丘已犯禁戒，<a id="a-CZ"></a>不自改悔，<a id="a-Ca"></a>亦不施心在道品之中，<a id="a-Cb"></a>是谓斯比丘心弊不断。</p>
  <p id="aCc">“复次，<a id="a-Cd"></a>比丘，<a id="a-Ce"></a>心意不定而修梵行：<a id="a-Cf"></a>‘我以此梵行之德，<a id="a-Cg"></a>生于天上，<a id="a-Ch"></a>若诸神祇。<a id="a-Ci"></a>’然彼比丘以此心行修于梵行，<a id="a-Cj"></a>心不专在道品之中；<a id="a-Ck"></a>心已不在道品之中，<a id="a-Cl"></a>是谓心弊不断。<a id="a-Cm"></a>如是比丘心五弊不断。</p>
  <p id="aCn">“云何比丘心五结不断？<a id="a-Co"></a>于是，<a id="a-Cp"></a>比丘，<a id="a-Cq"></a>懈怠不求方便；<a id="a-Cr"></a>彼比丘已有懈怠，<a id="a-Cs"></a>不求方便，<a id="a-Ct"></a>是谓斯比丘心结不断。</p>
  <p id="aCu">“复次，<a id="a-Cv"></a>比丘，<a id="a-Cw"></a>恒喜多妄，<a id="a-Cx"></a>贪在眠寐；<a id="a-Cy"></a>彼比丘以喜多妄，<a id="a-Cz"></a>贪在眠寐，<a id="a-D0"></a>是谓斯比丘第二心结不断。</p>
  <p id="aD1">“复次，<a id="a-D2"></a>比丘，<a id="a-D3"></a>意不定，<a id="a-D4"></a>恒喜多乱；<a id="a-D5"></a>彼比丘心已乱不定，<a id="a-D6"></a>是谓比丘第三心结不断。</p>
  <p id="aD7">“复次，<a id="a-D8"></a>比丘，<a id="a-D9"></a>根门不定；<a id="a-DA"></a>彼比丘已根门不定，<a id="a-DB"></a>是谓比丘第四心结不断。</p>
  <p id="aDC">“复次，<a id="a-DD"></a>比丘，<a id="a-DE"></a>恒喜在市，<a id="a-DF"></a>不在静处，<a id="a-DG"></a>是谓比丘第五心结不断。</p>
  <p id="aDH">“若比丘、<a id="a-DI"></a>比丘尼有此五心弊、<a id="a-DJ"></a>五心结不断，<a id="a-DK"></a>彼比丘、<a id="a-DL"></a>比丘尼昼夜之中善法断绝，<a id="a-DM"></a>无有增益。<a id="a-DN"></a>犹如鸡子若八、<a id="a-DO"></a>若十、<a id="a-DP"></a>若十二，<a id="a-DQ"></a>不随时覆荫，<a id="a-DR"></a>不随菢，<a id="a-DS"></a>不随时将护。<a id="a-DT"></a>彼鸡虽生此念：<a id="a-DU"></a>‘使我鸡子得全无他。<a id="a-DV"></a>’然此鸡子终不安隐。<a id="a-DW"></a>所以然者？<a id="a-DX"></a>皆由不随时将护之所致，<a id="a-DY"></a>后复断坏，<a id="a-DZ"></a>不成其子。<a id="a-Da"></a>此亦如是，<a id="a-Db"></a>若比丘、<a id="a-Dc"></a>比丘尼五心结不断，<a id="a-Dd"></a>五心弊不除，<a id="a-De"></a>昼夜之中于善法减，<a id="a-Df"></a>无有增益。</p>
  <p id="aDg">“若复比丘、<a id="a-Dh"></a>比丘尼五心结断，<a id="a-Di"></a>五心弊除，<a id="a-Dj"></a>昼夜之中善法增益，<a id="a-Dk"></a>无有损减。<a id="a-Dl"></a>犹如鸡子若八、<a id="a-Dm"></a>若十、<a id="a-Dn"></a>若十二，<a id="a-Do"></a>随时将护，<a id="a-Dp"></a>随时育养，<a id="a-Dq"></a>随时荫覆。<a id="a-Dr"></a>彼鸡虽生斯念：<a id="a-Ds"></a>‘使我鸡子全不成就。<a id="a-Dt"></a>’然彼鸡子自然成就，<a id="a-Du"></a>安隐无为。<a id="a-Dv"></a>所以然者？<a id="a-Dw"></a>随时长养，<a id="a-Dx"></a>令得无为，<a id="a-Dy"></a>时诸鸡子寻得出外。<a id="a-Dz"></a>此亦如是，<a id="a-E0"></a>若比丘、<a id="a-E1"></a>比丘尼五心弊断，<a id="a-E2"></a>五心结除，<a id="a-E3"></a>彼比丘、<a id="a-E4"></a>比丘尼于长夜之中善法增益，<a id="a-E5"></a>无有损减。</p>
  <p id="aE6">“是故，<a id="a-E7"></a>比丘、<a id="a-E8"></a>若比丘尼当施设心无有犹豫狐疑于佛、<a id="a-E9"></a>犹豫狐疑于法、<a id="a-EA"></a>犹豫狐疑于众。<a id="a-EB"></a>具足于戒律，<a id="a-EC"></a>心意专正，<a id="a-ED"></a>无有错乱，<a id="a-EE"></a>亦不兴意希望余法，<a id="a-EF"></a>亦不侥幸修梵行：<a id="a-EG"></a>‘我当以此行法作天、<a id="a-EH"></a>人身，<a id="a-EI"></a>神妙尊豪。<a id="a-EJ"></a>’</p>
  <p id="aEK">“若复有比丘、<a id="a-EL"></a>比丘尼无有狐疑犹豫于佛、<a id="a-EM"></a>法、<a id="a-EN"></a>圣众，<a id="a-EO"></a>亦无犯戒，<a id="a-EP"></a>无所漏失。<a id="a-EQ"></a>我今告汝，<a id="a-ER"></a>重瞩累汝，<a id="a-ES"></a>彼比丘当趣二处：<a id="a-ET"></a>若生天上、<a id="a-EU"></a>若在人中。<a id="a-EV"></a>犹如人处极热之中，<a id="a-EW"></a>兼复饥渴，<a id="a-EX"></a>遇得阴凉之处，<a id="a-EY"></a>得冷泉水饮。<a id="a-EZ"></a>彼人虽生斯念：<a id="a-Ea"></a>‘我虽遇阴凉冷水饮之’，<a id="a-Eb"></a>犹不断饥渴。<a id="a-Ec"></a>但彼人暑热已尽，<a id="a-Ed"></a>饥渴已除。<a id="a-Ee"></a>此亦如是，<a id="a-Ef"></a>若比丘、<a id="a-Eg"></a>比丘尼无狐疑犹豫于如来所者，<a id="a-Eh"></a>彼比丘便趣二处：<a id="a-Ei"></a>若生天上、<a id="a-Ej"></a>若处人中。<a id="a-Ek"></a>若比丘、<a id="a-El"></a>比丘尼当求方便，<a id="a-Em"></a>断心五弊，<a id="a-En"></a>除心五结。<a id="a-Eo"></a>如是，<a id="a-Ep"></a>诸比丘，<a id="a-Eq"></a>当作是学！</p>
  <p id="aEr">尔时，<a id="a-Es"></a>诸比丘闻佛所说，<a id="a-Et"></a>欢喜奉行。</p>
  <p id="aEu">闻如是：<a id="a-Ev"></a>一时，<a id="a-Ew"></a>佛在舍卫国祇树给孤独园。</p>
  <p id="aEx">尔时，<a id="a-Ey"></a>世尊告诸比丘：<a id="a-Ez"></a>“或有是时，<a id="a-F0"></a>王威不普，<a id="a-F1"></a>盗贼竞兴；<a id="a-F2"></a>贼已竞兴，<a id="a-F3"></a>村家、<a id="a-F4"></a>城郭、<a id="a-F5"></a>人民之类皆悉败亡，<a id="a-F6"></a>或遭遇饥馑取命终者。<a id="a-F7"></a>设彼众生于饥馑取命终者，<a id="a-F8"></a>皆堕三恶趣。<a id="a-F9"></a>今此精进比丘亦复如是，<a id="a-FA"></a>若持戒减少，<a id="a-FB"></a>尔时恶比丘竞起；<a id="a-FC"></a>恶比丘已竞起恶，<a id="a-FD"></a>正法渐衰，<a id="a-FE"></a>增益非法，<a id="a-FF"></a>非法已增益，<a id="a-FG"></a>其中众生皆堕三恶趣。</p>
  <p id="aFH">“若复是时，<a id="a-FI"></a>王威远接，<a id="a-FJ"></a>贼便隐藏；<a id="a-FK"></a>王已远接，<a id="a-FL"></a>城郭、<a id="a-FM"></a>村落、<a id="a-FN"></a>人民炽盛。<a id="a-FO"></a>今此精进比丘亦复如是，<a id="a-FP"></a>若持戒完具，<a id="a-FQ"></a>尔时犯戒比丘渐衰耗，<a id="a-FR"></a>正法兴隆，<a id="a-FS"></a>非法衰耗，<a id="a-FT"></a>其中众生命终之后皆生天上、<a id="a-FU"></a>人中。<a id="a-FV"></a>是故，<a id="a-FW"></a>比丘，<a id="a-FX"></a>当念具足戒律，<a id="a-FY"></a>威仪礼节，<a id="a-FZ"></a>无令缺减。<a id="a-Fa"></a>如是，<a id="a-Fb"></a>比丘，<a id="a-Fc"></a>当作是学！<a id="a-Fd"></a>”</p>
  <p id="aFe">尔时，<a id="a-Ff"></a>诸比丘闻佛所说，<a id="a-Fg"></a>欢喜奉行。</p>
  <p id="aFh">闻如是：<a id="a-Fi"></a>一时，<a id="a-Fj"></a>佛在舍卫国祇树给孤独园。</p>
  <p id="aFk">尔时，<a id="a-Fl"></a>世尊告诸比丘：<a id="a-Fm"></a>“宁常眠寐，<a id="a-Fn"></a>不于觉寤之中思惟乱想，<a id="a-Fo"></a>身坏命终，<a id="a-Fp"></a>生于恶趣。<a id="a-Fq"></a>宁以火烧铁锥而烙于眼，<a id="a-Fr"></a>不以视色兴起乱想。<a id="a-Fs"></a>兴想比丘为识所败，<a id="a-Ft"></a>比丘已为识所败，<a id="a-Fu"></a>必当趣三恶道：<a id="a-Fv"></a>地狱、<a id="a-Fw"></a>畜生、<a id="a-Fx"></a>饿鬼。</p>
  <p id="aFy">“今我所以说者何？<a id="a-Fz"></a>彼人宁常睡眠，<a id="a-G0"></a>不于觉寤之中思惟乱想；<a id="a-G1"></a>宁以利锥刺坏其耳，<a id="a-G2"></a>不以听声兴起乱想。<a id="a-G3"></a>兴想比丘为识所败，<a id="a-G4"></a>宁恒睡眠，<a id="a-G5"></a>不于觉寤起于乱想。</p>
  <p id="aG6">“宁以热钳坏其鼻根，<a id="a-G7"></a>不以闻香兴起乱想。<a id="a-G8"></a>兴想比丘为识所败，<a id="a-G9"></a>已为识所败，<a id="a-GA"></a>便堕三恶趣：<a id="a-GB"></a>地狱、<a id="a-GC"></a>畜生、<a id="a-GD"></a>饿鬼。<a id="a-GE"></a>我所说者，<a id="a-GF"></a>正谓此耳！</p>
  <p id="aGG">“宁以利剑截断其舌，<a id="a-GH"></a>不以恶言、<a id="a-GI"></a>粗语堕三恶趣：<a id="a-GJ"></a>地狱、<a id="a-GK"></a>畜生、<a id="a-GL"></a>饿鬼。<a id="a-GM"></a>宁常睡眠，<a id="a-GN"></a>不于觉寤兴起乱想。</p>
  <p id="aGO">“宁以热铜叶缠裹其身，<a id="a-GP"></a>不共长者、<a id="a-GQ"></a>居士、<a id="a-GR"></a>婆罗门女共相交接；<a id="a-GS"></a>设与交接言语往返者，<a id="a-GT"></a>必堕三恶趣：<a id="a-GU"></a>地狱、<a id="a-GV"></a>畜生、<a id="a-GW"></a>饿鬼。<a id="a-GX"></a>我所说者，<a id="a-GY"></a>正谓此耳！</p>
  <p id="aGZ">“宁恒睡眠，<a id="a-Ga"></a>不以觉寤意有所念，<a id="a-Gb"></a>欲坏圣众；<a id="a-Gc"></a>已坏圣众，<a id="a-Gd"></a>堕五逆罪，<a id="a-Ge"></a>亿千诸佛终不疗救。<a id="a-Gf"></a>夫斗乱众者，<a id="a-Gg"></a>必当堕不救之罪。<a id="a-Gh"></a>是故，<a id="a-Gi"></a>我今说宁常睡眠，<a id="a-Gj"></a>不于觉寤意有所念，<a id="a-Gk"></a>欲坏圣众，<a id="a-Gl"></a>受无救之罪。<a id="a-Gm"></a>是故，<a id="a-Gn"></a>比丘，<a id="a-Go"></a>当将护六情，<a id="a-Gp"></a>无令漏失。<a id="a-Gq"></a>如是，<a id="a-Gr"></a>比丘，<a id="a-Gs"></a>当作是学！<a id="a-Gt"></a>”</p>
  <p id="aGu">尔时，<a id="a-Gv"></a>诸比丘闻佛所说，<a id="a-Gw"></a>欢喜奉行。</p>
  <p id="aGx">闻如是：<a id="a-Gy"></a>一时，<a id="a-Gz"></a>佛在舍卫国祇树给孤独园。</p>
  <p id="aH0">尔时，<a id="a-H1"></a>阿那邠祁长者有四儿，<a id="a-H2"></a>不事佛、<a id="a-H3"></a>法、<a id="a-H4"></a>圣众，<a id="a-H5"></a>亦复不自归命佛、<a id="a-H6"></a>法、<a id="a-H7"></a>圣众。<a id="a-H8"></a>是时，<a id="a-H9"></a>阿那邠祁长者告四儿曰：<a id="a-HA"></a>“汝等各各自归佛、<a id="a-HB"></a>法、<a id="a-HC"></a>圣众，<a id="a-HD"></a>长夜之中获福无量！<a id="a-HE"></a>”</p>
  <p id="aHF">诸儿白父：<a id="a-HG"></a>“我等诸子不堪自归佛、<a id="a-HH"></a>法、<a id="a-HI"></a>圣众。<a id="a-HJ"></a>”</p>
  <p id="aHK">阿那邠祁长者告曰：<a id="a-HL"></a>“我今各赐卿等纯金千两，<a id="a-HM"></a>随我教敕，<a id="a-HN"></a>自归命佛、<a id="a-HO"></a>法、<a id="a-HP"></a>圣众。<a id="a-HQ"></a>”</p>
  <p id="aHR">诸子白言：<a id="a-HS"></a>“我等不堪任自归佛、<a id="a-HT"></a>法、<a id="a-HU"></a>圣众。<a id="a-HV"></a>”</p>
  <p id="aHW">父复告曰：<a id="a-HX"></a>“加赐汝二千、<a id="a-HY"></a>三千、<a id="a-HZ"></a>四千、<a id="a-Ha"></a>五千两纯金，<a id="a-Hb"></a>宜当自归佛、<a id="a-Hc"></a>法、<a id="a-Hd"></a>圣众，<a id="a-He"></a>长夜之中获福无量！<a id="a-Hf"></a>”</p>
  <p id="aHg">尔时，<a id="a-Hh"></a>诸子闻斯语已，<a id="a-Hi"></a>默然受之。<a id="a-Hj"></a>是时，<a id="a-Hk"></a>诸子白阿那邠祁长者曰：<a id="a-Hl"></a>“我等当云何自归佛、<a id="a-Hm"></a>法、<a id="a-Hn"></a>圣众？<a id="a-Ho"></a>”</p>
  <p id="aHp">阿那邠祁长者报曰：<a id="a-Hq"></a>“汝等尽来，<a id="a-Hr"></a>随吾至世尊所。<a id="a-Hs"></a>若世尊有所说者，<a id="a-Ht"></a>汝等当念奉行。<a id="a-Hu"></a>”</p>
  <p id="aHv">诸子白父：<a id="a-Hw"></a>“如来今为所在？<a id="a-Hx"></a>去此远近？<a id="a-Hy"></a>”</p>
  <p id="aHz">其父报曰：<a id="a-I0"></a>“今如来、<a id="a-I1"></a>至真、<a id="a-I2"></a>等正觉近在舍卫国，<a id="a-I3"></a>止吾园中。<a id="a-I4"></a>”</p>
  <p id="aI5">时，<a id="a-I6"></a>阿那邠祁将四儿往至世尊所；<a id="a-I7"></a>到已，<a id="a-I8"></a>头面礼足，<a id="a-I9"></a>在一面立。<a id="a-IA"></a>尔时，<a id="a-IB"></a>长者白世尊言：<a id="a-IC"></a>“我今四子不自归佛、<a id="a-ID"></a>法、<a id="a-IE"></a>圣众，<a id="a-IF"></a>近昨各赐五千两金，<a id="a-IG"></a>劝令事佛、<a id="a-IH"></a>法、<a id="a-II"></a>圣众。<a id="a-IJ"></a>惟愿世尊各与说法，<a id="a-IK"></a>使长夜之中受福无量！<a id="a-IL"></a>”</p>
  <p id="aIM">尔时，<a id="a-IN"></a>世尊与长者四子渐渐说法，<a id="a-IO"></a>劝令欢喜。<a id="a-IP"></a>长者诸子闻佛说法，<a id="a-IQ"></a>踊跃欢喜，<a id="a-IR"></a>不能自胜，<a id="a-IS"></a>前自长跪，<a id="a-IT"></a>白世尊言：<a id="a-IU"></a>“我等各各自归世尊、<a id="a-IV"></a>正法、<a id="a-IW"></a>圣众，<a id="a-IX"></a>自今已后，<a id="a-IY"></a>不复杀生，<a id="a-IZ"></a>乃至不饮酒。<a id="a-Ia"></a>”如是再三。</p>
  <p id="aIb">时，<a id="a-Ic"></a>阿那邠祁长者白世尊言：<a id="a-Id"></a>“若使有人出物雇人使事佛者，<a id="a-Ie"></a>其福云何？<a id="a-If"></a>”</p>
  <p id="aIg">世尊告曰：<a id="a-Ih"></a>“善哉！<a id="a-Ii"></a>善哉！<a id="a-Ij"></a>长者，<a id="a-Ik"></a>乃致斯问，<a id="a-Il"></a>天、<a id="a-Im"></a>人得安，<a id="a-In"></a>乃能问如来斯义。<a id="a-Io"></a>善思念之，<a id="a-Ip"></a>吾当为汝说。<a id="a-Iq"></a>”时长者从佛受教。</p>
  <p id="aIr">世尊告曰：<a id="a-Is"></a>“有四大藏。<a id="a-It"></a>云何为四？<a id="a-Iu"></a>有伊罗钵龙在乾陀卫，<a id="a-Iv"></a>此名一藏，<a id="a-Iw"></a>无数珍宝积满其宫；<a id="a-Ix"></a>复有斑稠大藏在蜜缔罗国，<a id="a-Iy"></a>珍宝积聚不可称计；<a id="a-Iz"></a>复有宾伽罗大藏在须赖吒国，<a id="a-J0"></a>珍宝积聚不可称计；<a id="a-J1"></a>复有蠰佉大藏在婆罗柰国，<a id="a-J2"></a>珍宝积聚不可称计。<a id="a-J3"></a>设阎浮地男女大小，<a id="a-J4"></a>各各探抱四年四月四日，<a id="a-J5"></a>取伊罗钵藏者，<a id="a-J6"></a>终不减少；<a id="a-J7"></a>斑稠藏四年四月四日，<a id="a-J8"></a>各来取者，<a id="a-J9"></a>不知减少；<a id="a-JA"></a>宾伽罗藏四年四月四日，<a id="a-JB"></a>各各取者不知减少；<a id="a-JC"></a>蠰佉大藏在婆罗柰国四年四月四日，<a id="a-JD"></a>取者不知减少。<a id="a-JE"></a>是谓，<a id="a-JF"></a>长者，<a id="a-JG"></a>四大宝藏，<a id="a-JH"></a>若阎浮地男女大小，<a id="a-JI"></a>各各探抱经四年四月四日，<a id="a-JJ"></a>不知减少。</p>
  <p id="aJK">“将来之世有佛名弥勒，<a id="a-JL"></a>出现于世。<a id="a-JM"></a>尔时，<a id="a-JN"></a>国界名鸡头，<a id="a-JO"></a>王所治处，<a id="a-JP"></a>东西十二由延，<a id="a-JQ"></a>南北七由延，<a id="a-JR"></a>人民炽盛，<a id="a-JS"></a>谷米丰登。<a id="a-JT"></a>鸡头王治处，<a id="a-JU"></a>绕城七匝有四池水，<a id="a-JV"></a>各纵广一由延，<a id="a-JW"></a>金沙在下；<a id="a-JX"></a>优钵莲华、<a id="a-JY"></a>拘勿头华、<a id="a-JZ"></a>分陀利华各生其中，<a id="a-Ja"></a>水像金色、<a id="a-Jb"></a>银色、<a id="a-Jc"></a>水精色、<a id="a-Jd"></a>琉璃色。<a id="a-Je"></a>设银水凝冻化成为银，<a id="a-Jf"></a>若金水冻化成为金，<a id="a-Jg"></a>若琉璃水冻化为琉璃，<a id="a-Jh"></a>若水精水冻化为水精。</p>
  <p id="aJi">“长者当知：<a id="a-Jj"></a>尔时，<a id="a-Jk"></a>有四大城门；<a id="a-Jl"></a>银池水中金作门阈，<a id="a-Jm"></a>金池水中银作门阈，<a id="a-Jn"></a>琉璃池中水精作门阈，<a id="a-Jo"></a>水精池中琉璃作门阈。</p>
  <p id="aJp">“长者当知：<a id="a-Jq"></a>尔时，<a id="a-Jr"></a>鸡头城中周匝悬铃。<a id="a-Js"></a>是时，<a id="a-Jt"></a>铃声皆出五乐之音。<a id="a-Ju"></a>尔时，<a id="a-Jv"></a>城中恒有七种之声。<a id="a-Jw"></a>云何为七？<a id="a-Jx"></a>贝声、<a id="a-Jy"></a>鼓声、<a id="a-Jz"></a>琴声、<a id="a-K0"></a>小鼓声、<a id="a-K1"></a>圆鼓声、<a id="a-K2"></a>鞞鼓声、<a id="a-K3"></a>歌舞声为七。<a id="a-K4"></a>尔时，<a id="a-K5"></a>鸡头城中生自然粳米，<a id="a-K6"></a>皆长三寸，<a id="a-K7"></a>极为香美，<a id="a-K8"></a>出众味上。<a id="a-K9"></a>寻取寻生，<a id="a-KA"></a>皆不见所取之处。<a id="a-KB"></a>尔时，<a id="a-KC"></a>有王名蠰佉，<a id="a-KD"></a>以法化治，<a id="a-KE"></a>七宝具足。</p>
  <p id="aKF">“长者当知：<a id="a-KG"></a>尔时，<a id="a-KH"></a>典藏人名为善宝，<a id="a-KI"></a>高德智慧，<a id="a-KJ"></a>天眼第一，<a id="a-KK"></a>皆能知宝藏处所。<a id="a-KL"></a>有主之藏自然拥护，<a id="a-KM"></a>无主之藏便奉上王。<a id="a-KN"></a>尔时，<a id="a-KO"></a>伊罗体龙王、<a id="a-KP"></a>般稠龙王、<a id="a-KQ"></a>宾伽罗龙王、<a id="a-KR"></a>蠰佉龙王，<a id="a-KS"></a>是时四龙王主典宝藏，<a id="a-KT"></a>皆往至善宝典藏所，<a id="a-KU"></a>而语之曰：<a id="a-KV"></a>‘欲所须者，<a id="a-KW"></a>我等相给。<a id="a-KX"></a>’时四龙王惟愿奉上四藏之宝，<a id="a-KY"></a>以自营己。<a id="a-KZ"></a>时，<a id="a-Ka"></a>善宝典主即取四藏之宝，<a id="a-Kb"></a>奉上蠰佉王金宝羽车。<a id="a-Kc"></a>”</p>
  <p id="aKd">尔时，<a id="a-Ke"></a>世尊便说斯偈：</p>
  <p id="aKf">“伊罗在乾陀，<a id="a-Kg"></a>蜜絺在般稠，</p>
  <p id="aKh">宾伽须赖国，<a id="a-Ki"></a>蠰佉婆罗国，</p>
  <p id="aKj">此是四宝藏，<a id="a-Kk"></a>种种藏充满。</p>
  <p id="aKl">尔时当出现，<a id="a-Km"></a>功德之所至，</p>
  <p id="aKn">奉上彼圣王，<a id="a-Ko"></a>金银宝羽车，</p>
  <p id="aKp">诸神皆拥护，<a id="a-Kq"></a>长者受其福。</p>
  <p id="aKr">“尔时，<a id="a-Ks"></a>有佛出世，<a id="a-Kt"></a>名为弥勒、<a id="a-Ku"></a>至真、<a id="a-Kv"></a>等正觉、<a id="a-Kw"></a>明行成为、<a id="a-Kx"></a>善逝、<a id="a-Ky"></a>世间解、<a id="a-Kz"></a>无上士、<a id="a-L0"></a>道法御、<a id="a-L1"></a>天人师，<a id="a-L2"></a>号佛、<a id="a-L3"></a>众佑，<a id="a-L4"></a>教化人民。<a id="a-L5"></a>长者当知：<a id="a-L6"></a>尔时，<a id="a-L7"></a>善宝典藏者，<a id="a-L8"></a>岂异人乎？<a id="a-L9"></a>莫作是观！<a id="a-LA"></a>所以然者？<a id="a-LB"></a>尔时藏主者，<a id="a-LC"></a>今长者是也。</p>
  <p id="aLD">“时，<a id="a-LE"></a>蠰佉王以金银广作福德，<a id="a-LF"></a>将八万四千大臣，<a id="a-LG"></a>前后围绕，<a id="a-LH"></a>往至弥勒所，<a id="a-LI"></a>出家学道。<a id="a-LJ"></a>尔时，<a id="a-LK"></a>典藏亦复广作福德，<a id="a-LL"></a>亦当出家学道，<a id="a-LM"></a>尽于苦际。<a id="a-LN"></a>皆由长者将导四子，<a id="a-LO"></a>使自归于佛、<a id="a-LP"></a>法、<a id="a-LQ"></a>比丘僧，<a id="a-LR"></a>缘是功德，<a id="a-LS"></a>不堕三恶趣。<a id="a-LT"></a>复缘此德得四大藏，<a id="a-LU"></a>亦缘此报与蠰佉作典藏主，<a id="a-LV"></a>即于彼世尽于苦际。<a id="a-LW"></a>所以然者？<a id="a-LX"></a>归佛、<a id="a-LY"></a>法、<a id="a-LZ"></a>僧，<a id="a-La"></a>其德不可量。<a id="a-Lb"></a>其有自归佛、<a id="a-Lc"></a>法、<a id="a-Ld"></a>众者，<a id="a-Le"></a>其福如是。<a id="a-Lf"></a>是故，<a id="a-Lg"></a>长者，<a id="a-Lh"></a>当慈愍有形之类，<a id="a-Li"></a>求其方便，<a id="a-Lj"></a>向佛、<a id="a-Lk"></a>法、<a id="a-Ll"></a>众。<a id="a-Lm"></a>如是，<a id="a-Ln"></a>长者，<a id="a-Lo"></a>当作是学！<a id="a-Lp"></a>”</p>
  <p id="aLq">尔时，<a id="a-Lr"></a>阿那邠祁长者欢喜踊跃，<a id="a-Ls"></a>不能自胜。<a id="a-Lt"></a>即从座起，<a id="a-Lu"></a>绕佛三匝，<a id="a-Lv"></a>作礼而去，<a id="a-Lw"></a>及其四子亦复如是。</p>
  <p id="aLx">尔时，<a id="a-Ly"></a>阿那邠祁长者及四子闻佛所说，<a id="a-Lz"></a>欢喜奉行。</p>
  <p id="aM0">闻如是：<a id="a-M1"></a>一时，<a id="a-M2"></a>佛在舍卫国祇树给孤独园。</p>
  <p id="aM3">尔时，<a id="a-M4"></a>阿那邠祁长者身抱重患。<a id="a-M5"></a>时，<a id="a-M6"></a>舍利弗以天眼观清净无瑕秽，<a id="a-M7"></a>见阿那邠祁长者身抱重患，<a id="a-M8"></a>寻告阿难曰：<a id="a-M9"></a>“汝来共至阿那邠祁长者所问讯。<a id="a-MA"></a>”</p>
  <p id="aMB">时，<a id="a-MC"></a>阿难报曰：<a id="a-MD"></a>“宜知是时。<a id="a-ME"></a>”</p>
  <p id="aMF">尔时，<a id="a-MG"></a>阿难到时著衣持钵，<a id="a-MH"></a>入舍卫城乞食，<a id="a-MI"></a>以次渐渐至阿那邠祁长者家，<a id="a-MJ"></a>即便就座。<a id="a-MK"></a>时舍利弗即于座上，<a id="a-ML"></a>语阿那邠祁长者曰：<a id="a-MM"></a>“汝今所疾有增有损乎？<a id="a-MN"></a>觉知苦痛渐渐除，<a id="a-MO"></a>不至增剧耶？<a id="a-MP"></a>”</p>
  <p id="aMQ">长者报曰：<a id="a-MR"></a>“我今所患极为少赖，<a id="a-MS"></a>觉增不觉减。<a id="a-MT"></a>”</p>
  <p id="aMU">舍利弗报曰：<a id="a-MV"></a>“如今，<a id="a-MW"></a>长者当忆佛：<a id="a-MX"></a>是谓如来、<a id="a-MY"></a>至真、<a id="a-MZ"></a>等正觉、<a id="a-Ma"></a>明行成为、<a id="a-Mb"></a>善逝、<a id="a-Mc"></a>世间解、<a id="a-Md"></a>无上士、<a id="a-Me"></a>道法御、<a id="a-Mf"></a>天人师，<a id="a-Mg"></a>号佛、<a id="a-Mh"></a>众佑。<a id="a-Mi"></a>亦当追忆念法：<a id="a-Mj"></a>如来法者，<a id="a-Mk"></a>极为甚深，<a id="a-Ml"></a>可尊可贵，<a id="a-Mm"></a>无与等者，<a id="a-Mn"></a>贤圣之所修行。<a id="a-Mo"></a>亦当念僧：<a id="a-Mp"></a>如来众者，<a id="a-Mq"></a>上下和顺，<a id="a-Mr"></a>无有诤讼，<a id="a-Ms"></a>法法成就。<a id="a-Mt"></a>圣众者，<a id="a-Mu"></a>戒成就、<a id="a-Mv"></a>三昧成就、<a id="a-Mw"></a>智慧成就、<a id="a-Mx"></a>解脱成就、<a id="a-My"></a>解脱见慧成就。<a id="a-Mz"></a>所谓僧者，<a id="a-N0"></a>四双八辈，<a id="a-N1"></a>此名如来圣众，<a id="a-N2"></a>可尊可贵，<a id="a-N3"></a>是世间无上福田。<a id="a-N4"></a>长者，<a id="a-N5"></a>若修行念佛、<a id="a-N6"></a>念法、<a id="a-N7"></a>念比丘僧者，<a id="a-N8"></a>其德不可称计，<a id="a-N9"></a>获甘露灭尽之处。</p>
  <p id="aNA">“若善男子、<a id="a-NB"></a>善女人念三尊已，<a id="a-NC"></a>佛、<a id="a-ND"></a>法、<a id="a-NE"></a>圣众，<a id="a-NF"></a>堕三恶趣者，<a id="a-NG"></a>终无此事！<a id="a-NH"></a>若彼善男子、<a id="a-NI"></a>善女人修念三尊，<a id="a-NJ"></a>必至善处天上、<a id="a-NK"></a>人中。<a id="a-NL"></a>然后，<a id="a-NM"></a>长者，<a id="a-NN"></a>不起于色，<a id="a-NO"></a>亦不依色而起于识；<a id="a-NP"></a>不起于声，<a id="a-NQ"></a>不依声而起于识；<a id="a-NR"></a>不起香，<a id="a-NS"></a>不依香而起于识；<a id="a-NT"></a>不起于味，<a id="a-NU"></a>不依味而起于识；<a id="a-NV"></a>不起细滑，<a id="a-NW"></a>不依细滑而起于识；<a id="a-NX"></a>不起意，<a id="a-NY"></a>不依意而起于识；<a id="a-NZ"></a>不起今世、<a id="a-Na"></a>后世，<a id="a-Nb"></a>不依今世、<a id="a-Nc"></a>后世而起于识；<a id="a-Nd"></a>不起于爱，<a id="a-Ne"></a>莫依爱而起于识。<a id="a-Nf"></a>所以然者。<a id="a-Ng"></a>缘爱有受，<a id="a-Nh"></a>缘受有有，<a id="a-Ni"></a>缘有有生，<a id="a-Nj"></a>缘生有死、<a id="a-Nk"></a>愁、<a id="a-Nl"></a>忧、<a id="a-Nm"></a>苦、<a id="a-Nn"></a>恼，<a id="a-No"></a>不可称计。<a id="a-Np"></a>是谓有此五苦盛阴，<a id="a-Nq"></a>无有我、<a id="a-Nr"></a>人、<a id="a-Ns"></a>寿、<a id="a-Nt"></a>命。</p>
  <p id="aNu">“士夫、<a id="a-Nv"></a>萌兆、<a id="a-Nw"></a>有形之类，<a id="a-Nx"></a>若眼起时则起，<a id="a-Ny"></a>亦不知来处；<a id="a-Nz"></a>若眼灭时则灭，<a id="a-O0"></a>亦不知去处。<a id="a-O1"></a>无有而眼生，<a id="a-O2"></a>已有而眼灭，<a id="a-O3"></a>皆由合会诸法因缘。<a id="a-O4"></a>所谓因缘法者，<a id="a-O5"></a>缘是有是，<a id="a-O6"></a>无是则无。<a id="a-O7"></a>所谓无明缘行，<a id="a-O8"></a>行缘识，<a id="a-O9"></a>识缘名色，<a id="a-OA"></a>名色缘六入，<a id="a-OB"></a>六入缘更乐，<a id="a-OC"></a>更乐缘痛，<a id="a-OD"></a>痛缘爱，<a id="a-OE"></a>爱缘受，<a id="a-OF"></a>受缘有，<a id="a-OG"></a>有缘生，<a id="a-OH"></a>生缘死，<a id="a-OI"></a>死缘愁、<a id="a-OJ"></a>忧、<a id="a-OK"></a>苦、<a id="a-OL"></a>恼，<a id="a-OM"></a>不可称计。<a id="a-ON"></a>耳、<a id="a-OO"></a>鼻、<a id="a-OP"></a>舌、<a id="a-OQ"></a>身、<a id="a-OR"></a>意，<a id="a-OS"></a>亦复如是，<a id="a-OT"></a>无有而生，<a id="a-OU"></a>已有而灭，<a id="a-OV"></a>亦复不知来处，<a id="a-OW"></a>亦不知去处，<a id="a-OX"></a>皆由合会诸法因缘。<a id="a-OY"></a>是谓，<a id="a-OZ"></a>长者，<a id="a-Oa"></a>名为空行第一之法。<a id="a-Ob"></a>”</p>
  <p id="aOc">是时，<a id="a-Od"></a>阿那邠祁长者悲泣涕零，<a id="a-Oe"></a>不能自止。</p>
  <p id="aOf">时，<a id="a-Og"></a>舍利弗语阿那邠祁曰：<a id="a-Oh"></a>“以何因缘悲感乃尔乎？<a id="a-Oi"></a>”</p>
  <p id="aOj">长者报曰：<a id="a-Ok"></a>“我不悲感。<a id="a-Ol"></a>所以然者？<a id="a-Om"></a>我昔日来数承事佛，<a id="a-On"></a>亦复尊敬诸长老比丘，<a id="a-Oo"></a>亦不闻如斯尊重之法，<a id="a-Op"></a>如舍利弗之所演说。<a id="a-Oq"></a>”</p>
  <p id="aOr">是时，<a id="a-Os"></a>阿难语阿那邠祁曰：<a id="a-Ot"></a>“长者当知：<a id="a-Ou"></a>世间有二种之人，<a id="a-Ov"></a>如来之所说。<a id="a-Ow"></a>云何为二？<a id="a-Ox"></a>一者、<a id="a-Oy"></a>知乐，<a id="a-Oz"></a>二者、<a id="a-P0"></a>知苦。<a id="a-P1"></a>彼习乐之人，<a id="a-P2"></a>所谓尊者耶输提族姓子是。<a id="a-P3"></a>彼习苦之人，<a id="a-P4"></a>婆伽梨比丘是。<a id="a-P5"></a>又复，<a id="a-P6"></a>长者，<a id="a-P7"></a>耶输提比丘解空第一；<a id="a-P8"></a>信解脱者，<a id="a-P9"></a>婆伽梨比丘。<a id="a-PA"></a>又复，<a id="a-PB"></a>长者，<a id="a-PC"></a>知苦之人、<a id="a-PD"></a>知乐之人，<a id="a-PE"></a>二人心俱解脱。<a id="a-PF"></a>二俱如来弟子无与等者，<a id="a-PG"></a>由其不没不生，<a id="a-PH"></a>二人勤受佛教，<a id="a-PI"></a>亦无懈废；<a id="a-PJ"></a>但心有增减故，<a id="a-PK"></a>人有知者，<a id="a-PL"></a>有不知者。<a id="a-PM"></a>如长者之所说：<a id="a-PN"></a>‘我昔已来承事诸佛，<a id="a-PO"></a>恭敬长老比丘，<a id="a-PP"></a>初不闻如斯尊重之法，<a id="a-PQ"></a>如舍利弗之所说。<a id="a-PR"></a>’耶输提比丘观视于地，<a id="a-PS"></a>而心得解脱；<a id="a-PT"></a>婆伽梨比丘观视于刀，<a id="a-PU"></a>即时心得解脱。<a id="a-PV"></a>是故，<a id="a-PW"></a>长者，<a id="a-PX"></a>当作如婆伽梨比丘之比。<a id="a-PY"></a>”</p>
  <p id="aPZ">是时，<a id="a-Pa"></a>舍利弗广与说法，<a id="a-Pb"></a>劝令欢喜，<a id="a-Pc"></a>使发无上之心，<a id="a-Pd"></a>即从座起而去。</p>
  <p id="aPe">舍利弗、<a id="a-Pf"></a>阿难去未久，<a id="a-Pg"></a>须臾之顷阿那邠祁长者命终，<a id="a-Ph"></a>便生三十三天。<a id="a-Pi"></a>尔时，<a id="a-Pj"></a>阿那邠祁天子有五事功德，<a id="a-Pk"></a>胜彼诸天。<a id="a-Pl"></a>云何为五？<a id="a-Pm"></a>所谓天寿、<a id="a-Pn"></a>天色、<a id="a-Po"></a>天乐、<a id="a-Pp"></a>天威神、<a id="a-Pq"></a>天光明。<a id="a-Pr"></a>尔时，<a id="a-Ps"></a>阿那邠祁天子便作是念：<a id="a-Pt"></a>“我今获此天身皆由如来之恩，<a id="a-Pu"></a>今我不宜于五欲自娱乐，<a id="a-Pv"></a>先应至世尊所，<a id="a-Pw"></a>拜跪问讯。<a id="a-Px"></a>”时，<a id="a-Py"></a>阿那邠祁天子将诸天人，<a id="a-Pz"></a>前后围绕，<a id="a-Q0"></a>持诸天华散如来身上。<a id="a-Q1"></a>时，<a id="a-Q2"></a>如来在舍卫祇树给孤独园。<a id="a-Q3"></a>时，<a id="a-Q4"></a>彼天子在虚空中，<a id="a-Q5"></a>叉手向世尊，<a id="a-Q6"></a>便说斯偈：</p>
  <p id="aQ7">“此是祇洹界，<a id="a-Q8"></a>仙人众娱戏，</p>
  <p id="aQ9">法王所治处，<a id="a-QA"></a>当发欢悦心。<a id="a-QB"></a>”</p>
  <p id="aQC">尔时，<a id="a-QD"></a>阿那邠祁天子说斯偈已，<a id="a-QE"></a>如来默然可之。<a id="a-QF"></a>时，<a id="a-QG"></a>彼天子即生此念：<a id="a-QH"></a>“如来已然可。<a id="a-QI"></a>我即舍神足，<a id="a-QJ"></a>在一面立。<a id="a-QK"></a>”</p>
  <p id="aQL">时，<a id="a-QM"></a>阿那邠祁天子白世尊言：<a id="a-QN"></a>“我是须达，<a id="a-QO"></a>又名阿那邠祁，<a id="a-QP"></a>人所明了，<a id="a-QQ"></a>亦是如来弟子，<a id="a-QR"></a>受圣尊教。<a id="a-QS"></a>今取命终，<a id="a-QT"></a>生三十三天。<a id="a-QU"></a>”</p>
  <p id="aQV">世尊告曰：<a id="a-QW"></a>“汝由何恩今获此天身？<a id="a-QX"></a>”</p>
  <p id="aQY">天子白佛：<a id="a-QZ"></a>“蒙世尊之力，<a id="a-Qa"></a>得受天身。<a id="a-Qb"></a>”时，<a id="a-Qc"></a>阿那邠祁天子复以天华散如来身上，<a id="a-Qd"></a>亦散阿难及舍利弗身上，<a id="a-Qe"></a>遍绕祇洹七匝，<a id="a-Qf"></a>还没不现。</p>
  <p id="aQg">是时，<a id="a-Qh"></a>世尊告阿难曰：<a id="a-Qi"></a>“昨夜有天子来至我所，<a id="a-Qj"></a>便说斯偈：</p>
  <p id="aQk">“‘此是祇洹界，<a id="a-Ql"></a>仙人众娱戏，</p>
  <p id="aQm">法王所治处，<a id="a-Qn"></a>当发欢悦心。<a id="a-Qo"></a>’</p>
  <p id="aQp">“是时，<a id="a-Qq"></a>彼天子绕祇洹七匝，<a id="a-Qr"></a>便退而去。<a id="a-Qs"></a>汝今阿难，<a id="a-Qt"></a>汝颇识彼天子乎？<a id="a-Qu"></a>”</p>
  <p id="aQv">阿难白佛言：<a id="a-Qw"></a>“必当是阿那邠祁长者也。<a id="a-Qx"></a>”</p>
  <p id="aQy">佛告阿难：<a id="a-Qz"></a>“如汝所言。<a id="a-R0"></a>善哉！<a id="a-R1"></a>乃能以未知智而识彼天子。<a id="a-R2"></a>所以然者？<a id="a-R3"></a>彼是阿那邠祁天子。<a id="a-R4"></a>”</p>
  <p id="aR5">阿难白佛言：<a id="a-R6"></a>“阿那邠祁今生天上，<a id="a-R7"></a>为名何等？<a id="a-R8"></a>”</p>
  <p id="aR9">世尊告曰：<a id="a-RA"></a>“即名阿那邠祁。<a id="a-RB"></a>所以然者？<a id="a-RC"></a>彼天即生之日，<a id="a-RD"></a>诸天各各有此言：<a id="a-RE"></a>‘此天子在人中时，<a id="a-RF"></a>是如来弟子，<a id="a-RG"></a>恒等心普施一切，<a id="a-RH"></a>周穷济乏，<a id="a-RI"></a>作此功德已，<a id="a-RJ"></a>此是三十三天，<a id="a-RK"></a>今故续名阿那邠祁。<a id="a-RL"></a>’”</p>
  <p id="aRM">尔时，<a id="a-RN"></a>世尊告诸比丘：<a id="a-RO"></a>“阿难比丘有大功德智慧成就。<a id="a-RP"></a>阿难比丘今在学地，<a id="a-RQ"></a>智慧无与等者。<a id="a-RR"></a>所以然者？<a id="a-RS"></a>阿罗汉所应知者，<a id="a-RT"></a>阿难便知之。<a id="a-RU"></a>过去诸佛世尊所应学者，<a id="a-RV"></a>阿难皆明了知。<a id="a-RW"></a>过去时亦有斯人，<a id="a-RX"></a>闻便了知，<a id="a-RY"></a>如我今日阿难比丘瞻望方知之：<a id="a-RZ"></a>‘如来须是，<a id="a-Ra"></a>如来不须是。<a id="a-Rb"></a>’过去诸佛弟子入三昧方知未然之事，<a id="a-Rc"></a>如我今日阿难比丘睹便晓了。<a id="a-Rd"></a>”</p>
  <p id="aRe">尔时，<a id="a-Rf"></a>世尊告诸比丘：<a id="a-Rg"></a>“我声闻中博有所知，<a id="a-Rh"></a>有勇猛精进，<a id="a-Ri"></a>念不错乱，<a id="a-Rj"></a>多闻第一，<a id="a-Rk"></a>堪任孰事，<a id="a-Rl"></a>所谓阿难比丘是。<a id="a-Rm"></a>”</p>
  <p id="aRn">时，<a id="a-Ro"></a>诸比丘闻佛所说，<a id="a-Rp"></a>欢喜奉行。</p>
  <p id="aRq">闻如是：<a id="a-Rr"></a>一时，<a id="a-Rs"></a>佛在舍卫国祇树给孤独园。</p>
  <p id="aRt">尔时，<a id="a-Ru"></a>阿那邠祁长者有儿妇名曰善生，<a id="a-Rv"></a>颜貌端正，<a id="a-Rw"></a>面如桃华色。<a id="a-Rx"></a>王波斯匿大臣之女，<a id="a-Ry"></a>凭其姓望，<a id="a-Rz"></a>恃其豪族，<a id="a-S0"></a>亦不恭敬姑嫜及其夫婿，<a id="a-S1"></a>亦不事佛、<a id="a-S2"></a>法及比丘僧，<a id="a-S3"></a>亦不敬奉三尊。</p>
  <p id="aS4">是时，<a id="a-S5"></a>阿那邠祁长者便往至世尊所，<a id="a-S6"></a>头面礼足，<a id="a-S7"></a>在一面坐。<a id="a-S8"></a>尔时，<a id="a-S9"></a>长者白世尊言：<a id="a-SA"></a>“近与儿取妇，<a id="a-SB"></a>是波斯匿王第一大臣之女，<a id="a-SC"></a>自恃其姓望，<a id="a-SD"></a>不承事三尊、<a id="a-SE"></a>长老尊卑。<a id="a-SF"></a>惟愿世尊当与说法，<a id="a-SG"></a>使发欢喜，<a id="a-SH"></a>心开意解！<a id="a-SI"></a>”</p>
  <p id="aSJ">尔时，<a id="a-SK"></a>如来默然许可长者所说。</p>
  <p id="aSL">时，<a id="a-SM"></a>长者复白佛言：<a id="a-SN"></a>“惟愿世尊当受我请及比丘僧！<a id="a-SO"></a>”</p>
  <p id="aSP">尔时，<a id="a-SQ"></a>长者以见如来默然受请，<a id="a-SR"></a>即从座起，<a id="a-SS"></a>礼佛绕三匝而去；<a id="a-ST"></a>还至家中，<a id="a-SU"></a>办具种种饮食，<a id="a-SV"></a>敷好座具，<a id="a-SW"></a>寻白：<a id="a-SX"></a>“时至，<a id="a-SY"></a>惟愿世尊当受我请，<a id="a-SZ"></a>饮食已具！<a id="a-Sa"></a>”</p>
  <p id="aSb">尔时，<a id="a-Sc"></a>世尊将诸比丘众，<a id="a-Sd"></a>前后围绕，<a id="a-Se"></a>至长者家，<a id="a-Sf"></a>就座而坐。<a id="a-Sg"></a>尔时，<a id="a-Sh"></a>长者更取小座，<a id="a-Si"></a>在如来前坐。</p>
  <p id="aSj">尔时，<a id="a-Sk"></a>世尊告善生女人曰：<a id="a-Sl"></a>“长者女当知：<a id="a-Sm"></a>夫为妇人有四事。<a id="a-Sn"></a>云何为四？<a id="a-So"></a>有妇如似母，<a id="a-Sp"></a>有妇似亲亲，<a id="a-Sq"></a>有妇似贼，<a id="a-Sr"></a>有妇似婢。<a id="a-Ss"></a>汝今当知：<a id="a-St"></a>妇似母者，<a id="a-Su"></a>随时瞻视夫主，<a id="a-Sv"></a>不令有乏，<a id="a-Sw"></a>承事供养。<a id="a-Sx"></a>尔时，<a id="a-Sy"></a>诸天便复将护，<a id="a-Sz"></a>若人、<a id="a-T0"></a>非人不得其便，<a id="a-T1"></a>死便生天。<a id="a-T2"></a>是谓，<a id="a-T3"></a>长者女，<a id="a-T4"></a>此名妇人似母者也。</p>
  <p id="aT5">“彼云何有妇似亲亲？<a id="a-T6"></a>于是，<a id="a-T7"></a>长者妇见夫已，<a id="a-T8"></a>无有增减之心，<a id="a-T9"></a>同其苦乐，<a id="a-TA"></a>是谓其人似亲亲者也。</p>
  <p id="aTB">“彼云何名为妇如似贼？<a id="a-TC"></a>于是，<a id="a-TD"></a>女人若见夫已，<a id="a-TE"></a>便怀瞋恚，<a id="a-TF"></a>憎嫉夫主，<a id="a-TG"></a>亦不承事恭敬礼拜，<a id="a-TH"></a>见辄欲害，<a id="a-TI"></a>心在他所。<a id="a-TJ"></a>夫不亲妇，<a id="a-TK"></a>妇不亲夫，<a id="a-TL"></a>不为人所爱敬，<a id="a-TM"></a>诸天不拥护，<a id="a-TN"></a>恶鬼侵害，<a id="a-TO"></a>身坏命终，<a id="a-TP"></a>入地狱中，<a id="a-TQ"></a>是谓斯人如似贼也。</p>
  <p id="aTR">“彼云何名妇人如似婢也？<a id="a-TS"></a>于是，<a id="a-TT"></a>贤良之妇见夫主随时瞻视，<a id="a-TU"></a>忍其言语，<a id="a-TV"></a>终不还报；<a id="a-TW"></a>忍其寒苦，<a id="a-TX"></a>恒有慈心；<a id="a-TY"></a>于三尊所，<a id="a-TZ"></a>亦生斯念：<a id="a-Ta"></a>‘此存我在，<a id="a-Tb"></a>此衰我耗。<a id="a-Tc"></a>’以此之事，<a id="a-Td"></a>诸天拥护，<a id="a-Te"></a>若人、<a id="a-Tf"></a>非人皆悉爱念，<a id="a-Tg"></a>身坏命终，<a id="a-Th"></a>生善处天上。<a id="a-Ti"></a>是谓，<a id="a-Tj"></a>长者女，<a id="a-Tk"></a>有此四妇，<a id="a-Tl"></a>汝今为在何条？<a id="a-Tm"></a>”</p>
  <p id="aTn">时，<a id="a-To"></a>彼女人闻世尊说此语已，<a id="a-Tp"></a>前礼佛足，<a id="a-Tq"></a>白世尊言：<a id="a-Tr"></a>“惟愿世尊，<a id="a-Ts"></a>我今改往修来，<a id="a-Tt"></a>更不敢为！<a id="a-Tu"></a>自今已后，<a id="a-Tv"></a>常行礼法，<a id="a-Tw"></a>如似婢也。<a id="a-Tx"></a>”</p>
  <p id="aTy">是时，<a id="a-Tz"></a>善生女人还至夫所，<a id="a-U0"></a>头面礼足：<a id="a-U1"></a>“惟愿瞻视，<a id="a-U2"></a>当如婢也！<a id="a-U3"></a>”</p>
  <p id="aU4">是时，<a id="a-U5"></a>善生女人复至世尊所，<a id="a-U6"></a>头面礼足，<a id="a-U7"></a>在一面坐。<a id="a-U8"></a>尔时，<a id="a-U9"></a>世尊渐与说法，<a id="a-UA"></a>所谓论者：<a id="a-UB"></a>施论、<a id="a-UC"></a>戒论、<a id="a-UD"></a>生天之论，<a id="a-UE"></a>欲为不净想，<a id="a-UF"></a>淫为大秽。<a id="a-UG"></a>是时，<a id="a-UH"></a>世尊已知女人心开意解，<a id="a-UI"></a>诸佛世尊常所说法——苦、<a id="a-UJ"></a>集、<a id="a-UK"></a>尽、<a id="a-UL"></a>道，<a id="a-UM"></a>尔时世尊尽与女人说之，<a id="a-UN"></a>即于座上得法眼净。<a id="a-UO"></a>犹如新衣易染为色，<a id="a-UP"></a>此亦如是，<a id="a-UQ"></a>分别诸法，<a id="a-UR"></a>善解深妙之义，<a id="a-US"></a>自归三尊，<a id="a-UT"></a>而受五戒。</p>
  <p id="aUU">尔时，<a id="a-UV"></a>善生女人闻佛所说，<a id="a-UW"></a>欢喜奉行。</p>
  <p id="aUX">闻如是：<a id="a-UY"></a>一时，<a id="a-UZ"></a>佛在舍卫国祇树给孤独园。</p>
  <p id="aUa">尔时，<a id="a-Ub"></a>尊者舍利弗便往至世尊所，<a id="a-Uc"></a>头面礼足，<a id="a-Ud"></a>在一面坐；<a id="a-Ue"></a>须臾退坐，<a id="a-Uf"></a>白世尊言：<a id="a-Ug"></a>“世尊，<a id="a-Uh"></a>恒称誉豪尊高位，<a id="a-Ui"></a>不说卑贱。<a id="a-Uj"></a>然我，<a id="a-Uk"></a>世尊，<a id="a-Ul"></a>不叹豪尊，<a id="a-Um"></a>不说卑贱，<a id="a-Un"></a>处中而说，<a id="a-Uo"></a>使得出家学道。<a id="a-Up"></a>”</p>
  <p id="aUq">佛告舍利弗：<a id="a-Ur"></a>“汝等自称言：<a id="a-Us"></a>‘不叹豪尊，<a id="a-Ut"></a>不说卑贱，<a id="a-Uu"></a>处中而说，<a id="a-Uv"></a>得出家学道。<a id="a-Uw"></a>’然我今日亦不说上、<a id="a-Ux"></a>中、<a id="a-Uy"></a>下及受生分。<a id="a-Uz"></a>所以然者？<a id="a-V0"></a>夫生甚苦，<a id="a-V1"></a>不足愿乐。<a id="a-V2"></a>如彼粪除，<a id="a-V3"></a>少尚极臭，<a id="a-V4"></a>何况积多！<a id="a-V5"></a>今受生分亦复如是，<a id="a-V6"></a>一生、<a id="a-V7"></a>二生犹尚苦难，<a id="a-V8"></a>何况流转终始而可甘处？<a id="a-V9"></a>由有有生，<a id="a-VA"></a>由生有老，<a id="a-VB"></a>由老有病，<a id="a-VC"></a>有死、<a id="a-VD"></a>愁、<a id="a-VE"></a>忧、<a id="a-VF"></a>苦、<a id="a-VG"></a>恼，<a id="a-VH"></a>何可贪乐？<a id="a-VI"></a>便成五盛阴身。<a id="a-VJ"></a>吾今观此义已，<a id="a-VK"></a>而作是说：<a id="a-VL"></a>‘一生、<a id="a-VM"></a>二生犹尚苦难，<a id="a-VN"></a>何况流转终始而可甘处？<a id="a-VO"></a>’</p>
  <p id="aVP">“若当舍利弗意欲生者，<a id="a-VQ"></a>便当发愿生豪贵家，<a id="a-VR"></a>不生卑贱。<a id="a-VS"></a>所以然者？<a id="a-VT"></a>舍利弗，<a id="a-VU"></a>众生长夜为心所缚，<a id="a-VV"></a>不为豪族所缚。<a id="a-VW"></a>然我，<a id="a-VX"></a>舍利弗，<a id="a-VY"></a>处豪贵家，<a id="a-VZ"></a>是刹利种，<a id="a-Va"></a>出转轮圣王。<a id="a-Vb"></a>设我不出家学道者，<a id="a-Vc"></a>应为转轮圣王，<a id="a-Vd"></a>今舍转轮圣王位，<a id="a-Ve"></a>出家学道，<a id="a-Vf"></a>成无上道。<a id="a-Vg"></a>夫生卑贱家者，<a id="a-Vh"></a>不得出家学道，<a id="a-Vi"></a>反堕恶趣。<a id="a-Vj"></a>是故，<a id="a-Vk"></a>舍利弗，<a id="a-Vl"></a>当求方便，<a id="a-Vm"></a>降伏于心。<a id="a-Vn"></a>如是，<a id="a-Vo"></a>舍利弗，<a id="a-Vp"></a>当作是学！<a id="a-Vq"></a>”</p>
  <p id="aVr">尔时，<a id="a-Vs"></a>舍利弗闻佛所说，<a id="a-Vt"></a>欢喜奉行。</p>
 </body>
</html>