<!doctype html>
<html id="z3IBUBiYD" data-ver="1694">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第四十一</h1>
  <h2 id="a2">马王品第四十五</h2>
  <p id="a3">闻如是：<a id="a-4"></a>一时，<a id="a-5"></a>佛在罗阅城迦兰陀竹园所，<a id="a-6"></a>与大比丘众五百人俱。</p>
  <p id="a7">尔时，<a id="a-8"></a>彼城中有婆罗门，<a id="a-9"></a>名曰摩醯提利，<a id="a-A"></a>善明外道经术，<a id="a-B"></a>天文、<a id="a-C"></a>地术靡不贯练，<a id="a-D"></a>世间所可周旋之法，<a id="a-E"></a>悉皆明了。<a id="a-F"></a>彼婆罗门女，<a id="a-G"></a>名曰意爱，<a id="a-H"></a>极为聪朗，<a id="a-I"></a>颜貌端正，<a id="a-J"></a>世之希有。</p>
  <p id="aK">是时，<a id="a-L"></a>婆罗门便作是念：<a id="a-M"></a>“我等婆罗门经籍有是语：<a id="a-N"></a>有二人出世甚为难遇，<a id="a-O"></a>实不可值。<a id="a-P"></a>云何为二人？<a id="a-Q"></a>所谓如来、<a id="a-R"></a>至真、<a id="a-S"></a>等正觉，<a id="a-T"></a>转轮圣王。<a id="a-U"></a>若转轮圣王出世之时，<a id="a-V"></a>便有七宝自然向应。<a id="a-W"></a>我今有此女宝，<a id="a-X"></a>颜貌殊妙，<a id="a-Y"></a>玉女中最第一。<a id="a-Z"></a>如今无有转轮圣王。<a id="a-a"></a>又我闻：<a id="a-b"></a>真净王子名曰悉达，<a id="a-c"></a>出家学道，<a id="a-d"></a>有三十二大人之相、<a id="a-e"></a>八十种好，<a id="a-f"></a>彼若当在家者，<a id="a-g"></a>便当为转轮圣王；<a id="a-h"></a>若出家学道者，<a id="a-i"></a>便成佛道。<a id="a-j"></a>我今可将此女与彼沙门。<a id="a-k"></a>”</p>
  <p id="al">是时，<a id="a-m"></a>婆罗门即将此女，<a id="a-n"></a>至世尊所，<a id="a-o"></a>前白佛言：<a id="a-p"></a>“惟愿沙门受此玉女！<a id="a-q"></a>”</p>
  <p id="ar">佛告婆罗门曰：<a id="a-s"></a>“止！<a id="a-t"></a>止！<a id="a-u"></a>梵志，<a id="a-v"></a>吾不须此著欲之人。<a id="a-w"></a>”</p>
  <p id="ax">时，<a id="a-y"></a>婆罗门复再三白佛言：<a id="a-z"></a>“沙门，<a id="a-10"></a>受此玉女。<a id="a-11"></a>方比世界，<a id="a-12"></a>此女无比！<a id="a-13"></a>”</p>
  <p id="a14">佛告梵志：<a id="a-15"></a>“已受汝意，<a id="a-16"></a>但吾已离家，<a id="a-17"></a>不复习欲。<a id="a-18"></a>”</p>
  <p id="a19">尔时，<a id="a-1A"></a>有长老比丘在如来后，<a id="a-1B"></a>执扇扇佛。<a id="a-1C"></a>是时，<a id="a-1D"></a>长老比丘白世尊言：<a id="a-1E"></a>“惟愿如来受此女人！<a id="a-1F"></a>若如来不须者，<a id="a-1G"></a>给我等使令！<a id="a-1H"></a>”</p>
  <p id="a1I">是时，<a id="a-1J"></a>世尊告长老比丘：<a id="a-1K"></a>“汝为愚惑，<a id="a-1L"></a>乃能在如来前吐此恶意。<a id="a-1M"></a>汝云何转系意在此女人所？<a id="a-1N"></a>夫为女人有九恶法。<a id="a-1O"></a>云何为九？<a id="a-1P"></a>一者、<a id="a-1Q"></a>女人臭秽不净，<a id="a-1R"></a>二者、<a id="a-1S"></a>女人恶口，<a id="a-1T"></a>三者、<a id="a-1U"></a>女人无反复，<a id="a-1V"></a>四者、<a id="a-1W"></a>女人嫉妒，<a id="a-1X"></a>五者、<a id="a-1Y"></a>女人悭嫉，<a id="a-1Z"></a>六者、<a id="a-1a"></a>女人多喜游行，<a id="a-1b"></a>七者、<a id="a-1c"></a>女人多瞋恚，<a id="a-1d"></a>八者、<a id="a-1e"></a>女人多妄语，<a id="a-1f"></a>九者、<a id="a-1g"></a>女人所言轻举。<a id="a-1h"></a>是谓，<a id="a-1i"></a>比丘，<a id="a-1j"></a>女人有此九法弊恶之行。<a id="a-1k"></a>”</p>
  <p id="a1l">尔时，<a id="a-1m"></a>世尊便说此偈：</p>
  <p id="a1n">“常喜笑啼哭，<a id="a-1o"></a>现亲实不亲，</p>
  <p id="a1p">当求他方便，<a id="a-1q"></a>汝勿兴乱念。<a id="a-1r"></a>”</p>
  <p id="a1s">是时，<a id="a-1t"></a>长老比丘白世尊言：<a id="a-1u"></a>“女人虽有此九弊恶之法，<a id="a-1v"></a>然我今日观察此女无有瑕疵。<a id="a-1w"></a>”</p>
  <p id="a1x">佛告比丘：<a id="a-1y"></a>“汝今愚人，<a id="a-1z"></a>不信如来神口所说乎？<a id="a-20"></a>吾今当说，<a id="a-21"></a>过去久远婆罗柰城中有商客，<a id="a-22"></a>名曰普富，<a id="a-23"></a>将五百商人入海采宝。<a id="a-24"></a>然彼大海侧有罗刹所居之处，<a id="a-25"></a>恒食啖人民。<a id="a-26"></a>是时，<a id="a-27"></a>海中风起，<a id="a-28"></a>吹此船筏，<a id="a-29"></a>堕彼罗刹部中。<a id="a-2A"></a>是时，<a id="a-2B"></a>罗刹遥见商客来，<a id="a-2C"></a>欢喜无量，<a id="a-2D"></a>即隐罗刹之形，<a id="a-2E"></a>化作女人，<a id="a-2F"></a>端正无比，<a id="a-2G"></a>语诸商人曰：<a id="a-2H"></a>‘善来！<a id="a-2I"></a>诸贤，<a id="a-2J"></a>此宝渚之上，<a id="a-2K"></a>与彼天宫不异，<a id="a-2L"></a>多诸珍宝，<a id="a-2M"></a>数千百种，<a id="a-2N"></a>饶诸饭食。<a id="a-2O"></a>又有好女，<a id="a-2P"></a>皆无夫主，<a id="a-2Q"></a>可与我等共相娱乐。<a id="a-2R"></a>’</p>
  <p id="a2S">“比丘当知：<a id="a-2T"></a>彼商客众中，<a id="a-2U"></a>其愚惑者，<a id="a-2V"></a>见女人已，<a id="a-2W"></a>便起想著之念。<a id="a-2X"></a>是时，<a id="a-2Y"></a>普富商主便作是念：<a id="a-2Z"></a>‘此大海之中非人所居之处，<a id="a-2a"></a>那得有此女人止住？<a id="a-2b"></a>此必是罗刹，<a id="a-2c"></a>勿足狐疑。<a id="a-2d"></a>’是时，<a id="a-2e"></a>商主语女人言：<a id="a-2f"></a>‘止！<a id="a-2g"></a>止！<a id="a-2h"></a>诸妹，<a id="a-2i"></a>我等不贪女色。<a id="a-2j"></a>’</p>
  <p id="a2k">“是时，<a id="a-2l"></a>月八日、<a id="a-2m"></a>十四日、<a id="a-2n"></a>十五日，<a id="a-2o"></a>马王在虚空周旋，<a id="a-2p"></a>作此告敕：<a id="a-2q"></a>‘谁欲渡大海之难？<a id="a-2r"></a>我能负度。<a id="a-2s"></a>’比丘当知：<a id="a-2t"></a>当尔之时，<a id="a-2u"></a>彼商主上高树上，<a id="a-2v"></a>遥见马王，<a id="a-2w"></a>闻音响之声，<a id="a-2x"></a>欢喜踊跃，<a id="a-2y"></a>不能自胜，<a id="a-2z"></a>往趣马王所；<a id="a-30"></a>到已，<a id="a-31"></a>语马王曰：<a id="a-32"></a>‘我等五百商人为风所吹，<a id="a-33"></a>今来堕此极难之处，<a id="a-34"></a>欲得渡海，<a id="a-35"></a>惟愿渡之！<a id="a-36"></a>’是时，<a id="a-37"></a>马王语彼商人曰：<a id="a-38"></a>‘汝等悉来，<a id="a-39"></a>吾当渡至海际。<a id="a-3A"></a>’</p>
  <p id="a3B">“是时，<a id="a-3C"></a>普富长者语众商人曰：<a id="a-3D"></a>‘今马王近在，<a id="a-3E"></a>悉来就彼共渡海难。<a id="a-3F"></a>’</p>
  <p id="a3G">“是时，<a id="a-3H"></a>人众报曰：<a id="a-3I"></a>‘止！<a id="a-3J"></a>止！<a id="a-3K"></a>大主，<a id="a-3L"></a>我等且在此间自相娱乐。<a id="a-3M"></a>所以在阎浮提勤苦者，<a id="a-3N"></a>欲求于快乐之处；<a id="a-3O"></a>珍奇、<a id="a-3P"></a>宝物及于玉女此间悉备，<a id="a-3Q"></a>便可此间五欲自娱乐。<a id="a-3R"></a>后日居渐渐合集财货，<a id="a-3S"></a>当共度难。<a id="a-3T"></a>’</p>
  <p id="a3U">“时，<a id="a-3V"></a>彼大商主告诸人曰：<a id="a-3W"></a>‘止！<a id="a-3X"></a>止！<a id="a-3Y"></a>愚人！<a id="a-3Z"></a>此间无有女人。<a id="a-3a"></a>大海之中，<a id="a-3b"></a>云何有人居处？<a id="a-3c"></a>’诸商人报曰：<a id="a-3d"></a>‘且止！<a id="a-3e"></a>大主，<a id="a-3f"></a>我等不能舍此而去。<a id="a-3g"></a>’</p>
  <p id="a3h">“是时，<a id="a-3i"></a>普富商主便说偈言：</p>
  <p id="a3j">“‘我等堕此难，<a id="a-3k"></a>无男无女想，</p>
  <p id="a3l">斯是罗刹种，<a id="a-3m"></a>渐当食我等。<a id="a-3n"></a>’</p>
  <p id="a3o">“‘设当汝等不与我共去者，<a id="a-3p"></a>各自将护。<a id="a-3q"></a>设我身、<a id="a-3r"></a>口、<a id="a-3s"></a>意所犯者，<a id="a-3t"></a>悉皆原舍，<a id="a-3u"></a>莫经心意。<a id="a-3v"></a>’</p>
  <p id="a3w">“是时，<a id="a-3x"></a>诸商人与说共别之偈：</p>
  <p id="a3y">“‘与我问讯彼，<a id="a-3z"></a>阎浮亲里辈，</p>
  <p id="a40">在此而娱乐，<a id="a-41"></a>不得时还家。<a id="a-42"></a>’</p>
  <p id="a43">“是时，<a id="a-44"></a>商主复以偈报曰：</p>
  <p id="a45">“‘汝等实遭厄，<a id="a-46"></a>惑此不肯归，</p>
  <p id="a47">如此不复久，<a id="a-48"></a>尽为鬼所食。<a id="a-49"></a>’</p>
  <p id="a4A">“说此偈已，<a id="a-4B"></a>便舍而去，<a id="a-4C"></a>往至马王所，<a id="a-4D"></a>头面礼足，<a id="a-4E"></a>即乘而去。<a id="a-4F"></a>是时，<a id="a-4G"></a>诸人遥见其主已乘马王，<a id="a-4H"></a>其中或有唤呼，<a id="a-4I"></a>或复有不称怨者。</p>
  <p id="a4J">“是时，<a id="a-4K"></a>最大罗刹之主，<a id="a-4L"></a>复向诸罗刹而说此偈：</p>
  <p id="a4M">“‘已堕师子口，<a id="a-4N"></a>出外甚为难，</p>
  <p id="a4O">何况入我渚，<a id="a-4P"></a>欲出实为难！<a id="a-4Q"></a>’</p>
  <p id="a4R">“是时，<a id="a-4S"></a>罗刹之主，<a id="a-4T"></a>即化作女人之形，<a id="a-4U"></a>极为端正，<a id="a-4V"></a>又以两手指胸说曰：<a id="a-4W"></a>‘设不食汝等，<a id="a-4X"></a>终不为罗刹也！<a id="a-4Y"></a>’</p>
  <p id="a4Z">“是时，<a id="a-4a"></a>马王即负商主，<a id="a-4b"></a>度至海岸。<a id="a-4c"></a>尔时，<a id="a-4d"></a>余五百商人尽受其困。</p>
  <p id="a4e">“尔时，<a id="a-4f"></a>波罗柰城中有王名梵摩达，<a id="a-4g"></a>治化人民。<a id="a-4h"></a>是时，<a id="a-4i"></a>罗刹寻从大商主后：<a id="a-4j"></a>‘咄！<a id="a-4k"></a>失我夫主！<a id="a-4l"></a>’是时，<a id="a-4m"></a>贾主即还诣家。<a id="a-4n"></a>是时，<a id="a-4o"></a>罗刹化抱男儿，<a id="a-4p"></a>至梵摩达王所，<a id="a-4q"></a>前白王言：<a id="a-4r"></a>‘世间极有灾怪，<a id="a-4s"></a>尽当灭坏。<a id="a-4t"></a>’王告之曰：<a id="a-4u"></a>‘世间有何灾怪，<a id="a-4v"></a>尽当灭坏耶？<a id="a-4w"></a>’罗刹白王：<a id="a-4x"></a>‘为夫所弃，<a id="a-4y"></a>有我无过于夫主。<a id="a-4z"></a>’是时，<a id="a-50"></a>梵摩达王见此女人极为殊妙，<a id="a-51"></a>兴起想著，<a id="a-52"></a>语女人曰：<a id="a-53"></a>‘汝夫主者，<a id="a-54"></a>乃无人义而舍汝去。<a id="a-55"></a>’是时，<a id="a-56"></a>梵摩达王遣人呼其夫曰：<a id="a-57"></a>‘汝实弃此好妇乎？<a id="a-58"></a>’商主报曰：<a id="a-59"></a>‘此是罗刹，<a id="a-5A"></a>非女人也！<a id="a-5B"></a>’罗刹女复白王言：<a id="a-5C"></a>‘此人无夫主之义，<a id="a-5D"></a>今日见弃，<a id="a-5E"></a>复骂我言，<a id="a-5F"></a>云是罗刹。<a id="a-5G"></a>’王问之曰：<a id="a-5H"></a>‘汝实不用者，<a id="a-5I"></a>吾当摄之。<a id="a-5J"></a>’商主白王：<a id="a-5K"></a>‘此是罗刹！<a id="a-5L"></a>随王圣意。<a id="a-5M"></a>’</p>
  <p id="a5N">“是时，<a id="a-5O"></a>梵摩达王即将此女内著深宫，<a id="a-5P"></a>随时接纳，<a id="a-5Q"></a>不令有怨。<a id="a-5R"></a>是时，<a id="a-5S"></a>罗刹非人时取王食啖，<a id="a-5T"></a>唯有骨存，<a id="a-5U"></a>便舍而去。<a id="a-5V"></a>”</p>
  <p id="a5W">“比丘，<a id="a-5X"></a>勿作斯观！<a id="a-5Y"></a>尔时商主者，<a id="a-5Z"></a>舍利弗比丘是也。<a id="a-5a"></a>尔时罗刹者，<a id="a-5b"></a>今此女人是也。<a id="a-5c"></a>尔时梵摩达王者，<a id="a-5d"></a>今长老比丘是也。<a id="a-5e"></a>是时马王者，<a id="a-5f"></a>今我身是。<a id="a-5g"></a>尔时五百商人者，<a id="a-5h"></a>今五百比丘是。<a id="a-5i"></a>以此方便，<a id="a-5j"></a>知欲为不净想，<a id="a-5k"></a>今故兴意起于想著乎？<a id="a-5l"></a>”</p>
  <p id="a5m">尔时，<a id="a-5n"></a>彼比丘即礼佛足，<a id="a-5o"></a>白佛世尊言：<a id="a-5p"></a>“惟愿受悔，<a id="a-5q"></a>恕其重过！<a id="a-5r"></a>自今已后更不复犯！<a id="a-5s"></a>”</p>
  <p id="a5t">是时，<a id="a-5u"></a>彼比丘受如来教已，<a id="a-5v"></a>即在闲静之处，<a id="a-5w"></a>克已自修，<a id="a-5x"></a>所以族姓子，<a id="a-5y"></a>勤修梵行者，<a id="a-5z"></a>欲得修无上梵行。<a id="a-60"></a>是时，<a id="a-61"></a>彼比丘便成阿罗汉。</p>
  <p id="a62">尔时，<a id="a-63"></a>诸比丘闻佛所说，<a id="a-64"></a>欢喜奉行。</p>
  <p id="a65">闻如是：<a id="a-66"></a>一时，<a id="a-67"></a>佛在释翅暗婆梨果园，<a id="a-68"></a>与大比丘众五百人俱。</p>
  <p id="a69">是时，<a id="a-6A"></a>尊者舍利弗、<a id="a-6B"></a>尊者目揵连于彼夏坐已，<a id="a-6C"></a>将五百比丘在人间游化，<a id="a-6D"></a>渐渐来至释翅村中。<a id="a-6E"></a>尔时，<a id="a-6F"></a>行来比丘及住比丘各各自相谓言，<a id="a-6G"></a>共相问讯，<a id="a-6H"></a>又且声音高大。<a id="a-6I"></a>尔时，<a id="a-6J"></a>世尊闻诸比丘音响高大，<a id="a-6K"></a>即告阿难曰：<a id="a-6L"></a>“今此园中是谁音响，<a id="a-6M"></a>声大乃尔？<a id="a-6N"></a>如似破木石之声。<a id="a-6O"></a>”</p>
  <p id="a6P">阿难白佛言：<a id="a-6Q"></a>“今舍利弗及目连将五百比丘来在此，<a id="a-6R"></a>行来比丘与住比丘，<a id="a-6S"></a>共相问讯，<a id="a-6T"></a>故有此声耳！<a id="a-6U"></a>”</p>
  <p id="a6V">佛告阿难曰：<a id="a-6W"></a>“汝速遣舍利弗、<a id="a-6X"></a>目揵连比丘：<a id="a-6Y"></a>‘不须住此！<a id="a-6Z"></a>’”</p>
  <p id="a6a">是时，<a id="a-6b"></a>阿难受教已，<a id="a-6c"></a>即往至舍利弗、<a id="a-6d"></a>目揵连比丘所，<a id="a-6e"></a>即语之曰：<a id="a-6f"></a>“世尊有教，<a id="a-6g"></a>速离此去，<a id="a-6h"></a>不须住此！<a id="a-6i"></a>”</p>
  <p id="a6j">舍利弗报曰：<a id="a-6k"></a>“唯然受教！<a id="a-6l"></a>”</p>
  <p id="a6m">尔时，<a id="a-6n"></a>舍利弗、<a id="a-6o"></a>目揵连即出彼园中，<a id="a-6p"></a>将五百比丘涉道而去。</p>
  <p id="a6q">尔时，<a id="a-6r"></a>诸释闻舍利弗、<a id="a-6s"></a>目揵连比丘为世尊所遣，<a id="a-6t"></a>即往至舍利弗、<a id="a-6u"></a>目揵连比丘所，<a id="a-6v"></a>头面礼足，<a id="a-6w"></a>白舍利弗曰：<a id="a-6x"></a>“诸贤，<a id="a-6y"></a>欲何所趣向？<a id="a-6z"></a>”</p>
  <p id="a70">舍利弗报曰：<a id="a-71"></a>“我等为如来所遣，<a id="a-72"></a>各求安处。<a id="a-73"></a>”</p>
  <p id="a74">是时，<a id="a-75"></a>诸释白舍利弗言：<a id="a-76"></a>“诸贤，<a id="a-77"></a>小留意，<a id="a-78"></a>我等当向如来忏悔！<a id="a-79"></a>”</p>
  <p id="a7A">是时，<a id="a-7B"></a>诸释即往至世尊所，<a id="a-7C"></a>头面礼足，<a id="a-7D"></a>在一面坐，<a id="a-7E"></a>白世尊言：<a id="a-7F"></a>“惟愿世尊原舍远来比丘过咎！<a id="a-7G"></a>惟愿世尊以时教诲！<a id="a-7H"></a>其中远来比丘初学道者，<a id="a-7I"></a>新来入法中，<a id="a-7J"></a>未觐尊颜，<a id="a-7K"></a>备有变悔之心。<a id="a-7L"></a>犹如茂苗不遇润泽，<a id="a-7M"></a>便不成就；<a id="a-7N"></a>今此比丘亦复如是，<a id="a-7O"></a>不觐如来而去者，<a id="a-7P"></a>恐能有变悔之心。<a id="a-7Q"></a>”</p>
  <p id="a7R">是时，<a id="a-7S"></a>梵天王知如来心中所念，<a id="a-7T"></a>犹如力士屈伸臂顷，<a id="a-7U"></a>从梵天没，<a id="a-7V"></a>来至如来所，<a id="a-7W"></a>头面礼足，<a id="a-7X"></a>在一面立。<a id="a-7Y"></a>尔时，<a id="a-7Z"></a>梵天王白世尊言：<a id="a-7a"></a>“惟愿世尊原舍远来比丘所作愆过，<a id="a-7b"></a>以时教诲！<a id="a-7c"></a>其中或有比丘未究竟者，<a id="a-7d"></a>便怀变悔之心。<a id="a-7e"></a>彼人不睹如来颜像，<a id="a-7f"></a>便有变意，<a id="a-7g"></a>还就本业。<a id="a-7h"></a>亦如新生犊子，<a id="a-7i"></a>生失其母，<a id="a-7j"></a>忧愁不食；<a id="a-7k"></a>此亦如是，<a id="a-7l"></a>若新学比丘不得睹如来者，<a id="a-7m"></a>便当远离此正法。<a id="a-7n"></a>”尔时，<a id="a-7o"></a>世尊便受释种之谏，<a id="a-7p"></a>及梵天王犊子之喻。</p>
  <p id="a7q">是时，<a id="a-7r"></a>世尊顾盻阿难，<a id="a-7s"></a>便生斯念：<a id="a-7t"></a>“如来已受诸人民及天人之谏。<a id="a-7u"></a>”是时，<a id="a-7v"></a>阿难即往至舍利弗、<a id="a-7w"></a>目揵连比丘所，<a id="a-7x"></a>而语之曰：<a id="a-7y"></a>“如来欲得与众僧相见，<a id="a-7z"></a>天及人民皆陈启此理。<a id="a-80"></a>”</p>
  <p id="a81">尔时，<a id="a-82"></a>舍利弗告诸比丘曰：<a id="a-83"></a>“汝等各收摄衣钵，<a id="a-84"></a>共往世尊所，<a id="a-85"></a>然如来已受我等忏悔！<a id="a-86"></a>”</p>
  <p id="a87">是时，<a id="a-88"></a>舍利弗、<a id="a-89"></a>目揵连将五百比丘至世尊所，<a id="a-8A"></a>头面礼足，<a id="a-8B"></a>在一面坐。</p>
  <p id="a8C">是时，<a id="a-8D"></a>佛问舍利弗曰：<a id="a-8E"></a>“吾向者遣诸比丘僧，<a id="a-8F"></a>于汝意云何？<a id="a-8G"></a>”</p>
  <p id="a8H">舍利弗言：<a id="a-8I"></a>“向者如来遣诸众僧，<a id="a-8J"></a>我便作是念：<a id="a-8K"></a>‘如来好游闲静，<a id="a-8L"></a>独处无为，<a id="a-8M"></a>不乐在闹，<a id="a-8N"></a>是故遣诸圣众耳！<a id="a-8O"></a>’”</p>
  <p id="a8P">佛告舍利弗曰：<a id="a-8Q"></a>“汝后复生何念？<a id="a-8R"></a>圣众是时谁之累？<a id="a-8S"></a>”</p>
  <p id="a8T">舍利弗白佛言：<a id="a-8U"></a>“时我，<a id="a-8V"></a>世尊，<a id="a-8W"></a>复生此念：<a id="a-8X"></a>‘我亦当在闲静独游，<a id="a-8Y"></a>不处市闹中。<a id="a-8Z"></a>’”</p>
  <p id="a8a">佛告舍利弗曰：<a id="a-8b"></a>“勿作是语，<a id="a-8c"></a>亦莫生此念，<a id="a-8d"></a>云我当在闲静之处也。<a id="a-8e"></a>如今圣众之累，<a id="a-8f"></a>岂非依舍利弗、<a id="a-8g"></a>目揵连比丘乎？<a id="a-8h"></a>”</p>
  <p id="a8i">尔时，<a id="a-8j"></a>世尊告大目揵连曰：<a id="a-8k"></a>“我遣诸众僧，<a id="a-8l"></a>汝有何念？<a id="a-8m"></a>”</p>
  <p id="a8n">目揵连白佛言：<a id="a-8o"></a>“如来遣众僧，<a id="a-8p"></a>我便生斯念：<a id="a-8q"></a>‘如来欲得独处无为，<a id="a-8r"></a>故遣圣众耳！<a id="a-8s"></a>’”</p>
  <p id="a8t">佛告目揵连：<a id="a-8u"></a>“汝后复生何念？<a id="a-8v"></a>”</p>
  <p id="a8w">目揵连白佛言：<a id="a-8x"></a>“然今如来遣诸圣众，<a id="a-8y"></a>我等宜还收集之，<a id="a-8z"></a>令不分散。<a id="a-90"></a>”</p>
  <p id="a91">佛告目揵连：<a id="a-92"></a>“善哉！<a id="a-93"></a>目连，<a id="a-94"></a>如汝所说，<a id="a-95"></a>众中之标首，<a id="a-96"></a>唯吾与汝二人耳！<a id="a-97"></a>自今已往，<a id="a-98"></a>目揵连当教诲诸后学比丘，<a id="a-99"></a>使长夜之中永处安隐之处，<a id="a-9A"></a>无令中退，<a id="a-9B"></a>堕落生死。<a id="a-9C"></a>若有比丘成就九法者，<a id="a-9D"></a>于现法中不得长大。<a id="a-9E"></a>云何为九？<a id="a-9F"></a>与恶知识从事，<a id="a-9G"></a>亲近非事；<a id="a-9H"></a>恒喜游行；<a id="a-9I"></a>恒抱长患；<a id="a-9J"></a>好畜财货；<a id="a-9K"></a>贪著衣钵；<a id="a-9L"></a>多虚健忘；<a id="a-9M"></a>乱意非定；<a id="a-9N"></a>无有慧明，<a id="a-9O"></a>不解义趣；<a id="a-9P"></a>不随时受诲。<a id="a-9Q"></a>是谓，<a id="a-9R"></a>目连，<a id="a-9S"></a>若比丘成就此九者，<a id="a-9T"></a>于现法中不得长大，<a id="a-9U"></a>有所润及。</p>
  <p id="a9V">“设有比丘能成就九者、<a id="a-9W"></a>便有所成办。<a id="a-9X"></a>云何为九？<a id="a-9Y"></a>与善知识从事，<a id="a-9Z"></a>修行正法，<a id="a-9a"></a>不著邪业；<a id="a-9b"></a>恒游独处，<a id="a-9c"></a>不乐人间；<a id="a-9d"></a>少病无患；<a id="a-9e"></a>亦复不多畜诸财宝；<a id="a-9f"></a>不贪著衣钵；<a id="a-9g"></a>勤行精进；<a id="a-9h"></a>无有乱心；<a id="a-9i"></a>闻义便解，<a id="a-9j"></a>更不重受；<a id="a-9k"></a>随时听法，<a id="a-9l"></a>无有厌足。<a id="a-9m"></a>是谓，<a id="a-9n"></a>目连，<a id="a-9o"></a>若有比丘成就此九法者，<a id="a-9p"></a>于现法中多所饶益。<a id="a-9q"></a>是故，<a id="a-9r"></a>目连，<a id="a-9s"></a>当念勤加往诲诸比丘，<a id="a-9t"></a>使长夜之中致无为之处。<a id="a-9u"></a>”</p>
  <p id="a9v">尔时，<a id="a-9w"></a>世尊便说此偈：</p>
  <p id="a9x">“常念自觉悟，<a id="a-9y"></a>勿著于非法，</p>
  <p id="a9z">所修应正行，<a id="a-A0"></a>得度生死难。</p>
  <p id="aA1">作是而获是，<a id="a-A2"></a>作此获此福，</p>
  <p id="aA3">众生流浪久，<a id="a-A4"></a>断于老病死。</p>
  <p id="aA5">以办更不习，<a id="a-A6"></a>复更造非行，</p>
  <p id="aA7">如此放逸人，<a id="a-A8"></a>成于有漏行。</p>
  <p id="aA9">设有勤加心，<a id="a-AA"></a>恒在心首者，</p>
  <p id="aAB">展转相教诫，<a id="a-AC"></a>便成无漏行。</p>
  <p id="aAD">“是故，<a id="a-AE"></a>目揵连，<a id="a-AF"></a>当与诸比丘而作是诲，<a id="a-AG"></a>当念作是学！<a id="a-AH"></a>”</p>
  <p id="aAI">是时，<a id="a-AJ"></a>世尊与诸比丘说极妙之法，<a id="a-AK"></a>令发欢喜之心。</p>
  <p id="aAL">是时，<a id="a-AM"></a>诸比丘闻法已，<a id="a-AN"></a>于彼众中六十余比丘漏尽意解。</p>
  <p id="aAO">尔时，<a id="a-AP"></a>诸比丘闻佛所说，<a id="a-AQ"></a>欢喜奉行。</p>
  <p id="aAR">闻如是：<a id="a-AS"></a>一时，<a id="a-AT"></a>佛在舍卫国祇树给孤独园。</p>
  <p id="aAU">尔时，<a id="a-AV"></a>世尊告诸比丘：<a id="a-AW"></a>“若有比丘依村落住，<a id="a-AX"></a>善法消灭，<a id="a-AY"></a>恶法遂增。<a id="a-AZ"></a>彼比丘当作是学：<a id="a-Aa"></a>‘我今在村落居止，<a id="a-Ab"></a>恶法遂增，<a id="a-Ac"></a>善法渐减，<a id="a-Ad"></a>念不专一，<a id="a-Ae"></a>不得尽有漏，<a id="a-Af"></a>不至无为安隐之处。<a id="a-Ag"></a>我所得衣被、<a id="a-Ah"></a>饮食、<a id="a-Ai"></a>床卧具、<a id="a-Aj"></a>病瘦医药，<a id="a-Ak"></a>劳苦乃获。<a id="a-Al"></a>’彼比丘当作是学：<a id="a-Am"></a>‘吾今住此村落之中，<a id="a-An"></a>恶法遂增，<a id="a-Ao"></a>善法消减。<a id="a-Ap"></a>我亦不以衣被、<a id="a-Aq"></a>饮食、<a id="a-Ar"></a>床卧具、<a id="a-As"></a>医药故来作沙门。<a id="a-At"></a>吾所求愿者，<a id="a-Au"></a>今不获果！<a id="a-Av"></a>’又彼比丘当远离村落去。</p>
  <p id="aAw">“若复有比丘依村落住，<a id="a-Ax"></a>善法增益，<a id="a-Ay"></a>恶法消减，<a id="a-Az"></a>所得衣被、<a id="a-B0"></a>饮食、<a id="a-B1"></a>床卧具，<a id="a-B2"></a>勤劳乃获。<a id="a-B3"></a>彼比丘当作是学：<a id="a-B4"></a>‘我今依此村落住，<a id="a-B5"></a>善法增益，<a id="a-B6"></a>恶法消减。<a id="a-B7"></a>所得供养之具，<a id="a-B8"></a>勤劳乃得。<a id="a-B9"></a>又我不以衣被故出家学道，<a id="a-BA"></a>修于梵行。<a id="a-BB"></a>我所学道，<a id="a-BC"></a>求愿者必成其法，<a id="a-BD"></a>应当尽形寿承事供养。<a id="a-BE"></a>’”</p>
  <p id="aBF">尔时，<a id="a-BG"></a>世尊便说偈曰：</p>
  <p id="aBH">“衣被及饮食，<a id="a-BI"></a>床具及所安，</p>
  <p id="aBJ">不应贪著想，<a id="a-BK"></a>亦莫来此世。</p>
  <p id="aBL">不以衣被故，<a id="a-BM"></a>出家而学道，</p>
  <p id="aBN">所以学道者，<a id="a-BO"></a>必果其所愿。</p>
  <p id="aBP">比丘寻应时，<a id="a-BQ"></a>尽形住彼村，</p>
  <p id="aBR">于彼般涅槃，<a id="a-BS"></a>尽其命根本。</p>
  <p id="aBT">“是时，<a id="a-BU"></a>彼比丘若在人间静处所游之村，<a id="a-BV"></a>善法增益，<a id="a-BW"></a>恶法自灭；<a id="a-BX"></a>彼比丘尽形寿住彼村中，<a id="a-BY"></a>不应远游。<a id="a-BZ"></a>”</p>
  <p id="aBa">是时，<a id="a-Bb"></a>阿难白世尊言：<a id="a-Bc"></a>“如来常不说四大依食得存，<a id="a-Bd"></a>亦依于心所念法，<a id="a-Be"></a>诸善之法依心而生。<a id="a-Bf"></a>又彼比丘依村落住，<a id="a-Bg"></a>劳苦精神乃求衣食。<a id="a-Bh"></a>彼云何生善法，<a id="a-Bi"></a>住彼村落而不远游？<a id="a-Bj"></a>”</p>
  <p id="aBk">佛告阿难：<a id="a-Bl"></a>“衣被、<a id="a-Bm"></a>饭食、<a id="a-Bn"></a>床卧具、<a id="a-Bo"></a>病瘦医药有三种。<a id="a-Bp"></a>若复比丘专念四事供养，<a id="a-Bq"></a>所欲不果，<a id="a-Br"></a>此依是苦。<a id="a-Bs"></a>若复兴知足之心，<a id="a-Bt"></a>不起想著，<a id="a-Bu"></a>诸天、<a id="a-Bv"></a>人民代其欢喜。<a id="a-Bw"></a>又比丘，<a id="a-Bx"></a>当作是学！<a id="a-By"></a>我由此故而说此义。<a id="a-Bz"></a>是故，<a id="a-C0"></a>阿难，<a id="a-C1"></a>比丘当念少欲知足。<a id="a-C2"></a>如是，<a id="a-C3"></a>阿难，<a id="a-C4"></a>当作是学！<a id="a-C5"></a>”</p>
  <p id="aC6">尔时，<a id="a-C7"></a>阿难闻佛所说，<a id="a-C8"></a>欢喜奉行。</p>
  <p id="aC9">闻如是：<a id="a-CA"></a>一时，<a id="a-CB"></a>佛在婆罗园中。</p>
  <p id="aCC">尔时，<a id="a-CD"></a>世尊时到，<a id="a-CE"></a>著衣持钵，<a id="a-CF"></a>入婆罗村乞食。<a id="a-CG"></a>是时，<a id="a-CH"></a>弊魔波旬便作是念：<a id="a-CI"></a>“今此沙门欲入村乞食，<a id="a-CJ"></a>我今当以方宜教诸男女不令与食。<a id="a-CK"></a>”是时，<a id="a-CL"></a>弊魔波旬寻告国界人民之类：<a id="a-CM"></a>“无令施彼沙门瞿昙之食。<a id="a-CN"></a>”</p>
  <p id="aCO">尔时，<a id="a-CP"></a>世尊入村乞食，<a id="a-CQ"></a>人民之类皆不与如来共言谈者，<a id="a-CR"></a>亦无有来承事供养者。<a id="a-CS"></a>如来乞食竟不来，<a id="a-CT"></a>便还出村。</p>
  <p id="aCU">是时，<a id="a-CV"></a>弊魔波旬至如来所，<a id="a-CW"></a>问佛言：<a id="a-CX"></a>“沙门，<a id="a-CY"></a>乞食竟不得乎？<a id="a-CZ"></a>”</p>
  <p id="aCa">世尊告曰：<a id="a-Cb"></a>“由魔所为，<a id="a-Cc"></a>使吾不得食，<a id="a-Cd"></a>汝亦不久当受其报。<a id="a-Ce"></a>魔！<a id="a-Cf"></a>今听吾说，<a id="a-Cg"></a>贤劫之中有佛名拘楼孙如来、<a id="a-Ch"></a>至真、<a id="a-Ci"></a>等正觉、<a id="a-Cj"></a>明行成为、<a id="a-Ck"></a>善逝、<a id="a-Cl"></a>世间解、<a id="a-Cm"></a>无上士、<a id="a-Cn"></a>道法御、<a id="a-Co"></a>天人师，<a id="a-Cp"></a>号佛、<a id="a-Cq"></a>众佑，<a id="a-Cr"></a>出现于世。<a id="a-Cs"></a>是时，<a id="a-Ct"></a>彼亦依此村居止，<a id="a-Cu"></a>将四十万众。<a id="a-Cv"></a>尔时，<a id="a-Cw"></a>弊魔波旬便作是念：<a id="a-Cx"></a>‘吾今求此沙门方便，<a id="a-Cy"></a>终不果获。<a id="a-Cz"></a>’时，<a id="a-D0"></a>魔复作是念：<a id="a-D1"></a>‘吾今当约敕婆罗村中人民之类，<a id="a-D2"></a>使不施沙门之食。<a id="a-D3"></a>’是时，<a id="a-D4"></a>诸圣众著衣持钵，<a id="a-D5"></a>入村乞食，<a id="a-D6"></a>尔时诸比丘竟不得食，<a id="a-D7"></a>即还出村。</p>
  <p id="aD8">“尔时，<a id="a-D9"></a>彼佛告诸比丘：<a id="a-DA"></a>‘说如此妙法，<a id="a-DB"></a>夫观食有九事：<a id="a-DC"></a>四种人间食，<a id="a-DD"></a>五种出人间食。<a id="a-DE"></a>云何四种是人间食？<a id="a-DF"></a>一者、<a id="a-DG"></a>抟食，<a id="a-DH"></a>二者、<a id="a-DI"></a>更乐食，<a id="a-DJ"></a>三者、<a id="a-DK"></a>念食，<a id="a-DL"></a>四者、<a id="a-DM"></a>识食，<a id="a-DN"></a>是谓世间有四种之食。<a id="a-DO"></a>彼云何名为五种之食，<a id="a-DP"></a>出世间之表？<a id="a-DQ"></a>一者、<a id="a-DR"></a>禅食，<a id="a-DS"></a>二者、<a id="a-DT"></a>愿食，<a id="a-DU"></a>三者、<a id="a-DV"></a>念食，<a id="a-DW"></a>四者、<a id="a-DX"></a>八解脱食，<a id="a-DY"></a>五者、<a id="a-DZ"></a>喜食，<a id="a-Da"></a>是谓名为五种之食。<a id="a-Db"></a>如是，<a id="a-Dc"></a>比丘，<a id="a-Dd"></a>五种之食，<a id="a-De"></a>出世间之表，<a id="a-Df"></a>当共专念舍除四种之食，<a id="a-Dg"></a>求于方便办五种之食。<a id="a-Dh"></a>如是，<a id="a-Di"></a>比丘，<a id="a-Dj"></a>当作是学！<a id="a-Dk"></a>’</p>
  <p id="aDl">“尔时，<a id="a-Dm"></a>诸比丘受彼佛教已，<a id="a-Dn"></a>即自克己，<a id="a-Do"></a>成办五种之食。<a id="a-Dp"></a>是时，<a id="a-Dq"></a>彼魔波旬不能得其便。</p>
  <p id="aDr">“是时，<a id="a-Ds"></a>波旬便作是念：<a id="a-Dt"></a>‘吾今不能得此沙门方便，<a id="a-Du"></a>今当求眼、<a id="a-Dv"></a>耳、<a id="a-Dw"></a>鼻、<a id="a-Dx"></a>口、<a id="a-Dy"></a>身、<a id="a-Dz"></a>意之便。<a id="a-E0"></a>吾今当住村中，<a id="a-E1"></a>教诸人民，<a id="a-E2"></a>使沙门众等未得利养，<a id="a-E3"></a>使令得之，<a id="a-E4"></a>已办利养倍增多也；<a id="a-E5"></a>使彼比丘贪著利养，<a id="a-E6"></a>不能暂舍，<a id="a-E7"></a>复欲从眼、<a id="a-E8"></a>耳、<a id="a-E9"></a>鼻、<a id="a-EA"></a>口、<a id="a-EB"></a>身、<a id="a-EC"></a>意得方便乎！<a id="a-ED"></a>’</p>
  <p id="aEE">“是时，<a id="a-EF"></a>彼佛、<a id="a-EG"></a>声闻到时，<a id="a-EH"></a>著衣持钵，<a id="a-EI"></a>入村乞食。<a id="a-EJ"></a>是时，<a id="a-EK"></a>婆罗门村人民供给比丘衣被、<a id="a-EL"></a>饭食、<a id="a-EM"></a>床卧具、<a id="a-EN"></a>病瘦医药，<a id="a-EO"></a>不令有乏，<a id="a-EP"></a>皆前捉僧伽梨，<a id="a-EQ"></a>以物强施。<a id="a-ER"></a>是时，<a id="a-ES"></a>彼佛与众声闻说如此之法：<a id="a-ET"></a>‘夫利养者，<a id="a-EU"></a>堕人恶趣，<a id="a-EV"></a>不令至无为之处。<a id="a-EW"></a>汝等，<a id="a-EX"></a>比丘，<a id="a-EY"></a>莫趣想著之心，<a id="a-EZ"></a>向于利养，<a id="a-Ea"></a>当念舍离；<a id="a-Eb"></a>其有比丘著利养者，<a id="a-Ec"></a>不成五分法身，<a id="a-Ed"></a>不具戒德。<a id="a-Ee"></a>’</p>
  <p id="aEf">“是故，<a id="a-Eg"></a>比丘，<a id="a-Eh"></a>未生利养之心，<a id="a-Ei"></a>当使不生；<a id="a-Ej"></a>已生利养之心，<a id="a-Ek"></a>时速灭之。<a id="a-El"></a>如是，<a id="a-Em"></a>比丘，<a id="a-En"></a>当作是学！<a id="a-Eo"></a>”时，<a id="a-Ep"></a>魔波旬即隐形去。</p>
  <p id="aEq">尔时，<a id="a-Er"></a>诸比丘闻佛所说，<a id="a-Es"></a>欢喜奉行。</p>
  <p id="aEt">闻如是：<a id="a-Eu"></a>一时，<a id="a-Ev"></a>佛在舍卫国祇树给孤独园。</p>
  <p id="aEw">尔时，<a id="a-Ex"></a>世尊告诸比丘：<a id="a-Ey"></a>“当行慈心，<a id="a-Ez"></a>广布慈心；<a id="a-F0"></a>以行慈心，<a id="a-F1"></a>所有瞋恚之心，<a id="a-F2"></a>自当消除。<a id="a-F3"></a>所以然者？<a id="a-F4"></a>比丘当知：<a id="a-F5"></a>昔日有鬼极为弊暴，<a id="a-F6"></a>来在释提桓因座上而坐。<a id="a-F7"></a>是时，<a id="a-F8"></a>三十三天极为瞋恚：<a id="a-F9"></a>‘云何此鬼在我主床上坐乎？<a id="a-FA"></a>’是时，<a id="a-FB"></a>诸天适兴恚心，<a id="a-FC"></a>彼鬼遂转端正，<a id="a-FD"></a>颜貌殊常。<a id="a-FE"></a>尔时，<a id="a-FF"></a>释提桓因在普集讲堂上坐，<a id="a-FG"></a>与玉女共相娱乐。<a id="a-FH"></a>是时，<a id="a-FI"></a>有天子往至释提桓因所，<a id="a-FJ"></a>白帝释言：<a id="a-FK"></a>“瞿翼当知：<a id="a-FL"></a>今有恶鬼在尊座上坐，<a id="a-FM"></a>今三十三天极怀恚怒，<a id="a-FN"></a>诸天适兴恚怒，<a id="a-FO"></a>彼鬼遂转端正，<a id="a-FP"></a>颜貌胜常。<a id="a-FQ"></a>’是时，<a id="a-FR"></a>释提桓因便作是念：<a id="a-FS"></a>‘此鬼必是神妙之鬼。<a id="a-FT"></a>’</p>
  <p id="aFU">“是时，<a id="a-FV"></a>释提桓因往至彼鬼所，<a id="a-FW"></a>相去不远，<a id="a-FX"></a>自称姓名：<a id="a-FY"></a>‘吾是释提桓因，<a id="a-FZ"></a>诸天之主。<a id="a-Fa"></a>’时，<a id="a-Fb"></a>释提桓因自称姓名时，<a id="a-Fc"></a>彼恶鬼转成丑形，<a id="a-Fd"></a>颜貌可恶。<a id="a-Fe"></a>是彼恶鬼即时消灭。<a id="a-Ff"></a>比丘，<a id="a-Fg"></a>当以此方便，<a id="a-Fh"></a>知其行慈心而不舍离，<a id="a-Fi"></a>其德如是。</p>
  <p id="aFj">“又且，<a id="a-Fk"></a>比丘，<a id="a-Fl"></a>吾昔日时，<a id="a-Fm"></a>七岁之中恒修慈心，<a id="a-Fn"></a>经历七成劫、<a id="a-Fo"></a>败劫，<a id="a-Fp"></a>不往来生死。<a id="a-Fq"></a>劫欲坏时，<a id="a-Fr"></a>便生光音天；<a id="a-Fs"></a>劫欲成时，<a id="a-Ft"></a>便生无想天上，<a id="a-Fu"></a>或作梵天，<a id="a-Fv"></a>统领诸天，<a id="a-Fw"></a>领十千世界。<a id="a-Fx"></a>又复三十七变为释提桓因，<a id="a-Fy"></a>又无数变为转轮圣王。<a id="a-Fz"></a>比丘，<a id="a-G0"></a>以此方便，<a id="a-G1"></a>知其行慈心，<a id="a-G2"></a>其德如是。</p>
  <p id="aG3">“复次，<a id="a-G4"></a>行慈心者，<a id="a-G5"></a>身坏命终，<a id="a-G6"></a>生梵天上，<a id="a-G7"></a>离三恶道，<a id="a-G8"></a>去离八难。<a id="a-G9"></a>复次，<a id="a-GA"></a>其行慈者，<a id="a-GB"></a>生中正之国。<a id="a-GC"></a>复次，<a id="a-GD"></a>行慈心者，<a id="a-GE"></a>颜貌端正，<a id="a-GF"></a>诸根不缺，<a id="a-GG"></a>形体完具。<a id="a-GH"></a>复次，<a id="a-GI"></a>其行慈心者，<a id="a-GJ"></a>躬自见如来，<a id="a-GK"></a>承事诸佛，<a id="a-GL"></a>不乐在家，<a id="a-GM"></a>欲得出家学道，<a id="a-GN"></a>著三法衣，<a id="a-GO"></a>剃除须发，<a id="a-GP"></a>修沙门之法，<a id="a-GQ"></a>修无上梵行。</p>
  <p id="aGR">“比丘当知：<a id="a-GS"></a>犹如金刚，<a id="a-GT"></a>人取食之，<a id="a-GU"></a>终不消化，<a id="a-GV"></a>要当下过。<a id="a-GW"></a>其行慈心之人，<a id="a-GX"></a>亦复如是。<a id="a-GY"></a>若如来出世，<a id="a-GZ"></a>要当作道，<a id="a-Ga"></a>修无上梵行：<a id="a-Gb"></a>生死已尽，<a id="a-Gc"></a>梵行已立，<a id="a-Gd"></a>所作已办，<a id="a-Ge"></a>更不复受后有，<a id="a-Gf"></a>如实知之。<a id="a-Gg"></a>”</p>
  <p id="aGh">是时，<a id="a-Gi"></a>尊者阿难白佛言：<a id="a-Gj"></a>“世尊，<a id="a-Gk"></a>设如来不出世时，<a id="a-Gl"></a>彼善男子不乐在家，<a id="a-Gm"></a>当何所趣向？<a id="a-Gn"></a>”</p>
  <p id="aGo">佛告阿难曰：<a id="a-Gp"></a>“若如来不出时，<a id="a-Gq"></a>然善男子不乐在家，<a id="a-Gr"></a>自剃须发，<a id="a-Gs"></a>在闲静之处，<a id="a-Gt"></a>克己自修，<a id="a-Gu"></a>即于彼处，<a id="a-Gv"></a>尽诸有漏，<a id="a-Gw"></a>成无漏行。<a id="a-Gx"></a>”</p>
  <p id="aGy">是时，<a id="a-Gz"></a>阿难白佛言：<a id="a-H0"></a>“云何，<a id="a-H1"></a>世尊，<a id="a-H2"></a>彼人自修梵行、<a id="a-H3"></a>三乘之行，<a id="a-H4"></a>彼人何所趣向？<a id="a-H5"></a>”</p>
  <p id="aH6">佛告阿难：<a id="a-H7"></a>“如汝所言，<a id="a-H8"></a>吾恒说三乘之行。<a id="a-H9"></a>过去、<a id="a-HA"></a>将来三世诸佛，<a id="a-HB"></a>尽当说三乘之法。<a id="a-HC"></a>阿难当知：<a id="a-HD"></a>或有是时，<a id="a-HE"></a>众生之类颜貌寿命，<a id="a-HF"></a>转转减少，<a id="a-HG"></a>形器瘦弱，<a id="a-HH"></a>无复威神，<a id="a-HI"></a>多诸瞋怒、<a id="a-HJ"></a>嫉妒、<a id="a-HK"></a>恚痴、<a id="a-HL"></a>奸伪、<a id="a-HM"></a>幻惑，<a id="a-HN"></a>所行不真。<a id="a-HO"></a>或复有利根捷疾，<a id="a-HP"></a>展转诤竞，<a id="a-HQ"></a>共相斗讼；<a id="a-HR"></a>或以手拳、<a id="a-HS"></a>瓦石、<a id="a-HT"></a>刀杖，<a id="a-HU"></a>共相伤害。<a id="a-HV"></a>是时，<a id="a-HW"></a>众生之类执草便成刀剑，<a id="a-HX"></a>断斯命根。<a id="a-HY"></a>其中众生，<a id="a-HZ"></a>行慈心者无有瞋怒，<a id="a-Ha"></a>见此变怪，<a id="a-Hb"></a>皆怀恐惧，<a id="a-Hc"></a>悉共驰走，<a id="a-Hd"></a>离此恶处，<a id="a-He"></a>在山野之中，<a id="a-Hf"></a>自然剃除须发，<a id="a-Hg"></a>著三法衣，<a id="a-Hh"></a>修无上梵行，<a id="a-Hi"></a>克己自修，<a id="a-Hj"></a>尽有漏心而得解脱，<a id="a-Hk"></a>便入无漏境，<a id="a-Hl"></a>各各自相谓言：<a id="a-Hm"></a>‘我等已胜怨家。<a id="a-Hn"></a>’阿难当知：<a id="a-Ho"></a>彼名为最胜。<a id="a-Hp"></a>”</p>
  <p id="aHq">是时，<a id="a-Hr"></a>阿难复白佛言：<a id="a-Hs"></a>“彼人为在何部？<a id="a-Ht"></a>声闻部？<a id="a-Hu"></a>辟支佛部？<a id="a-Hv"></a>为佛部耶？<a id="a-Hw"></a>”</p>
  <p id="aHx">佛告阿难：<a id="a-Hy"></a>“彼人当名正在辟支佛部。<a id="a-Hz"></a>所以然者？<a id="a-I0"></a>此人皆由造诸功德，<a id="a-I1"></a>行众善本，<a id="a-I2"></a>修清净四谛，<a id="a-I3"></a>分别诸法。<a id="a-I4"></a>夫行善法者，<a id="a-I5"></a>即慈心是也。<a id="a-I6"></a>所以然者？<a id="a-I7"></a>履仁行慈，<a id="a-I8"></a>此德广大。<a id="a-I9"></a>吾昔日著此慈仁之铠，<a id="a-IA"></a>降伏魔官属，<a id="a-IB"></a>坐树王下，<a id="a-IC"></a>成无上道。<a id="a-ID"></a>以此方便，<a id="a-IE"></a>知慈最第一，<a id="a-IF"></a>慈者最胜之法也！<a id="a-IG"></a>阿难当知：<a id="a-IH"></a>故名为最胜，<a id="a-II"></a>行慈心者，<a id="a-IJ"></a>其德如是，<a id="a-IK"></a>不可称计。<a id="a-IL"></a>当求方便，<a id="a-IM"></a>修行慈心。<a id="a-IN"></a>如是，<a id="a-IO"></a>阿难，<a id="a-IP"></a>当作是学！<a id="a-IQ"></a>”</p>
  <p id="aIR">尔时，<a id="a-IS"></a>阿难闻佛所说，<a id="a-IT"></a>欢喜奉行。</p>
  <p id="aIU">闻如是：<a id="a-IV"></a>一时，<a id="a-IW"></a>佛在舍卫国祇树给孤独园。</p>
  <p id="aIX">尔时，<a id="a-IY"></a>尊者舍利弗清旦从静室起，<a id="a-IZ"></a>至世尊所，<a id="a-Ia"></a>头面礼足，<a id="a-Ib"></a>在一面坐。<a id="a-Ic"></a>尔时，<a id="a-Id"></a>佛告舍利弗曰：<a id="a-Ie"></a>“汝今诸根清净，<a id="a-If"></a>颜貌与人有异，<a id="a-Ig"></a>汝今游何三昧？<a id="a-Ih"></a>”</p>
  <p id="aIi">舍利弗白佛言：<a id="a-Ij"></a>“唯然，<a id="a-Ik"></a>世尊，<a id="a-Il"></a>我恒游空三昧。<a id="a-Im"></a>”</p>
  <p id="aIn">佛告舍利弗言：<a id="a-Io"></a>“善哉！<a id="a-Ip"></a>善哉！<a id="a-Iq"></a>舍利弗，<a id="a-Ir"></a>乃能游于空三昧。<a id="a-Is"></a>所以然者？<a id="a-It"></a>诸虚空三昧者最为第一！<a id="a-Iu"></a>其有比丘游虚空三昧，<a id="a-Iv"></a>计无吾我、<a id="a-Iw"></a>人、<a id="a-Ix"></a>寿命，<a id="a-Iy"></a>亦不见有众生；<a id="a-Iz"></a>亦复不见诸行本末；<a id="a-J0"></a>已不见，<a id="a-J1"></a>亦不造行本；<a id="a-J2"></a>已无行，<a id="a-J3"></a>更不受有；<a id="a-J4"></a>已无受有，<a id="a-J5"></a>不复受苦乐之报。</p>
  <p id="aJ6">“舍利弗当知：<a id="a-J7"></a>我昔未成佛道，<a id="a-J8"></a>坐树王下，<a id="a-J9"></a>便作是念：<a id="a-JA"></a>‘此众生类为不克获何法，<a id="a-JB"></a>流转生死，<a id="a-JC"></a>不得解脱？<a id="a-JD"></a>’时，<a id="a-JE"></a>我复作是念：<a id="a-JF"></a>‘无有空三昧者，<a id="a-JG"></a>便流浪生死，<a id="a-JH"></a>不得至竟解脱。<a id="a-JI"></a>有此空三昧，<a id="a-JJ"></a>但众生未克，<a id="a-JK"></a>使众生起想著之念，<a id="a-JL"></a>已起世间之想，<a id="a-JM"></a>便受生死之分。<a id="a-JN"></a>若得是空三昧，<a id="a-JO"></a>亦无所愿，<a id="a-JP"></a>便得无愿三昧；<a id="a-JQ"></a>以得无愿三昧，<a id="a-JR"></a>不求死此生彼；<a id="a-JS"></a>都无想念时，<a id="a-JT"></a>彼行者复有无想三昧可得娱乐。<a id="a-JU"></a>此众生类皆由不得三三昧故，<a id="a-JV"></a>流浪生死。<a id="a-JW"></a>’观察诸法已，<a id="a-JX"></a>便得空三昧，<a id="a-JY"></a>已得空三昧，<a id="a-JZ"></a>便成阿耨多罗三藐三菩提。<a id="a-Ja"></a>当我尔时，<a id="a-Jb"></a>以得空三昧，<a id="a-Jc"></a>七日七夜观视道树，<a id="a-Jd"></a>目未曾眗。</p>
  <p id="aJe">“舍利弗，<a id="a-Jf"></a>以此方便，<a id="a-Jg"></a>知空三昧者，<a id="a-Jh"></a>于诸三昧最为第一三昧；<a id="a-Ji"></a>王三昧者，<a id="a-Jj"></a>空三昧是也！<a id="a-Jk"></a>是故，<a id="a-Jl"></a>舍利弗，<a id="a-Jm"></a>当求方便，<a id="a-Jn"></a>办空三昧。<a id="a-Jo"></a>如是，<a id="a-Jp"></a>舍利弗，<a id="a-Jq"></a>当作是学！<a id="a-Jr"></a>”</p>
  <p id="aJs">尔时，<a id="a-Jt"></a>舍利弗闻佛所说，<a id="a-Ju"></a>欢喜奉行。</p>
  <p id="aJv">闻如是：<a id="a-Jw"></a>一时，<a id="a-Jx"></a>佛在罗阅城迦兰陀竹园所，<a id="a-Jy"></a>与大比丘众千二百五十人俱。</p>
  <p id="aJz">尔时，<a id="a-K0"></a>罗阅城中有长者名曰尸利掘，<a id="a-K1"></a>饶财多宝：<a id="a-K2"></a>金银、<a id="a-K3"></a>珍宝、<a id="a-K4"></a>砗磲、<a id="a-K5"></a>玛瑙，<a id="a-K6"></a>不可称计；<a id="a-K7"></a>又且疏薄佛法，<a id="a-K8"></a>但事外道尼揵子，<a id="a-K9"></a>国王、<a id="a-KA"></a>大臣皆悉识知。<a id="a-KB"></a>是时，<a id="a-KC"></a>外道梵志及尼揵子，<a id="a-KD"></a>在家、<a id="a-KE"></a>出家者自诽谤，<a id="a-KF"></a>言有我，<a id="a-KG"></a>言有我身。<a id="a-KH"></a>并六师辈皆悉云集，<a id="a-KI"></a>共作此论：<a id="a-KJ"></a>“今沙门瞿昙靡事不知，<a id="a-KK"></a>有一切智，<a id="a-KL"></a>然我等不得利养，<a id="a-KM"></a>今此沙门多得利养，<a id="a-KN"></a>要当作方宜，<a id="a-KO"></a>使不得利养。<a id="a-KP"></a>我等当往至尸利掘舍，<a id="a-KQ"></a>教彼长者而作权宜。<a id="a-KR"></a>”</p>
  <p id="aKS">是时，<a id="a-KT"></a>外道梵志尼揵子及彼六师往至尸利掘长者家，<a id="a-KU"></a>语长者曰：<a id="a-KV"></a>“大姓当知：<a id="a-KW"></a>汝是梵天所生，<a id="a-KX"></a>是梵天子，<a id="a-KY"></a>多所饶益。<a id="a-KZ"></a>汝今可往至沙门瞿昙所，<a id="a-Ka"></a>愍我等故，<a id="a-Kb"></a>请沙门及比丘众来在家祠之。<a id="a-Kc"></a>又敕屋中作大火坑，<a id="a-Kd"></a>极燃炽火，<a id="a-Ke"></a>食皆著毒，<a id="a-Kf"></a>请使来食。<a id="a-Kg"></a>若沙门瞿昙有一切智，<a id="a-Kh"></a>知三世事者，<a id="a-Ki"></a>则不受请；<a id="a-Kj"></a>设无一切智，<a id="a-Kk"></a>便当受请，<a id="a-Kl"></a>将诸弟子，<a id="a-Km"></a>尽为火所烧，<a id="a-Kn"></a>天、<a id="a-Ko"></a>人得安，<a id="a-Kp"></a>无有灾害。<a id="a-Kq"></a>”</p>
  <p id="aKr">是时，<a id="a-Ks"></a>尸利掘默然，<a id="a-Kt"></a>随六师语，<a id="a-Ku"></a>即出城至世尊所，<a id="a-Kv"></a>头面礼足，<a id="a-Kw"></a>持杂毒之心，<a id="a-Kx"></a>白如来言：<a id="a-Ky"></a>“惟愿世尊及比丘僧当受我请！<a id="a-Kz"></a>”</p>
  <p id="aL0">尔时，<a id="a-L1"></a>世尊知彼心中所念，<a id="a-L2"></a>默然受请。<a id="a-L3"></a>是时，<a id="a-L4"></a>尸利掘以见如来默然受请，<a id="a-L5"></a>便从座起，<a id="a-L6"></a>头面礼足，<a id="a-L7"></a>便退而去；<a id="a-L8"></a>中道便作是念：<a id="a-L9"></a>‘今我六师所说审谛。<a id="a-LA"></a>然沙门不知我心中所念，<a id="a-LB"></a>必当为大火所烧。<a id="a-LC"></a>’是时，<a id="a-LD"></a>尸利掘即还家敕作大坑，<a id="a-LE"></a>燃大烧火；<a id="a-LF"></a>复约敕办种种饭食，<a id="a-LG"></a>皆悉著毒；<a id="a-LH"></a>复于门外作大火坑，<a id="a-LI"></a>燃大火；<a id="a-LJ"></a>又于火上施设敷床，<a id="a-LK"></a>皆以恶毒著食中而白：<a id="a-LL"></a>“时至。<a id="a-LM"></a>”</p>
  <p id="aLN">尔时，<a id="a-LO"></a>世尊以知时至，<a id="a-LP"></a>著衣持钵，<a id="a-LQ"></a>将诸比丘众，<a id="a-LR"></a>前后围绕，<a id="a-LS"></a>往至彼家。<a id="a-LT"></a>又敕诸比丘僧：<a id="a-LU"></a>“诸人皆不得先吾前行，<a id="a-LV"></a>亦不得先吾前坐，<a id="a-LW"></a>亦复不得先吾前食。<a id="a-LX"></a>”</p>
  <p id="aLY">是时，<a id="a-LZ"></a>罗阅城中人民之类闻尸利掘作大火坑，<a id="a-La"></a>又作毒食，<a id="a-Lb"></a>请佛及比丘僧。<a id="a-Lc"></a>四部之众悉皆涕泣：<a id="a-Ld"></a>“将非害如来及比丘僧乎？<a id="a-Le"></a>”或复有至世尊所，<a id="a-Lf"></a>头面礼足，<a id="a-Lg"></a>白佛言：<a id="a-Lh"></a>“愿世尊莫至彼长者家！<a id="a-Li"></a>又彼人作大火坑，<a id="a-Lj"></a>兼作毒食。<a id="a-Lk"></a>”</p>
  <p id="aLl">佛告之曰：<a id="a-Lm"></a>“诸人勿怀恐怖，<a id="a-Ln"></a>如来终不为他所害。<a id="a-Lo"></a>正使阎浮里内火至梵天，<a id="a-Lp"></a>犹不能烧吾，<a id="a-Lq"></a>何况此小火？<a id="a-Lr"></a>欲害如来，<a id="a-Ls"></a>终无此理！<a id="a-Lt"></a>优婆塞当知：<a id="a-Lu"></a>吾无复害心。<a id="a-Lv"></a>”</p>
  <p id="aLw">尔时，<a id="a-Lx"></a>世尊与比丘僧，<a id="a-Ly"></a>前后围绕，<a id="a-Lz"></a>入罗阅城，<a id="a-M0"></a>至长者家。<a id="a-M1"></a>尔时，<a id="a-M2"></a>世尊告诸比丘：<a id="a-M3"></a>“汝等勿先入长者家，<a id="a-M4"></a>亦莫先食；<a id="a-M5"></a>要须如来食，<a id="a-M6"></a>然后乃食。<a id="a-M7"></a>”</p>
  <p id="aM8">尔时，<a id="a-M9"></a>世尊适举足门阈上，<a id="a-MA"></a>尔时火坑自然化作浴池，<a id="a-MB"></a>极为清凉；<a id="a-MC"></a>众华满其中，<a id="a-MD"></a>亦生莲华，<a id="a-ME"></a>大如车轮，<a id="a-MF"></a>七宝为茎，<a id="a-MG"></a>亦生余莲华，<a id="a-MH"></a>蜜蜂王游戏其中。<a id="a-MI"></a>尔时，<a id="a-MJ"></a>释提桓因、<a id="a-MK"></a>梵天王及四天王及乾沓和、<a id="a-ML"></a>阿须轮及诸阅叉、<a id="a-MM"></a>鬼神等，<a id="a-MN"></a>见火坑中生此莲华，<a id="a-MO"></a>各各称庆！<a id="a-MP"></a>异音同声，<a id="a-MQ"></a>各各说曰：<a id="a-MR"></a>“便为如来胜中第一！<a id="a-MS"></a>”</p>
  <p id="aMT">尔时，<a id="a-MU"></a>彼长者家有种种外道异学，<a id="a-MV"></a>集在其家。<a id="a-MW"></a>尔时，<a id="a-MX"></a>优婆塞、<a id="a-MY"></a>优婆夷见如来变化已，<a id="a-MZ"></a>欢喜踊跃，<a id="a-Ma"></a>不能自胜。<a id="a-Mb"></a>外道异学见如来变化已，<a id="a-Mc"></a>甚怀愁忧。<a id="a-Md"></a>上虚空中诸尊神天，<a id="a-Me"></a>散种种名华于如来身上。</p>
  <p id="aMf">尔时，<a id="a-Mg"></a>世尊履虚，<a id="a-Mh"></a>去地四寸，<a id="a-Mi"></a>至长者家。<a id="a-Mj"></a>如来举足之处，<a id="a-Mk"></a>便生莲华，<a id="a-Ml"></a>大如车轮。<a id="a-Mm"></a>尔时，<a id="a-Mn"></a>世尊右回告诸比丘：<a id="a-Mo"></a>“汝等悉皆蹈此莲华上。<a id="a-Mp"></a>”</p>
  <p id="aMq">时，<a id="a-Mr"></a>诸声闻皆从莲华上至长者家。<a id="a-Ms"></a>尔时，<a id="a-Mt"></a>世尊便说古昔之喻说：<a id="a-Mu"></a>“我过德已来，<a id="a-Mv"></a>供养恒沙诸佛，<a id="a-Mw"></a>承事、<a id="a-Mx"></a>礼敬，<a id="a-My"></a>未失圣意，<a id="a-Mz"></a>持是至诚之誓，<a id="a-N0"></a>使此诸座，<a id="a-N1"></a>皆悉牢固。<a id="a-N2"></a>”</p>
  <p id="aN3">尔时，<a id="a-N4"></a>世尊告诸比丘：<a id="a-N5"></a>“我今听诸比丘，<a id="a-N6"></a>先以手凭座，<a id="a-N7"></a>然后乃座。<a id="a-N8"></a>此是我之教也。<a id="a-N9"></a>”尔时，<a id="a-NA"></a>世尊及诸比丘僧皆悉就座。<a id="a-NB"></a>是座下皆生莲华，<a id="a-NC"></a>极为芬香。</p>
  <p id="aND">是时，<a id="a-NE"></a>尸利掘见如来如斯变化，<a id="a-NF"></a>便生斯念：<a id="a-NG"></a>“吾为外道异学所误，<a id="a-NH"></a>失我人中之行，<a id="a-NI"></a>永失天路，<a id="a-NJ"></a>心意愦然，<a id="a-NK"></a>如饮杂毒，<a id="a-NL"></a>必当趣此三恶道中，<a id="a-NM"></a>实是如来出世难遇。<a id="a-NN"></a>”觉知此已，<a id="a-NO"></a>即时涕零，<a id="a-NP"></a>头面礼足，<a id="a-NQ"></a>白佛言：<a id="a-NR"></a>“惟愿如来听我悔过！<a id="a-NS"></a>改往修来，<a id="a-NT"></a>自知有罪，<a id="a-NU"></a>触娆如来。<a id="a-NV"></a>惟愿世尊受我悔过，<a id="a-NW"></a>更不犯之！<a id="a-NX"></a>”</p>
  <p id="aNY">佛告言：<a id="a-NZ"></a>“长者改过，<a id="a-Na"></a>捐舍本意，<a id="a-Nb"></a>乃能自知触犯如来。<a id="a-Nc"></a>贤圣法中甚为旷大，<a id="a-Nd"></a>听汝改过，<a id="a-Ne"></a>随法而舍；<a id="a-Nf"></a>我今受汝改悔，<a id="a-Ng"></a>后更莫犯！<a id="a-Nh"></a>”如是再三。</p>
  <p id="aNi">尔时，<a id="a-Nj"></a>阿阇世王闻尸利掘长者施大火坑，<a id="a-Nk"></a>及杂毒食，<a id="a-Nl"></a>欲害如来；<a id="a-Nm"></a>闻已，<a id="a-Nn"></a>瞋恚炽盛，<a id="a-No"></a>告群臣曰：<a id="a-Np"></a>“要当消灭阎浮里地与此人同尸利掘名字者。<a id="a-Nq"></a>”又复阿阇世忆如来功德已，<a id="a-Nr"></a>悲泣涕零，<a id="a-Ns"></a>脱天冠已，<a id="a-Nt"></a>告群臣曰：<a id="a-Nu"></a>“吾今复用活为？<a id="a-Nv"></a>乃使如来为火所烧，<a id="a-Nw"></a>及比丘僧皆当被烧。<a id="a-Nx"></a>汝等速来至长者家，<a id="a-Ny"></a>观视如来。<a id="a-Nz"></a>”</p>
  <p id="aO0">尔时，<a id="a-O1"></a>耆婆伽王子白阿阇世王：<a id="a-O2"></a>“大王，<a id="a-O3"></a>勿怀愁忧，<a id="a-O4"></a>亦莫兴恶想。<a id="a-O5"></a>所以然者？<a id="a-O6"></a>如来终不为他所害，<a id="a-O7"></a>今日尸利掘长者当为如来弟子。<a id="a-O8"></a>惟愿大王当往观变化！<a id="a-O9"></a>”</p>
  <p id="aOA">时，<a id="a-OB"></a>阿阇世为耆婆伽所诲喻，<a id="a-OC"></a>乘雪山大象，<a id="a-OD"></a>寻时至尸利掘长者家，<a id="a-OE"></a>下象即至尸利掘舍内。<a id="a-OF"></a>尔时，<a id="a-OG"></a>众人普集门外，<a id="a-OH"></a>有八万四千人。<a id="a-OI"></a>尔时，<a id="a-OJ"></a>阿阇世王见莲华大如车轮，<a id="a-OK"></a>欢喜踊跃，<a id="a-OL"></a>不能自胜，<a id="a-OM"></a>并作是说：<a id="a-ON"></a>“使如来恒胜众魔。<a id="a-OO"></a>”告耆婆伽王子曰：<a id="a-OP"></a>“善哉！<a id="a-OQ"></a>耆婆伽，<a id="a-OR"></a>乃信如来如斯之要。<a id="a-OS"></a>”时，<a id="a-OT"></a>阿阇世王至世尊所，<a id="a-OU"></a>头面礼足，<a id="a-OV"></a>在一面坐。<a id="a-OW"></a>尔时，<a id="a-OX"></a>阿阇世王见如来口出光明，<a id="a-OY"></a>亦复遍见如来颜色殊特，<a id="a-OZ"></a>极怀欢喜，<a id="a-Oa"></a>不能自胜！</p>
  <p id="aOb">尔时，<a id="a-Oc"></a>尸利掘长者白世尊言：<a id="a-Od"></a>“我所设食皆悉有毒，<a id="a-Oe"></a>惟愿世尊小停！<a id="a-Of"></a>今当更施食。<a id="a-Og"></a>所以然者？<a id="a-Oh"></a>无令如来体有增损。<a id="a-Oi"></a>”</p>
  <p id="aOj">佛告长者：<a id="a-Ok"></a>“如来及弟子终不为他所害，<a id="a-Ol"></a>但长者食已办者，<a id="a-Om"></a>随时供设。<a id="a-On"></a>”</p>
  <p id="aOo">尔时，<a id="a-Op"></a>长者手自斟酌，<a id="a-Oq"></a>行种种饭食。</p>
  <p id="aOr">尔时，<a id="a-Os"></a>世尊便说斯偈：</p>
  <p id="aOt">“至诚佛法众，<a id="a-Ou"></a>害毒无遗余，</p>
  <p id="aOv">诸佛无有毒，<a id="a-Ow"></a>至诚佛害毒。</p>
  <p id="aOx">至诚佛法众，<a id="a-Oy"></a>害毒无遗余，</p>
  <p id="aOz">诸佛无有毒，<a id="a-P0"></a>至诚法害毒。</p>
  <p id="aP1">至诚佛法众，<a id="a-P2"></a>害毒无遗余，</p>
  <p id="aP3">诸佛无有毒，<a id="a-P4"></a>至诚僧害毒。</p>
  <p id="aP5">贪欲瞋恚毒，<a id="a-P6"></a>世间有三毒，</p>
  <p id="aP7">如来永无毒，<a id="a-P8"></a>至诚佛害毒。</p>
  <p id="aP9">欲怒瞋恚毒，<a id="a-PA"></a>此三世间毒，</p>
  <p id="aPB">如来法无毒，<a id="a-PC"></a>至诚法害毒。</p>
  <p id="aPD">欲怒瞋恚毒，<a id="a-PE"></a>世间有三毒，</p>
  <p id="aPF">如来僧无毒，<a id="a-PG"></a>至诚僧害毒。<a id="a-PH"></a>”</p>
  <p id="aPI">尔时，<a id="a-PJ"></a>世尊说此语已，<a id="a-PK"></a>便食杂毒之食。<a id="a-PL"></a>尔时，<a id="a-PM"></a>世尊告诸比丘：<a id="a-PN"></a>“汝等，<a id="a-PO"></a>皆莫先食，<a id="a-PP"></a>要须如来食已，<a id="a-PQ"></a>然后乃食。<a id="a-PR"></a>”</p>
  <p id="aPS">尔时，<a id="a-PT"></a>长者手自斟酌，<a id="a-PU"></a>行种种饮食，<a id="a-PV"></a>供养佛及比丘僧。<a id="a-PW"></a>尔时，<a id="a-PX"></a>尸利掘长者见如来食讫，<a id="a-PY"></a>除去钵器，<a id="a-PZ"></a>更取小座，<a id="a-Pa"></a>在如来前坐。<a id="a-Pb"></a>尔时，<a id="a-Pc"></a>世尊与长者及八万四千众说微妙之论，<a id="a-Pd"></a>所谓论者：<a id="a-Pe"></a>施论、<a id="a-Pf"></a>戒论、<a id="a-Pg"></a>生天之论，<a id="a-Ph"></a>欲不净想，<a id="a-Pi"></a>淫泆大患，<a id="a-Pj"></a>出要为乐。<a id="a-Pk"></a>如来观彼长者心意及八万四千众心开意解，<a id="a-Pl"></a>无复尘垢，<a id="a-Pm"></a>诸佛世尊常所说法——苦、<a id="a-Pn"></a>集、<a id="a-Po"></a>尽、<a id="a-Pp"></a>道，<a id="a-Pq"></a>尽与八万四千众说，<a id="a-Pr"></a>广分别其行。</p>
  <p id="aPs">尔时，<a id="a-Pt"></a>众人即于座上，<a id="a-Pu"></a>诸尘垢尽，<a id="a-Pv"></a>得法眼净，<a id="a-Pw"></a>犹如新衣易染为色。<a id="a-Px"></a>尔时，<a id="a-Py"></a>庶人亦复如是，<a id="a-Pz"></a>各于座上，<a id="a-Q0"></a>已见道迹，<a id="a-Q1"></a>已见法得法，<a id="a-Q2"></a>分别诸法，<a id="a-Q3"></a>度诸狐疑，<a id="a-Q4"></a>得无所畏，<a id="a-Q5"></a>更不事余师，<a id="a-Q6"></a>自归佛、<a id="a-Q7"></a>法、<a id="a-Q8"></a>僧而受五戒。</p>
  <p id="aQ9">尔时，<a id="a-QA"></a>尸利掘长者自知得道迹，<a id="a-QB"></a>前白佛言：<a id="a-QC"></a>“宁施如来毒，<a id="a-QD"></a>获大果报，<a id="a-QE"></a>不与余外道异学甘露，<a id="a-QF"></a>更受其罪。<a id="a-QG"></a>所以然者？<a id="a-QH"></a>我今以毒食请佛及比丘僧，<a id="a-QI"></a>于现法中得此证验。<a id="a-QJ"></a>长夜为此外道所惑，<a id="a-QK"></a>乃兴斯心于如来所。<a id="a-QL"></a>其有事外道异学者，<a id="a-QM"></a>皆堕边际。<a id="a-QN"></a>”</p>
  <p id="aQO">佛告长者：<a id="a-QP"></a>“如汝所言，<a id="a-QQ"></a>而无有异，<a id="a-QR"></a>皆为他所诳！<a id="a-QS"></a>”</p>
  <p id="aQT">尔时，<a id="a-QU"></a>尸利掘白佛言：<a id="a-QV"></a>“自今已后，<a id="a-QW"></a>不复信此外道异学，<a id="a-QX"></a>不听诸四部之众在家供养。<a id="a-QY"></a>”</p>
  <p id="aQZ">佛告长者：<a id="a-Qa"></a>“勿作是说！<a id="a-Qb"></a>所以然者？<a id="a-Qc"></a>汝今恒供养斯诸外士。<a id="a-Qd"></a>施诸畜生，<a id="a-Qe"></a>其福难量，<a id="a-Qf"></a>况复人乎？<a id="a-Qg"></a>若有外道异学问曰：<a id="a-Qh"></a>‘尸利掘是谁弟子？<a id="a-Qi"></a>’汝等云何报之？<a id="a-Qj"></a>”</p>
  <p id="aQk">尔时，<a id="a-Ql"></a>尸利掘即从座起，<a id="a-Qm"></a>长跪叉手，<a id="a-Qn"></a>白世尊言：<a id="a-Qo"></a>“勇猛而解脱，<a id="a-Qp"></a>今受此人身，<a id="a-Qq"></a>是第七仙人，<a id="a-Qr"></a>是释迦文弟子！<a id="a-Qs"></a>”</p>
  <p id="aQt">世尊告曰：<a id="a-Qu"></a>“善哉！<a id="a-Qv"></a>长者，<a id="a-Qw"></a>乃能说此微妙之叹。<a id="a-Qx"></a>”</p>
  <p id="aQy">尔时，<a id="a-Qz"></a>世尊重与长者说甚深之法，<a id="a-R0"></a>即时便说斯嚫：</p>
  <p id="aR1">“祠祀火为上，<a id="a-R2"></a>诗书颂为最，</p>
  <p id="aR3">人中王为尊，<a id="a-R4"></a>众流海为原，</p>
  <p id="aR5">星中月为明，<a id="a-R6"></a>光明日为上。</p>
  <p id="aR7">上下及四方，<a id="a-R8"></a>一切有形类，</p>
  <p id="aR9">诸天及世间，<a id="a-RA"></a>佛为最第一！</p>
  <p id="aRB">欲求其福者，<a id="a-RC"></a>当供养三佛。<a id="a-RD"></a>”</p>
  <p id="aRE">尔时，<a id="a-RF"></a>世尊说此偈已，<a id="a-RG"></a>即从座起。</p>
  <p id="aRH">尔时，<a id="a-RI"></a>尸利掘及诸来会闻佛所说，<a id="a-RJ"></a>欢喜奉行。</p>
 </body>
</html>