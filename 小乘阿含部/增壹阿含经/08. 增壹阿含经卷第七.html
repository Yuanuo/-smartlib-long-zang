<!doctype html>
<html id="z3IBU9sXf" data-ver="1633">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第七</h1>
  <h2 id="a2">五戒品第十四</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给狐独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“于是众中，<a id="a-9"></a>我不见一法修已，<a id="a-A"></a>多修已，<a id="a-B"></a>成地狱行，<a id="a-C"></a>成畜生行，<a id="a-D"></a>成饿鬼行。<a id="a-E"></a>若生人中，<a id="a-F"></a>受命极短，<a id="a-G"></a>所谓杀生者也。<a id="a-H"></a>诸比丘，<a id="a-I"></a>若有人意好杀生，<a id="a-J"></a>便堕地狱、<a id="a-K"></a>饿鬼、<a id="a-L"></a>畜生中。<a id="a-M"></a>若生人中，<a id="a-N"></a>受命极短。<a id="a-O"></a>所以然者？<a id="a-P"></a>以断他命故。<a id="a-Q"></a>是故，<a id="a-R"></a>当学莫杀生。<a id="a-S"></a>如是，<a id="a-T"></a>诸比丘，<a id="a-U"></a>当作是学！<a id="a-V"></a>”</p>
  <p id="aW">尔时，<a id="a-X"></a>诸比丘闻佛所说，<a id="a-Y"></a>欢喜奉行。</p>
  <p id="aZ">闻如是：<a id="a-a"></a>一时，<a id="a-b"></a>佛在舍卫国祇树给孤独园。</p>
  <p id="ac">尔时，<a id="a-d"></a>世尊告诸比丘：<a id="a-e"></a>“于此众中，<a id="a-f"></a>我不见一法修行已，<a id="a-g"></a>多修行已，<a id="a-h"></a>受人中福，<a id="a-i"></a>受天上福，<a id="a-j"></a>得泥洹证，<a id="a-k"></a>所谓不杀生也。<a id="a-l"></a>”</p>
  <p id="am">佛告诸比丘：<a id="a-n"></a>“若有人不行杀生，<a id="a-o"></a>亦不念杀，<a id="a-p"></a>受命极长。<a id="a-q"></a>所以然者？<a id="a-r"></a>以彼不娆乱故。<a id="a-s"></a>是故，<a id="a-t"></a>诸比丘，<a id="a-u"></a>当学不杀生。<a id="a-v"></a>如是，<a id="a-w"></a>诸比丘，<a id="a-x"></a>当作是学！<a id="a-y"></a>”</p>
  <p id="az">尔时，<a id="a-10"></a>诸比丘闻佛所说，<a id="a-11"></a>欢喜奉行。</p>
  <p id="a12">闻如是：<a id="a-13"></a>一时，<a id="a-14"></a>佛在舍卫国祇树给孤独园。</p>
  <p id="a15">尔时，<a id="a-16"></a>世尊告诸比丘：<a id="a-17"></a>“于此众中，<a id="a-18"></a>我不见一法修行已，<a id="a-19"></a>多修行已，<a id="a-1A"></a>成地狱行，<a id="a-1B"></a>饿鬼、<a id="a-1C"></a>畜生行。<a id="a-1D"></a>若生人中，<a id="a-1E"></a>极为贫匮，<a id="a-1F"></a>衣不盖形，<a id="a-1G"></a>食不充口，<a id="a-1H"></a>所谓劫盗也。<a id="a-1I"></a>诸比丘，<a id="a-1J"></a>若有人意好劫盗，<a id="a-1K"></a>取他财物，<a id="a-1L"></a>便堕地狱、<a id="a-1M"></a>饿鬼、<a id="a-1N"></a>畜生中。<a id="a-1O"></a>若生人中，<a id="a-1P"></a>极为贫匮。<a id="a-1Q"></a>所以然者？<a id="a-1R"></a>以断他生业故。<a id="a-1S"></a>是故，<a id="a-1T"></a>诸比丘，<a id="a-1U"></a>当学远离不与取。<a id="a-1V"></a>如是，<a id="a-1W"></a>诸比丘，<a id="a-1X"></a>当作是学！<a id="a-1Y"></a>”</p>
  <p id="a1Z">尔时，<a id="a-1a"></a>诸比丘闻佛所说，<a id="a-1b"></a>欢喜奉行。</p>
  <p id="a1c">闻如是：<a id="a-1d"></a>一时，<a id="a-1e"></a>佛在舍卫国祇树给孤独园。</p>
  <p id="a1f">尔时，<a id="a-1g"></a>世尊告诸比丘：<a id="a-1h"></a>“于此众中，<a id="a-1i"></a>我不见一法修行已，<a id="a-1j"></a>多修行已，<a id="a-1k"></a>受人中福，<a id="a-1l"></a>受天上福，<a id="a-1m"></a>得泥洹证，<a id="a-1n"></a>所谓广施也。<a id="a-1o"></a>”</p>
  <p id="a1p">佛告诸比丘：<a id="a-1q"></a>“若有人广行布施，<a id="a-1r"></a>于现世中得色、<a id="a-1s"></a>得力，<a id="a-1t"></a>众德具足，<a id="a-1u"></a>天上、<a id="a-1v"></a>人中食福无量。<a id="a-1w"></a>是故，<a id="a-1x"></a>诸比丘，<a id="a-1y"></a>当行布施，<a id="a-1z"></a>勿有悭心。<a id="a-20"></a>如是，<a id="a-21"></a>诸比丘，<a id="a-22"></a>当作是学！<a id="a-23"></a>”</p>
  <p id="a24">尔时，<a id="a-25"></a>诸比丘闻佛所说，<a id="a-26"></a>欢喜奉行。</p>
  <p id="a27">闻如是：<a id="a-28"></a>一时，<a id="a-29"></a>佛在舍卫国祇树给孤独园。</p>
  <p id="a2A">尔时，<a id="a-2B"></a>世尊告诸比丘：<a id="a-2C"></a>“于此众中，<a id="a-2D"></a>我不见一法修行已，<a id="a-2E"></a>多修行已，<a id="a-2F"></a>成地狱行，<a id="a-2G"></a>饿鬼、<a id="a-2H"></a>畜生行。<a id="a-2I"></a>若生人中，<a id="a-2J"></a>居家奸淫，<a id="a-2K"></a>无有净行，<a id="a-2L"></a>为人所讥，<a id="a-2M"></a>常被诽谤。<a id="a-2N"></a>云何一法？<a id="a-2O"></a>所谓邪淫也。<a id="a-2P"></a>”</p>
  <p id="a2Q">佛告诸比丘：<a id="a-2R"></a>“若有人淫泆无度，<a id="a-2S"></a>好犯他妻，<a id="a-2T"></a>便堕地狱、<a id="a-2U"></a>饿鬼、<a id="a-2V"></a>畜生中。<a id="a-2W"></a>若生人中，<a id="a-2X"></a>闺门淫乱。<a id="a-2Y"></a>是故，<a id="a-2Z"></a>诸比丘，<a id="a-2a"></a>常当正意，<a id="a-2b"></a>莫兴淫想，<a id="a-2c"></a>慎莫他淫。<a id="a-2d"></a>如是，<a id="a-2e"></a>诸比丘，<a id="a-2f"></a>当作是学！<a id="a-2g"></a>”</p>
  <p id="a2h">尔时，<a id="a-2i"></a>诸比丘闻佛所说，<a id="a-2j"></a>欢喜奉行。</p>
  <p id="a2k">闻如是；<a id="a-2l"></a>一时，<a id="a-2m"></a>佛在舍卫国祇树给孤独园。</p>
  <p id="a2n">尔时，<a id="a-2o"></a>佛告诸比丘：<a id="a-2p"></a>“于此众中，<a id="a-2q"></a>我不见一法修行已，<a id="a-2r"></a>多修行已，<a id="a-2s"></a>受人中福，<a id="a-2t"></a>受天上福，<a id="a-2u"></a>得泥洹证，<a id="a-2v"></a>所谓不他淫，<a id="a-2w"></a>身体香洁，<a id="a-2x"></a>亦无邪想。<a id="a-2y"></a>”</p>
  <p id="a2z">佛告诸比丘：<a id="a-30"></a>“若有人贞洁不淫，<a id="a-31"></a>便受天上、<a id="a-32"></a>人中之福。<a id="a-33"></a>是故，<a id="a-34"></a>诸比丘，<a id="a-35"></a>莫行邪淫以兴淫意。<a id="a-36"></a>如是，<a id="a-37"></a>诸比丘，<a id="a-38"></a>当作是学！<a id="a-39"></a>”</p>
  <p id="a3A">尔时，<a id="a-3B"></a>诸比丘闻佛所说，<a id="a-3C"></a>欢喜奉行。</p>
  <p id="a3D">闻如是：<a id="a-3E"></a>一时，<a id="a-3F"></a>佛在舍卫国祇树给孤独园。</p>
  <p id="a3G">尔时，<a id="a-3H"></a>世尊告诸比丘：<a id="a-3I"></a>“于此众中，<a id="a-3J"></a>我不见一法修行已，<a id="a-3K"></a>多修行已，<a id="a-3L"></a>成地狱行，<a id="a-3M"></a>饿鬼、<a id="a-3N"></a>畜生行。<a id="a-3O"></a>若生人中，<a id="a-3P"></a>口气臭恶，<a id="a-3Q"></a>为人所憎，<a id="a-3R"></a>所谓妄语。<a id="a-3S"></a>诸比丘，<a id="a-3T"></a>若有人妄言、<a id="a-3U"></a>绮语、<a id="a-3V"></a>斗乱是非，<a id="a-3W"></a>便堕地狱、<a id="a-3X"></a>畜生、<a id="a-3Y"></a>饿鬼中。<a id="a-3Z"></a>所以者何？<a id="a-3a"></a>以其妄语故也。<a id="a-3b"></a>是故，<a id="a-3c"></a>诸比丘，<a id="a-3d"></a>常当至诚，<a id="a-3e"></a>莫得妄语。<a id="a-3f"></a>是故，<a id="a-3g"></a>诸比丘，<a id="a-3h"></a>当作是学！<a id="a-3i"></a>”</p>
  <p id="a3j">尔时，<a id="a-3k"></a>诸比丘闻佛所说，<a id="a-3l"></a>欢喜奉行。</p>
  <p id="a3m">闻如是：<a id="a-3n"></a>一时，<a id="a-3o"></a>佛在舍卫国祇树给孤独园。</p>
  <p id="a3p">尔时，<a id="a-3q"></a>世尊告诸比丘：<a id="a-3r"></a>“于此众中，<a id="a-3s"></a>我不见一法修行已，<a id="a-3t"></a>多修行已，<a id="a-3u"></a>受人中福，<a id="a-3v"></a>受天上福，<a id="a-3w"></a>得泥洹证。<a id="a-3x"></a>云何为一法？<a id="a-3y"></a>所谓不妄语也。<a id="a-3z"></a>诸比丘，<a id="a-40"></a>其不妄语者，<a id="a-41"></a>口气香芬，<a id="a-42"></a>名德远闻。<a id="a-43"></a>是故，<a id="a-44"></a>诸比丘，<a id="a-45"></a>当行不妄语。<a id="a-46"></a>如是，<a id="a-47"></a>诸比丘，<a id="a-48"></a>当作是学！<a id="a-49"></a>”</p>
  <p id="a4A">尔时，<a id="a-4B"></a>诸比丘闻佛所说，<a id="a-4C"></a>欢喜奉行。</p>
  <p id="a4D">闻如是：<a id="a-4E"></a>一时，<a id="a-4F"></a>佛在舍卫国祇树给孤独园。</p>
  <p id="a4G">尔时，<a id="a-4H"></a>世尊告诸比丘：<a id="a-4I"></a>“于此众中，<a id="a-4J"></a>我不见一法修行已，<a id="a-4K"></a>多修行已，<a id="a-4L"></a>受畜生、<a id="a-4M"></a>饿鬼、<a id="a-4N"></a>地狱罪。<a id="a-4O"></a>若生人中，<a id="a-4P"></a>狂愚痴惑，<a id="a-4Q"></a>不识真伪，<a id="a-4R"></a>所谓饮酒也。<a id="a-4S"></a>诸比丘，<a id="a-4T"></a>若有人心好饮酒，<a id="a-4U"></a>所生之处，<a id="a-4V"></a>无有智慧，<a id="a-4W"></a>常怀愚痴。<a id="a-4X"></a>如是，<a id="a-4Y"></a>诸比丘，<a id="a-4Z"></a>慎莫饮酒。<a id="a-4a"></a>如是，<a id="a-4b"></a>诸比丘，<a id="a-4c"></a>当作是学！<a id="a-4d"></a>”</p>
  <p id="a4e">尔时，<a id="a-4f"></a>诸比丘闻佛所说，<a id="a-4g"></a>欢喜奉行。</p>
  <p id="a4h">闻如是：<a id="a-4i"></a>一时，<a id="a-4j"></a>佛在舍卫国祇树给孤独园。</p>
  <p id="a4k">尔时，<a id="a-4l"></a>世尊告诸比丘：<a id="a-4m"></a>“于此众中，<a id="a-4n"></a>无有一法胜此法者，<a id="a-4o"></a>若修行已，<a id="a-4p"></a>多修行已，<a id="a-4q"></a>受人中福，<a id="a-4r"></a>受天上福，<a id="a-4s"></a>得泥洹证。<a id="a-4t"></a>云何为一法？<a id="a-4u"></a>所谓不饮酒也。<a id="a-4v"></a>诸比丘，<a id="a-4w"></a>若有人不饮酒，<a id="a-4x"></a>生便聪明，<a id="a-4y"></a>无有愚惑，<a id="a-4z"></a>博知经籍，<a id="a-50"></a>意不错乱。<a id="a-51"></a>如是，<a id="a-52"></a>诸比丘，<a id="a-53"></a>当作是学！<a id="a-54"></a>”</p>
  <p id="a55">尔时，<a id="a-56"></a>诸比丘闻佛所说，<a id="a-57"></a>欢喜奉行。</p>
  <p id="a58">第五地狱经，<a id="a-59"></a>此名不善行，</p>
  <p id="a5A">五者、<a id="a-5B"></a>天及人，<a id="a-5C"></a>令知次第数。</p>
  <p data-pb></p>
  <h2 id="a5D">有无品第十五</h2>
  <p id="a5E">闻如是：<a id="a-5F"></a>一时，<a id="a-5G"></a>佛在舍卫国祇树给孤独园。</p>
  <p id="a5H">尔时，<a id="a-5I"></a>世尊告诸比丘：<a id="a-5J"></a>“当知有此二见。<a id="a-5K"></a>云何为二？<a id="a-5L"></a>所谓有见、<a id="a-5M"></a>无见。<a id="a-5N"></a>诸有沙门、<a id="a-5O"></a>婆罗门于此二见习已、<a id="a-5P"></a>诵已，<a id="a-5Q"></a>终不从其法，<a id="a-5R"></a>如实而不知，<a id="a-5S"></a>此则非沙门、<a id="a-5T"></a>婆罗门。<a id="a-5U"></a>于沙门，<a id="a-5V"></a>则犯沙门法；<a id="a-5W"></a>于婆罗门，<a id="a-5X"></a>则犯婆罗门法；<a id="a-5Y"></a>此沙门、<a id="a-5Z"></a>婆罗门终不以身作证而自游戏。<a id="a-5a"></a>诸有沙门、<a id="a-5b"></a>婆罗门于此二见诵读、<a id="a-5c"></a>讽念，<a id="a-5d"></a>知舍，<a id="a-5e"></a>如实而知，<a id="a-5f"></a>此则沙门持沙门行，<a id="a-5g"></a>婆罗门知婆罗门行，<a id="a-5h"></a>自身取证而自游戏：<a id="a-5i"></a>生死已尽，<a id="a-5j"></a>梵行已立，<a id="a-5k"></a>所作已办，<a id="a-5l"></a>更不复受有，<a id="a-5m"></a>如真知之。<a id="a-5n"></a>是故，<a id="a-5o"></a>诸比丘，<a id="a-5p"></a>于此二见不应习行，<a id="a-5q"></a>不应讽诵，<a id="a-5r"></a>尽当舍离。<a id="a-5s"></a>如是，<a id="a-5t"></a>诸比丘，<a id="a-5u"></a>当作是学！<a id="a-5v"></a>”</p>
  <p id="a5w">尔时，<a id="a-5x"></a>诸比丘闻佛所说，<a id="a-5y"></a>欢喜奉行。</p>
  <p id="a5z">闻如是：<a id="a-60"></a>一时，<a id="a-61"></a>佛在舍卫国祇树给孤独园。</p>
  <p id="a62">尔时，<a id="a-63"></a>世尊告诸比丘：<a id="a-64"></a>“有此二见。<a id="a-65"></a>云何为二见？<a id="a-66"></a>所谓有见、<a id="a-67"></a>无见。<a id="a-68"></a>彼云何为有见？<a id="a-69"></a>所谓欲有见、<a id="a-6A"></a>色有见、<a id="a-6B"></a>无色有见。<a id="a-6C"></a>彼云何为欲有见？<a id="a-6D"></a>所谓五欲是也。<a id="a-6E"></a>云何为五欲？<a id="a-6F"></a>所谓眼见色，<a id="a-6G"></a>甚爱敬念，<a id="a-6H"></a>未曾舍离，<a id="a-6I"></a>世人宗奉；<a id="a-6J"></a>若耳闻声、<a id="a-6K"></a>鼻嗅香、<a id="a-6L"></a>口知味、<a id="a-6M"></a>身知细滑、<a id="a-6N"></a>意了诸法，<a id="a-6O"></a>是谓有见。<a id="a-6P"></a>彼云何名为无见？<a id="a-6Q"></a>所谓有常见、<a id="a-6R"></a>无常见、<a id="a-6S"></a>有断灭见、<a id="a-6T"></a>无断灭见、<a id="a-6U"></a>有边见、<a id="a-6V"></a>无边见、<a id="a-6W"></a>有身见、<a id="a-6X"></a>无身见、<a id="a-6Y"></a>有命见、<a id="a-6Z"></a>无命见、<a id="a-6a"></a>异身见、<a id="a-6b"></a>异命见，<a id="a-6c"></a>此六十二见，<a id="a-6d"></a>名曰无见，<a id="a-6e"></a>亦非真见，<a id="a-6f"></a>是谓名为无见。<a id="a-6g"></a>是故，<a id="a-6h"></a>诸比丘，<a id="a-6i"></a>当舍此二见。<a id="a-6j"></a>如是，<a id="a-6k"></a>诸比丘，<a id="a-6l"></a>当作是学！<a id="a-6m"></a>”</p>
  <p id="a6n">尔时，<a id="a-6o"></a>诸比丘闻佛所说，<a id="a-6p"></a>欢喜奉行。</p>
  <p id="a6q">闻如是：<a id="a-6r"></a>一时，<a id="a-6s"></a>佛在舍卫国祇树给孤独园。</p>
  <p id="a6t">尔时，<a id="a-6u"></a>世尊告诸比丘：<a id="a-6v"></a>“有此二施。<a id="a-6w"></a>云何为二？<a id="a-6x"></a>所谓法施、<a id="a-6y"></a>财施。<a id="a-6z"></a>诸比丘，<a id="a-70"></a>施中之上者不过法施。<a id="a-71"></a>是故，<a id="a-72"></a>诸比丘，<a id="a-73"></a>常当学法施。<a id="a-74"></a>如是，<a id="a-75"></a>诸比丘，<a id="a-76"></a>当作是学！<a id="a-77"></a>”</p>
  <p id="a78">尔时，<a id="a-79"></a>诸比丘闻佛所说，<a id="a-7A"></a>欢喜奉行。</p>
  <p id="a7B">闻如是：<a id="a-7C"></a>一时，<a id="a-7D"></a>佛在舍卫国祇树给孤独园。</p>
  <p id="a7E">尔时，<a id="a-7F"></a>世尊告诸比丘：<a id="a-7G"></a>“有此二业。<a id="a-7H"></a>云何为二业？<a id="a-7I"></a>有法业、<a id="a-7J"></a>有财业。<a id="a-7K"></a>业中之上者，<a id="a-7L"></a>不过法业。<a id="a-7M"></a>是故，<a id="a-7N"></a>诸比丘，<a id="a-7O"></a>当学法业，<a id="a-7P"></a>不学财业。<a id="a-7Q"></a>如是，<a id="a-7R"></a>诸比丘，<a id="a-7S"></a>当作是学！<a id="a-7T"></a>”</p>
  <p id="a7U">尔时，<a id="a-7V"></a>诸比丘闻佛所说，<a id="a-7W"></a>欢喜奉行。</p>
  <p id="a7X">闻如是：<a id="a-7Y"></a>一时，<a id="a-7Z"></a>佛在舍卫国祇树给孤独园。</p>
  <p id="a7a">尔时，<a id="a-7b"></a>世尊告诸比丘：<a id="a-7c"></a>“有此二恩。<a id="a-7d"></a>云何为二？<a id="a-7e"></a>所谓法恩、<a id="a-7f"></a>财恩。<a id="a-7g"></a>恩中之上者，<a id="a-7h"></a>所谓不过法恩也。<a id="a-7i"></a>是故，<a id="a-7j"></a>诸比丘，<a id="a-7k"></a>当修行法恩。<a id="a-7l"></a>如是，<a id="a-7m"></a>诸比丘，<a id="a-7n"></a>当作是学！<a id="a-7o"></a>”</p>
  <p id="a7p">尔时，<a id="a-7q"></a>诸比丘闻佛所说，<a id="a-7r"></a>欢喜奉行。</p>
  <p id="a7s">闻如是：<a id="a-7t"></a>一时，<a id="a-7u"></a>佛在舍卫国祇树给孤独园。</p>
  <p id="a7v">尔时，<a id="a-7w"></a>世尊告诸比丘：<a id="a-7x"></a>“愚者有此二相像貌。<a id="a-7y"></a>云何为二？<a id="a-7z"></a>于是，<a id="a-80"></a>愚者所不能办者而办之，<a id="a-81"></a>垂办之事厌而舍之。<a id="a-82"></a>是谓，<a id="a-83"></a>诸比丘，<a id="a-84"></a>愚者有此二相像貌。<a id="a-85"></a>复次，<a id="a-86"></a>比丘，<a id="a-87"></a>智者有二相像貌。<a id="a-88"></a>云何为二？<a id="a-89"></a>于是，<a id="a-8A"></a>智者所不能办事亦不成办，<a id="a-8B"></a>垂办之事亦不厌舍。<a id="a-8C"></a>是故，<a id="a-8D"></a>诸比丘，<a id="a-8E"></a>愚者二相像貌当舍离之，<a id="a-8F"></a>当念修行智者二相像貌。<a id="a-8G"></a>如是，<a id="a-8H"></a>诸比丘，<a id="a-8I"></a>当作是学！<a id="a-8J"></a>”</p>
  <p id="a8K">尔时，<a id="a-8L"></a>诸比丘闻佛所说，<a id="a-8M"></a>欢喜奉行。</p>
  <p id="a8N">闻如是：<a id="a-8O"></a>一时，<a id="a-8P"></a>佛在舍卫国祇树给孤独园。</p>
  <p id="a8Q">尔时，<a id="a-8R"></a>世尊告诸比丘：<a id="a-8S"></a>“有此二法，<a id="a-8T"></a>内自思惟，<a id="a-8U"></a>专精一意，<a id="a-8V"></a>当礼如来。<a id="a-8W"></a>云何为二法？<a id="a-8X"></a>一为智慧，<a id="a-8Y"></a>二为灭尽。<a id="a-8Z"></a>是谓，<a id="a-8a"></a>比丘，<a id="a-8b"></a>内自思惟，<a id="a-8c"></a>专精一意，<a id="a-8d"></a>当礼如来。<a id="a-8e"></a>如是，<a id="a-8f"></a>诸比丘，<a id="a-8g"></a>当作是学！<a id="a-8h"></a>”</p>
  <p id="a8i">尔时，<a id="a-8j"></a>诸比丘闻佛所说，<a id="a-8k"></a>欢喜奉行。</p>
  <p id="a8l">闻如是：<a id="a-8m"></a>一时，<a id="a-8n"></a>佛在舍卫国祇树给孤独园。</p>
  <p id="a8o">尔时，<a id="a-8p"></a>世尊告诸比丘：<a id="a-8q"></a>“有此二法，<a id="a-8r"></a>内自思惟，<a id="a-8s"></a>专精一意，<a id="a-8t"></a>当礼法宝，<a id="a-8u"></a>亦礼如来神庙。<a id="a-8v"></a>云何为二法？<a id="a-8w"></a>有力、<a id="a-8x"></a>有无畏。<a id="a-8y"></a>是谓，<a id="a-8z"></a>比丘，<a id="a-90"></a>有此二法，<a id="a-91"></a>内自思惟，<a id="a-92"></a>专精一意，<a id="a-93"></a>当礼法宝及如来神庙。<a id="a-94"></a>如是，<a id="a-95"></a>诸比丘，<a id="a-96"></a>当作是学！<a id="a-97"></a>”</p>
  <p id="a98">尔时，<a id="a-99"></a>诸比丘闻佛所说，<a id="a-9A"></a>欢喜奉行。</p>
  <p id="a9B">闻如是：<a id="a-9C"></a>一时，<a id="a-9D"></a>佛在舍卫国祇树给孤独园。</p>
  <p id="a9E">尔时，<a id="a-9F"></a>世尊告诸比丘：<a id="a-9G"></a>“有此二法，<a id="a-9H"></a>内自思惟，<a id="a-9I"></a>专精一意，<a id="a-9J"></a>礼如来寺。<a id="a-9K"></a>云何为二法？<a id="a-9L"></a>如来与世间人民无与等者，<a id="a-9M"></a>如来有大慈大悲矜念十方。<a id="a-9N"></a>是谓，<a id="a-9O"></a>比丘，<a id="a-9P"></a>有此二法，<a id="a-9Q"></a>内自思惟，<a id="a-9R"></a>专精一意，<a id="a-9S"></a>礼如来寺。<a id="a-9T"></a>如是，<a id="a-9U"></a>诸比丘，<a id="a-9V"></a>当作是学！<a id="a-9W"></a>”</p>
  <p id="a9X">尔时，<a id="a-9Y"></a>诸比丘闻佛所说，<a id="a-9Z"></a>欢喜奉行。</p>
  <p id="a9a">闻如是：<a id="a-9b"></a>一时，<a id="a-9c"></a>佛在舍卫国祇树给孤独园。</p>
  <p id="a9d">尔时，<a id="a-9e"></a>世尊告诸比丘：<a id="a-9f"></a>“有二因二缘起于正见。<a id="a-9g"></a>云何为二？<a id="a-9h"></a>受法教化，<a id="a-9i"></a>内思止观。<a id="a-9j"></a>是谓，<a id="a-9k"></a>比丘，<a id="a-9l"></a>有此二因二缘起于正见。<a id="a-9m"></a>如是，<a id="a-9n"></a>诸比丘，<a id="a-9o"></a>当作是学！<a id="a-9p"></a>”</p>
  <p id="a9q">尔时，<a id="a-9r"></a>诸比丘闻佛所说，<a id="a-9s"></a>欢喜奉行。</p>
  <p id="a9t">二见及二施，<a id="a-9u"></a>愚者有二相，</p>
  <p id="a9v">礼、<a id="a-9w"></a>法、<a id="a-9x"></a>如来庙，<a id="a-9y"></a>正见最在后。</p>
  <p data-pb></p>
  <h2 id="a9z">火灭品第十六</h2>
  <p id="aA0">闻如是：<a id="a-A1"></a>一时，<a id="a-A2"></a>佛在舍卫国祇树给孤独园。</p>
  <p id="aA3">尔时，<a id="a-A4"></a>尊者难陀在舍卫城象华园中。<a id="a-A5"></a>是时，<a id="a-A6"></a>尊者难陀在闲静处，<a id="a-A7"></a>便生是念：<a id="a-A8"></a>“如来出世甚为难遇，<a id="a-A9"></a>亿劫乃出，<a id="a-AA"></a>实不可见。<a id="a-AB"></a>如来久远长夜时乃出耳！<a id="a-AC"></a>犹如优昙钵华时乃出现，<a id="a-AD"></a>此亦如是。<a id="a-AE"></a>如来出世甚为难遇，<a id="a-AF"></a>亿劫乃出，<a id="a-AG"></a>实不可见，<a id="a-AH"></a>此处亦难遇，<a id="a-AI"></a>一切诸行悉休息止，<a id="a-AJ"></a>爱尽无余，<a id="a-AK"></a>亦无染污，<a id="a-AL"></a>灭尽泥洹。<a id="a-AM"></a>”</p>
  <p id="aAN">尔时，<a id="a-AO"></a>有一魔行天子，<a id="a-AP"></a>知尊者难陀心中所念，<a id="a-AQ"></a>便往至孙陀利释种女所，<a id="a-AR"></a>飞在虚空，<a id="a-AS"></a>以颂而嗟叹曰：</p>
  <p id="aAT">“汝今发欢喜，<a id="a-AU"></a>严服作五乐，</p>
  <p id="aAV">难陀今舍服，<a id="a-AW"></a>当来相娱乐。<a id="a-AX"></a>”</p>
  <p id="aAY">尔时，<a id="a-AZ"></a>孙陀利释种女闻天语已，<a id="a-Aa"></a>欢喜踊跃，<a id="a-Ab"></a>不能自胜，<a id="a-Ac"></a>便自庄严，<a id="a-Ad"></a>修饰房舍，<a id="a-Ae"></a>敷好坐具，<a id="a-Af"></a>作倡伎乐，<a id="a-Ag"></a>如难陀在家无异。<a id="a-Ah"></a>尔时，<a id="a-Ai"></a>王波斯匿集在普会讲堂，<a id="a-Aj"></a>闻难陀比丘还舍法服，<a id="a-Ak"></a>习于家业。<a id="a-Al"></a>所以然者？<a id="a-Am"></a>有天在空中告其妻曰。<a id="a-An"></a>是时，<a id="a-Ao"></a>王波斯匿闻是语已，<a id="a-Ap"></a>便怀愁忧，<a id="a-Aq"></a>即乘驾白象，<a id="a-Ar"></a>往至彼园；<a id="a-As"></a>到已，<a id="a-At"></a>便入华象池中，<a id="a-Au"></a>遥见尊者难陀，<a id="a-Av"></a>便前至难陀所，<a id="a-Aw"></a>头面礼足，<a id="a-Ax"></a>在一面坐。</p>
  <p id="aAy">尔时，<a id="a-Az"></a>尊者难陀告波斯匿曰：<a id="a-B0"></a>“大王，<a id="a-B1"></a>何故来至此间，<a id="a-B2"></a>颜色变异？<a id="a-B3"></a>复有何事来至吾所？<a id="a-B4"></a>”</p>
  <p id="aB5">波斯匿报曰：<a id="a-B6"></a>“尊者当知：<a id="a-B7"></a>向在普会讲堂，<a id="a-B8"></a>闻尊者舍法服，<a id="a-B9"></a>还作白衣。<a id="a-BA"></a>闻此语已，<a id="a-BB"></a>故来至此，<a id="a-BC"></a>不审尊者何所敕告？<a id="a-BD"></a>”</p>
  <p id="aBE">是时，<a id="a-BF"></a>难陀含笑徐告王曰：<a id="a-BG"></a>“不见不闻，<a id="a-BH"></a>大王何故作此语耶？<a id="a-BI"></a>大王，<a id="a-BJ"></a>岂不从如来边闻：<a id="a-BK"></a>我诸结已除，<a id="a-BL"></a>生死已尽，<a id="a-BM"></a>梵行已立，<a id="a-BN"></a>所作已办，<a id="a-BO"></a>更不复受胞胎，<a id="a-BP"></a>如实而知，<a id="a-BQ"></a>今成阿罗汉，<a id="a-BR"></a>心得解脱？<a id="a-BS"></a>”</p>
  <p id="aBT">波斯匿曰：<a id="a-BU"></a>“我不从如来闻难陀比丘生死已尽，<a id="a-BV"></a>得阿罗汉，<a id="a-BW"></a>心得解脱。<a id="a-BX"></a>所以然者？<a id="a-BY"></a>有天来告孙陀利释种女曰。<a id="a-BZ"></a>是时，<a id="a-Ba"></a>孙陀利夫人闻此语已，<a id="a-Bb"></a>便作倡伎乐，<a id="a-Bc"></a>修治服饰，<a id="a-Bd"></a>敷诸坐具。<a id="a-Be"></a>我闻此语已，<a id="a-Bf"></a>便来至尊者所。<a id="a-Bg"></a>”</p>
  <p id="aBh">难陀告曰：<a id="a-Bi"></a>“王不知不闻，<a id="a-Bj"></a>何故大王而作是语？<a id="a-Bk"></a>诸有沙门、<a id="a-Bl"></a>婆罗门无不乐此休息乐、<a id="a-Bm"></a>善逝乐、<a id="a-Bn"></a>沙门乐、<a id="a-Bo"></a>涅槃乐，<a id="a-Bp"></a>而不自观此淫火之坑，<a id="a-Bq"></a>复当就者，<a id="a-Br"></a>此事不然。<a id="a-Bs"></a>骨犹如锁，<a id="a-Bt"></a>肉如聚石，<a id="a-Bu"></a>犹蜜涂刀，<a id="a-Bv"></a>坐贪小利，<a id="a-Bw"></a>不虑后患。<a id="a-Bx"></a>亦如果繁折枝，<a id="a-By"></a>亦如假借不久当还，<a id="a-Bz"></a>犹如剑树之薮，<a id="a-C0"></a>亦如毒害药，<a id="a-C1"></a>亦如毒叶，<a id="a-C2"></a>如毒华果。<a id="a-C3"></a>观此淫欲亦复如是，<a id="a-C4"></a>意染著者，<a id="a-C5"></a>此事不然。<a id="a-C6"></a>从火坑之欲乃至毒果，<a id="a-C7"></a>不观此事，<a id="a-C8"></a>欲得度欲流、<a id="a-C9"></a>有流、<a id="a-CA"></a>见流、<a id="a-CB"></a>无明流者，<a id="a-CC"></a>此事不然。<a id="a-CD"></a>以不度欲流、<a id="a-CE"></a>有流、<a id="a-CF"></a>见流、<a id="a-CG"></a>无明流，<a id="a-CH"></a>而欲得入无余泥洹界而般泥洹者，<a id="a-CI"></a>此事不然。</p>
  <p id="aCJ">“大王当知：<a id="a-CK"></a>诸有沙门、<a id="a-CL"></a>婆罗门观察此休息乐、<a id="a-CM"></a>善逝乐、<a id="a-CN"></a>沙门乐、<a id="a-CO"></a>涅槃乐，<a id="a-CP"></a>此事必然。<a id="a-CQ"></a>彼以作是观察，<a id="a-CR"></a>解了淫坑之火，<a id="a-CS"></a>犹如骨锁、<a id="a-CT"></a>肉聚、<a id="a-CU"></a>蜜涂利刀、<a id="a-CV"></a>果繁折枝、<a id="a-CW"></a>假借不久。<a id="a-CX"></a>亦如剑树、<a id="a-CY"></a>毒树，<a id="a-CZ"></a>如毒害药，<a id="a-Ca"></a>悉观了知，<a id="a-Cb"></a>此则有处。<a id="a-Cc"></a>已解了知淫火所兴，<a id="a-Cd"></a>便能得渡欲流、<a id="a-Ce"></a>有流、<a id="a-Cf"></a>见流、<a id="a-Cg"></a>无明流，<a id="a-Ch"></a>此事必然。<a id="a-Ci"></a>彼已渡欲流、<a id="a-Cj"></a>有流、<a id="a-Ck"></a>见流、<a id="a-Cl"></a>无明流，<a id="a-Cm"></a>此事必然。<a id="a-Cn"></a>云何，<a id="a-Co"></a>大王，<a id="a-Cp"></a>以何见何知而作是说？<a id="a-Cq"></a>今我，<a id="a-Cr"></a>大王，<a id="a-Cs"></a>已成罗汉：<a id="a-Ct"></a>生死已尽，<a id="a-Cu"></a>梵行已立，<a id="a-Cv"></a>所作已办，<a id="a-Cw"></a>更不复受母胞胎，<a id="a-Cx"></a>心得解脱。<a id="a-Cy"></a>”</p>
  <p id="aCz">尔时，<a id="a-D0"></a>王波斯匿心怀欢喜，<a id="a-D1"></a>善心生焉，<a id="a-D2"></a>白尊者难陀曰：<a id="a-D3"></a>“我今无狐疑如毛发许，<a id="a-D4"></a>方知尊者成阿罗汉，<a id="a-D5"></a>今请辞还，<a id="a-D6"></a>国事众多。<a id="a-D7"></a>”</p>
  <p id="aD8">难陀对曰：<a id="a-D9"></a>“宜知是时。<a id="a-DA"></a>”</p>
  <p id="aDB">尔时，<a id="a-DC"></a>王波斯匿即从座起，<a id="a-DD"></a>头面礼足，<a id="a-DE"></a>便退而去。<a id="a-DF"></a>波斯匿王去未几时，<a id="a-DG"></a>时彼魔天来至尊者难陀所，<a id="a-DH"></a>住虚空中，<a id="a-DI"></a>复以此偈向难陀曰：</p>
  <p id="aDJ">“夫人面如月，<a id="a-DK"></a>金银璎珞身，</p>
  <p id="aDL">忆彼姿容颜，<a id="a-DM"></a>五乐恒自娱。</p>
  <p id="aDN">弹琴鼓弦歌，<a id="a-DO"></a>音响甚柔软，</p>
  <p id="aDP">能除诸愁忧，<a id="a-DQ"></a>乐此林间为？<a id="a-DR"></a>”</p>
  <p id="aDS">是时，<a id="a-DT"></a>尊者难陀便作是念：<a id="a-DU"></a>“此是魔行天人。<a id="a-DV"></a>”觉知此已，<a id="a-DW"></a>复以偈报曰：</p>
  <p id="aDX">“我昔有此心，<a id="a-DY"></a>淫泆无厌足，</p>
  <p id="aDZ">为欲所缠裹，<a id="a-Da"></a>不觉老病死。</p>
  <p id="aDb">我度爱欲渊，<a id="a-Dc"></a>无污无所染，</p>
  <p id="aDd">荣位悉是苦，<a id="a-De"></a>独乐真如法。</p>
  <p id="aDf">我今无诸结，<a id="a-Dg"></a>淫怒痴悉尽，</p>
  <p id="aDh">更不习此法，<a id="a-Di"></a>愚者当觉知。<a id="a-Dj"></a>”</p>
  <p id="aDk">尔时，<a id="a-Dl"></a>彼魔行天人闻此语，<a id="a-Dm"></a>便怀愁忧，<a id="a-Dn"></a>即于彼没不现。</p>
  <p id="aDo">尔时，<a id="a-Dp"></a>众多比丘以此因缘，<a id="a-Dq"></a>具白世尊。<a id="a-Dr"></a>尔时，<a id="a-Ds"></a>世尊告诸比丘：<a id="a-Dt"></a>“端正比丘者，<a id="a-Du"></a>无有胜难陀比丘；<a id="a-Dv"></a>诸根澹泊，<a id="a-Dw"></a>亦难陀比丘是；<a id="a-Dx"></a>无有欲心，<a id="a-Dy"></a>亦是难陀比丘；<a id="a-Dz"></a>无有瞋恚，<a id="a-E0"></a>亦是难陀比丘；<a id="a-E1"></a>无有愚痴，<a id="a-E2"></a>亦是难陀比丘；<a id="a-E3"></a>成阿罗汉，<a id="a-E4"></a>亦是难陀比丘。<a id="a-E5"></a>所以然者？<a id="a-E6"></a>难陀比丘端正，<a id="a-E7"></a>诸根寂静。<a id="a-E8"></a>”</p>
  <p id="aE9">尔时，<a id="a-EA"></a>世尊告诸比丘：<a id="a-EB"></a>“我声闻中第一端正者，<a id="a-EC"></a>难陀比丘是；<a id="a-ED"></a>诸根寂静，<a id="a-EE"></a>是亦难陀比丘。<a id="a-EF"></a>”</p>
  <p id="aEG">尔时，<a id="a-EH"></a>诸比丘闻佛所说，<a id="a-EI"></a>欢喜奉行。</p>
  <p id="aEJ">闻如是：<a id="a-EK"></a>一时，<a id="a-EL"></a>佛在舍卫国祇树给孤独园。</p>
  <p id="aEM">尔时，<a id="a-EN"></a>世尊告诸比丘：<a id="a-EO"></a>“有此二涅槃界。<a id="a-EP"></a>云何为二？<a id="a-EQ"></a>有余涅槃界、<a id="a-ER"></a>无余涅槃界。<a id="a-ES"></a>彼云何名为有余涅槃界？<a id="a-ET"></a>于是，<a id="a-EU"></a>比丘灭五下分结，<a id="a-EV"></a>即彼般涅槃，<a id="a-EW"></a>不还来此世，<a id="a-EX"></a>是谓名为有余涅槃界。<a id="a-EY"></a>彼云何名为无余涅槃界？<a id="a-EZ"></a>于是，<a id="a-Ea"></a>比丘尽有漏，<a id="a-Eb"></a>成无漏，<a id="a-Ec"></a>意解脱、<a id="a-Ed"></a>智慧解脱，<a id="a-Ee"></a>自身作证而自游戏：<a id="a-Ef"></a>生死已尽，<a id="a-Eg"></a>梵行已立，<a id="a-Eh"></a>所作已办，<a id="a-Ei"></a>更不受有，<a id="a-Ej"></a>如实知之，<a id="a-Ek"></a>是谓为无余涅槃界。<a id="a-El"></a>此二涅槃界，<a id="a-Em"></a>当求方便至无余涅槃界。<a id="a-En"></a>如是，<a id="a-Eo"></a>诸比丘，<a id="a-Ep"></a>当作是学！<a id="a-Eq"></a>”</p>
  <p id="aEr">尔时，<a id="a-Es"></a>诸比丘闻佛所说，<a id="a-Et"></a>欢喜奉行。</p>
  <p id="aEu">闻如是：<a id="a-Ev"></a>一时，<a id="a-Ew"></a>佛在舍卫国祇树给孤独园。</p>
  <p id="aEx">尔时，<a id="a-Ey"></a>世尊告诸比丘：<a id="a-Ez"></a>“我今当说乌喻，<a id="a-F0"></a>亦当说猪喻。<a id="a-F1"></a>善思念之，<a id="a-F2"></a>吾当演说。<a id="a-F3"></a>”</p>
  <p id="aF4">对曰：<a id="a-F5"></a>“如是，<a id="a-F6"></a>世尊。<a id="a-F7"></a>”是时，<a id="a-F8"></a>诸比丘从佛受教。</p>
  <p id="aF9">世尊告曰：<a id="a-FA"></a>“彼云何名为人喻如乌？<a id="a-FB"></a>犹如有人在寂静处，<a id="a-FC"></a>恒习淫欲，<a id="a-FD"></a>作诸恶行，<a id="a-FE"></a>后便羞耻，<a id="a-FF"></a>便自悔过，<a id="a-FG"></a>向人演说，<a id="a-FH"></a>陈所作事。<a id="a-FI"></a>所以然者？<a id="a-FJ"></a>或为诸梵行人，<a id="a-FK"></a>所见讥弹：<a id="a-FL"></a>‘此人习欲，<a id="a-FM"></a>作诸恶行。<a id="a-FN"></a>’彼作诸恶行已，<a id="a-FO"></a>向人悔过，<a id="a-FP"></a>自知羞耻。<a id="a-FQ"></a>犹如彼乌恒患苦饥，<a id="a-FR"></a>便食不净，<a id="a-FS"></a>寻即拭嘴，<a id="a-FT"></a>恐有余乌见言：<a id="a-FU"></a>‘此乌食不净。<a id="a-FV"></a>’此亦如是，<a id="a-FW"></a>若有一人在闲静处，<a id="a-FX"></a>习于淫欲，<a id="a-FY"></a>作不善行，<a id="a-FZ"></a>后便羞耻而自悔过，<a id="a-Fa"></a>向人演说，<a id="a-Fb"></a>陈所作事。<a id="a-Fc"></a>所以然者？<a id="a-Fd"></a>或为诸梵行人所见记识：<a id="a-Fe"></a>‘此人习欲，<a id="a-Ff"></a>作诸恶行。<a id="a-Fg"></a>’是谓名为人犹如乌。</p>
  <p id="aFh">“彼云何名为人如猪？<a id="a-Fi"></a>若有一人在闲静处，<a id="a-Fj"></a>长习淫欲，<a id="a-Fk"></a>作诸恶行，<a id="a-Fl"></a>亦不羞耻，<a id="a-Fm"></a>复不悔过，<a id="a-Fn"></a>向人自誉，<a id="a-Fo"></a>贡高自用：<a id="a-Fp"></a>‘我能得五欲自娱，<a id="a-Fq"></a>此诸人等不能得五欲。<a id="a-Fr"></a>”彼作恶已，<a id="a-Fs"></a>不知羞耻。<a id="a-Ft"></a>此人喻如猪恒食不净，<a id="a-Fu"></a>卧于不净，<a id="a-Fv"></a>便自跳踉向于余猪。<a id="a-Fw"></a>此亦如是，<a id="a-Fx"></a>若有一人习于淫欲，<a id="a-Fy"></a>作诸恶行，<a id="a-Fz"></a>亦不羞耻，<a id="a-G0"></a>复不悔过，<a id="a-G1"></a>向人自誉，<a id="a-G2"></a>贡高自用：<a id="a-G3"></a>‘我能得五欲自娱，<a id="a-G4"></a>此诸人不能得五欲自娱。<a id="a-G5"></a>’是名为人如猪。<a id="a-G6"></a>是故，<a id="a-G7"></a>诸比丘，<a id="a-G8"></a>当舍远离。<a id="a-G9"></a>如是，<a id="a-GA"></a>诸比丘，<a id="a-GB"></a>当作是学！<a id="a-GC"></a>”</p>
  <p id="aGD">尔时，<a id="a-GE"></a>诸比丘闻佛所说，<a id="a-GF"></a>欢喜奉行。</p>
  <p id="aGG">闻如是：<a id="a-GH"></a>一时，<a id="a-GI"></a>佛在舍卫国祇树给孤独园。</p>
  <p id="aGJ">尔时，<a id="a-GK"></a>世尊告诸比丘：<a id="a-GL"></a>“我今当说人有似驴者，<a id="a-GM"></a>有似牛者。<a id="a-GN"></a>谛听！<a id="a-GO"></a>谛听！<a id="a-GP"></a>善思念之。<a id="a-GQ"></a>”</p>
  <p id="aGR">诸比丘对曰：<a id="a-GS"></a>“如是，<a id="a-GT"></a>世尊。<a id="a-GU"></a>”是时，<a id="a-GV"></a>诸比丘从佛受教。</p>
  <p id="aGW">世尊告曰：<a id="a-GX"></a>“彼云何名人像驴者？<a id="a-GY"></a>若有一人，<a id="a-GZ"></a>剃除须发，<a id="a-Ga"></a>著三法衣，<a id="a-Gb"></a>以信牢固，<a id="a-Gc"></a>出家学道。<a id="a-Gd"></a>尔时，<a id="a-Ge"></a>彼人诸根不定，<a id="a-Gf"></a>若眼见色，<a id="a-Gg"></a>随起色想，<a id="a-Gh"></a>流驰万端，<a id="a-Gi"></a>尔时眼根则非清净，<a id="a-Gj"></a>生诸乱想，<a id="a-Gk"></a>不能制持，<a id="a-Gl"></a>众恶普至，<a id="a-Gm"></a>亦复不能护于眼根。<a id="a-Gn"></a>耳闻声，<a id="a-Go"></a>鼻嗅香，<a id="a-Gp"></a>舌知味，<a id="a-Gq"></a>身知细滑，<a id="a-Gr"></a>意知法，<a id="a-Gs"></a>随起识病，<a id="a-Gt"></a>流驰万端，<a id="a-Gu"></a>尔时意根则非清净，<a id="a-Gv"></a>生诸乱想，<a id="a-Gw"></a>不能制持，<a id="a-Gx"></a>众恶普至，<a id="a-Gy"></a>亦复不能护于意根。<a id="a-Gz"></a>无有威仪礼节之宜，<a id="a-H0"></a>行步进止，<a id="a-H1"></a>屈伸低仰，<a id="a-H2"></a>执持衣钵，<a id="a-H3"></a>都违禁戒，<a id="a-H4"></a>便为梵行人所见讥弹：<a id="a-H5"></a>‘咄！<a id="a-H6"></a>此愚人像如沙门？<a id="a-H7"></a>’便取弹举：<a id="a-H8"></a>‘设是沙门者，<a id="a-H9"></a>宜不应尔。<a id="a-HA"></a>’彼作是说：<a id="a-HB"></a>‘我亦是比丘，<a id="a-HC"></a>我亦是比丘，<a id="a-HD"></a>’犹如驴入牛群之中而自称曰：<a id="a-HE"></a>‘我亦是牛！<a id="a-HF"></a>我亦是牛！<a id="a-HG"></a>’然观其两耳，<a id="a-HH"></a>复不似牛，<a id="a-HI"></a>角亦不似，<a id="a-HJ"></a>尾亦不似，<a id="a-HK"></a>音声各异。<a id="a-HL"></a>尔时，<a id="a-HM"></a>群牛或以角抵，<a id="a-HN"></a>或以脚蹋，<a id="a-HO"></a>或以口啮者。<a id="a-HP"></a>今此比丘亦复如是，<a id="a-HQ"></a>诸根不定，<a id="a-HR"></a>若眼见色，<a id="a-HS"></a>随起色想，<a id="a-HT"></a>流驰万端，<a id="a-HU"></a>尔时眼根则非清净，<a id="a-HV"></a>生诸乱想，<a id="a-HW"></a>不能制持，<a id="a-HX"></a>众恶普至，<a id="a-HY"></a>亦复不能护于眼根。<a id="a-HZ"></a>耳闻声，<a id="a-Ha"></a>鼻嗅香，<a id="a-Hb"></a>舌知味，<a id="a-Hc"></a>身了细滑，<a id="a-Hd"></a>意知法，<a id="a-He"></a>随起识病，<a id="a-Hf"></a>流驰万端，<a id="a-Hg"></a>尔时意根则非清净，<a id="a-Hh"></a>生诸乱想，<a id="a-Hi"></a>不能制持，<a id="a-Hj"></a>众恶普至，<a id="a-Hk"></a>亦复不能护念意根。<a id="a-Hl"></a>无有威仪礼节之宜，<a id="a-Hm"></a>行步进止，<a id="a-Hn"></a>屈伸低仰，<a id="a-Ho"></a>执持禁戒，<a id="a-Hp"></a>便为梵行人所见讥弹：<a id="a-Hq"></a>‘咄！<a id="a-Hr"></a>此愚人像如沙门？<a id="a-Hs"></a>’便见弹举：<a id="a-Ht"></a>‘设是沙门者，<a id="a-Hu"></a>宜不应尔。<a id="a-Hv"></a>’尔时彼作是说：<a id="a-Hw"></a>‘我是沙门！<a id="a-Hx"></a>’犹如驴入于牛群，<a id="a-Hy"></a>是谓人像驴者也。</p>
  <p id="aHz">“彼人云何像牛者耶？<a id="a-I0"></a>若有一人，<a id="a-I1"></a>剃除须发，<a id="a-I2"></a>著三法衣，<a id="a-I3"></a>以信牢固，<a id="a-I4"></a>出家学道。<a id="a-I5"></a>尔时，<a id="a-I6"></a>彼人诸根寂定，<a id="a-I7"></a>饮食知节，<a id="a-I8"></a>竟日经行，<a id="a-I9"></a>未曾舍离，<a id="a-IA"></a>意游三十七道品之法。<a id="a-IB"></a>若眼见色，<a id="a-IC"></a>不起色想，<a id="a-ID"></a>亦无流驰之念，<a id="a-IE"></a>尔时眼根则应清净，<a id="a-IF"></a>生诸善想，<a id="a-IG"></a>亦能制持，<a id="a-IH"></a>无复诸恶，<a id="a-II"></a>常拥护于眼根。<a id="a-IJ"></a>耳声、<a id="a-IK"></a>鼻香、<a id="a-IL"></a>口味、<a id="a-IM"></a>身细滑、<a id="a-IN"></a>意法不起识病，<a id="a-IO"></a>尔时意根则得清净。<a id="a-IP"></a>彼人便到诸梵行人所，<a id="a-IQ"></a>诸梵行人遥见来已，<a id="a-IR"></a>各自扬声：<a id="a-IS"></a>‘善来！<a id="a-IT"></a>同学。<a id="a-IU"></a>’随时供养，<a id="a-IV"></a>不使有乏，<a id="a-IW"></a>犹如良牛入牛众中，<a id="a-IX"></a>而自称说：<a id="a-IY"></a>‘我今是牛！<a id="a-IZ"></a>’然其毛尾、<a id="a-Ia"></a>耳角、<a id="a-Ib"></a>音声都悉是牛，<a id="a-Ic"></a>诸牛见已，<a id="a-Id"></a>各来舐体。<a id="a-Ie"></a>此亦如是，<a id="a-If"></a>剃除须发，<a id="a-Ig"></a>著三法衣，<a id="a-Ih"></a>以信牢固，<a id="a-Ii"></a>出家学道。<a id="a-Ij"></a>尔时，<a id="a-Ik"></a>彼人诸根寂定，<a id="a-Il"></a>饮食知节，<a id="a-Im"></a>竟日经行，<a id="a-In"></a>未曾舍离，<a id="a-Io"></a>意游三十七道品之法。<a id="a-Ip"></a>若眼见色，<a id="a-Iq"></a>不起色想，<a id="a-Ir"></a>亦无流驰之念，<a id="a-Is"></a>尔时眼根则得清净，<a id="a-It"></a>生诸善想，<a id="a-Iu"></a>亦能制持，<a id="a-Iv"></a>无复诸恶，<a id="a-Iw"></a>常拥护于眼根。<a id="a-Ix"></a>耳声、<a id="a-Iy"></a>鼻香、<a id="a-Iz"></a>口味、<a id="a-J0"></a>身细滑、<a id="a-J1"></a>意法不起识病，<a id="a-J2"></a>尔时意根则得具足，<a id="a-J3"></a>是谓此人像牛者也。<a id="a-J4"></a>如是，<a id="a-J5"></a>诸比丘，<a id="a-J6"></a>当学如牛，<a id="a-J7"></a>莫像如驴也。<a id="a-J8"></a>如是，<a id="a-J9"></a>诸比丘，<a id="a-JA"></a>当作是学！<a id="a-JB"></a>”</p>
  <p id="aJC">尔时，<a id="a-JD"></a>诸比丘闻佛所说，<a id="a-JE"></a>欢喜奉行。</p>
  <p id="aJF">闻如是：<a id="a-JG"></a>一时，<a id="a-JH"></a>佛在舍卫国祇树给孤独园。</p>
  <p id="aJI">尔时，<a id="a-JJ"></a>世尊告诸比丘：<a id="a-JK"></a>“我今当说善、<a id="a-JL"></a>不善行。<a id="a-JM"></a>谛听！<a id="a-JN"></a>谛听！<a id="a-JO"></a>善思念之。<a id="a-JP"></a>”</p>
  <p id="aJQ">诸比丘对曰：<a id="a-JR"></a>“如是，<a id="a-JS"></a>世尊。<a id="a-JT"></a>”尔时，<a id="a-JU"></a>诸比丘从佛受教。</p>
  <p id="aJV">世尊告彼：<a id="a-JW"></a>“云何名为不善？<a id="a-JX"></a>云何名为善？<a id="a-JY"></a>所谓杀生为不善，<a id="a-JZ"></a>不杀为善；<a id="a-Ja"></a>不与取为不善，<a id="a-Jb"></a>与取为善；<a id="a-Jc"></a>淫泆为不善，<a id="a-Jd"></a>不淫为善；<a id="a-Je"></a>妄语为不善，<a id="a-Jf"></a>不妄语为善；<a id="a-Jg"></a>绮语为不善，<a id="a-Jh"></a>不绮语为善；<a id="a-Ji"></a>两舌为不善，<a id="a-Jj"></a>不两舌为善；<a id="a-Jk"></a>斗乱彼此为不善，<a id="a-Jl"></a>不斗乱彼此为善；<a id="a-Jm"></a>贪他为不善，<a id="a-Jn"></a>不贪他为善；<a id="a-Jo"></a>起恚为不善，<a id="a-Jp"></a>不起恚为善；<a id="a-Jq"></a>邪见为不善，<a id="a-Jr"></a>正见为善。<a id="a-Js"></a>如是，<a id="a-Jt"></a>比丘行此恶已，<a id="a-Ju"></a>堕畜生、<a id="a-Jv"></a>饿鬼、<a id="a-Jw"></a>地狱中。<a id="a-Jx"></a>设行善者，<a id="a-Jy"></a>便生人中、<a id="a-Jz"></a>天上，<a id="a-K0"></a>及诸善趣阿须伦中。<a id="a-K1"></a>是故，<a id="a-K2"></a>当远离恶行，<a id="a-K3"></a>修习善行。<a id="a-K4"></a>如是，<a id="a-K5"></a>诸比丘，<a id="a-K6"></a>当作是学！<a id="a-K7"></a>”</p>
  <p id="aK8">尔时，<a id="a-K9"></a>诸比丘闻佛所说，<a id="a-KA"></a>欢喜奉行。</p>
  <p id="aKB">闻如是：<a id="a-KC"></a>一时，<a id="a-KD"></a>佛在舍卫国祇树给孤园。</p>
  <p id="aKE">尔时，<a id="a-KF"></a>世尊告诸比丘：<a id="a-KG"></a>“我当与汝等说微妙法；<a id="a-KH"></a>初善、<a id="a-KI"></a>中善、<a id="a-KJ"></a>至竟亦善，<a id="a-KK"></a>有义、<a id="a-KL"></a>有味，<a id="a-KM"></a>得修具足梵行之法，<a id="a-KN"></a>所谓二法也。<a id="a-KO"></a>谛听！<a id="a-KP"></a>谛听！<a id="a-KQ"></a>善思念之，<a id="a-KR"></a>吾当与汝具足说之。<a id="a-KS"></a>”</p>
  <p id="aKT">诸比丘对曰：<a id="a-KU"></a>“如是，<a id="a-KV"></a>世尊。<a id="a-KW"></a>”是时，<a id="a-KX"></a>诸比丘从佛受教。</p>
  <p id="aKY">世尊告曰：<a id="a-KZ"></a>“彼云何为二法？<a id="a-Ka"></a>所谓邪见、<a id="a-Kb"></a>正见，<a id="a-Kc"></a>邪治、<a id="a-Kd"></a>正治，<a id="a-Ke"></a>邪语、<a id="a-Kf"></a>正语，<a id="a-Kg"></a>邪业、<a id="a-Kh"></a>正业，<a id="a-Ki"></a>邪命、<a id="a-Kj"></a>正命，<a id="a-Kk"></a>邪方便、<a id="a-Kl"></a>正方便，<a id="a-Km"></a>邪念、<a id="a-Kn"></a>正念，<a id="a-Ko"></a>邪三昧、<a id="a-Kp"></a>正三昧，<a id="a-Kq"></a>是谓比丘名为二法。<a id="a-Kr"></a>我今已与汝说此二法，<a id="a-Ks"></a>如来所应为者，<a id="a-Kt"></a>今已周讫。<a id="a-Ku"></a>善念、<a id="a-Kv"></a>讽诵，<a id="a-Kw"></a>勿有懈倦，<a id="a-Kx"></a>今不行者，<a id="a-Ky"></a>后悔无及！<a id="a-Kz"></a>”</p>
  <p id="aL0">尔时，<a id="a-L1"></a>诸比丘闻佛所说，<a id="a-L2"></a>欢喜奉行。</p>
  <p id="aL3">闻如是：<a id="a-L4"></a>一时，<a id="a-L5"></a>佛在舍卫国祇树给孤独园。</p>
  <p id="aL6">尔时，<a id="a-L7"></a>世尊告诸比丘：<a id="a-L8"></a>“我今当说烛明之法，<a id="a-L9"></a>亦当说由烛趣道之业。<a id="a-LA"></a>谛听！<a id="a-LB"></a>谛听！<a id="a-LC"></a>善思念之。<a id="a-LD"></a>”</p>
  <p id="aLE">诸比丘对曰：<a id="a-LF"></a>“如是，<a id="a-LG"></a>世尊。<a id="a-LH"></a>”</p>
  <p id="aLI">尔时，<a id="a-LJ"></a>世尊告诸比丘：<a id="a-LK"></a>“彼云何名烛明者？<a id="a-LL"></a>所谓贪淫、<a id="a-LM"></a>瞋恚、<a id="a-LN"></a>愚痴尽。<a id="a-LO"></a>彼云何名为由烛趣道之业？<a id="a-LP"></a>所谓正见、<a id="a-LQ"></a>正治、<a id="a-LR"></a>正语、<a id="a-LS"></a>正业、<a id="a-LT"></a>正命、<a id="a-LU"></a>正方便、<a id="a-LV"></a>正念、<a id="a-LW"></a>正三昧，<a id="a-LX"></a>是谓由烛趣道之业。<a id="a-LY"></a>我为比丘已说烛明，<a id="a-LZ"></a>亦说由烛趣道之业，<a id="a-La"></a>如来所应为者，<a id="a-Lb"></a>今已周讫。<a id="a-Lc"></a>善念、<a id="a-Ld"></a>讽诵，<a id="a-Le"></a>勿有懈怠，<a id="a-Lf"></a>今不行者，<a id="a-Lg"></a>后悔无及！<a id="a-Lh"></a>”</p>
  <p id="aLi">尔时，<a id="a-Lj"></a>诸比丘闻佛所说，<a id="a-Lk"></a>欢喜奉行。</p>
  <p id="aLl">闻如是：<a id="a-Lm"></a>一时，<a id="a-Ln"></a>佛在舍卫国祇树给孤独园。</p>
  <p id="aLo">尔时，<a id="a-Lp"></a>世尊告诸比丘：<a id="a-Lq"></a>“有此二力。<a id="a-Lr"></a>云何为二力？<a id="a-Ls"></a>所谓忍力、<a id="a-Lt"></a>思惟力。<a id="a-Lu"></a>设吾无此二力者，<a id="a-Lv"></a>终不成无上正真等正觉。<a id="a-Lw"></a>又无此二力者，<a id="a-Lx"></a>终不于优留毗处六年苦行，<a id="a-Ly"></a>亦复不能降伏魔怨，<a id="a-Lz"></a>成无上正真之道，<a id="a-M0"></a>坐于道场。<a id="a-M1"></a>以我有此忍力、<a id="a-M2"></a>思惟力故，<a id="a-M3"></a>便能降伏魔众，<a id="a-M4"></a>成无上正真之道，<a id="a-M5"></a>坐于道场。<a id="a-M6"></a>是故，<a id="a-M7"></a>诸比丘，<a id="a-M8"></a>当求方便，<a id="a-M9"></a>修此二力，<a id="a-MA"></a>忍力、<a id="a-MB"></a>思惟力，<a id="a-MC"></a>便成须陀洹道、<a id="a-MD"></a>斯陀含道、<a id="a-ME"></a>阿那含道、<a id="a-MF"></a>阿罗汉道，<a id="a-MG"></a>于无余涅槃界而般涅槃。<a id="a-MH"></a>如是，<a id="a-MI"></a>诸比丘，<a id="a-MJ"></a>当作是学！<a id="a-MK"></a>”</p>
  <p id="aML">尔时，<a id="a-MM"></a>诸比丘闻佛所说，<a id="a-MN"></a>欢喜奉行。</p>
  <p id="aMO">闻如是：<a id="a-MP"></a>一时，<a id="a-MQ"></a>佛在舍卫国祇树给孤独园。</p>
  <p id="aMR">尔时，<a id="a-MS"></a>尊者阿那律在拘尸那竭国本所生处。<a id="a-MT"></a>尔时，<a id="a-MU"></a>释、<a id="a-MV"></a>梵、<a id="a-MW"></a>四天王及五百天人，<a id="a-MX"></a>并二十八大鬼神王，<a id="a-MY"></a>便往至尊者阿那律所；<a id="a-MZ"></a>到已，<a id="a-Ma"></a>头面礼足，<a id="a-Mb"></a>在一面住。<a id="a-Mc"></a>复以此偈叹阿那律曰：</p>
  <p id="aMd">“归命人中上，<a id="a-Me"></a>众人所敬奉！</p>
  <p id="aMf">我等今不知，<a id="a-Mg"></a>为依何等禅？<a id="a-Mh"></a>”</p>
  <p id="aMi">尔时，<a id="a-Mj"></a>有梵志名曰阇拔吒，<a id="a-Mk"></a>是梵摩喻弟子。<a id="a-Ml"></a>复至尊者阿那律所，<a id="a-Mm"></a>头面礼足，<a id="a-Mn"></a>在一面坐。<a id="a-Mo"></a>尔时，<a id="a-Mp"></a>彼梵志问阿那律曰：<a id="a-Mq"></a>“我昔在王宫生，<a id="a-Mr"></a>未曾闻此自然之香。<a id="a-Ms"></a>为有何人来至此间，<a id="a-Mt"></a>为是天、<a id="a-Mu"></a>龙、<a id="a-Mv"></a>鬼、<a id="a-Mw"></a>神、<a id="a-Mx"></a>人、<a id="a-My"></a>非人乎？<a id="a-Mz"></a>”</p>
  <p id="aN0">尔时，<a id="a-N1"></a>阿那律报梵志曰：<a id="a-N2"></a>“向者释、<a id="a-N3"></a>梵、<a id="a-N4"></a>四天王及五百天人，<a id="a-N5"></a>并二十八大鬼神王，<a id="a-N6"></a>来至我所，<a id="a-N7"></a>头面礼足，<a id="a-N8"></a>在一面住。<a id="a-N9"></a>复以此偈而叹我曰：</p>
  <p id="aNA"></p>
  <p id="aNB">“‘自归人中上，<a id="a-NC"></a>众人所敬奉！</p>
  <p id="aND">我等今不知，<a id="a-NE"></a>为依何等禅？<a id="a-NF"></a>’”</p>
  <p id="aNG">梵志问曰：<a id="a-NH"></a>“以何等故，<a id="a-NI"></a>我今不见其形，<a id="a-NJ"></a>释、<a id="a-NK"></a>梵、<a id="a-NL"></a>四天王为何所在？<a id="a-NM"></a>”</p>
  <p id="aNN">阿那律报曰：<a id="a-NO"></a>“以汝无有天眼故也，<a id="a-NP"></a>是故不见释、<a id="a-NQ"></a>梵、<a id="a-NR"></a>四天王及五百天人，<a id="a-NS"></a>及二十八大鬼神王。<a id="a-NT"></a>”</p>
  <p id="aNU">梵志问曰：<a id="a-NV"></a>“设我能得天眼者，<a id="a-NW"></a>见此释、<a id="a-NX"></a>梵、<a id="a-NY"></a>四天王及二十八大鬼神王耶？<a id="a-NZ"></a>”</p>
  <p id="aNa">阿那律报曰：<a id="a-Nb"></a>“设当得天眼者，<a id="a-Nc"></a>便能见释、<a id="a-Nd"></a>梵、<a id="a-Ne"></a>四天王及五百天人，<a id="a-Nf"></a>并二十八大鬼神王。<a id="a-Ng"></a>然复，<a id="a-Nh"></a>梵志，<a id="a-Ni"></a>此天眼者何足为奇！<a id="a-Nj"></a>有梵天名曰千眼，<a id="a-Nk"></a>彼见此千世界，<a id="a-Nl"></a>如有眼之士，<a id="a-Nm"></a>自手掌中观其宝冠。<a id="a-Nn"></a>此梵天亦如是，<a id="a-No"></a>见此千世界无有罣碍，<a id="a-Np"></a>然此梵天不自见身所著衣服。</p>
  <p id="aNq">梵志问曰：<a id="a-Nr"></a>“何以故？<a id="a-Ns"></a>千眼梵天不自见形所著服饰？<a id="a-Nt"></a>”</p>
  <p id="aNu">阿那律曰：<a id="a-Nv"></a>“以其彼天无有无上智慧眼故，<a id="a-Nw"></a>故不自见己身所著服饰。<a id="a-Nx"></a>”</p>
  <p id="aNy">梵志问曰：<a id="a-Nz"></a>“设我得无上智慧眼者，<a id="a-O0"></a>见此身所著服饰不耶？<a id="a-O1"></a>”</p>
  <p id="aO2">阿那律曰：<a id="a-O3"></a>“若能得无上智慧眼者，<a id="a-O4"></a>则能见己形所著服饰。<a id="a-O5"></a>”</p>
  <p id="aO6">梵志问曰：<a id="a-O7"></a>“愿尊与我说极妙之法，<a id="a-O8"></a>使得无上智慧之眼！<a id="a-O9"></a>”</p>
  <p id="aOA">阿那律曰：<a id="a-OB"></a>“汝有戒耶？<a id="a-OC"></a>”</p>
  <p id="aOD">梵志问曰：<a id="a-OE"></a>“云何名之为戒？<a id="a-OF"></a>”</p>
  <p id="aOG">阿那律曰：<a id="a-OH"></a>“不作众恶，<a id="a-OI"></a>不犯非法。<a id="a-OJ"></a>”</p>
  <p id="aOK">梵志报曰：<a id="a-OL"></a>“如此戒者，<a id="a-OM"></a>我堪奉持如此之戒。<a id="a-ON"></a>”</p>
  <p id="aOO">阿那律曰：<a id="a-OP"></a>“汝今，<a id="a-OQ"></a>梵志，<a id="a-OR"></a>当持禁戒，<a id="a-OS"></a>无失毫厘，<a id="a-OT"></a>亦当除去骄慢之结，<a id="a-OU"></a>莫计吾我染著之想。<a id="a-OV"></a>”</p>
  <p id="aOW">时，<a id="a-OX"></a>梵志复问阿那律曰：<a id="a-OY"></a>“何者是吾？<a id="a-OZ"></a>何者是我？<a id="a-Oa"></a>何者骄慢结？<a id="a-Ob"></a>”</p>
  <p id="aOc">阿那律曰：<a id="a-Od"></a>“吾者是神识也，<a id="a-Oe"></a>我者是形体之具也。<a id="a-Of"></a>于中起识生吾、<a id="a-Og"></a>我者，<a id="a-Oh"></a>是名为骄慢结也。<a id="a-Oi"></a>是故，<a id="a-Oj"></a>梵志，<a id="a-Ok"></a>当求方便，<a id="a-Ol"></a>除此诸结。<a id="a-Om"></a>如是，<a id="a-On"></a>梵志，<a id="a-Oo"></a>当作是学！<a id="a-Op"></a>”</p>
  <p id="aOq">梵志即从座起，<a id="a-Or"></a>礼阿那律足，<a id="a-Os"></a>绕三匝而去；<a id="a-Ot"></a>未至所在，<a id="a-Ou"></a>于中道思惟此义，<a id="a-Ov"></a>诸尘垢尽，<a id="a-Ow"></a>得法眼净。</p>
  <p id="aOx">尔时，<a id="a-Oy"></a>有天昔与此梵志亲友，<a id="a-Oz"></a>知识梵志心中所得诸尘垢尽，<a id="a-P0"></a>得法眼净。<a id="a-P1"></a>尔时，<a id="a-P2"></a>彼天便往至尊者阿那律所，<a id="a-P3"></a>头面礼足，<a id="a-P4"></a>在一面住，<a id="a-P5"></a>即以此偈叹阿那律曰：</p>
  <p id="aP6">“梵志未至家，<a id="a-P7"></a>中道得道迹，</p>
  <p id="aP8">垢尽法眼净，<a id="a-P9"></a>无疑无犹豫。<a id="a-PA"></a>”</p>
  <p id="aPB">尔时，<a id="a-PC"></a>尊者阿那律复以偈告天曰：</p>
  <p id="aPD">“我先观彼心，<a id="a-PE"></a>中间应道迹，</p>
  <p id="aPF">彼人迦葉佛，<a id="a-PG"></a>曾闻此法教。<a id="a-PH"></a>”</p>
  <p id="aPI">尔时，<a id="a-PJ"></a>尊者阿那律即其时离彼处，<a id="a-PK"></a>在人间游，<a id="a-PL"></a>渐渐至舍卫国，<a id="a-PM"></a>到世尊所，<a id="a-PN"></a>头面礼足，<a id="a-PO"></a>在一面住。<a id="a-PP"></a>尔时，<a id="a-PQ"></a>世尊具以法语告阿那律。<a id="a-PR"></a>阿那律受佛教已，<a id="a-PS"></a>便从座起，<a id="a-PT"></a>头面礼足，<a id="a-PU"></a>便退而去。</p>
  <p id="aPV">尔时，<a id="a-PW"></a>世尊告诸比丘：<a id="a-PX"></a>“我声闻中弟子，<a id="a-PY"></a>得天眼第一者，<a id="a-PZ"></a>所谓阿那律比丘是。<a id="a-Pa"></a>”</p>
  <p id="aPb">尔时，<a id="a-Pc"></a>诸比丘闻佛所说，<a id="a-Pd"></a>欢喜奉行。</p>
  <p id="aPe">闻如是：<a id="a-Pf"></a>一时，<a id="a-Pg"></a>佛在舍卫国祇树给孤独园。</p>
  <p id="aPh">尔时，<a id="a-Pi"></a>尊者罗云奉修禁戒，<a id="a-Pj"></a>无所触犯，<a id="a-Pk"></a>小罪尚避，<a id="a-Pl"></a>况复大者！<a id="a-Pm"></a>然不得有漏心解脱。<a id="a-Pn"></a>尔时，<a id="a-Po"></a>众多比丘便至世尊所，<a id="a-Pp"></a>头面礼足，<a id="a-Pq"></a>在一面坐。<a id="a-Pr"></a>尔时，<a id="a-Ps"></a>众多比丘白世尊曰：<a id="a-Pt"></a>“罗云比丘奉修禁戒，<a id="a-Pu"></a>无所触犯，<a id="a-Pv"></a>然故有漏心不解脱？<a id="a-Pw"></a>”</p>
  <p id="aPx">尔时，<a id="a-Py"></a>世尊便说此偈：</p>
  <p id="aPz">“具足禁戒法，<a id="a-Q0"></a>诸根亦成就，</p>
  <p id="aQ1">渐渐当逮得，<a id="a-Q2"></a>一切结使尽。</p>
  <p id="aQ3">“是故，<a id="a-Q4"></a>诸比丘，<a id="a-Q5"></a>常当念修治正法，<a id="a-Q6"></a>无有漏失。<a id="a-Q7"></a>如是，<a id="a-Q8"></a>诸比丘，<a id="a-Q9"></a>当作是学！<a id="a-QA"></a>”</p>
  <p id="aQB">尔时，<a id="a-QC"></a>诸比丘闻佛所说，<a id="a-QD"></a>欢喜奉行。</p>
  <p id="aQE">难陀、<a id="a-QF"></a>涅槃、<a id="a-QG"></a>乌，<a id="a-QH"></a>驴、<a id="a-QI"></a>不善有二，</p>
  <p id="aQJ">烛及忍思惟，<a id="a-QK"></a>梵志及罗云。</p>
 </body>
</html>