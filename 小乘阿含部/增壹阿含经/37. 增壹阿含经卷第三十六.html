<!doctype html>
<html id="z3IBUBYY8" data-ver="1178">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第三十六</h1>
  <h2 id="a2">八难品第四十二之一</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“凡夫之人不闻不知说法时节。<a id="a-9"></a>比丘当知：<a id="a-A"></a>有八不闻时节，<a id="a-B"></a>人不得修行。<a id="a-C"></a>云何为八？</p>
  <p id="aD">“若如来出现世时，<a id="a-E"></a>广演法教，<a id="a-F"></a>得至涅槃，<a id="a-G"></a>如来之所行，<a id="a-H"></a>然此众生在地狱中，<a id="a-I"></a>不闻不睹，<a id="a-J"></a>是谓初一难也。</p>
  <p id="aK">“若复如来出现世时，<a id="a-L"></a>广演法教，<a id="a-M"></a>然此众生在畜生中，<a id="a-N"></a>不闻不睹，<a id="a-O"></a>是谓第二之难。</p>
  <p id="aP">“复次，<a id="a-Q"></a>如来出现世时，<a id="a-R"></a>广说法教，<a id="a-S"></a>然此众生在饿鬼中，<a id="a-T"></a>不闻不睹，<a id="a-U"></a>是谓此第三之难也。</p>
  <p id="aV">“复次，<a id="a-W"></a>如来出现世时，<a id="a-X"></a>广演法教，<a id="a-Y"></a>然此众生在长寿天上，<a id="a-Z"></a>不闻不睹，<a id="a-a"></a>是谓第四之难也。</p>
  <p id="ab">“复次，<a id="a-c"></a>如来出现世时，<a id="a-d"></a>广演法教，<a id="a-e"></a>然此众生在边地生，<a id="a-f"></a>诽谤贤圣，<a id="a-g"></a>造诸邪业，<a id="a-h"></a>是谓第五之难。</p>
  <p id="ai">“复次，<a id="a-j"></a>如来出现世时，<a id="a-k"></a>广演法教，<a id="a-l"></a>得至涅槃，<a id="a-m"></a>然此众生生于中国，<a id="a-n"></a>又且六情不完具，<a id="a-o"></a>亦复不别善恶之法，<a id="a-p"></a>是谓第六之难也。</p>
  <p id="aq">“若复如来出现世时，<a id="a-r"></a>广演法教，<a id="a-s"></a>得至涅槃，<a id="a-t"></a>然此众生在于中国，<a id="a-u"></a>虽复六情完具，<a id="a-v"></a>无所缺漏，<a id="a-w"></a>然彼众生心识邪见：<a id="a-x"></a>无人、<a id="a-y"></a>无施、<a id="a-z"></a>亦无受者，<a id="a-10"></a>亦无善恶之报，<a id="a-11"></a>无今世、<a id="a-12"></a>后世，<a id="a-13"></a>亦无父母，<a id="a-14"></a>世无沙门、<a id="a-15"></a>婆罗门等成就得阿罗汉者自身作证而自游乐。<a id="a-16"></a>是谓第七之难也。</p>
  <p id="a17">“复次，<a id="a-18"></a>如来不出现世，<a id="a-19"></a>亦复不说法使至涅槃者，<a id="a-1A"></a>又此众生生在中国，<a id="a-1B"></a>六情完具，<a id="a-1C"></a>堪任受法，<a id="a-1D"></a>聪明高才，<a id="a-1E"></a>闻法则解，<a id="a-1F"></a>修行正见：<a id="a-1G"></a>便有物、<a id="a-1H"></a>有施、<a id="a-1I"></a>有受者，<a id="a-1J"></a>有善恶之报，<a id="a-1K"></a>有今世、<a id="a-1L"></a>后世，<a id="a-1M"></a>世有沙门、<a id="a-1N"></a>婆罗门等修正见，<a id="a-1O"></a>取证得阿罗汉者。<a id="a-1P"></a>是谓第八之难，<a id="a-1Q"></a>非梵行所修行。<a id="a-1R"></a>是谓，<a id="a-1S"></a>比丘，<a id="a-1T"></a>有此八难，<a id="a-1U"></a>非梵行所修行。</p>
  <p id="a1V">“于是，<a id="a-1W"></a>比丘，<a id="a-1X"></a>有一时节法，<a id="a-1Y"></a>梵行人所修行。<a id="a-1Z"></a>云何为一？<a id="a-1a"></a>于是，<a id="a-1b"></a>如来出现世时，<a id="a-1c"></a>广演法教，<a id="a-1d"></a>得至涅槃，<a id="a-1e"></a>然此人生在中国，<a id="a-1f"></a>世智辩聪，<a id="a-1g"></a>触物皆明，<a id="a-1h"></a>修行正见，<a id="a-1i"></a>亦能分别善恶之法，<a id="a-1j"></a>有今世、<a id="a-1k"></a>后世，<a id="a-1l"></a>世有沙门、<a id="a-1m"></a>婆罗门等修正见，<a id="a-1n"></a>取证得阿罗汉者。<a id="a-1o"></a>是谓梵行人修行一法，<a id="a-1p"></a>得至涅槃。<a id="a-1q"></a>”</p>
  <p id="a1r">尔时，<a id="a-1s"></a>世尊便说此偈：</p>
  <p id="a1t">“八难非一类，<a id="a-1u"></a>令人不得道，</p>
  <p id="a1v">如今现在前，<a id="a-1w"></a>世间不可遇。</p>
  <p id="a1x">亦当学正法，<a id="a-1y"></a>亦莫失是处；</p>
  <p id="a1z">追忆过去等，<a id="a-20"></a>便生地狱中。</p>
  <p id="a21">于是断、<a id="a-22"></a>无欲，<a id="a-23"></a>思惟于正法，</p>
  <p id="a24">久存于世间，<a id="a-25"></a>而无断灭时。</p>
  <p id="a26">于是断、<a id="a-27"></a>无欲，<a id="a-28"></a>思惟于正法，</p>
  <p id="a29">永断生死原，<a id="a-2A"></a>久存于世间。</p>
  <p id="a2B">以得于人身，<a id="a-2C"></a>分别正真法；</p>
  <p id="a2D">诸不得果者，<a id="a-2E"></a>必游八难处。</p>
  <p id="a2F">今说有八难，<a id="a-2G"></a>佛法之要行，</p>
  <p id="a2H">一难犹尚剧，<a id="a-2I"></a>如板浮大海。</p>
  <p id="a2J">虽当离一难，<a id="a-2K"></a>然可有此理；</p>
  <p id="a2L">设离一四谛，<a id="a-2M"></a>永离于正道。</p>
  <p id="a2N">是故当专心，<a id="a-2O"></a>思惟于妙理，</p>
  <p id="a2P">至诚听正法，<a id="a-2Q"></a>便得无为处。<a id="a-2R"></a>”</p>
  <p id="a2S">“是故，<a id="a-2T"></a>比丘，<a id="a-2U"></a>当求方便，<a id="a-2V"></a>远离八难之处，<a id="a-2W"></a>莫愿其中。<a id="a-2X"></a>如是，<a id="a-2Y"></a>诸比丘，<a id="a-2Z"></a>当作是学！<a id="a-2a"></a>”</p>
  <p id="a2b">尔时，<a id="a-2c"></a>诸比丘闻佛所说，<a id="a-2d"></a>欢喜奉行。</p>
  <p id="a2e">闻如是：<a id="a-2f"></a>一时，<a id="a-2g"></a>佛在舍卫国祇树给孤独园。</p>
  <p id="a2h">尔时，<a id="a-2i"></a>世尊告诸比丘：<a id="a-2j"></a>“有八大地狱。<a id="a-2k"></a>云何为八？<a id="a-2l"></a>一者、<a id="a-2m"></a>还活地狱，<a id="a-2n"></a>二者、<a id="a-2o"></a>黑绳地狱，<a id="a-2p"></a>三者、<a id="a-2q"></a>等害地狱，<a id="a-2r"></a>四者、<a id="a-2s"></a>涕哭地狱，<a id="a-2t"></a>五者、<a id="a-2u"></a>大涕哭地狱，<a id="a-2v"></a>六者、<a id="a-2w"></a>阿鼻地狱，<a id="a-2x"></a>七者、<a id="a-2y"></a>炎地狱，<a id="a-2z"></a>八者、<a id="a-30"></a>大炎地狱。<a id="a-31"></a>是谓，<a id="a-32"></a>比丘，<a id="a-33"></a>八大地狱。<a id="a-34"></a>”</p>
  <p id="a35">尔时，<a id="a-36"></a>世尊便说此偈：</p>
  <p id="a37">“还活及黑绳，<a id="a-38"></a>等害、<a id="a-39"></a>二涕哭，</p>
  <p id="a3A">五逆阿鼻狱，<a id="a-3B"></a>炎、<a id="a-3C"></a>大炎地狱，</p>
  <p id="a3D">此名八地狱，<a id="a-3E"></a>其中不可处，</p>
  <p id="a3F">皆由恶行本，<a id="a-3G"></a>十六隔子围。</p>
  <p id="a3H">然彼铁狱上，<a id="a-3I"></a>为火之所烧，</p>
  <p id="a3J">遍一由旬内，<a id="a-3K"></a>炽火极热盛，</p>
  <p id="a3L">四城四门户，<a id="a-3M"></a>其间甚平整，</p>
  <p id="a3N">又以铁作城，<a id="a-3O"></a>铁板覆其上。</p>
  <p id="a3P">“斯由众生罪报之缘，<a id="a-3Q"></a>令彼众生受苦无量，<a id="a-3R"></a>肉血消尽，<a id="a-3S"></a>唯有骨存。</p>
  <p id="a3T">“以何等故，<a id="a-3U"></a>名为还活地狱？<a id="a-3V"></a>复有彼众生形体挺直，<a id="a-3W"></a>亦不动摇，<a id="a-3X"></a>为苦所逼，<a id="a-3Y"></a>不能移转，<a id="a-3Z"></a>形体以无肉血。<a id="a-3a"></a>是时，<a id="a-3b"></a>众生自相谓言：<a id="a-3c"></a>‘众生还活，<a id="a-3d"></a>还活。<a id="a-3e"></a>’是时，<a id="a-3f"></a>彼众生便自还活。<a id="a-3g"></a>以此因缘，<a id="a-3h"></a>故名为还活地狱。</p>
  <p id="a3i">“复以何因缘，<a id="a-3j"></a>名为黑绳地狱？<a id="a-3k"></a>然彼众生形体筋脉皆化为绳，<a id="a-3l"></a>以锯锯身，<a id="a-3m"></a>故名为黑绳地狱。</p>
  <p id="a3n">“复以何因缘，<a id="a-3o"></a>名等害地狱？<a id="a-3p"></a>是时，<a id="a-3q"></a>彼众生集在一处，<a id="a-3r"></a>而枭其首，<a id="a-3s"></a>寻复还生。<a id="a-3t"></a>由此因缘，<a id="a-3u"></a>名为等害地狱。</p>
  <p id="a3v">“复以何因缘，<a id="a-3w"></a>名为涕哭地狱？<a id="a-3x"></a>然彼众生善本断灭，<a id="a-3y"></a>无毛发遗余在；<a id="a-3z"></a>在彼地狱中，<a id="a-40"></a>受恼无量，<a id="a-41"></a>于中称怨唤呼，<a id="a-42"></a>声不断绝。<a id="a-43"></a>由此因缘，<a id="a-44"></a>名为涕哭地狱。</p>
  <p id="a45">“复以何因缘，<a id="a-46"></a>名为大涕哭地狱？<a id="a-47"></a>然彼众生在地狱中，<a id="a-48"></a>受无量苦痛，<a id="a-49"></a>不可称计；<a id="a-4A"></a>于中唤呼、<a id="a-4B"></a>椎胸、<a id="a-4C"></a>自掴，<a id="a-4D"></a>同声唱嗥。<a id="a-4E"></a>由此因缘，<a id="a-4F"></a>名为大涕哭地狱。</p>
  <p id="a4G">“复以何因缘，<a id="a-4H"></a>名为阿鼻地狱？<a id="a-4I"></a>然众生之类杀害父母，<a id="a-4J"></a>坏佛偷婆，<a id="a-4K"></a>斗乱众僧，<a id="a-4L"></a>习邪倒见，<a id="a-4M"></a>与邪见共相应，<a id="a-4N"></a>一切不可疗治。<a id="a-4O"></a>以是之故，<a id="a-4P"></a>名为阿鼻地狱。</p>
  <p id="a4Q">“复以何因缘，<a id="a-4R"></a>名为炎地狱？<a id="a-4S"></a>然众生之类在彼狱中，<a id="a-4T"></a>形体烟出，<a id="a-4U"></a>皆悉融烂，<a id="a-4V"></a>故名为炎地狱。</p>
  <p id="a4W">“复以何因缘，<a id="a-4X"></a>名为大炎地狱？<a id="a-4Y"></a>然彼众生在此狱中，<a id="a-4Z"></a>都不见罪人之遗余，<a id="a-4a"></a>故名大焰地狱。<a id="a-4b"></a>是谓，<a id="a-4c"></a>比丘，<a id="a-4d"></a>由此因缘，<a id="a-4e"></a>名为八大地狱。</p>
  <p id="a4f">“然八地狱，<a id="a-4g"></a>一一地狱有十六隔子，<a id="a-4h"></a>其名优钵地狱、<a id="a-4i"></a>钵头地狱、<a id="a-4j"></a>拘牟头地狱、<a id="a-4k"></a>分陀利地狱、<a id="a-4l"></a>未曾有地狱、<a id="a-4m"></a>永无地狱、<a id="a-4n"></a>愚惑地狱、<a id="a-4o"></a>缩聚地狱、<a id="a-4p"></a>刀山地狱、<a id="a-4q"></a>汤火地狱、<a id="a-4r"></a>火山地狱、<a id="a-4s"></a>灰河地狱、<a id="a-4t"></a>荆棘地狱、<a id="a-4u"></a>沸屎地狱、<a id="a-4v"></a>剑树地狱、<a id="a-4w"></a>热铁丸地狱，<a id="a-4x"></a>如是比十六隔子不可称量，<a id="a-4y"></a>使彼众生身坏命终，<a id="a-4z"></a>生地狱中。</p>
  <p id="a50">“彼或有众生毁正见者，<a id="a-51"></a>诽谤正法而远离之，<a id="a-52"></a>命终之后皆生还活地狱中。<a id="a-53"></a>诸有众生好喜杀生，<a id="a-54"></a>便生黑绳地狱中。<a id="a-55"></a>其有众生屠杀牛、<a id="a-56"></a>羊及种种类，<a id="a-57"></a>命终之后生等害地狱中。<a id="a-58"></a>其有众生不与取，<a id="a-59"></a>窃他物者，<a id="a-5A"></a>便生涕哭地狱中。<a id="a-5B"></a>其有众生常喜淫泆，<a id="a-5C"></a>有复妄语，<a id="a-5D"></a>命终之后生大涕哭地狱中。<a id="a-5E"></a>其有众生杀害父母，<a id="a-5F"></a>破坏神寺，<a id="a-5G"></a>斗乱圣众，<a id="a-5H"></a>诽谤圣人，<a id="a-5I"></a>习倒邪见，<a id="a-5J"></a>命终之后生阿鼻地狱中。<a id="a-5K"></a>其有众生，<a id="a-5L"></a>此间闻语，<a id="a-5M"></a>复传来至彼，<a id="a-5N"></a>设彼间闻，<a id="a-5O"></a>复传来至此，<a id="a-5P"></a>求人方便，<a id="a-5Q"></a>彼人命终之后生炎地狱中。<a id="a-5R"></a>其有众生斗乱彼此，<a id="a-5S"></a>贪著他物，<a id="a-5T"></a>兴起悭嫉，<a id="a-5U"></a>意怀犹豫，<a id="a-5V"></a>命终之后生大炎地狱中。<a id="a-5W"></a>其有众生造诸杂业，<a id="a-5X"></a>命终之后生十六隔子中。</p>
  <p id="a5Y">“是时，<a id="a-5Z"></a>狱卒役彼众生，<a id="a-5a"></a>苦痛难量；<a id="a-5b"></a>或断手，<a id="a-5c"></a>或断脚，<a id="a-5d"></a>或断手脚，<a id="a-5e"></a>或截鼻，<a id="a-5f"></a>或断耳，<a id="a-5g"></a>或断耳鼻；<a id="a-5h"></a>或取材木押之，<a id="a-5i"></a>或以草著其腹，<a id="a-5j"></a>或取发悬之，<a id="a-5k"></a>或剥其皮，<a id="a-5l"></a>或割其肉，<a id="a-5m"></a>或分为二分，<a id="a-5n"></a>或还缝合之，<a id="a-5o"></a>或取五刖之，<a id="a-5p"></a>或取火侧炙之，<a id="a-5q"></a>或融铁洒之，<a id="a-5r"></a>或五磔之，<a id="a-5s"></a>或长其身，<a id="a-5t"></a>或以利斧而枭其首，<a id="a-5u"></a>寻复还生。<a id="a-5v"></a>要当人中罪毕，<a id="a-5w"></a>然后乃生。<a id="a-5x"></a>是时，<a id="a-5y"></a>狱卒取彼众生，<a id="a-5z"></a>大椎碎其形体，<a id="a-60"></a>或取脊脉剥之。<a id="a-61"></a>复驱逐使上剑树，<a id="a-62"></a>复驱使使下；<a id="a-63"></a>是时，<a id="a-64"></a>有铁嘴乌寻复食之。<a id="a-65"></a>复取五系之，<a id="a-66"></a>不得动转。<a id="a-67"></a>寻复举著大镬汤中，<a id="a-68"></a>加以铁叉而害其身，<a id="a-69"></a>风吹其身，<a id="a-6A"></a>复还生如故。<a id="a-6B"></a>是时，<a id="a-6C"></a>狱卒复使众生上刀山、<a id="a-6D"></a>火山，<a id="a-6E"></a>不令停住，<a id="a-6F"></a>其中受苦不可称计，<a id="a-6G"></a>要当人中所作罪毕，<a id="a-6H"></a>然后乃出。</p>
  <p id="a6I">“是时，<a id="a-6J"></a>罪人不堪受此苦痛，<a id="a-6K"></a>复求入热灰地狱中，<a id="a-6L"></a>受苦无量。<a id="a-6M"></a>复从中出，<a id="a-6N"></a>入逆刺地狱，<a id="a-6O"></a>其中风吹，<a id="a-6P"></a>痛不可计。<a id="a-6Q"></a>复从中出，<a id="a-6R"></a>入热屎地狱中。<a id="a-6S"></a>是时，<a id="a-6T"></a>热屎地狱中有濡细虫，<a id="a-6U"></a>啖彼骨肉。<a id="a-6V"></a>是时，<a id="a-6W"></a>众生不堪受苦痛，<a id="a-6X"></a>复移至剑树地狱，<a id="a-6Y"></a>伤坏形体，<a id="a-6Z"></a>痛不可忍。</p>
  <p id="a6a">“是时，<a id="a-6b"></a>狱卒语彼众生曰：<a id="a-6c"></a>‘汝等为从何来？<a id="a-6d"></a>’是时罪人报曰：<a id="a-6e"></a>‘我曹亦复不知为从何来？<a id="a-6f"></a>’又问：<a id="a-6g"></a>‘为从何去？<a id="a-6h"></a>’报曰：<a id="a-6i"></a>‘亦复不知当何所至？<a id="a-6j"></a>’又问：<a id="a-6k"></a>‘今欲求何等？<a id="a-6l"></a>’报曰：<a id="a-6m"></a>‘吾等极患饥渴。<a id="a-6n"></a>’是时，<a id="a-6o"></a>狱卒以热铁丸著彼罪人口中，<a id="a-6p"></a>烧烂身体，<a id="a-6q"></a>痛不可堪。<a id="a-6r"></a>要当毕其罪本，<a id="a-6s"></a>然后乃命终。</p>
  <p id="a6t">“是时，<a id="a-6u"></a>罪人复还历经尔许地狱，<a id="a-6v"></a>于中受苦数千万岁，<a id="a-6w"></a>然后乃出。<a id="a-6x"></a>比丘当知：<a id="a-6y"></a>阎罗王便作是念：<a id="a-6z"></a>‘诸有众生身、<a id="a-70"></a>口、<a id="a-71"></a>意行恶，<a id="a-72"></a>尽当受如此之罪；<a id="a-73"></a>诸有众生身、<a id="a-74"></a>口、<a id="a-75"></a>意行善者，<a id="a-76"></a>如是之比皆当生光音天。<a id="a-77"></a>’”</p>
  <p id="a78">是时，<a id="a-79"></a>世尊便说此偈：</p>
  <p id="a7A">“愚者常欢喜，<a id="a-7B"></a>如彼光音天；</p>
  <p id="a7C">智者常怀惧，<a id="a-7D"></a>犹如处地狱。</p>
  <p id="a7E">“是时，<a id="a-7F"></a>罪人闻阎罗王作是教令：<a id="a-7G"></a>‘我今何日当灭昔所作罪，<a id="a-7H"></a>于此命终得受人形，<a id="a-7I"></a>生中国之中，<a id="a-7J"></a>与善知识共会，<a id="a-7K"></a>父母笃信佛法，<a id="a-7L"></a>于如来众中得出家学道，<a id="a-7M"></a>于现法中得尽有漏成无漏。<a id="a-7N"></a>我今重告汝，<a id="a-7O"></a>勤加用意，<a id="a-7P"></a>去离八难处，<a id="a-7Q"></a>得生中国，<a id="a-7R"></a>与善知识相遇，<a id="a-7S"></a>得修梵行，<a id="a-7T"></a>所愿成果，<a id="a-7U"></a>不失本誓。<a id="a-7V"></a>’是故，<a id="a-7W"></a>比丘，<a id="a-7X"></a>若善男子、<a id="a-7Y"></a>善女人欲离八大地狱及十六隔子者，<a id="a-7Z"></a>当求方便，<a id="a-7a"></a>修八正道。<a id="a-7b"></a>如是，<a id="a-7c"></a>比丘，<a id="a-7d"></a>当作是学！<a id="a-7e"></a>”</p>
  <p id="a7f">尔时，<a id="a-7g"></a>诸比丘闻佛所说，<a id="a-7h"></a>欢喜奉行。</p>
  <p id="a7i">闻如是：<a id="a-7j"></a>一时，<a id="a-7k"></a>佛在毗舍离柰祇园中，<a id="a-7l"></a>与大比丘众五百人俱，<a id="a-7m"></a>渐渐复在人中游化。</p>
  <p id="a7n">是时，<a id="a-7o"></a>世尊还顾观毗舍离城，<a id="a-7p"></a>寻时便说此偈：</p>
  <p id="a7q">“今观毗舍离，<a id="a-7r"></a>更后不复睹，</p>
  <p id="a7s">亦复更不入，<a id="a-7t"></a>于是当别去。<a id="a-7u"></a>”</p>
  <p id="a7v">是时，<a id="a-7w"></a>毗舍离城中人民，<a id="a-7x"></a>闻说此偈，<a id="a-7y"></a>普怀愁忧，<a id="a-7z"></a>从世尊后，<a id="a-80"></a>各各堕泪，<a id="a-81"></a>自相谓曰：<a id="a-82"></a>“如来灭度将在不久，<a id="a-83"></a>世间当失光明。<a id="a-84"></a>”</p>
  <p id="a85">世尊告曰：<a id="a-86"></a>“止！<a id="a-87"></a>止！<a id="a-88"></a>诸人勿怀愁忧，<a id="a-89"></a>应坏之物欲使不坏者，<a id="a-8A"></a>终无此理。<a id="a-8B"></a>吾先以有四事之教，<a id="a-8C"></a>由此得作证。<a id="a-8D"></a>亦复与四部之众，<a id="a-8E"></a>说此四事之教。<a id="a-8F"></a>云何为四？<a id="a-8G"></a>一切行无常，<a id="a-8H"></a>是谓一法；<a id="a-8I"></a>一切行苦，<a id="a-8J"></a>是谓二法；<a id="a-8K"></a>一切行无我，<a id="a-8L"></a>是谓三法；<a id="a-8M"></a>涅槃为灭尽，<a id="a-8N"></a>是谓第四法之本。<a id="a-8O"></a>如是不久，<a id="a-8P"></a>如来当取灭度。<a id="a-8Q"></a>汝等当知：<a id="a-8R"></a>四法之本，<a id="a-8S"></a>普与一切众生而说其义。<a id="a-8T"></a>”</p>
  <p id="a8U">尔时，<a id="a-8V"></a>世尊欲使毗舍离城人民还归，<a id="a-8W"></a>即化作大坑，<a id="a-8X"></a>如来将诸比丘众在彼岸，<a id="a-8Y"></a>国土人民而在此岸。<a id="a-8Z"></a>是时，<a id="a-8a"></a>世尊即掷己钵在虚空中与彼人民，<a id="a-8b"></a>又告之曰：<a id="a-8c"></a>“汝等，<a id="a-8d"></a>好供养此钵，<a id="a-8e"></a>亦当供养高才法师，<a id="a-8f"></a>长夜之中获福无量！<a id="a-8g"></a>”是时，<a id="a-8h"></a>世尊与彼钵已，<a id="a-8i"></a>即时诣拘尸那竭国。</p>
  <p id="a8j">是时，<a id="a-8k"></a>拘尸那竭国人民五百余力士集在一处，<a id="a-8l"></a>各作此论：<a id="a-8m"></a>“我同共造奇特之事，<a id="a-8n"></a>使后命终之时，<a id="a-8o"></a>名称远布，<a id="a-8p"></a>子孙共传：<a id="a-8q"></a>‘昔日拘尸那竭力士势叵及。<a id="a-8r"></a>’”斯须，<a id="a-8s"></a>复作是念：<a id="a-8t"></a>“当造立何功德？<a id="a-8u"></a>”尔时，<a id="a-8v"></a>去拘尸那竭国不远有大方石，<a id="a-8w"></a>长百二十步，<a id="a-8x"></a>广六十步，<a id="a-8y"></a>“我等当共竖之。<a id="a-8z"></a>”尽其筋力，<a id="a-90"></a>欲得竖立，<a id="a-91"></a>而不克获，<a id="a-92"></a>亦不动摇，<a id="a-93"></a>何况能举乎？</p>
  <p id="a94">是时，<a id="a-95"></a>世尊便往至彼所，<a id="a-96"></a>而告之曰：<a id="a-97"></a>“诸童子，<a id="a-98"></a>欲何所施为？<a id="a-99"></a>”</p>
  <p id="a9A">时，<a id="a-9B"></a>诸童子白佛言：<a id="a-9C"></a>“我等向者各作此论：<a id="a-9D"></a>‘欲移此石，<a id="a-9E"></a>使世世称传其名。<a id="a-9F"></a>’施功已来，<a id="a-9G"></a>乃经七日，<a id="a-9H"></a>然不能令此石移转。<a id="a-9I"></a>”</p>
  <p id="a9J">佛告诸童子：<a id="a-9K"></a>“卿等欲使如来竖此石乎？<a id="a-9L"></a>”</p>
  <p id="a9M">童子报言：<a id="a-9N"></a>“今正是时，<a id="a-9O"></a>惟愿世尊当安此石！<a id="a-9P"></a>”</p>
  <p id="a9Q">是时，<a id="a-9R"></a>世尊以右手摩抆此石，<a id="a-9S"></a>举著左手中，<a id="a-9T"></a>掷著虚空中。<a id="a-9U"></a>是时，<a id="a-9V"></a>彼石乃至梵天上。</p>
  <p id="a9W">是时，<a id="a-9X"></a>拘尸那竭力士不见此石，<a id="a-9Y"></a>而白世尊曰：<a id="a-9Z"></a>“此石今何所至？<a id="a-9a"></a>我等今日咸共不见。<a id="a-9b"></a>”</p>
  <p id="a9c">世尊告曰：<a id="a-9d"></a>“此石今乃至梵天上。<a id="a-9e"></a>”</p>
  <p id="a9f">童子白佛言：<a id="a-9g"></a>“此石何时当来阎浮利地上？<a id="a-9h"></a>”</p>
  <p id="a9i">世尊告曰：<a id="a-9j"></a>“我今当引譬喻，<a id="a-9k"></a>智者以譬喻自解。<a id="a-9l"></a>设复有人往梵天上，<a id="a-9m"></a>取此石投阎浮地者，<a id="a-9n"></a>十二年乃到，<a id="a-9o"></a>然今如来威神所感，<a id="a-9p"></a>正尔当还。<a id="a-9q"></a>”</p>
  <p id="a9r">如来说此语已，<a id="a-9s"></a>是时彼石寻时还来，<a id="a-9t"></a>虚空之中雨诸天华若干百种。</p>
  <p id="a9u">是时，<a id="a-9v"></a>彼童子五百余人遥见石来，<a id="a-9w"></a>各各驰散，<a id="a-9x"></a>不安本处。<a id="a-9y"></a>佛告童子：<a id="a-9z"></a>“勿怀恐惧，<a id="a-A0"></a>如来自当知时。<a id="a-A1"></a>”</p>
  <p id="aA2">尔时，<a id="a-A3"></a>世尊舒左手摇接彼石，<a id="a-A4"></a>著右手中而竖之。<a id="a-A5"></a>是时，<a id="a-A6"></a>三千大千剎土六变震动，<a id="a-A7"></a>虚空之中诸神妙之天，<a id="a-A8"></a>散种种忧钵莲华。<a id="a-A9"></a>是时，<a id="a-AA"></a>五百童子皆叹未曾有：<a id="a-AB"></a>“甚奇！<a id="a-AC"></a>甚特！<a id="a-AD"></a>如来威神实不可及！<a id="a-AE"></a>此石今长百二十步，<a id="a-AF"></a>广六十步，<a id="a-AG"></a>然以一手而安处之。<a id="a-AH"></a>”</p>
  <p id="aAI">是时，<a id="a-AJ"></a>五百童子白佛言：<a id="a-AK"></a>“如来以何力移动此石？<a id="a-AL"></a>为神足之力，<a id="a-AM"></a>为用智慧之力安处此石乎？<a id="a-AN"></a>”</p>
  <p id="aAO">佛告童子曰：<a id="a-AP"></a>“吾亦不用神足之力，<a id="a-AQ"></a>亦复不用智慧之力，<a id="a-AR"></a>吾今用父母之力安处此石。<a id="a-AS"></a>”</p>
  <p id="aAT">诸童子白佛：<a id="a-AU"></a>“不审如来用父母之力，<a id="a-AV"></a>其事云何？<a id="a-AW"></a>”</p>
  <p id="aAX">世尊告曰：<a id="a-AY"></a>“吾今当与汝引譬，<a id="a-AZ"></a>智者以譬喻自解。<a id="a-Aa"></a>童子当知：<a id="a-Ab"></a>十骆驼之力，<a id="a-Ac"></a>不如一凡象力；<a id="a-Ad"></a>又复十骆驼及一凡象之力，<a id="a-Ae"></a>不如一迦罗勒象力；<a id="a-Af"></a>又复十骆驼及一凡象力并迦罗勒象力，<a id="a-Ag"></a>不如一鸠陀延象力也；<a id="a-Ah"></a>正使十骆驼、<a id="a-Ai"></a>一凡象力乃至鸠陀延象力，<a id="a-Aj"></a>不如一婆摩那象力也；<a id="a-Ak"></a>复计此象之力，<a id="a-Al"></a>不如一迦泥留象力也；<a id="a-Am"></a>复计诸象之力，<a id="a-An"></a>复不如一优钵象力也；<a id="a-Ao"></a>复计尔许象之力，<a id="a-Ap"></a>复不如一钵头摩象力也；<a id="a-Aq"></a>复计校尔许象力，<a id="a-Ar"></a>复不如一拘牟陀象力也；<a id="a-As"></a>复取计校之，<a id="a-At"></a>复不如一分陀利象力也；<a id="a-Au"></a>复取计校之，<a id="a-Av"></a>复不如一香象之力；<a id="a-Aw"></a>复取计校之，<a id="a-Ax"></a>复不如一摩呵那极之力；<a id="a-Ay"></a>复取计校之，<a id="a-Az"></a>复不如一那罗延之力；<a id="a-B0"></a>复取计校之，<a id="a-B1"></a>复不如一转轮圣王之力；<a id="a-B2"></a>复取计校之，<a id="a-B3"></a>不如一阿维越致之力；<a id="a-B4"></a>复取计校之，<a id="a-B5"></a>不如一补处菩萨之力；<a id="a-B6"></a>复取计校之，<a id="a-B7"></a>复不如一道树下坐菩萨之力；<a id="a-B8"></a>复取计校之，<a id="a-B9"></a>复不如一如来父母遗体之力。<a id="a-BA"></a>吾今以父母之力安处此石。<a id="a-BB"></a>”</p>
  <p id="aBC">尔时，<a id="a-BD"></a>五百童子复白世尊言：<a id="a-BE"></a>“如来神足力者，<a id="a-BF"></a>其事云何？<a id="a-BG"></a>”</p>
  <p id="aBH">世尊告曰：<a id="a-BI"></a>“吾昔有弟子名目揵连，<a id="a-BJ"></a>神足之中最为第一。<a id="a-BK"></a>尔时，<a id="a-BL"></a>共游在毗罗若竹园村中。<a id="a-BM"></a>尔时，<a id="a-BN"></a>国土至俭，<a id="a-BO"></a>人民相食，<a id="a-BP"></a>白骨盈路。<a id="a-BQ"></a>然出家学道，<a id="a-BR"></a>乞求难得，<a id="a-BS"></a>圣众羸瘦，<a id="a-BT"></a>气力虚竭；<a id="a-BU"></a>又复村中生民之类，<a id="a-BV"></a>皆怀饥色，<a id="a-BW"></a>无复聊赖。<a id="a-BX"></a>是时，<a id="a-BY"></a>大目揵连来至我所，<a id="a-BZ"></a>而白我言：<a id="a-Ba"></a>‘今此毗罗若极为饥俭，<a id="a-Bb"></a>乞求无处，<a id="a-Bc"></a>生民困悴，<a id="a-Bd"></a>无复生路。<a id="a-Be"></a>我亦躬从如来受此言教：<a id="a-Bf"></a>今此地下有自然地肥，<a id="a-Bg"></a>极为香美。<a id="a-Bh"></a>惟愿世尊听许弟子，<a id="a-Bi"></a>反此地肥令在上！<a id="a-Bj"></a>使此人民得食啖之，<a id="a-Bk"></a>又使圣众得充气力。<a id="a-Bl"></a>’</p>
  <p id="aBm">“我尔时告目连曰：<a id="a-Bn"></a>‘诸地中蠕动之虫，<a id="a-Bo"></a>欲安处何所？<a id="a-Bp"></a>’目连白言：<a id="a-Bq"></a>‘当化一手似此地形，<a id="a-Br"></a>又以一手反此地肥，<a id="a-Bs"></a>使蠕动之虫各安其所。<a id="a-Bt"></a>’我尔时复告目连曰：<a id="a-Bu"></a>‘汝当有何心识欲反此地？<a id="a-Bv"></a>’目连白言：<a id="a-Bw"></a>‘我今反此地形，<a id="a-Bx"></a>犹如力人反一树叶而无疑难也。<a id="a-By"></a>’我尔时复语目连曰：<a id="a-Bz"></a>‘止！<a id="a-C0"></a>止！<a id="a-C1"></a>目连，<a id="a-C2"></a>不须反此地肥。<a id="a-C3"></a>所以然者？<a id="a-C4"></a>众生睹此当怀恐怖，<a id="a-C5"></a>衣毛皆竖，<a id="a-C6"></a>诸佛神寺亦当毁坏。<a id="a-C7"></a>’是时，<a id="a-C8"></a>目连前白佛言：<a id="a-C9"></a>‘惟愿世尊听许圣众诣郁单曰乞食！<a id="a-CA"></a>’</p>
  <p id="aCB">“佛告目连：<a id="a-CC"></a>‘此大众中无神足者，<a id="a-CD"></a>当云何诣彼乞食？<a id="a-CE"></a>’目连白佛言：<a id="a-CF"></a>‘其无神足者，<a id="a-CG"></a>我当接诣彼土。<a id="a-CH"></a>’佛告目连：<a id="a-CI"></a>‘止！<a id="a-CJ"></a>止！<a id="a-CK"></a>目连，<a id="a-CL"></a>何须圣众诣彼乞食。<a id="a-CM"></a>所以然者？<a id="a-CN"></a>将来之世亦当如是饥俭，<a id="a-CO"></a>乞求难得，<a id="a-CP"></a>人无颜色。<a id="a-CQ"></a>尔时，<a id="a-CR"></a>诸长者、<a id="a-CS"></a>婆罗门当语比丘言：<a id="a-CT"></a>“汝等何不诣郁单越乞食？<a id="a-CU"></a>昔日释种弟子有大神足，<a id="a-CV"></a>遇此饥俭，<a id="a-CW"></a>皆共诣郁单曰乞食，<a id="a-CX"></a>而自存济；<a id="a-CY"></a>今日释迦弟子无有神足，<a id="a-CZ"></a>亦无威神沙门之行。<a id="a-Ca"></a>”便轻易比丘，<a id="a-Cb"></a>使彼长者、<a id="a-Cc"></a>居士普怀骄慢之心，<a id="a-Cd"></a>受罪无量。<a id="a-Ce"></a>目连当知：<a id="a-Cf"></a>以此因缘，<a id="a-Cg"></a>诸比丘众不宜尽往诣彼乞食。<a id="a-Ch"></a>’</p>
  <p id="aCi">“诸童子当知：<a id="a-Cj"></a>目连神足其德如是。<a id="a-Ck"></a>计目连神足之力，<a id="a-Cl"></a>遍三千大千刹土，<a id="a-Cm"></a>无空缺处，<a id="a-Cn"></a>不如世尊神足之力，<a id="a-Co"></a>百倍、<a id="a-Cp"></a>千倍、<a id="a-Cq"></a>巨亿万倍，<a id="a-Cr"></a>不可以譬喻为比。<a id="a-Cs"></a>如来神足其德不可量也。<a id="a-Ct"></a>”</p>
  <p id="aCu">诸童子白佛言：<a id="a-Cv"></a>“如来智慧力者，<a id="a-Cw"></a>何者是乎？<a id="a-Cx"></a>”</p>
  <p id="aCy">世尊告曰：<a id="a-Cz"></a>“我昔亦有弟子名舍利弗，<a id="a-D0"></a>智慧之中最为第一。<a id="a-D1"></a>如大海水纵横八万四千由旬，<a id="a-D2"></a>水满其中；<a id="a-D3"></a>又须弥山高八万四千由旬，<a id="a-D4"></a>入水亦如是；<a id="a-D5"></a>然阎浮里地，<a id="a-D6"></a>南北二万一千由旬，<a id="a-D7"></a>东西七千由旬。<a id="a-D8"></a>今取较之，<a id="a-D9"></a>以四大海水为墨，<a id="a-DA"></a>以须弥山为树皮，<a id="a-DB"></a>现阎浮地草木作笔，<a id="a-DC"></a>复使三千大千刹土人民尽能书，<a id="a-DD"></a>欲写舍利弗比丘智慧之业。<a id="a-DE"></a>然童子当知：<a id="a-DF"></a>四大海水墨、<a id="a-DG"></a>笔、<a id="a-DH"></a>人之渐渐命终，<a id="a-DI"></a>不能使舍利弗比丘智慧竭尽。<a id="a-DJ"></a>如是，<a id="a-DK"></a>童子，<a id="a-DL"></a>我弟子之中智慧第一，<a id="a-DM"></a>不出舍利弗智慧之上。<a id="a-DN"></a>计此舍利弗比丘，<a id="a-DO"></a>遍满三千大千刹土，<a id="a-DP"></a>无空缺处，<a id="a-DQ"></a>欲比如来之智慧，<a id="a-DR"></a>百倍、<a id="a-DS"></a>千倍、<a id="a-DT"></a>巨亿万倍，<a id="a-DU"></a>不可以譬喻为比。<a id="a-DV"></a>如来智慧力者，<a id="a-DW"></a>其事如是。<a id="a-DX"></a>”</p>
  <p id="aDY">是时，<a id="a-DZ"></a>童子复白佛言：<a id="a-Da"></a>“颇更有力出此力者乎？<a id="a-Db"></a>”</p>
  <p id="aDc">世尊告曰：<a id="a-Dd"></a>“亦有此力出诸力之上。<a id="a-De"></a>何者是？<a id="a-Df"></a>所谓无常力是。<a id="a-Dg"></a>今日如来夜半在双树间，<a id="a-Dh"></a>为无常力所牵，<a id="a-Di"></a>当取灭度。<a id="a-Dj"></a>”</p>
  <p id="aDk">尔时，<a id="a-Dl"></a>诸童子咸共堕泪：<a id="a-Dm"></a>“如来取灭度何其速哉！<a id="a-Dn"></a>世丧眼目！<a id="a-Do"></a>”</p>
  <p id="aDp">尔时，<a id="a-Dq"></a>君荼罗系头比丘尼是婆罗陀长者女，<a id="a-Dr"></a>此比丘尼便作是念：<a id="a-Ds"></a>“吾闻世尊取灭度不久，<a id="a-Dt"></a>然日数已尽，<a id="a-Du"></a>今宜可往至世尊所亲觐问讯。<a id="a-Dv"></a>”是时，<a id="a-Dw"></a>彼比丘尼即出毗舍离城，<a id="a-Dx"></a>往至世尊所，<a id="a-Dy"></a>遥见如来径将诸比丘众及五百童子，<a id="a-Dz"></a>欲诣双树间。</p>
  <p id="aE0">尔时，<a id="a-E1"></a>比丘尼至世尊所，<a id="a-E2"></a>头面礼足，<a id="a-E3"></a>白世尊言：<a id="a-E4"></a>“我闻世尊取灭度将在不久。<a id="a-E5"></a>”</p>
  <p id="aE6">世尊告曰：<a id="a-E7"></a>“如来取灭度正在今日夜半耳！<a id="a-E8"></a>”</p>
  <p id="aE9">是时，<a id="a-EA"></a>比丘尼白佛言：<a id="a-EB"></a>“我今所以出家学道，<a id="a-EC"></a>又不果所愿。<a id="a-ED"></a>然世尊舍我灭度，<a id="a-EE"></a>惟愿说微妙之法，<a id="a-EF"></a>使果其愿！<a id="a-EG"></a>”</p>
  <p id="aEH">世尊告曰：<a id="a-EI"></a>“汝今当思惟苦之原本。<a id="a-EJ"></a>”</p>
  <p id="aEK">比丘尼复白佛言：<a id="a-EL"></a>“实苦，<a id="a-EM"></a>世尊。<a id="a-EN"></a>实苦，<a id="a-EO"></a>如来！<a id="a-EP"></a>”</p>
  <p id="aEQ">世尊告曰：<a id="a-ER"></a>“汝观何等义而言苦乎？<a id="a-ES"></a>”</p>
  <p id="aET">比丘尼白佛言：<a id="a-EU"></a>“生苦、<a id="a-EV"></a>老苦、<a id="a-EW"></a>病苦、<a id="a-EX"></a>死苦、<a id="a-EY"></a>忧悲恼苦、<a id="a-EZ"></a>怨憎会苦、<a id="a-Ea"></a>恩爱别离苦。<a id="a-Eb"></a>取要言之，<a id="a-Ec"></a>五盛阴苦。<a id="a-Ed"></a>如是，<a id="a-Ee"></a>世尊，<a id="a-Ef"></a>我观此义已，<a id="a-Eg"></a>故言谓苦。<a id="a-Eh"></a>”</p>
  <p id="aEi">是时，<a id="a-Ej"></a>比丘尼思惟义已，<a id="a-Ek"></a>即于座上得三达智。<a id="a-El"></a>是时，<a id="a-Em"></a>比丘尼白佛言：<a id="a-En"></a>“我不堪见世尊取灭度，<a id="a-Eo"></a>惟愿听许先取灭度！<a id="a-Ep"></a>”</p>
  <p id="aEq">是时，<a id="a-Er"></a>世尊默然可之。<a id="a-Es"></a>是时，<a id="a-Et"></a>比丘尼即从座起，<a id="a-Eu"></a>礼世尊足，<a id="a-Ev"></a>寻于佛前，<a id="a-Ew"></a>身飞虚空，<a id="a-Ex"></a>作十八变；<a id="a-Ey"></a>或行、<a id="a-Ez"></a>或坐、<a id="a-F0"></a>或复经行，<a id="a-F1"></a>身放烟火，<a id="a-F2"></a>踊没自由，<a id="a-F3"></a>无所触碍，<a id="a-F4"></a>或出水火，<a id="a-F5"></a>遍满空中。<a id="a-F6"></a>是时，<a id="a-F7"></a>比丘尼作无央数之变已，<a id="a-F8"></a>即于无余涅槃界而取灭度。<a id="a-F9"></a>是时，<a id="a-FA"></a>当取灭度之日，<a id="a-FB"></a>八万天子得法眼清净。</p>
  <p id="aFC">尔时，<a id="a-FD"></a>世尊告诸比丘：<a id="a-FE"></a>“我声闻中第一比丘尼，<a id="a-FF"></a>智慧捷疾者，<a id="a-FG"></a>所谓君荼罗比丘尼是也。<a id="a-FH"></a>”</p>
  <p id="aFI">是时，<a id="a-FJ"></a>世尊告阿难曰：<a id="a-FK"></a>“汝往双树间与如来敷座，<a id="a-FL"></a>使头北首。<a id="a-FM"></a>”</p>
  <p id="aFN">对曰：<a id="a-FO"></a>“如是，<a id="a-FP"></a>世尊。<a id="a-FQ"></a>”即受佛教，<a id="a-FR"></a>往双树间，<a id="a-FS"></a>与如来敷座，<a id="a-FT"></a>还至世尊所，<a id="a-FU"></a>头面礼足，<a id="a-FV"></a>白世尊曰：<a id="a-FW"></a>“敷座已讫，<a id="a-FX"></a>使头北首，<a id="a-FY"></a>宜知是时。<a id="a-FZ"></a>”</p>
  <p id="aFa">即时，<a id="a-Fb"></a>世尊往彼树间，<a id="a-Fc"></a>就所敷座。<a id="a-Fd"></a>是时，<a id="a-Fe"></a>尊者阿难白世尊言：<a id="a-Ff"></a>“有何因缘，<a id="a-Fg"></a>如来敷座言头北向？<a id="a-Fh"></a>”</p>
  <p id="aFi">佛告阿难：<a id="a-Fj"></a>“吾灭度后，<a id="a-Fk"></a>佛法当在北天竺，<a id="a-Fl"></a>以此因缘故，<a id="a-Fm"></a>使敷座北向。<a id="a-Fn"></a>”</p>
  <p id="aFo">是时，<a id="a-Fp"></a>世尊分别三衣。<a id="a-Fq"></a>尔时，<a id="a-Fr"></a>阿难白佛：<a id="a-Fs"></a>“以何等故，<a id="a-Ft"></a>如来今日分别三衣？<a id="a-Fu"></a>”</p>
  <p id="aFv">佛告阿难：<a id="a-Fw"></a>“我以当来之世檀越施主故，<a id="a-Fx"></a>分别此衣耳！<a id="a-Fy"></a>欲使彼人受其福故，<a id="a-Fz"></a>分别衣尔！<a id="a-G0"></a>”</p>
  <p id="aG1">是时，<a id="a-G2"></a>世尊须臾之顷，<a id="a-G3"></a>口出五色光，<a id="a-G4"></a>遍照方域。<a id="a-G5"></a>尔时，<a id="a-G6"></a>阿难复白佛言：<a id="a-G7"></a>“复以何因缘，<a id="a-G8"></a>如来今日口出五色光？<a id="a-G9"></a>”</p>
  <p id="aGA">世尊告曰：<a id="a-GB"></a>“我向作是念：<a id="a-GC"></a>‘本未成道时长处地狱，<a id="a-GD"></a>吞热铁丸；<a id="a-GE"></a>或食草木，<a id="a-GF"></a>长此四大；<a id="a-GG"></a>或作骡、<a id="a-GH"></a>驴、<a id="a-GI"></a>骆驼、<a id="a-GJ"></a>象、<a id="a-GK"></a>马、<a id="a-GL"></a>猪、<a id="a-GM"></a>羊；<a id="a-GN"></a>或作饿鬼，<a id="a-GO"></a>长此四大；<a id="a-GP"></a>或作人形，<a id="a-GQ"></a>有受胎之厄；<a id="a-GR"></a>或受天福，<a id="a-GS"></a>食自然甘露。<a id="a-GT"></a>我今已成如来，<a id="a-GU"></a>以根力觉道成如来身。<a id="a-GV"></a>’由此因缘故，<a id="a-GW"></a>口出五色光尔！<a id="a-GX"></a>”</p>
  <p id="aGY">是时，<a id="a-GZ"></a>须臾之间口出微妙之光，<a id="a-Ga"></a>胜于前光。<a id="a-Gb"></a>是时，<a id="a-Gc"></a>阿难白世尊言：<a id="a-Gd"></a>“复以何因缘，<a id="a-Ge"></a>如来重出妙光胜于前者？<a id="a-Gf"></a>”</p>
  <p id="aGg">世尊告曰：<a id="a-Gh"></a>“我向者作是念：<a id="a-Gi"></a>‘过去诸佛世尊取灭度时，<a id="a-Gj"></a>遗法不久存于世。<a id="a-Gk"></a>’我复重思惟：<a id="a-Gl"></a>‘以何方便，<a id="a-Gm"></a>使我法得久存在世。<a id="a-Gn"></a>如来身者金刚之数，<a id="a-Go"></a>意欲碎此身如芥子许，<a id="a-Gp"></a>流布世间，<a id="a-Gq"></a>使将来之世，<a id="a-Gr"></a>信乐檀越不见如来形像者，<a id="a-Gs"></a>取供养之因，<a id="a-Gt"></a>缘是福佑，<a id="a-Gu"></a>当生四姓家、<a id="a-Gv"></a>四天王家、<a id="a-Gw"></a>三十三天、<a id="a-Gx"></a>艳天、<a id="a-Gy"></a>兜术天、<a id="a-Gz"></a>化自在天、<a id="a-H0"></a>他化自在天；<a id="a-H1"></a>因此福佑，<a id="a-H2"></a>当生欲界、<a id="a-H3"></a>色界、<a id="a-H4"></a>无色界；<a id="a-H5"></a>或复有得须陀洹道、<a id="a-H6"></a>斯陀含道、<a id="a-H7"></a>阿那含道、<a id="a-H8"></a>阿罗汉道、<a id="a-H9"></a>辟支佛道，<a id="a-HA"></a>若成佛道。<a id="a-HB"></a>’由此因缘故，<a id="a-HC"></a>出斯光明尔！<a id="a-HD"></a>”</p>
  <p id="aHE">是时，<a id="a-HF"></a>世尊躬自襞僧伽梨四叠，<a id="a-HG"></a>右胁著地，<a id="a-HH"></a>脚脚相累。<a id="a-HI"></a>是时，<a id="a-HJ"></a>尊者阿难悲泣涕零，<a id="a-HK"></a>不能自胜，<a id="a-HL"></a>又自考责：<a id="a-HM"></a>“既未成道，<a id="a-HN"></a>为结所缚，<a id="a-HO"></a>然今世尊舍我灭度，<a id="a-HP"></a>当何恃怙？<a id="a-HQ"></a>”</p>
  <p id="aHR">是时，<a id="a-HS"></a>世尊知而告诸比丘曰：<a id="a-HT"></a>“阿难比丘今为所在？<a id="a-HU"></a>”</p>
  <p id="aHV">诸比丘对曰：<a id="a-HW"></a>“阿难比丘今在如来床后，<a id="a-HX"></a>悲号堕泪，<a id="a-HY"></a>不能自胜，<a id="a-HZ"></a>又自考责：<a id="a-Ha"></a>‘既不成道，<a id="a-Hb"></a>又不断结使，<a id="a-Hc"></a>然今世尊舍我涅槃。<a id="a-Hd"></a>’”</p>
  <p id="aHe">尔时，<a id="a-Hf"></a>世尊告阿难曰：<a id="a-Hg"></a>“止！<a id="a-Hh"></a>止！<a id="a-Hi"></a>阿难，<a id="a-Hj"></a>无为愁忧。<a id="a-Hk"></a>夫物处世，<a id="a-Hl"></a>应当坏败，<a id="a-Hm"></a>欲使不变易者，<a id="a-Hn"></a>此事不然。<a id="a-Ho"></a>勤加精进，<a id="a-Hp"></a>念修正法，<a id="a-Hq"></a>如是不久亦当尽苦际，<a id="a-Hr"></a>成无漏行。<a id="a-Hs"></a>过去世时，<a id="a-Ht"></a>多萨阿竭阿罗呵三耶三佛亦有如此侍者。<a id="a-Hu"></a>正使将来恒沙诸佛，<a id="a-Hv"></a>亦当有此侍者如阿难比。<a id="a-Hw"></a>转轮圣王有四未曾有法。<a id="a-Hx"></a>云何为四？<a id="a-Hy"></a>于是，<a id="a-Hz"></a>转轮圣王欲出国界时，<a id="a-I0"></a>人民见者，<a id="a-I1"></a>莫不喜悦。<a id="a-I2"></a>尔时，<a id="a-I3"></a>转轮圣王有所言教，<a id="a-I4"></a>其有闻者，<a id="a-I5"></a>靡不喜悦。<a id="a-I6"></a>闻其言教，<a id="a-I7"></a>乃无厌足。<a id="a-I8"></a>尔时，<a id="a-I9"></a>转轮圣王默然，<a id="a-IA"></a>正使人民见王默然，<a id="a-IB"></a>亦复欢喜。<a id="a-IC"></a>是谓，<a id="a-ID"></a>比丘，<a id="a-IE"></a>转轮圣王有此四未曾有之法。</p>
  <p id="aIF">“比丘当知：<a id="a-IG"></a>阿难今日亦有四未曾有法。<a id="a-IH"></a>云何为四？<a id="a-II"></a>正使阿难比丘默然至大众中，<a id="a-IJ"></a>其有见者，<a id="a-IK"></a>莫不喜悦。<a id="a-IL"></a>正使阿难比丘有所说者，<a id="a-IM"></a>其闻语者，<a id="a-IN"></a>皆共欢喜，<a id="a-IO"></a>假使默然亦复如是。<a id="a-IP"></a>正使阿难比丘至四部众中，<a id="a-IQ"></a>刹利、<a id="a-IR"></a>婆罗门众中，<a id="a-IS"></a>入国王、<a id="a-IT"></a>居士众中，<a id="a-IU"></a>皆悉欢悦，<a id="a-IV"></a>兴恭敬心，<a id="a-IW"></a>视无厌足。<a id="a-IX"></a>正使阿难比丘有所说者，<a id="a-IY"></a>其闻法教，<a id="a-IZ"></a>受无厌足。<a id="a-Ia"></a>是谓，<a id="a-Ib"></a>比丘，<a id="a-Ic"></a>有此四未曾有之法。<a id="a-Id"></a>”</p>
  <p id="aIe">是时，<a id="a-If"></a>阿难白世尊曰：<a id="a-Ig"></a>“当云何与女人从事？<a id="a-Ih"></a>然今比丘到时，<a id="a-Ii"></a>著衣持钵，<a id="a-Ij"></a>家家乞食，<a id="a-Ik"></a>福度众生。<a id="a-Il"></a>”</p>
  <p id="aIm">佛告阿难：<a id="a-In"></a>“莫与相见！<a id="a-Io"></a>设相见，<a id="a-Ip"></a>莫与共语！<a id="a-Iq"></a>设共语者，<a id="a-Ir"></a>当专心意！<a id="a-Is"></a>”</p>
  <p id="aIt">尔时，<a id="a-Iu"></a>世尊便说此偈：</p>
  <p id="aIv">“莫与女交通，<a id="a-Iw"></a>亦莫共言语，</p>
  <p id="aIx">有能远离者，<a id="a-Iy"></a>则离于八难。<a id="a-Iz"></a>”</p>
 </body>
</html>