<!doctype html>
<html id="z3IBUBwYM" data-ver="1446">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第五十</h1>
  <h2 id="a2">大爱道般涅槃分品第五十二之二</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>有一比丘至世尊所，<a id="a-8"></a>头面礼足，<a id="a-9"></a>在一面坐。<a id="a-A"></a>尔时，<a id="a-B"></a>彼比丘白佛言：<a id="a-C"></a>“世尊，<a id="a-D"></a>劫为长远？<a id="a-E"></a>”</p>
  <p id="aF">佛告比丘：<a id="a-G"></a>“劫极长远，<a id="a-H"></a>不可以算筹量。<a id="a-I"></a>我今当与汝引譬喻，<a id="a-J"></a>善思念之，<a id="a-K"></a>吾今当为汝说！<a id="a-L"></a>”尔时，<a id="a-M"></a>彼比丘从佛受教。</p>
  <p id="aN">世尊告曰：<a id="a-O"></a>“犹如大石山纵广一由旬，<a id="a-P"></a>高一由旬，<a id="a-Q"></a>设有人来手执天衣，<a id="a-R"></a>百岁一拂，<a id="a-S"></a>石犹磨灭，<a id="a-T"></a>劫数难限。<a id="a-U"></a>所以然者？<a id="a-V"></a>劫数长远，<a id="a-W"></a>无有边际，<a id="a-X"></a>如此非一劫、<a id="a-Y"></a>百劫。<a id="a-Z"></a>所以然者？<a id="a-a"></a>生死长远，<a id="a-b"></a>不可限量，<a id="a-c"></a>无有边际。<a id="a-d"></a>众生之类，<a id="a-e"></a>无明所弊，<a id="a-f"></a>流浪生死，<a id="a-g"></a>无有出期，<a id="a-h"></a>死此生彼，<a id="a-i"></a>无有穷已。<a id="a-j"></a>我于其中厌患生死。<a id="a-k"></a>如是，<a id="a-l"></a>比丘，<a id="a-m"></a>当求巧便，<a id="a-n"></a>免此爱著之想。<a id="a-o"></a>”</p>
  <p id="ap">尔时，<a id="a-q"></a>诸比丘闻佛所说，<a id="a-r"></a>欢喜奉行。</p>
  <p id="as">闻如是：<a id="a-t"></a>一时，<a id="a-u"></a>佛在舍卫国祇树给孤独园。</p>
  <p id="av">尔时，<a id="a-w"></a>世尊告诸比丘：<a id="a-x"></a>“随时闻法有五功德，<a id="a-y"></a>恒不失时。<a id="a-z"></a>云何为五？<a id="a-10"></a>未曾闻法便闻之，<a id="a-11"></a>已闻便受持，<a id="a-12"></a>除去狐疑，<a id="a-13"></a>亦无邪见，<a id="a-14"></a>解甚深之法。<a id="a-15"></a>是谓，<a id="a-16"></a>比丘，<a id="a-17"></a>随时闻法有此五功德。<a id="a-18"></a>是故，<a id="a-19"></a>比丘，<a id="a-1A"></a>当念常听甚深之法，<a id="a-1B"></a>此是我之教诫。<a id="a-1C"></a>如是，<a id="a-1D"></a>比丘，<a id="a-1E"></a>当作是学！<a id="a-1F"></a>”</p>
  <p id="a1G">尔时，<a id="a-1H"></a>诸比丘闻佛所说，<a id="a-1I"></a>欢喜奉行。</p>
  <p id="a1J">闻如是：<a id="a-1K"></a>一时，<a id="a-1L"></a>佛在毗舍离摩诃婆那园中，<a id="a-1M"></a>与大比丘众五百人俱。</p>
  <p id="a1N">尔时，<a id="a-1O"></a>师子大将便往至世尊所，<a id="a-1P"></a>头面礼足，<a id="a-1Q"></a>在一面坐。<a id="a-1R"></a>尔时，<a id="a-1S"></a>如来告大将曰：<a id="a-1T"></a>“施主檀越有五功德。<a id="a-1U"></a>云何为五？</p>
  <p id="a1V">“于是，<a id="a-1W"></a>施主名闻远布：<a id="a-1X"></a>‘某甲村中有此好施之人，<a id="a-1Y"></a>周穷济乏，<a id="a-1Z"></a>无有爱惜。<a id="a-1a"></a>’是谓，<a id="a-1b"></a>师子大将，<a id="a-1c"></a>第一功德由施主所致。</p>
  <p id="a1d">“复次，<a id="a-1e"></a>师子大将，<a id="a-1f"></a>施主檀越若至刹利众、<a id="a-1g"></a>婆罗门众、<a id="a-1h"></a>沙门众中，<a id="a-1i"></a>皆无所畏，<a id="a-1j"></a>亦无疑难，<a id="a-1k"></a>是谓，<a id="a-1l"></a>师子，<a id="a-1m"></a>第二功德。</p>
  <p id="a1n">“复次，<a id="a-1o"></a>施主檀越多为人所爱念，<a id="a-1p"></a>普来宗仰，<a id="a-1q"></a>如子爱母，<a id="a-1r"></a>其心不相离，<a id="a-1s"></a>施主亦复如是，<a id="a-1t"></a>多为人所爱。</p>
  <p id="a1u">“复次，<a id="a-1v"></a>师子，<a id="a-1w"></a>施主檀越布施之时，<a id="a-1x"></a>发欢喜心，<a id="a-1y"></a>以有欢喜即有悦豫，<a id="a-1z"></a>意性坚固，<a id="a-20"></a>是时便自觉有乐有苦，<a id="a-21"></a>亦不变悔，<a id="a-22"></a>如实而自知。<a id="a-23"></a>云何自知？<a id="a-24"></a>知有苦谛、<a id="a-25"></a>苦集、<a id="a-26"></a>苦尽、<a id="a-27"></a>苦出要谛，<a id="a-28"></a>如实知之。<a id="a-29"></a>”</p>
  <p id="a2A">尔时，<a id="a-2B"></a>世尊便说斯偈：</p>
  <p id="a2C">“施为众福具，<a id="a-2D"></a>而逮第一义，</p>
  <p id="a2E">其能忆施者，<a id="a-2F"></a>便发欢喜心。</p>
  <p id="a2G">“复次，<a id="a-2H"></a>师子长者，<a id="a-2I"></a>施主檀越布施之时，<a id="a-2J"></a>身坏命终，<a id="a-2K"></a>生三十三天，<a id="a-2L"></a>又有五事胜彼诸天。<a id="a-2M"></a>云何为五？<a id="a-2N"></a>一者、<a id="a-2O"></a>颜貌豪贵，<a id="a-2P"></a>威神光明；<a id="a-2Q"></a>二者、<a id="a-2R"></a>所欲自在，<a id="a-2S"></a>无事不果；<a id="a-2T"></a>三者、<a id="a-2U"></a>若檀越施主生人中者，<a id="a-2V"></a>值富贵家；<a id="a-2W"></a>四者、<a id="a-2X"></a>饶财多宝；<a id="a-2Y"></a>五者、<a id="a-2Z"></a>言从语用。<a id="a-2a"></a>是谓，<a id="a-2b"></a>师子，<a id="a-2c"></a>檀越有此五功德引入善道。<a id="a-2d"></a>”</p>
  <p id="a2e">尔时，<a id="a-2f"></a>师子大将闻佛所说，<a id="a-2g"></a>欢喜踊跃，<a id="a-2h"></a>不能自胜，<a id="a-2i"></a>前白佛言：<a id="a-2j"></a>“惟愿世尊及比丘僧当受我请！<a id="a-2k"></a>”</p>
  <p id="a2l">尔时，<a id="a-2m"></a>世尊默然受请。<a id="a-2n"></a>时，<a id="a-2o"></a>师子大将已见世尊默然受请，<a id="a-2p"></a>即从座起，<a id="a-2q"></a>头面礼足，<a id="a-2r"></a>便退而去，<a id="a-2s"></a>还至家中，<a id="a-2t"></a>办具种种饮食，<a id="a-2u"></a>敷好坐具，<a id="a-2v"></a>即白：<a id="a-2w"></a>“时至，<a id="a-2x"></a>今正是时。<a id="a-2y"></a>惟愿大圣垂悯临顾！<a id="a-2z"></a>”</p>
  <p id="a30">尔时，<a id="a-31"></a>世尊到时，<a id="a-32"></a>著衣持钵，<a id="a-33"></a>将诸比丘众，<a id="a-34"></a>前后围绕，<a id="a-35"></a>至大将家，<a id="a-36"></a>各次第坐。<a id="a-37"></a>尔时，<a id="a-38"></a>师子将军见佛及比丘僧已次第坐，<a id="a-39"></a>手自斟酌，<a id="a-3A"></a>行种种饮食。<a id="a-3B"></a>尔时，<a id="a-3C"></a>大将行食之时，<a id="a-3D"></a>诸天在虚空中而告之曰：<a id="a-3E"></a>“此是阿罗汉，<a id="a-3F"></a>斯人向阿罗汉，<a id="a-3G"></a>施此得福多，<a id="a-3H"></a>施此得福少；<a id="a-3I"></a>此是阿那含，<a id="a-3J"></a>此人向阿那含；<a id="a-3K"></a>此人是斯陀含，<a id="a-3L"></a>斯人向斯陀含道；<a id="a-3M"></a>此人是须陀洹，<a id="a-3N"></a>斯人向须陀洹道；<a id="a-3O"></a>是人七生往返，<a id="a-3P"></a>此人一生；<a id="a-3Q"></a>此是持信，<a id="a-3R"></a>此人奉法；<a id="a-3S"></a>此是利根，<a id="a-3T"></a>此是钝根；<a id="a-3U"></a>此人下卑；<a id="a-3V"></a>此人精进持戒，<a id="a-3W"></a>此人犯戒；<a id="a-3X"></a>施此人得福多，<a id="a-3Y"></a>施此人得福少。<a id="a-3Z"></a>”</p>
  <p id="a3a">尔时，<a id="a-3b"></a>师子大将闻诸天语已，<a id="a-3c"></a>亦不经怀，<a id="a-3d"></a>见如来食已讫，<a id="a-3e"></a>除去钵器，<a id="a-3f"></a>更取小座，<a id="a-3g"></a>在如来前坐。<a id="a-3h"></a>尔时，<a id="a-3i"></a>师子大将白世尊言：<a id="a-3j"></a>“我向者有诸天来至我所，<a id="a-3k"></a>而告之曰……”从罗汉至犯戒，<a id="a-3l"></a>皆具白如来。<a id="a-3m"></a>“虽闻斯言，<a id="a-3n"></a>亦不经怀，<a id="a-3o"></a>亦不生此念：<a id="a-3p"></a>‘我当舍此施彼，<a id="a-3q"></a>舍彼施此。<a id="a-3r"></a>’然我复生斯念：<a id="a-3s"></a>‘应施一切众生，<a id="a-3t"></a>有形之类，<a id="a-3u"></a>由食而存，<a id="a-3v"></a>无食则丧。<a id="a-3w"></a>’我躬自从如来闻说斯偈，<a id="a-3x"></a>恒在心怀而不忘失。<a id="a-3y"></a>云何名为偈？</p>
  <p id="a3z">“‘施当普平等，<a id="a-40"></a>终不有所逆，</p>
  <p id="a41">必当遇圣贤，<a id="a-42"></a>缘斯而得度。<a id="a-43"></a>’</p>
  <p id="a44">“是谓，<a id="a-45"></a>世尊，<a id="a-46"></a>斯偈所说，<a id="a-47"></a>我躬从如来闻之，<a id="a-48"></a>恒念奉行。<a id="a-49"></a>”</p>
  <p id="a4A">佛告大将：<a id="a-4B"></a>“善哉！<a id="a-4C"></a>斯名菩萨之心，<a id="a-4D"></a>平等惠施。<a id="a-4E"></a>若菩萨布施之时，<a id="a-4F"></a>亦不生此念：<a id="a-4G"></a>‘我当与此，<a id="a-4H"></a>置此。<a id="a-4I"></a>’恒有平等而惠施，<a id="a-4J"></a>亦复有此念：<a id="a-4K"></a>‘一切众生有食则存，<a id="a-4L"></a>无食则亡。<a id="a-4M"></a>’菩萨行施之时，<a id="a-4N"></a>亦复思惟此业。<a id="a-4O"></a>”便说斯偈：</p>
  <p id="a4P">“夫人修其行，<a id="a-4Q"></a>行恶及其善，</p>
  <p id="a4R">彼彼自受报，<a id="a-4S"></a>行终不衰耗。</p>
  <p id="a4T">如人寻其行，<a id="a-4U"></a>即受其果报，</p>
  <p id="a4V">为善获其善，<a id="a-4W"></a>作恶受恶报。</p>
  <p id="a4X">为恶及其善，<a id="a-4Y"></a>随人之所习，</p>
  <p id="a4Z">如似种五谷，<a id="a-4a"></a>各获其果实。</p>
  <p id="a4b">“师子大将，<a id="a-4c"></a>当以此方便，<a id="a-4d"></a>知善恶各有其行。<a id="a-4e"></a>所以然者？<a id="a-4f"></a>从初发意至于成道，<a id="a-4g"></a>心无增减，<a id="a-4h"></a>不选择人，<a id="a-4i"></a>亦不观其地。<a id="a-4j"></a>是故，<a id="a-4k"></a>师子，<a id="a-4l"></a>若欲惠施之时，<a id="a-4m"></a>恒念平等，<a id="a-4n"></a>勿兴是非之心。<a id="a-4o"></a>如是，<a id="a-4p"></a>师子，<a id="a-4q"></a>当作是学！<a id="a-4r"></a>”</p>
  <p id="a4s">尔时，<a id="a-4t"></a>世尊复说偈曰：</p>
  <p id="a4u">“施欢人所爱，<a id="a-4v"></a>众人所称叹，</p>
  <p id="a4w">所至无疑难，<a id="a-4x"></a>亦无嫉妒心。</p>
  <p id="a4y">是故智者施，<a id="a-4z"></a>除去诸恶想，</p>
  <p id="a50">长夜至善处，<a id="a-51"></a>诸天所嘉叹。<a id="a-52"></a>”</p>
  <p id="a53">尔时，<a id="a-54"></a>世尊说斯语已，<a id="a-55"></a>便从座起而去。</p>
  <p id="a56">尔时，<a id="a-57"></a>师子闻佛所说，<a id="a-58"></a>欢喜奉行。</p>
  <p id="a59">闻如是：<a id="a-5A"></a>一时，<a id="a-5B"></a>佛在舍卫国祇树给孤独园。</p>
  <p id="a5C">尔时，<a id="a-5D"></a>波斯匿王往至世尊所，<a id="a-5E"></a>头面礼足，<a id="a-5F"></a>在一面坐。<a id="a-5G"></a>是时，<a id="a-5H"></a>波斯匿王白世尊言：<a id="a-5I"></a>“夫施之家当施何处？<a id="a-5J"></a>”</p>
  <p id="a5K">世尊告王：<a id="a-5L"></a>“随心所欢，<a id="a-5M"></a>便于彼施。<a id="a-5N"></a>”</p>
  <p id="a5O">王复白佛：<a id="a-5P"></a>“为施何处，<a id="a-5Q"></a>得大功德？<a id="a-5R"></a>”</p>
  <p id="a5S">佛告王曰：<a id="a-5T"></a>“汝前所问当施何处，<a id="a-5U"></a>今复问获福功德。<a id="a-5V"></a>”</p>
  <p id="a5W">王白佛言：<a id="a-5X"></a>“我今问如来为施何处，<a id="a-5Y"></a>获其功德？<a id="a-5Z"></a>”</p>
  <p id="a5a">佛告王曰：<a id="a-5b"></a>“吾今还问，<a id="a-5c"></a>王随所乐，<a id="a-5d"></a>还报吾。<a id="a-5e"></a>云何，<a id="a-5f"></a>大王，<a id="a-5g"></a>若有刹利子来，<a id="a-5h"></a>婆罗门子来，<a id="a-5i"></a>然愚惑无所知，<a id="a-5j"></a>心意错乱，<a id="a-5k"></a>恒不一定，<a id="a-5l"></a>来至王所，<a id="a-5m"></a>而问王言：<a id="a-5n"></a>‘我等当恭奉圣王，<a id="a-5o"></a>随时所须。<a id="a-5p"></a>’云何，<a id="a-5q"></a>大王，<a id="a-5r"></a>须此人在左右乎？<a id="a-5s"></a>”</p>
  <p id="a5t">王白佛言：<a id="a-5u"></a>“不须也，<a id="a-5v"></a>世尊。<a id="a-5w"></a>所以然者？<a id="a-5x"></a>由彼人无有黠慧，<a id="a-5y"></a>心识不定，<a id="a-5z"></a>不堪候外敌之所致也。<a id="a-60"></a>”</p>
  <p id="a61">佛告王曰：<a id="a-62"></a>“云何，<a id="a-63"></a>大王，<a id="a-64"></a>若刹利、<a id="a-65"></a>婆罗门种多诸方便，<a id="a-66"></a>无有恐难，<a id="a-67"></a>亦不畏惧，<a id="a-68"></a>能除外敌，<a id="a-69"></a>来至王所，<a id="a-6A"></a>而白王言：<a id="a-6B"></a>‘我等随时瞻奉圣王，<a id="a-6C"></a>惟愿恩垂，<a id="a-6D"></a>当见纳受！<a id="a-6E"></a>’云何，<a id="a-6F"></a>大王，<a id="a-6G"></a>当受斯人不？<a id="a-6H"></a>”</p>
  <p id="a6I">王白佛言：<a id="a-6J"></a>“唯然，<a id="a-6K"></a>世尊，<a id="a-6L"></a>我等当纳受斯人。<a id="a-6M"></a>所以然者？<a id="a-6N"></a>由彼人堪任候外敌，<a id="a-6O"></a>无有畏难，<a id="a-6P"></a>亦不恐惧。<a id="a-6Q"></a>”</p>
  <p id="a6R">佛告王曰：<a id="a-6S"></a>“今比丘亦复如是，<a id="a-6T"></a>诸根完具，<a id="a-6U"></a>舍五成六，<a id="a-6V"></a>护一降四，<a id="a-6W"></a>施此之人，<a id="a-6X"></a>获福最多。<a id="a-6Y"></a>”</p>
  <p id="a6Z">王白佛言：<a id="a-6a"></a>“云何比丘舍五成六，<a id="a-6b"></a>护一降四？<a id="a-6c"></a>”</p>
  <p id="a6d">佛告王曰：<a id="a-6e"></a>“于是，<a id="a-6f"></a>比丘舍贪欲盖、<a id="a-6g"></a>瞋恚盖、<a id="a-6h"></a>睡眠盖、<a id="a-6i"></a>掉戏盖、<a id="a-6j"></a>疑盖。<a id="a-6k"></a>如是，<a id="a-6l"></a>比丘，<a id="a-6m"></a>名为舍五。<a id="a-6n"></a>云何比丘成就六？<a id="a-6o"></a>王当知之：<a id="a-6p"></a>若比丘见色已，<a id="a-6q"></a>不起色想，<a id="a-6r"></a>缘此护眼根，<a id="a-6s"></a>除去恶不善念而护眼根；<a id="a-6t"></a>若耳、<a id="a-6u"></a>鼻、<a id="a-6v"></a>口、<a id="a-6w"></a>身、<a id="a-6x"></a>意不起意识而护意根。<a id="a-6y"></a>如是，<a id="a-6z"></a>比丘成就六。<a id="a-70"></a>云何比丘而护一？<a id="a-71"></a>于是，<a id="a-72"></a>比丘系念在前。<a id="a-73"></a>如是，<a id="a-74"></a>比丘而护一。<a id="a-75"></a>云何比丘而降四？<a id="a-76"></a>于是，<a id="a-77"></a>比丘降身魔、<a id="a-78"></a>欲魔、<a id="a-79"></a>死魔、<a id="a-7A"></a>天魔，<a id="a-7B"></a>皆悉降伏。<a id="a-7C"></a>如是，<a id="a-7D"></a>比丘降伏于四。<a id="a-7E"></a>如是，<a id="a-7F"></a>大王，<a id="a-7G"></a>舍五就六，<a id="a-7H"></a>护一降四，<a id="a-7I"></a>施如此之人，<a id="a-7J"></a>获福难量。<a id="a-7K"></a>大王，<a id="a-7L"></a>邪见与边见相应，<a id="a-7M"></a>如斯之人施盖无益。<a id="a-7N"></a>”</p>
  <p id="a7O">时，<a id="a-7P"></a>王白佛言：<a id="a-7Q"></a>“如是，<a id="a-7R"></a>世尊，<a id="a-7S"></a>施斯之人其福难量。<a id="a-7T"></a>若比丘成就一法，<a id="a-7U"></a>福尚难量，<a id="a-7V"></a>何况余者？<a id="a-7W"></a>云何为一法？<a id="a-7X"></a>所谓身念是也。<a id="a-7Y"></a>所以然者？<a id="a-7Z"></a>尼揵子恒计身行、<a id="a-7a"></a>意行，<a id="a-7b"></a>不计口行。<a id="a-7c"></a>”</p>
  <p id="a7d">佛告王曰：<a id="a-7e"></a>“尼揵子者愚惑，<a id="a-7f"></a>意常错乱，<a id="a-7g"></a>心识不定，<a id="a-7h"></a>是彼师法故，<a id="a-7i"></a>致斯言耳！<a id="a-7j"></a>彼受身行之报，<a id="a-7k"></a>口行之报盖不足言，<a id="a-7l"></a>意行无形而不可见。<a id="a-7m"></a>”</p>
  <p id="a7n">王白佛言：<a id="a-7o"></a>“此三行中何者最重？<a id="a-7p"></a>身行耶？<a id="a-7q"></a>口行耶？<a id="a-7r"></a>意行？<a id="a-7s"></a>”</p>
  <p id="a7t">佛告王曰：<a id="a-7u"></a>“此三行中意行最重，<a id="a-7v"></a>口行、<a id="a-7w"></a>身行盖不足言。<a id="a-7x"></a>”</p>
  <p id="a7y">王白佛言：<a id="a-7z"></a>“复何因缘故，<a id="a-80"></a>说念意最为第一？<a id="a-81"></a>”</p>
  <p id="a82">佛告王曰：<a id="a-83"></a>“夫人所行，<a id="a-84"></a>先意念，<a id="a-85"></a>然后口发；<a id="a-86"></a>口已发，<a id="a-87"></a>便身行杀、<a id="a-88"></a>盗、<a id="a-89"></a>淫。<a id="a-8A"></a>舌根不定，<a id="a-8B"></a>亦无端绪，<a id="a-8C"></a>正使彼人命终，<a id="a-8D"></a>身根、<a id="a-8E"></a>舌根在。<a id="a-8F"></a>大王，<a id="a-8G"></a>彼人何以故身、<a id="a-8H"></a>口不有所设耶？<a id="a-8I"></a>”</p>
  <p id="a8J">王白佛言：<a id="a-8K"></a>“彼人以无意根故，<a id="a-8L"></a>致斯变耳！<a id="a-8M"></a>”</p>
  <p id="a8N">佛告王曰：<a id="a-8O"></a>“当以此方便，<a id="a-8P"></a>知意根最为重，<a id="a-8Q"></a>余二者轻。<a id="a-8R"></a>”</p>
  <p id="a8S">尔时，<a id="a-8T"></a>世尊便说斯偈：</p>
  <p id="a8U">“心为法本，<a id="a-8V"></a>心尊心使，</p>
  <p id="a8W">心之念恶，<a id="a-8X"></a>即行即施，</p>
  <p id="a8Y">于彼受苦，<a id="a-8Z"></a>轮轹于辙。</p>
  <p id="a8a">心为法本，<a id="a-8b"></a>心尊心使，</p>
  <p id="a8c">中心念善，<a id="a-8d"></a>即行即为，</p>
  <p id="a8e">受其善报，<a id="a-8f"></a>如影随形。<a id="a-8g"></a>”</p>
  <p id="a8h">尔时，<a id="a-8i"></a>波斯匿王白世尊言：<a id="a-8j"></a>“如是，<a id="a-8k"></a>如来，<a id="a-8l"></a>为恶之人，<a id="a-8m"></a>身行恶，<a id="a-8n"></a>随行堕恶趣。<a id="a-8o"></a>”</p>
  <p id="a8p">佛告王言：<a id="a-8q"></a>“汝为观何等义，<a id="a-8r"></a>而来问我为施何人，<a id="a-8s"></a>获福益多？<a id="a-8t"></a>”</p>
  <p id="a8u">王白佛言：<a id="a-8v"></a>“我昔至尼揵子所，<a id="a-8w"></a>问尼揵子曰：<a id="a-8x"></a>‘当于何处惠施？<a id="a-8y"></a>’尼揵子闻我所问已，<a id="a-8z"></a>更论余事，<a id="a-90"></a>亦不见报。<a id="a-91"></a>时尼揵子语我言：<a id="a-92"></a>‘沙门瞿昙作是说：<a id="a-93"></a>施我得福多，<a id="a-94"></a>余者无福；<a id="a-95"></a>当施我弟子，<a id="a-96"></a>不应施余人。<a id="a-97"></a>其有人民施我弟子者，<a id="a-98"></a>其福不可量也。<a id="a-99"></a>’”</p>
  <p id="a9A">佛告王曰：<a id="a-9B"></a>“尔时，<a id="a-9C"></a>为云何报之？<a id="a-9D"></a>”</p>
  <p id="a9E">王白佛言：<a id="a-9F"></a>“时我便作是念：<a id="a-9G"></a>‘或有斯理，<a id="a-9H"></a>惠施如来，<a id="a-9I"></a>其福难量。<a id="a-9J"></a>’今故问佛，<a id="a-9K"></a>为与何处，<a id="a-9L"></a>其福难量？<a id="a-9M"></a>然今，<a id="a-9N"></a>世尊，<a id="a-9O"></a>不自称誉，<a id="a-9P"></a>亦不毁人。<a id="a-9Q"></a>”</p>
  <p id="a9R">佛告王曰：<a id="a-9S"></a>“我口不作是说：<a id="a-9T"></a>‘施我得福多，<a id="a-9U"></a>余者不得福。<a id="a-9V"></a>’但我今日所说：<a id="a-9W"></a>钵中遗余，<a id="a-9X"></a>持与人者，<a id="a-9Y"></a>其福难量；<a id="a-9Z"></a>以清净之心，<a id="a-9a"></a>著净水中，<a id="a-9b"></a>普生斯念：<a id="a-9c"></a>‘斯中有形之类，<a id="a-9d"></a>蒙佑无量，<a id="a-9e"></a>何况人形！<a id="a-9f"></a>’但，<a id="a-9g"></a>大王，<a id="a-9h"></a>我今所说施持戒人，<a id="a-9i"></a>其福难量；<a id="a-9j"></a>与犯戒人者，<a id="a-9k"></a>盖不足言。</p>
  <p id="a9l">“大王当知：<a id="a-9m"></a>如田家子善治其地，<a id="a-9n"></a>除去秽恶，<a id="a-9o"></a>以好谷子著良田中，<a id="a-9p"></a>于中获子无有限量；<a id="a-9q"></a>亦如彼田家子不修治地，<a id="a-9r"></a>亦不除去秽恶而下谷子，<a id="a-9s"></a>所收盖不足言。<a id="a-9t"></a>今比丘亦复如是，<a id="a-9u"></a>若比丘舍五就六，<a id="a-9v"></a>护一降四，<a id="a-9w"></a>如斯之人，<a id="a-9x"></a>其施惠者，<a id="a-9y"></a>其福无量；<a id="a-9z"></a>与邪见之人，<a id="a-A0"></a>盖不足言。<a id="a-A1"></a>犹如，<a id="a-A2"></a>大王，<a id="a-A3"></a>刹利种、<a id="a-A4"></a>婆罗门种，<a id="a-A5"></a>意无疑难，<a id="a-A6"></a>能降外敌，<a id="a-A7"></a>当观亦如罗汉之人。<a id="a-A8"></a>彼婆罗门种意不专定者，<a id="a-A9"></a>当观如邪见之人。<a id="a-AA"></a>”</p>
  <p id="aAB">时，<a id="a-AC"></a>波斯匿王白世尊言：<a id="a-AD"></a>“施持戒之人，<a id="a-AE"></a>其福难量。<a id="a-AF"></a>自今已后，<a id="a-AG"></a>其有来求索者，<a id="a-AH"></a>终不违逆。<a id="a-AI"></a>若复四部之众，<a id="a-AJ"></a>有所求索者，<a id="a-AK"></a>亦不逆之，<a id="a-AL"></a>随时给与衣被、<a id="a-AM"></a>饮食、<a id="a-AN"></a>床卧具，<a id="a-AO"></a>亦复施与诸梵行者。<a id="a-AP"></a>”</p>
  <p id="aAQ">佛告之曰：<a id="a-AR"></a>“勿作是说。<a id="a-AS"></a>所以然者？<a id="a-AT"></a>施畜生之类，<a id="a-AU"></a>其福难量，<a id="a-AV"></a>况复人身乎！<a id="a-AW"></a>但我今日所说者，<a id="a-AX"></a>施持戒人难计，<a id="a-AY"></a>非犯戒人。<a id="a-AZ"></a>”</p>
  <p id="aAa">波斯匿王白佛言：<a id="a-Ab"></a>“我今重复自归，<a id="a-Ac"></a>然世尊殷勤，<a id="a-Ad"></a>乃至于斯。<a id="a-Ae"></a>外道异学恒诽世尊，<a id="a-Af"></a>又且世尊恒叹誉彼人；<a id="a-Ag"></a>外道异学贪著利养，<a id="a-Ah"></a>又复如来不贪利养。<a id="a-Ai"></a>国事多猥，<a id="a-Aj"></a>欲还所止。<a id="a-Ak"></a>”</p>
  <p id="aAl">佛告王曰：<a id="a-Am"></a>“宜知是时。<a id="a-An"></a>”</p>
  <p id="aAo">尔时，<a id="a-Ap"></a>波斯匿王闻佛所说，<a id="a-Aq"></a>欢喜奉行。</p>
  <p id="aAr">闻如是：<a id="a-As"></a>一时，<a id="a-At"></a>佛在舍卫国祇树给孤独园。</p>
  <p id="aAu">尔时，<a id="a-Av"></a>波斯匿王杀庶母百子，<a id="a-Aw"></a>即怀变悔：<a id="a-Ax"></a>“我造恶源，<a id="a-Ay"></a>极为甚多，<a id="a-Az"></a>复用此为？<a id="a-B0"></a>由王位故，<a id="a-B1"></a>杀此百人，<a id="a-B2"></a>谁能堪任除我愁忧？<a id="a-B3"></a>”波斯匿王复作是念：<a id="a-B4"></a>“唯有世尊能去我忧耳！<a id="a-B5"></a>”时复作斯念：<a id="a-B6"></a>“我今不宜怀此愁忧，<a id="a-B7"></a>默然至世尊所，<a id="a-B8"></a>当驾王威至世尊所。<a id="a-B9"></a>”时波斯匿王告群臣曰：<a id="a-BA"></a>“汝等催驾宝羽之车，<a id="a-BB"></a>如前王法，<a id="a-BC"></a>欲出舍卫城，<a id="a-BD"></a>亲近如来。<a id="a-BE"></a>”</p>
  <p id="aBF">群臣闻王教已，<a id="a-BG"></a>即时严驾羽宝之车，<a id="a-BH"></a>即来白王言：<a id="a-BI"></a>“严驾已讫，<a id="a-BJ"></a>王知是时。<a id="a-BK"></a>”</p>
  <p id="aBL">时，<a id="a-BM"></a>波斯匿王即乘羽宝车，<a id="a-BN"></a>椎钟鸣鼓，<a id="a-BO"></a>悬缯幡盖，<a id="a-BP"></a>人从皆著铠器，<a id="a-BQ"></a>诸臣围绕，<a id="a-BR"></a>出舍卫城，<a id="a-BS"></a>往至祇洹。<a id="a-BT"></a>步入祇洹精舍，<a id="a-BU"></a>如前王法，<a id="a-BV"></a>除五威仪：<a id="a-BW"></a>盖、<a id="a-BX"></a>天冠、<a id="a-BY"></a>拂、<a id="a-BZ"></a>剑、<a id="a-Ba"></a>履屣，<a id="a-Bb"></a>尽舍之。<a id="a-Bc"></a>至世尊所，<a id="a-Bd"></a>头面布地，<a id="a-Be"></a>复以手摩如来足，<a id="a-Bf"></a>并自陈启：<a id="a-Bg"></a>“我今悔过，<a id="a-Bh"></a>改往修来，<a id="a-Bi"></a>愚惑不别真伪，<a id="a-Bj"></a>杀庶母百子，<a id="a-Bk"></a>由王威力故。<a id="a-Bl"></a>今来自悔，<a id="a-Bm"></a>惟愿纳受！<a id="a-Bn"></a>”</p>
  <p id="aBo">佛告王曰：<a id="a-Bp"></a>“善哉！<a id="a-Bq"></a>大王，<a id="a-Br"></a>还就本位，<a id="a-Bs"></a>今当说法。<a id="a-Bt"></a>”</p>
  <p id="aBu">波斯匿王即从座起，<a id="a-Bv"></a>礼世尊足，<a id="a-Bw"></a>还诣本位。</p>
  <p id="aBx">佛告王曰：<a id="a-By"></a>“命极为脆，<a id="a-Bz"></a>极寿不过百年，<a id="a-C0"></a>所出无几。<a id="a-C1"></a>人寿百年，<a id="a-C2"></a>计三十三天一日一夜；<a id="a-C3"></a>计彼日夜三十日为一月，<a id="a-C4"></a>十二月为一岁，<a id="a-C5"></a>彼三十三天正寿千岁。<a id="a-C6"></a>计人中寿寿十万岁，<a id="a-C7"></a>复计还活地狱中一日一夜；<a id="a-C8"></a>复计彼日夜三十日为一月，<a id="a-C9"></a>十二月为一岁，<a id="a-CA"></a>还活地狱中五千岁，<a id="a-CB"></a>或寿半劫，<a id="a-CC"></a>或寿一劫，<a id="a-CD"></a>随人所作行。<a id="a-CE"></a>或有中夭者，<a id="a-CF"></a>计人中之寿百亿之岁。<a id="a-CG"></a>智者恒念普修此行，<a id="a-CH"></a>复用此恶为？<a id="a-CI"></a>乐少苦多，<a id="a-CJ"></a>其殃难计。<a id="a-CK"></a>是故，<a id="a-CL"></a>大王，<a id="a-CM"></a>莫由己身、<a id="a-CN"></a>父母、<a id="a-CO"></a>妻子、<a id="a-CP"></a>国土、<a id="a-CQ"></a>人民，<a id="a-CR"></a>施行罪业，<a id="a-CS"></a>亦莫为王身故而作罪本。<a id="a-CT"></a>犹如石蜜，<a id="a-CU"></a>为初甜后苦；<a id="a-CV"></a>此亦如是，<a id="a-CW"></a>于短寿之中何为作恶？</p>
  <p id="aCX">“大王当知：<a id="a-CY"></a>有四大畏恒逼人身，<a id="a-CZ"></a>终不可制约，<a id="a-Ca"></a>亦复不可咒术、<a id="a-Cb"></a>战斗、<a id="a-Cc"></a>药草所抑折：<a id="a-Cd"></a>生、<a id="a-Ce"></a>老、<a id="a-Cf"></a>病、<a id="a-Cg"></a>死。<a id="a-Ch"></a>亦如四大山从四方来，<a id="a-Ci"></a>各各相就，<a id="a-Cj"></a>摧坏树木，<a id="a-Ck"></a>皆悉磨灭，<a id="a-Cl"></a>此四事者亦复如是。<a id="a-Cm"></a>大王当知：<a id="a-Cn"></a>若生来时，<a id="a-Co"></a>使父母怀忧、<a id="a-Cp"></a>愁、<a id="a-Cq"></a>苦、<a id="a-Cr"></a>恼，<a id="a-Cs"></a>不可称计；<a id="a-Ct"></a>若老来至，<a id="a-Cu"></a>无复少壮，<a id="a-Cv"></a>坏败形貌，<a id="a-Cw"></a>支节渐缓；<a id="a-Cx"></a>若病来至，<a id="a-Cy"></a>丁壮之年，<a id="a-Cz"></a>无复气力，<a id="a-D0"></a>转转命促；<a id="a-D1"></a>若死来至，<a id="a-D2"></a>断于命根，<a id="a-D3"></a>恩爱别离，<a id="a-D4"></a>五阴各散。<a id="a-D5"></a>是谓，<a id="a-D6"></a>大王，<a id="a-D7"></a>有此四大，<a id="a-D8"></a>皆不得自在。</p>
  <p id="aD9">“若复有人亲近杀生，<a id="a-DA"></a>受诸恶原；<a id="a-DB"></a>若生人中，<a id="a-DC"></a>寿命极短。<a id="a-DD"></a>若人习盗，<a id="a-DE"></a>后生贫困，<a id="a-DF"></a>衣不盖形，<a id="a-DG"></a>食不充口。<a id="a-DH"></a>所以然者？<a id="a-DI"></a>皆由取他财物故，<a id="a-DJ"></a>故致斯变；<a id="a-DK"></a>若生人中，<a id="a-DL"></a>受苦无量。<a id="a-DM"></a>若人淫他，<a id="a-DN"></a>后生人中，<a id="a-DO"></a>妻不贞良。</p>
  <p id="aDP">“若人妄语，<a id="a-DQ"></a>后生人中，<a id="a-DR"></a>言不信用，<a id="a-DS"></a>为人轻慢，<a id="a-DT"></a>皆由前世诈称虚伪故。<a id="a-DU"></a>若人恶言，<a id="a-DV"></a>受地狱罪；<a id="a-DW"></a>若生人中，<a id="a-DX"></a>颜色丑陋，<a id="a-DY"></a>皆由前世恶言，<a id="a-DZ"></a>故致斯报。<a id="a-Da"></a>若人绮语，<a id="a-Db"></a>受地狱罪；<a id="a-Dc"></a>若生人中，<a id="a-Dd"></a>家中不和，<a id="a-De"></a>恒被斗乱。<a id="a-Df"></a>所以然者？<a id="a-Dg"></a>皆由前身所造之报。<a id="a-Dh"></a>若人两舌，<a id="a-Di"></a>斗乱彼此，<a id="a-Dj"></a>受地狱罪；<a id="a-Dk"></a>若生人中，<a id="a-Dl"></a>家不和，<a id="a-Dm"></a>恒有诤讼。<a id="a-Dn"></a>所以然者？<a id="a-Do"></a>皆由前世斗乱彼此之所致也。</p>
  <p id="aDp">“若人喜憎嫉他，<a id="a-Dq"></a>受地狱罪；<a id="a-Dr"></a>若生人中，<a id="a-Ds"></a>为人所憎，<a id="a-Dt"></a>皆由前世行本之所致也。<a id="a-Du"></a>若人兴谋害之心，<a id="a-Dv"></a>受地狱罪；<a id="a-Dw"></a>若生人中，<a id="a-Dx"></a>意不专定。<a id="a-Dy"></a>所以然者？<a id="a-Dz"></a>皆由前世兴斯心故。<a id="a-E0"></a>若复有人习于邪见，<a id="a-E1"></a>受地狱罪；<a id="a-E2"></a>若生人中，<a id="a-E3"></a>聋盲喑哑，<a id="a-E4"></a>人所恶见，<a id="a-E5"></a>所由尔者，<a id="a-E6"></a>皆因前世行本所致也。</p>
  <p id="aE7">“是谓，<a id="a-E8"></a>大王，<a id="a-E9"></a>由此十恶之报，<a id="a-EA"></a>致斯殃舋，<a id="a-EB"></a>受无量苦，<a id="a-EC"></a>况复外者乎？<a id="a-ED"></a>是故，<a id="a-EE"></a>大王，<a id="a-EF"></a>当以法治化，<a id="a-EG"></a>莫以非法；<a id="a-EH"></a>以理治民，<a id="a-EI"></a>亦莫非理。<a id="a-EJ"></a>大王，<a id="a-EK"></a>诸以正法治民者，<a id="a-EL"></a>命终之后皆生天上。<a id="a-EM"></a>正使，<a id="a-EN"></a>大王，<a id="a-EO"></a>命终之后，<a id="a-EP"></a>人民追忆，<a id="a-EQ"></a>终不忘失，<a id="a-ER"></a>名称远布。</p>
  <p id="aES">“大王当知：<a id="a-ET"></a>诸以非法治化人民，<a id="a-EU"></a>死后皆生地狱中。<a id="a-EV"></a>是时，<a id="a-EW"></a>狱卒以五缚系之，<a id="a-EX"></a>其中受苦不可称量；<a id="a-EY"></a>或鞭，<a id="a-EZ"></a>或缚，<a id="a-Ea"></a>或捶，<a id="a-Eb"></a>或解诸支节，<a id="a-Ec"></a>或取火炙，<a id="a-Ed"></a>或以熔铜灌其身，<a id="a-Ee"></a>或剥其皮，<a id="a-Ef"></a>或以草著腹，<a id="a-Eg"></a>或拔其舌，<a id="a-Eh"></a>或刺其体，<a id="a-Ei"></a>或锯解其身，<a id="a-Ej"></a>或铁臼中捣，<a id="a-Ek"></a>或轮坏其形，<a id="a-El"></a>使走刀山剑树，<a id="a-Em"></a>不令停息；<a id="a-En"></a>抱热铜柱，<a id="a-Eo"></a>或挑其眼，<a id="a-Ep"></a>或坏耳根，<a id="a-Eq"></a>截手足、<a id="a-Er"></a>耳鼻，<a id="a-Es"></a>已截复生。<a id="a-Et"></a>复举身形著大镬中，<a id="a-Eu"></a>复以铁叉扰动其身，<a id="a-Ev"></a>不令息住，<a id="a-Ew"></a>复从镬中出，<a id="a-Ex"></a>生拔脊筋，<a id="a-Ey"></a>持用治车；<a id="a-Ez"></a>复使入热炙地狱中，<a id="a-F0"></a>复入热屎地狱中，<a id="a-F1"></a>复入刺地狱中，<a id="a-F2"></a>复入灰河地狱中，<a id="a-F3"></a>复入刀树地狱中；<a id="a-F4"></a>复令仰卧，<a id="a-F5"></a>以热铁丸使食之，<a id="a-F6"></a>肠胃五藏皆悉烂尽，<a id="a-F7"></a>从下而过；<a id="a-F8"></a>复以熔铜而灌其口，<a id="a-F9"></a>从下而过，<a id="a-FA"></a>于中受苦恼，<a id="a-FB"></a>要当罪毕，<a id="a-FC"></a>然后乃出。<a id="a-FD"></a>如是，<a id="a-FE"></a>大王，<a id="a-FF"></a>众生入地狱，<a id="a-FG"></a>其事如是，<a id="a-FH"></a>皆由前世治法不正之所致也。<a id="a-FI"></a>”</p>
  <p id="aFJ">尔时，<a id="a-FK"></a>世尊便说斯偈：</p>
  <p id="aFL">“百年习放逸，<a id="a-FM"></a>后故入地狱，</p>
  <p id="aFN">斯竟何足贪？<a id="a-FO"></a>受罪难称计。</p>
  <p id="aFP">“大王，<a id="a-FQ"></a>以法治化，<a id="a-FR"></a>自济其身，<a id="a-FS"></a>父母、<a id="a-FT"></a>妻子、<a id="a-FU"></a>奴婢、<a id="a-FV"></a>亲族，<a id="a-FW"></a>将护国事。<a id="a-FX"></a>是故，<a id="a-FY"></a>大王，<a id="a-FZ"></a>常当以法治化，<a id="a-Fa"></a>勿以非法。<a id="a-Fb"></a>人命极短，<a id="a-Fc"></a>在世须臾间耳！<a id="a-Fd"></a>生死长远，<a id="a-Fe"></a>多诸畏难。<a id="a-Ff"></a>若死来至，<a id="a-Fg"></a>于中呼哭，<a id="a-Fh"></a>骨节离解，<a id="a-Fi"></a>身体烦疼。<a id="a-Fj"></a>尔时，<a id="a-Fk"></a>无有救者，<a id="a-Fl"></a>非有父母、<a id="a-Fm"></a>妻子、<a id="a-Fn"></a>奴婢、<a id="a-Fo"></a>仆从、<a id="a-Fp"></a>国土、<a id="a-Fq"></a>人民所能救也。<a id="a-Fr"></a>有此之难，<a id="a-Fs"></a>谁堪代者，<a id="a-Ft"></a>唯有布施、<a id="a-Fu"></a>持戒，<a id="a-Fv"></a>语常和悦，<a id="a-Fw"></a>不伤人意，<a id="a-Fx"></a>作众功德，<a id="a-Fy"></a>行诸善本。<a id="a-Fz"></a>”</p>
  <p id="aG0">尔时，<a id="a-G1"></a>世尊便说斯偈：</p>
  <p id="aG2">“智者当惠施，<a id="a-G3"></a>诸佛所嘉叹，</p>
  <p id="aG4">是故清净心，<a id="a-G5"></a>勿有懈慢意。</p>
  <p id="aG6">为死之所逼，<a id="a-G7"></a>受大极苦恼，</p>
  <p id="aG8">至彼恶趣中，<a id="a-G9"></a>无有休息时。</p>
  <p id="aGA">若复欲来时，<a id="a-GB"></a>极受于苦恼，</p>
  <p id="aGC">诸根自然坏，<a id="a-GD"></a>由恶无休息。</p>
  <p id="aGE">若医师来时，<a id="a-GF"></a>合集诸药草，</p>
  <p id="aGG">不遍其身体，<a id="a-GH"></a>由恶无休息。</p>
  <p id="aGI">若复亲族来，<a id="a-GJ"></a>问其财货本，</p>
  <p id="aGK">耳亦不闻声，<a id="a-GL"></a>由恶无休息。</p>
  <p id="aGM">若复移在地，<a id="a-GN"></a>病人卧其上，</p>
  <p id="aGO">形如枯树根，<a id="a-GP"></a>由恶无休息。</p>
  <p id="aGQ">若复已命终，<a id="a-GR"></a>身命识已离，</p>
  <p id="aGS">形如墙壁土，<a id="a-GT"></a>由恶无休息。</p>
  <p id="aGU">若复彼死尸，<a id="a-GV"></a>亲族举冢间，</p>
  <p id="aGW">彼无可恃者，<a id="a-GX"></a>唯福可怙耳！</p>
  <p id="aGY">“是故，<a id="a-GZ"></a>大王，<a id="a-Ga"></a>当求方便，<a id="a-Gb"></a>施行福业。<a id="a-Gc"></a>今不为者，<a id="a-Gd"></a>后悔无益。<a id="a-Ge"></a>”</p>
  <p id="aGf">尔时，<a id="a-Gg"></a>世尊便说斯偈：</p>
  <p id="aGh">“如来由福力，<a id="a-Gi"></a>降伏魔官属，</p>
  <p id="aGj">今已逮佛力，<a id="a-Gk"></a>是故福力尊。</p>
  <p id="aGl">“是故，<a id="a-Gm"></a>大王，<a id="a-Gn"></a>当念作福，<a id="a-Go"></a>为恶寻当悔，<a id="a-Gp"></a>更莫复犯。<a id="a-Gq"></a>”</p>
  <p id="aGr">尔时，<a id="a-Gs"></a>世尊便说斯偈：</p>
  <p id="aGt">“虽为极恶原，<a id="a-Gu"></a>悔过渐复薄，</p>
  <p id="aGv">是时于世间，<a id="a-Gw"></a>根本皆消灭。</p>
  <p id="aGx">“是故，<a id="a-Gy"></a>大王，<a id="a-Gz"></a>莫由己身，<a id="a-H0"></a>修行其恶；<a id="a-H1"></a>莫为父母、<a id="a-H2"></a>妻子、<a id="a-H3"></a>沙门、<a id="a-H4"></a>婆罗门，<a id="a-H5"></a>施行于恶，<a id="a-H6"></a>习其恶行。<a id="a-H7"></a>如是，<a id="a-H8"></a>大王，<a id="a-H9"></a>当作是学！<a id="a-HA"></a>”</p>
  <p id="aHB">尔时，<a id="a-HC"></a>世尊便说斯偈：</p>
  <p id="aHD">“非父母兄弟，<a id="a-HE"></a>亦非诸亲族，</p>
  <p id="aHF">能免此恶者，<a id="a-HG"></a>皆舍归于死。</p>
  <p id="aHH">“是故，<a id="a-HI"></a>大王，<a id="a-HJ"></a>自今已后，<a id="a-HK"></a>当以法治化，<a id="a-HL"></a>莫以非法。<a id="a-HM"></a>如是，<a id="a-HN"></a>大王，<a id="a-HO"></a>当作是学！<a id="a-HP"></a>”</p>
  <p id="aHQ">尔时，<a id="a-HR"></a>波斯匿王闻佛所说，<a id="a-HS"></a>欢喜奉行。</p>
  <p id="aHT">闻如是：<a id="a-HU"></a>一时，<a id="a-HV"></a>佛在舍卫国祇树给孤独园。</p>
  <p id="aHW">尔时，<a id="a-HX"></a>国王波斯匿夜梦见十事。<a id="a-HY"></a>王即觉悟，<a id="a-HZ"></a>大用愁怖，<a id="a-Ha"></a>惧畏亡国及身、<a id="a-Hb"></a>妻、<a id="a-Hc"></a>子。<a id="a-Hd"></a>明日即召公卿、<a id="a-He"></a>大臣、<a id="a-Hf"></a>明智道士、<a id="a-Hg"></a>婆罗门能解梦相者，<a id="a-Hh"></a>悉来集会。<a id="a-Hi"></a>王即为说夜梦十事：<a id="a-Hj"></a>“谁能解者？<a id="a-Hk"></a>”</p>
  <p id="aHl">婆罗门言：<a id="a-Hm"></a>“我能解之；<a id="a-Hn"></a>恐王闻之，<a id="a-Ho"></a>即当不乐。<a id="a-Hp"></a>”</p>
  <p id="aHq">王言：<a id="a-Hr"></a>“便说之”</p>
  <p id="aHs">婆罗门言：<a id="a-Ht"></a>“当亡国王及王太子、<a id="a-Hu"></a>王妻。<a id="a-Hv"></a>”</p>
  <p id="aHw">王言：<a id="a-Hx"></a>“云何，<a id="a-Hy"></a>诸人，<a id="a-Hz"></a>宁可禳厌不耶？<a id="a-I0"></a>”</p>
  <p id="aI1">婆罗门言：<a id="a-I2"></a>“斯事可禳厌之；<a id="a-I3"></a>当杀太子及王所重大夫人、<a id="a-I4"></a>边傍侍者、<a id="a-I5"></a>仆从、<a id="a-I6"></a>奴婢，<a id="a-I7"></a>并所贵大臣，<a id="a-I8"></a>以用祠天王；<a id="a-I9"></a>所有卧具、<a id="a-IA"></a>珍琦宝物，<a id="a-IB"></a>皆当火烧，<a id="a-IC"></a>以祠于天。<a id="a-ID"></a>如是，<a id="a-IE"></a>王身及国可尽无他。<a id="a-IF"></a>”</p>
  <p id="aIG">王闻婆罗门言，<a id="a-IH"></a>大用愁忧不乐，<a id="a-II"></a>却入斋室，<a id="a-IJ"></a>思念此事。<a id="a-IK"></a>王有夫人名曰摩利，<a id="a-IL"></a>就到王所，<a id="a-IM"></a>问王意故：<a id="a-IN"></a>“何以愁忧不乐？<a id="a-IO"></a>妾身将有过于王耶？<a id="a-IP"></a>”</p>
  <p id="aIQ">王言：<a id="a-IR"></a>“卿无过于我，<a id="a-IS"></a>但莫问是事。<a id="a-IT"></a>卿倘闻之，<a id="a-IU"></a>令汝愁怖！<a id="a-IV"></a>”</p>
  <p id="aIW">夫人答王：<a id="a-IX"></a>“不敢愁怖。<a id="a-IY"></a>”</p>
  <p id="aIZ">王言：<a id="a-Ia"></a>“不须问也，<a id="a-Ib"></a>闻者卿怖！<a id="a-Ic"></a>”</p>
  <p id="aId">夫人言：<a id="a-Ie"></a>“我是王身之半，<a id="a-If"></a>有急缓当杀妾一人。<a id="a-Ig"></a>王安隐不以为怖，<a id="a-Ih"></a>愿王说之！<a id="a-Ii"></a>”</p>
  <p id="aIj">王即为夫人说：<a id="a-Ik"></a>“昨夜梦见十事：<a id="a-Il"></a>‘一者、<a id="a-Im"></a>见三釜罗，<a id="a-In"></a>两边釜满，<a id="a-Io"></a>中央釜空，<a id="a-Ip"></a>两边釜沸气相交往，<a id="a-Iq"></a>不入中央空釜中；<a id="a-Ir"></a>二者、<a id="a-Is"></a>梦见马口亦食、<a id="a-It"></a>尻亦食；<a id="a-Iu"></a>三者、<a id="a-Iv"></a>梦见大树生华；<a id="a-Iw"></a>四者、<a id="a-Ix"></a>梦见小树生果；<a id="a-Iy"></a>五者、<a id="a-Iz"></a>梦见一人索绳，<a id="a-J0"></a>然后有羊，<a id="a-J1"></a>羊主食绳；<a id="a-J2"></a>六者、<a id="a-J3"></a>梦见狐坐金床上，<a id="a-J4"></a>食以金器；<a id="a-J5"></a>七者、<a id="a-J6"></a>梦见大牛还从犊子嗽乳；<a id="a-J7"></a>八者、<a id="a-J8"></a>梦见黑牛群，<a id="a-J9"></a>从四面吼鸣来，<a id="a-JA"></a>相趣欲斗，<a id="a-JB"></a>当合未合，<a id="a-JC"></a>不知牛处；<a id="a-JD"></a>九者、<a id="a-JE"></a>梦见大陂池水，<a id="a-JF"></a>中央浊，<a id="a-JG"></a>四边清；<a id="a-JH"></a>十者、<a id="a-JI"></a>梦见大溪水波流正赤。<a id="a-JJ"></a>’梦见已，<a id="a-JK"></a>即寤，<a id="a-JL"></a>大用惶怖，<a id="a-JM"></a>恐亡国及身、<a id="a-JN"></a>妻、<a id="a-JO"></a>子、<a id="a-JP"></a>人民。<a id="a-JQ"></a>今召公卿、<a id="a-JR"></a>大臣、<a id="a-JS"></a>道人、<a id="a-JT"></a>婆罗门能解梦者。<a id="a-JU"></a>时有一婆罗门言：<a id="a-JV"></a>‘当杀王太子、<a id="a-JW"></a>所重夫人、<a id="a-JX"></a>大臣、<a id="a-JY"></a>奴婢，<a id="a-JZ"></a>以祠于天。<a id="a-Ja"></a>’以故致愁耳！<a id="a-Jb"></a>”</p>
  <p id="aJc">夫人报言：<a id="a-Jd"></a>“大王，<a id="a-Je"></a>莫愁梦！<a id="a-Jf"></a>如人行买金，<a id="a-Jg"></a>又以火烧，<a id="a-Jh"></a>兼石上磨，<a id="a-Ji"></a>好恶自现。<a id="a-Jj"></a>今佛近在祇洹精舍，<a id="a-Jk"></a>可往问佛，<a id="a-Jl"></a>佛解说者，<a id="a-Jm"></a>可随佛说。<a id="a-Jn"></a>云何信此狂痴婆罗门语，<a id="a-Jo"></a>以自愁苦，<a id="a-Jp"></a>乃至于斯？<a id="a-Jq"></a>”</p>
  <p id="aJr">王方喜寤，<a id="a-Js"></a>即召左右傍臣，<a id="a-Jt"></a>速严驾车骑。<a id="a-Ju"></a>王乘高盖之车，<a id="a-Jv"></a>乘骑侍从数千万人，<a id="a-Jw"></a>出舍卫城，<a id="a-Jx"></a>到祇洹精舍，<a id="a-Jy"></a>下步到佛所，<a id="a-Jz"></a>头面礼足，<a id="a-K0"></a>长跪叉手，<a id="a-K1"></a>前白佛言：<a id="a-K2"></a>“昨夜梦见十事。<a id="a-K3"></a>愿佛哀我，<a id="a-K4"></a>事事解说！<a id="a-K5"></a>”</p>
  <p id="aK6">佛告王曰：<a id="a-K7"></a>“善哉！<a id="a-K8"></a>大王，<a id="a-K9"></a>王所梦者，<a id="a-KA"></a>乃为将来后世现瑞应耳！<a id="a-KB"></a>后世人民不畏禁法，<a id="a-KC"></a>普当淫泆，<a id="a-KD"></a>贪有妻息，<a id="a-KE"></a>放情淫昵，<a id="a-KF"></a>无有厌足，<a id="a-KG"></a>妒忌愚痴，<a id="a-KH"></a>不知惭，<a id="a-KI"></a>不知愧，<a id="a-KJ"></a>贞洁见弃，<a id="a-KK"></a>佞谄乱国。</p>
  <p id="aKL">“王梦见三釜罗，<a id="a-KM"></a>两边釜满，<a id="a-KN"></a>中央釜空，<a id="a-KO"></a>两边釜沸气相交往，<a id="a-KP"></a>不入中央空釜中者，<a id="a-KQ"></a>后世人民皆当不给足养亲贫穷，<a id="a-KR"></a>同生不亲近，<a id="a-KS"></a>反亲他人，<a id="a-KT"></a>富贵相从，<a id="a-KU"></a>共相馈遗。<a id="a-KV"></a>王梦见一事，<a id="a-KW"></a>正为此耳！</p>
  <p id="aKX">“王梦见马口亦食，<a id="a-KY"></a>尻亦食，<a id="a-KZ"></a>后世人民、<a id="a-Ka"></a>大臣、<a id="a-Kb"></a>百官、<a id="a-Kc"></a>长吏、<a id="a-Kd"></a>公卿，<a id="a-Ke"></a>廪食于官，<a id="a-Kf"></a>复食于民，<a id="a-Kg"></a>赋敛不息，<a id="a-Kh"></a>下吏作奸，<a id="a-Ki"></a>民不得宁，<a id="a-Kj"></a>不安旧土。<a id="a-Kk"></a>王梦见二事，<a id="a-Kl"></a>正为此耳！</p>
  <p id="aKm">“王梦见大树生华，<a id="a-Kn"></a>后世人民多逢驱役，<a id="a-Ko"></a>心焦意恼，<a id="a-Kp"></a>常有愁怖，<a id="a-Kq"></a>年未满三十，<a id="a-Kr"></a>头发皓白。<a id="a-Ks"></a>王梦见三事，<a id="a-Kt"></a>正为此耳！</p>
  <p id="aKu">“王梦见小树生果，<a id="a-Kv"></a>后世女人年未满十五，<a id="a-Kw"></a>便行求嫁，<a id="a-Kx"></a>抱儿来归，<a id="a-Ky"></a>不知惭愧。<a id="a-Kz"></a>王梦见四事，<a id="a-L0"></a>正为是耳！</p>
  <p id="aL1">“王梦见一人索绳后有羊，<a id="a-L2"></a>羊主食绳，<a id="a-L3"></a>末后世人夫婿行贾，<a id="a-L4"></a>或入军征，<a id="a-L5"></a>游佯街里，<a id="a-L6"></a>朋党交戏，<a id="a-L7"></a>不肖之妻在家与男子私通栖宿，<a id="a-L8"></a>食饮夫财，<a id="a-L9"></a>快情恣欲，<a id="a-LA"></a>无有愧陋。<a id="a-LB"></a>夫亦知之，<a id="a-LC"></a>效人佯愚。<a id="a-LD"></a>王梦见五事，<a id="a-LE"></a>正为是耳！</p>
  <p id="aLF">“王梦见狐上金床，<a id="a-LG"></a>食用金器，<a id="a-LH"></a>后世人贱者当贵，<a id="a-LI"></a>在金床上，<a id="a-LJ"></a>坐食饮重味，<a id="a-LK"></a>贵族大姓当给走使，<a id="a-LL"></a>良人作奴婢，<a id="a-LM"></a>奴婢为良人。<a id="a-LN"></a>王梦见六事，<a id="a-LO"></a>正谓此耳！</p>
  <p id="aLP">“王梦见大牛还从犊子下嗽乳，<a id="a-LQ"></a>后世人母，<a id="a-LR"></a>当为女作媒，<a id="a-LS"></a>将他男子与共房室，<a id="a-LT"></a>母住守门，<a id="a-LU"></a>从得财物，<a id="a-LV"></a>持用自给活，<a id="a-LW"></a>父亦同情，<a id="a-LX"></a>佯聋不知。<a id="a-LY"></a>王梦见七事，<a id="a-LZ"></a>正谓是耳！</p>
  <p id="aLa">“王梦见黑牛从四面群来，<a id="a-Lb"></a>相趣鸣吼欲斗，<a id="a-Lc"></a>当合未合，<a id="a-Ld"></a>不知牛处，<a id="a-Le"></a>后世人国王、<a id="a-Lf"></a>大臣、<a id="a-Lg"></a>长吏、<a id="a-Lh"></a>人民，<a id="a-Li"></a>皆当不畏大禁，<a id="a-Lj"></a>贪淫嗜欲，<a id="a-Lk"></a>畜财贮产，<a id="a-Ll"></a>妻子大小皆不廉洁，<a id="a-Lm"></a>淫泆饕餮，<a id="a-Ln"></a>无有厌极，<a id="a-Lo"></a>嫉妒、<a id="a-Lp"></a>愚痴，<a id="a-Lq"></a>不知惭愧，<a id="a-Lr"></a>忠孝不行，<a id="a-Ls"></a>佞谄破国，<a id="a-Lt"></a>不畏上下，<a id="a-Lu"></a>雨不时节，<a id="a-Lv"></a>气不和适，<a id="a-Lw"></a>风尘暴起，<a id="a-Lx"></a>飞沙折木，<a id="a-Ly"></a>蝗虫啖稼，<a id="a-Lz"></a>使兹不熟，<a id="a-M0"></a>帝王人民施行如此，<a id="a-M1"></a>故天使然。<a id="a-M2"></a>又现四边起云，<a id="a-M3"></a>帝王人民皆喜，<a id="a-M4"></a>各言：<a id="a-M5"></a>‘云以四合，<a id="a-M6"></a>今必当雨。<a id="a-M7"></a>’须臾之间云各自散，<a id="a-M8"></a>故现此怪，<a id="a-M9"></a>欲使万民改行，<a id="a-MA"></a>守善持戒，<a id="a-MB"></a>畏惧天地，<a id="a-MC"></a>不入恶道，<a id="a-MD"></a>贞廉自守，<a id="a-ME"></a>一妻一妇，<a id="a-MF"></a>慈心不怒。<a id="a-MG"></a>王梦见八事，<a id="a-MH"></a>正谓此耳！</p>
  <p id="aMI">“王梦见大陂水，<a id="a-MJ"></a>中央浊、<a id="a-MK"></a>四边清，<a id="a-ML"></a>后世人在阎浮地内，<a id="a-MM"></a>臣当不忠，<a id="a-MN"></a>子当不孝，<a id="a-MO"></a>不敬长老，<a id="a-MP"></a>不信佛道，<a id="a-MQ"></a>不敬明经道士，<a id="a-MR"></a>臣贪官赐，<a id="a-MS"></a>子贪父财，<a id="a-MT"></a>无有反复，<a id="a-MU"></a>不顾义理，<a id="a-MV"></a>边国当忠孝，<a id="a-MW"></a>尊敬长老，<a id="a-MX"></a>信乐佛道，<a id="a-MY"></a>给施明经道士，<a id="a-MZ"></a>念报反复。<a id="a-Ma"></a>王梦见九事，<a id="a-Mb"></a>正谓此耳！</p>
  <p id="aMc">“王梦见大溪水流波正赤，<a id="a-Md"></a>后世人诸帝王、<a id="a-Me"></a>国王，<a id="a-Mf"></a>当不厌其国，<a id="a-Mg"></a>兴师共斗，<a id="a-Mh"></a>当作车兵、<a id="a-Mi"></a>马兵，<a id="a-Mj"></a>当相攻伐，<a id="a-Mk"></a>还相杀害，<a id="a-Ml"></a>流血正赤。<a id="a-Mm"></a>王梦见十事，<a id="a-Mn"></a>正谓是耳！<a id="a-Mo"></a>尽皆为后世人之事耳！<a id="a-Mp"></a>后世人若能心存佛道，<a id="a-Mq"></a>奉事明经道人者，<a id="a-Mr"></a>死皆生天上；<a id="a-Ms"></a>若作愚行，<a id="a-Mt"></a>更共相残者，<a id="a-Mu"></a>死入三恶道，<a id="a-Mv"></a>不可复陈。<a id="a-Mw"></a>”</p>
  <p id="aMx">王即长跪，<a id="a-My"></a>叉手受佛教，<a id="a-Mz"></a>心中欢喜，<a id="a-N0"></a>得定慧，<a id="a-N1"></a>无复恐怖。<a id="a-N2"></a>王便稽首作礼，<a id="a-N3"></a>头面著佛足，<a id="a-N4"></a>还宫，<a id="a-N5"></a>重赐夫人，<a id="a-N6"></a>拜为正后，<a id="a-N7"></a>多给财宝，<a id="a-N8"></a>资令施人，<a id="a-N9"></a>国遂丰乐。<a id="a-NA"></a>皆夺诸公卿、<a id="a-NB"></a>大臣、<a id="a-NC"></a>婆罗门俸禄，<a id="a-ND"></a>悉逐出国，<a id="a-NE"></a>不复信用。<a id="a-NF"></a>一切人民皆发无上正真之道。<a id="a-NG"></a>王及夫人礼佛而去。</p>
  <p id="aNH">尔时，<a id="a-NI"></a>波斯匿王闻佛所说，<a id="a-NJ"></a>欢喜奉行。</p>
 </body>
</html>