<!doctype html>
<html id="z3IBU9qXe" data-ver="1403">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第六</h1>
  <h2 id="a2">利养品第十三</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“受人利养甚为不易，<a id="a-9"></a>令人不得至无为之处。<a id="a-A"></a>所以然者？<a id="a-B"></a>若修罗陀比丘不贪利养者，<a id="a-C"></a>终不于我法中，<a id="a-D"></a>舍三法衣而作居家。</p>
  <p id="aE">“修罗陀比丘本作阿练若行：<a id="a-F"></a>到时乞食，<a id="a-G"></a>一处一坐，<a id="a-H"></a>或正中食，<a id="a-I"></a>树下露坐，<a id="a-J"></a>乐闲居之处，<a id="a-K"></a>著五纳衣，<a id="a-L"></a>或持三衣，<a id="a-M"></a>或乐冢间，<a id="a-N"></a>勤身苦行，<a id="a-O"></a>行此头陀。<a id="a-P"></a>是时，<a id="a-Q"></a>修罗陀比丘常受蒲呼国王供养，<a id="a-R"></a>以百味之食，<a id="a-S"></a>日来给与。</p>
  <p id="aT">“尔时，<a id="a-U"></a>彼比丘意染此食，<a id="a-V"></a>渐舍阿练若行：<a id="a-W"></a>到时乞食，<a id="a-X"></a>一处一坐，<a id="a-Y"></a>正中食，<a id="a-Z"></a>树下露坐，<a id="a-a"></a>闲居之处，<a id="a-b"></a>著五纳衣，<a id="a-c"></a>或持三衣，<a id="a-d"></a>或乐冢间，<a id="a-e"></a>勤身苦体。<a id="a-f"></a>尽舍此已，<a id="a-g"></a>去三法衣，<a id="a-h"></a>还为白衣；<a id="a-i"></a>屠牛杀生，<a id="a-j"></a>不可称计，<a id="a-k"></a>身坏命终，<a id="a-l"></a>生地狱中。<a id="a-m"></a>诸比丘，<a id="a-n"></a>以此方便，<a id="a-o"></a>知利养甚重，<a id="a-p"></a>令人不得至无上正真之道。<a id="a-q"></a>若未生利养心，<a id="a-r"></a>制令不生；<a id="a-s"></a>已生，<a id="a-t"></a>求方便使灭。<a id="a-u"></a>如是，<a id="a-v"></a>诸比丘，<a id="a-w"></a>当作是学！<a id="a-x"></a>”</p>
  <p id="ay">尔时，<a id="a-z"></a>诸比丘闻佛所说，<a id="a-10"></a>欢喜奉行。</p>
  <p id="a11">闻如是：<a id="a-12"></a>一时，<a id="a-13"></a>佛在舍卫国祇树给孤独园。</p>
  <p id="a14">尔时，<a id="a-15"></a>世尊告诸比丘：<a id="a-16"></a>“当灭一法，<a id="a-17"></a>我证神通，<a id="a-18"></a>诸漏得尽。<a id="a-19"></a>云何为一法？<a id="a-1A"></a>所谓味欲。<a id="a-1B"></a>是故，<a id="a-1C"></a>诸比丘，<a id="a-1D"></a>当灭此味欲，<a id="a-1E"></a>我证汝等成神通果，<a id="a-1F"></a>诸漏得尽。<a id="a-1G"></a>”</p>
  <p id="a1H">尔时，<a id="a-1I"></a>世尊便说此偈：</p>
  <p id="a1J">“众生著此味，<a id="a-1K"></a>死堕恶趣中，</p>
  <p id="a1L">今当舍此欲，<a id="a-1M"></a>便成阿罗汉。</p>
  <p id="a1N">“是故，<a id="a-1O"></a>诸比丘，<a id="a-1P"></a>常当舍此味著之想。<a id="a-1Q"></a>如是，<a id="a-1R"></a>诸比丘，<a id="a-1S"></a>当作是学！<a id="a-1T"></a>”</p>
  <p id="a1U">尔时，<a id="a-1V"></a>诸比丘闻佛所说，<a id="a-1W"></a>欢喜奉行。</p>
  <p id="a1X">闻如是：<a id="a-1Y"></a>一时，<a id="a-1Z"></a>佛在舍卫国祇树给孤独园。</p>
  <p id="a1a">尔时，<a id="a-1b"></a>于舍卫城内，<a id="a-1c"></a>有一长者，<a id="a-1d"></a>适丧一子，<a id="a-1e"></a>甚爱敬念，<a id="a-1f"></a>未曾能舍。<a id="a-1g"></a>彼见子死，<a id="a-1h"></a>便生狂惑，<a id="a-1i"></a>周旋往来，<a id="a-1j"></a>不停一处。<a id="a-1k"></a>若见人时，<a id="a-1l"></a>便作是语：<a id="a-1m"></a>“颇有见我儿乎？<a id="a-1n"></a>”</p>
  <p id="a1o">尔时，<a id="a-1p"></a>彼人渐渐往至祇洹精舍，<a id="a-1q"></a>到世尊所，<a id="a-1r"></a>在一面住。<a id="a-1s"></a>尔时，<a id="a-1t"></a>彼人白世尊曰：<a id="a-1u"></a>“瞿昙沙门，<a id="a-1v"></a>颇见我儿乎？<a id="a-1w"></a>”</p>
  <p id="a1x">世尊告长者曰：<a id="a-1y"></a>“何故颜貌不悦，<a id="a-1z"></a>诸根错乱？<a id="a-20"></a>”</p>
  <p id="a21">尔时，<a id="a-22"></a>长者报瞿昙曰：<a id="a-23"></a>“焉得不尔？<a id="a-24"></a>所以然者？<a id="a-25"></a>我今唯有一子，<a id="a-26"></a>舍我无常，<a id="a-27"></a>甚爱敬念，<a id="a-28"></a>未曾离目前；<a id="a-29"></a>哀愍彼子，<a id="a-2A"></a>故令我生狂。<a id="a-2B"></a>我今问沙门，<a id="a-2C"></a>见我儿耶？<a id="a-2D"></a>”</p>
  <p id="a2E">世尊告曰：<a id="a-2F"></a>“如是，<a id="a-2G"></a>长者，<a id="a-2H"></a>如汝所问：<a id="a-2I"></a>生、<a id="a-2J"></a>老、<a id="a-2K"></a>病、<a id="a-2L"></a>死，<a id="a-2M"></a>世之常法；<a id="a-2N"></a>恩爱别离苦、<a id="a-2O"></a>怨憎会苦，<a id="a-2P"></a>子舍汝无常，<a id="a-2Q"></a>岂得不念乎？<a id="a-2R"></a>”</p>
  <p id="a2S">尔时，<a id="a-2T"></a>彼人闻世尊所说，<a id="a-2U"></a>不入其怀，<a id="a-2V"></a>便舍而退去；<a id="a-2W"></a>前行见人，<a id="a-2X"></a>复作是语：<a id="a-2Y"></a>“沙门瞿昙说言曰：<a id="a-2Z"></a>‘恩爱分别，<a id="a-2a"></a>便有快乐。<a id="a-2b"></a>’如沙门所说，<a id="a-2c"></a>为审尔不？<a id="a-2d"></a>”</p>
  <p id="a2e">前人对曰：<a id="a-2f"></a>“恩爱别离，<a id="a-2g"></a>有何乐哉？<a id="a-2h"></a>”</p>
  <p id="a2i">当于尔时，<a id="a-2j"></a>去舍卫城不远，<a id="a-2k"></a>有众多人而共博戏。<a id="a-2l"></a>尔时，<a id="a-2m"></a>彼人便作是念：<a id="a-2n"></a>“此诸男子聪明智慧，<a id="a-2o"></a>无事不知。<a id="a-2p"></a>我今当以此义问彼诸人。<a id="a-2q"></a>”</p>
  <p id="a2r">尔时，<a id="a-2s"></a>即诣博戏所，<a id="a-2t"></a>问众人曰：<a id="a-2u"></a>“沙门瞿昙向我说曰：<a id="a-2v"></a>‘恩爱别离苦、<a id="a-2w"></a>怨憎会苦，<a id="a-2x"></a>此者快乐。<a id="a-2y"></a>’诸人等今于意云何？<a id="a-2z"></a>”</p>
  <p id="a30">是时，<a id="a-31"></a>诸博戏者报斯人曰：<a id="a-32"></a>“恩爱别离，<a id="a-33"></a>有何乐哉？<a id="a-34"></a>言快乐者，<a id="a-35"></a>此义不然。<a id="a-36"></a>”</p>
  <p id="a37">是时，<a id="a-38"></a>彼人便作是念：<a id="a-39"></a>“审知如来言终不虚妄！<a id="a-3A"></a>云何恩爱别离，<a id="a-3B"></a>当有乐耶？<a id="a-3C"></a>此义不然。<a id="a-3D"></a>”</p>
  <p id="a3E">尔时，<a id="a-3F"></a>彼人入舍卫城，<a id="a-3G"></a>至宫门外称：<a id="a-3H"></a>“沙门瞿昙而作是教：<a id="a-3I"></a>‘恩爱别离、<a id="a-3J"></a>怨憎之会，<a id="a-3K"></a>此者快乐。<a id="a-3L"></a>’”</p>
  <p id="a3M">尔时，<a id="a-3N"></a>舍卫城及中宫内，<a id="a-3O"></a>普传此语，<a id="a-3P"></a>靡不周遍。<a id="a-3Q"></a>当于尔时，<a id="a-3R"></a>大王波斯匿及摩利夫人，<a id="a-3S"></a>共在高楼之上相娱乐戏。<a id="a-3T"></a>尔时，<a id="a-3U"></a>王波斯匿告摩利夫人曰：<a id="a-3V"></a>“沙门瞿昙审有斯语：<a id="a-3W"></a>‘恩爱离别、<a id="a-3X"></a>怨憎之会，<a id="a-3Y"></a>此皆快乐。<a id="a-3Z"></a>’”</p>
  <p id="a3a">夫人报曰：<a id="a-3b"></a>“吾不从如来闻此言教，<a id="a-3c"></a>设当如来有此教者，<a id="a-3d"></a>事亦不虚。<a id="a-3e"></a>”</p>
  <p id="a3f">王波斯匿告曰：<a id="a-3g"></a>“犹如师教弟子：<a id="a-3h"></a>‘为是、<a id="a-3i"></a>舍是。<a id="a-3j"></a>’弟子报言：<a id="a-3k"></a>‘如是，<a id="a-3l"></a>大师。<a id="a-3m"></a>’汝今摩利亦复如是，<a id="a-3n"></a>彼瞿昙沙门虽作是说，<a id="a-3o"></a>汝应作是言：<a id="a-3p"></a>‘如是不异，<a id="a-3q"></a>无有虚妄。<a id="a-3r"></a>’然卿速去，<a id="a-3s"></a>不须在吾前立。<a id="a-3t"></a>”</p>
  <p id="a3u">尔时，<a id="a-3v"></a>摩利夫人语竹膊婆罗门曰：<a id="a-3w"></a>“汝今往诣祇洹精舍，<a id="a-3x"></a>到如来所，<a id="a-3y"></a>持我名字，<a id="a-3z"></a>礼世尊足，<a id="a-40"></a>复以此义具白世尊云：<a id="a-41"></a>‘舍卫城内及中宫人有此言论：<a id="a-42"></a>“沙门瞿昙言：<a id="a-43"></a>恩爱别离、<a id="a-44"></a>怨憎合会，<a id="a-45"></a>此皆快乐。<a id="a-46"></a>”不审世尊有此教耶？<a id="a-47"></a>’若世尊有所言说者，<a id="a-48"></a>汝善承受，<a id="a-49"></a>还向我说。<a id="a-4A"></a>”</p>
  <p id="a4B">是时，<a id="a-4C"></a>竹膊婆罗门受夫人教敕，<a id="a-4D"></a>寻往至祇洹精舍，<a id="a-4E"></a>到世尊所，<a id="a-4F"></a>共相问讯；<a id="a-4G"></a>共相问讯已，<a id="a-4H"></a>在一面坐。</p>
  <p id="a4I">时，<a id="a-4J"></a>彼梵志白世尊曰：<a id="a-4K"></a>“摩利夫人礼世尊足，<a id="a-4L"></a>问讯如来起居轻利，<a id="a-4M"></a>游步康强乎？<a id="a-4N"></a>训化盲冥，<a id="a-4O"></a>得无劳耶？<a id="a-4P"></a>”复作是语：<a id="a-4Q"></a>“此舍卫城内普传此言：<a id="a-4R"></a>‘沙门瞿昙而作是教：<a id="a-4S"></a>恩爱别离、<a id="a-4T"></a>怨憎之会，<a id="a-4U"></a>此乐快哉！<a id="a-4V"></a>’不审世尊有是言教耶？<a id="a-4W"></a>”</p>
  <p id="a4X">尔时，<a id="a-4Y"></a>世尊告竹膊婆罗门曰：<a id="a-4Z"></a>“于此舍卫城内，<a id="a-4a"></a>有一长者丧失一子，<a id="a-4b"></a>彼念此子，<a id="a-4c"></a>狂惑失性，<a id="a-4d"></a>东西驰走，<a id="a-4e"></a>见人便问：<a id="a-4f"></a>‘谁见我子？<a id="a-4g"></a>’然婆罗门，<a id="a-4h"></a>恩爱别离苦、<a id="a-4i"></a>怨憎会苦，<a id="a-4j"></a>此皆无有欢乐。<a id="a-4k"></a>昔日此舍卫城中，<a id="a-4l"></a>复有一老母无常，<a id="a-4m"></a>亦复狂惑，<a id="a-4n"></a>不识东西；<a id="a-4o"></a>复有一老父无常；<a id="a-4p"></a>亦复有兄弟姊妹皆悉无常。<a id="a-4q"></a>彼见此无常之变，<a id="a-4r"></a>生狂失性，<a id="a-4s"></a>不识东西。<a id="a-4t"></a>婆罗门，<a id="a-4u"></a>昔日此舍卫城中有一人新迎妇，<a id="a-4v"></a>端正无双。<a id="a-4w"></a>尔时，<a id="a-4x"></a>彼人未经几时，<a id="a-4y"></a>便自贫穷。<a id="a-4z"></a>时，<a id="a-50"></a>彼妇父母见此人贫，<a id="a-51"></a>便生此念：<a id="a-52"></a>‘吾当夺女，<a id="a-53"></a>更嫁与余人。<a id="a-54"></a>’彼人窃闻妇家父母欲夺吾妇，<a id="a-55"></a>更嫁与余家。<a id="a-56"></a>尔时，<a id="a-57"></a>彼人衣里带利刀，<a id="a-58"></a>便往至妇家。<a id="a-59"></a>当于尔时，<a id="a-5A"></a>彼妇在墙外纺作。<a id="a-5B"></a>是时，<a id="a-5C"></a>彼人往至妇父母家问：<a id="a-5D"></a>‘我妇今为所在？<a id="a-5E"></a>’妇母报言：<a id="a-5F"></a>‘卿妇在墙外阴中纺作。<a id="a-5G"></a>’尔时，<a id="a-5H"></a>彼人便往至妇所；<a id="a-5I"></a>到已，<a id="a-5J"></a>问妇曰：<a id="a-5K"></a>‘云卿父母欲夺汝更余嫁耶？<a id="a-5L"></a>’妇报言：<a id="a-5M"></a>‘信有此语，<a id="a-5N"></a>然我不乐闻此言耶！<a id="a-5O"></a>’尔时，<a id="a-5P"></a>彼人即拔利剑，<a id="a-5Q"></a>取妇刺杀，<a id="a-5R"></a>复取利剑，<a id="a-5S"></a>自刺其腹，<a id="a-5T"></a>并复作是语：<a id="a-5U"></a>‘我二人俱取死。<a id="a-5V"></a>’婆罗门，<a id="a-5W"></a>当以此方便，<a id="a-5X"></a>知恩爱别离、<a id="a-5Y"></a>怨憎会苦，<a id="a-5Z"></a>此皆愁忧，<a id="a-5a"></a>实不可言！<a id="a-5b"></a>”</p>
  <p id="a5c">尔时，<a id="a-5d"></a>竹膊婆罗门白世尊曰：<a id="a-5e"></a>“如是，<a id="a-5f"></a>世尊，<a id="a-5g"></a>有此诸恼，<a id="a-5h"></a>实苦不乐。<a id="a-5i"></a>所以然者？<a id="a-5j"></a>昔我有一子，<a id="a-5k"></a>舍我无常，<a id="a-5l"></a>昼夜追忆，<a id="a-5m"></a>不离心怀。<a id="a-5n"></a>时我念儿，<a id="a-5o"></a>心意狂惑，<a id="a-5p"></a>驰走东西，<a id="a-5q"></a>见人便问：<a id="a-5r"></a>‘谁见我儿？<a id="a-5s"></a>’沙门瞿昙今所说者，<a id="a-5t"></a>诚如所言。<a id="a-5u"></a>国事烦多，<a id="a-5v"></a>欲还所止。<a id="a-5w"></a>”</p>
  <p id="a5x">世尊告曰：<a id="a-5y"></a>“今正是时。<a id="a-5z"></a>”</p>
  <p id="a60">竹膊婆罗门即从座起，<a id="a-61"></a>绕佛三匝而去；<a id="a-62"></a>往来至摩利夫人所，<a id="a-63"></a>以此因缘具白夫人。</p>
  <p id="a64">时，<a id="a-65"></a>摩利夫人复至波斯匿王所，<a id="a-66"></a>到已，<a id="a-67"></a>白大王曰：<a id="a-68"></a>“今欲有所问，<a id="a-69"></a>惟愿大王事事见报！<a id="a-6A"></a>云何，<a id="a-6B"></a>大王，<a id="a-6C"></a>为念琉璃王子不？<a id="a-6D"></a>”</p>
  <p id="a6E">王报言：<a id="a-6F"></a>“甚念爱愍，<a id="a-6G"></a>不去心首。<a id="a-6H"></a>”</p>
  <p id="a6I">夫人问曰：<a id="a-6J"></a>“若当王子有迁变者，<a id="a-6K"></a>大王，<a id="a-6L"></a>为有忧也？<a id="a-6M"></a>”</p>
  <p id="a6N">王复报言：<a id="a-6O"></a>“如是，<a id="a-6P"></a>夫人，<a id="a-6Q"></a>如汝所言。<a id="a-6R"></a>”</p>
  <p id="a6S">夫人问曰：<a id="a-6T"></a>“大王当知：<a id="a-6U"></a>恩爱别离，<a id="a-6V"></a>皆兴愁想。<a id="a-6W"></a>云何，<a id="a-6X"></a>大王，<a id="a-6Y"></a>为念伊罗王子乎？<a id="a-6Z"></a>”</p>
  <p id="a6a">王报言：<a id="a-6b"></a>“我甚爱敬！<a id="a-6c"></a>”</p>
  <p id="a6d">夫人问曰：<a id="a-6e"></a>“大王，<a id="a-6f"></a>若当王子有迁变者，<a id="a-6g"></a>有愁忧耶？</p>
  <p id="a6h">王报言：<a id="a-6i"></a>“甚有愁忧！<a id="a-6j"></a>”</p>
  <p id="a6k">夫人报言：<a id="a-6l"></a>“当以此方便，<a id="a-6m"></a>知恩爱别离，<a id="a-6n"></a>无有欢乐。<a id="a-6o"></a>云何，<a id="a-6p"></a>大王，<a id="a-6q"></a>念萨罗陀刹利种不？<a id="a-6r"></a>”</p>
  <p id="a6s">王报言：<a id="a-6t"></a>“甚爱敬念！<a id="a-6u"></a>”</p>
  <p id="a6v">夫人言：<a id="a-6w"></a>“云何，<a id="a-6x"></a>大王，<a id="a-6y"></a>若使萨罗陀夫人有变易者，<a id="a-6z"></a>大王为有忧耶？<a id="a-70"></a>”</p>
  <p id="a71">王报言：<a id="a-72"></a>“吾有愁忧。<a id="a-73"></a>”</p>
  <p id="a74">夫人言：<a id="a-75"></a>“大王，<a id="a-76"></a>当知恩爱别离，<a id="a-77"></a>此皆是苦。<a id="a-78"></a>”</p>
  <p id="a79">夫人言：<a id="a-7A"></a>“王念我不？<a id="a-7B"></a>”</p>
  <p id="a7C">王言：<a id="a-7D"></a>“我爱念汝。<a id="a-7E"></a>”</p>
  <p id="a7F">夫人言：<a id="a-7G"></a>“设当我身有变易者，<a id="a-7H"></a>大王有愁忧乎？<a id="a-7I"></a>”</p>
  <p id="a7J">王言：<a id="a-7K"></a>“设汝身有变易，<a id="a-7L"></a>便有愁忧。<a id="a-7M"></a>”</p>
  <p id="a7N">“大王，<a id="a-7O"></a>当以此方便，<a id="a-7P"></a>知恩爱别离、<a id="a-7Q"></a>怨憎合会，<a id="a-7R"></a>无欢乐心。<a id="a-7S"></a>”</p>
  <p id="a7T">夫人言：<a id="a-7U"></a>“云何，<a id="a-7V"></a>大王，<a id="a-7W"></a>念迦尸、<a id="a-7X"></a>拘萨罗人民乎？<a id="a-7Y"></a>”</p>
  <p id="a7Z">王言：<a id="a-7a"></a>“我甚爱念迦尸、<a id="a-7b"></a>拘萨罗人民！<a id="a-7c"></a>”</p>
  <p id="a7d">夫人言：<a id="a-7e"></a>“迦尸、<a id="a-7f"></a>拘萨罗人民设当变易者，<a id="a-7g"></a>大王有愁忧乎？<a id="a-7h"></a>”</p>
  <p id="a7i">王言：<a id="a-7j"></a>“迦尸、<a id="a-7k"></a>拘萨罗人民当有变易者，<a id="a-7l"></a>我命不存，<a id="a-7m"></a>况言愁忧乎？<a id="a-7n"></a>所以然者？<a id="a-7o"></a>我因迦尸、<a id="a-7p"></a>拘萨罗国人民力，<a id="a-7q"></a>当得自存。<a id="a-7r"></a>以此方便，<a id="a-7s"></a>知命尚不存，<a id="a-7t"></a>何况不生愁忧乎？<a id="a-7u"></a>”</p>
  <p id="a7v">夫人言：<a id="a-7w"></a>“以此知之，<a id="a-7x"></a>恩爱别离，<a id="a-7y"></a>皆有此苦，<a id="a-7z"></a>无有欢乐。<a id="a-80"></a>”</p>
  <p id="a81">尔时，<a id="a-82"></a>王波斯匿右膝著地，<a id="a-83"></a>叉手合掌而向世尊，<a id="a-84"></a>作是说：<a id="a-85"></a>“甚奇！<a id="a-86"></a>甚奇！<a id="a-87"></a>彼世尊而说此法。<a id="a-88"></a>若当彼沙门瞿昙来者，<a id="a-89"></a>尔乃可得共言论。<a id="a-8A"></a>”复语夫人：<a id="a-8B"></a>“自今以后，<a id="a-8C"></a>当更看汝胜于常日，<a id="a-8D"></a>所著服饰与吾无异。<a id="a-8E"></a>”</p>
  <p id="a8F">尔时，<a id="a-8G"></a>世尊闻摩利夫人与大王立此论本，<a id="a-8H"></a>告诸比丘：<a id="a-8I"></a>“摩利夫人甚大聪明，<a id="a-8J"></a>设当王波斯匿问我此语者，<a id="a-8K"></a>我亦当以此义向彼王说之，<a id="a-8L"></a>如夫人向王所说而无有异。<a id="a-8M"></a>”</p>
  <p id="a8N">又告诸比丘：<a id="a-8O"></a>“我声闻中第一得证优婆斯，<a id="a-8P"></a>笃信牢固，<a id="a-8Q"></a>所谓摩利夫人是。<a id="a-8R"></a>”</p>
  <p id="a8S">尔时，<a id="a-8T"></a>诸比丘闻佛所说，<a id="a-8U"></a>欢喜奉行。</p>
  <p id="a8V">闻如是：<a id="a-8W"></a>一时，<a id="a-8X"></a>佛在拔祇国尸牧摩罗山鬼林鹿园中。</p>
  <p id="a8Y">尔时，<a id="a-8Z"></a>那忧罗公长者往至世尊所，<a id="a-8a"></a>头面礼足，<a id="a-8b"></a>在一面坐；<a id="a-8c"></a>须臾退坐，<a id="a-8d"></a>白世尊曰：<a id="a-8e"></a>“我今年朽，<a id="a-8f"></a>加复抱病，<a id="a-8g"></a>多诸忧恼。<a id="a-8h"></a>惟愿世尊随时教训，<a id="a-8i"></a>使众生类长夜获安隐！<a id="a-8j"></a>”</p>
  <p id="a8k">尔时，<a id="a-8l"></a>世尊告长者曰：<a id="a-8m"></a>“如汝所言，<a id="a-8n"></a>身多畏痛，<a id="a-8o"></a>何可恃怙？<a id="a-8p"></a>但以薄皮而覆其上。<a id="a-8q"></a>长者当知：<a id="a-8r"></a>其有依凭此身者，<a id="a-8s"></a>正可见须臾之乐；<a id="a-8t"></a>此是愚心，<a id="a-8u"></a>非智慧者所贵。<a id="a-8v"></a>是故，<a id="a-8w"></a>长者，<a id="a-8x"></a>虽身有病，<a id="a-8y"></a>令心无病。<a id="a-8z"></a>如是，<a id="a-90"></a>长者，<a id="a-91"></a>当作是学！</p>
  <p id="a92">尔时，<a id="a-93"></a>长者闻说斯言，<a id="a-94"></a>从座起，<a id="a-95"></a>礼世尊足，<a id="a-96"></a>便退而去。</p>
  <p id="a97">尔时，<a id="a-98"></a>长者复作是念：<a id="a-99"></a>“我今可往至尊者舍利弗所问斯义。<a id="a-9A"></a>”是时，<a id="a-9B"></a>舍利弗去彼不远，<a id="a-9C"></a>在树下坐。<a id="a-9D"></a>是时，<a id="a-9E"></a>那优罗公往至舍利弗所，<a id="a-9F"></a>头面礼足，<a id="a-9G"></a>在一面坐。</p>
  <p id="a9H">是时，<a id="a-9I"></a>舍利弗问长者：<a id="a-9J"></a>“颜貌和悦，<a id="a-9K"></a>诸根寂静，<a id="a-9L"></a>必有所因。<a id="a-9M"></a>长者，<a id="a-9N"></a>故当从佛闻法耶？<a id="a-9O"></a>”</p>
  <p id="a9P">时，<a id="a-9Q"></a>长者白舍利弗言：<a id="a-9R"></a>“云何，<a id="a-9S"></a>尊者舍利弗，<a id="a-9T"></a>颜貌焉得不和悦乎？<a id="a-9U"></a>所以然者？<a id="a-9V"></a>向者世尊以甘露之法，<a id="a-9W"></a>溉灌胸怀。<a id="a-9X"></a>”</p>
  <p id="a9Y">舍利弗言：<a id="a-9Z"></a>“云何，<a id="a-9a"></a>长者，<a id="a-9b"></a>以甘露之法，<a id="a-9c"></a>溉灌胸怀？<a id="a-9d"></a>”</p>
  <p id="a9e">长者报言：<a id="a-9f"></a>“于是，<a id="a-9g"></a>舍利弗，<a id="a-9h"></a>我至世尊所，<a id="a-9i"></a>头面礼足，<a id="a-9j"></a>在一面坐。<a id="a-9k"></a>尔时，<a id="a-9l"></a>我白世尊曰：<a id="a-9m"></a>‘年朽长大，<a id="a-9n"></a>恒抱疾病，<a id="a-9o"></a>多诸苦痛，<a id="a-9p"></a>不可称计。<a id="a-9q"></a>惟愿世尊分别此身，<a id="a-9r"></a>普使众生，<a id="a-9s"></a>获此安隐！<a id="a-9t"></a>’尔时，<a id="a-9u"></a>世尊便告我言：<a id="a-9v"></a>‘如是，<a id="a-9w"></a>长者，<a id="a-9x"></a>此身多诸衰苦，<a id="a-9y"></a>但以薄皮而覆其上。<a id="a-9z"></a>长者当知：<a id="a-A0"></a>其有恃怙此身者，<a id="a-A1"></a>正可有斯须臾之乐，<a id="a-A2"></a>不知长夜受苦无量。<a id="a-A3"></a>是故，<a id="a-A4"></a>长者，<a id="a-A5"></a>此身虽有患，<a id="a-A6"></a>当使心无患。<a id="a-A7"></a>如是，<a id="a-A8"></a>长者，<a id="a-A9"></a>当作是学！<a id="a-AA"></a>’世尊以此甘露之法，<a id="a-AB"></a>而见溉灌。<a id="a-AC"></a>”</p>
  <p id="aAD">舍利弗言：<a id="a-AE"></a>“云何，<a id="a-AF"></a>长者，<a id="a-AG"></a>更不重问如来此义乎？<a id="a-AH"></a>云何身有患、<a id="a-AI"></a>心有患？<a id="a-AJ"></a>云何身有病、<a id="a-AK"></a>心无病？<a id="a-AL"></a>”</p>
  <p id="aAM">长者白舍利弗言：<a id="a-AN"></a>“实无此辩重问世尊，<a id="a-AO"></a>身有患、<a id="a-AP"></a>心有患，<a id="a-AQ"></a>身有患、<a id="a-AR"></a>心无患。<a id="a-AS"></a>尊者舍利弗必有此辩，<a id="a-AT"></a>愿具分别！<a id="a-AU"></a>”</p>
  <p id="aAV">舍利弗言：<a id="a-AW"></a>“谛听！<a id="a-AX"></a>谛听！<a id="a-AY"></a>善思念之，<a id="a-AZ"></a>吾当与汝广演其义。<a id="a-Aa"></a>”</p>
  <p id="aAb">对曰：<a id="a-Ac"></a>“如是，<a id="a-Ad"></a>舍利弗。<a id="a-Ae"></a>”从彼受教。</p>
  <p id="aAf">舍利弗告长者曰：<a id="a-Ag"></a>“于是，<a id="a-Ah"></a>长者，<a id="a-Ai"></a>凡夫之人不见圣人，<a id="a-Aj"></a>不受圣教，<a id="a-Ak"></a>不顺其训；<a id="a-Al"></a>亦不见善知识，<a id="a-Am"></a>不与善知识从事。<a id="a-An"></a>彼计色为我，<a id="a-Ao"></a>色是我所，<a id="a-Ap"></a>我是色所；<a id="a-Aq"></a>色中有我，<a id="a-Ar"></a>我中有色，<a id="a-As"></a>彼色、<a id="a-At"></a>我色合会一处。<a id="a-Au"></a>彼色、<a id="a-Av"></a>我色以集一处，<a id="a-Aw"></a>色便败坏，<a id="a-Ax"></a>迁移不停，<a id="a-Ay"></a>于中复起愁忧苦恼。<a id="a-Az"></a>痛、<a id="a-B0"></a>想、<a id="a-B1"></a>行、<a id="a-B2"></a>识皆观我有识，<a id="a-B3"></a>识中有我，<a id="a-B4"></a>我中有识，<a id="a-B5"></a>彼识、<a id="a-B6"></a>我识合会一处。<a id="a-B7"></a>彼识、<a id="a-B8"></a>我识以会一处，<a id="a-B9"></a>识便败坏，<a id="a-BA"></a>迁移不停，<a id="a-BB"></a>于中复起愁忧苦恼。<a id="a-BC"></a>如是，<a id="a-BD"></a>长者，<a id="a-BE"></a>是为身亦有患，<a id="a-BF"></a>心亦有患。<a id="a-BG"></a>”</p>
  <p id="aBH">长者问舍利弗曰：<a id="a-BI"></a>“云何身有患、<a id="a-BJ"></a>心无患耶？<a id="a-BK"></a>”</p>
  <p id="aBL">舍利弗言：<a id="a-BM"></a>“于是，<a id="a-BN"></a>长者，<a id="a-BO"></a>贤圣弟子承事圣贤，<a id="a-BP"></a>修行禁法，<a id="a-BQ"></a>与善知识从事，<a id="a-BR"></a>亲近善知识。<a id="a-BS"></a>彼亦不观我有色；<a id="a-BT"></a>不见色中有我，<a id="a-BU"></a>我中有色；<a id="a-BV"></a>不见色是我所，<a id="a-BW"></a>我是色所。<a id="a-BX"></a>彼色迁转不住，<a id="a-BY"></a>彼色以移易，<a id="a-BZ"></a>不生愁忧、<a id="a-Ba"></a>苦恼、<a id="a-Bb"></a>忧色之患；<a id="a-Bc"></a>亦复不见痛、<a id="a-Bd"></a>想、<a id="a-Be"></a>行、<a id="a-Bf"></a>识。<a id="a-Bg"></a>不见识中有我，<a id="a-Bh"></a>我中有识；<a id="a-Bi"></a>亦不见识我所，<a id="a-Bj"></a>亦不见我所识。<a id="a-Bk"></a>彼识、<a id="a-Bl"></a>我识以会一处，<a id="a-Bm"></a>识便败坏，<a id="a-Bn"></a>于中不起愁忧、<a id="a-Bo"></a>苦恼。<a id="a-Bp"></a>如是，<a id="a-Bq"></a>长者，<a id="a-Br"></a>是为身有患而心无患。<a id="a-Bs"></a>是故，<a id="a-Bt"></a>长者，<a id="a-Bu"></a>当作是习，<a id="a-Bv"></a>遗身去心，<a id="a-Bw"></a>亦无染著。<a id="a-Bx"></a>如是，<a id="a-By"></a>长者，<a id="a-Bz"></a>当作是学！<a id="a-C0"></a>”</p>
  <p id="aC1">尔时，<a id="a-C2"></a>那忧罗公闻舍利弗所说，<a id="a-C3"></a>欢喜奉行。</p>
  <p id="aC4">闻如是：<a id="a-C5"></a>一时，<a id="a-C6"></a>佛在舍卫国祇树给孤独园。</p>
  <p id="aC7">尔时，<a id="a-C8"></a>世尊与数千万众，<a id="a-C9"></a>前后围绕而为说法。<a id="a-CA"></a>尔时，<a id="a-CB"></a>江侧婆罗门身负重担，<a id="a-CC"></a>便至世尊所；<a id="a-CD"></a>到已，<a id="a-CE"></a>舍担一面，<a id="a-CF"></a>在世尊所，<a id="a-CG"></a>默然而住。<a id="a-CH"></a>尔时，<a id="a-CI"></a>彼婆罗门作是思惟：<a id="a-CJ"></a>“今日沙门瞿昙与数千万众，<a id="a-CK"></a>前后围绕而为说法；<a id="a-CL"></a>我今清净，<a id="a-CM"></a>与沙门瞿昙等无有异。<a id="a-CN"></a>所以然者？<a id="a-CO"></a>沙门瞿昙食好粳粮，<a id="a-CP"></a>种种肴馔；<a id="a-CQ"></a>今我食果蓏以自济命。<a id="a-CR"></a>”</p>
  <p id="aCS">尔时，<a id="a-CT"></a>世尊以知婆罗门心中所念，<a id="a-CU"></a>告诸比丘：<a id="a-CV"></a>“其有众生以二十一结染著心者，<a id="a-CW"></a>当观彼人必堕恶趣，<a id="a-CX"></a>不生善处。<a id="a-CY"></a>云何为二十一结？<a id="a-CZ"></a>瞋心结、<a id="a-Ca"></a>恚害心结、<a id="a-Cb"></a>睡眠心结、<a id="a-Cc"></a>调戏心结、<a id="a-Cd"></a>疑是心结、<a id="a-Ce"></a>怒为心结、<a id="a-Cf"></a>忌为心结、<a id="a-Cg"></a>恼为心结、<a id="a-Ch"></a>嫉为心结、<a id="a-Ci"></a>憎为心结、<a id="a-Cj"></a>无惭心结、<a id="a-Ck"></a>无愧心结、<a id="a-Cl"></a>幻为心结、<a id="a-Cm"></a>奸为心结、<a id="a-Cn"></a>伪为心结、<a id="a-Co"></a>诤为心结、<a id="a-Cp"></a>骄为心结、<a id="a-Cq"></a>慢为心结、<a id="a-Cr"></a>妒为心结、<a id="a-Cs"></a>增上慢为心结、<a id="a-Ct"></a>贪为心结。<a id="a-Cu"></a>诸比丘，<a id="a-Cv"></a>若有人有此二十一结染著心者，<a id="a-Cw"></a>当观其人必堕恶趣，<a id="a-Cx"></a>不生善处。<a id="a-Cy"></a>犹如白氎新衣，<a id="a-Cz"></a>久久朽故，<a id="a-D0"></a>多诸尘垢，<a id="a-D1"></a>意欲染成其色，<a id="a-D2"></a>青、<a id="a-D3"></a>黄、<a id="a-D4"></a>赤、<a id="a-D5"></a>黑终不得成。<a id="a-D6"></a>何以故？<a id="a-D7"></a>以有尘垢故。<a id="a-D8"></a>如是，<a id="a-D9"></a>比丘，<a id="a-DA"></a>若有人以此二十一结染著心者，<a id="a-DB"></a>当观其人必堕恶趣，<a id="a-DC"></a>不生善处。</p>
  <p id="aDD">“设复有人无此二十一结染著心者，<a id="a-DE"></a>当知斯人必生天上，<a id="a-DF"></a>不堕地狱中。<a id="a-DG"></a>犹如新净白氎，<a id="a-DH"></a>随意欲作何色，<a id="a-DI"></a>青、<a id="a-DJ"></a>黄、<a id="a-DK"></a>赤、<a id="a-DL"></a>黑必成其色，<a id="a-DM"></a>终不败坏。<a id="a-DN"></a>所以然者？<a id="a-DO"></a>以其净故。<a id="a-DP"></a>此亦如是，<a id="a-DQ"></a>其有无此二十一结染著心者，<a id="a-DR"></a>当观其人必生天上，<a id="a-DS"></a>不堕恶趣。</p>
  <p id="aDT">“若彼贤圣弟子起瞋恚心结，<a id="a-DU"></a>观已，<a id="a-DV"></a>便能息之。<a id="a-DW"></a>起恚害心结、<a id="a-DX"></a>起睡眠心结、<a id="a-DY"></a>起调戏心结、<a id="a-DZ"></a>起疑心结、<a id="a-Da"></a>起怒心结、<a id="a-Db"></a>起忌心结、<a id="a-Dc"></a>起恼心结、<a id="a-Dd"></a>起嫉心结、<a id="a-De"></a>起憎心结、<a id="a-Df"></a>起无惭心结、<a id="a-Dg"></a>起无愧心结、<a id="a-Dh"></a>起幻心结、<a id="a-Di"></a>起奸心结、<a id="a-Dj"></a>起伪心结、<a id="a-Dk"></a>起诤心结、<a id="a-Dl"></a>起骄心结、<a id="a-Dm"></a>起慢心结、<a id="a-Dn"></a>起妒心结、<a id="a-Do"></a>起增上慢心结、<a id="a-Dp"></a>起贪心结。</p>
  <p id="aDq">“若彼贤圣弟子无瞋、<a id="a-Dr"></a>无恚、<a id="a-Ds"></a>无有愚惑，<a id="a-Dt"></a>心意和悦，<a id="a-Du"></a>以慈心普满一方而自娱乐；<a id="a-Dv"></a>二方、<a id="a-Dw"></a>三方、<a id="a-Dx"></a>四方亦尔。<a id="a-Dy"></a>四维上下，<a id="a-Dz"></a>于一切中，<a id="a-E0"></a>一切亦一切世间，<a id="a-E1"></a>以无限无量，<a id="a-E2"></a>不可称计，<a id="a-E3"></a>心无恚怒而自游戏。<a id="a-E4"></a>以此慈心，<a id="a-E5"></a>遍满其中，<a id="a-E6"></a>得欢喜已，<a id="a-E7"></a>心意便正。<a id="a-E8"></a>复以悲心普满一方而自娱乐；<a id="a-E9"></a>二方、<a id="a-EA"></a>三方、<a id="a-EB"></a>四方亦尔。<a id="a-EC"></a>四维上下，<a id="a-ED"></a>于一切中，<a id="a-EE"></a>一切亦一切世间，<a id="a-EF"></a>以无量无限，<a id="a-EG"></a>不可称计，<a id="a-EH"></a>心无恚怒而自游戏。<a id="a-EI"></a>以此悲心，<a id="a-EJ"></a>遍满其中，<a id="a-EK"></a>得欢喜已，<a id="a-EL"></a>心意便正。<a id="a-EM"></a>复以喜心普满一方而自娱乐；<a id="a-EN"></a>二方、<a id="a-EO"></a>三方、<a id="a-EP"></a>四方亦尔。<a id="a-EQ"></a>四维上下，<a id="a-ER"></a>于一切中，<a id="a-ES"></a>一切亦一切世间，<a id="a-ET"></a>以无量无限，<a id="a-EU"></a>不可称计，<a id="a-EV"></a>心无恚怒而自游戏。<a id="a-EW"></a>以此喜心，<a id="a-EX"></a>遍满其中，<a id="a-EY"></a>得欢喜已，<a id="a-EZ"></a>心意便正。<a id="a-Ea"></a>复以护心普满一方而自娱乐；<a id="a-Eb"></a>二方、<a id="a-Ec"></a>三方、<a id="a-Ed"></a>四方亦尔。<a id="a-Ee"></a>四维上下，<a id="a-Ef"></a>于一切中，<a id="a-Eg"></a>一切亦一切世间，<a id="a-Eh"></a>以无量无限，<a id="a-Ei"></a>不可称计，<a id="a-Ej"></a>心无恚怒而自游戏。<a id="a-Ek"></a>以此护心，<a id="a-El"></a>遍满其中，<a id="a-Em"></a>得欢喜已，<a id="a-En"></a>心意便正，<a id="a-Eo"></a>便于如来所成于信根，<a id="a-Ep"></a>根本不移，<a id="a-Eq"></a>竖高显幢，<a id="a-Er"></a>不可移动。<a id="a-Es"></a>诸天、<a id="a-Et"></a>龙、<a id="a-Eu"></a>神、<a id="a-Ev"></a>阿须伦、<a id="a-Ew"></a>沙门、<a id="a-Ex"></a>婆罗门，<a id="a-Ey"></a>或世人民，<a id="a-Ez"></a>于中得欢喜，<a id="a-F0"></a>心意便正。<a id="a-F1"></a>此是如来、<a id="a-F2"></a>至真、<a id="a-F3"></a>等正觉、<a id="a-F4"></a>明行成为、<a id="a-F5"></a>善逝、<a id="a-F6"></a>世间解、<a id="a-F7"></a>无上士、<a id="a-F8"></a>道法御、<a id="a-F9"></a>天人师，<a id="a-FA"></a>号佛、<a id="a-FB"></a>众佑，<a id="a-FC"></a>于中得欢喜，<a id="a-FD"></a>心意便正，<a id="a-FE"></a>亦复成就于法。<a id="a-FF"></a>如来法者，<a id="a-FG"></a>甚为清净，<a id="a-FH"></a>不可移动，<a id="a-FI"></a>人所爱敬。<a id="a-FJ"></a>如是智者当作是观，<a id="a-FK"></a>便于中而得欢喜，<a id="a-FL"></a>亦复成就于众。<a id="a-FM"></a>如来圣众甚为清净，<a id="a-FN"></a>性行纯和，<a id="a-FO"></a>法法成就：<a id="a-FP"></a>戒成就、<a id="a-FQ"></a>三昧成就、<a id="a-FR"></a>智慧成就、<a id="a-FS"></a>解脱成就、<a id="a-FT"></a>解脱见慧成就。<a id="a-FU"></a>圣众者，<a id="a-FV"></a>四双八辈。<a id="a-FW"></a>此是如来圣众，<a id="a-FX"></a>可敬可贵，<a id="a-FY"></a>实可承事。<a id="a-FZ"></a>于中得欢喜，<a id="a-Fa"></a>心意便正。</p>
  <p id="aFb">“彼复以此三昧，<a id="a-Fc"></a>心清净无瑕秽，<a id="a-Fd"></a>诸结使尽，<a id="a-Fe"></a>亦无沾污，<a id="a-Ff"></a>性行柔软，<a id="a-Fg"></a>逮于神通，<a id="a-Fh"></a>便得自识无量宿命事，<a id="a-Fi"></a>所从来处，<a id="a-Fj"></a>靡不知之。<a id="a-Fk"></a>若一生、<a id="a-Fl"></a>二生、<a id="a-Fm"></a>三生、<a id="a-Fn"></a>四生、<a id="a-Fo"></a>五生、<a id="a-Fp"></a>十生、<a id="a-Fq"></a>二十生、<a id="a-Fr"></a>三十生、<a id="a-Fs"></a>四十生、<a id="a-Ft"></a>五十生、<a id="a-Fu"></a>百生、<a id="a-Fv"></a>千生、<a id="a-Fw"></a>百千生，<a id="a-Fx"></a>成败劫、<a id="a-Fy"></a>不成败劫、<a id="a-Fz"></a>成败不成败劫、<a id="a-G0"></a>无数成败劫、<a id="a-G1"></a>无数不成败劫，<a id="a-G2"></a>我曾在彼，<a id="a-G3"></a>字某、<a id="a-G4"></a>名某、<a id="a-G5"></a>姓某，<a id="a-G6"></a>如是生、<a id="a-G7"></a>如是食、<a id="a-G8"></a>受如是苦乐，<a id="a-G9"></a>受命长短，<a id="a-GA"></a>从彼终生彼间，<a id="a-GB"></a>从彼终生此间，<a id="a-GC"></a>如是自识无数宿命事。</p>
  <p id="aGD">“复以此三昧，<a id="a-GE"></a>心清净无瑕秽，<a id="a-GF"></a>知众生心所念之事。<a id="a-GG"></a>彼复以天眼观众生类：<a id="a-GH"></a>有生者、<a id="a-GI"></a>有终者，<a id="a-GJ"></a>善色、<a id="a-GK"></a>丑色，<a id="a-GL"></a>善趣、<a id="a-GM"></a>恶趣，<a id="a-GN"></a>若好、<a id="a-GO"></a>若丑，<a id="a-GP"></a>随众生行所作果报，<a id="a-GQ"></a>皆悉知之。<a id="a-GR"></a>或有众生，<a id="a-GS"></a>身行恶，<a id="a-GT"></a>口行恶，<a id="a-GU"></a>心行恶，<a id="a-GV"></a>诽谤贤圣，<a id="a-GW"></a>邪见造邪见行，<a id="a-GX"></a>身坏命终，<a id="a-GY"></a>生三恶道，<a id="a-GZ"></a>趣泥犁中。<a id="a-Ga"></a>或复有众生，<a id="a-Gb"></a>身行善，<a id="a-Gc"></a>口行善，<a id="a-Gd"></a>意行善，<a id="a-Ge"></a>不诽谤贤圣，<a id="a-Gf"></a>正见、<a id="a-Gg"></a>无有邪见，<a id="a-Gh"></a>身坏命终，<a id="a-Gi"></a>生天上善处。<a id="a-Gj"></a>是谓清净天眼观众生类：<a id="a-Gk"></a>有生者、<a id="a-Gl"></a>有终者，<a id="a-Gm"></a>善色、<a id="a-Gn"></a>丑色，<a id="a-Go"></a>善趣、<a id="a-Gp"></a>恶趣，<a id="a-Gq"></a>若好，<a id="a-Gr"></a>若丑，<a id="a-Gs"></a>随众生行所作果报，<a id="a-Gt"></a>皆悉知之。</p>
  <p id="aGu">“彼复以此三昧，<a id="a-Gv"></a>心清净无瑕秽，<a id="a-Gw"></a>无有结使，<a id="a-Gx"></a>心性柔软，<a id="a-Gy"></a>逮于神通。<a id="a-Gz"></a>复以漏尽通而自娱乐。<a id="a-H0"></a>彼观此苦，<a id="a-H1"></a>如实知之；<a id="a-H2"></a>复观苦集，<a id="a-H3"></a>复观苦尽，<a id="a-H4"></a>复观苦出要，<a id="a-H5"></a>如实知之。<a id="a-H6"></a>彼作是观已，<a id="a-H7"></a>欲漏心得解脱，<a id="a-H8"></a>有漏心、<a id="a-H9"></a>无明漏心得解脱；<a id="a-HA"></a>已得解脱，<a id="a-HB"></a>便得解脱智：<a id="a-HC"></a>生死已尽，<a id="a-HD"></a>梵行已立，<a id="a-HE"></a>所作已办，<a id="a-HF"></a>更不复受有，<a id="a-HG"></a>如实知之。<a id="a-HH"></a>如是，<a id="a-HI"></a>比丘，<a id="a-HJ"></a>贤圣弟子心得解脱，<a id="a-HK"></a>虽复食粳粮、<a id="a-HL"></a>善美种种肴膳，<a id="a-HM"></a>抟若须弥，<a id="a-HN"></a>终无有罪。<a id="a-HO"></a>所以然者？<a id="a-HP"></a>以无欲、<a id="a-HQ"></a>尽爱故，<a id="a-HR"></a>以无瞋、<a id="a-HS"></a>尽恚故，<a id="a-HT"></a>以无愚痴、<a id="a-HU"></a>尽愚痴故，<a id="a-HV"></a>是谓比丘中比丘，<a id="a-HW"></a>则内极沐浴已。<a id="a-HX"></a>”</p>
  <p id="aHY">尔时，<a id="a-HZ"></a>江侧婆罗门白世尊曰：<a id="a-Ha"></a>“瞿昙沙门，<a id="a-Hb"></a>可往至孙陀罗江侧沐浴。<a id="a-Hc"></a>”</p>
  <p id="aHd">世尊告曰：<a id="a-He"></a>“云何，<a id="a-Hf"></a>婆罗门，<a id="a-Hg"></a>名之为孙陀罗江水？<a id="a-Hh"></a>”</p>
  <p id="aHi">婆罗门曰：<a id="a-Hj"></a>“孙陀罗江水是福之深渊，<a id="a-Hk"></a>世之光明。<a id="a-Hl"></a>其有人物在彼河水浴者，<a id="a-Hm"></a>一切诸恶皆悉除尽。<a id="a-Hn"></a>”</p>
  <p id="aHo">尔时，<a id="a-Hp"></a>世尊便说此偈：</p>
  <p id="aHq">“此身无数劫，<a id="a-Hr"></a>经历彼河浴，</p>
  <p id="aHs">及诸小陂池，<a id="a-Ht"></a>靡不悉周遍。</p>
  <p id="aHu">愚者常乐彼，<a id="a-Hv"></a>暗行不清净，</p>
  <p id="aHw">宿罪内充躯，<a id="a-Hx"></a>彼河焉能救？</p>
  <p id="aHy">净者常快乐，<a id="a-Hz"></a>禁戒清亦快，</p>
  <p id="aI0">清者作清行，<a id="a-I1"></a>彼愿必果成。</p>
  <p id="aI2">设护不与取，<a id="a-I3"></a>行慈不杀生，</p>
  <p id="aI4">守诚不妄语，<a id="a-I5"></a>心等无增减，</p>
  <p id="aI6">汝今于此浴，<a id="a-I7"></a>必获安隐处。</p>
  <p id="aI8">彼河何所至？<a id="a-I9"></a>犹盲投乎冥。<a id="a-IA"></a>”</p>
  <p id="aIB">尔时，<a id="a-IC"></a>婆罗门白世尊曰：<a id="a-ID"></a>“止！<a id="a-IE"></a>止！<a id="a-IF"></a>瞿昙，<a id="a-IG"></a>犹如偻者得伸，<a id="a-IH"></a>暗者见明，<a id="a-II"></a>迷者示道，<a id="a-IJ"></a>于暗室燃明，<a id="a-IK"></a>无目者为作眼目。<a id="a-IL"></a>如是，<a id="a-IM"></a>沙门瞿昙，<a id="a-IN"></a>无数方便说此妙法，<a id="a-IO"></a>愿听为道！<a id="a-IP"></a>”</p>
  <p id="aIQ">尔时，<a id="a-IR"></a>江侧婆罗门即得作道，<a id="a-IS"></a>受具足戒，<a id="a-IT"></a>所以族姓子，<a id="a-IU"></a>出家学道，<a id="a-IV"></a>修无上梵行：<a id="a-IW"></a>生死已尽，<a id="a-IX"></a>梵行已立，<a id="a-IY"></a>所作已办，<a id="a-IZ"></a>更不复受有，<a id="a-Ia"></a>如实知之。<a id="a-Ib"></a>是时，<a id="a-Ic"></a>尊者孙陀罗谛利即成阿罗汉。</p>
  <p id="aId">尔时，<a id="a-Ie"></a>尊者孙陀罗谛利闻佛所说，<a id="a-If"></a>欢喜奉行。</p>
  <p id="aIg">闻如是：<a id="a-Ih"></a>一时，<a id="a-Ii"></a>佛在罗阅城耆阇崛山中，<a id="a-Ij"></a>与大比丘五百人俱。</p>
  <p id="aIk">尔时，<a id="a-Il"></a>释提桓因日时已过，<a id="a-Im"></a>向暮便往至世尊所，<a id="a-In"></a>头面礼足，<a id="a-Io"></a>在一面坐。</p>
  <p id="aIp">尔时，<a id="a-Iq"></a>释提桓因即以偈颂问如来义：</p>
  <p id="aIr">“能说能宣布，<a id="a-Is"></a>渡流成无漏，</p>
  <p id="aIt">以渡生死渊，<a id="a-Iu"></a>今问瞿昙义。</p>
  <p id="aIv">我观此众生，<a id="a-Iw"></a>所作福佑业，</p>
  <p id="aIx">造行若干种，<a id="a-Iy"></a>施谁福最尊？</p>
  <p id="aIz">尊今灵鹫山，<a id="a-J0"></a>惟愿演此义，</p>
  <p id="aJ1">知释意所趣，<a id="a-J2"></a>亦为施者宣。<a id="a-J3"></a>”</p>
  <p id="aJ4">尔时，<a id="a-J5"></a>世尊以偈答曰：</p>
  <p id="aJ6">“四趣告福无，<a id="a-J7"></a>四果具足成，</p>
  <p id="aJ8">诸学得迹人，<a id="a-J9"></a>宜信奉其法。</p>
  <p id="aJA">无欲亦无恚，<a id="a-JB"></a>愚尽成无漏，</p>
  <p id="aJC">尽度一切渊，<a id="a-JD"></a>施彼成大果。</p>
  <p id="aJE">诸此众生类，<a id="a-JF"></a>所作福德业，</p>
  <p id="aJG">造行若干种，<a id="a-JH"></a>施僧获福多。</p>
  <p id="aJI">此众度无量，<a id="a-JJ"></a>犹海出珍宝，</p>
  <p id="aJK">圣众亦如是，<a id="a-JL"></a>演慧光明法。</p>
  <p id="aJM">拘翼彼善处，<a id="a-JN"></a>能施众僧者，</p>
  <p id="aJO">获福不可计，<a id="a-JP"></a>最胜之所说。<a id="a-JQ"></a>”</p>
  <p id="aJR">尔时，<a id="a-JS"></a>释提桓因闻佛所说已，<a id="a-JT"></a>即礼佛足，<a id="a-JU"></a>便于彼退而去。</p>
  <p id="aJV">尔时，<a id="a-JW"></a>释提桓因闻佛所说，<a id="a-JX"></a>欢喜奉行。</p>
  <p id="aJY">闻如是：<a id="a-JZ"></a>一时，<a id="a-Ja"></a>佛在罗阅城耆阇崛山中，<a id="a-Jb"></a>与大比丘五百人俱。</p>
  <p id="aJc">尔时，<a id="a-Jd"></a>尊者须菩提亦在王舍城耆阇崛山侧，<a id="a-Je"></a>别作屋庐而自禅思。<a id="a-Jf"></a>尔时，<a id="a-Jg"></a>尊者须菩提身得苦患，<a id="a-Jh"></a>甚为沉重，<a id="a-Ji"></a>便作是念：<a id="a-Jj"></a>“我此苦痛为从何生？<a id="a-Jk"></a>复从何灭？<a id="a-Jl"></a>为至何所？<a id="a-Jm"></a>”尔时，<a id="a-Jn"></a>尊者须菩提便于露地而敷坐具，<a id="a-Jo"></a>直身正意，<a id="a-Jp"></a>专精一心，<a id="a-Jq"></a>结跏跌坐，<a id="a-Jr"></a>思惟诸入欲害苦痛。</p>
  <p id="aJs">尔时，<a id="a-Jt"></a>释提桓因知尊者须菩提所念，<a id="a-Ju"></a>便以偈敕波遮旬曰：</p>
  <p id="aJv">“善业脱诸缚，<a id="a-Jw"></a>居在灵鹫山，</p>
  <p id="aJx">今得极重患，<a id="a-Jy"></a>乐空诸根定。</p>
  <p id="aJz">速来往问疾，<a id="a-K0"></a>觐省尊上颜，</p>
  <p id="aK1">既得获大福，<a id="a-K2"></a>种德莫过是。<a id="a-K3"></a>”</p>
  <p id="aK4">时，<a id="a-K5"></a>波遮旬对曰：<a id="a-K6"></a>“如是，<a id="a-K7"></a>尊者。<a id="a-K8"></a>”</p>
  <p id="aK9">尔时，<a id="a-KA"></a>释提桓因将五百天人及波遮旬，<a id="a-KB"></a>譬如士夫屈伸臂顷，<a id="a-KC"></a>便从三十三天没，<a id="a-KD"></a>来至灵鹫山中，<a id="a-KE"></a>离尊者须菩提不远，<a id="a-KF"></a>复以此偈语波遮旬曰：</p>
  <p id="aKG">“汝今觉善业，<a id="a-KH"></a>乐禅三昧定，</p>
  <p id="aKI">柔和清净音，<a id="a-KJ"></a>令使从禅起。<a id="a-KK"></a>”</p>
  <p id="aKL">波遮旬对曰：<a id="a-KM"></a>“如是。<a id="a-KN"></a>”</p>
  <p id="aKO">尔时，<a id="a-KP"></a>波遮旬从释提桓因闻语已，<a id="a-KQ"></a>便调琉璃之琴，<a id="a-KR"></a>前至须菩提所，<a id="a-KS"></a>便以此偈叹须菩提曰：</p>
  <p id="aKT">“结尽永无余，<a id="a-KU"></a>诸念不错乱，</p>
  <p id="aKV">诸尘垢悉尽，<a id="a-KW"></a>愿速从禅觉。</p>
  <p id="aKX">心息渡有河，<a id="a-KY"></a>降魔度诸结，</p>
  <p id="aKZ">功德如大海，<a id="a-Ka"></a>愿速从定起。</p>
  <p id="aKb">眼净如莲华，<a id="a-Kc"></a>诸秽永不著，</p>
  <p id="aKd">无归与作归，<a id="a-Ke"></a>空定速时起。</p>
  <p id="aKf">渡四流无为，<a id="a-Kg"></a>善解无老病，</p>
  <p id="aKh">以脱有为灾，<a id="a-Ki"></a>唯尊时定觉。</p>
  <p id="aKj">五百天在上，<a id="a-Kk"></a>释主躬自来，</p>
  <p id="aKl">欲觐圣尊颜，<a id="a-Km"></a>解空速时起。<a id="a-Kn"></a>”</p>
  <p id="aKo">尔时，<a id="a-Kp"></a>尊者须菩提即从座起，<a id="a-Kq"></a>复叹波遮旬曰：<a id="a-Kr"></a>“善哉！<a id="a-Ks"></a>波遮旬，<a id="a-Kt"></a>汝今音与琴合，<a id="a-Ku"></a>琴与音合，<a id="a-Kv"></a>而无有异。<a id="a-Kw"></a>然琴音不离歌音，<a id="a-Kx"></a>歌音不离琴音，<a id="a-Ky"></a>二声共合，<a id="a-Kz"></a>乃成妙声。<a id="a-L0"></a>”</p>
  <p id="aL1">尔时，<a id="a-L2"></a>释提桓因便往至尊者须菩提所，<a id="a-L3"></a>头面礼足，<a id="a-L4"></a>在一面坐。<a id="a-L5"></a>尔时，<a id="a-L6"></a>释提桓因白须菩提言：<a id="a-L7"></a>“云何，<a id="a-L8"></a>善业，<a id="a-L9"></a>所抱患苦有增损乎？<a id="a-LA"></a>今此身病为从何生？<a id="a-LB"></a>身生耶？<a id="a-LC"></a>意生乎？<a id="a-LD"></a>”</p>
  <p id="aLE">尔时，<a id="a-LF"></a>尊者须菩提语释提桓因言：<a id="a-LG"></a>“善哉！<a id="a-LH"></a>拘翼，<a id="a-LI"></a>法法自生，<a id="a-LJ"></a>法法自灭；<a id="a-LK"></a>法法相动，<a id="a-LL"></a>法法自息。<a id="a-LM"></a>犹如，<a id="a-LN"></a>拘翼，<a id="a-LO"></a>有毒药，<a id="a-LP"></a>复有害毒药。<a id="a-LQ"></a>天帝释，<a id="a-LR"></a>此亦如是，<a id="a-LS"></a>法法相乱，<a id="a-LT"></a>法法自息，<a id="a-LU"></a>法能生法，<a id="a-LV"></a>黑法用白法治，<a id="a-LW"></a>白法用黑法治。<a id="a-LX"></a>天帝释，<a id="a-LY"></a>贪欲病者用不净治，<a id="a-LZ"></a>瞋恚病者用慈心治，<a id="a-La"></a>愚痴病者用智慧治。<a id="a-Lb"></a>如是，<a id="a-Lc"></a>释提桓因，<a id="a-Ld"></a>一切所有皆归于空，<a id="a-Le"></a>无我、<a id="a-Lf"></a>无人，<a id="a-Lg"></a>无寿、<a id="a-Lh"></a>无命，<a id="a-Li"></a>无士、<a id="a-Lj"></a>无夫，<a id="a-Lk"></a>无形、<a id="a-Ll"></a>无像，<a id="a-Lm"></a>无男、<a id="a-Ln"></a>无女。<a id="a-Lo"></a>犹如，<a id="a-Lp"></a>释提桓因，<a id="a-Lq"></a>风坏大树，<a id="a-Lr"></a>枝叶雕落；<a id="a-Ls"></a>雷雹坏苗，<a id="a-Lt"></a>华果初茂，<a id="a-Lu"></a>无水自萎；<a id="a-Lv"></a>天降时雨，<a id="a-Lw"></a>生苗得存。<a id="a-Lx"></a>如是，<a id="a-Ly"></a>天帝释，<a id="a-Lz"></a>法法相乱，<a id="a-M0"></a>法法自定。<a id="a-M1"></a>我本所患疼痛苦恼，<a id="a-M2"></a>今日已除，<a id="a-M3"></a>无复患苦。<a id="a-M4"></a>”</p>
  <p id="aM5">是时，<a id="a-M6"></a>释提桓因白须菩提言：<a id="a-M7"></a>“我亦有愁忧苦恼，<a id="a-M8"></a>今闻此法无复有愁忧。<a id="a-M9"></a>众事猥多，<a id="a-MA"></a>欲还天上。<a id="a-MB"></a>已亦有事及诸天事，<a id="a-MC"></a>皆悉猥多。<a id="a-MD"></a>”</p>
  <p id="aME">时，<a id="a-MF"></a>须菩提言：<a id="a-MG"></a>“今正是时，<a id="a-MH"></a>宜可时去。<a id="a-MI"></a>”</p>
  <p id="aMJ">是时，<a id="a-MK"></a>释提桓因即从座起，<a id="a-ML"></a>前礼须菩提足，<a id="a-MM"></a>绕三匝而去。</p>
  <p id="aMN">是时，<a id="a-MO"></a>尊者须菩提便说此偈：</p>
  <p id="aMP">“能仁说此语，<a id="a-MQ"></a>根本悉具足，</p>
  <p id="aMR">智者获安隐，<a id="a-MS"></a>闻法息诸病。<a id="a-MT"></a>”</p>
  <p id="aMU">尔时，<a id="a-MV"></a>释提桓因闻尊者须菩提所说，<a id="a-MW"></a>欢喜奉行。</p>
  <p id="aMX">调达及二经，<a id="a-MY"></a>皮及利师罗，</p>
  <p id="aMZ">竹膊、<a id="a-Ma"></a>孙陀利，<a id="a-Mb"></a>善业、<a id="a-Mc"></a>释提桓。</p>
 </body>
</html>