<!doctype html>
<html id="z3IBUAfY2" data-ver="1340">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第三十</h1>
  <h2 id="a2">六重品第三十七之二</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>尊者舍利弗往诣世尊所，<a id="a-8"></a>头面礼足，<a id="a-9"></a>在一面坐。<a id="a-A"></a>尔时，<a id="a-B"></a>舍利弗白世尊言：<a id="a-C"></a>“我今已在舍卫城夏坐，<a id="a-D"></a>意欲人间游化。<a id="a-E"></a>”</p>
  <p id="aF">世尊告曰：<a id="a-G"></a>“今正是时。<a id="a-H"></a>”时，<a id="a-I"></a>舍利弗即从座起，<a id="a-J"></a>头面礼足，<a id="a-K"></a>便退而去。</p>
  <p id="aL">时，<a id="a-M"></a>舍利弗去未久，<a id="a-N"></a>有一比丘怀诽谤意，<a id="a-O"></a>白世尊言：<a id="a-P"></a>“舍利弗与诸比丘共诤，<a id="a-Q"></a>竞不忏悔，<a id="a-R"></a>今游行人间。<a id="a-S"></a>”</p>
  <p id="aT">尔时，<a id="a-U"></a>世尊告一比丘：<a id="a-V"></a>“汝速往持吾声，<a id="a-W"></a>唤舍利弗。<a id="a-X"></a>”</p>
  <p id="aY">比丘对曰：<a id="a-Z"></a>“如是，<a id="a-a"></a>世尊。<a id="a-b"></a>”</p>
  <p id="ac">佛敕目连、<a id="a-d"></a>阿难：<a id="a-e"></a>“汝等使诸房中召诸比丘诣世尊所。<a id="a-f"></a>所以然者？<a id="a-g"></a>舍利弗所入三昧，<a id="a-h"></a>今当在如来前作师子吼。<a id="a-i"></a>”</p>
  <p id="aj">是时，<a id="a-k"></a>诸比丘闻佛教已，<a id="a-l"></a>各集世尊所，<a id="a-m"></a>头面礼足，<a id="a-n"></a>在一面坐。<a id="a-o"></a>是时，<a id="a-p"></a>彼比丘受世尊教，<a id="a-q"></a>即彼至舍利弗所，<a id="a-r"></a>语舍利弗言：<a id="a-s"></a>“如来欲得相见。<a id="a-t"></a>”</p>
  <p id="au">尔时，<a id="a-v"></a>舍利弗往至佛所，<a id="a-w"></a>头面礼足，<a id="a-x"></a>在一面坐。<a id="a-y"></a>是时，<a id="a-z"></a>佛告舍利弗言：<a id="a-10"></a>“卿向者去未久，<a id="a-11"></a>有秽行比丘来至我所，<a id="a-12"></a>而白我言，<a id="a-13"></a>云舍利弗比丘与诸比丘共诤，<a id="a-14"></a>亦不悔过，<a id="a-15"></a>在人间游化。<a id="a-16"></a>审实尔乎？<a id="a-17"></a>”</p>
  <p id="a18">舍利弗白佛言：<a id="a-19"></a>“如来自当知之。<a id="a-1A"></a>”</p>
  <p id="a1B">世尊告曰：<a id="a-1C"></a>“我自知耳！<a id="a-1D"></a>但今大众各怀狐疑。<a id="a-1E"></a>汝今于大众中，<a id="a-1F"></a>可以己辩而自明净。<a id="a-1G"></a>”</p>
  <p id="a1H">舍利弗白佛言：<a id="a-1I"></a>“自出母胎，<a id="a-1J"></a>年向八十，<a id="a-1K"></a>每自思惟，<a id="a-1L"></a>未曾杀生，<a id="a-1M"></a>亦不妄语，<a id="a-1N"></a>正使于调戏之中亦不妄语，<a id="a-1O"></a>亦复未曾斗乱彼此；<a id="a-1P"></a>设不专意之时，<a id="a-1Q"></a>或能有此行耳！<a id="a-1R"></a>我今，<a id="a-1S"></a>世尊，<a id="a-1T"></a>心意清净，<a id="a-1U"></a>岂当与梵行人共斗诤乎？<a id="a-1V"></a>亦如此地，<a id="a-1W"></a>亦受净，<a id="a-1X"></a>亦受不净，<a id="a-1Y"></a>屎尿秽恶皆悉受之，<a id="a-1Z"></a>脓血涕唾终不逆之，<a id="a-1a"></a>然此地亦不言恶，<a id="a-1b"></a>亦不言善。<a id="a-1c"></a>我亦如是，<a id="a-1d"></a>世尊，<a id="a-1e"></a>心不移转，<a id="a-1f"></a>何得与梵行人共诤而远游行？<a id="a-1g"></a>心不专者能有此耳！<a id="a-1h"></a>我今心正，<a id="a-1i"></a>何得与梵行人共诤而远游乎？<a id="a-1j"></a>亦如水，<a id="a-1k"></a>亦能使好物净，<a id="a-1l"></a>亦能使不好物净；<a id="a-1m"></a>彼水不作是念：<a id="a-1n"></a>‘我净是、<a id="a-1o"></a>置是。<a id="a-1p"></a>’我亦如是，<a id="a-1q"></a>无有异想，<a id="a-1r"></a>何得与梵行人共斗而远游乎？<a id="a-1s"></a>犹如炽火焚烧山野，<a id="a-1t"></a>不择好丑，<a id="a-1u"></a>终无想念。<a id="a-1v"></a>我亦如是，<a id="a-1w"></a>岂当有意与梵行人共诤乎？<a id="a-1x"></a>亦如扫帚，<a id="a-1y"></a>不择好丑，<a id="a-1z"></a>皆能除之，<a id="a-20"></a>终无想念。<a id="a-21"></a>犹如牛无其双角，<a id="a-22"></a>极自良善，<a id="a-23"></a>亦不凶暴，<a id="a-24"></a>善可将御，<a id="a-25"></a>随意所至，<a id="a-26"></a>终无疑难。<a id="a-27"></a>唯然，<a id="a-28"></a>世尊，<a id="a-29"></a>我心如是，<a id="a-2A"></a>亦不兴想有所伤害，<a id="a-2B"></a>岂当与梵行人共诤而远游乎？<a id="a-2C"></a>亦如旃陀罗女著弊坏衣，<a id="a-2D"></a>在人间乞食亦无禁忌。<a id="a-2E"></a>我亦如是，<a id="a-2F"></a>世尊，<a id="a-2G"></a>亦无想念，<a id="a-2H"></a>当兴诤讼而远游也？<a id="a-2I"></a>亦如脂釜，<a id="a-2J"></a>处处漏坏，<a id="a-2K"></a>有目之人皆悉观见处处漏出。<a id="a-2L"></a>我亦如是，<a id="a-2M"></a>世尊，<a id="a-2N"></a>九孔之中漏出不净，<a id="a-2O"></a>岂当与梵行人共诤？<a id="a-2P"></a>犹如女人年少端正，<a id="a-2Q"></a>复以死尸系彼女颈，<a id="a-2R"></a>而厌患之。<a id="a-2S"></a>世尊，<a id="a-2T"></a>我亦如是，<a id="a-2U"></a>厌患此身如彼无异，<a id="a-2V"></a>岂当与梵行人共诤而远游乎？<a id="a-2W"></a>此事不然！<a id="a-2X"></a>世尊自当知之，<a id="a-2Y"></a>彼比丘亦当知之。<a id="a-2Z"></a>设当有是者，<a id="a-2a"></a>愿彼比丘受我忏悔！<a id="a-2b"></a>”</p>
  <p id="a2c">尔时，<a id="a-2d"></a>世尊告彼比丘：<a id="a-2e"></a>“汝今可自悔过。<a id="a-2f"></a>所以然者？<a id="a-2g"></a>若不悔者，<a id="a-2h"></a>头便破为七分。<a id="a-2i"></a>”</p>
  <p id="a2j">是时，<a id="a-2k"></a>彼比丘心怀恐怖，<a id="a-2l"></a>衣毛皆竖，<a id="a-2m"></a>即从座起，<a id="a-2n"></a>礼如来足，<a id="a-2o"></a>白世尊言：<a id="a-2p"></a>“我今自知犯舍利弗，<a id="a-2q"></a>惟愿世尊受我忏悔！<a id="a-2r"></a>”</p>
  <p id="a2s">世尊告曰：<a id="a-2t"></a>“汝比丘，<a id="a-2u"></a>自向舍利弗忏悔。<a id="a-2v"></a>若不尔者，<a id="a-2w"></a>头便破为七分。<a id="a-2x"></a>”</p>
  <p id="a2y">是时，<a id="a-2z"></a>彼比丘即向舍利弗头面礼足，<a id="a-30"></a>白舍利弗言：<a id="a-31"></a>“惟愿受我忏悔，<a id="a-32"></a>愚不别真！<a id="a-33"></a>”</p>
  <p id="a34">尔时，<a id="a-35"></a>世尊告舍利弗：<a id="a-36"></a>“汝今可受此比丘悔过，<a id="a-37"></a>又以手摩头。<a id="a-38"></a>所以然者？<a id="a-39"></a>若当不受此比丘忏悔者，<a id="a-3A"></a>头破为七分。<a id="a-3B"></a>”</p>
  <p id="a3C">尔时，<a id="a-3D"></a>舍利弗以手摩头，<a id="a-3E"></a>语比丘曰：<a id="a-3F"></a>“听汝忏悔！<a id="a-3G"></a>如愚如惑，<a id="a-3H"></a>此佛法中极为旷大，<a id="a-3I"></a>能随时悔过者，<a id="a-3J"></a>善哉！<a id="a-3K"></a>今受汝忏悔，<a id="a-3L"></a>后更莫犯。<a id="a-3M"></a>”如是再三。</p>
  <p id="a3N">是时，<a id="a-3O"></a>舍利弗告彼比丘曰：<a id="a-3P"></a>“汝更莫犯。<a id="a-3Q"></a>所以然者？<a id="a-3R"></a>有六法入地狱，<a id="a-3S"></a>六法生天，<a id="a-3T"></a>六法至涅槃处。<a id="a-3U"></a>云何为六？<a id="a-3V"></a>欲害他人；<a id="a-3W"></a>我已起此害心，<a id="a-3X"></a>便欢喜踊跃，<a id="a-3Y"></a>不能自胜；<a id="a-3Z"></a>我当教人使害他，<a id="a-3a"></a>于中起害心；<a id="a-3b"></a>已得害人，<a id="a-3c"></a>于中起欢喜；<a id="a-3d"></a>我当得此不馨之问；<a id="a-3e"></a>未起此事便怀愁忧。<a id="a-3f"></a>是谓有此六法，<a id="a-3g"></a>令人堕恶趣。</p>
  <p id="a3h">“云何有六，<a id="a-3i"></a>令人至善处？<a id="a-3j"></a>所谓身戒具足，<a id="a-3k"></a>口戒具足，<a id="a-3l"></a>意戒具足，<a id="a-3m"></a>命根清净，<a id="a-3n"></a>无杀害心，<a id="a-3o"></a>无妒嫉心。<a id="a-3p"></a>是谓有此六法，<a id="a-3q"></a>生于善处。</p>
  <p id="a3r">“云何修六法至于涅槃？<a id="a-3s"></a>所谓六思念法。<a id="a-3t"></a>云何为六？<a id="a-3u"></a>所谓身行慈无瑕秽；<a id="a-3v"></a>口行慈无瑕秽；<a id="a-3w"></a>意行慈无瑕秽；<a id="a-3x"></a>若得利养之具，<a id="a-3y"></a>能与人等共分之而无吝想；<a id="a-3z"></a>奉持禁戒无瑕疵，<a id="a-40"></a>智者所贵，<a id="a-41"></a>如是之戒能具足；<a id="a-42"></a>诸有邪见、<a id="a-43"></a>正见、<a id="a-44"></a>贤圣出要，<a id="a-45"></a>能得尽苦本，<a id="a-46"></a>如是诸见皆悉分明。<a id="a-47"></a>是谓六法得至涅槃。<a id="a-48"></a>汝今，<a id="a-49"></a>比丘，<a id="a-4A"></a>当求方便，<a id="a-4B"></a>行此六法。<a id="a-4C"></a>如是，<a id="a-4D"></a>比丘，<a id="a-4E"></a>当作是学！<a id="a-4F"></a>”</p>
  <p id="a4G">尔时，<a id="a-4H"></a>彼比丘重从座起，<a id="a-4I"></a>礼舍利弗足：<a id="a-4J"></a>“我今重自忏悔，<a id="a-4K"></a>如愚如惑而不别真。<a id="a-4L"></a>惟愿舍利弗，<a id="a-4M"></a>受我悔过，<a id="a-4N"></a>后不复犯！<a id="a-4O"></a>”</p>
  <p id="a4P">舍利弗曰：<a id="a-4Q"></a>“听汝悔过！<a id="a-4R"></a>贤圣法中极为旷大，<a id="a-4S"></a>能自改往修来，<a id="a-4T"></a>莫复更犯。<a id="a-4U"></a>”</p>
  <p id="a4V">尔时，<a id="a-4W"></a>彼比丘闻舍利弗所说，<a id="a-4X"></a>欢喜奉行。</p>
  <p id="a4Y">闻如是：<a id="a-4Z"></a>一时，<a id="a-4a"></a>佛在舍卫国祇树给孤独园。</p>
  <p id="a4b">尔时，<a id="a-4c"></a>世尊告诸比丘：<a id="a-4d"></a>“我今当说第一最空法，<a id="a-4e"></a>汝等善思念之。<a id="a-4f"></a>”</p>
  <p id="a4g">诸比丘对曰：<a id="a-4h"></a>“如是，<a id="a-4i"></a>世尊。<a id="a-4j"></a>”尔时，<a id="a-4k"></a>诸比丘从佛受教。</p>
  <p id="a4l">世尊告曰：<a id="a-4m"></a>“彼云何名为第一最空之法？<a id="a-4n"></a>若眼起时则起，<a id="a-4o"></a>亦不见来处，<a id="a-4p"></a>灭时则灭，<a id="a-4q"></a>亦不见灭处；<a id="a-4r"></a>除假号法、<a id="a-4s"></a>因缘法。<a id="a-4t"></a>云何假号、<a id="a-4u"></a>因缘？<a id="a-4v"></a>所谓是有则有，<a id="a-4w"></a>此生则生，<a id="a-4x"></a>无明缘行，<a id="a-4y"></a>行缘识，<a id="a-4z"></a>识缘名色，<a id="a-50"></a>名色缘六入，<a id="a-51"></a>六入缘更乐，<a id="a-52"></a>更乐缘痛，<a id="a-53"></a>痛缘爱，<a id="a-54"></a>爱缘受，<a id="a-55"></a>受缘有，<a id="a-56"></a>有缘生，<a id="a-57"></a>生缘死，<a id="a-58"></a>死缘愁、<a id="a-59"></a>忧、<a id="a-5A"></a>苦、<a id="a-5B"></a>恼，<a id="a-5C"></a>不可称计。<a id="a-5D"></a>如是苦阴成此因缘。</p>
  <p id="a5E">“无是则无，<a id="a-5F"></a>此灭则灭。<a id="a-5G"></a>无明灭则行灭，<a id="a-5H"></a>行灭则识灭，<a id="a-5I"></a>识灭则名色灭，<a id="a-5J"></a>名色灭则六入灭，<a id="a-5K"></a>六入灭则更乐灭，<a id="a-5L"></a>更乐灭则痛灭，<a id="a-5M"></a>痛灭则爱灭，<a id="a-5N"></a>爱灭则受灭，<a id="a-5O"></a>受灭则有灭，<a id="a-5P"></a>有灭则生灭，<a id="a-5Q"></a>生灭则死灭，<a id="a-5R"></a>死灭则愁、<a id="a-5S"></a>忧、<a id="a-5T"></a>苦、<a id="a-5U"></a>恼，<a id="a-5V"></a>皆悉灭尽，<a id="a-5W"></a>除假号之法。<a id="a-5X"></a>耳、<a id="a-5Y"></a>鼻、<a id="a-5Z"></a>舌、<a id="a-5a"></a>身、<a id="a-5b"></a>意法亦复如是，<a id="a-5c"></a>起时则起，<a id="a-5d"></a>亦不知来处，<a id="a-5e"></a>灭时则灭，<a id="a-5f"></a>亦不知灭处，<a id="a-5g"></a>除其假号之法。<a id="a-5h"></a>彼假号法者，<a id="a-5i"></a>此起则起，<a id="a-5j"></a>此灭则灭。<a id="a-5k"></a>此六入亦无人造作，<a id="a-5l"></a>亦名色、<a id="a-5m"></a>六入法，<a id="a-5n"></a>由父母而有胎者亦无，<a id="a-5o"></a>因缘而有，<a id="a-5p"></a>此亦假号，<a id="a-5q"></a>要前有对，<a id="a-5r"></a>然后乃有。<a id="a-5s"></a>犹如钻木求火，<a id="a-5t"></a>以前有对，<a id="a-5u"></a>然后火生；<a id="a-5v"></a>火亦不从木出，<a id="a-5w"></a>亦不离木。<a id="a-5x"></a>若复有人劈木求火亦不能得，<a id="a-5y"></a>皆由因缘合会，<a id="a-5z"></a>然后有火。<a id="a-60"></a>此六情起病亦复如是，<a id="a-61"></a>皆由缘会于中起病。<a id="a-62"></a>此六入起时则起，<a id="a-63"></a>亦不见来，<a id="a-64"></a>灭时则灭，<a id="a-65"></a>亦不见灭；<a id="a-66"></a>除其假号之法，<a id="a-67"></a>因由父母合会而有。<a id="a-68"></a>”</p>
  <p id="a69">尔时，<a id="a-6A"></a>世尊便说此偈：</p>
  <p id="a6B">“先当受胞胎，<a id="a-6C"></a>渐渐如冻酥，</p>
  <p id="a6D">遂复如息肉，<a id="a-6E"></a>后转如像形。</p>
  <p id="a6F">先生头项颈，<a id="a-6G"></a>转生手足指，</p>
  <p id="a6H">支节各各生，<a id="a-6I"></a>发毛爪齿成。</p>
  <p id="a6J">若母饮食时，<a id="a-6K"></a>种种若干馔，</p>
  <p id="a6L">精气用活命，<a id="a-6M"></a>受胎之原本。</p>
  <p id="a6N">形体以成满，<a id="a-6O"></a>诸根不缺漏，</p>
  <p id="a6P">由母得出生，<a id="a-6Q"></a>受胎苦如是。</p>
  <p id="a6R">“比丘当知：<a id="a-6S"></a>因缘合会，<a id="a-6T"></a>乃有此身耳！<a id="a-6U"></a>又复，<a id="a-6V"></a>比丘，<a id="a-6W"></a>一人身中骨有三百六十，<a id="a-6X"></a>毛孔九万九千，<a id="a-6Y"></a>脉有五百，<a id="a-6Z"></a>筋有五百，<a id="a-6a"></a>虫八万户。<a id="a-6b"></a>比丘当知：<a id="a-6c"></a>六入之身有如是灾变。<a id="a-6d"></a>比丘，<a id="a-6e"></a>当念思惟：<a id="a-6f"></a>‘如是之患，<a id="a-6g"></a>谁作此骨？<a id="a-6h"></a>谁合此筋脉？<a id="a-6i"></a>谁造此八万户虫？<a id="a-6j"></a>’尔时，<a id="a-6k"></a>彼比丘作是念思惟，<a id="a-6l"></a>便获二果：<a id="a-6m"></a>若阿那含、<a id="a-6n"></a>若阿罗汉。<a id="a-6o"></a>”</p>
  <p id="a6p">尔时，<a id="a-6q"></a>世尊便说此偈：</p>
  <p id="a6r">“三百六十骨，<a id="a-6s"></a>在此人身中，</p>
  <p id="a6t">古佛之所演，<a id="a-6u"></a>我今亦说之。</p>
  <p id="a6v">筋有五百枚，<a id="a-6w"></a>脉数亦如是，</p>
  <p id="a6x">虫有八万种，<a id="a-6y"></a>九万九千毛。</p>
  <p id="a6z">当观身如是，<a id="a-70"></a>比丘勤精进，</p>
  <p id="a71">速得罗汉道，<a id="a-72"></a>往至涅槃界。</p>
  <p id="a73">此法皆空寂，<a id="a-74"></a>愚者之所贪，</p>
  <p id="a75">智者心欢悦，<a id="a-76"></a>闻此空法本。</p>
  <p id="a77">“是谓，<a id="a-78"></a>比丘，<a id="a-79"></a>此名第一最空之法。<a id="a-7A"></a>与汝等说如来之所施行之法，<a id="a-7B"></a>我今已为起慈哀心，<a id="a-7C"></a>我今已办，<a id="a-7D"></a>常当念修行其法，<a id="a-7E"></a>在闲居之处，<a id="a-7F"></a>坐禅思惟，<a id="a-7G"></a>勿有懈怠。<a id="a-7H"></a>今不修行，<a id="a-7I"></a>后悔无益！<a id="a-7J"></a>此是我之教训。<a id="a-7K"></a>如是，<a id="a-7L"></a>诸比丘，<a id="a-7M"></a>当作是学！<a id="a-7N"></a>”</p>
  <p id="a7O">尔时，<a id="a-7P"></a>诸比丘闻佛所说，<a id="a-7Q"></a>欢喜奉行。</p>
  <p id="a7R">闻如是：<a id="a-7S"></a>一时，<a id="a-7T"></a>佛在舍卫国祇树给孤独园。</p>
  <p id="a7U">尔时，<a id="a-7V"></a>生漏梵志往至世尊所，<a id="a-7W"></a>共相问讯，<a id="a-7X"></a>在一面坐。<a id="a-7Y"></a>尔时，<a id="a-7Z"></a>生漏梵志白世尊言：<a id="a-7a"></a>“瞿昙，<a id="a-7b"></a>刹利今日意欲何求？<a id="a-7c"></a>有何行业？<a id="a-7d"></a>为著何教？<a id="a-7e"></a>为究竟何事？<a id="a-7f"></a>婆罗门意欲何求？<a id="a-7g"></a>有何行业？<a id="a-7h"></a>为著何教？<a id="a-7i"></a>究竟何事？<a id="a-7j"></a>国王今日意欲何求？<a id="a-7k"></a>有何行业？<a id="a-7l"></a>为著何教？<a id="a-7m"></a>为究竟何事？<a id="a-7n"></a>盗贼今日意欲何求？<a id="a-7o"></a>有何行业？<a id="a-7p"></a>为著何教？<a id="a-7q"></a>为究竟何事？<a id="a-7r"></a>女人今日意欲何求？<a id="a-7s"></a>有何行业？<a id="a-7t"></a>为著何教？<a id="a-7u"></a>为究竟何事？<a id="a-7v"></a>”</p>
  <p id="a7w">尔时，<a id="a-7x"></a>世尊告梵志曰：<a id="a-7y"></a>“刹利种者，<a id="a-7z"></a>常好斗讼，<a id="a-80"></a>多诸技术，<a id="a-81"></a>好喜作务，<a id="a-82"></a>所要究竟终不中休。<a id="a-83"></a>”</p>
  <p id="a84">梵志问曰：<a id="a-85"></a>“梵志意何所求？<a id="a-86"></a>”</p>
  <p id="a87">世尊告曰：<a id="a-88"></a>“梵志意好咒术，<a id="a-89"></a>要作居家，<a id="a-8A"></a>乐闲静之处，<a id="a-8B"></a>意在梵天。<a id="a-8C"></a>”</p>
  <p id="a8D">又问曰：<a id="a-8E"></a>“国王意何所求？<a id="a-8F"></a>”</p>
  <p id="a8G">世尊告曰：<a id="a-8H"></a>“梵志当知：<a id="a-8I"></a>王意所欲得国政，<a id="a-8J"></a>意在兵仗，<a id="a-8K"></a>贪著财宝。<a id="a-8L"></a>”</p>
  <p id="a8M">“盗贼意何所求？<a id="a-8N"></a>”</p>
  <p id="a8O">世尊告曰：<a id="a-8P"></a>“贼意盗窃，<a id="a-8Q"></a>心在奸邪，<a id="a-8R"></a>欲使人类不知所作。<a id="a-8S"></a>”</p>
  <p id="a8T">“女人意何所求？<a id="a-8U"></a>”</p>
  <p id="a8V">世尊告曰：<a id="a-8W"></a>“女人意在男子，<a id="a-8X"></a>贪著财宝，<a id="a-8Y"></a>心系男女，<a id="a-8Z"></a>心欲自由。<a id="a-8a"></a>”</p>
  <p id="a8b">尔时，<a id="a-8c"></a>梵志白世尊言：<a id="a-8d"></a>“甚奇！<a id="a-8e"></a>甚特！<a id="a-8f"></a>尽知尔许之变，<a id="a-8g"></a>如实不虚。<a id="a-8h"></a>今日比丘意何所求？<a id="a-8i"></a>”</p>
  <p id="a8j">世尊告曰：<a id="a-8k"></a>“戒德具足，<a id="a-8l"></a>心游道法，<a id="a-8m"></a>意在四谛，<a id="a-8n"></a>欲至涅槃，<a id="a-8o"></a>此是比丘之所求也。<a id="a-8p"></a>”</p>
  <p id="a8q">是时，<a id="a-8r"></a>生漏梵志白世尊言：<a id="a-8s"></a>“如是，<a id="a-8t"></a>世尊，<a id="a-8u"></a>比丘所行意不可移转，<a id="a-8v"></a>其义实尔。<a id="a-8w"></a>瞿昙，<a id="a-8x"></a>涅槃者极为快乐。<a id="a-8y"></a>如来所说乃为过多，<a id="a-8z"></a>犹如盲者得视，<a id="a-90"></a>聋者得听，<a id="a-91"></a>在暗者见明，<a id="a-92"></a>今日如来所说亦复如是，<a id="a-93"></a>而无有异。<a id="a-94"></a>我今国事猥多，<a id="a-95"></a>欲还所止。<a id="a-96"></a>”</p>
  <p id="a97">世尊告曰：<a id="a-98"></a>“宜知是时。<a id="a-99"></a>”是时，<a id="a-9A"></a>生漏梵志即从座起，<a id="a-9B"></a>绕佛三匝，<a id="a-9C"></a>便退而去。</p>
  <p id="a9D">尔时，<a id="a-9E"></a>生漏梵志闻佛所说，<a id="a-9F"></a>欢喜奉行。</p>
  <p id="a9G">闻如是：<a id="a-9H"></a>一时，<a id="a-9I"></a>佛在舍卫国祇树给孤独园。</p>
  <p id="a9J">尔时，<a id="a-9K"></a>生漏梵志往至世尊所，<a id="a-9L"></a>头面礼足，<a id="a-9M"></a>在一面坐。<a id="a-9N"></a>尔时，<a id="a-9O"></a>梵志白世尊言：<a id="a-9P"></a>“此中颇有比丘，<a id="a-9Q"></a>云何得修梵行无有缺漏，<a id="a-9R"></a>清净修梵行？<a id="a-9S"></a>”</p>
  <p id="a9T">世尊告曰：<a id="a-9U"></a>“若有人戒律具足而无所犯，<a id="a-9V"></a>此名清净修得梵行。<a id="a-9W"></a>复次，<a id="a-9X"></a>梵志，<a id="a-9Y"></a>若有眼见色，<a id="a-9Z"></a>不起想著，<a id="a-9a"></a>不起识念，<a id="a-9b"></a>除恶想，<a id="a-9c"></a>去不善法，<a id="a-9d"></a>得全眼根，<a id="a-9e"></a>是谓此人清净修梵行。<a id="a-9f"></a>若耳闻声、<a id="a-9g"></a>鼻嗅香、<a id="a-9h"></a>舌知味、<a id="a-9i"></a>身知细滑、<a id="a-9j"></a>意知法，<a id="a-9k"></a>都无识想，<a id="a-9l"></a>不起想念，<a id="a-9m"></a>清净得修梵行，<a id="a-9n"></a>全其意根，<a id="a-9o"></a>如此之人得修梵行，<a id="a-9p"></a>无有缺漏。<a id="a-9q"></a>”</p>
  <p id="a9r">婆罗门白佛言：<a id="a-9s"></a>“何等之人不修梵行，<a id="a-9t"></a>不具足清净行？<a id="a-9u"></a>”</p>
  <p id="a9v">世尊告曰：<a id="a-9w"></a>“若有人俱会者，<a id="a-9x"></a>此名非梵行。<a id="a-9y"></a>”</p>
  <p id="a9z">婆罗门白佛言：<a id="a-A0"></a>“何等之人漏行不具足？<a id="a-A1"></a>”</p>
  <p id="aA2">世尊告曰：<a id="a-A3"></a>“若有人与女人交接，<a id="a-A4"></a>或手足相触，<a id="a-A5"></a>戢在心怀而不忘失。<a id="a-A6"></a>是谓，<a id="a-A7"></a>梵志，<a id="a-A8"></a>行不具足，<a id="a-A9"></a>漏诸淫泆，<a id="a-AA"></a>与淫、<a id="a-AB"></a>怒、<a id="a-AC"></a>痴共相应。</p>
  <p id="aAD">“复次，<a id="a-AE"></a>梵志，<a id="a-AF"></a>或与女人共相调戏，<a id="a-AG"></a>言语相加。<a id="a-AH"></a>是谓，<a id="a-AI"></a>梵志，<a id="a-AJ"></a>此人行不全具，<a id="a-AK"></a>漏淫、<a id="a-AL"></a>怒、<a id="a-AM"></a>痴，<a id="a-AN"></a>梵行不具足修清净行。</p>
  <p id="aAO">“复次，<a id="a-AP"></a>梵志，<a id="a-AQ"></a>若有女人恶眼相视而不移转，<a id="a-AR"></a>于中便起淫、<a id="a-AS"></a>怒、<a id="a-AT"></a>痴想，<a id="a-AU"></a>生诸乱念。<a id="a-AV"></a>是谓，<a id="a-AW"></a>梵志，<a id="a-AX"></a>此人梵行不净，<a id="a-AY"></a>不修梵行。</p>
  <p id="aAZ">“复次，<a id="a-Aa"></a>梵志，<a id="a-Ab"></a>若复有人远闻，<a id="a-Ac"></a>或闻哭声，<a id="a-Ad"></a>或闻笑声，<a id="a-Ae"></a>于中起淫、<a id="a-Af"></a>怒、<a id="a-Ag"></a>痴，<a id="a-Ah"></a>起诸乱想。<a id="a-Ai"></a>是谓，<a id="a-Aj"></a>梵志，<a id="a-Ak"></a>此人不清净修梵行，<a id="a-Al"></a>与淫、<a id="a-Am"></a>怒、<a id="a-An"></a>痴共相应，<a id="a-Ao"></a>行不全具。</p>
  <p id="aAp">“复次，<a id="a-Aq"></a>梵志，<a id="a-Ar"></a>若有人曾见女人，<a id="a-As"></a>后更生想，<a id="a-At"></a>忆其头目，<a id="a-Au"></a>于中生想；<a id="a-Av"></a>在屏闲之处，<a id="a-Aw"></a>生淫、<a id="a-Ax"></a>怒、<a id="a-Ay"></a>痴，<a id="a-Az"></a>与恶行相应。<a id="a-B0"></a>是谓，<a id="a-B1"></a>梵志，<a id="a-B2"></a>此人不修梵行。<a id="a-B3"></a>”</p>
  <p id="aB4">是时，<a id="a-B5"></a>生漏梵志白世尊言：<a id="a-B6"></a>“甚奇！<a id="a-B7"></a>甚特！<a id="a-B8"></a>此沙门瞿昙亦知梵行，<a id="a-B9"></a>亦知不梵行；<a id="a-BA"></a>亦知漏行，<a id="a-BB"></a>亦知不漏行。<a id="a-BC"></a>所以然者？<a id="a-BD"></a>我今亦生此念：<a id="a-BE"></a>‘诸有人民与女人手足相加，<a id="a-BF"></a>起诸乱想。<a id="a-BG"></a>’我时便生此念：<a id="a-BH"></a>‘此人行不清净，<a id="a-BI"></a>与淫、<a id="a-BJ"></a>怒、<a id="a-BK"></a>痴共相应。<a id="a-BL"></a>第一更乐者，<a id="a-BM"></a>女人是也。<a id="a-BN"></a>第一可欲者，<a id="a-BO"></a>所谓眼眼相视，<a id="a-BP"></a>然彼女人或语、<a id="a-BQ"></a>或笑，<a id="a-BR"></a>系缀男子，<a id="a-BS"></a>或共言语而系缀男子。<a id="a-BT"></a>’是时，<a id="a-BU"></a>我便生此念：<a id="a-BV"></a>‘此六人尽行不清净行。<a id="a-BW"></a>如来今日所说甚过，<a id="a-BX"></a>犹如盲者得目，<a id="a-BY"></a>迷者见路，<a id="a-BZ"></a>愚者闻道，<a id="a-Ba"></a>有目之人见色，<a id="a-Bb"></a>如来说法亦复如是。<a id="a-Bc"></a>我今自归佛、<a id="a-Bd"></a>法、<a id="a-Be"></a>众，<a id="a-Bf"></a>自今之后不复杀生，<a id="a-Bg"></a>惟愿受为优婆塞！<a id="a-Bh"></a>’”</p>
  <p id="aBi">尔时，<a id="a-Bj"></a>生漏梵志闻佛所说，<a id="a-Bk"></a>欢喜奉行。</p>
  <p id="aBl">闻如是：<a id="a-Bm"></a>一时，<a id="a-Bn"></a>佛在毗舍离城外林中，<a id="a-Bo"></a>与大比丘众五百人俱。</p>
  <p id="aBp">尔时，<a id="a-Bq"></a>尊者马师到时，<a id="a-Br"></a>著衣持钵，<a id="a-Bs"></a>入城乞食。<a id="a-Bt"></a>是时，<a id="a-Bu"></a>萨遮尼揵子遥见马师来，<a id="a-Bv"></a>即往语马师曰：<a id="a-Bw"></a>“汝师说何等义？<a id="a-Bx"></a>有何教训？<a id="a-By"></a>以何教诫向弟子说法乎？<a id="a-Bz"></a>”</p>
  <p id="aC0">马师报曰：<a id="a-C1"></a>“梵志，<a id="a-C2"></a>色者无常，<a id="a-C3"></a>无常者即是苦，<a id="a-C4"></a>苦者即是无我，<a id="a-C5"></a>无我者即是空也，<a id="a-C6"></a>空者彼不我有，<a id="a-C7"></a>我非彼有。<a id="a-C8"></a>如是者智人之所学也。<a id="a-C9"></a>痛、<a id="a-CA"></a>想、<a id="a-CB"></a>行、<a id="a-CC"></a>识无常，<a id="a-CD"></a>此五盛阴无常，<a id="a-CE"></a>无常者即是苦，<a id="a-CF"></a>苦者即是无我，<a id="a-CG"></a>无我者即是空，<a id="a-CH"></a>空者彼非我有，<a id="a-CI"></a>我非彼有。<a id="a-CJ"></a>卿欲知者，<a id="a-CK"></a>我师教诫其义如是，<a id="a-CL"></a>与诸弟子说如是义。<a id="a-CM"></a>”</p>
  <p id="aCN">是时，<a id="a-CO"></a>尼揵子以两手掩耳，<a id="a-CP"></a>而作是言：<a id="a-CQ"></a>“止！<a id="a-CR"></a>止！<a id="a-CS"></a>马师，<a id="a-CT"></a>我不乐闻此语。<a id="a-CU"></a>设瞿昙沙门有此教者，<a id="a-CV"></a>我实不乐闻。<a id="a-CW"></a>所以然者？<a id="a-CX"></a>如我义者色者是常，<a id="a-CY"></a>沙门义者无常。<a id="a-CZ"></a>何日当见沙门瞿昙与共论议？<a id="a-Ca"></a>当除沙门瞿昙颠倒之心。<a id="a-Cb"></a>”</p>
  <p id="aCc">尔时，<a id="a-Cd"></a>毗舍离城五百童子集在一处，<a id="a-Ce"></a>欲有所论。<a id="a-Cf"></a>是时，<a id="a-Cg"></a>尼揵子往至五百童子所，<a id="a-Ch"></a>语童子曰：<a id="a-Ci"></a>“汝等皆来，<a id="a-Cj"></a>共至沙门瞿昙所。<a id="a-Ck"></a>所以然者？<a id="a-Cl"></a>意欲与彼沙门瞿昙共论，<a id="a-Cm"></a>使彼沙门得见正谛之道。<a id="a-Cn"></a>沙门所说者色者无常，<a id="a-Co"></a>如我义者色者是常。<a id="a-Cp"></a>犹如力士手执长毛之羊，<a id="a-Cq"></a>随意将东西，<a id="a-Cr"></a>亦无疑难；<a id="a-Cs"></a>我今亦复如是，<a id="a-Ct"></a>与彼沙门瞿昙论议，<a id="a-Cu"></a>随我捉舍而无疑难。<a id="a-Cv"></a>犹如猛象凶暴而有六牙，<a id="a-Cw"></a>在深水中戏，<a id="a-Cx"></a>亦无所难；<a id="a-Cy"></a>我今亦复如是，<a id="a-Cz"></a>与彼论议亦无疑难。<a id="a-D0"></a>犹如两健丈夫而捉一劣者，<a id="a-D1"></a>在火上炙，<a id="a-D2"></a>随意转侧，<a id="a-D3"></a>亦无疑难；<a id="a-D4"></a>我今与彼论义亦无疑难。<a id="a-D5"></a>我论议中尚能害象，<a id="a-D6"></a>何况人乎！<a id="a-D7"></a>亦能使象东、<a id="a-D8"></a>西、<a id="a-D9"></a>南、<a id="a-DA"></a>北，<a id="a-DB"></a>岂不如人乎？<a id="a-DC"></a>今此讲堂梁柱无情之物，<a id="a-DD"></a>尚能使移转，<a id="a-DE"></a>何况与人共论能胜！<a id="a-DF"></a>我使彼血从面孔出而命终。<a id="a-DG"></a>”</p>
  <p id="aDH">其中或有童子而作是言：<a id="a-DI"></a>“尼揵子终不能与沙门论议，<a id="a-DJ"></a>但恐沙门瞿昙与尼揵子论议耳！<a id="a-DK"></a>”或有作是说：<a id="a-DL"></a>“沙门不与尼揵子论议，<a id="a-DM"></a>尼揵子能与沙门共论议。<a id="a-DN"></a>”是时，<a id="a-DO"></a>尼揵子便作是念：<a id="a-DP"></a>“设令沙门瞿昙所说，<a id="a-DQ"></a>如马师比丘者，<a id="a-DR"></a>足得相畴；<a id="a-DS"></a>若更有义者，<a id="a-DT"></a>闻已当知。<a id="a-DU"></a>”</p>
  <p id="aDV">是时，<a id="a-DW"></a>尼揵子将五百童子，<a id="a-DX"></a>前后围绕，<a id="a-DY"></a>往至世尊所，<a id="a-DZ"></a>共相问讯，<a id="a-Da"></a>在一面坐。<a id="a-Db"></a>是时，<a id="a-Dc"></a>尼揵子白世尊言：<a id="a-Dd"></a>“云何，<a id="a-De"></a>瞿昙，<a id="a-Df"></a>有何教诫？<a id="a-Dg"></a>以何教诫训诸弟子？<a id="a-Dh"></a>”</p>
  <p id="aDi">佛告尼揵子：<a id="a-Dj"></a>“我之所说，<a id="a-Dk"></a>色者无常，<a id="a-Dl"></a>无常即是苦，<a id="a-Dm"></a>苦者即是无我，<a id="a-Dn"></a>无我者即是空，<a id="a-Do"></a>空者彼非我有，<a id="a-Dp"></a>我非彼有；<a id="a-Dq"></a>痛、<a id="a-Dr"></a>想、<a id="a-Ds"></a>行、<a id="a-Dt"></a>识及五盛阴皆悉无常，<a id="a-Du"></a>无常即是苦，<a id="a-Dv"></a>苦者无我，<a id="a-Dw"></a>无我者是空，<a id="a-Dx"></a>空者彼非我有，<a id="a-Dy"></a>我非彼有，<a id="a-Dz"></a>我之教诫其义如是。<a id="a-E0"></a>”</p>
  <p id="aE1">尼揵子报曰：<a id="a-E2"></a>“我不乐闻此义。<a id="a-E3"></a>所以然者？<a id="a-E4"></a>如我所解义，<a id="a-E5"></a>色者是常。<a id="a-E6"></a>”</p>
  <p id="aE7">世尊告曰：<a id="a-E8"></a>“汝今且专心意，<a id="a-E9"></a>思惟妙理，<a id="a-EA"></a>然后说之。<a id="a-EB"></a>”</p>
  <p id="aEC">尼揵子报曰：<a id="a-ED"></a>“我今所说色者是常，<a id="a-EE"></a>此五百童子其义亦尔。<a id="a-EF"></a>”</p>
  <p id="aEG">世尊告曰：<a id="a-EH"></a>“汝今所说色者是常，<a id="a-EI"></a>此五百童子其义亦尔。<a id="a-EJ"></a>”</p>
  <p id="aEK">世尊告曰：<a id="a-EL"></a>“汝今以己之辩说之，<a id="a-EM"></a>何为引彼五百人乎？<a id="a-EN"></a>”</p>
  <p id="aEO">尼揵子报曰：<a id="a-EP"></a>“我今说色是常，<a id="a-EQ"></a>沙门欲何等言论？<a id="a-ER"></a>”</p>
  <p id="aES">世尊告曰：<a id="a-ET"></a>“我今说色者无常，<a id="a-EU"></a>亦复无我。<a id="a-EV"></a>权诈合数有此色者，<a id="a-EW"></a>亦无真实，<a id="a-EX"></a>无固、<a id="a-EY"></a>无牢，<a id="a-EZ"></a>亦如雪抟，<a id="a-Ea"></a>是磨灭之法，<a id="a-Eb"></a>是变易之法。<a id="a-Ec"></a>汝今方说色者是常，<a id="a-Ed"></a>我还问汝，<a id="a-Ee"></a>随意报我。<a id="a-Ef"></a>云何，<a id="a-Eg"></a>尼揵子，<a id="a-Eh"></a>转轮圣王还于己国得自在不乎？<a id="a-Ei"></a>又彼大王不应脱者而脱之，<a id="a-Ej"></a>不应系者而系之，<a id="a-Ek"></a>可得尔乎？<a id="a-El"></a>”</p>
  <p id="aEm">尼揵子报曰：<a id="a-En"></a>“此圣王有此自在之力，<a id="a-Eo"></a>不应杀者能杀之，<a id="a-Ep"></a>不应系者能系之。<a id="a-Eq"></a>”</p>
  <p id="aEr">世尊告曰：<a id="a-Es"></a>“云何，<a id="a-Et"></a>尼揵子，<a id="a-Eu"></a>转轮圣王当复老乎？<a id="a-Ev"></a>头白、<a id="a-Ew"></a>面皱、<a id="a-Ex"></a>衣裳垢坌？<a id="a-Ey"></a>”是时，<a id="a-Ez"></a>尼揵子默然不报。<a id="a-F0"></a>世尊再三问之，<a id="a-F1"></a>彼亦再三默然不报。</p>
  <p id="aF2">是时，<a id="a-F3"></a>密迹金刚力士手执金刚之杵，<a id="a-F4"></a>在虚空中而告之曰：<a id="a-F5"></a>“汝今不报论者，<a id="a-F6"></a>于如来前破汝头作七分！<a id="a-F7"></a>”</p>
  <p id="aF8">尔时，<a id="a-F9"></a>世尊告尼揵子曰：<a id="a-FA"></a>“汝今观虚空中。<a id="a-FB"></a>”</p>
  <p id="aFC">是时，<a id="a-FD"></a>尼揵子仰观空中，<a id="a-FE"></a>见密迹金刚力士，<a id="a-FF"></a>又闻空中语：<a id="a-FG"></a>“设汝不报如来论者，<a id="a-FH"></a>当破汝头作七分！<a id="a-FI"></a>”见已惊恐，<a id="a-FJ"></a>衣毛皆竖，<a id="a-FK"></a>白世尊言：<a id="a-FL"></a>“惟愿瞿昙当见救济，<a id="a-FM"></a>今更问论当畴对！<a id="a-FN"></a>”</p>
  <p id="aFO">世尊告曰：<a id="a-FP"></a>“云何，<a id="a-FQ"></a>尼揵子，<a id="a-FR"></a>转轮圣王当复老乎？<a id="a-FS"></a>亦当头白、<a id="a-FT"></a>齿落、<a id="a-FU"></a>皮缓、<a id="a-FV"></a>面皱耶？<a id="a-FW"></a>”</p>
  <p id="aFX">尼揵子报曰：<a id="a-FY"></a>“沙门瞿昙，<a id="a-FZ"></a>虽有此语，<a id="a-Fa"></a>如我义者，<a id="a-Fb"></a>色者是常。<a id="a-Fc"></a>”</p>
  <p id="aFd">世尊告曰：<a id="a-Fe"></a>“汝善思惟而后报之，<a id="a-Ff"></a>前之与后义不相应。<a id="a-Fg"></a>但具论圣王当复老乎？<a id="a-Fh"></a>亦当头白、<a id="a-Fi"></a>齿落、<a id="a-Fj"></a>皮缓、<a id="a-Fk"></a>面皱耶？<a id="a-Fl"></a>”</p>
  <p id="aFm">尼揵子报曰：<a id="a-Fn"></a>“转轮圣王许使老。<a id="a-Fo"></a>”</p>
  <p id="aFp">世尊告曰：<a id="a-Fq"></a>“转轮圣王常能于己国得自由，<a id="a-Fr"></a>何以故不能却老、<a id="a-Fs"></a>却病、<a id="a-Ft"></a>却死？<a id="a-Fu"></a>我不用老、<a id="a-Fv"></a>病、<a id="a-Fw"></a>死，<a id="a-Fx"></a>我是常之，<a id="a-Fy"></a>应欲使然者，<a id="a-Fz"></a>其义可乎？<a id="a-G0"></a>”</p>
  <p id="aG1">是时，<a id="a-G2"></a>尼揵子默然不对，<a id="a-G3"></a>愁忧不乐，<a id="a-G4"></a>寂然不语。</p>
  <p id="aG5">是时，<a id="a-G6"></a>尼揵子身体汗出，<a id="a-G7"></a>汗污衣裳，<a id="a-G8"></a>亦彻坐处，<a id="a-G9"></a>乃至于地。<a id="a-GA"></a>世尊告曰：<a id="a-GB"></a>“尼揵子，<a id="a-GC"></a>汝在大众中而师子吼：<a id="a-GD"></a>‘汝等童子共我至瞿昙所，<a id="a-GE"></a>与共论议，<a id="a-GF"></a>当降伏，<a id="a-GG"></a>如捉长毛之羊，<a id="a-GH"></a>随意东西，<a id="a-GI"></a>而无疑难；<a id="a-GJ"></a>亦如大象入深水中，<a id="a-GK"></a>随意自游，<a id="a-GL"></a>亦无所畏；<a id="a-GM"></a>亦如两健丈夫捉一劣者，<a id="a-GN"></a>在火上炙，<a id="a-GO"></a>随意转侧。<a id="a-GP"></a>’又复汝说：<a id="a-GQ"></a>‘我常能论害大象，<a id="a-GR"></a>如此梁柱草木斯皆无情，<a id="a-GS"></a>与共论议能使屈伸低仰，<a id="a-GT"></a>亦能使腋下流汗。<a id="a-GU"></a>’”</p>
  <p id="aGV">尔时，<a id="a-GW"></a>世尊举三法衣，<a id="a-GX"></a>示尼揵子曰：<a id="a-GY"></a>“汝观如来腋无流汗，<a id="a-GZ"></a>然汝今日返更有汗，<a id="a-Ga"></a>乃彻乎地。<a id="a-Gb"></a>”是时，<a id="a-Gc"></a>尼揵子复默然不对。</p>
  <p id="aGd">尔时，<a id="a-Ge"></a>有童子名头摩，<a id="a-Gf"></a>集在彼众中。<a id="a-Gg"></a>是时，<a id="a-Gh"></a>头摩童子白世尊言：<a id="a-Gi"></a>“我今堪任有所施行，<a id="a-Gj"></a>亦欲所说。<a id="a-Gk"></a>”</p>
  <p id="aGl">世尊告曰：<a id="a-Gm"></a>“随意说之。<a id="a-Gn"></a>”</p>
  <p id="aGo">头摩童子白佛言：<a id="a-Gp"></a>“犹如去村落不远有好浴池，<a id="a-Gq"></a>然彼浴池有虫饶脚。<a id="a-Gr"></a>然村落人民，<a id="a-Gs"></a>男女大小往至浴池所，<a id="a-Gt"></a>而出此虫，<a id="a-Gu"></a>各各以瓦石取此虫打之，<a id="a-Gv"></a>伤破手脚，<a id="a-Gw"></a>彼虫意欲还入水者，<a id="a-Gx"></a>终无此事。<a id="a-Gy"></a>此尼揵子亦复如是，<a id="a-Gz"></a>初意猛盛，<a id="a-H0"></a>与如来共论，<a id="a-H1"></a>心怀妒意，<a id="a-H2"></a>兼抱骄慢。<a id="a-H3"></a>如来尽以除之，<a id="a-H4"></a>永无有余。<a id="a-H5"></a>此尼揵子更终不能重至如来所而共论议。<a id="a-H6"></a>”</p>
  <p id="aH7">是时，<a id="a-H8"></a>尼揵子语头摩童子曰：<a id="a-H9"></a>“汝今愚惑，<a id="a-HA"></a>不别真伪，<a id="a-HB"></a>亦不与汝共论，<a id="a-HC"></a>乃与沙门瞿昙共论。<a id="a-HD"></a>”是时，<a id="a-HE"></a>尼揵子白佛言：<a id="a-HF"></a>“唯问义理，<a id="a-HG"></a>当更说之。<a id="a-HH"></a>”</p>
  <p id="aHI">世尊告曰：<a id="a-HJ"></a>“云何，<a id="a-HK"></a>尼揵子，<a id="a-HL"></a>转轮圣王欲使老、<a id="a-HM"></a>病、<a id="a-HN"></a>死不至，<a id="a-HO"></a>可得尔乎？<a id="a-HP"></a>彼圣大王果此愿耶？<a id="a-HQ"></a>”</p>
  <p id="aHR">尼揵子报曰：<a id="a-HS"></a>“不果此愿也。<a id="a-HT"></a>”</p>
  <p id="aHU">“欲使有此色，<a id="a-HV"></a>欲使无此色，<a id="a-HW"></a>可果乎？<a id="a-HX"></a>”</p>
  <p id="aHY">尼揵子报曰：<a id="a-HZ"></a>“不果也，<a id="a-Ha"></a>瞿昙。<a id="a-Hb"></a>”</p>
  <p id="aHc">世尊告曰：<a id="a-Hd"></a>“云何，<a id="a-He"></a>尼揵子，<a id="a-Hf"></a>色者是常，<a id="a-Hg"></a>为是无常？<a id="a-Hh"></a>”</p>
  <p id="aHi">尼揵子报曰：<a id="a-Hj"></a>“色者无常。<a id="a-Hk"></a>”</p>
  <p id="aHl">“设复无常，<a id="a-Hm"></a>为变易法，<a id="a-Hn"></a>汝复见此是我，<a id="a-Ho"></a>许我是彼有乎？<a id="a-Hp"></a>”</p>
  <p id="aHq">对曰：<a id="a-Hr"></a>“不也，<a id="a-Hs"></a>瞿昙。<a id="a-Ht"></a>”</p>
  <p id="aHu">“痛、<a id="a-Hv"></a>想、<a id="a-Hw"></a>行、<a id="a-Hx"></a>识为是常，<a id="a-Hy"></a>为是非常？<a id="a-Hz"></a>”</p>
  <p id="aI0">对曰：<a id="a-I1"></a>“无常。<a id="a-I2"></a>”</p>
  <p id="aI3">世尊告曰：<a id="a-I4"></a>“设复无常，<a id="a-I5"></a>为变易之法，<a id="a-I6"></a>汝颇见有乎？<a id="a-I7"></a>”</p>
  <p id="aI8">对曰：<a id="a-I9"></a>“无也。<a id="a-IA"></a>”</p>
  <p id="aIB">世尊告曰：<a id="a-IC"></a>“此五盛阴是常、<a id="a-ID"></a>无常也？<a id="a-IE"></a>”</p>
  <p id="aIF">尼揵子报曰：<a id="a-IG"></a>“无常也。<a id="a-IH"></a>”</p>
  <p id="aII">佛言：<a id="a-IJ"></a>“设复无常，<a id="a-IK"></a>为变易法，<a id="a-IL"></a>汝颇见有乎？<a id="a-IM"></a>”</p>
  <p id="aIN">对曰：<a id="a-IO"></a>“无也。<a id="a-IP"></a>”</p>
  <p id="aIQ">“云何，<a id="a-IR"></a>尼揵子，<a id="a-IS"></a>汝言是常，<a id="a-IT"></a>此理不与义相违乎？<a id="a-IU"></a>”</p>
  <p id="aIV">是时，<a id="a-IW"></a>尼揵子白世尊言：<a id="a-IX"></a>“我今愚痴，<a id="a-IY"></a>不别真谛，<a id="a-IZ"></a>乃兴此怀，<a id="a-Ia"></a>与瞿昙共论，<a id="a-Ib"></a>言色是常。<a id="a-Ic"></a>犹如猛兽师子遥见人来，<a id="a-Id"></a>有恐怖心乎？<a id="a-Ie"></a>终无此事！<a id="a-If"></a>今日如来亦复如是，<a id="a-Ig"></a>无有毫厘。<a id="a-Ih"></a>我今狂惑，<a id="a-Ii"></a>未明深义，<a id="a-Ij"></a>乃敢触娆。<a id="a-Ik"></a>沙门瞿昙所说过多，<a id="a-Il"></a>犹如盲者得眼，<a id="a-Im"></a>聋者彻听，<a id="a-In"></a>迷者见路，<a id="a-Io"></a>无目者见色。<a id="a-Ip"></a>沙门瞿昙亦复如是，<a id="a-Iq"></a>无数方便而为说法。<a id="a-Ir"></a>我今自归沙门瞿昙、<a id="a-Is"></a>法、<a id="a-It"></a>比丘僧，<a id="a-Iu"></a>自今已后尽形寿，<a id="a-Iv"></a>听为优婆塞，<a id="a-Iw"></a>不复杀生。<a id="a-Ix"></a>惟愿瞿昙及比丘僧，<a id="a-Iy"></a>当受我请！<a id="a-Iz"></a>欲饭佛及比丘僧。<a id="a-J0"></a>”尔时，<a id="a-J1"></a>世尊默然受请。</p>
  <p id="aJ2">是时，<a id="a-J3"></a>尼揵子见世尊默然受请，<a id="a-J4"></a>即从座起，<a id="a-J5"></a>绕佛三匝，<a id="a-J6"></a>头面礼足而去，<a id="a-J7"></a>往诣毗舍离童子所；<a id="a-J8"></a>到已，<a id="a-J9"></a>语童子曰：<a id="a-JA"></a>“汝等所应供养我具，<a id="a-JB"></a>当以时给我，<a id="a-JC"></a>莫以非时。<a id="a-JD"></a>我今请沙门瞿昙及比丘僧，<a id="a-JE"></a>明当饭之。<a id="a-JF"></a>”</p>
  <p id="aJG">是时，<a id="a-JH"></a>诸童子各办饮食之具，<a id="a-JI"></a>持用与之。<a id="a-JJ"></a>是时，<a id="a-JK"></a>尼揵子即以其夜，<a id="a-JL"></a>办种种甘馔饮食，<a id="a-JM"></a>敷好坐具，<a id="a-JN"></a>而白：<a id="a-JO"></a>“时到，<a id="a-JP"></a>今正是时，<a id="a-JQ"></a>惟愿屈神！<a id="a-JR"></a>”</p>
  <p id="aJS">是时，<a id="a-JT"></a>世尊到时，<a id="a-JU"></a>著衣持钵，<a id="a-JV"></a>将诸比丘僧入毗舍离，<a id="a-JW"></a>往至尼揵子家，<a id="a-JX"></a>到已就座，<a id="a-JY"></a>及比丘僧各次第坐。<a id="a-JZ"></a>是时，<a id="a-Ja"></a>尼揵子已见佛、<a id="a-Jb"></a>比丘僧坐定，<a id="a-Jc"></a>自手斟酌，<a id="a-Jd"></a>行种种饮食，<a id="a-Je"></a>见佛、<a id="a-Jf"></a>比丘僧食讫，<a id="a-Jg"></a>行清净水，<a id="a-Jh"></a>便取一小座，<a id="a-Ji"></a>在如来前坐，<a id="a-Jj"></a>欲得闻法。</p>
  <p id="aJk">尔时，<a id="a-Jl"></a>世尊渐与说妙论，<a id="a-Jm"></a>所谓论者：<a id="a-Jn"></a>施论、<a id="a-Jo"></a>戒论、<a id="a-Jp"></a>生天之论，<a id="a-Jq"></a>欲为秽恶，<a id="a-Jr"></a>淫不净行，<a id="a-Js"></a>出要为乐。<a id="a-Jt"></a>尔时，<a id="a-Ju"></a>世尊已见尼揵子心开意解，<a id="a-Jv"></a>诸佛世尊常所说法——苦、<a id="a-Jw"></a>集、<a id="a-Jx"></a>尽、<a id="a-Jy"></a>道，<a id="a-Jz"></a>尽与彼尼揵子说之。<a id="a-K0"></a>是时，<a id="a-K1"></a>尼揵子即于座上，<a id="a-K2"></a>诸尘垢尽，<a id="a-K3"></a>得法眼净。</p>
  <p id="aK4">是时，<a id="a-K5"></a>世尊便说此偈：</p>
  <p id="aK6">“祠祀火为上，<a id="a-K7"></a>诗书颂为首，</p>
  <p id="aK8">人中王为最，<a id="a-K9"></a>众流海为源，</p>
  <p id="aKA">星中月为明，<a id="a-KB"></a>光明日最胜。</p>
  <p id="aKC">上下及四方，<a id="a-KD"></a>诸地所出物，</p>
  <p id="aKE">天及人民类，<a id="a-KF"></a>佛为无上尊。</p>
  <p id="aKG">欲求其德者，<a id="a-KH"></a>三佛为最上。<a id="a-KI"></a>”</p>
  <p id="aKJ">尔时，<a id="a-KK"></a>世尊说此偈已，<a id="a-KL"></a>即从座起而去。<a id="a-KM"></a>是时，<a id="a-KN"></a>尼揵子五百弟子闻师受佛教化，<a id="a-KO"></a>闻已，<a id="a-KP"></a>各各自相谓言：<a id="a-KQ"></a>“我等大师，<a id="a-KR"></a>云何师宗瞿昙？<a id="a-KS"></a>”是时，<a id="a-KT"></a>诸弟子出毗舍离城，<a id="a-KU"></a>在中道立。<a id="a-KV"></a>是时，<a id="a-KW"></a>尼揵子欲至佛所听法。<a id="a-KX"></a>是时，<a id="a-KY"></a>世尊与尼揵子说法，<a id="a-KZ"></a>助令欢喜。<a id="a-Ka"></a>尼揵子闻法已，<a id="a-Kb"></a>即从座起，<a id="a-Kc"></a>头面礼足，<a id="a-Kd"></a>便退而去。</p>
  <p id="aKe">是时，<a id="a-Kf"></a>尼揵子弟子遥见师来，<a id="a-Kg"></a>各各自相谓言：<a id="a-Kh"></a>“此沙门瞿昙弟子今著道来，<a id="a-Ki"></a>各各取瓦石而打杀之。<a id="a-Kj"></a>”</p>
  <p id="aKk">时，<a id="a-Kl"></a>诸童子闻尼揵子为弟子所杀，<a id="a-Km"></a>往至世尊所，<a id="a-Kn"></a>头面礼足，<a id="a-Ko"></a>在一面坐。<a id="a-Kp"></a>尔时，<a id="a-Kq"></a>诸童子白世尊言：<a id="a-Kr"></a>“如来所可教化尼揵子者，<a id="a-Ks"></a>今为弟子所杀。<a id="a-Kt"></a>今已命终，<a id="a-Ku"></a>为生何处？<a id="a-Kv"></a>”</p>
  <p id="aKw">世尊告曰：<a id="a-Kx"></a>“彼是有德之人，<a id="a-Ky"></a>四谛具足，<a id="a-Kz"></a>三结使灭，<a id="a-L0"></a>成须陀洹，<a id="a-L1"></a>必尽苦际。<a id="a-L2"></a>今日命终，<a id="a-L3"></a>生三十三天，<a id="a-L4"></a>彼见弥勒佛已，<a id="a-L5"></a>当尽苦际。<a id="a-L6"></a>此是其义，<a id="a-L7"></a>当念修行。<a id="a-L8"></a>”</p>
  <p id="aL9">尔时，<a id="a-LA"></a>诸童子白世尊言：<a id="a-LB"></a>“甚奇！<a id="a-LC"></a>甚特！<a id="a-LD"></a>此尼揵子至世尊所，<a id="a-LE"></a>捔论议。<a id="a-LF"></a>还以己论而自缚，<a id="a-LG"></a>来受如来化。<a id="a-LH"></a>夫见如来者终无虚妄！<a id="a-LI"></a>犹如有人入海取宝，<a id="a-LJ"></a>必有所克获，<a id="a-LK"></a>终不空还；<a id="a-LL"></a>此亦如是，<a id="a-LM"></a>其有众生至如来所者，<a id="a-LN"></a>要得法宝，<a id="a-LO"></a>终不空还。<a id="a-LP"></a>”</p>
  <p id="aLQ">尔时，<a id="a-LR"></a>世尊与诸童子说微妙法，<a id="a-LS"></a>使令欢喜。<a id="a-LT"></a>尔时，<a id="a-LU"></a>诸童子从佛闻法已，<a id="a-LV"></a>即从座起，<a id="a-LW"></a>绕佛三匝，<a id="a-LX"></a>头面礼足，<a id="a-LY"></a>便退而去。</p>
  <p id="aLZ">尔时，<a id="a-La"></a>诸童子闻佛所说，<a id="a-Lb"></a>欢喜奉行。</p>
 </body>
</html>