<!doctype html>
<html id="z3IBUBnYG" data-ver="2095">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第四十四</h1>
  <h2 id="a2">十不善品第四十八</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“其有众生，<a id="a-9"></a>修行杀生，<a id="a-A"></a>广布杀生，<a id="a-B"></a>种地狱罪，<a id="a-C"></a>饿鬼、<a id="a-D"></a>畜生行；<a id="a-E"></a>若生人中，<a id="a-F"></a>寿命极短。<a id="a-G"></a>所以然者？<a id="a-H"></a>由害他命。</p>
  <p id="aI">“若有众生盗他物者，<a id="a-J"></a>种三恶道之罪；<a id="a-K"></a>若生人中，<a id="a-L"></a>恒遭贫匮，<a id="a-M"></a>食不充口，<a id="a-N"></a>衣不盖形，<a id="a-O"></a>皆由盗故；<a id="a-P"></a>劫夺物者，<a id="a-Q"></a>即断他命根。</p>
  <p id="aR">“若有众生，<a id="a-S"></a>好喜贪泆，<a id="a-T"></a>种三恶道；<a id="a-U"></a>若生人中，<a id="a-V"></a>门不贞良，<a id="a-W"></a>窃盗淫泆。</p>
  <p id="aX">“若有众生妄语者，<a id="a-Y"></a>种地狱罪；<a id="a-Z"></a>若生人中，<a id="a-a"></a>为人所轻，<a id="a-b"></a>言不信受，<a id="a-c"></a>为人所贱。<a id="a-d"></a>所以然者？<a id="a-e"></a>皆由前世妄语所致。</p>
  <p id="af">“若有众生两舌者，<a id="a-g"></a>种三恶道之罪；<a id="a-h"></a>设生人中，<a id="a-i"></a>心恒不定，<a id="a-j"></a>常怀愁忧。<a id="a-k"></a>所以然者？<a id="a-l"></a>由彼人两头传虚言故。</p>
  <p id="am">“若有众生粗言者，<a id="a-n"></a>种三恶道之罪；<a id="a-o"></a>若生人中，<a id="a-p"></a>为人丑弊，<a id="a-q"></a>常喜骂呼。<a id="a-r"></a>所以然者？<a id="a-s"></a>由彼人言不专正之所致也。</p>
  <p id="at">“若有众生斗乱彼此，<a id="a-u"></a>种三恶道之罪；<a id="a-v"></a>设生人中，<a id="a-w"></a>多诸怨憎，<a id="a-x"></a>亲亲离散。<a id="a-y"></a>所以然者？<a id="a-z"></a>皆由前世斗乱之所致也。</p>
  <p id="a10">“若有众生嫉妒者，<a id="a-11"></a>种三恶道；<a id="a-12"></a>若生人中，<a id="a-13"></a>乏诸衣裳。<a id="a-14"></a>所以然者？<a id="a-15"></a>由彼人起贪嫉故。</p>
  <p id="a16">“若有众生起害意，<a id="a-17"></a>种三恶道；<a id="a-18"></a>设生人中，<a id="a-19"></a>恒多虚妄，<a id="a-1A"></a>不解至理，<a id="a-1B"></a>心乱不定。<a id="a-1C"></a>所以然者？<a id="a-1D"></a>皆由前世恚怒所致也，<a id="a-1E"></a>无有慈仁。</p>
  <p id="a1F">“若有众生，<a id="a-1G"></a>行邪见者，<a id="a-1H"></a>种三恶道；<a id="a-1I"></a>若生人中，<a id="a-1J"></a>乃在边地，<a id="a-1K"></a>不生中国，<a id="a-1L"></a>不睹三尊道法之义，<a id="a-1M"></a>或复聋盲喑痖，<a id="a-1N"></a>身形不正，<a id="a-1O"></a>不解善法、<a id="a-1P"></a>恶法之趣。<a id="a-1Q"></a>所以然者？<a id="a-1R"></a>皆由前世无信根故，<a id="a-1S"></a>亦不信沙门、<a id="a-1T"></a>婆罗门、<a id="a-1U"></a>父母、<a id="a-1V"></a>兄弟。</p>
  <p id="a1W">“比丘知之：<a id="a-1X"></a>由此十恶之报，<a id="a-1Y"></a>致此殃舋。<a id="a-1Z"></a>是故，<a id="a-1a"></a>比丘，<a id="a-1b"></a>当离十恶，<a id="a-1c"></a>修行正见。<a id="a-1d"></a>如是，<a id="a-1e"></a>比丘，<a id="a-1f"></a>当作是学！<a id="a-1g"></a>”</p>
  <p id="a1h">尔时，<a id="a-1i"></a>诸比丘闻佛所说，<a id="a-1j"></a>欢喜奉行。</p>
  <p id="a1k">闻如是：<a id="a-1l"></a>一时，<a id="a-1m"></a>佛在舍卫国祇树给孤独园。</p>
  <p id="a1n">尔时，<a id="a-1o"></a>世尊十五日说戒时，<a id="a-1p"></a>将诸比丘，<a id="a-1q"></a>前后围绕，<a id="a-1r"></a>往诣普会讲堂。<a id="a-1s"></a>尔时，<a id="a-1t"></a>世尊默然观察，<a id="a-1u"></a>诸圣众寂寞不语。<a id="a-1v"></a>是时，<a id="a-1w"></a>阿难白佛言：<a id="a-1x"></a>“今日圣众尽集讲堂。<a id="a-1y"></a>唯然，<a id="a-1z"></a>世尊，<a id="a-20"></a>当与诸比丘说禁戒。<a id="a-21"></a>”尔时，<a id="a-22"></a>世尊亦复默然不语。</p>
  <p id="a23">是时，<a id="a-24"></a>阿难须臾复白佛言：<a id="a-25"></a>“今正是时，<a id="a-26"></a>宜说禁戒，<a id="a-27"></a>初夜欲尽。<a id="a-28"></a>”</p>
  <p id="a29">尔时，<a id="a-2A"></a>世尊复默不语。<a id="a-2B"></a>尔时，<a id="a-2C"></a>阿难须臾复白佛言：<a id="a-2D"></a>“中夜欲竟，<a id="a-2E"></a>众僧劳顿，<a id="a-2F"></a>惟愿世尊以时说戒！<a id="a-2G"></a>”</p>
  <p id="a2H">尔时，<a id="a-2I"></a>世尊复默然不语。<a id="a-2J"></a>是时，<a id="a-2K"></a>阿难须臾复自佛言：<a id="a-2L"></a>“后夜欲尽，<a id="a-2M"></a>惟愿世尊以时说戒！<a id="a-2N"></a>”</p>
  <p id="a2O">佛告阿难：<a id="a-2P"></a>“众中不净者故不说戒。<a id="a-2Q"></a>今听上座，<a id="a-2R"></a>使说禁戒。<a id="a-2S"></a>若僧上座，<a id="a-2T"></a>不堪任说戒者，<a id="a-2U"></a>听持律说禁戒。<a id="a-2V"></a>若无持律者，<a id="a-2W"></a>其能诵戒通利者，<a id="a-2X"></a>当唱之使说戒。<a id="a-2Y"></a>自今已后，<a id="a-2Z"></a>如来更不说戒。<a id="a-2a"></a>众中不净，<a id="a-2b"></a>如来于中说戒，<a id="a-2c"></a>彼人头破为七分，<a id="a-2d"></a>如彼酬罗果无异。<a id="a-2e"></a>”</p>
  <p id="a2f">是时，<a id="a-2g"></a>阿难悲泣交集，<a id="a-2h"></a>并作是说：<a id="a-2i"></a>“圣众今日便为孤穷。<a id="a-2j"></a>如来正法去何速疾？<a id="a-2k"></a>不净之人出何速疾？<a id="a-2l"></a>”</p>
  <p id="a2m">是时，<a id="a-2n"></a>大目揵连便作是念：<a id="a-2o"></a>“此众中何等毁法之人，<a id="a-2p"></a>在此众中乃令如来不说禁戒？<a id="a-2q"></a>”是时，<a id="a-2r"></a>大目揵连入三昧定，<a id="a-2s"></a>遍观圣众心中瑕秽。<a id="a-2t"></a>尔时，<a id="a-2u"></a>目连见马师、<a id="a-2v"></a>满宿二比丘在众会中。<a id="a-2w"></a>是时，<a id="a-2x"></a>目连即从座起，<a id="a-2y"></a>至彼比丘所，<a id="a-2z"></a>而告之曰：<a id="a-30"></a>“汝等速起，<a id="a-31"></a>离此座中，<a id="a-32"></a>如来见讥，<a id="a-33"></a>由卿等故，<a id="a-34"></a>如来不说禁戒。<a id="a-35"></a>”</p>
  <p id="a36">尔时，<a id="a-37"></a>二比丘默然不语。<a id="a-38"></a>是时，<a id="a-39"></a>目连复再三告曰：<a id="a-3A"></a>“汝等速起，<a id="a-3B"></a>不须住此。<a id="a-3C"></a>”</p>
  <p id="a3D">是时，<a id="a-3E"></a>彼比丘默然不对。<a id="a-3F"></a>是时，<a id="a-3G"></a>目连即前捉手，<a id="a-3H"></a>将至门外，<a id="a-3I"></a>还取门闭，<a id="a-3J"></a>前白佛言：<a id="a-3K"></a>“不净比丘已将在外，<a id="a-3L"></a>唯然世尊时说禁戒！<a id="a-3M"></a>”</p>
  <p id="a3N">佛告目连：<a id="a-3O"></a>“止！<a id="a-3P"></a>止！<a id="a-3Q"></a>目连，<a id="a-3R"></a>如来更不与比丘说戒，<a id="a-3S"></a>如来所说言不有二，<a id="a-3T"></a>还诣座所。<a id="a-3U"></a>”</p>
  <p id="a3V">是时，<a id="a-3W"></a>目连复白佛言：<a id="a-3X"></a>“今此众中已生瑕秽，<a id="a-3Y"></a>我不堪任行维那法，<a id="a-3Z"></a>惟愿世尊更差余人！<a id="a-3a"></a>”尔时，<a id="a-3b"></a>世尊默然可之。<a id="a-3c"></a>是时，<a id="a-3d"></a>目连头面礼世尊足，<a id="a-3e"></a>还就本座。</p>
  <p id="a3f">是时，<a id="a-3g"></a>阿难白世尊言：<a id="a-3h"></a>“毗婆尸如来出现世时圣众多少？<a id="a-3i"></a>为经几时，<a id="a-3j"></a>乃生瑕秽？<a id="a-3k"></a>乃至迦葉弟子多少？<a id="a-3l"></a>云何说戒？<a id="a-3m"></a>”</p>
  <p id="a3n">佛告阿难：<a id="a-3o"></a>“九十一劫有佛出世，<a id="a-3p"></a>名毗婆尸如来、<a id="a-3q"></a>至真、<a id="a-3r"></a>等正觉，<a id="a-3s"></a>出现世间。<a id="a-3t"></a>尔时，<a id="a-3u"></a>三会圣众：<a id="a-3v"></a>初一会时，<a id="a-3w"></a>比丘有百千六万八千圣众；<a id="a-3x"></a>第二会时，<a id="a-3y"></a>十六万圣众；<a id="a-3z"></a>第三会时，<a id="a-40"></a>十万圣众，<a id="a-41"></a>皆是阿罗汉。<a id="a-42"></a>彼佛寿八万四千岁，<a id="a-43"></a>百岁之中圣众清净。<a id="a-44"></a>彼佛恒以一偈为禁戒：</p>
  <p id="a45">“‘忍辱为第一，<a id="a-46"></a>佛说无为最，</p>
  <p id="a47">不以剃须发，<a id="a-48"></a>害他为沙门。<a id="a-49"></a>’</p>
  <p id="a4A">“是时，<a id="a-4B"></a>彼佛以此一偈，<a id="a-4C"></a>百岁之中而为禁戒，<a id="a-4D"></a>已生瑕秽，<a id="a-4E"></a>便立禁戒。</p>
  <p id="a4F">“复于三十一劫中，<a id="a-4G"></a>有佛名试诘如来、<a id="a-4H"></a>至真、<a id="a-4I"></a>等正觉，<a id="a-4J"></a>出现于世。<a id="a-4K"></a>尔时，<a id="a-4L"></a>亦复三会圣众：<a id="a-4M"></a>初一会时，<a id="a-4N"></a>有十六万圣众；<a id="a-4O"></a>第二会时，<a id="a-4P"></a>十四万圣众；<a id="a-4Q"></a>第三会时，<a id="a-4R"></a>十万圣众。<a id="a-4S"></a>彼佛尔时，<a id="a-4T"></a>八十年中清净无瑕秽，<a id="a-4U"></a>亦说一偈：</p>
  <p id="a4V">“‘若眼见非邪，<a id="a-4W"></a>慧者护不著，</p>
  <p id="a4X">弃捐于众恶，<a id="a-4Y"></a>在世为黠慧。<a id="a-4Z"></a>’</p>
  <p id="a4a">“尔时，<a id="a-4b"></a>彼佛八十年中说此一偈，<a id="a-4c"></a>后有瑕秽，<a id="a-4d"></a>更立禁戒。</p>
  <p id="a4e">“尔时，<a id="a-4f"></a>试诘佛寿七万岁。<a id="a-4g"></a>于彼劫中，<a id="a-4h"></a>复有佛出现世间，<a id="a-4i"></a>名曰毗舍罗婆，<a id="a-4j"></a>亦三会圣众：<a id="a-4k"></a>初会之时，<a id="a-4l"></a>十万圣众，<a id="a-4m"></a>尽是罗汉；<a id="a-4n"></a>第二会时，<a id="a-4o"></a>八万罗汉；<a id="a-4p"></a>第三会时，<a id="a-4q"></a>七万罗汉，<a id="a-4r"></a>诸漏已尽。<a id="a-4s"></a>毗舍罗婆如来七十年中无瑕秽。<a id="a-4t"></a>尔时，<a id="a-4u"></a>复以一偈半为禁戒：</p>
  <p id="a4v">“‘不害亦不非，<a id="a-4w"></a>奉行于大戒，</p>
  <p id="a4x">于食知止足，<a id="a-4y"></a>床座亦复然。</p>
  <p id="a4z">执志为专一，<a id="a-50"></a>是则诸佛教。<a id="a-51"></a>’</p>
  <p id="a52">“七十年中以此一偈半为禁戒，<a id="a-53"></a>后有瑕秽，<a id="a-54"></a>更立禁戒。<a id="a-55"></a>毗舍罗婆如来寿七万岁。</p>
  <p id="a56">“于此贤劫中，<a id="a-57"></a>有佛出世，<a id="a-58"></a>名日拘楼孙如来，<a id="a-59"></a>出现世间。<a id="a-5A"></a>尔时，<a id="a-5B"></a>二会圣众：<a id="a-5C"></a>初会之时，<a id="a-5D"></a>七万圣众，<a id="a-5E"></a>皆是阿罗汉；<a id="a-5F"></a>第二会时，<a id="a-5G"></a>六万阿罗汉。<a id="a-5H"></a>彼佛尔时，<a id="a-5I"></a>六十年中无有瑕秽。<a id="a-5J"></a>彼佛尔时，<a id="a-5K"></a>以二偈以为禁戒：</p>
  <p id="a5L">“‘譬如蜂采华，<a id="a-5M"></a>其色甚香洁，</p>
  <p id="a5N">以味惠施他，<a id="a-5O"></a>道士游聚落。</p>
  <p id="a5P">不诽谤于人，<a id="a-5Q"></a>亦不观是非，</p>
  <p id="a5R">但自观身行，<a id="a-5S"></a>谛观正不正。<a id="a-5T"></a>’</p>
  <p id="a5U">“六十年中说此二偈，<a id="a-5V"></a>以为禁戒，<a id="a-5W"></a>自此已来，<a id="a-5X"></a>以有瑕秽，<a id="a-5Y"></a>便立禁戒。<a id="a-5Z"></a>彼佛寿六万岁。<a id="a-5a"></a>’</p>
  <p id="a5b">“于此贤劫中有佛出世，<a id="a-5c"></a>名曰拘那含牟尼如来、<a id="a-5d"></a>至真、<a id="a-5e"></a>等正觉。<a id="a-5f"></a>尔时，<a id="a-5g"></a>二会圣众：<a id="a-5h"></a>初会之时，<a id="a-5i"></a>六十万圣众，<a id="a-5j"></a>皆是阿罗汉；<a id="a-5k"></a>第二会时，<a id="a-5l"></a>四十万圣众，<a id="a-5m"></a>皆是阿罗汉。<a id="a-5n"></a>尔时，<a id="a-5o"></a>彼佛四十年中无有瑕秽。<a id="a-5p"></a>’以一偈为禁戒：</p>
  <p id="a5q">“‘执志莫轻戏，<a id="a-5r"></a>当学尊寂道，</p>
  <p id="a5s">贤者无愁忧，<a id="a-5t"></a>常灭志所念。<a id="a-5u"></a>’</p>
  <p id="a5v">“四十年中说此一偈，<a id="a-5w"></a>以为禁戒，<a id="a-5x"></a>自此已来，<a id="a-5y"></a>便有瑕秽，<a id="a-5z"></a>更立禁戒。<a id="a-60"></a>彼佛寿四万岁。</p>
  <p id="a61">“于此贤劫有佛，<a id="a-62"></a>名为迦葉，<a id="a-63"></a>出现世间。<a id="a-64"></a>尔时，<a id="a-65"></a>彼佛亦二会圣众：<a id="a-66"></a>初会之时，<a id="a-67"></a>四十万众；<a id="a-68"></a>第二会时，<a id="a-69"></a>三十万众，<a id="a-6A"></a>皆是阿罗汉。<a id="a-6B"></a>二十年中无有瑕秽，<a id="a-6C"></a>恒以一偈，<a id="a-6D"></a>以为禁戒：</p>
  <p id="a6E">“‘一切恶莫作，<a id="a-6F"></a>当奉行其善，</p>
  <p id="a6G">自净其志意，<a id="a-6H"></a>是则诸佛教。<a id="a-6I"></a>’</p>
  <p id="a6J">“二十年中说此一偈，<a id="a-6K"></a>以为禁戒，<a id="a-6L"></a>犯禁之后，<a id="a-6M"></a>更立制限。<a id="a-6N"></a>尔时，<a id="a-6O"></a>迦葉佛寿二万岁。</p>
  <p id="a6P">“我今如来出现于世，<a id="a-6Q"></a>一会圣众千二百五十人，<a id="a-6R"></a>十二年中无有瑕秽，<a id="a-6S"></a>亦以一偈为禁戒：</p>
  <p id="a6T">“‘护口、<a id="a-6U"></a>意清净，<a id="a-6V"></a>身行亦清净，</p>
  <p id="a6W">净此三行迹，<a id="a-6X"></a>修行仙人道。<a id="a-6Y"></a>’</p>
  <p id="a6Z">“十二年中说此一偈，<a id="a-6a"></a>以为禁戒，<a id="a-6b"></a>以生犯律之人，<a id="a-6c"></a>转有二百五十戒。<a id="a-6d"></a>自今已后众僧集会，<a id="a-6e"></a>启白如律：<a id="a-6f"></a>‘诸贤，<a id="a-6g"></a>咸听！<a id="a-6h"></a>今十五日说戒，<a id="a-6i"></a>今僧忍者，<a id="a-6j"></a>众僧和合。<a id="a-6k"></a>’说禁戒以启此已，<a id="a-6l"></a>设有比丘有所说者，<a id="a-6m"></a>不应说戒，<a id="a-6n"></a>各共默然。<a id="a-6o"></a>若无语者，<a id="a-6p"></a>应为说戒，<a id="a-6q"></a>乃至说戒序后，<a id="a-6r"></a>复当问：<a id="a-6s"></a>‘诸贤，<a id="a-6t"></a>谁不清净？<a id="a-6u"></a>’如是再三：<a id="a-6v"></a>‘谁不清净？<a id="a-6w"></a>’清净者，<a id="a-6x"></a>默然持之。<a id="a-6y"></a>然今人寿命极短，<a id="a-6z"></a>尽寿不过百年。<a id="a-70"></a>是故，<a id="a-71"></a>阿难，<a id="a-72"></a>善受持之。<a id="a-73"></a>”</p>
  <p id="a74">尔时，<a id="a-75"></a>阿难白世尊言：<a id="a-76"></a>“过去久远诸佛世尊，<a id="a-77"></a>寿命极长，<a id="a-78"></a>犯律者少，<a id="a-79"></a>无有瑕秽。<a id="a-7A"></a>然今人民寿命为极短少，<a id="a-7B"></a>不过十十。<a id="a-7C"></a>过去诸佛灭度之后，<a id="a-7D"></a>有遗法住世，<a id="a-7E"></a>为经几时？<a id="a-7F"></a>”</p>
  <p id="a7G">佛告阿难：<a id="a-7H"></a>“过去诸佛灭度之后，<a id="a-7I"></a>法不久存。<a id="a-7J"></a>”</p>
  <p id="a7K">阿难白佛言：<a id="a-7L"></a>“设如来灭度之后，<a id="a-7M"></a>正法存世当经几时？<a id="a-7N"></a>”</p>
  <p id="a7O">佛告阿难曰：<a id="a-7P"></a>“我灭度之后，<a id="a-7Q"></a>法当久存。<a id="a-7R"></a>迦葉佛灭度后，<a id="a-7S"></a>遗法住七日中。<a id="a-7T"></a>汝今，<a id="a-7U"></a>阿难，<a id="a-7V"></a>如来弟子为少，<a id="a-7W"></a>莫作是观！<a id="a-7X"></a>东方第子无数亿千，<a id="a-7Y"></a>南方弟子无数亿千。<a id="a-7Z"></a>是故，<a id="a-7a"></a>阿难，<a id="a-7b"></a>当建此意：<a id="a-7c"></a>我释迦文佛寿命极长。<a id="a-7d"></a>所以然者？<a id="a-7e"></a>肉身虽取灭度，<a id="a-7f"></a>法身存在。<a id="a-7g"></a>此是其义，<a id="a-7h"></a>当念奉行！<a id="a-7i"></a>”</p>
  <p id="a7j">尔时，<a id="a-7k"></a>阿难及诸比丘闻佛所说，<a id="a-7l"></a>欢喜奉行。</p>
  <p id="a7m">闻如是：<a id="a-7n"></a>一时，<a id="a-7o"></a>佛在舍卫国祇树给孤独园，<a id="a-7p"></a>与大比丘众五百人俱。</p>
  <p id="a7q">尔时，<a id="a-7r"></a>阿难偏露右肩，<a id="a-7s"></a>右膝著地，<a id="a-7t"></a>白世尊言：<a id="a-7u"></a>“如来玄鉴，<a id="a-7v"></a>无事不察：<a id="a-7w"></a>当来、<a id="a-7x"></a>过去、<a id="a-7y"></a>现在三世，<a id="a-7z"></a>皆悉明了；<a id="a-80"></a>诸过去诸佛姓字、<a id="a-81"></a>名号，<a id="a-82"></a>弟子菩萨翼从多少，<a id="a-83"></a>皆悉知之；<a id="a-84"></a>一劫、<a id="a-85"></a>百劫、<a id="a-86"></a>若无数劫，<a id="a-87"></a>悉观察知；<a id="a-88"></a>亦复知国王、<a id="a-89"></a>大臣、<a id="a-8A"></a>人民姓字，<a id="a-8B"></a>斯能分别；<a id="a-8C"></a>如今现在国界若干，<a id="a-8D"></a>亦复明了。<a id="a-8E"></a>将来久远弥勒出现，<a id="a-8F"></a>至真、<a id="a-8G"></a>等正觉，<a id="a-8H"></a>欲闻其变；<a id="a-8I"></a>弟子翼从，<a id="a-8J"></a>佛境丰乐，<a id="a-8K"></a>为经几时？<a id="a-8L"></a>”</p>
  <p id="a8M">佛告阿难：<a id="a-8N"></a>“汝还就座，<a id="a-8O"></a>听我所说，<a id="a-8P"></a>弥勒出现，<a id="a-8Q"></a>国土丰乐，<a id="a-8R"></a>弟子多少，<a id="a-8S"></a>善思念之，<a id="a-8T"></a>执在心怀。<a id="a-8U"></a>”是时，<a id="a-8V"></a>阿难从佛受教，<a id="a-8W"></a>即还就座。</p>
  <p id="a8X">尔时，<a id="a-8Y"></a>世尊告阿难曰：<a id="a-8Z"></a>“将来久远于此国界，<a id="a-8a"></a>当有城郭名曰鸡头，<a id="a-8b"></a>东西十二由旬，<a id="a-8c"></a>南北七由旬，<a id="a-8d"></a>土地丰熟，<a id="a-8e"></a>人民炽盛，<a id="a-8f"></a>街巷成行。<a id="a-8g"></a>尔时，<a id="a-8h"></a>城中有龙王，<a id="a-8i"></a>名曰水光，<a id="a-8j"></a>夜雨泽香，<a id="a-8k"></a>昼则清和。<a id="a-8l"></a>是时，<a id="a-8m"></a>鸡头城中有罗刹鬼，<a id="a-8n"></a>名曰叶华，<a id="a-8o"></a>所行顺法，<a id="a-8p"></a>不违正教，<a id="a-8q"></a>伺人民寝寐之后，<a id="a-8r"></a>除去秽恶诸不净者，<a id="a-8s"></a>又以香汁而洒其地，<a id="a-8t"></a>极为香净。<a id="a-8u"></a>阿难当知：<a id="a-8v"></a>尔时，<a id="a-8w"></a>阎浮地东、<a id="a-8x"></a>西、<a id="a-8y"></a>南、<a id="a-8z"></a>北十万由旬，<a id="a-90"></a>诸山河石壁皆自消灭，<a id="a-91"></a>四大海水各据一方。</p>
  <p id="a92">“时，<a id="a-93"></a>阎浮地极为平整，<a id="a-94"></a>如镜清明。<a id="a-95"></a>举阎浮地内，<a id="a-96"></a>谷食丰贱，<a id="a-97"></a>人民炽盛，<a id="a-98"></a>多诸珍宝，<a id="a-99"></a>诸村落相近，<a id="a-9A"></a>鸡鸣相接。<a id="a-9B"></a>是时，<a id="a-9C"></a>弊华果树枯竭，<a id="a-9D"></a>秽恶亦自消灭；<a id="a-9E"></a>其余甘美果树，<a id="a-9F"></a>香气殊好者，<a id="a-9G"></a>皆生乎地。<a id="a-9H"></a>尔时，<a id="a-9I"></a>时气和适，<a id="a-9J"></a>四时顺节，<a id="a-9K"></a>人身之中无有百八之患，<a id="a-9L"></a>贪欲、<a id="a-9M"></a>瞋恚、<a id="a-9N"></a>愚痴不大殷勤。<a id="a-9O"></a>人心平均，<a id="a-9P"></a>皆同一意，<a id="a-9Q"></a>相见欢悦，<a id="a-9R"></a>善言相向，<a id="a-9S"></a>言辞一类，<a id="a-9T"></a>无有差别。<a id="a-9U"></a>如彼郁单曰人，<a id="a-9V"></a>而无有异。<a id="a-9W"></a>是时，<a id="a-9X"></a>阎浮地内人民大小皆同一向，<a id="a-9Y"></a>无若干之差别也。<a id="a-9Z"></a>彼时男女之类意欲大小便，<a id="a-9a"></a>地自然开；<a id="a-9b"></a>事讫之后，<a id="a-9c"></a>地复还合。<a id="a-9d"></a>尔时，<a id="a-9e"></a>阎浮地内自然生粳米，<a id="a-9f"></a>亦无皮裹，<a id="a-9g"></a>极为香美，<a id="a-9h"></a>食无患苦。<a id="a-9i"></a>所谓金银、<a id="a-9j"></a>珍宝、<a id="a-9k"></a>砗磲、<a id="a-9l"></a>玛瑙、<a id="a-9m"></a>真珠、<a id="a-9n"></a>琥珀，<a id="a-9o"></a>各散在地，<a id="a-9p"></a>无人省录。<a id="a-9q"></a>是时，<a id="a-9r"></a>人民手执此宝，<a id="a-9s"></a>自相谓言：<a id="a-9t"></a>‘昔者之人由此宝故，<a id="a-9u"></a>各相伤害，<a id="a-9v"></a>系闭牢狱，<a id="a-9w"></a>更无数苦恼；<a id="a-9x"></a>如今此宝与瓦石同流，<a id="a-9y"></a>无人守护。<a id="a-9z"></a>’</p>
  <p id="aA0">“尔时，<a id="a-A1"></a>法王出现，<a id="a-A2"></a>名曰蠰佉，<a id="a-A3"></a>正法治化，<a id="a-A4"></a>七宝成就。<a id="a-A5"></a>所谓七宝者：<a id="a-A6"></a>轮宝、<a id="a-A7"></a>象宝、<a id="a-A8"></a>马宝、<a id="a-A9"></a>珠宝、<a id="a-AA"></a>玉女宝、<a id="a-AB"></a>典兵宝、<a id="a-AC"></a>守藏之宝，<a id="a-AD"></a>是谓七宝。<a id="a-AE"></a>领此阎浮地内，<a id="a-AF"></a>不以刀杖，<a id="a-AG"></a>自然靡伏。<a id="a-AH"></a>如今，<a id="a-AI"></a>阿难，<a id="a-AJ"></a>四珍之藏：<a id="a-AK"></a>乾陀越国伊罗钵宝藏，<a id="a-AL"></a>多诸珍琦异物，<a id="a-AM"></a>不可称计；<a id="a-AN"></a>第二弥梯罗国般绸大藏，<a id="a-AO"></a>亦多珍宝；<a id="a-AP"></a>第三须赖吒大国有宝藏，<a id="a-AQ"></a>亦多珍宝；<a id="a-AR"></a>第四婆罗柰蠰佉有大藏，<a id="a-AS"></a>多诸珍宝，<a id="a-AT"></a>不可称计。<a id="a-AU"></a>此四大藏自然应现，<a id="a-AV"></a>诸守藏人各来白王：<a id="a-AW"></a>‘惟愿大王以此宝藏之物，<a id="a-AX"></a>惠施贫穷！<a id="a-AY"></a>’尔时，<a id="a-AZ"></a>蠰佉大王得此宝已，<a id="a-Aa"></a>亦复不省录之，<a id="a-Ab"></a>意无财物之想。<a id="a-Ac"></a>时，<a id="a-Ad"></a>阎浮地内自然树上生衣，<a id="a-Ae"></a>极细柔软，<a id="a-Af"></a>人取著之，<a id="a-Ag"></a>如今郁单曰人自然树上生衣，<a id="a-Ah"></a>而无有异。</p>
  <p id="aAi">“尔时，<a id="a-Aj"></a>彼王有大臣，<a id="a-Ak"></a>名曰修梵摩，<a id="a-Al"></a>是王少小同好，<a id="a-Am"></a>王甚爱敬；<a id="a-An"></a>又且颜貌端正，<a id="a-Ao"></a>不长、<a id="a-Ap"></a>不短、<a id="a-Aq"></a>不肥、<a id="a-Ar"></a>不瘦，<a id="a-As"></a>不白、<a id="a-At"></a>不黑、<a id="a-Au"></a>不老、<a id="a-Av"></a>不少。<a id="a-Aw"></a>是时，<a id="a-Ax"></a>修梵摩有妻，<a id="a-Ay"></a>名曰梵摩越，<a id="a-Az"></a>玉女中最极为殊妙，<a id="a-B0"></a>如天帝妃，<a id="a-B1"></a>口作优钵莲华香，<a id="a-B2"></a>身作栴檀香，<a id="a-B3"></a>诸妇人八十四态，<a id="a-B4"></a>永无复有，<a id="a-B5"></a>亦无疾病乱想之念。<a id="a-B6"></a>尔时，<a id="a-B7"></a>弥勒菩萨于兜率天，<a id="a-B8"></a>观察父母不老、<a id="a-B9"></a>不少，<a id="a-BA"></a>便降神下应，<a id="a-BB"></a>从右胁生，<a id="a-BC"></a>如我今日右胁生无异，<a id="a-BD"></a>弥勒菩萨亦复如是。<a id="a-BE"></a>兜率诸天各各唱令：<a id="a-BF"></a>‘弥勒菩萨已降神下。<a id="a-BG"></a>’是时，<a id="a-BH"></a>修梵摩即与子立字，<a id="a-BI"></a>名曰弥勒，<a id="a-BJ"></a>有三十二相、<a id="a-BK"></a>八十种好庄严其身，<a id="a-BL"></a>身黄金色。<a id="a-BM"></a>尔时，<a id="a-BN"></a>人寿极长，<a id="a-BO"></a>无有诸患，<a id="a-BP"></a>皆寿八万四千岁，<a id="a-BQ"></a>女人年五百岁然后出适。<a id="a-BR"></a>尔时，<a id="a-BS"></a>弥勒在家未经几时，<a id="a-BT"></a>便当出家学道。</p>
  <p id="aBU">“尔时，<a id="a-BV"></a>去鸡头城不远，<a id="a-BW"></a>有道树名曰龙华，<a id="a-BX"></a>高一由旬，<a id="a-BY"></a>广五百步。<a id="a-BZ"></a>时，<a id="a-Ba"></a>弥勒菩萨坐彼树下，<a id="a-Bb"></a>成无上道果；<a id="a-Bc"></a>当其夜半，<a id="a-Bd"></a>弥勒出家，<a id="a-Be"></a>即其夜成无上道。<a id="a-Bf"></a>时，<a id="a-Bg"></a>三千大千刹土，<a id="a-Bh"></a>六变震动，<a id="a-Bi"></a>地神各各相告曰：<a id="a-Bj"></a>‘今弥勒已成佛！<a id="a-Bk"></a>’转至闻四天王宫：<a id="a-Bl"></a>‘弥勒已成佛道！<a id="a-Bm"></a>’转转闻彻三十三天、<a id="a-Bn"></a>焰天、<a id="a-Bo"></a>兜率天、<a id="a-Bp"></a>化自在天、<a id="a-Bq"></a>他化自在天，<a id="a-Br"></a>声展转乃至梵天：<a id="a-Bs"></a>‘弥勒已成佛道！<a id="a-Bt"></a>’尔时，<a id="a-Bu"></a>魔名大将，<a id="a-Bv"></a>以法治化，<a id="a-Bw"></a>闻如来名教音响之声，<a id="a-Bx"></a>欢喜踊跃，<a id="a-By"></a>不能自胜，<a id="a-Bz"></a>七日七夜不眠不寐。<a id="a-C0"></a>是时，<a id="a-C1"></a>魔王将欲界无数天人，<a id="a-C2"></a>至弥勒佛所，<a id="a-C3"></a>恭敬礼拜。</p>
  <p id="aC4">“弥勒圣尊与诸天渐渐说法微妙之论，<a id="a-C5"></a>所谓论者：<a id="a-C6"></a>施论、<a id="a-C7"></a>戒论、<a id="a-C8"></a>生天之论，<a id="a-C9"></a>欲不净想，<a id="a-CA"></a>出要为妙。<a id="a-CB"></a>尔时，<a id="a-CC"></a>弥勒见诸人民已发心欢喜，<a id="a-CD"></a>诸佛世尊常所说法——苦、<a id="a-CE"></a>集、<a id="a-CF"></a>尽、<a id="a-CG"></a>道，<a id="a-CH"></a>悉与诸天人广分别其义。<a id="a-CI"></a>尔时，<a id="a-CJ"></a>座上八万四千天子诸尘垢尽，<a id="a-CK"></a>得法眼净。<a id="a-CL"></a>尔时，<a id="a-CM"></a>大将魔王告彼界人民之类曰：<a id="a-CN"></a>‘汝等速出家。<a id="a-CO"></a>所以然者？<a id="a-CP"></a>弥勒今日已度彼岸，<a id="a-CQ"></a>亦当度汝等使至彼岸。<a id="a-CR"></a>’</p>
  <p id="aCS">“尔时，<a id="a-CT"></a>鸡头城中长者，<a id="a-CU"></a>名曰善财，<a id="a-CV"></a>闻魔王教令，<a id="a-CW"></a>又闻佛音响，<a id="a-CX"></a>将八万四千众，<a id="a-CY"></a>至弥勒佛所，<a id="a-CZ"></a>头面礼足，<a id="a-Ca"></a>在一面坐。<a id="a-Cb"></a>尔时，<a id="a-Cc"></a>弥勒渐与说法微妙之论，<a id="a-Cd"></a>所谓论者：<a id="a-Ce"></a>施论、<a id="a-Cf"></a>戒论、<a id="a-Cg"></a>生天之论，<a id="a-Ch"></a>欲不净想，<a id="a-Ci"></a>出要为妙。<a id="a-Cj"></a>尔时，<a id="a-Ck"></a>弥勒见诸人民心开意解，<a id="a-Cl"></a>如诸佛世尊常所说法——苦、<a id="a-Cm"></a>集、<a id="a-Cn"></a>尽、<a id="a-Co"></a>道，<a id="a-Cp"></a>与诸人民广分别义。<a id="a-Cq"></a>尔时，<a id="a-Cr"></a>座上八万四千人，<a id="a-Cs"></a>诸尘垢尽，<a id="a-Ct"></a>得法眼净。<a id="a-Cu"></a>是时，<a id="a-Cv"></a>善财与八万四千人等，<a id="a-Cw"></a>即前白佛：<a id="a-Cx"></a>‘求索出家，<a id="a-Cy"></a>善修梵行，<a id="a-Cz"></a>尽成阿罗汉道。<a id="a-D0"></a>’尔时，<a id="a-D1"></a>弥勒初会八万四千阿罗汉。</p>
  <p id="aD2">“是时，<a id="a-D3"></a>蠰佉王闻弥勒已成佛道，<a id="a-D4"></a>便往至佛所，<a id="a-D5"></a>欲得闻法。<a id="a-D6"></a>时，<a id="a-D7"></a>弥勒与说法，<a id="a-D8"></a>初善、<a id="a-D9"></a>中善、<a id="a-DA"></a>竟善，<a id="a-DB"></a>义理深邃。<a id="a-DC"></a>尔时，<a id="a-DD"></a>大王复于异时立太子，<a id="a-DE"></a>赐剃头师珍宝，<a id="a-DF"></a>复以杂宝与诸梵志，<a id="a-DG"></a>将八万四千众，<a id="a-DH"></a>往至佛所，<a id="a-DI"></a>求作沙门，<a id="a-DJ"></a>尽成道果，<a id="a-DK"></a>得阿罗汉。</p>
  <p id="aDL">“是时，<a id="a-DM"></a>修梵摩大长者闻弥勒已成佛道，<a id="a-DN"></a>将八万四千梵志之众，<a id="a-DO"></a>往至佛所，<a id="a-DP"></a>求作沙门，<a id="a-DQ"></a>得阿罗汉。<a id="a-DR"></a>唯修梵摩一人，<a id="a-DS"></a>断三结使，<a id="a-DT"></a>必尽苦际。</p>
  <p id="aDU">“是时，<a id="a-DV"></a>佛母梵摩越复将八万四千婇女之众，<a id="a-DW"></a>往至佛所，<a id="a-DX"></a>求作沙门。<a id="a-DY"></a>是时，<a id="a-DZ"></a>诸女人尽得罗汉。<a id="a-Da"></a>唯有梵摩越一人，<a id="a-Db"></a>断三结使，<a id="a-Dc"></a>成须陀洹。</p>
  <p id="aDd">“尔时，<a id="a-De"></a>诸刹利妇闻弥勒如来出现世间，<a id="a-Df"></a>成等正觉，<a id="a-Dg"></a>数千万众往至佛所，<a id="a-Dh"></a>头面礼足，<a id="a-Di"></a>在一面坐，<a id="a-Dj"></a>各各生心，<a id="a-Dk"></a>求作沙门，<a id="a-Dl"></a>出家学道，<a id="a-Dm"></a>或有越次取证，<a id="a-Dn"></a>或有不取证者。<a id="a-Do"></a>尔时，<a id="a-Dp"></a>阿难，<a id="a-Dq"></a>其不越次取证者，<a id="a-Dr"></a>尽是奉法之人，<a id="a-Ds"></a>患厌一切世间不可乐想。<a id="a-Dt"></a>尔时，<a id="a-Du"></a>弥勒当说三乘之教。<a id="a-Dv"></a>如我今日弟子之中，<a id="a-Dw"></a>大迦葉者行十二头陀，<a id="a-Dx"></a>过去诸佛所善修梵行，<a id="a-Dy"></a>此人常佐弥勒，<a id="a-Dz"></a>劝化人民。<a id="a-E0"></a>”</p>
  <p id="aE1">尔时，<a id="a-E2"></a>迦葉去如来不远，<a id="a-E3"></a>结跏趺坐，<a id="a-E4"></a>正身正意，<a id="a-E5"></a>系念在前。<a id="a-E6"></a>尔时，<a id="a-E7"></a>世尊告迦葉曰：<a id="a-E8"></a>“吾今年已衰耗，<a id="a-E9"></a>年向八十余。<a id="a-EA"></a>然今如来有四大声闻，<a id="a-EB"></a>堪任游化，<a id="a-EC"></a>智慧无尽，<a id="a-ED"></a>众德具足。<a id="a-EE"></a>云何为四？<a id="a-EF"></a>所谓大迦葉比丘、<a id="a-EG"></a>君屠钵汉比丘、<a id="a-EH"></a>宾头卢比丘、<a id="a-EI"></a>罗云比丘。<a id="a-EJ"></a>汝等四大声闻要不般涅槃，<a id="a-EK"></a>须吾法没尽，<a id="a-EL"></a>然后乃当般涅槃。<a id="a-EM"></a>大迦葉亦不应般涅槃，<a id="a-EN"></a>要须弥勒出现世间。<a id="a-EO"></a>所以然者？<a id="a-EP"></a>弥勒所化弟子，<a id="a-EQ"></a>尽是释迦文佛弟子，<a id="a-ER"></a>由我遗化得尽有漏。<a id="a-ES"></a>摩竭国界毗提村中，<a id="a-ET"></a>大迦葉于彼山中住。<a id="a-EU"></a>又弥勒如来将无数千人众，<a id="a-EV"></a>前后围绕，<a id="a-EW"></a>往至此山中，<a id="a-EX"></a>遂蒙佛恩，<a id="a-EY"></a>诸鬼神当与开门，<a id="a-EZ"></a>使得见迦葉禅窟。</p>
  <p id="aEa">“是时，<a id="a-Eb"></a>弥勒伸右手指示迦葉，<a id="a-Ec"></a>告诸人民：<a id="a-Ed"></a>‘过去久远释迦文佛弟子，<a id="a-Ee"></a>名曰迦葉，<a id="a-Ef"></a>今日现在，<a id="a-Eg"></a>头陀苦行最为第一。<a id="a-Eh"></a>’是时，<a id="a-Ei"></a>诸人民见已，<a id="a-Ej"></a>叹未曾有，<a id="a-Ek"></a>无数百千众生，<a id="a-El"></a>诸尘垢尽，<a id="a-Em"></a>得法眼净。<a id="a-En"></a>或复有众生，<a id="a-Eo"></a>见迦葉身已，<a id="a-Ep"></a>此名为最初之会，<a id="a-Eq"></a>九十六亿人，<a id="a-Er"></a>皆得阿罗汉。<a id="a-Es"></a>斯等之人皆是我弟子。<a id="a-Et"></a>所以然者？<a id="a-Eu"></a>悉由受我教训之所致也。<a id="a-Ev"></a>亦由四事因缘：<a id="a-Ew"></a>惠施、<a id="a-Ex"></a>仁爱、<a id="a-Ey"></a>利人、<a id="a-Ez"></a>等利。<a id="a-F0"></a>尔时，<a id="a-F1"></a>阿难，<a id="a-F2"></a>弥勒如来当取迦葉僧伽梨著之。<a id="a-F3"></a>是时，<a id="a-F4"></a>迦葉身体奄然星散。<a id="a-F5"></a>是时，<a id="a-F6"></a>弥勒复取种种香华，<a id="a-F7"></a>供养迦葉。<a id="a-F8"></a>所以然者？<a id="a-F9"></a>诸佛世尊有恭敬心于正法故。<a id="a-FA"></a>弥勒亦由我所受正法化，<a id="a-FB"></a>得成无上正真之道。</p>
  <p id="aFC">“阿难当知：<a id="a-FD"></a>弥勒佛第二会时，<a id="a-FE"></a>有九十四亿人，<a id="a-FF"></a>皆是阿罗汉，<a id="a-FG"></a>亦复是我遗教弟子，<a id="a-FH"></a>行四事供养之所致也。<a id="a-FI"></a>又弥勒第三之会九十二亿人，<a id="a-FJ"></a>皆是阿罗汉，<a id="a-FK"></a>亦复是我遗教弟子。<a id="a-FL"></a>”</p>
  <p id="aFM">“尔时，<a id="a-FN"></a>比丘姓号皆名慈氏弟子，<a id="a-FO"></a>如我今日诸声闻皆称释迦弟子。<a id="a-FP"></a>尔时，<a id="a-FQ"></a>弥勒与诸弟子说法：<a id="a-FR"></a>‘汝等比丘，<a id="a-FS"></a>当思惟无常之想、<a id="a-FT"></a>乐有苦想、<a id="a-FU"></a>计我无我想、<a id="a-FV"></a>实有空想、<a id="a-FW"></a>色变之想、<a id="a-FX"></a>青瘀之想、<a id="a-FY"></a>膖胀之想、<a id="a-FZ"></a>食不消想、<a id="a-Fa"></a>血想、<a id="a-Fb"></a>一切世间不可乐想。<a id="a-Fc"></a>所以然者？<a id="a-Fd"></a>比丘当知：<a id="a-Fe"></a>此十想者，<a id="a-Ff"></a>皆是过去释迦文佛与汝等说，<a id="a-Fg"></a>令得尽有漏、<a id="a-Fh"></a>心得解脱。<a id="a-Fi"></a>若复此众中释迦文佛弟子，<a id="a-Fj"></a>过去时修于梵行，<a id="a-Fk"></a>来至我所；<a id="a-Fl"></a>或于释迦文佛所，<a id="a-Fm"></a>奉持其法，<a id="a-Fn"></a>来至我所；<a id="a-Fo"></a>或复于释迦文佛所，<a id="a-Fp"></a>供养三宝，<a id="a-Fq"></a>来至我所；<a id="a-Fr"></a>或于释迦文佛所，<a id="a-Fs"></a>弹指之顷，<a id="a-Ft"></a>修于善本，<a id="a-Fu"></a>来至此间；<a id="a-Fv"></a>或于释迦文佛所，<a id="a-Fw"></a>行四等心，<a id="a-Fx"></a>来至此者；<a id="a-Fy"></a>或于释迦文佛所，<a id="a-Fz"></a>受持五戒、<a id="a-G0"></a>三自归，<a id="a-G1"></a>来至我所；<a id="a-G2"></a>或于释迦文佛所，<a id="a-G3"></a>起神寺庙，<a id="a-G4"></a>来至我所；<a id="a-G5"></a>或于释迦文佛所，<a id="a-G6"></a>补治故寺，<a id="a-G7"></a>来至我所；<a id="a-G8"></a>或于释迦文佛所，<a id="a-G9"></a>受八关斋法，<a id="a-GA"></a>来至我所；<a id="a-GB"></a>或于释迦文佛所，<a id="a-GC"></a>香华供养，<a id="a-GD"></a>来至此者；<a id="a-GE"></a>或复于彼闻佛法，<a id="a-GF"></a>悲泣堕泪，<a id="a-GG"></a>来至我所；<a id="a-GH"></a>或复于释迦文佛，<a id="a-GI"></a>专意听法，<a id="a-GJ"></a>来至我所；<a id="a-GK"></a>复尽形寿善修梵行，<a id="a-GL"></a>来至我所；<a id="a-GM"></a>或复书读讽诵，<a id="a-GN"></a>来至我所者；<a id="a-GO"></a>承事供养，<a id="a-GP"></a>来至我所者。<a id="a-GQ"></a>’</p>
  <p id="aGR">“是时，<a id="a-GS"></a>弥勒便说此偈：</p>
  <p id="aGT">“‘增益戒闻德，<a id="a-GU"></a>禅及思惟业，</p>
  <p id="aGV">善修于梵行，<a id="a-GW"></a>而来至我所。</p>
  <p id="aGX">劝施发欢心，<a id="a-GY"></a>修行心原本，</p>
  <p id="aGZ">意无若干想，<a id="a-Ga"></a>皆来至我所。</p>
  <p id="aGb">或发平等心，<a id="a-Gc"></a>承事于诸佛，</p>
  <p id="aGd">饭食与圣众，<a id="a-Ge"></a>皆来至我所。</p>
  <p id="aGf">或诵戒契经，<a id="a-Gg"></a>善习与人说，</p>
  <p id="aGh">炽然于法本，<a id="a-Gi"></a>今来至我所。</p>
  <p id="aGj">释种善能化，<a id="a-Gk"></a>供养诸舍利，</p>
  <p id="aGl">承事法供养，<a id="a-Gm"></a>今来至我所。</p>
  <p id="aGn">若有书写经，<a id="a-Go"></a>颁宣于素上，</p>
  <p id="aGp">其有供养经，<a id="a-Gq"></a>皆来至我所。</p>
  <p id="aGr">缯彩及众物，<a id="a-Gs"></a>供养于神寺，</p>
  <p id="aGt">自称南无佛，<a id="a-Gu"></a>皆来至我所。</p>
  <p id="aGv">供养于现在，<a id="a-Gw"></a>诸佛过去者，</p>
  <p id="aGx">禅定正平等，<a id="a-Gy"></a>亦无有增减。</p>
  <p id="aGz">是故于佛法，<a id="a-H0"></a>承事于圣众，</p>
  <p id="aH1">专心事三宝，<a id="a-H2"></a>必至无为处。<a id="a-H3"></a>’</p>
  <p id="aH4">“阿难当知：<a id="a-H5"></a>弥勒如来在彼众中当说此偈。<a id="a-H6"></a>尔时，<a id="a-H7"></a>众中诸天、<a id="a-H8"></a>人民思惟此十想，<a id="a-H9"></a>十一姟人诸尘垢尽，<a id="a-HA"></a>得法眼净。<a id="a-HB"></a>”</p>
  <p id="aHC">“弥勒如来千岁之中，<a id="a-HD"></a>众僧无有瑕秽，<a id="a-HE"></a>尔时恒以一偈，<a id="a-HF"></a>以为禁戒：</p>
  <p id="aHG">“‘口意不行恶，<a id="a-HH"></a>身亦无所犯，</p>
  <p id="aHI">当除此三行，<a id="a-HJ"></a>速脱生死渊。<a id="a-HK"></a>’</p>
  <p id="aHL">“过千岁之后，<a id="a-HM"></a>当有犯戒之人，<a id="a-HN"></a>遂复立戒。<a id="a-HO"></a>”</p>
  <p id="aHP">“弥勒如来当寿八万四千岁，<a id="a-HQ"></a>般涅槃后，<a id="a-HR"></a>遗法当存八万四千岁。<a id="a-HS"></a>所以然者？<a id="a-HT"></a>尔时众生皆是利根。<a id="a-HU"></a>其有善男子、<a id="a-HV"></a>善女人，<a id="a-HW"></a>欲得见弥勒佛，<a id="a-HX"></a>及三会声闻众，<a id="a-HY"></a>及鸡头城，<a id="a-HZ"></a>及见蠰佉王，<a id="a-Ha"></a>并四大藏珍宝者，<a id="a-Hb"></a>欲食自然粳米，<a id="a-Hc"></a>并著自然衣裳，<a id="a-Hd"></a>身坏命终生天上者，<a id="a-He"></a>彼善男子、<a id="a-Hf"></a>善女人，<a id="a-Hg"></a>当勤加精进，<a id="a-Hh"></a>无生懈怠，<a id="a-Hi"></a>亦当供养诸法师承事，<a id="a-Hj"></a>名华、<a id="a-Hk"></a>捣香种种供养，<a id="a-Hl"></a>无令有失。<a id="a-Hm"></a>如是，<a id="a-Hn"></a>阿难，<a id="a-Ho"></a>当作是学！<a id="a-Hp"></a>”</p>
  <p id="aHq">尔时，<a id="a-Hr"></a>阿难及诸大会闻佛所说，<a id="a-Hs"></a>欢喜奉行。</p>
  <p id="aHt">闻如是：<a id="a-Hu"></a>一时，<a id="a-Hv"></a>佛在舍卫国祇树给孤独园。</p>
  <p id="aHw">尔时，<a id="a-Hx"></a>众多比丘集普会讲堂，<a id="a-Hy"></a>各生此念：<a id="a-Hz"></a>“今如来甚奇！<a id="a-I0"></a>甚特！<a id="a-I1"></a>过去取般涅槃者，<a id="a-I2"></a>亦复知彼姓名、<a id="a-I3"></a>种族、<a id="a-I4"></a>持戒、<a id="a-I5"></a>翼从，<a id="a-I6"></a>皆悉分明；<a id="a-I7"></a>三昧、<a id="a-I8"></a>智慧、<a id="a-I9"></a>解脱、<a id="a-IA"></a>解脱见慧，<a id="a-IB"></a>身寿有长短，<a id="a-IC"></a>皆悉知之。<a id="a-ID"></a>云何，<a id="a-IE"></a>诸贤，<a id="a-IF"></a>为是如来分别法处，<a id="a-IG"></a>极为清净，<a id="a-IH"></a>知彼诸佛姓字所出之处乎？<a id="a-II"></a>为是诸天来至佛所而告此耶？<a id="a-IJ"></a>”</p>
  <p id="aIK">尔时，<a id="a-IL"></a>世尊以天耳彻闻众多比丘各兴此论，<a id="a-IM"></a>便往至诸比丘所，<a id="a-IN"></a>在中央坐。<a id="a-IO"></a>尔时，<a id="a-IP"></a>世尊告诸比丘：<a id="a-IQ"></a>“汝等集此为何等论？<a id="a-IR"></a>欲说何法？<a id="a-IS"></a>”</p>
  <p id="aIT">诸比丘白佛言：<a id="a-IU"></a>“我等集此，<a id="a-IV"></a>论正法之要。<a id="a-IW"></a>诸人各兴此论议：<a id="a-IX"></a>‘如来甚奇！<a id="a-IY"></a>甚特！<a id="a-IZ"></a>乃能知过去诸佛世尊名字姓号，<a id="a-Ia"></a>智慧多少，<a id="a-Ib"></a>靡不贯博，<a id="a-Ic"></a>甚可奇雅！<a id="a-Id"></a>云何，<a id="a-Ie"></a>诸贤，<a id="a-If"></a>为是如来分别法界，<a id="a-Ig"></a>极为清净，<a id="a-Ih"></a>知彼诸佛姓字所出之处乎？<a id="a-Ii"></a>为是诸天来至佛所而告此耶？<a id="a-Ij"></a>’”</p>
  <p id="aIk">尔时，<a id="a-Il"></a>世尊告诸比丘：<a id="a-Im"></a>“汝等欲得闻过去诸佛神智之力乎？<a id="a-In"></a>姓字名号、<a id="a-Io"></a>寿命长短耶？<a id="a-Ip"></a>”</p>
  <p id="aIq">诸比丘对曰：<a id="a-Ir"></a>“今正是时，<a id="a-Is"></a>惟愿世尊敷演其义！<a id="a-It"></a>”</p>
  <p id="aIu">佛告诸比丘：<a id="a-Iv"></a>“汝等善思念之，<a id="a-Iw"></a>吾当与汝广演其义。<a id="a-Ix"></a>”尔时，<a id="a-Iy"></a>众多比丘从佛受教。</p>
  <p id="aIz">世尊告曰：<a id="a-J0"></a>“比丘当知：<a id="a-J1"></a>过去九十一劫有佛出世，<a id="a-J2"></a>号毗婆尸如来、<a id="a-J3"></a>至真、<a id="a-J4"></a>等正觉。<a id="a-J5"></a>复次，<a id="a-J6"></a>三十一劫有佛出世，<a id="a-J7"></a>名式诘如来、<a id="a-J8"></a>至真、<a id="a-J9"></a>等正觉。<a id="a-JA"></a>复于彼三十一劫内有佛，<a id="a-JB"></a>名毗舍罗婆如来出世。<a id="a-JC"></a>于此贤劫中有佛出世，<a id="a-JD"></a>名拘屡孙如来。<a id="a-JE"></a>复于贤劫中有佛出世，<a id="a-JF"></a>名拘那含牟尼如来、<a id="a-JG"></a>至真、<a id="a-JH"></a>等正觉。<a id="a-JI"></a>复于贤劫中有佛出世，<a id="a-JJ"></a>名曰迦葉。<a id="a-JK"></a>复于贤劫中，<a id="a-JL"></a>我出现世，<a id="a-JM"></a>释迦文如来、<a id="a-JN"></a>至真、<a id="a-JO"></a>等正觉。<a id="a-JP"></a>”</p>
  <p id="aJQ">尔时，<a id="a-JR"></a>世尊便说此偈：</p>
  <p id="aJS">“九十一劫中，<a id="a-JT"></a>有佛毗婆尸。</p>
  <p id="aJU">三十一劫中，<a id="a-JV"></a>式诘如来出。</p>
  <p id="aJW">复于彼劫中，<a id="a-JX"></a>毗舍如来现。</p>
  <p id="aJY">今日贤劫中，<a id="a-JZ"></a>四佛复出世，</p>
  <p id="aJa">拘孙、<a id="a-Jb"></a>那、<a id="a-Jc"></a>迦葉，<a id="a-Jd"></a>如日照世间。</p>
  <p id="aJe">欲知名字者，<a id="a-Jf"></a>其号悉如是。</p>
  <p id="aJg">“毗婆尸如来者出刹利种，<a id="a-Jh"></a>式诘如来亦出刹利种，<a id="a-Ji"></a>毗舍罗婆如来亦出刹利种，<a id="a-Jj"></a>拘屡孙如求出婆罗门种，<a id="a-Jk"></a>拘那含牟尼如来出婆罗门种，<a id="a-Jl"></a>迦葉如来出婆罗门种，<a id="a-Jm"></a>如我今出刹利种。<a id="a-Jn"></a>”</p>
  <p id="aJo">尔时，<a id="a-Jp"></a>世尊便说此偈：</p>
  <p id="aJq">“前佛有现者，<a id="a-Jr"></a>皆出刹利种，</p>
  <p id="aJs">拘孙至迦葉，<a id="a-Jt"></a>出于婆罗门。</p>
  <p id="aJu">最尊无能及，<a id="a-Jv"></a>我今天人师，</p>
  <p id="aJw">诸根而淡泊，<a id="a-Jx"></a>出于刹利姓。</p>
  <p id="aJy">“毗婆尸如来姓瞿昙，<a id="a-Jz"></a>式诘如来亦出瞿昙，<a id="a-K0"></a>毗舍罗婆亦出瞿昙，<a id="a-K1"></a>迦葉如来出迦葉姓，<a id="a-K2"></a>拘楼孙、<a id="a-K3"></a>拘那含牟尼亦出迦葉姓，<a id="a-K4"></a>同上而无异，<a id="a-K5"></a>我今如来姓瞿昙。<a id="a-K6"></a>”</p>
  <p id="aK7">尔时，<a id="a-K8"></a>世尊便说此偈：</p>
  <p id="aK9">“如初诸三佛，<a id="a-KA"></a>出于瞿昙种，</p>
  <p id="aKB">后三至迦葉，<a id="a-KC"></a>出于迦葉姓。</p>
  <p id="aKD">如我今现在，<a id="a-KE"></a>天人所奉敬，</p>
  <p id="aKF">诸根而淡泊，<a id="a-KG"></a>出于瞿昙姓。</p>
  <p id="aKH">“比丘当知：<a id="a-KI"></a>毗婆尸如来姓拘邻若，<a id="a-KJ"></a>式诘如来亦出拘邻若，<a id="a-KK"></a>毗舍罗婆如来亦出拘邻若，<a id="a-KL"></a>拘屡孙如来出婆罗堕，<a id="a-KM"></a>拘那含牟尼如来亦出婆罗堕，<a id="a-KN"></a>迦葉如来亦出婆罗堕，<a id="a-KO"></a>如我今如来、<a id="a-KP"></a>至真、<a id="a-KQ"></a>等正觉出于拘邻若。<a id="a-KR"></a>”</p>
  <p id="aKS">尔时，<a id="a-KT"></a>世尊便说此偈：</p>
  <p id="aKU">“如初诸三佛，<a id="a-KV"></a>出于拘邻若，</p>
  <p id="aKW">后三至迦葉，<a id="a-KX"></a>出于婆罗堕。</p>
  <p id="aKY">如我今现在，<a id="a-KZ"></a>天人所奉敬，</p>
  <p id="aKa">诸根而淡泊，<a id="a-Kb"></a>出于拘邻若。</p>
  <p id="aKc">“毗婆尸如来坐波罗利华树下而成佛道，<a id="a-Kd"></a>式诘如来坐分陀利树下而成佛道，<a id="a-Ke"></a>毗舍罗婆如来坐波罗树下而成佛道，<a id="a-Kf"></a>拘屡孙如来坐尸利沙树下而成佛道，<a id="a-Kg"></a>拘那含牟尼如来坐优头跋罗树下而成佛道，<a id="a-Kh"></a>迦葉如来坐尼拘留树下而成道果，<a id="a-Ki"></a>如我今日如来坐吉祥树下而成佛道。<a id="a-Kj"></a>”</p>
  <p id="aKk">尔时，<a id="a-Kl"></a>世尊便说此偈：</p>
  <p id="aKm">“初一成佛道，<a id="a-Kn"></a>波罗利树下，</p>
  <p id="aKo">式坐分陀利，<a id="a-Kp"></a>毗舍坐波罗，</p>
  <p id="aKq">拘孙坐尸利，<a id="a-Kr"></a>拘那跋罗下，</p>
  <p id="aKs">迦葉拘留树，<a id="a-Kt"></a>吉祥我成道。</p>
  <p id="aKu">七佛天中天，<a id="a-Kv"></a>照明于世间，</p>
  <p id="aKw">因缘坐诸树，<a id="a-Kx"></a>各成其道果。</p>
  <p id="aKy">“毗婆尸如来弟子有十六万八千之众，<a id="a-Kz"></a>式诘如来弟子之众有十六万，<a id="a-L0"></a>毗舍罗婆如来弟子之众十万，<a id="a-L1"></a>拘屡孙如来弟子之众有八万人，<a id="a-L2"></a>拘那含牟尼如来弟子之众有七万人，<a id="a-L3"></a>迦葉如来弟子之众有六万众，<a id="a-L4"></a>如我今日弟子之众，<a id="a-L5"></a>有千二百五十人，<a id="a-L6"></a>皆是阿罗汉，<a id="a-L7"></a>诸漏永尽，<a id="a-L8"></a>无复诸缚。<a id="a-L9"></a>”</p>
  <p id="aLA">尔时，<a id="a-LB"></a>世尊便说此偈：</p>
  <p id="aLC">“百千六万八，<a id="a-LD"></a>毗婆尸弟子。</p>
  <p id="aLE">百千及六万，<a id="a-LF"></a>式诘弟子众。</p>
  <p id="aLG">百千比丘众，<a id="a-LH"></a>毗舍婆弟子。</p>
  <p id="aLI">拘孙八万众，<a id="a-LJ"></a>拘那含七万。</p>
  <p id="aLK">迦葉六万众，<a id="a-LL"></a>皆是阿罗汉。</p>
  <p id="aLM">我今释迦文，<a id="a-LN"></a>千二百五十，</p>
  <p id="aLO">皆是真人行，<a id="a-LP"></a>布现于法教；</p>
  <p id="aLQ">遗法余弟子，<a id="a-LR"></a>其数不可计。</p>
  <p id="aLS">“毗婆尸如来侍者，<a id="a-LT"></a>名曰大导师；<a id="a-LU"></a>式诘如来侍者，<a id="a-LV"></a>名曰善觉；<a id="a-LW"></a>毗舍罗婆如来侍者，<a id="a-LX"></a>名曰胜众；<a id="a-LY"></a>拘屡孙如来侍者，<a id="a-LZ"></a>名曰吉祥；<a id="a-La"></a>拘那含牟尼如来侍者，<a id="a-Lb"></a>名曰毗罗先；<a id="a-Lc"></a>迦葉如来侍者，<a id="a-Ld"></a>名曰导师；<a id="a-Le"></a>我今侍者，<a id="a-Lf"></a>名曰阿难。<a id="a-Lg"></a>”</p>
  <p id="aLh">尔时，<a id="a-Li"></a>世尊便说此偈：</p>
  <p id="aLj">“大道及善觉，<a id="a-Lk"></a>胜众与吉祥，</p>
  <p id="aLl">毗罗先、<a id="a-Lm"></a>导师，<a id="a-Ln"></a>阿难第七侍。</p>
  <p id="aLo">此人供养圣，<a id="a-Lp"></a>无有不得时，</p>
  <p id="aLq">讽诵又受持，<a id="a-Lr"></a>不失其义理。</p>
  <p id="aLs">“毗婆尸如来寿八万四千岁，<a id="a-Lt"></a>式诘如来寿七万岁，<a id="a-Lu"></a>毗舍罗婆如来寿六万岁，<a id="a-Lv"></a>拘屡孙如来寿五万岁，<a id="a-Lw"></a>拘那含如来寿四万岁，<a id="a-Lx"></a>迦葉如来寿二万岁，<a id="a-Ly"></a>如我今日寿极减少，<a id="a-Lz"></a>极寿不过百岁。<a id="a-M0"></a>”</p>
  <p id="aM1">尔时，<a id="a-M2"></a>世尊便说斯偈：</p>
  <p id="aM3">“初佛八万四，<a id="a-M4"></a>次佛七万岁，</p>
  <p id="aM5">毗舍婆六万，<a id="a-M6"></a>拘留寿五万，</p>
  <p id="aM7">二万二万年，<a id="a-M8"></a>是拘那含寿，</p>
  <p id="aM9">迦葉寿二万，<a id="a-MA"></a>唯我寿百年。</p>
  <p id="aMB">“如是，<a id="a-MC"></a>诸比丘，<a id="a-MD"></a>如来观知诸佛姓名号字皆悉分明，<a id="a-ME"></a>种类出处靡不贯练，<a id="a-MF"></a>持戒、<a id="a-MG"></a>智慧、<a id="a-MH"></a>禅定、<a id="a-MI"></a>解脱皆悉了知。<a id="a-MJ"></a>”</p>
  <p id="aMK">尔时，<a id="a-ML"></a>阿难白世尊言：<a id="a-MM"></a>“如来亦说，<a id="a-MN"></a>过去恒沙诸佛取灭度者，<a id="a-MO"></a>如来亦知；<a id="a-MP"></a>当来恒沙诸佛方当来者，<a id="a-MQ"></a>如来亦知。<a id="a-MR"></a>如来何故不记尔许佛所造，<a id="a-MS"></a>今但说七佛本末？<a id="a-MT"></a>”</p>
  <p id="aMU">佛告阿难：<a id="a-MV"></a>“皆有因缘本末故，<a id="a-MW"></a>如来说七佛之本末；<a id="a-MX"></a>过去恒沙诸佛，<a id="a-MY"></a>亦说七佛本末；<a id="a-MZ"></a>将来弥勒出现世时，<a id="a-Ma"></a>亦当记七佛之本未；<a id="a-Mb"></a>若师子应如来出时，<a id="a-Mc"></a>亦当记七佛之本末；<a id="a-Md"></a>若承柔顺佛出世时，<a id="a-Me"></a>亦当记七佛之本末；<a id="a-Mf"></a>若光焰佛出现世时，<a id="a-Mg"></a>亦当记七佛之名号；<a id="a-Mh"></a>若无垢佛出现世时，<a id="a-Mi"></a>亦当记迦葉之本末；<a id="a-Mj"></a>若宝光佛出现世时，<a id="a-Mk"></a>亦当记释迦文之本末。<a id="a-Ml"></a>”</p>
  <p id="aMm">尔时，<a id="a-Mn"></a>世尊便说此偈：</p>
  <p id="aMo">“师子、<a id="a-Mp"></a>柔顺、<a id="a-Mq"></a>光，<a id="a-Mr"></a>无垢及宝光，</p>
  <p id="aMs">弥勒之次第，<a id="a-Mt"></a>皆当成佛道。</p>
  <p id="aMu">弥勒记式佛，<a id="a-Mv"></a>师子记毗舍，</p>
  <p id="aMw">柔顺记拘孙，<a id="a-Mx"></a>光焰记牟尼，</p>
  <p id="aMy">无垢记迦葉，<a id="a-Mz"></a>皆说曩所缘，</p>
  <p id="aN0">宝光成三佛，<a id="a-N1"></a>亦当记我号。</p>
  <p id="aN2">过去诸三佛，<a id="a-N3"></a>及以将来者，</p>
  <p id="aN4">皆当记七佛，<a id="a-N5"></a>曩所之本末。</p>
  <p id="aN6">“由此因缘故，<a id="a-N7"></a>如来记七佛名号耳！<a id="a-N8"></a>”</p>
  <p id="aN9">尔时，<a id="a-NA"></a>阿难白世尊言：<a id="a-NB"></a>“此经名何等？<a id="a-NC"></a>当云何奉行！<a id="a-ND"></a>”</p>
  <p id="aNE">佛告阿难：<a id="a-NF"></a>“此经名曰记佛名号，<a id="a-NG"></a>当念奉行！<a id="a-NH"></a>”</p>
  <p id="aNI">尔时，<a id="a-NJ"></a>阿难及诸比丘闻佛所说，<a id="a-NK"></a>欢喜奉行。</p>
  <p id="aNL">闻如是：<a id="a-NM"></a>一时，<a id="a-NN"></a>佛在罗阅城迦兰陀竹园所。</p>
  <p id="aNO">是时，<a id="a-NP"></a>师子长者往至舍利弗所，<a id="a-NQ"></a>头而礼足，<a id="a-NR"></a>在一面坐。<a id="a-NS"></a>尔时，<a id="a-NT"></a>师子长者白舍利弗言：<a id="a-NU"></a>“惟愿尊者当受我请！<a id="a-NV"></a>”</p>
  <p id="aNW">是时，<a id="a-NX"></a>舍利弗默然受请。<a id="a-NY"></a>是时，<a id="a-NZ"></a>长者见尊者默然受请，<a id="a-Na"></a>便从座起，<a id="a-Nb"></a>礼足而退。<a id="a-Nc"></a>复至大目揵连、<a id="a-Nd"></a>离越、<a id="a-Ne"></a>大迦葉、<a id="a-Nf"></a>阿那律、<a id="a-Ng"></a>迦旃延、<a id="a-Nh"></a>满愿子、<a id="a-Ni"></a>优婆离、<a id="a-Nj"></a>须菩提、<a id="a-Nk"></a>罗云、<a id="a-Nl"></a>均头沙弥，<a id="a-Nm"></a>如此上首者请五百人。<a id="a-Nn"></a>是时，<a id="a-No"></a>师子长者即还，<a id="a-Np"></a>办具种种极妙饮食，<a id="a-Nq"></a>敷好坐具，<a id="a-Nr"></a>又白：<a id="a-Ns"></a>“时到！<a id="a-Nt"></a>诸真人罗汉靡所不监，<a id="a-Nu"></a>今食具已办，<a id="a-Nv"></a>惟愿屈顾，<a id="a-Nw"></a>临覆下舍！<a id="a-Nx"></a>”</p>
  <p id="aNy">尔时，<a id="a-Nz"></a>诸大声闻各著三衣，<a id="a-O0"></a>持钵入城，<a id="a-O1"></a>至长者家。<a id="a-O2"></a>时，<a id="a-O3"></a>长者见诸最尊坐已定，<a id="a-O4"></a>手自斟酌，<a id="a-O5"></a>行种种饮食；<a id="a-O6"></a>见诸圣众食已讫，<a id="a-O7"></a>行清净水，<a id="a-O8"></a>人施一白氎，<a id="a-O9"></a>前受咒愿。</p>
  <p id="aOA">是时，<a id="a-OB"></a>尊者舍利弗与长者说极妙之法，<a id="a-OC"></a>便从座起而去，<a id="a-OD"></a>还诣静室。</p>
  <p id="aOE">尔时，<a id="a-OF"></a>罗云至世尊所，<a id="a-OG"></a>头而礼足，<a id="a-OH"></a>在一面坐。<a id="a-OI"></a>尔时，<a id="a-OJ"></a>世尊问曰：<a id="a-OK"></a>“汝今为从何来？<a id="a-OL"></a>”</p>
  <p id="aOM">罗云报云：<a id="a-ON"></a>“师子长者今日来见请。<a id="a-OO"></a>”</p>
  <p id="aOP">佛告之曰：<a id="a-OQ"></a>“云何，<a id="a-OR"></a>罗云，<a id="a-OS"></a>饮食为妙？<a id="a-OT"></a>为不妙？<a id="a-OU"></a>为细耶？<a id="a-OV"></a>为粗耶？<a id="a-OW"></a>”</p>
  <p id="aOX">罗云报曰：<a id="a-OY"></a>“饮食极妙，<a id="a-OZ"></a>又且丰多。<a id="a-Oa"></a>今此白氎，<a id="a-Ob"></a>从彼得之。<a id="a-Oc"></a>”</p>
  <p id="aOd">佛告罗云：<a id="a-Oe"></a>“众僧斯有几人？<a id="a-Of"></a>上座是谁？<a id="a-Og"></a>”</p>
  <p id="aOh">罗云白佛言：<a id="a-Oi"></a>“和尚舍利弗最为上首，<a id="a-Oj"></a>及诸神德弟子有五百人。<a id="a-Ok"></a>”</p>
  <p id="aOl">佛告罗云：<a id="a-Om"></a>“云何，<a id="a-On"></a>罗云，<a id="a-Oo"></a>彼长者获福为多乎？<a id="a-Op"></a>”</p>
  <p id="aOq">罗云白佛言：<a id="a-Or"></a>“唯然，<a id="a-Os"></a>世尊，<a id="a-Ot"></a>彼长者得福之报不可称计。<a id="a-Ou"></a>施一罗汉其福难限，<a id="a-Ov"></a>何况大神妙天人所敬奉！<a id="a-Ow"></a>今五百人均是真人，<a id="a-Ox"></a>其福有何可量？<a id="a-Oy"></a>”</p>
  <p id="aOz">佛告罗云：<a id="a-P0"></a>“今施五百罗汉之功德，<a id="a-P1"></a>若从众中僧次，<a id="a-P2"></a>请一沙门，<a id="a-P3"></a>请已，<a id="a-P4"></a>供养；<a id="a-P5"></a>计此众中差人之福，<a id="a-P6"></a>及与五百罗汉之福，<a id="a-P7"></a>百倍、<a id="a-P8"></a>千倍、<a id="a-P9"></a>巨亿万倍，<a id="a-PA"></a>不可以譬喻为比。<a id="a-PB"></a>所以然者？<a id="a-PC"></a>众中所差，<a id="a-PD"></a>其福难限，<a id="a-PE"></a>获甘露灭尽之处。<a id="a-PF"></a>罗云当知：<a id="a-PG"></a>犹如有人自誓说曰：<a id="a-PH"></a>‘吾要当饮此江河诸水。<a id="a-PI"></a>’彼人为堪任不乎？<a id="a-PJ"></a>”</p>
  <p id="aPK">罗云白佛言：<a id="a-PL"></a>“不也，<a id="a-PM"></a>世尊。<a id="a-PN"></a>所以然者？<a id="a-PO"></a>此阎浮地极为广大。<a id="a-PP"></a>此阎浮地有四大河：<a id="a-PQ"></a>一者、<a id="a-PR"></a>恒伽，<a id="a-PS"></a>二者、<a id="a-PT"></a>新头，<a id="a-PU"></a>三者、<a id="a-PV"></a>私陀，<a id="a-PW"></a>四者、<a id="a-PX"></a>博叉。<a id="a-PY"></a>一一河者，<a id="a-PZ"></a>从有五百，<a id="a-Pa"></a>然此人终不能饮水使尽，<a id="a-Pb"></a>但劳其功，<a id="a-Pc"></a>事终不成也。<a id="a-Pd"></a>”</p>
  <p id="aPe">“彼人复作是说：<a id="a-Pf"></a>‘我自有方便因缘，<a id="a-Pg"></a>可得饮诸水使尽。<a id="a-Ph"></a>’云何有因缘得饮诸水？<a id="a-Pi"></a>尔时，<a id="a-Pj"></a>彼人便作是念：<a id="a-Pk"></a>‘我当饮海水。<a id="a-Pl"></a>所以然者？<a id="a-Pm"></a>一切诸流，<a id="a-Pn"></a>皆归投乎海。<a id="a-Po"></a>’云何，<a id="a-Pp"></a>罗云，<a id="a-Pq"></a>彼人能得饮诸水乎？<a id="a-Pr"></a>”</p>
  <p id="aPs">罗云白佛言：<a id="a-Pt"></a>“如此方便可得饮水使尽。<a id="a-Pu"></a>所以然者？<a id="a-Pv"></a>一切诸流皆归乎海。<a id="a-Pw"></a>由此因缘故，<a id="a-Px"></a>彼人得饮水尽。<a id="a-Py"></a>”</p>
  <p id="aPz">佛告之曰：<a id="a-Q0"></a>“如是，<a id="a-Q1"></a>罗云，<a id="a-Q2"></a>一切私施犹如彼流，<a id="a-Q3"></a>或获福，<a id="a-Q4"></a>或不获福。<a id="a-Q5"></a>众僧者如彼大海。<a id="a-Q6"></a>所以然者？<a id="a-Q7"></a>流河决水以入于海，<a id="a-Q8"></a>便灭本名，<a id="a-Q9"></a>但有大海之名耳！<a id="a-QA"></a>罗云，<a id="a-QB"></a>此亦如是，<a id="a-QC"></a>今此十人皆从众中出，<a id="a-QD"></a>非众不成。<a id="a-QE"></a>云何为十？<a id="a-QF"></a>所谓向须陀洹、<a id="a-QG"></a>得须陀洹、<a id="a-QH"></a>向斯陀含、<a id="a-QI"></a>得斯陀含、<a id="a-QJ"></a>向阿那含、<a id="a-QK"></a>得阿那含、<a id="a-QL"></a>向阿罗汉、<a id="a-QM"></a>得阿罗汉、<a id="a-QN"></a>辟支佛、<a id="a-QO"></a>佛，<a id="a-QP"></a>是谓十人皆由众中，<a id="a-QQ"></a>非独自立。<a id="a-QR"></a>罗云，<a id="a-QS"></a>当以此方便，<a id="a-QT"></a>知其众中差者，<a id="a-QU"></a>其福不可限量。<a id="a-QV"></a>是故，<a id="a-QW"></a>罗云，<a id="a-QX"></a>善男子、<a id="a-QY"></a>善女人欲求其福不可称计，<a id="a-QZ"></a>当供养圣众。<a id="a-Qa"></a>罗云当知：<a id="a-Qb"></a>犹如有人以酥投水凝，<a id="a-Qc"></a>不得广普；<a id="a-Qd"></a>若以油投水，<a id="a-Qe"></a>则遍满其上。<a id="a-Qf"></a>是故，<a id="a-Qg"></a>罗云，<a id="a-Qh"></a>当念供养圣众比丘僧。<a id="a-Qi"></a>如是，<a id="a-Qj"></a>罗云，<a id="a-Qk"></a>当作是学！<a id="a-Ql"></a>”</p>
  <p id="aQm">尔时，<a id="a-Qn"></a>师子长者闻如来叹说施众之福，<a id="a-Qo"></a>不叹说余福。<a id="a-Qp"></a>尔时，<a id="a-Qq"></a>长者以余时，<a id="a-Qr"></a>往至世尊所，<a id="a-Qs"></a>头面礼足，<a id="a-Qt"></a>在一面坐。<a id="a-Qu"></a>尔时，<a id="a-Qv"></a>师子长者白世尊言：<a id="a-Qw"></a>“适闻如来而叹说施众之福，<a id="a-Qx"></a>不叹别请人之福，<a id="a-Qy"></a>自今已后常当供养圣众。<a id="a-Qz"></a>”</p>
  <p id="aR0">佛告之曰：<a id="a-R1"></a>“我不作尔说：<a id="a-R2"></a>‘当供养圣众，<a id="a-R3"></a>不供养余人。<a id="a-R4"></a>’今施畜生犹获其福，<a id="a-R5"></a>何况余人！<a id="a-R6"></a>但我所说者福有多少。<a id="a-R7"></a>所以然者？<a id="a-R8"></a>如来圣众可敬、<a id="a-R9"></a>可贵，<a id="a-RA"></a>是世间无上福田。<a id="a-RB"></a>今此众中有四向、<a id="a-RC"></a>四得及声闻乘、<a id="a-RD"></a>辟支佛乘、<a id="a-RE"></a>佛乘。<a id="a-RF"></a>其有善男子、<a id="a-RG"></a>善女人欲得三乘之道者，<a id="a-RH"></a>当从众中求之。<a id="a-RI"></a>所以然者？<a id="a-RJ"></a>三乘之道皆出乎众。<a id="a-RK"></a>长者，<a id="a-RL"></a>我观此因缘义，<a id="a-RM"></a>故而说此语耳！<a id="a-RN"></a>亦不教人应施圣众，<a id="a-RO"></a>不应施余人。<a id="a-RP"></a>”</p>
  <p id="aRQ">尔时，<a id="a-RR"></a>长者白世尊言：<a id="a-RS"></a>“如是，<a id="a-RT"></a>如尊教敕！<a id="a-RU"></a>自今已后，<a id="a-RV"></a>若作福业，<a id="a-RW"></a>尽当供养圣众，<a id="a-RX"></a>不选择人施。<a id="a-RY"></a>”</p>
  <p id="aRZ">尔时，<a id="a-Ra"></a>世尊与彼长者说微妙之法，<a id="a-Rb"></a>令发欢悦之心。<a id="a-Rc"></a>长者闻法已，<a id="a-Rd"></a>即从座起，<a id="a-Re"></a>头面礼足，<a id="a-Rf"></a>便退而去。</p>
  <p id="aRg">尔时，<a id="a-Rh"></a>师子长者意欲施立福业。<a id="a-Ri"></a>尔时，<a id="a-Rj"></a>诸天来告之曰：<a id="a-Rk"></a>“此是向须陀洹之人，<a id="a-Rl"></a>此是得须陀洹，<a id="a-Rm"></a>施此得福多，<a id="a-Rn"></a>施此得福少。<a id="a-Ro"></a>”</p>
  <p id="aRp">尔时，<a id="a-Rq"></a>天人即叹颂曰：</p>
  <p id="aRr">“如来叹择施，<a id="a-Rs"></a>与此诸德士，</p>
  <p id="aRt">施此获福多，<a id="a-Ru"></a>如良田生苗。<a id="a-Rv"></a>”</p>
  <p id="aRw">尔时，<a id="a-Rx"></a>师子长者默然不对。<a id="a-Ry"></a>尔时，<a id="a-Rz"></a>天人复语长者：<a id="a-S0"></a>“此是持戒人，<a id="a-S1"></a>此是犯戒人；<a id="a-S2"></a>此向须陀洹人，<a id="a-S3"></a>此是得须陀洹人；<a id="a-S4"></a>此向斯陀含人，<a id="a-S5"></a>此是得斯陀含人；<a id="a-S6"></a>此向阿那含，<a id="a-S7"></a>此得阿那含；<a id="a-S8"></a>此向阿罗汉，<a id="a-S9"></a>此得阿罗汉；<a id="a-SA"></a>此是声闻乘，<a id="a-SB"></a>此是辟支佛乘，<a id="a-SC"></a>此是佛乘，<a id="a-SD"></a>施此得福少，<a id="a-SE"></a>施此得福多。<a id="a-SF"></a>”</p>
  <p id="aSG">尔时，<a id="a-SH"></a>师子长者默然不对。<a id="a-SI"></a>何以故尔？<a id="a-SJ"></a>但忆如来教诫，<a id="a-SK"></a>不选择而施。</p>
  <p id="aSL">尔时，<a id="a-SM"></a>师子长者复以余时，<a id="a-SN"></a>至世尊所，<a id="a-SO"></a>头面礼足，<a id="a-SP"></a>在一面坐：<a id="a-SQ"></a>“我自忆念请圣众饭之，<a id="a-SR"></a>有天来告我言：<a id="a-SS"></a>‘此是持戒，<a id="a-ST"></a>此是犯戒；<a id="a-SU"></a>此人向须陀洹，<a id="a-SV"></a>此人得须陀洹乃至三乘皆悉分别。<a id="a-SW"></a>’又说此偈：</p>
  <p id="aSX">“‘如来叹择施，<a id="a-SY"></a>与此诸德士，</p>
  <p id="aSZ">施此获福多，<a id="a-Sa"></a>如良田生苗。<a id="a-Sb"></a>’</p>
  <p id="aSc">“时我复作是念：<a id="a-Sd"></a>‘如来教诫不可违戾，<a id="a-Se"></a>岂当生心选择施乎？<a id="a-Sf"></a>终无是非之心、<a id="a-Sg"></a>高下之意也。<a id="a-Sh"></a>’时我复作是念：<a id="a-Si"></a>‘我当尽施一切众生之类。<a id="a-Sj"></a>汝自持戒，<a id="a-Sk"></a>受福无穷；<a id="a-Sl"></a>若使犯戒，<a id="a-Sm"></a>自受其殃。<a id="a-Sn"></a>但悯众生，<a id="a-So"></a>非食不济命。<a id="a-Sp"></a>’”</p>
  <p id="aSq">佛告长者：<a id="a-Sr"></a>“善哉！<a id="a-Ss"></a>善哉！<a id="a-St"></a>长者，<a id="a-Su"></a>行过弘誓，<a id="a-Sv"></a>菩萨所施心恒平等。<a id="a-Sw"></a>长者当知：<a id="a-Sx"></a>若菩萨惠施之日，<a id="a-Sy"></a>诸天来告之：<a id="a-Sz"></a>‘族姓子当知：<a id="a-T0"></a>此是持戒人，<a id="a-T1"></a>此是犯戒人，<a id="a-T2"></a>施此得福多，<a id="a-T3"></a>施此得福少。<a id="a-T4"></a>’尔时，<a id="a-T5"></a>菩萨终无此心：<a id="a-T6"></a>‘此应施，<a id="a-T7"></a>此不应施。<a id="a-T8"></a>’然菩萨执意而无是非，<a id="a-T9"></a>亦不言此持戒，<a id="a-TA"></a>亦不言此犯戒。<a id="a-TB"></a>是故，<a id="a-TC"></a>长者，<a id="a-TD"></a>当念平等惠施，<a id="a-TE"></a>长夜之中获福无量！<a id="a-TF"></a>”</p>
  <p id="aTG">是时，<a id="a-TH"></a>师子长者忆如来教诫，<a id="a-TI"></a>熟视世尊，<a id="a-TJ"></a>意不移动，<a id="a-TK"></a>即于座上，<a id="a-TL"></a>得法眼净。<a id="a-TM"></a>是时，<a id="a-TN"></a>师子长者即从座起，<a id="a-TO"></a>头面礼足，<a id="a-TP"></a>便退而去。</p>
  <p id="aTQ">尔时，<a id="a-TR"></a>长者去未久，<a id="a-TS"></a>佛告诸比丘曰：<a id="a-TT"></a>“此师子长者忆平等施故，<a id="a-TU"></a>又视如来从头至足，<a id="a-TV"></a>即于座上得法眼净。<a id="a-TW"></a>”尔时，<a id="a-TX"></a>世尊告诸比丘：<a id="a-TY"></a>“我优婆塞中第一弟子平等施者，<a id="a-TZ"></a>所谓师子长者是。<a id="a-Ta"></a>”</p>
  <p id="aTb">尔时，<a id="a-Tc"></a>诸比丘闻佛所说，<a id="a-Td"></a>欢喜奉行。</p>
  <p id="aTe">闻如是：<a id="a-Tf"></a>一时，<a id="a-Tg"></a>佛在罗阅城迦兰陀竹园所，<a id="a-Th"></a>与大比丘众五百人俱。</p>
  <p id="aTi">尔时，<a id="a-Tj"></a>尊者舍利弗在耆阇崛山中屏猥之处，<a id="a-Tk"></a>补纳故衣。<a id="a-Tl"></a>尔时，<a id="a-Tm"></a>有十千梵迦夷天从梵天没，<a id="a-Tn"></a>来至舍利弗所，<a id="a-To"></a>头面礼足，<a id="a-Tp"></a>各围绕侍焉。<a id="a-Tq"></a>又以此偈而叹颂曰：</p>
  <p id="aTr">“归命人中上，<a id="a-Ts"></a>归命人中尊，</p>
  <p id="aTt">我等今不得，<a id="a-Tu"></a>为依何等禅？<a id="a-Tv"></a>”</p>
  <p id="aTw">是时，<a id="a-Tx"></a>十千梵迦夷天说此语已，<a id="a-Ty"></a>舍利弗默然可之。<a id="a-Tz"></a>尔时，<a id="a-U0"></a>诸天以见舍利弗默然可已，<a id="a-U1"></a>即礼足退去。<a id="a-U2"></a>诸天去未远，<a id="a-U3"></a>舍利弗即入金刚三昧。</p>
  <p id="aU4">是时有二鬼，<a id="a-U5"></a>一名、<a id="a-U6"></a>伽罗，<a id="a-U7"></a>二名、<a id="a-U8"></a>优波伽罗。<a id="a-U9"></a>毗沙门天王使遣至毗留勒天王所，<a id="a-UA"></a>欲论人、<a id="a-UB"></a>天之事。<a id="a-UC"></a>是时，<a id="a-UD"></a>二鬼从彼虚空而过，<a id="a-UE"></a>遥见舍利弗结跏跌座，<a id="a-UF"></a>系念在前，<a id="a-UG"></a>意寂然定。<a id="a-UH"></a>伽罗鬼谓彼鬼言：<a id="a-UI"></a>“我今堪任以拳打此沙门头。<a id="a-UJ"></a>”</p>
  <p id="aUK">优波伽罗鬼语第二鬼曰：<a id="a-UL"></a>“汝勿兴此意打沙门头。<a id="a-UM"></a>所以然者？<a id="a-UN"></a>此沙门极有神德，<a id="a-UO"></a>有大威力，<a id="a-UP"></a>此尊名舍利弗，<a id="a-UQ"></a>世尊弟子中聪明高才无复过是，<a id="a-UR"></a>智慧弟子中最为第一。<a id="a-US"></a>备于长夜，<a id="a-UT"></a>受苦无量。<a id="a-UU"></a>”</p>
  <p id="aUV">是时，<a id="a-UW"></a>彼鬼再三曰：<a id="a-UX"></a>“我能堪任打此沙门头。<a id="a-UY"></a>”</p>
  <p id="aUZ">优波伽罗鬼报曰：<a id="a-Ua"></a>“汝今不随我语者，<a id="a-Ub"></a>汝便住此，<a id="a-Uc"></a>吾欲舍汝去此。<a id="a-Ud"></a>”</p>
  <p id="aUe">恶鬼曰：<a id="a-Uf"></a>“汝畏此沙门乎？<a id="a-Ug"></a>”</p>
  <p id="aUh">优波伽罗鬼曰：<a id="a-Ui"></a>“我实畏之。<a id="a-Uj"></a>设汝以手打此沙门者，<a id="a-Uk"></a>此地当分为二分。<a id="a-Ul"></a>正尔，<a id="a-Um"></a>当暴风疾雨，<a id="a-Un"></a>地亦振动，<a id="a-Uo"></a>诸天惊动。<a id="a-Up"></a>地已振动，<a id="a-Uq"></a>四天王亦当惊怖；<a id="a-Ur"></a>四天王已知于我等，<a id="a-Us"></a>不安其所。<a id="a-Ut"></a>”</p>
  <p id="aUu">是时恶鬼曰：<a id="a-Uv"></a>“我今堪任辱此沙门。<a id="a-Uw"></a>”善鬼闻已，<a id="a-Ux"></a>便舍而去。</p>
  <p id="aUy">时，<a id="a-Uz"></a>彼恶鬼即以手打舍利弗头。<a id="a-V0"></a>是时，<a id="a-V1"></a>天地大动，<a id="a-V2"></a>四面有暴风疾雨，<a id="a-V3"></a>寻时来至，<a id="a-V4"></a>地即分为二分，<a id="a-V5"></a>此恶鬼即以全身堕地狱中。<a id="a-V6"></a>尔时，<a id="a-V7"></a>尊者舍利弗即从三昧起，<a id="a-V8"></a>整衣服，<a id="a-V9"></a>下耆阇崛山，<a id="a-VA"></a>往诣竹园至世尊所，<a id="a-VB"></a>头面礼足，<a id="a-VC"></a>在一面坐。</p>
  <p id="aVD">尔时，<a id="a-VE"></a>佛告舍利弗曰：<a id="a-VF"></a>“汝今身体无有疾病乎？<a id="a-VG"></a>”</p>
  <p id="aVH">舍利弗言：<a id="a-VI"></a>“体素无患，<a id="a-VJ"></a>唯苦头痛。<a id="a-VK"></a>”</p>
  <p id="aVL">世尊告曰：<a id="a-VM"></a>“伽罗鬼以手打汝头。<a id="a-VN"></a>若当彼鬼以手打须弥山者，<a id="a-VO"></a>即时须弥山便为二分。<a id="a-VP"></a>所以然者？<a id="a-VQ"></a>彼鬼有大力故。<a id="a-VR"></a>今此鬼受其罪报故，<a id="a-VS"></a>全身入阿鼻地狱中。<a id="a-VT"></a>”</p>
  <p id="aVU">尔时，<a id="a-VV"></a>世尊告诸比丘：<a id="a-VW"></a>“甚奇！<a id="a-VX"></a>甚特！<a id="a-VY"></a>金刚三昧力乃至于斯！<a id="a-VZ"></a>由此三昧力故无所伤害。<a id="a-Va"></a>正使须弥山打其头者，<a id="a-Vb"></a>终不能动其亳毛。<a id="a-Vc"></a>所以然者？<a id="a-Vd"></a>比丘听之：<a id="a-Ve"></a>于此贤劫中有佛，<a id="a-Vf"></a>名拘屡孙如来、<a id="a-Vg"></a>至真、<a id="a-Vh"></a>等正觉。<a id="a-Vi"></a>彼佛有二大声闻：<a id="a-Vj"></a>一名、<a id="a-Vk"></a>等寿，<a id="a-Vl"></a>二名、<a id="a-Vm"></a>大智。<a id="a-Vn"></a>比丘等寿，<a id="a-Vo"></a>神足第一；<a id="a-Vp"></a>比丘大智，<a id="a-Vq"></a>智慧第一；<a id="a-Vr"></a>如我今日舍利弗智慧第一，<a id="a-Vs"></a>目揵连神足第一。<a id="a-Vt"></a>尔时，<a id="a-Vu"></a>等寿、<a id="a-Vv"></a>大智二比丘，<a id="a-Vw"></a>俱得金刚三昧。<a id="a-Vx"></a>当于一时，<a id="a-Vy"></a>等寿比丘在闲静之处，<a id="a-Vz"></a>入金刚三昧。<a id="a-W0"></a>时，<a id="a-W1"></a>诸牧牛人、<a id="a-W2"></a>牧羊人、<a id="a-W3"></a>取薪草人，<a id="a-W4"></a>见此比丘坐禅，<a id="a-W5"></a>各各自相谓言：<a id="a-W6"></a>‘此沙门今日以取无常。<a id="a-W7"></a>’是时，<a id="a-W8"></a>牧牛人及取薪人集诸草木，<a id="a-W9"></a>積比丘身上，<a id="a-WA"></a>以火烧已，<a id="a-WB"></a>而舍之去。</p>
  <p id="aWC">“是时，<a id="a-WD"></a>等寿比丘即从三昧起，<a id="a-WE"></a>正衣服，<a id="a-WF"></a>便退而去。<a id="a-WG"></a>是时，<a id="a-WH"></a>比丘即以其日，<a id="a-WI"></a>著衣持钵，<a id="a-WJ"></a>入村乞食。<a id="a-WK"></a>时，<a id="a-WL"></a>诸取薪草人见此比丘村中乞食，<a id="a-WM"></a>各各自相谓言：<a id="a-WN"></a>‘此比丘昨日已取命终，<a id="a-WO"></a>我等以火焚烧，<a id="a-WP"></a>今日复还活。<a id="a-WQ"></a>今当立字，<a id="a-WR"></a>字曰还活。<a id="a-WS"></a>’若有比丘得金刚三昧者，<a id="a-WT"></a>火所不烧，<a id="a-WU"></a>刀斫不入，<a id="a-WV"></a>水所不漂，<a id="a-WW"></a>不为他所中伤。<a id="a-WX"></a>如是，<a id="a-WY"></a>比丘，<a id="a-WZ"></a>金刚三昧威德如是。<a id="a-Wa"></a>今舍利弗得此三昧。<a id="a-Wb"></a>舍利弗比丘多游二处：<a id="a-Wc"></a>空三昧、<a id="a-Wd"></a>金刚三味。<a id="a-We"></a>是故，<a id="a-Wf"></a>诸比丘，<a id="a-Wg"></a>当求方便，<a id="a-Wh"></a>行金刚三昧。<a id="a-Wi"></a>如是，<a id="a-Wj"></a>比丘，<a id="a-Wk"></a>当作是学！<a id="a-Wl"></a>”</p>
  <p id="aWm">尔时，<a id="a-Wn"></a>世尊告诸比丘：<a id="a-Wo"></a>“我当教汝：<a id="a-Wp"></a>如舍利弗比丘，<a id="a-Wq"></a>智慧、<a id="a-Wr"></a>大智、<a id="a-Ws"></a>分别智、<a id="a-Wt"></a>广智、<a id="a-Wu"></a>无边智、<a id="a-Wv"></a>捷疾之智、<a id="a-Ww"></a>普游智、<a id="a-Wx"></a>利智、<a id="a-Wy"></a>甚深智、<a id="a-Wz"></a>断智，<a id="a-X0"></a>少欲知足、<a id="a-X1"></a>闲静勇猛，<a id="a-X2"></a>念不分散，<a id="a-X3"></a>戒成就、<a id="a-X4"></a>三昧成就、<a id="a-X5"></a>智慧成就、<a id="a-X6"></a>解脱见慧成就，<a id="a-X7"></a>柔和无争，<a id="a-X8"></a>去恶辩了，<a id="a-X9"></a>忍诸言语，<a id="a-XA"></a>叹说离恶，<a id="a-XB"></a>常念去离，<a id="a-XC"></a>悯念生萌，<a id="a-XD"></a>燃炽正法，<a id="a-XE"></a>与人说法无有厌足。<a id="a-XF"></a>”</p>
  <p id="aXG">尔时，<a id="a-XH"></a>世尊便说此偈：</p>
  <p id="aXI">“十千诸天人，<a id="a-XJ"></a>尽是梵迦夷，</p>
  <p id="aXK">自归舍利弗，<a id="a-XL"></a>于灵鹫山顶：</p>
  <p id="aXM">‘归命人中上，<a id="a-XN"></a>归命人中尊，</p>
  <p id="aXO">我今不能知，<a id="a-XP"></a>为依何等禅？<a id="a-XQ"></a>’</p>
  <p id="aXR">如是弟子华，<a id="a-XS"></a>庄严佛道树，</p>
  <p id="aXT">如天昼度园，<a id="a-XU"></a>快乐无有比。</p>
  <p id="aXV">“弟子华者，<a id="a-XW"></a>即是舍利弗比丘是。<a id="a-XX"></a>所以然者？<a id="a-XY"></a>此人则能庄严佛树。<a id="a-XZ"></a>道树者，<a id="a-Xa"></a>即如来是也；<a id="a-Xb"></a>如来能覆盖一切众生。<a id="a-Xc"></a>是故，<a id="a-Xd"></a>比丘，<a id="a-Xe"></a>当念勤加勇猛精进，<a id="a-Xf"></a>如舍利弗比丘。<a id="a-Xg"></a>如是，<a id="a-Xh"></a>比丘，<a id="a-Xi"></a>当作是学！<a id="a-Xj"></a>”</p>
  <p id="aXk">尔时，<a id="a-Xl"></a>诸比丘闻佛所说，<a id="a-Xm"></a>欢喜奉行。</p>
 </body>
</html>