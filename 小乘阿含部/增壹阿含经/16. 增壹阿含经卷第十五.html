<!doctype html>
<html id="z3IBUA9Xn" data-ver="1860">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第十五</h1>
  <h2 id="a2">高幢品第二十四之二</h2>
  <p id="a3">尔时，<a id="a-4"></a>彼恶龙吐舌，<a id="a-5"></a>舐如来手，<a id="a-6"></a>熟视如来面。</p>
  <p id="a7">是时，<a id="a-8"></a>世尊明日清旦，<a id="a-9"></a>手擎此恶龙，<a id="a-A"></a>往诣迦葉，<a id="a-B"></a>语迦葉曰：<a id="a-C"></a>“此是恶龙，<a id="a-D"></a>极为凶暴，<a id="a-E"></a>今以降之。<a id="a-F"></a>”</p>
  <p id="aG">尔时，<a id="a-H"></a>迦葉见恶龙已，<a id="a-I"></a>便怀恐怖，<a id="a-J"></a>白世尊曰：<a id="a-K"></a>“止！<a id="a-L"></a>止！<a id="a-M"></a>沙门，<a id="a-N"></a>勿复来前，<a id="a-O"></a>龙备相害。<a id="a-P"></a>”</p>
  <p id="aQ">世尊告曰：<a id="a-R"></a>“迦葉，<a id="a-S"></a>勿惧！<a id="a-T"></a>我今已降之，<a id="a-U"></a>终不相害。<a id="a-V"></a>所以然者？<a id="a-W"></a>此龙已受教化。<a id="a-X"></a>”</p>
  <p id="aY">是时，<a id="a-Z"></a>迦葉及五百弟子叹未曾有：<a id="a-a"></a>“甚奇！<a id="a-b"></a>甚特！<a id="a-c"></a>此瞿昙沙门极大威神，<a id="a-d"></a>能降此恶龙，<a id="a-e"></a>使不作恶；<a id="a-f"></a>虽尔，<a id="a-g"></a>故不如我得道真。<a id="a-h"></a>”</p>
  <p id="ai">尔时，<a id="a-j"></a>迦葉白世尊曰：<a id="a-k"></a>“大沙门，<a id="a-l"></a>当受我九十日请，<a id="a-m"></a>所须衣被、<a id="a-n"></a>饭食、<a id="a-o"></a>床卧具、<a id="a-p"></a>病瘦医药，<a id="a-q"></a>尽当供给。<a id="a-r"></a>”尔时，<a id="a-s"></a>世尊默然受迦葉请。</p>
  <p id="at">时，<a id="a-u"></a>世尊以此神龙著大海中，<a id="a-v"></a>而彼恶龙随寿长短，<a id="a-w"></a>命终之后，<a id="a-x"></a>生四天王天上。<a id="a-y"></a>是时，<a id="a-z"></a>如来还止石室。</p>
  <p id="a10">迦葉供办种种饭食已，<a id="a-11"></a>往白世尊：<a id="a-12"></a>“饭食已办，<a id="a-13"></a>可往就食。<a id="a-14"></a>”</p>
  <p id="a15">世尊告曰：<a id="a-16"></a>“迦葉在前，<a id="a-17"></a>吾正尔当往。<a id="a-18"></a>”</p>
  <p id="a19">迦葉去后，<a id="a-1A"></a>便往至阎浮提界上，<a id="a-1B"></a>阎浮树下取阎浮果还，<a id="a-1C"></a>先至迦葉石室中坐。<a id="a-1D"></a>是时，<a id="a-1E"></a>迦葉见世尊在石室中，<a id="a-1F"></a>白世尊曰：<a id="a-1G"></a>“沙门，<a id="a-1H"></a>为从何道，<a id="a-1I"></a>来至石室？<a id="a-1J"></a>”</p>
  <p id="a1K">佛告迦葉：<a id="a-1L"></a>“汝去之后，<a id="a-1M"></a>吾至阎浮提界上，<a id="a-1N"></a>取阎浮果还，<a id="a-1O"></a>来至此坐。<a id="a-1P"></a>迦葉当知：<a id="a-1Q"></a>此果甚为香美，<a id="a-1R"></a>可取食之。<a id="a-1S"></a>”</p>
  <p id="a1T">迦葉对曰：<a id="a-1U"></a>“我不须是，<a id="a-1V"></a>沙门自取食之。<a id="a-1W"></a>”是时，<a id="a-1X"></a>迦葉复作是念：<a id="a-1Y"></a>“此沙门极有神足，<a id="a-1Z"></a>有大威力，<a id="a-1a"></a>乃能至阎浮界上，<a id="a-1b"></a>取此美果；<a id="a-1c"></a>虽尔，<a id="a-1d"></a>故不如我道真。<a id="a-1e"></a>”是时，<a id="a-1f"></a>世尊食已，<a id="a-1g"></a>还在彼止宿。</p>
  <p id="a1h">迦葉清朝至世尊所，<a id="a-1i"></a>到已，<a id="a-1j"></a>白世尊曰：<a id="a-1k"></a>“食时以至，<a id="a-1l"></a>可往就食。<a id="a-1m"></a>”</p>
  <p id="a1n">佛告迦葉：<a id="a-1o"></a>“汝并在前，<a id="a-1p"></a>吾后当往。<a id="a-1q"></a>”</p>
  <p id="a1r">迦葉去后，<a id="a-1s"></a>便至阎浮界上，<a id="a-1t"></a>取阿摩勒果还，<a id="a-1u"></a>先至迦葉石室中坐。<a id="a-1v"></a>迦葉白世尊曰：<a id="a-1w"></a>“沙门，<a id="a-1x"></a>为从何道，<a id="a-1y"></a>来至此间？<a id="a-1z"></a>”</p>
  <p id="a20">世尊告曰：<a id="a-21"></a>“汝去之后，<a id="a-22"></a>至阎浮提界上，<a id="a-23"></a>取此果来，<a id="a-24"></a>极为香美，<a id="a-25"></a>若须者便取食之。<a id="a-26"></a>”</p>
  <p id="a27">迦葉对曰：<a id="a-28"></a>“吾不须是，<a id="a-29"></a>沙门自取食之。<a id="a-2A"></a>”是时，<a id="a-2B"></a>迦葉复作是念：<a id="a-2C"></a>“此沙门极有神力，<a id="a-2D"></a>有大威神，<a id="a-2E"></a>吾去之后，<a id="a-2F"></a>取此果来；<a id="a-2G"></a>虽尔，<a id="a-2H"></a>故不如我，<a id="a-2I"></a>我已得道真。<a id="a-2J"></a>”是时，<a id="a-2K"></a>世尊食已，<a id="a-2L"></a>还彼止宿。</p>
  <p id="a2M">明日，<a id="a-2N"></a>迦葉至世尊所，<a id="a-2O"></a>而作是说：<a id="a-2P"></a>“食时已至，<a id="a-2Q"></a>可往就食。<a id="a-2R"></a>”</p>
  <p id="a2S">佛告迦葉：<a id="a-2T"></a>“汝并在前，<a id="a-2U"></a>吾后当往。<a id="a-2V"></a>”</p>
  <p id="a2W">迦葉去后，<a id="a-2X"></a>世尊至北郁单曰，<a id="a-2Y"></a>取自然粳米来，<a id="a-2Z"></a>还至迦葉石室。<a id="a-2a"></a>迦葉问佛：<a id="a-2b"></a>“沙门，<a id="a-2c"></a>为从何道，<a id="a-2d"></a>来至此坐？<a id="a-2e"></a>”</p>
  <p id="a2f">世尊告曰：<a id="a-2g"></a>“迦葉当知：<a id="a-2h"></a>汝去之后，<a id="a-2i"></a>吾至郁单曰，<a id="a-2j"></a>取自然粳米，<a id="a-2k"></a>极为香好。<a id="a-2l"></a>迦葉，<a id="a-2m"></a>须者便取食之。<a id="a-2n"></a>”</p>
  <p id="a2o">迦葉对曰：<a id="a-2p"></a>“吾不须是，<a id="a-2q"></a>沙门自取食之。<a id="a-2r"></a>”迦葉复作是念：<a id="a-2s"></a>“此沙门极有神足，<a id="a-2t"></a>有大神力；<a id="a-2u"></a>虽尔，<a id="a-2v"></a>故不如我得道真。<a id="a-2w"></a>”是时，<a id="a-2x"></a>世尊食已，<a id="a-2y"></a>还彼止宿。</p>
  <p id="a2z">明日，<a id="a-30"></a>迦葉至世尊所，<a id="a-31"></a>而作是说：<a id="a-32"></a>“食时已至，<a id="a-33"></a>可往就食。<a id="a-34"></a>”</p>
  <p id="a35">佛告迦葉：<a id="a-36"></a>“汝并在前，<a id="a-37"></a>吾后当往。<a id="a-38"></a>”</p>
  <p id="a39">迦葉去后，<a id="a-3A"></a>世尊至瞿耶尼，<a id="a-3B"></a>取呵梨勒果，<a id="a-3C"></a>先至迦葉石室中坐。<a id="a-3D"></a>迦葉问佛：<a id="a-3E"></a>“沙门，<a id="a-3F"></a>为从何道，<a id="a-3G"></a>来至此坐？<a id="a-3H"></a>”</p>
  <p id="a3I">佛告迦葉：<a id="a-3J"></a>“汝去之后，<a id="a-3K"></a>吾至瞿耶尼，<a id="a-3L"></a>取此果来，<a id="a-3M"></a>极为香美。<a id="a-3N"></a>迦葉，<a id="a-3O"></a>须者可取食之。<a id="a-3P"></a>”</p>
  <p id="a3Q">迦葉对曰：<a id="a-3R"></a>“不须是，<a id="a-3S"></a>沙门自取食之。<a id="a-3T"></a>”迦葉复作是念：<a id="a-3U"></a>“此沙门极有神力，<a id="a-3V"></a>有大威神；<a id="a-3W"></a>虽尔，<a id="a-3X"></a>故不如我得道真。<a id="a-3Y"></a>”是时，<a id="a-3Z"></a>世尊食已，<a id="a-3a"></a>还彼止宿。</p>
  <p id="a3b">明日，<a id="a-3c"></a>迦葉至世尊所而白：<a id="a-3d"></a>“时至，<a id="a-3e"></a>可往就食。<a id="a-3f"></a>”</p>
  <p id="a3g">佛告迦葉：<a id="a-3h"></a>“汝并在前，<a id="a-3i"></a>吾后当往。<a id="a-3j"></a>”</p>
  <p id="a3k">迦葉去后，<a id="a-3l"></a>世尊至弗于逮，<a id="a-3m"></a>取毗醯勒果，<a id="a-3n"></a>先至迦葉石室中坐。<a id="a-3o"></a>迦葉问佛：<a id="a-3p"></a>“沙门，<a id="a-3q"></a>为从何道，<a id="a-3r"></a>来至此坐？<a id="a-3s"></a>”</p>
  <p id="a3t">佛告迦葉：<a id="a-3u"></a>“汝去之后，<a id="a-3v"></a>吾至弗于逮，<a id="a-3w"></a>取此果来，<a id="a-3x"></a>极为香好。<a id="a-3y"></a>迦葉，<a id="a-3z"></a>须者可取食之。<a id="a-40"></a>”</p>
  <p id="a41">迦葉对曰：<a id="a-42"></a>“吾不须是，<a id="a-43"></a>沙门自取食之。<a id="a-44"></a>”迦葉复作是念：<a id="a-45"></a>“此沙门极有神力，<a id="a-46"></a>有大神足；<a id="a-47"></a>虽尔，<a id="a-48"></a>故不如我得道真。<a id="a-49"></a>”是时，<a id="a-4A"></a>世尊食已，<a id="a-4B"></a>还彼止宿。</p>
  <p id="a4C">是时，<a id="a-4D"></a>迦葉时欲大祠，<a id="a-4E"></a>五百弟子执斧破薪，<a id="a-4F"></a>手擎斧而斧不下。<a id="a-4G"></a>是时，<a id="a-4H"></a>迦葉复作是念：<a id="a-4I"></a>“此必沙门所为。<a id="a-4J"></a>”是时，<a id="a-4K"></a>迦葉问世尊曰：<a id="a-4L"></a>“今欲破薪，<a id="a-4M"></a>斧何故不下也？<a id="a-4N"></a>”</p>
  <p id="a4O">世尊告曰：<a id="a-4P"></a>“欲得斧下耶？<a id="a-4Q"></a>”</p>
  <p id="a4R">曰：<a id="a-4S"></a>“欲使下。<a id="a-4T"></a>”斧寻时下。</p>
  <p id="a4U">是时，<a id="a-4V"></a>彼斧既下，<a id="a-4W"></a>复不得举。<a id="a-4X"></a>迦葉复白佛言：<a id="a-4Y"></a>“斧何故不举？<a id="a-4Z"></a>”</p>
  <p id="a4a">世尊告曰：<a id="a-4b"></a>“欲使斧举耶？<a id="a-4c"></a>”</p>
  <p id="a4d">曰：<a id="a-4e"></a>“欲使举。<a id="a-4f"></a>”斧寻得举。</p>
  <p id="a4g">尔时，<a id="a-4h"></a>迦葉弟子意欲燃火，<a id="a-4i"></a>火不得燃。<a id="a-4j"></a>是时，<a id="a-4k"></a>迦葉复作是念：<a id="a-4l"></a>“此必沙门瞿昙所为。<a id="a-4m"></a>”迦葉白佛：<a id="a-4n"></a>“火何故不燃？<a id="a-4o"></a>”</p>
  <p id="a4p">佛告迦葉：<a id="a-4q"></a>“欲使火燃耶？<a id="a-4r"></a>”</p>
  <p id="a4s">曰：<a id="a-4t"></a>“欲使燃。<a id="a-4u"></a>”火寻时燃。</p>
  <p id="a4v">尔时，<a id="a-4w"></a>意欲灭火，<a id="a-4x"></a>火复不灭。<a id="a-4y"></a>迦葉白佛：<a id="a-4z"></a>“火何故不灭？<a id="a-50"></a>”</p>
  <p id="a51">佛告迦葉：<a id="a-52"></a>“欲使火灭耶？<a id="a-53"></a>”</p>
  <p id="a54">曰：<a id="a-55"></a>“欲使灭。<a id="a-56"></a>”火寻时灭。<a id="a-57"></a>迦葉便作是念：<a id="a-58"></a>“此沙门瞿昙，<a id="a-59"></a>面目端正，<a id="a-5A"></a>世之希有。<a id="a-5B"></a>吾明日欲大祠，<a id="a-5C"></a>国王人民尽当来集，<a id="a-5D"></a>设当见此沙门者，<a id="a-5E"></a>吾不复得供养。<a id="a-5F"></a>此沙门明日不来者，<a id="a-5G"></a>便为大幸。<a id="a-5H"></a>”</p>
  <p id="a5I">是时，<a id="a-5J"></a>世尊知迦葉心中所念，<a id="a-5K"></a>明日清旦，<a id="a-5L"></a>至郁单曰取自然粳米，<a id="a-5M"></a>瞿耶尼取乳汁，<a id="a-5N"></a>往至阿耨达泉而食。<a id="a-5O"></a>竟日在彼住，<a id="a-5P"></a>向暮还至石室止宿。</p>
  <p id="a5Q">迦葉明日至世尊所，<a id="a-5R"></a>问曰：<a id="a-5S"></a>“沙门，<a id="a-5T"></a>昨日何故不来？<a id="a-5U"></a>”</p>
  <p id="a5V">佛告迦葉：<a id="a-5W"></a>“汝昨日作是念：<a id="a-5X"></a>‘此瞿昙极为端正，<a id="a-5Y"></a>世之希有。<a id="a-5Z"></a>吾明日大祠，<a id="a-5a"></a>若国王人民见者，<a id="a-5b"></a>便断吾供养。<a id="a-5c"></a>设不来者，<a id="a-5d"></a>便是大幸。<a id="a-5e"></a>’我寻知汝心之所念，<a id="a-5f"></a>乃至郁单曰取自然粳米，<a id="a-5g"></a>瞿耶尼取乳汁，<a id="a-5h"></a>往阿耨达泉上食。<a id="a-5i"></a>竟日在彼，<a id="a-5j"></a>向暮还至石室中止宿。<a id="a-5k"></a>”</p>
  <p id="a5l">是时，<a id="a-5m"></a>迦葉复作是念：<a id="a-5n"></a>“此大沙门，<a id="a-5o"></a>极有神足，<a id="a-5p"></a>实有威神；<a id="a-5q"></a>虽尔，<a id="a-5r"></a>故不如我得道真。<a id="a-5s"></a>”</p>
  <p id="a5t">是时，<a id="a-5u"></a>世尊食已，<a id="a-5v"></a>还石室止宿。<a id="a-5w"></a>即夜，<a id="a-5x"></a>四天王至世尊所而听经法。<a id="a-5y"></a>四天王亦有光明，<a id="a-5z"></a>佛亦大放光，<a id="a-60"></a>照彼山野，<a id="a-61"></a>洞燃一色。</p>
  <p id="a62">时，<a id="a-63"></a>彼迦葉夜见光明；<a id="a-64"></a>明日清旦，<a id="a-65"></a>至世尊所，<a id="a-66"></a>到已，<a id="a-67"></a>白世尊曰：<a id="a-68"></a>“昨夜是何光明照此山野？<a id="a-69"></a>”</p>
  <p id="a6A">世尊告曰：<a id="a-6B"></a>“昨夜四天王来至我所而听法，<a id="a-6C"></a>是彼四天王之光明。<a id="a-6D"></a>”</p>
  <p id="a6E">是时，<a id="a-6F"></a>迦葉复作是念：<a id="a-6G"></a>“此沙门极有神力，<a id="a-6H"></a>乃能使四天王来听经法；<a id="a-6I"></a>虽尔，<a id="a-6J"></a>故不如我得道真。<a id="a-6K"></a>”</p>
  <p id="a6L">是时，<a id="a-6M"></a>世尊食已，<a id="a-6N"></a>还在彼宿。<a id="a-6O"></a>夜半，<a id="a-6P"></a>释提桓因来至世尊所而听法，<a id="a-6Q"></a>天帝光明复照彼山。</p>
  <p id="a6R">时，<a id="a-6S"></a>彼迦葉夜起瞻星，<a id="a-6T"></a>见此光明。<a id="a-6U"></a>明日清旦，<a id="a-6V"></a>迦葉至世尊所，<a id="a-6W"></a>问曰：<a id="a-6X"></a>“瞿昙，<a id="a-6Y"></a>昨夜光明极为殊特，<a id="a-6Z"></a>有何因缘，<a id="a-6a"></a>有此光明？<a id="a-6b"></a>”</p>
  <p id="a6c">世尊告曰：<a id="a-6d"></a>“昨夜天帝释来至此听经，<a id="a-6e"></a>故有此光明耳！<a id="a-6f"></a>”</p>
  <p id="a6g">时，<a id="a-6h"></a>迦葉复作是念：<a id="a-6i"></a>“此沙门瞿昙极有神力，<a id="a-6j"></a>有大威神，<a id="a-6k"></a>乃能使天帝释来听经法；<a id="a-6l"></a>虽尔，<a id="a-6m"></a>故不如我得道真。<a id="a-6n"></a>”</p>
  <p id="a6o">是时，<a id="a-6p"></a>世尊食已，<a id="a-6q"></a>还在彼宿。<a id="a-6r"></a>夜半，<a id="a-6s"></a>梵天王放大光明照彼山中，<a id="a-6t"></a>至世尊所而听经法。</p>
  <p id="a6u">时，<a id="a-6v"></a>迦葉夜起见光明，<a id="a-6w"></a>明日至世尊所而问曰：<a id="a-6x"></a>“昨夜光明倍有所照，<a id="a-6y"></a>胜于日月光明，<a id="a-6z"></a>有何等因缘，<a id="a-70"></a>致此光明？<a id="a-71"></a>”</p>
  <p id="a72">世尊告曰：<a id="a-73"></a>“迦葉当知：<a id="a-74"></a>昨夜大梵天王来至我所而听经法。<a id="a-75"></a>”</p>
  <p id="a76">是时，<a id="a-77"></a>迦葉复作是念：<a id="a-78"></a>“此沙门瞿昙极有神力，<a id="a-79"></a>乃能使我祖父来至此沙门所而听经法；<a id="a-7A"></a>虽尔，<a id="a-7B"></a>故不如我得道真。<a id="a-7C"></a>”</p>
  <p id="a7D">尔时，<a id="a-7E"></a>世尊得弊坏五纳衣，<a id="a-7F"></a>意欲浣濯，<a id="a-7G"></a>便作是念：<a id="a-7H"></a>“我当于何处而浣此衣？<a id="a-7I"></a>”是时，<a id="a-7J"></a>释提桓因知世尊心中所念，<a id="a-7K"></a>即化作浴池，<a id="a-7L"></a>白世尊曰：<a id="a-7M"></a>“可在此浣衣。<a id="a-7N"></a>”</p>
  <p id="a7O">是时，<a id="a-7P"></a>世尊复作是念：<a id="a-7Q"></a>“吾当于何处蹋浣此衣？<a id="a-7R"></a>”时，<a id="a-7S"></a>四天王知世尊心中所念，<a id="a-7T"></a>便举大方石，<a id="a-7U"></a>著水侧，<a id="a-7V"></a>白世尊曰：<a id="a-7W"></a>“可在此而蹋衣。<a id="a-7X"></a>”</p>
  <p id="a7Y">是时，<a id="a-7Z"></a>世尊复作是念：<a id="a-7a"></a>“吾何处而曝此衣？<a id="a-7b"></a>”时，<a id="a-7c"></a>树神知世尊心中所念，<a id="a-7d"></a>便垂树枝，<a id="a-7e"></a>白世尊曰：<a id="a-7f"></a>“惟愿在此曝衣！<a id="a-7g"></a>”</p>
  <p id="a7h">明日清旦，<a id="a-7i"></a>迦葉至世尊所，<a id="a-7j"></a>问世尊曰：<a id="a-7k"></a>“本无此池，<a id="a-7l"></a>今有此池；<a id="a-7m"></a>本无此树，<a id="a-7n"></a>今有此树；<a id="a-7o"></a>本无此石，<a id="a-7p"></a>今有此石。<a id="a-7q"></a>有何因缘，<a id="a-7r"></a>而有此变？<a id="a-7s"></a>”</p>
  <p id="a7t">世尊告曰：<a id="a-7u"></a>“此是昨夜天帝释知吾欲浣衣，<a id="a-7v"></a>故作此浴池。<a id="a-7w"></a>吾复作是念：<a id="a-7x"></a>‘当于何处蹋浣此衣？<a id="a-7y"></a>’时四天王知吾心中所念，<a id="a-7z"></a>便持此石来。<a id="a-80"></a>吾复作是念：<a id="a-81"></a>‘当于何处而曝此衣？<a id="a-82"></a>’时树神知我心中所念，<a id="a-83"></a>便垂此树枝耳！<a id="a-84"></a>”</p>
  <p id="a85">是时，<a id="a-86"></a>迦葉复作是念：<a id="a-87"></a>“此沙门瞿昙虽神，<a id="a-88"></a>故不如我得道真。<a id="a-89"></a>”</p>
  <p id="a8A">是时，<a id="a-8B"></a>世尊食已，<a id="a-8C"></a>还于彼宿。<a id="a-8D"></a>是时，<a id="a-8E"></a>夜半有大黑云起而作大雨，<a id="a-8F"></a>连若大河，<a id="a-8G"></a>极为瀑溢。<a id="a-8H"></a>是时，<a id="a-8I"></a>迦葉复作是念：<a id="a-8J"></a>“此河瀑溢，<a id="a-8K"></a>沙门必当为水所漂，<a id="a-8L"></a>我今看之。<a id="a-8M"></a>”是时，<a id="a-8N"></a>迦葉及五百弟子往至河所。</p>
  <p id="a8O">尔时，<a id="a-8P"></a>世尊在水上行，<a id="a-8Q"></a>脚不为水所渍。<a id="a-8R"></a>是时，<a id="a-8S"></a>迦葉遥见世尊在水上行。<a id="a-8T"></a>是时，<a id="a-8U"></a>迦葉便作是念：<a id="a-8V"></a>“甚奇！<a id="a-8W"></a>甚特！<a id="a-8X"></a>沙门瞿昙乃能在水上行，<a id="a-8Y"></a>我亦能在水上行，<a id="a-8Z"></a>但不能使脚不污耳！<a id="a-8a"></a>此沙门虽神，<a id="a-8b"></a>故不如我得道真。<a id="a-8c"></a>”</p>
  <p id="a8d">是时，<a id="a-8e"></a>世尊语迦葉言：<a id="a-8f"></a>“汝亦非阿罗汉，<a id="a-8g"></a>复不知阿罗汉道，<a id="a-8h"></a>汝尚不识阿罗汉名，<a id="a-8i"></a>况得道乎？<a id="a-8j"></a>汝是盲人，<a id="a-8k"></a>目无所睹，<a id="a-8l"></a>如来现尔许变化，<a id="a-8m"></a>故言：<a id="a-8n"></a>‘不如我得道真。<a id="a-8o"></a>’汝方作是语：<a id="a-8p"></a>‘吾能在水上行。<a id="a-8q"></a>’今正是时，<a id="a-8r"></a>可共在水上行耶？<a id="a-8s"></a>汝今可舍邪见之心，<a id="a-8t"></a>无令长夜受此苦恼。<a id="a-8u"></a>”</p>
  <p id="a8v">是时，<a id="a-8w"></a>迦葉闻世尊语已，<a id="a-8x"></a>便前头面礼足：<a id="a-8y"></a>“我今悔过，<a id="a-8z"></a>深知非法，<a id="a-90"></a>乃触如来，<a id="a-91"></a>惟愿受悔！<a id="a-92"></a>”如是再三。</p>
  <p id="a93">世尊告曰：<a id="a-94"></a>“听汝改过，<a id="a-95"></a>乃能自知触扰如来。<a id="a-96"></a>”</p>
  <p id="a97">是时，<a id="a-98"></a>迦葉告五百弟子曰：<a id="a-99"></a>“汝等各随所宜，<a id="a-9A"></a>我今自归沙门瞿昙。<a id="a-9B"></a>”</p>
  <p id="a9C">是时，<a id="a-9D"></a>五百弟子白迦葉言：<a id="a-9E"></a>“我等先亦有心于沙门瞿昙，<a id="a-9F"></a>当降龙时，<a id="a-9G"></a>寻欲归命。<a id="a-9H"></a>若师自归瞿昙者，<a id="a-9I"></a>我等五百弟子尽自归于瞿昙所。<a id="a-9J"></a>”</p>
  <p id="a9K">迦葉报言：<a id="a-9L"></a>“今正是时，<a id="a-9M"></a>然复我心执此愚痴，<a id="a-9N"></a>见尔许变化，<a id="a-9O"></a>意犹不解，<a id="a-9P"></a>故自称言：<a id="a-9Q"></a>我道真正。<a id="a-9R"></a>”</p>
  <p id="a9S">是时，<a id="a-9T"></a>迦葉将五百弟子，<a id="a-9U"></a>前后围绕，<a id="a-9V"></a>至世尊所，<a id="a-9W"></a>头面礼足，<a id="a-9X"></a>在一面立，<a id="a-9Y"></a>白世尊曰：<a id="a-9Z"></a>“惟愿世尊听我等得作沙门，<a id="a-9a"></a>修清净行！<a id="a-9b"></a>”</p>
  <p id="a9c">诸佛常法，<a id="a-9d"></a>若称：<a id="a-9e"></a>“善来！<a id="a-9f"></a>比丘。<a id="a-9g"></a>”便成沙门。<a id="a-9h"></a>是时，<a id="a-9i"></a>世尊告迦葉曰：<a id="a-9j"></a>“善来！<a id="a-9k"></a>比丘，<a id="a-9l"></a>此法微妙，<a id="a-9m"></a>善修梵行。<a id="a-9n"></a>”是时，<a id="a-9o"></a>迦葉及五百弟子所著衣裳，<a id="a-9p"></a>尽变作袈裟，<a id="a-9q"></a>头发自落，<a id="a-9r"></a>如似剃发，<a id="a-9s"></a>已经七日。<a id="a-9t"></a>是时，<a id="a-9u"></a>迦葉学术之具及于咒术，<a id="a-9v"></a>尽投水中。</p>
  <p id="a9w">时，<a id="a-9x"></a>五百弟子白世尊曰：<a id="a-9y"></a>“惟愿世尊听我等得作沙门。<a id="a-9z"></a>”</p>
  <p id="aA0">世尊告曰：<a id="a-A1"></a>“善来！<a id="a-A2"></a>比丘。<a id="a-A3"></a>”时，<a id="a-A4"></a>五百弟子即成沙门，<a id="a-A5"></a>袈裟著身，<a id="a-A6"></a>头发自落。</p>
  <p id="aA7">尔时，<a id="a-A8"></a>顺水下流，<a id="a-A9"></a>有梵志，<a id="a-AA"></a>名江迦葉，<a id="a-AB"></a>在水侧住。<a id="a-AC"></a>是时，<a id="a-AD"></a>江迦葉见咒术之具，<a id="a-AE"></a>尽为水所漂，<a id="a-AF"></a>便作是念：<a id="a-AG"></a>“咄哉！<a id="a-AH"></a>我大兄为水所溺。<a id="a-AI"></a>”是时，<a id="a-AJ"></a>江迦葉将三百弟子，<a id="a-AK"></a>顺水上流，<a id="a-AL"></a>求兄尸骸。<a id="a-AM"></a>遥见世尊在一树下坐，<a id="a-AN"></a>及大迦葉五百弟子前后围绕而为说法；<a id="a-AO"></a>见已，<a id="a-AP"></a>便前至迦葉所，<a id="a-AQ"></a>而作是语：<a id="a-AR"></a>“此事为好耶？<a id="a-AS"></a>本为人师，<a id="a-AT"></a>今为弟子。<a id="a-AU"></a>大兄何故与沙门作弟子乎？<a id="a-AV"></a>”</p>
  <p id="aAW">迦葉对曰：<a id="a-AX"></a>“此处为妙，<a id="a-AY"></a>无过此处！<a id="a-AZ"></a>”</p>
  <p id="aAa">是时，<a id="a-Ab"></a>优毗迦葉向江迦葉而说此偈：</p>
  <p id="aAc">“此师人天贵，<a id="a-Ad"></a>我今师事之，</p>
  <p id="aAe">诸佛兴出世，<a id="a-Af"></a>甚为难得遇。<a id="a-Ag"></a>”</p>
  <p id="aAh">是时，<a id="a-Ai"></a>江迦葉闻佛名号，<a id="a-Aj"></a>甚怀欢喜，<a id="a-Ak"></a>踊跃不能自胜，<a id="a-Al"></a>前白世尊：<a id="a-Am"></a>“愿听为道！<a id="a-An"></a>”</p>
  <p id="aAo">世尊告曰：<a id="a-Ap"></a>“善来！<a id="a-Aq"></a>比丘，<a id="a-Ar"></a>善修梵行，<a id="a-As"></a>尽于苦际。<a id="a-At"></a>”</p>
  <p id="aAu">是时，<a id="a-Av"></a>江迦葉及三百弟子即成沙门，<a id="a-Aw"></a>袈裟著身，<a id="a-Ax"></a>头发自落。<a id="a-Ay"></a>是时，<a id="a-Az"></a>江迦葉及三百弟子咒术之具，<a id="a-B0"></a>尽投水中。</p>
  <p id="aB1">尔时，<a id="a-B2"></a>顺水下头有梵志，<a id="a-B3"></a>名伽夷迦葉，<a id="a-B4"></a>在水侧住，<a id="a-B5"></a>遥见咒术之具，<a id="a-B6"></a>为水所漂，<a id="a-B7"></a>便作是念：<a id="a-B8"></a>“我有二兄，<a id="a-B9"></a>在上学道，<a id="a-BA"></a>今咒术之具，<a id="a-BB"></a>尽为水所漂，<a id="a-BC"></a>二大迦葉必为水所害。<a id="a-BD"></a>”即将二百弟子，<a id="a-BE"></a>顺水上流，<a id="a-BF"></a>乃至学术之处，<a id="a-BG"></a>遥见二兄而作沙门，<a id="a-BH"></a>便作是语：<a id="a-BI"></a>“此处好耶？<a id="a-BJ"></a>本为人尊，<a id="a-BK"></a>今为沙门弟子。<a id="a-BL"></a>”</p>
  <p id="aBM">迦葉报曰：<a id="a-BN"></a>“此处最妙，<a id="a-BO"></a>无过此处！<a id="a-BP"></a>”</p>
  <p id="aBQ">是时，<a id="a-BR"></a>伽夷迦葉便作是念：<a id="a-BS"></a>“今我二兄多知博学，<a id="a-BT"></a>此处必是善地，<a id="a-BU"></a>使我二兄在中学道，<a id="a-BV"></a>我今亦可在中学道。<a id="a-BW"></a>”是时，<a id="a-BX"></a>伽夷迦葉前白世尊：<a id="a-BY"></a>“惟愿世尊听作沙门。<a id="a-BZ"></a>”</p>
  <p id="aBa">世尊告曰：<a id="a-Bb"></a>“善来！<a id="a-Bc"></a>比丘，<a id="a-Bd"></a>善修梵行，<a id="a-Be"></a>尽于苦际。<a id="a-Bf"></a>”</p>
  <p id="aBg">是时，<a id="a-Bh"></a>伽夷迦葉即成沙门，<a id="a-Bi"></a>袈裟著身，<a id="a-Bj"></a>头发自落，<a id="a-Bk"></a>如似剃头，<a id="a-Bl"></a>已经七日。</p>
  <p id="aBm">是时，<a id="a-Bn"></a>世尊在彼河侧住，<a id="a-Bo"></a>尼拘类树下，<a id="a-Bp"></a>成佛未久，<a id="a-Bq"></a>将千弟子，<a id="a-Br"></a>是皆耆旧宿长。</p>
  <p id="aBs">是时，<a id="a-Bt"></a>世尊以三事教化。<a id="a-Bu"></a>云何为三？<a id="a-Bv"></a>所谓神足教化、<a id="a-Bw"></a>言教教化、<a id="a-Bx"></a>训诲教化。</p>
  <p id="aBy">彼云何名为神足教化？<a id="a-Bz"></a>尔时，<a id="a-C0"></a>世尊或作若干形，<a id="a-C1"></a>还合为一，<a id="a-C2"></a>或不现，<a id="a-C3"></a>或现，<a id="a-C4"></a>石壁皆过，<a id="a-C5"></a>无所罣碍；<a id="a-C6"></a>或出地，<a id="a-C7"></a>或入地，<a id="a-C8"></a>犹如流水，<a id="a-C9"></a>无所触碍；<a id="a-CA"></a>或结跏趺坐，<a id="a-CB"></a>满虚空中；<a id="a-CC"></a>如鸟飞空，<a id="a-CD"></a>无有罣碍；<a id="a-CE"></a>亦如大火山，<a id="a-CF"></a>烟出无量；<a id="a-CG"></a>此日月有大神力，<a id="a-CH"></a>不可限量，<a id="a-CI"></a>以手往捉，<a id="a-CJ"></a>身乃至梵天。<a id="a-CK"></a>如是，<a id="a-CL"></a>世尊现神足。</p>
  <p id="aCM">彼云何名为言教教化？<a id="a-CN"></a>尔时，<a id="a-CO"></a>世尊教诸比丘：<a id="a-CP"></a>“当舍是、<a id="a-CQ"></a>置是，<a id="a-CR"></a>当近是、<a id="a-CS"></a>远是，<a id="a-CT"></a>当念是、<a id="a-CU"></a>去是，<a id="a-CV"></a>当观是、<a id="a-CW"></a>不观是。<a id="a-CX"></a>彼云何当修是、<a id="a-CY"></a>不修是者？<a id="a-CZ"></a>当修七觉意，<a id="a-Ca"></a>灭三结。<a id="a-Cb"></a>彼云何当观、<a id="a-Cc"></a>当不观者？<a id="a-Cd"></a>当观三结、<a id="a-Ce"></a>沙门善，<a id="a-Cf"></a>所谓出要乐、<a id="a-Cg"></a>无恚乐、<a id="a-Ch"></a>无怒乐。<a id="a-Ci"></a>彼云何不观？<a id="a-Cj"></a>所谓三沙门苦。<a id="a-Ck"></a>云何为三？<a id="a-Cl"></a>所谓欲观、<a id="a-Cm"></a>恚观、<a id="a-Cn"></a>怒观。<a id="a-Co"></a>彼云何念？<a id="a-Cp"></a>云何不念？<a id="a-Cq"></a>尔时，<a id="a-Cr"></a>当念苦谛，<a id="a-Cs"></a>当念集谛，<a id="a-Ct"></a>当念尽谛，<a id="a-Cu"></a>当念道谛；<a id="a-Cv"></a>莫念邪谛：<a id="a-Cw"></a>有常见、<a id="a-Cx"></a>无常见，<a id="a-Cy"></a>有边见、<a id="a-Cz"></a>无边见，<a id="a-D0"></a>彼命、<a id="a-D1"></a>彼身，<a id="a-D2"></a>非命、<a id="a-D3"></a>非身，<a id="a-D4"></a>如来命终、<a id="a-D5"></a>如来不命终，<a id="a-D6"></a>有终、<a id="a-D7"></a>有不终，<a id="a-D8"></a>亦不有终、<a id="a-D9"></a>亦不无终。<a id="a-DA"></a>莫作是念！<a id="a-DB"></a>”</p>
  <p id="aDC">彼云何名为训诲教化？<a id="a-DD"></a>复次，<a id="a-DE"></a>当作是去、<a id="a-DF"></a>不应作是去，<a id="a-DG"></a>作是来、<a id="a-DH"></a>不应作是来，<a id="a-DI"></a>默然作是言说：<a id="a-DJ"></a>“当持如是衣、<a id="a-DK"></a>不应持如是衣，<a id="a-DL"></a>应如是入村、<a id="a-DM"></a>不应如是入村。<a id="a-DN"></a>”是谓名为训诲教化。</p>
  <p id="aDO">是时，<a id="a-DP"></a>世尊以此三事，<a id="a-DQ"></a>教化千比丘。<a id="a-DR"></a>是时，<a id="a-DS"></a>彼比丘受佛教已，<a id="a-DT"></a>千比丘尽成阿罗汉。<a id="a-DU"></a>是时，<a id="a-DV"></a>世尊以见千比丘阿得罗汉，<a id="a-DW"></a>尔时阎浮里地有千阿罗汉及五比丘，<a id="a-DX"></a>佛为六师，<a id="a-DY"></a>回坐向迦毗罗卫。<a id="a-DZ"></a>是时，<a id="a-Da"></a>优毗迦葉便作是念：<a id="a-Db"></a>“世尊何故向迦毗罗卫坐？<a id="a-Dc"></a>”</p>
  <p id="aDd">是时，<a id="a-De"></a>优毗迦葉即前长跪，<a id="a-Df"></a>白世尊曰：<a id="a-Dg"></a>“不审如来，<a id="a-Dh"></a>何故向迦毗罗卫坐耶？<a id="a-Di"></a>”</p>
  <p id="aDj">世尊告曰：<a id="a-Dk"></a>“如来在世间，<a id="a-Dl"></a>应行五事。<a id="a-Dm"></a>云何为五？<a id="a-Dn"></a>一者、<a id="a-Do"></a>当转法轮，<a id="a-Dp"></a>二者、<a id="a-Dq"></a>当与父说法，<a id="a-Dr"></a>三者、<a id="a-Ds"></a>当与母说法，<a id="a-Dt"></a>四者、<a id="a-Du"></a>当导凡夫人立菩萨行，<a id="a-Dv"></a>五者、<a id="a-Dw"></a>当授菩萨别。<a id="a-Dx"></a>是谓，<a id="a-Dy"></a>迦葉，<a id="a-Dz"></a>如来出世当行此五法。<a id="a-E0"></a>”</p>
  <p id="aE1">是时，<a id="a-E2"></a>优毗迦葉复作是念：<a id="a-E3"></a>“如来故念亲族本邦，<a id="a-E4"></a>故向彼坐耳！<a id="a-E5"></a>”</p>
  <p id="aE6">是时，<a id="a-E7"></a>五比丘渐来至尼连水侧，<a id="a-E8"></a>到世尊所，<a id="a-E9"></a>头面礼足，<a id="a-EA"></a>在一面坐。</p>
  <p id="aEB">是时，<a id="a-EC"></a>尊者优陀耶遥见世尊向迦毗罗卫坐，<a id="a-ED"></a>见已，<a id="a-EE"></a>便作是念：<a id="a-EF"></a>“世尊必当欲往至迦毗罗卫见诸亲里。<a id="a-EG"></a>”是时，<a id="a-EH"></a>优陀耶即前长跪，<a id="a-EI"></a>白世尊曰：<a id="a-EJ"></a>“我今堪任欲有所问？<a id="a-EK"></a>惟愿敷演！<a id="a-EL"></a>”</p>
  <p id="aEM">世尊告曰：<a id="a-EN"></a>“欲所问者便问之。<a id="a-EO"></a>”</p>
  <p id="aEP">优陀耶白世尊曰：<a id="a-EQ"></a>“观如来意，<a id="a-ER"></a>欲向迦毗罗卫。<a id="a-ES"></a>”</p>
  <p id="aET">世尊告曰：<a id="a-EU"></a>“如是，<a id="a-EV"></a>如汝所言。<a id="a-EW"></a>优陀耶当知：<a id="a-EX"></a>先至白净王所，<a id="a-EY"></a>吾比后当往。<a id="a-EZ"></a>所以然者？<a id="a-Ea"></a>刹利之种先当遣使令知，<a id="a-Eb"></a>然后如来当往。<a id="a-Ec"></a>汝到语王：<a id="a-Ed"></a>‘却后七日，<a id="a-Ee"></a>如来当来见王。<a id="a-Ef"></a>’”</p>
  <p id="aEg">优陀耶对曰：<a id="a-Eh"></a>“如是，<a id="a-Ei"></a>世尊。<a id="a-Ej"></a>”是时，<a id="a-Ek"></a>优陀耶即从座起，<a id="a-El"></a>整衣服，<a id="a-Em"></a>礼世尊足，<a id="a-En"></a>于世尊前不现，<a id="a-Eo"></a>往至迦毗罗卫，<a id="a-Ep"></a>到真净王所；<a id="a-Eq"></a>到已，<a id="a-Er"></a>在王前立。</p>
  <p id="aEs">尔时，<a id="a-Et"></a>真净王在大殿上坐，<a id="a-Eu"></a>及诸婇女。<a id="a-Ev"></a>是时，<a id="a-Ew"></a>优陀耶飞在空中。<a id="a-Ex"></a>时真净王见优陀耶手执钵，<a id="a-Ey"></a>持杖而在前立；<a id="a-Ez"></a>见已，<a id="a-F0"></a>便怀恐怖，<a id="a-F1"></a>而作是说：<a id="a-F2"></a>“此是何人？<a id="a-F3"></a>人耶？<a id="a-F4"></a>非人耶？<a id="a-F5"></a>天耶？<a id="a-F6"></a>鬼耶？<a id="a-F7"></a>阅叉、<a id="a-F8"></a>罗刹、<a id="a-F9"></a>天、<a id="a-FA"></a>龙、<a id="a-FB"></a>鬼、<a id="a-FC"></a>神耶？<a id="a-FD"></a>”</p>
  <p id="aFE">时，<a id="a-FF"></a>真净王问优陀耶曰：<a id="a-FG"></a>“汝是何人？<a id="a-FH"></a>”又以此偈向优陀耶说：</p>
  <p id="aFI">“为天为是鬼？<a id="a-FJ"></a>乾沓惒等乎？</p>
  <p id="aFK">汝今名为谁？<a id="a-FL"></a>我今欲知之。<a id="a-FM"></a>”</p>
  <p id="aFN">是时，<a id="a-FO"></a>优陀耶复以此偈报王曰：</p>
  <p id="aFP">“我亦非是天，<a id="a-FQ"></a>非是乾沓惒，</p>
  <p id="aFR">于是迦毗国，<a id="a-FS"></a>大王邦土人。</p>
  <p id="aFT">昔坏十八亿，<a id="a-FU"></a>弊魔波旬众，</p>
  <p id="aFV">我师释迦文，<a id="a-FW"></a>是彼真弟子。<a id="a-FX"></a>”</p>
  <p id="aFY">时，<a id="a-FZ"></a>真净王复以此偈，<a id="a-Fa"></a>向优陀耶说：</p>
  <p id="aFb">“谁坏十八亿，<a id="a-Fc"></a>弊魔波旬众？</p>
  <p id="aFd">谁字释迦文，<a id="a-Fe"></a>汝今叹说之？<a id="a-Ff"></a>”</p>
  <p id="aFg">是时，<a id="a-Fh"></a>优陀耶复说此偈：</p>
  <p id="aFi">“如来初生时，<a id="a-Fj"></a>天地普大动，</p>
  <p id="aFk">誓愿悉成办，<a id="a-Fl"></a>今曰号悉达。</p>
  <p id="aFm">彼降十八亿，<a id="a-Fn"></a>弊魔波旬众，</p>
  <p id="aFo">彼名释迦文，<a id="a-Fp"></a>今日成佛道。</p>
  <p id="aFq">彼人释师子，<a id="a-Fr"></a>瞿昙次弟子，</p>
  <p id="aFs">今日作沙门，<a id="a-Ft"></a>本字优陀耶。<a id="a-Fu"></a>”</p>
  <p id="aFv">是时，<a id="a-Fw"></a>真净王闻此语已，<a id="a-Fx"></a>便怀欢喜，<a id="a-Fy"></a>不能自胜，<a id="a-Fz"></a>语优陀耶曰：<a id="a-G0"></a>“云何，<a id="a-G1"></a>优陀耶，<a id="a-G2"></a>悉达太子今故在耶？<a id="a-G3"></a>”</p>
  <p id="aG4">优陀耶报言：<a id="a-G5"></a>“释迦文佛今日现在。<a id="a-G6"></a>”</p>
  <p id="aG7">时，<a id="a-G8"></a>王问言：<a id="a-G9"></a>“今已成佛耶？<a id="a-GA"></a>”</p>
  <p id="aGB">优陀耶报言：<a id="a-GC"></a>“今已成佛。<a id="a-GD"></a>”</p>
  <p id="aGE">王复问言：<a id="a-GF"></a>“今日如来竟为所在？<a id="a-GG"></a>”</p>
  <p id="aGH">优陀耶报言：<a id="a-GI"></a>“如来今在摩竭国界尼拘类树下。<a id="a-GJ"></a>”</p>
  <p id="aGK">时，<a id="a-GL"></a>王报言：<a id="a-GM"></a>“翼从弟子斯是何人？<a id="a-GN"></a>”</p>
  <p id="aGO">陀耶报曰：<a id="a-GP"></a>“诸天亿数及千比丘、<a id="a-GQ"></a>四天王，<a id="a-GR"></a>恒在左右。<a id="a-GS"></a>”</p>
  <p id="aGT">时，<a id="a-GU"></a>王问言：<a id="a-GV"></a>“所著衣服，<a id="a-GW"></a>为像何类？<a id="a-GX"></a>”</p>
  <p id="aGY">优陀耶报言：<a id="a-GZ"></a>“如来所著衣裳，<a id="a-Ga"></a>名曰袈裟。<a id="a-Gb"></a>”</p>
  <p id="aGc">时，<a id="a-Gd"></a>王问言：<a id="a-Ge"></a>“食何等食？<a id="a-Gf"></a>”</p>
  <p id="aGg">优陀耶报言：<a id="a-Gh"></a>“如来身者，<a id="a-Gi"></a>以法为食。<a id="a-Gj"></a>”</p>
  <p id="aGk">王复问曰：<a id="a-Gl"></a>“云何，<a id="a-Gm"></a>优陀耶，<a id="a-Gn"></a>如来可得见不？<a id="a-Go"></a>”</p>
  <p id="aGp">优陀耶报言：<a id="a-Gq"></a>“王勿愁悒，<a id="a-Gr"></a>却后七日，<a id="a-Gs"></a>如来当来入城。<a id="a-Gt"></a>”</p>
  <p id="aGu">是时，<a id="a-Gv"></a>王极欢喜，<a id="a-Gw"></a>不能自胜，<a id="a-Gx"></a>手自斟酌，<a id="a-Gy"></a>供养优陀耶。</p>
  <p id="aGz">是时，<a id="a-H0"></a>真净王击大鸣鼓，<a id="a-H1"></a>敕国界人民，<a id="a-H2"></a>平治道路，<a id="a-H3"></a>除去不净，<a id="a-H4"></a>以香汁洒地，<a id="a-H5"></a>悬缯幡盖，<a id="a-H6"></a>作倡伎乐，<a id="a-H7"></a>不可称计。<a id="a-H8"></a>复敕国中诸有聋、<a id="a-H9"></a>盲、<a id="a-HA"></a>瘖、<a id="a-HB"></a>瘂者，<a id="a-HC"></a>尽使不现，<a id="a-HD"></a>却后七日，<a id="a-HE"></a>悉达当来入城。</p>
  <p id="aHF">是时，<a id="a-HG"></a>真净王闻佛当来入城，<a id="a-HH"></a>七日之中，<a id="a-HI"></a>亦不睡眠。</p>
  <p id="aHJ">是时，<a id="a-HK"></a>世尊以至七日，<a id="a-HL"></a>便作是念：<a id="a-HM"></a>“我今宜可以神足力，<a id="a-HN"></a>往诣迦毗罗卫国。<a id="a-HO"></a>”是时，<a id="a-HP"></a>世尊即将诸比丘，<a id="a-HQ"></a>前后围绕，<a id="a-HR"></a>往诣迦毗罗卫国；<a id="a-HS"></a>到已，<a id="a-HT"></a>便诣城北萨卢园中。</p>
  <p id="aHU">是时，<a id="a-HV"></a>真净王闻世尊已达迦毗罗卫城北萨卢园中。<a id="a-HW"></a>是时，<a id="a-HX"></a>真净王将诸释众，<a id="a-HY"></a>往诣世尊所。</p>
  <p id="aHZ">是时，<a id="a-Ha"></a>世尊复作是念：<a id="a-Hb"></a>“若真净王躬自来者，<a id="a-Hc"></a>此非我宜。<a id="a-Hd"></a>我今当往与共相见。<a id="a-He"></a>所以然者？<a id="a-Hf"></a>父母恩重，<a id="a-Hg"></a>育养情甚。<a id="a-Hh"></a>”是时，<a id="a-Hi"></a>世尊将诸比丘众，<a id="a-Hj"></a>往诣城门，<a id="a-Hk"></a>飞在虚空，<a id="a-Hl"></a>去地七仞。<a id="a-Hm"></a>是时，<a id="a-Hn"></a>真净王见世尊端正无比，<a id="a-Ho"></a>世之希有，<a id="a-Hp"></a>诸根寂静，<a id="a-Hq"></a>无众多念，<a id="a-Hr"></a>身有三十二相、<a id="a-Hs"></a>八十种好而自庄严，<a id="a-Ht"></a>发欢喜之心，<a id="a-Hu"></a>即便头面礼足，<a id="a-Hv"></a>而作是说：<a id="a-Hw"></a>“我是刹利王种，<a id="a-Hx"></a>名曰真净王。<a id="a-Hy"></a>”</p>
  <p id="aHz">世尊告曰：<a id="a-I0"></a>“令大王享寿无穷。<a id="a-I1"></a>是故，<a id="a-I2"></a>大王，<a id="a-I3"></a>当以正法治化，<a id="a-I4"></a>勿用邪法。<a id="a-I5"></a>大王当知：<a id="a-I6"></a>诸有用正法治化者，<a id="a-I7"></a>身坏命终，<a id="a-I8"></a>生善处天上。<a id="a-I9"></a>”</p>
  <p id="aIA">是时，<a id="a-IB"></a>世尊即空中行，<a id="a-IC"></a>至真净王宫中；<a id="a-ID"></a>到已，<a id="a-IE"></a>就座而坐。</p>
  <p id="aIF">时，<a id="a-IG"></a>王见世尊坐定，<a id="a-IH"></a>手自斟酌，<a id="a-II"></a>行种种饮食，<a id="a-IJ"></a>见世尊食竟，<a id="a-IK"></a>行净水，<a id="a-IL"></a>更取一小座而听法。</p>
  <p id="aIM">尔时，<a id="a-IN"></a>世尊与真净王渐说妙义，<a id="a-IO"></a>所谓论者：<a id="a-IP"></a>施论、<a id="a-IQ"></a>戒论、<a id="a-IR"></a>生天之论，<a id="a-IS"></a>欲不净行，<a id="a-IT"></a>出要为乐。<a id="a-IU"></a>尔时，<a id="a-IV"></a>世尊见王心开意解，<a id="a-IW"></a>诸佛世尊常所说法——苦、<a id="a-IX"></a>集、<a id="a-IY"></a>尽、<a id="a-IZ"></a>道，<a id="a-Ia"></a>尽向王说。</p>
  <p id="aIb">是时，<a id="a-Ic"></a>真净王即于座上，<a id="a-Id"></a>诸尘垢尽，<a id="a-Ie"></a>得法眼净。</p>
  <p id="aIf">是时，<a id="a-Ig"></a>世尊与王说法已，<a id="a-Ih"></a>即从座起而去。</p>
  <p id="aIi">是时，<a id="a-Ij"></a>真净王普集释众，<a id="a-Ik"></a>而作是说：<a id="a-Il"></a>“诸沙门等，<a id="a-Im"></a>颜貌极丑。<a id="a-In"></a>刹利之种，<a id="a-Io"></a>将诸梵志众，<a id="a-Ip"></a>此非其宜；<a id="a-Iq"></a>刹利释种还得刹利众，<a id="a-Ir"></a>此乃为妙。<a id="a-Is"></a>”</p>
  <p id="aIt">诸释报言：<a id="a-Iu"></a>“如是，<a id="a-Iv"></a>大王，<a id="a-Iw"></a>如大王教，<a id="a-Ix"></a>刹利还得刹利众，<a id="a-Iy"></a>此乃为妙。<a id="a-Iz"></a>”</p>
  <p id="aJ0">是时，<a id="a-J1"></a>王告国中：<a id="a-J2"></a>“诸有兄弟二人，<a id="a-J3"></a>当取一人作道。<a id="a-J4"></a>其不尔者，<a id="a-J5"></a>当重谪罚。<a id="a-J6"></a>”</p>
  <p id="aJ7">时，<a id="a-J8"></a>诸释众闻王教令：<a id="a-J9"></a>“诸有兄弟二人，<a id="a-JA"></a>当取一人为道。<a id="a-JB"></a>其不从教，<a id="a-JC"></a>当重谪罚。<a id="a-JD"></a>”</p>
  <p id="aJE">是时，<a id="a-JF"></a>提婆达兜释种语阿难释言：<a id="a-JG"></a>“真净王今日有教：<a id="a-JH"></a>‘诸有兄弟二人，<a id="a-JI"></a>当分一人作道。<a id="a-JJ"></a>’汝今出家学道，<a id="a-JK"></a>我当在家修治家业。<a id="a-JL"></a>”</p>
  <p id="aJM">是时，<a id="a-JN"></a>阿难释欢喜踊跃，<a id="a-JO"></a>报言：<a id="a-JP"></a>“如兄来教！<a id="a-JQ"></a>”</p>
  <p id="aJR">是时，<a id="a-JS"></a>难陀释语阿那律释言：<a id="a-JT"></a>“真净王有教：<a id="a-JU"></a>‘其有兄弟二人者，<a id="a-JV"></a>当分一人作道。<a id="a-JW"></a>其不尔者，<a id="a-JX"></a>当重谪罚。<a id="a-JY"></a>’”</p>
  <p id="aJZ">“汝今出家，<a id="a-Ja"></a>我当在家。<a id="a-Jb"></a>”是时，<a id="a-Jc"></a>阿那律释闻此语已，<a id="a-Jd"></a>欢喜踊跃，<a id="a-Je"></a>不能自胜，<a id="a-Jf"></a>报曰：<a id="a-Jg"></a>“如是，<a id="a-Jh"></a>如兄来教！<a id="a-Ji"></a>”</p>
  <p id="aJj">是时，<a id="a-Jk"></a>真净王将斛净、<a id="a-Jl"></a>叔净释、<a id="a-Jm"></a>甘露释，<a id="a-Jn"></a>至世尊所。<a id="a-Jo"></a>尔时，<a id="a-Jp"></a>驾四马之车，<a id="a-Jq"></a>白车、<a id="a-Jr"></a>白盖，<a id="a-Js"></a>白马驾之；<a id="a-Jt"></a>第二释乘青车、<a id="a-Ju"></a>青盖，<a id="a-Jv"></a>青马驾之；<a id="a-Jw"></a>第三释乘黄车、<a id="a-Jx"></a>黄盖，<a id="a-Jy"></a>黄马驾之；<a id="a-Jz"></a>第四释乘赤车、<a id="a-K0"></a>赤盖，<a id="a-K1"></a>赤马驾之。<a id="a-K2"></a>是时，<a id="a-K3"></a>诸释有乘象者，<a id="a-K4"></a>有乘马者，<a id="a-K5"></a>皆悉来集。</p>
  <p id="aK6">是时，<a id="a-K7"></a>世尊遥见真净王将诸释众而来，<a id="a-K8"></a>告诸比丘：<a id="a-K9"></a>“汝等观此释众，<a id="a-KA"></a>并观真净王众。<a id="a-KB"></a>比丘当知：<a id="a-KC"></a>三十三天出园观时，<a id="a-KD"></a>亦如此法，<a id="a-KE"></a>而无有异。<a id="a-KF"></a>”</p>
  <p id="aKG">是时，<a id="a-KH"></a>阿难乘大白象、<a id="a-KI"></a>白衣、<a id="a-KJ"></a>白盖；<a id="a-KK"></a>见已，<a id="a-KL"></a>告诸比丘：<a id="a-KM"></a>“汝等见此阿难释乘白象、<a id="a-KN"></a>白衣不乎？<a id="a-KO"></a>”</p>
  <p id="aKP">诸比丘对曰：<a id="a-KQ"></a>“唯然，<a id="a-KR"></a>世尊，<a id="a-KS"></a>我等见之。<a id="a-KT"></a>”</p>
  <p id="aKU">佛告比丘：<a id="a-KV"></a>“此人当出家学道，<a id="a-KW"></a>第一多闻，<a id="a-KX"></a>堪侍左右。<a id="a-KY"></a>汝等见此阿那律不乎？<a id="a-KZ"></a>”</p>
  <p id="aKa">诸比丘对曰：<a id="a-Kb"></a>“唯然，<a id="a-Kc"></a>见之。<a id="a-Kd"></a>”</p>
  <p id="aKe">佛告比丘：<a id="a-Kf"></a>“此人当出家学道，<a id="a-Kg"></a>天眼第一。<a id="a-Kh"></a>”是时，<a id="a-Ki"></a>真净王及兄弟四人，<a id="a-Kj"></a>并难陀、<a id="a-Kk"></a>阿难，<a id="a-Kl"></a>皆步进前，<a id="a-Km"></a>除去五好，<a id="a-Kn"></a>至世尊所，<a id="a-Ko"></a>头面礼足，<a id="a-Kp"></a>在一面坐。</p>
  <p id="aKq">尔时，<a id="a-Kr"></a>真净王白佛言：<a id="a-Ks"></a>“昨日夜生此念：<a id="a-Kt"></a>‘刹利之众不应将梵志众，<a id="a-Ku"></a>还将刹利众，<a id="a-Kv"></a>此是其宜。<a id="a-Kw"></a>’我便告令国中：<a id="a-Kx"></a>‘诸有兄弟二人者，<a id="a-Ky"></a>便取一人，<a id="a-Kz"></a>使出家学道。<a id="a-L0"></a>’惟愿世尊听出家学道！<a id="a-L1"></a>”</p>
  <p id="aL2">世尊告曰：<a id="a-L3"></a>“善哉！<a id="a-L4"></a>大王，<a id="a-L5"></a>多所饶益，<a id="a-L6"></a>天、<a id="a-L7"></a>人得安。<a id="a-L8"></a>所以然者？<a id="a-L9"></a>此是善知识良佑福田。<a id="a-LA"></a>我亦缘善知识，<a id="a-LB"></a>得脱此生、<a id="a-LC"></a>老、<a id="a-LD"></a>病、<a id="a-LE"></a>死。<a id="a-LF"></a>”是时，<a id="a-LG"></a>诸释众便得为道。</p>
  <p id="aLH">是时，<a id="a-LI"></a>真净王白世尊曰：<a id="a-LJ"></a>“惟愿世尊教诲此新比丘，<a id="a-LK"></a>当如教诲优陀耶，<a id="a-LL"></a>所以然者？<a id="a-LM"></a>此优陀耶比丘极有神力。<a id="a-LN"></a>愿优陀耶比丘恒在宫中教化，<a id="a-LO"></a>使众生之类，<a id="a-LP"></a>长夜获安隐。<a id="a-LQ"></a>所以然者？<a id="a-LR"></a>此比丘极有神力。<a id="a-LS"></a>我初见优陀耶比丘，<a id="a-LT"></a>便发欢喜之心，<a id="a-LU"></a>我便作此念：<a id="a-LV"></a>‘弟子尚有神力，<a id="a-LW"></a>况彼如来而无此神力乎？<a id="a-LX"></a>’”</p>
  <p id="aLY">世尊告曰：<a id="a-LZ"></a>“如是，<a id="a-La"></a>大王，<a id="a-Lb"></a>如天王教，<a id="a-Lc"></a>此优陀耶比丘极有神力，<a id="a-Ld"></a>有大威德。<a id="a-Le"></a>”</p>
  <p id="aLf">尔时，<a id="a-Lg"></a>世尊告诸比丘：<a id="a-Lh"></a>“第一弟子，<a id="a-Li"></a>博识多知，<a id="a-Lj"></a>国王所念，<a id="a-Lk"></a>所谓阿若拘邻比丘是。<a id="a-Ll"></a>能劝化人民，<a id="a-Lm"></a>优陀耶比丘是。<a id="a-Ln"></a>有速疾智，<a id="a-Lo"></a>所谓摩诃男比丘是。<a id="a-Lp"></a>恒喜飞行，<a id="a-Lq"></a>所谓须婆休比丘是。<a id="a-Lr"></a>空中往来，<a id="a-Ls"></a>所谓婆破比丘是。<a id="a-Lt"></a>多诸弟子，<a id="a-Lu"></a>所谓优毗迦葉比丘是。<a id="a-Lv"></a>意得观空，<a id="a-Lw"></a>所谓江迦葉比丘是。<a id="a-Lx"></a>意得止观，<a id="a-Ly"></a>所谓象迦葉比丘是。<a id="a-Lz"></a>”</p>
  <p id="aM0">尔时，<a id="a-M1"></a>世尊广与真净王说微妙之法。<a id="a-M2"></a>尔时，<a id="a-M3"></a>王闻法已，<a id="a-M4"></a>即从座起，<a id="a-M5"></a>头面礼足，<a id="a-M6"></a>便退而去。</p>
  <p id="aM7">尔时，<a id="a-M8"></a>诸比丘及真净王闻佛所说，<a id="a-M9"></a>欢喜奉行。</p>
  <p id="aMA">闻如是：<a id="a-MB"></a>一时，<a id="a-MC"></a>佛在舍卫国祇树给孤独园。</p>
  <p id="aMD">尔时，<a id="a-ME"></a>世尊告诸比丘：<a id="a-MF"></a>“十五日中有三斋法。<a id="a-MG"></a>云何为三？<a id="a-MH"></a>八日、<a id="a-MI"></a>十四日、<a id="a-MJ"></a>十五日。</p>
  <p id="aMK">“比丘当知：<a id="a-ML"></a>或有是时，<a id="a-MM"></a>八日斋日，<a id="a-MN"></a>四天王遣诸辅臣，<a id="a-MO"></a>观察世间，<a id="a-MP"></a>谁有作善恶者？<a id="a-MQ"></a>何等众生有慈孝父母、<a id="a-MR"></a>沙门、<a id="a-MS"></a>婆罗门及尊长者？<a id="a-MT"></a>颇有众生好喜布施、<a id="a-MU"></a>修戒、<a id="a-MV"></a>忍辱、<a id="a-MW"></a>精进、<a id="a-MX"></a>三昧、<a id="a-MY"></a>演散经义、<a id="a-MZ"></a>持八关斋者？<a id="a-Ma"></a>具分别之。<a id="a-Mb"></a>设无众生孝顺父母、<a id="a-Mc"></a>沙门、<a id="a-Md"></a>婆罗门及尊长者，<a id="a-Me"></a>是时辅臣白四天王：<a id="a-Mf"></a>‘今此世间无有众生孝顺父母、<a id="a-Mg"></a>沙门、<a id="a-Mh"></a>道士，<a id="a-Mi"></a>行四等心，<a id="a-Mj"></a>慈愍众生。<a id="a-Mk"></a>’时，<a id="a-Ml"></a>四天王闻已，<a id="a-Mm"></a>便怀愁忧，<a id="a-Mn"></a>惨然不悦。<a id="a-Mo"></a>是时，<a id="a-Mp"></a>四天王即往忉利天上，<a id="a-Mq"></a>集善法讲堂，<a id="a-Mr"></a>以此因缘具白帝释：<a id="a-Ms"></a>‘天帝当知：<a id="a-Mt"></a>今此世间无有众生孝顺父母、<a id="a-Mu"></a>沙门、<a id="a-Mv"></a>婆罗门及尊长者。<a id="a-Mw"></a>’是时，<a id="a-Mx"></a>帝释、<a id="a-My"></a>三十三天闻斯语已，<a id="a-Mz"></a>皆怀愁忧，<a id="a-N0"></a>惨然不悦，<a id="a-N1"></a>减诸天众，<a id="a-N2"></a>增益阿须伦众。</p>
  <p id="aN3">“设复有时，<a id="a-N4"></a>若世间众生之类有孝顺父母、<a id="a-N5"></a>沙门、<a id="a-N6"></a>婆罗门及尊长者，<a id="a-N7"></a>持八关斋，<a id="a-N8"></a>修德清净，<a id="a-N9"></a>不犯禁戒大如毛发。<a id="a-NA"></a>尔时，<a id="a-NB"></a>使者欢喜踊跃，<a id="a-NC"></a>不能自胜，<a id="a-ND"></a>即白四王：<a id="a-NE"></a>‘今此世间多有众生孝顺父母、<a id="a-NF"></a>沙门、<a id="a-NG"></a>婆罗门及诸尊长。<a id="a-NH"></a>’天王闻已，<a id="a-NI"></a>甚怀喜悦，<a id="a-NJ"></a>即往释提桓因所，<a id="a-NK"></a>以此因缘具白帝释：<a id="a-NL"></a>‘天帝当知：<a id="a-NM"></a>今此世间多有众生孝顺父母、<a id="a-NN"></a>沙门、<a id="a-NO"></a>婆罗门及诸尊长。<a id="a-NP"></a>’时，<a id="a-NQ"></a>帝释、<a id="a-NR"></a>三十三天皆怀欢喜，<a id="a-NS"></a>不能自胜，<a id="a-NT"></a>增益诸天众，<a id="a-NU"></a>减损阿须伦众，<a id="a-NV"></a>地狱拷掠自然休息，<a id="a-NW"></a>毒痛不行。</p>
  <p id="aNX">“若十四日斋日之时，<a id="a-NY"></a>遣太子下，<a id="a-NZ"></a>察行天下，<a id="a-Na"></a>伺察人民，<a id="a-Nb"></a>施行善恶，<a id="a-Nc"></a>颇有众生信佛、<a id="a-Nd"></a>信法、<a id="a-Ne"></a>信比丘僧，<a id="a-Nf"></a>孝顺父母、<a id="a-Ng"></a>沙门、<a id="a-Nh"></a>婆罗门及尊长者，<a id="a-Ni"></a>好喜布施，<a id="a-Nj"></a>持八关斋，<a id="a-Nk"></a>闭塞六情，<a id="a-Nl"></a>防制五欲？<a id="a-Nm"></a>设无众生修正法者，<a id="a-Nn"></a>孝顺父母、<a id="a-No"></a>沙门、<a id="a-Np"></a>婆罗门。<a id="a-Nq"></a>尔时，<a id="a-Nr"></a>太子白四天王。<a id="a-Ns"></a>四天王闻已，<a id="a-Nt"></a>便怀愁忧，<a id="a-Nu"></a>惨然不悦，<a id="a-Nv"></a>往至释提桓因所，<a id="a-Nw"></a>以此因缘具白天帝：<a id="a-Nx"></a>‘大王当知：<a id="a-Ny"></a>今此世间无有众生孝顺父母、<a id="a-Nz"></a>沙门、<a id="a-O0"></a>婆罗门及尊长者。<a id="a-O1"></a>’是时，<a id="a-O2"></a>天帝、<a id="a-O3"></a>三十三天皆怀愁忧，<a id="a-O4"></a>惨然不悦，<a id="a-O5"></a>减诸天众，<a id="a-O6"></a>增益阿须伦众。</p>
  <p id="aO7">“设复众生有孝顺父母、<a id="a-O8"></a>沙门、<a id="a-O9"></a>婆罗门及尊长者，<a id="a-OA"></a>持八关斋。<a id="a-OB"></a>尔时，<a id="a-OC"></a>太子欢喜踊跃，<a id="a-OD"></a>不能自胜，<a id="a-OE"></a>即往白四天王：<a id="a-OF"></a>‘大王当知：<a id="a-OG"></a>今此世间多有众生孝顺父母、<a id="a-OH"></a>沙门、<a id="a-OI"></a>婆罗门及诸尊长。<a id="a-OJ"></a>’是时，<a id="a-OK"></a>四天王闻此语已，<a id="a-OL"></a>甚怀喜悦，<a id="a-OM"></a>即往诣释提桓因所，<a id="a-ON"></a>以此因缘具白天帝：<a id="a-OO"></a>‘圣王当知：<a id="a-OP"></a>今此世间多有众生孝顺父母、<a id="a-OQ"></a>沙门、<a id="a-OR"></a>婆罗门及诸尊长，<a id="a-OS"></a>受三自归，<a id="a-OT"></a>慈心谏诤，<a id="a-OU"></a>诚信不欺。<a id="a-OV"></a>’时，<a id="a-OW"></a>天帝、<a id="a-OX"></a>四王及三十三天皆怀欢喜，<a id="a-OY"></a>不能自胜，<a id="a-OZ"></a>增益诸天众，<a id="a-Oa"></a>减损阿须伦众。</p>
  <p id="aOb">“比丘当知：<a id="a-Oc"></a>十五日说戒之时，<a id="a-Od"></a>四天王躬自来下，<a id="a-Oe"></a>案行天下，<a id="a-Of"></a>伺察人民，<a id="a-Og"></a>何等众生孝顺父母、<a id="a-Oh"></a>沙门、<a id="a-Oi"></a>婆罗门及尊长者，<a id="a-Oj"></a>好喜布施，<a id="a-Ok"></a>持八关斋如来斋法？<a id="a-Ol"></a>设无众生孝顺父母、<a id="a-Om"></a>沙门、<a id="a-On"></a>婆罗门及尊长者，<a id="a-Oo"></a>时四天王便怀愁悒，<a id="a-Op"></a>惨然不悦，<a id="a-Oq"></a>往至帝释所，<a id="a-Or"></a>以此因缘具白天帝：<a id="a-Os"></a>‘大王当知：<a id="a-Ot"></a>今此世间无有众生孝顺父母、<a id="a-Ou"></a>沙门、<a id="a-Ov"></a>婆罗门及诸尊长者。<a id="a-Ow"></a>’是时，<a id="a-Ox"></a>释提桓因、<a id="a-Oy"></a>三十三天皆怀愁忧，<a id="a-Oz"></a>惨然不悦，<a id="a-P0"></a>减诸天众，<a id="a-P1"></a>增益阿须伦众。</p>
  <p id="aP2">“设复是时，<a id="a-P3"></a>众生之类有孝顺父母、<a id="a-P4"></a>沙门、<a id="a-P5"></a>婆罗门及诸尊长，<a id="a-P6"></a>持八关斋。<a id="a-P7"></a>尔时，<a id="a-P8"></a>四天王便怀欢喜，<a id="a-P9"></a>踊跃不能自胜，<a id="a-PA"></a>即往帝释所，<a id="a-PB"></a>以此因缘具白天帝：<a id="a-PC"></a>‘大王当知：<a id="a-PD"></a>今此世间多有众生孝顺父母、<a id="a-PE"></a>沙门、<a id="a-PF"></a>婆罗门及诸尊长。<a id="a-PG"></a>’是时，<a id="a-PH"></a>释提桓因、<a id="a-PI"></a>三十三天及四天王皆怀欢喜，<a id="a-PJ"></a>踊跃不能自胜，<a id="a-PK"></a>增益诸天众，<a id="a-PL"></a>减损阿须伦众。<a id="a-PM"></a>”</p>
  <p id="aPN">尔时，<a id="a-PO"></a>世尊告诸比丘：<a id="a-PP"></a>“云何十五日持八关斋法？<a id="a-PQ"></a>”</p>
  <p id="aPR">是时，<a id="a-PS"></a>诸比丘白世尊曰：<a id="a-PT"></a>“如来是诸法之王，<a id="a-PU"></a>诸法之印。<a id="a-PV"></a>惟愿世尊当为诸比丘布演此义！<a id="a-PW"></a>诸比丘闻已，<a id="a-PX"></a>当奉行之。<a id="a-PY"></a>”</p>
  <p id="aPZ">世尊告曰：<a id="a-Pa"></a>“谛听！<a id="a-Pb"></a>谛听！<a id="a-Pc"></a>善思念之，<a id="a-Pd"></a>吾当为汝具分别说。<a id="a-Pe"></a>于是，<a id="a-Pf"></a>比丘，<a id="a-Pg"></a>若有善男子、<a id="a-Ph"></a>善女人，<a id="a-Pi"></a>于月八日、<a id="a-Pj"></a>十四日、<a id="a-Pk"></a>十五日说戒、<a id="a-Pl"></a>持斋时，<a id="a-Pm"></a>到四部众中，<a id="a-Pn"></a>当作是语：<a id="a-Po"></a>‘我今斋日，<a id="a-Pp"></a>欲持八关斋法，<a id="a-Pq"></a>惟愿尊者，<a id="a-Pr"></a>当与我说之！<a id="a-Ps"></a>’是时，<a id="a-Pt"></a>四部之众，<a id="a-Pu"></a>当教与说八关斋法，<a id="a-Pv"></a>先教作是语：<a id="a-Pw"></a>‘善男子，<a id="a-Px"></a>当自称名字。<a id="a-Py"></a>’彼已称名字，<a id="a-Pz"></a>便当与说八关斋法。</p>
  <p id="aQ0">“是时，<a id="a-Q1"></a>教授者当教前人作是语：<a id="a-Q2"></a>‘我今奉持如来斋法，<a id="a-Q3"></a>至明日清旦，<a id="a-Q4"></a>修清净戒，<a id="a-Q5"></a>除去恶法。<a id="a-Q6"></a>若身行恶行，<a id="a-Q7"></a>口吐恶语，<a id="a-Q8"></a>意生恶念，<a id="a-Q9"></a>身三、<a id="a-QA"></a>口四、<a id="a-QB"></a>意三诸有恶行，<a id="a-QC"></a>已作、<a id="a-QD"></a>当作，<a id="a-QE"></a>或能以贪欲故所造，<a id="a-QF"></a>或能以瞋恚所造，<a id="a-QG"></a>或能以愚痴所造，<a id="a-QH"></a>或能以豪族故所造，<a id="a-QI"></a>或能因恶知识所造，<a id="a-QJ"></a>或能今身、<a id="a-QK"></a>后身、<a id="a-QL"></a>无数身，<a id="a-QM"></a>或能不识佛、<a id="a-QN"></a>不识法，<a id="a-QO"></a>或能斗乱比丘僧，<a id="a-QP"></a>或能杀害父母诸尊师长，<a id="a-QQ"></a>我今自忏悔，<a id="a-QR"></a>不自覆藏，<a id="a-QS"></a>依戒、<a id="a-QT"></a>依法成其戒行，<a id="a-QU"></a>受八关如来斋法。</p>
  <p id="aQV">“‘云何为八关斋法？<a id="a-QW"></a>持心如真人，<a id="a-QX"></a>尽形寿不杀，<a id="a-QY"></a>无有害心，<a id="a-QZ"></a>于众生有慈心之念，<a id="a-Qa"></a>我今字某，<a id="a-Qb"></a>持斋至明日清旦，<a id="a-Qc"></a>不杀、<a id="a-Qd"></a>无有害心，<a id="a-Qe"></a>有慈心于一切众生。</p>
  <p id="aQf">“‘如阿罗汉，<a id="a-Qg"></a>无有邪念，<a id="a-Qh"></a>尽形寿不盗，<a id="a-Qi"></a>好喜布施，<a id="a-Qj"></a>我今字某，<a id="a-Qk"></a>尽形寿不盗，<a id="a-Ql"></a>自今至明日持心。</p>
  <p id="aQm">“‘如真人，<a id="a-Qn"></a>我今尽形寿，<a id="a-Qo"></a>不淫泆，<a id="a-Qp"></a>无有邪念，<a id="a-Qq"></a>恒修梵行，<a id="a-Qr"></a>身体香洁，<a id="a-Qs"></a>今日持不淫之戒，<a id="a-Qt"></a>亦不念己妻，<a id="a-Qu"></a>复不念他女人想，<a id="a-Qv"></a>至明日清旦，<a id="a-Qw"></a>无所触犯。</p>
  <p id="aQx">“‘如阿罗汉，<a id="a-Qy"></a>尽形寿不妄语，<a id="a-Qz"></a>恒知至诚，<a id="a-R0"></a>不欺他人，<a id="a-R1"></a>自今至明日不妄语，<a id="a-R2"></a>我自今以后不复妄语。</p>
  <p id="aR3">“‘如阿罗汉，<a id="a-R4"></a>不饮酒，<a id="a-R5"></a>心意不乱，<a id="a-R6"></a>持佛禁戒，<a id="a-R7"></a>无所触犯，<a id="a-R8"></a>我今亦当如是，<a id="a-R9"></a>自今日至明旦，<a id="a-RA"></a>不复饮酒，<a id="a-RB"></a>持佛禁戒，<a id="a-RC"></a>无所触犯。</p>
  <p id="aRD">“‘如阿罗汉，<a id="a-RE"></a>尽形寿不坏斋法，<a id="a-RF"></a>恒以时食，<a id="a-RG"></a>少食知足，<a id="a-RH"></a>不著于味，<a id="a-RI"></a>我今亦如是，<a id="a-RJ"></a>尽形寿不坏斋法，<a id="a-RK"></a>恒以时食，<a id="a-RL"></a>少食知足，<a id="a-RM"></a>不著于味，<a id="a-RN"></a>从今日至明旦。</p>
  <p id="aRO">“‘如阿罗汉，<a id="a-RP"></a>恒不在高广之床上坐。<a id="a-RQ"></a>所谓高广之床：<a id="a-RR"></a>金、<a id="a-RS"></a>银、<a id="a-RT"></a>象牙之床，<a id="a-RU"></a>或角床、<a id="a-RV"></a>佛座、<a id="a-RW"></a>辟支佛座、<a id="a-RX"></a>阿罗汉座、<a id="a-RY"></a>诸尊师座。<a id="a-RZ"></a>是时，<a id="a-Ra"></a>阿罗汉不在此八种座，<a id="a-Rb"></a>我亦上坐不犯此坐。</p>
  <p id="aRc">“‘如阿罗汉，<a id="a-Rd"></a>不著香华、<a id="a-Re"></a>脂粉之饰，<a id="a-Rf"></a>我今亦当如是，<a id="a-Rg"></a>尽形寿不著香华、<a id="a-Rh"></a>脂粉之好。</p>
  <p id="aRi">“‘我今字某，<a id="a-Rj"></a>离此八事，<a id="a-Rk"></a>奉持八关斋法，<a id="a-Rl"></a>不堕三恶趣。<a id="a-Rm"></a>持是功德，<a id="a-Rn"></a>不入地狱、<a id="a-Ro"></a>饿鬼、<a id="a-Rp"></a>畜生八难之中，<a id="a-Rq"></a>恒得善知识，<a id="a-Rr"></a>莫与恶知识从事，<a id="a-Rs"></a>恒得好父母家生，<a id="a-Rt"></a>莫生边地无佛法处，<a id="a-Ru"></a>莫生长寿天上，<a id="a-Rv"></a>莫与人作奴婢，<a id="a-Rw"></a>莫作梵天，<a id="a-Rx"></a>莫作释身，<a id="a-Ry"></a>亦莫作转轮圣王，<a id="a-Rz"></a>恒生佛前。<a id="a-S0"></a>自见佛，<a id="a-S1"></a>自闻法，<a id="a-S2"></a>使诸根不乱。<a id="a-S3"></a>若我誓愿向三乘行，<a id="a-S4"></a>速成道果。<a id="a-S5"></a>’</p>
  <p id="aS6">“比丘当知：<a id="a-S7"></a>若有优婆塞、<a id="a-S8"></a>优婆夷，<a id="a-S9"></a>持此八关斋法，<a id="a-SA"></a>彼善男子、<a id="a-SB"></a>善女人、<a id="a-SC"></a>当趣三道，<a id="a-SD"></a>或生人中、<a id="a-SE"></a>或生天上、<a id="a-SF"></a>或般涅槃。<a id="a-SG"></a>”</p>
  <p id="aSH">尔时，<a id="a-SI"></a>世尊便说此偈：</p>
  <p id="aSJ">“不杀亦不盗，<a id="a-SK"></a>不淫不妄语，</p>
  <p id="aSL">避酒远香华，<a id="a-SM"></a>著味犯斋者。</p>
  <p id="aSN">歌舞作倡伎，<a id="a-SO"></a>学舍如罗汉，</p>
  <p id="aSP">今持八关斋，<a id="a-SQ"></a>昼夜不忘失。</p>
  <p id="aSR">不有生死苦，<a id="a-SS"></a>无有周旋期，</p>
  <p id="aST">莫与恩爱集，<a id="a-SU"></a>亦莫怨憎会。</p>
  <p id="aSV">愿灭五阴苦，<a id="a-SW"></a>诸痛生死恼，</p>
  <p id="aSX">涅槃无诸患，<a id="a-SY"></a>我今自归之。</p>
  <p id="aSZ">“是故，<a id="a-Sa"></a>诸比丘，<a id="a-Sb"></a>若有善男子、<a id="a-Sc"></a>善女人，<a id="a-Sd"></a>欲持八关斋离诸苦者，<a id="a-Se"></a>得善处者，<a id="a-Sf"></a>欲得尽诸漏入涅槃城者，<a id="a-Sg"></a>当求方便，<a id="a-Sh"></a>成此八关斋法。<a id="a-Si"></a>所以然者？<a id="a-Sj"></a>人中荣位不足为贵，<a id="a-Sk"></a>天上快乐不可称计。<a id="a-Sl"></a>若善男子、<a id="a-Sm"></a>善女人，<a id="a-Sn"></a>欲求无上之福者，<a id="a-So"></a>当求方便，<a id="a-Sp"></a>成此斋法。</p>
  <p id="aSq">“我今重告敕汝，<a id="a-Sr"></a>若有善男子、<a id="a-Ss"></a>善女人，<a id="a-St"></a>成八关斋者，<a id="a-Su"></a>欲求生四天王天上，<a id="a-Sv"></a>亦获此愿。<a id="a-Sw"></a>持戒之人，<a id="a-Sx"></a>所愿者得，<a id="a-Sy"></a>我以是故，<a id="a-Sz"></a>而说此义耳！<a id="a-T0"></a>人中荣位不足为贵，<a id="a-T1"></a>若善男子、<a id="a-T2"></a>善女人，<a id="a-T3"></a>持八关斋者，<a id="a-T4"></a>身坏命终，<a id="a-T5"></a>生善处天上，<a id="a-T6"></a>亦生艳天、<a id="a-T7"></a>兜术天、<a id="a-T8"></a>化自在天、<a id="a-T9"></a>他化自在天，<a id="a-TA"></a>终不有虚。<a id="a-TB"></a>所以然者？<a id="a-TC"></a>以其持戒之人所愿者得。</p>
  <p id="aTD">“诸比丘，<a id="a-TE"></a>我今重告汝，<a id="a-TF"></a>若有男子、<a id="a-TG"></a>女人持八关斋者，<a id="a-TH"></a>生欲天者，<a id="a-TI"></a>生色天者，<a id="a-TJ"></a>亦成其愿。<a id="a-TK"></a>何以故尔？<a id="a-TL"></a>以其持戒之人所愿者得。<a id="a-TM"></a>若复善男子、<a id="a-TN"></a>善女人，<a id="a-TO"></a>持八关斋，<a id="a-TP"></a>欲得生无色天者，<a id="a-TQ"></a>亦果其愿。</p>
  <p id="aTR">“比丘当知：<a id="a-TS"></a>若善男子、<a id="a-TT"></a>善女人，<a id="a-TU"></a>持八关斋者，<a id="a-TV"></a>欲生四姓家者，<a id="a-TW"></a>亦复得生。<a id="a-TX"></a>又善男子、<a id="a-TY"></a>善女人，<a id="a-TZ"></a>持八关斋人，<a id="a-Ta"></a>欲求作一方天子，<a id="a-Tb"></a>二方、<a id="a-Tc"></a>三方、<a id="a-Td"></a>四方天子，<a id="a-Te"></a>亦获其愿。<a id="a-Tf"></a>欲求作转轮圣王者，<a id="a-Tg"></a>亦获其愿。<a id="a-Th"></a>所以然者？<a id="a-Ti"></a>以其持戒之人所愿者得。<a id="a-Tj"></a>若善男子、<a id="a-Tk"></a>善女人，<a id="a-Tl"></a>欲求作声闻、<a id="a-Tm"></a>缘觉、<a id="a-Tn"></a>佛乘者，<a id="a-To"></a>悉成其愿。<a id="a-Tp"></a>吾今成佛由其持戒，<a id="a-Tq"></a>五戒、<a id="a-Tr"></a>十善，<a id="a-Ts"></a>无愿不获。<a id="a-Tt"></a>诸比丘，<a id="a-Tu"></a>若欲成其道者，<a id="a-Tv"></a>当作是学！<a id="a-Tw"></a>”</p>
  <p id="aTx">尔时，<a id="a-Ty"></a>诸比丘闻佛所说，<a id="a-Tz"></a>欢喜奉行。</p>
 </body>
</html>