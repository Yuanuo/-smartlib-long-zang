<!doctype html>
<html id="z3IBUBrYI" data-ver="1574">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第四十六</h1>
  <h2 id="a2">牧牛品第四十九之二</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“我恒一坐而食，<a id="a-9"></a>身体轻便，<a id="a-A"></a>气力强盛。<a id="a-B"></a>汝等比丘，<a id="a-C"></a>亦当一食，<a id="a-D"></a>身体轻便，<a id="a-E"></a>气力强盛，<a id="a-F"></a>得修梵行。<a id="a-G"></a>”</p>
  <p id="aH">尔时，<a id="a-I"></a>跋提婆罗白世尊言：<a id="a-J"></a>“我不堪任而一食。<a id="a-K"></a>所以然者？<a id="a-L"></a>气力弱劣。<a id="a-M"></a>”</p>
  <p id="aN">佛告之曰：<a id="a-O"></a>“若汝至檀越家，<a id="a-P"></a>一分食之，<a id="a-Q"></a>一分持还家。<a id="a-R"></a>”</p>
  <p id="aS">跋提婆罗白佛言：<a id="a-T"></a>“我亦不堪行此法。<a id="a-U"></a>”</p>
  <p id="aV">世尊告曰：<a id="a-W"></a>“听汝坏斋，<a id="a-X"></a>通日而食。<a id="a-Y"></a>”</p>
  <p id="aZ">跋提婆罗白佛言：<a id="a-a"></a>“我亦不堪任施行此法。<a id="a-b"></a>”尔时，<a id="a-c"></a>世尊默然不报。</p>
  <p id="ad">尔时，<a id="a-e"></a>迦留陀夷向暮日入，<a id="a-f"></a>著衣持钵，<a id="a-g"></a>入城乞食。<a id="a-h"></a>尔时极为暗冥，<a id="a-i"></a>时优陀夷渐渐至长者家，<a id="a-j"></a>又彼长者妇怀妊，<a id="a-k"></a>闻沙门在外乞食，<a id="a-l"></a>即自持饭出惠施之。<a id="a-m"></a>然优陀夷颜色极黑，<a id="a-n"></a>又彼时天欲降雨，<a id="a-o"></a>处处抴电。<a id="a-p"></a>尔时，<a id="a-q"></a>长者妇出门，<a id="a-r"></a>见沙门颜色极黑，<a id="a-s"></a>即时惊怖，<a id="a-t"></a>乃呼是鬼，<a id="a-u"></a>自便称唤：<a id="a-v"></a>“咄哉！<a id="a-w"></a>见鬼！<a id="a-x"></a>”即时伤胎儿，<a id="a-y"></a>寻命终。<a id="a-z"></a>是时，<a id="a-10"></a>迦留陀夷寻还精舍，<a id="a-11"></a>愁忧不欢，<a id="a-12"></a>坐自思惟，<a id="a-13"></a>悔无所及。</p>
  <p id="a14">尔时，<a id="a-15"></a>舍卫城中有如此之恶声：<a id="a-16"></a>“沙门释种子咒堕他子。<a id="a-17"></a>”其中男女各相谓言：<a id="a-18"></a>“今诸沙门，<a id="a-19"></a>行无节度，<a id="a-1A"></a>食不知时，<a id="a-1B"></a>如在家白衣，<a id="a-1C"></a>有何等异？<a id="a-1D"></a>”</p>
  <p id="a1E">尔时，<a id="a-1F"></a>众多比丘闻诸人民各论此理：<a id="a-1G"></a>“沙门释种子不知节度，<a id="a-1H"></a>行来无忌。<a id="a-1I"></a>”其中，<a id="a-1J"></a>持戒比丘戒完具者，<a id="a-1K"></a>亦自怨责：<a id="a-1L"></a>“实非我等之宜，<a id="a-1M"></a>食无禁限，<a id="a-1N"></a>行无时节，<a id="a-1O"></a>实是我等之非也。<a id="a-1P"></a>”各共相将至佛所，<a id="a-1Q"></a>头面礼足，<a id="a-1R"></a>以此因缘，<a id="a-1S"></a>具白世尊。</p>
  <p id="a1T">尔时，<a id="a-1U"></a>佛告一比丘：<a id="a-1V"></a>“汝往唤迦留陀夷使来。<a id="a-1W"></a>”</p>
  <p id="a1X">是时，<a id="a-1Y"></a>彼比丘受佛教已，<a id="a-1Z"></a>即往唤优陀夷。<a id="a-1a"></a>时，<a id="a-1b"></a>优陀夷闻佛见呼，<a id="a-1c"></a>即来至世尊所，<a id="a-1d"></a>头面礼足，<a id="a-1e"></a>在一面坐。<a id="a-1f"></a>尔时，<a id="a-1g"></a>世尊问优陀夷曰：<a id="a-1h"></a>“汝审昨日暮入城乞食，<a id="a-1i"></a>至长者家，<a id="a-1j"></a>使长者妇胎堕乎？<a id="a-1k"></a>”</p>
  <p id="a1l">优陀夷白佛言：<a id="a-1m"></a>“唯然，<a id="a-1n"></a>世尊。<a id="a-1o"></a>”</p>
  <p id="a1p">佛告优陀夷：<a id="a-1q"></a>“汝何故不别时节，<a id="a-1r"></a>又复欲雨而入城乞食？<a id="a-1s"></a>此非汝宜，<a id="a-1t"></a>然是族姓子出家学道而贪著于食。<a id="a-1u"></a>”</p>
  <p id="a1v">尔时，<a id="a-1w"></a>优陀夷即从座起，<a id="a-1x"></a>白世尊言：<a id="a-1y"></a>“自今之后，<a id="a-1z"></a>不敢复犯，<a id="a-20"></a>惟愿世尊听受忏悔！<a id="a-21"></a>”</p>
  <p id="a22">尔时，<a id="a-23"></a>世尊告阿难曰：<a id="a-24"></a>“速打揵椎，<a id="a-25"></a>集诸比丘在普会讲堂。<a id="a-26"></a>”</p>
  <p id="a27">阿难受佛教已，<a id="a-28"></a>即集诸比丘集在讲堂，<a id="a-29"></a>前白佛言：<a id="a-2A"></a>“诸比丘已集。<a id="a-2B"></a>世尊，<a id="a-2C"></a>宜知是时。<a id="a-2D"></a>”</p>
  <p id="a2E">尔时，<a id="a-2F"></a>世尊即往讲堂，<a id="a-2G"></a>在中央坐，<a id="a-2H"></a>告诸比丘：<a id="a-2I"></a>“过去久远诸佛世尊皆一坐而食，<a id="a-2J"></a>诸声闻等亦一坐而食，<a id="a-2K"></a>正使将来诸佛及弟子众，<a id="a-2L"></a>亦当一坐而食。<a id="a-2M"></a>所以然者？<a id="a-2N"></a>此是行道之要法，<a id="a-2O"></a>应当一坐而食。<a id="a-2P"></a>若能一坐而食，<a id="a-2Q"></a>身体轻便，<a id="a-2R"></a>心得开解；<a id="a-2S"></a>心已得解，<a id="a-2T"></a>得诸善根；<a id="a-2U"></a>已得善根，<a id="a-2V"></a>便得三昧；<a id="a-2W"></a>已得三昧，<a id="a-2X"></a>如实而知之。<a id="a-2Y"></a>云何如实而知之？<a id="a-2Z"></a>所谓苦谛如实而知之，<a id="a-2a"></a>苦集谛如实而知之，<a id="a-2b"></a>苦尽谛如实而知之，<a id="a-2c"></a>苦出要谛如实而知之。<a id="a-2d"></a>汝等族姓子已出家学道，<a id="a-2e"></a>舍世八业，<a id="a-2f"></a>而不知时节，<a id="a-2g"></a>如彼贪欲之人有何差别？<a id="a-2h"></a>梵志别有梵志之法，<a id="a-2i"></a>外道别有外道之法。<a id="a-2j"></a>”</p>
  <p id="a2k">是时，<a id="a-2l"></a>优波离白世尊言：<a id="a-2m"></a>“过去如来、<a id="a-2n"></a>将来诸佛，<a id="a-2o"></a>皆一坐而食。<a id="a-2p"></a>惟愿世尊当与诸比丘限时而食！<a id="a-2q"></a>”</p>
  <p id="a2r">世尊告曰：<a id="a-2s"></a>“如来亦有此智，<a id="a-2t"></a>但未犯者，<a id="a-2u"></a>要眼前有罪，<a id="a-2v"></a>乃当制限耳！<a id="a-2w"></a>”</p>
  <p id="a2x">尔时，<a id="a-2y"></a>世尊告诸比丘：<a id="a-2z"></a>“我专一坐而食，<a id="a-30"></a>汝等亦当一坐而食。<a id="a-31"></a>今汝日中而食，<a id="a-32"></a>不得过时。<a id="a-33"></a>汝等亦当学乞食之法。<a id="a-34"></a>云何比丘学乞食之法？<a id="a-35"></a>于是，<a id="a-36"></a>比丘，<a id="a-37"></a>趣以支命，<a id="a-38"></a>得亦不喜，<a id="a-39"></a>不得亦不忧；<a id="a-3A"></a>设得食时，<a id="a-3B"></a>思惟而食，<a id="a-3C"></a>无有贪著之心，<a id="a-3D"></a>但欲使此身趣得存形，<a id="a-3E"></a>除去旧痛，<a id="a-3F"></a>更不造新，<a id="a-3G"></a>使气力充足。<a id="a-3H"></a>如是，<a id="a-3I"></a>比丘，<a id="a-3J"></a>名为乞食。<a id="a-3K"></a>汝等比丘，<a id="a-3L"></a>应当一坐而食。</p>
  <p id="a3M">“云何比丘一坐而食？<a id="a-3N"></a>起则犯食，<a id="a-3O"></a>更不应食。<a id="a-3P"></a>如是，<a id="a-3Q"></a>比丘，<a id="a-3R"></a>名为一坐而食。<a id="a-3S"></a>汝等比丘亦当应得食而食之。<a id="a-3T"></a>云何比丘得而食之？<a id="a-3U"></a>于是，<a id="a-3V"></a>比丘，<a id="a-3W"></a>以得食已，<a id="a-3X"></a>更复有为齐此乎？<a id="a-3Y"></a>以食更得者不应复食。<a id="a-3Z"></a>如是，<a id="a-3a"></a>比丘，<a id="a-3b"></a>得食而食之。<a id="a-3c"></a>汝等比丘，<a id="a-3d"></a>亦当应著三衣，<a id="a-3e"></a>应坐树下，<a id="a-3f"></a>坐闲静处，<a id="a-3g"></a>应露坐苦行，<a id="a-3h"></a>应著补衲衣，<a id="a-3i"></a>应在冢间，<a id="a-3j"></a>应著弊恶之衣。<a id="a-3k"></a>所以然者？<a id="a-3l"></a>叹说少欲之人。<a id="a-3m"></a>我今教汝等，<a id="a-3n"></a>当如迦葉比丘。<a id="a-3o"></a>所以然者？<a id="a-3p"></a>迦葉比丘自行头陀十一法，<a id="a-3q"></a>亦复教人行此要法。<a id="a-3r"></a>我今教诫汝等，<a id="a-3s"></a>当如面王比丘。<a id="a-3t"></a>所以然者？<a id="a-3u"></a>面王比丘著弊坏之衣，<a id="a-3v"></a>不著校饰。<a id="a-3w"></a>是谓，<a id="a-3x"></a>比丘，<a id="a-3y"></a>我之教诫，<a id="a-3z"></a>当念修习。<a id="a-40"></a>如是，<a id="a-41"></a>比丘，<a id="a-42"></a>当作是学！<a id="a-43"></a>”</p>
  <p id="a44">尔时，<a id="a-45"></a>跋提婆罗及经三月不至世尊所。<a id="a-46"></a>尔时，<a id="a-47"></a>阿难临三月初，<a id="a-48"></a>至跋提婆罗比丘所，<a id="a-49"></a>而告之曰：<a id="a-4A"></a>“今诸众僧皆补衲衣裳，<a id="a-4B"></a>如是如来当人间游行。<a id="a-4C"></a>今不往者，<a id="a-4D"></a>后悔无益。<a id="a-4E"></a>”</p>
  <p id="a4F">是时，<a id="a-4G"></a>阿难将跋提婆罗至世尊所，<a id="a-4H"></a>头面礼足，<a id="a-4I"></a>并复白佛言：<a id="a-4J"></a>“唯然，<a id="a-4K"></a>世尊，<a id="a-4L"></a>听我忏悔，<a id="a-4M"></a>自今已后，<a id="a-4N"></a>更不犯之。<a id="a-4O"></a>如来制禁戒，<a id="a-4P"></a>然我不受之，<a id="a-4Q"></a>惟愿垂恕！<a id="a-4R"></a>”如是再三。</p>
  <p id="a4S">是时，<a id="a-4T"></a>佛告曰：<a id="a-4U"></a>“听汝悔过，<a id="a-4V"></a>后莫复犯。<a id="a-4W"></a>所以然者？<a id="a-4X"></a>我自念生死无数，<a id="a-4Y"></a>或作驴、<a id="a-4Z"></a>骡、<a id="a-4a"></a>骆驼、<a id="a-4b"></a>象、<a id="a-4c"></a>马、<a id="a-4d"></a>猪、<a id="a-4e"></a>羊，<a id="a-4f"></a>以草养此四大形；<a id="a-4g"></a>或在地狱中，<a id="a-4h"></a>以热铁丸啖之；<a id="a-4i"></a>或作饿鬼，<a id="a-4j"></a>恒食脓血；<a id="a-4k"></a>或作人形，<a id="a-4l"></a>食此五谷；<a id="a-4m"></a>或作天形，<a id="a-4n"></a>食自然甘露。<a id="a-4o"></a>无数劫中，<a id="a-4p"></a>形命共競，<a id="a-4q"></a>初无厌足。<a id="a-4r"></a>优波离当知：<a id="a-4s"></a>如火获薪，<a id="a-4t"></a>初无厌足；<a id="a-4u"></a>如大海水吞流无足。<a id="a-4v"></a>今凡夫之人亦复如是，<a id="a-4w"></a>贪食无厌足。<a id="a-4x"></a>”</p>
  <p id="a4y">尔时，<a id="a-4z"></a>世尊便说此偈：</p>
  <p id="a50">“生死不断绝，<a id="a-51"></a>皆由贪欲故，</p>
  <p id="a52">怨憎长其恶，<a id="a-53"></a>愚者之所习。</p>
  <p id="a54">“是故，<a id="a-55"></a>跋提婆罗，<a id="a-56"></a>当念少欲知足，<a id="a-57"></a>无起贪想，<a id="a-58"></a>兴诸乱念。<a id="a-59"></a>如是，<a id="a-5A"></a>优波离，<a id="a-5B"></a>当作是学！<a id="a-5C"></a>”</p>
  <p id="a5D">尔时，<a id="a-5E"></a>跋提婆罗闻如来教诫已，<a id="a-5F"></a>在闲静之处，<a id="a-5G"></a>而自克责，<a id="a-5H"></a>所以族姓子，<a id="a-5I"></a>出家学道者，<a id="a-5J"></a>修无上梵行：<a id="a-5K"></a>生死已尽，<a id="a-5L"></a>梵行已立，<a id="a-5M"></a>所作已办，<a id="a-5N"></a>更不复受有，<a id="a-5O"></a>如实而知。<a id="a-5P"></a>尔时，<a id="a-5Q"></a>跋提婆罗即成阿罗汉。<a id="a-5R"></a>尔时，<a id="a-5S"></a>世尊告诸比丘：<a id="a-5T"></a>“我弟子中第一声闻多饮食者，<a id="a-5U"></a>所谓吉护比丘是也。<a id="a-5V"></a>”</p>
  <p id="a5W">尔时，<a id="a-5X"></a>诸比丘闻佛所说，<a id="a-5Y"></a>欢喜奉行。</p>
  <p id="a5Z">闻如是：<a id="a-5a"></a>一时，<a id="a-5b"></a>佛在鸯艺村中，<a id="a-5c"></a>与大比丘众五百人俱。</p>
  <p id="a5d">尔时，<a id="a-5e"></a>世尊告诸比丘：<a id="a-5f"></a>“诸人民皆称汝等为沙门。<a id="a-5g"></a>设复问：<a id="a-5h"></a>‘汝等是沙门乎？<a id="a-5i"></a>’汝等亦言：<a id="a-5j"></a>‘是沙门。<a id="a-5k"></a>’吾今告汝沙门之行、<a id="a-5l"></a>婆罗门之行，<a id="a-5m"></a>汝等当念修习，<a id="a-5n"></a>后必成果，<a id="a-5o"></a>如实不异。<a id="a-5p"></a>所以然者？<a id="a-5q"></a>有二种沙门：<a id="a-5r"></a>有习行沙门，<a id="a-5s"></a>有誓愿沙门。</p>
  <p id="a5t">“彼云何名为习行沙门？<a id="a-5u"></a>于是，<a id="a-5v"></a>比丘行来、<a id="a-5w"></a>进止、<a id="a-5x"></a>视瞻、<a id="a-5y"></a>容貌、<a id="a-5z"></a>著衣、<a id="a-60"></a>持钵，<a id="a-61"></a>皆悉如法，<a id="a-62"></a>不著贪欲、<a id="a-63"></a>瞋恚、<a id="a-64"></a>愚痴，<a id="a-65"></a>但持戒精进，<a id="a-66"></a>不犯非法，<a id="a-67"></a>等学诸戒。<a id="a-68"></a>是谓名为习行沙门。</p>
  <p id="a69">“彼云何名誓愿沙门？<a id="a-6A"></a>于是，<a id="a-6B"></a>或有比丘威仪、<a id="a-6C"></a>戒律、<a id="a-6D"></a>出入、<a id="a-6E"></a>进止、<a id="a-6F"></a>行步、<a id="a-6G"></a>容貌、<a id="a-6H"></a>视瞻、<a id="a-6I"></a>举动，<a id="a-6J"></a>皆悉如法，<a id="a-6K"></a>尽有漏，<a id="a-6L"></a>成无漏，<a id="a-6M"></a>于现法中身得证而自游化：<a id="a-6N"></a>生死已尽，<a id="a-6O"></a>梵行已立，<a id="a-6P"></a>所作已办，<a id="a-6Q"></a>更不复受有，<a id="a-6R"></a>如实知之。<a id="a-6S"></a>是谓名誓愿沙门。<a id="a-6T"></a>是谓，<a id="a-6U"></a>比丘，<a id="a-6V"></a>二种沙门。<a id="a-6W"></a>”</p>
  <p id="a6X">尔时，<a id="a-6Y"></a>阿难白世尊言：<a id="a-6Z"></a>“彼云何名为沙门法行？<a id="a-6a"></a>婆罗门法行？<a id="a-6b"></a>”</p>
  <p id="a6c">佛告阿难：<a id="a-6d"></a>“于是，<a id="a-6e"></a>比丘饮食知足，<a id="a-6f"></a>昼夜经行，<a id="a-6g"></a>不失时节，<a id="a-6h"></a>行诸道品。</p>
  <p id="a6i">“云何比丘诸根寂静？<a id="a-6j"></a>于是，<a id="a-6k"></a>比丘若眼见色，<a id="a-6l"></a>不起想著，<a id="a-6m"></a>兴诸乱念，<a id="a-6n"></a>于中眼根而得清净，<a id="a-6o"></a>除诸恶念，<a id="a-6p"></a>不念不善之法；<a id="a-6q"></a>若耳闻声、<a id="a-6r"></a>鼻嗅香、<a id="a-6s"></a>舌知味、<a id="a-6t"></a>身知细滑、<a id="a-6u"></a>意知法，<a id="a-6v"></a>不起想著，<a id="a-6w"></a>兴诸乱念，<a id="a-6x"></a>于意根而得清净。<a id="a-6y"></a>如是，<a id="a-6z"></a>比丘根得清净。</p>
  <p id="a70">“云何比丘饮食知足？<a id="a-71"></a>于是，<a id="a-72"></a>比丘量腹而食，<a id="a-73"></a>不求肥白，<a id="a-74"></a>但欲使此身趣存而已，<a id="a-75"></a>除去故痛，<a id="a-76"></a>新者不生，<a id="a-77"></a>得修梵行。<a id="a-78"></a>犹如男女身生疮痍，<a id="a-79"></a>随时以膏涂疮，<a id="a-7A"></a>常欲使疮愈故；<a id="a-7B"></a>今此比丘亦复如是，<a id="a-7C"></a>量腹而食。<a id="a-7D"></a>所以以膏膏车者，<a id="a-7E"></a>欲致远故；<a id="a-7F"></a>比丘量腹而食者，<a id="a-7G"></a>欲趣存命故也。<a id="a-7H"></a>如是，<a id="a-7I"></a>比丘饮食知足。</p>
  <p id="a7J">“云何比丘恒知景寤？<a id="a-7K"></a>于是，<a id="a-7L"></a>比丘初夜、<a id="a-7M"></a>后夜恒知景寤，<a id="a-7N"></a>思惟三十七道品之法。<a id="a-7O"></a>若昼日经行，<a id="a-7P"></a>除去恶念诸结之想；<a id="a-7Q"></a>复于初夜、<a id="a-7R"></a>后夜经行，<a id="a-7S"></a>除去恶结不善之想；<a id="a-7T"></a>复于中夜右胁著地，<a id="a-7U"></a>以脚相累，<a id="a-7V"></a>唯向明之想；<a id="a-7W"></a>复于后夜，<a id="a-7X"></a>出入经行，<a id="a-7Y"></a>除去不善之念。<a id="a-7Z"></a>如是，<a id="a-7a"></a>比丘知时景寤。<a id="a-7b"></a>如是，<a id="a-7c"></a>阿难，<a id="a-7d"></a>此是沙门要行。</p>
  <p id="a7e">“彼云何名婆罗门要行？<a id="a-7f"></a>于是，<a id="a-7g"></a>比丘苦谛如实知之，<a id="a-7h"></a>苦集、<a id="a-7i"></a>苦尽、<a id="a-7j"></a>苦出要如实而知之，<a id="a-7k"></a>后以解此欲漏心、<a id="a-7l"></a>有漏心、<a id="a-7m"></a>无明漏心而得解脱；<a id="a-7n"></a>已得解脱，<a id="a-7o"></a>便得解脱智：<a id="a-7p"></a>生死已尽，<a id="a-7q"></a>梵行已立，<a id="a-7r"></a>所作已办，<a id="a-7s"></a>更不复受胎，<a id="a-7t"></a>如实知之。<a id="a-7u"></a>此名为婆罗门要行之法。<a id="a-7v"></a>阿难当知：<a id="a-7w"></a>此名为要行之义也。<a id="a-7x"></a>”</p>
  <p id="a7y">尔时，<a id="a-7z"></a>世尊便说此偈：</p>
  <p id="a80">“沙门名息心，<a id="a-81"></a>诸恶永已尽，</p>
  <p id="a82">梵志名清净，<a id="a-83"></a>除去诸乱想。</p>
  <p id="a84">“是故，<a id="a-85"></a>阿难，<a id="a-86"></a>沙门法行、<a id="a-87"></a>婆罗门法行，<a id="a-88"></a>当念修行。<a id="a-89"></a>其有众生行此诸法，<a id="a-8A"></a>然后乃称为沙门。<a id="a-8B"></a>复以何故名为沙门？<a id="a-8C"></a>诸结永息故名为沙门。<a id="a-8D"></a>复以何故名为婆罗门？<a id="a-8E"></a>尽除愚惑之法故名为梵志。<a id="a-8F"></a>亦名为刹利。<a id="a-8G"></a>复以何故名刹利？<a id="a-8H"></a>以其断淫、<a id="a-8I"></a>怒、<a id="a-8J"></a>痴故名为刹利。<a id="a-8K"></a>亦名为沐浴。<a id="a-8L"></a>以何故名为沐浴？<a id="a-8M"></a>以其洗二十一结故名为沐浴。<a id="a-8N"></a>亦名为觉。<a id="a-8O"></a>以何故名为觉？<a id="a-8P"></a>以其觉了愚法、<a id="a-8Q"></a>慧法故名为觉。<a id="a-8R"></a>亦名为彼岸。<a id="a-8S"></a>以何等故名为彼岸？<a id="a-8T"></a>以其从此岸至彼岸故名为彼岸。<a id="a-8U"></a>阿难，<a id="a-8V"></a>能行此法者，<a id="a-8W"></a>然后乃名为沙门、<a id="a-8X"></a>婆罗门。<a id="a-8Y"></a>此是其义，<a id="a-8Z"></a>当念奉行！<a id="a-8a"></a>”</p>
  <p id="a8b">尔时，<a id="a-8c"></a>阿难闻佛所说，<a id="a-8d"></a>欢喜奉行。</p>
  <p id="a8e">闻如是：<a id="a-8f"></a>一时，<a id="a-8g"></a>佛在释翅迦毗罗越尼拘留园中，<a id="a-8h"></a>与大比丘众五百人俱。</p>
  <p id="a8i">尔时，<a id="a-8j"></a>提婆达兜王子往至世尊所，<a id="a-8k"></a>头面礼足，<a id="a-8l"></a>在一面坐。<a id="a-8m"></a>是时，<a id="a-8n"></a>提婆达兜白佛言：<a id="a-8o"></a>“唯然，<a id="a-8p"></a>世尊，<a id="a-8q"></a>听我道次得作沙门。<a id="a-8r"></a>”</p>
  <p id="a8s">佛告提婆达兜：<a id="a-8t"></a>“汝宜在家分檀惠施。<a id="a-8u"></a>夫为沙门，<a id="a-8v"></a>实为不易。<a id="a-8w"></a>”</p>
  <p id="a8x">是时，<a id="a-8y"></a>提婆达兜复再三白佛言：<a id="a-8z"></a>“唯然，<a id="a-90"></a>世尊，<a id="a-91"></a>听在末行。<a id="a-92"></a>”</p>
  <p id="a93">佛复告曰：<a id="a-94"></a>“汝宜在家，<a id="a-95"></a>不宜出家修沙门行。<a id="a-96"></a>”</p>
  <p id="a97">尔时，<a id="a-98"></a>提婆达兜便生此念：<a id="a-99"></a>“此沙门怀嫉妒心。<a id="a-9A"></a>我今宜自剃头，<a id="a-9B"></a>善修梵行。<a id="a-9C"></a>何用是沙门为？<a id="a-9D"></a>”是时，<a id="a-9E"></a>提婆达兜即自退归，<a id="a-9F"></a>自剃须发，<a id="a-9G"></a>著袈裟，<a id="a-9H"></a>自称言：<a id="a-9I"></a>“我是释种子。<a id="a-9J"></a>”</p>
  <p id="a9K">尔时，<a id="a-9L"></a>有一比丘名修罗陀，<a id="a-9M"></a>头陀行乞食，<a id="a-9N"></a>著补衲衣，<a id="a-9O"></a>五通清彻。<a id="a-9P"></a>是时，<a id="a-9Q"></a>提婆达兜往至彼比丘所，<a id="a-9R"></a>头面礼足，<a id="a-9S"></a>前言：<a id="a-9T"></a>“惟愿尊者当与我说教，<a id="a-9U"></a>使长夜而获安隐！<a id="a-9V"></a>”</p>
  <p id="a9W">是时，<a id="a-9X"></a>修罗陀比丘即与说威仪礼节，<a id="a-9Y"></a>思惟此法，<a id="a-9Z"></a>舍此就彼。<a id="a-9a"></a>是时，<a id="a-9b"></a>提婆达兜如彼比丘教而不漏失。</p>
  <p id="a9c">是时，<a id="a-9d"></a>提婆达兜比丘言：<a id="a-9e"></a>“惟愿尊者当与我说神足道，<a id="a-9f"></a>我能堪任修行此道！<a id="a-9g"></a>”</p>
  <p id="a9h">尔时，<a id="a-9i"></a>比丘复与说神足之道：<a id="a-9j"></a>“汝今当学心意轻重；<a id="a-9k"></a>已知心意轻重，<a id="a-9l"></a>复当分别四大：<a id="a-9m"></a>地、<a id="a-9n"></a>水、<a id="a-9o"></a>火、<a id="a-9p"></a>风之轻重；<a id="a-9q"></a>已得知四大轻重，<a id="a-9r"></a>便当修行自在三昧；<a id="a-9s"></a>已行自在三昧，<a id="a-9t"></a>复当修勇猛三昧；<a id="a-9u"></a>已行勇猛三昧，<a id="a-9v"></a>复当修行心意三昧；<a id="a-9w"></a>已行心意三昧，<a id="a-9x"></a>复当行自戒三昧；<a id="a-9y"></a>已修行自戒三昧，<a id="a-9z"></a>如是不久便当成神足道。<a id="a-A0"></a>”</p>
  <p id="aA1">尔时，<a id="a-A2"></a>提婆达兜受师教已，<a id="a-A3"></a>自知心意轻重，<a id="a-A4"></a>复知四大轻重，<a id="a-A5"></a>尽修诸三昧，<a id="a-A6"></a>无所漏失，<a id="a-A7"></a>尔时不久便成神足之道，<a id="a-A8"></a>如是无数方便作变无量。<a id="a-A9"></a>尔时，<a id="a-AA"></a>提婆达兜名声流布四远。</p>
  <p id="aAB">是时，<a id="a-AC"></a>提婆达兜以神足力，<a id="a-AD"></a>乃至三十三天，<a id="a-AE"></a>采取种种优钵莲华、<a id="a-AF"></a>拘牟头华，<a id="a-AG"></a>奉上阿阇世太子，<a id="a-AH"></a>又告之曰：<a id="a-AI"></a>“此华是三十三天所出，<a id="a-AJ"></a>释提桓因遣来奉上太子。<a id="a-AK"></a>”</p>
  <p id="aAL">尔时，<a id="a-AM"></a>王太子见提婆达兜神足如是，<a id="a-AN"></a>便随时供养，<a id="a-AO"></a>给其所须。<a id="a-AP"></a>太子复作是念：<a id="a-AQ"></a>“提婆达兜神足极为难及。<a id="a-AR"></a>”时，<a id="a-AS"></a>提婆达兜复自隐形，<a id="a-AT"></a>作小儿身，<a id="a-AU"></a>在王太子膝上。<a id="a-AV"></a>时，<a id="a-AW"></a>诸婇女各作斯念：<a id="a-AX"></a>“此是何人？<a id="a-AY"></a>为是鬼耶？<a id="a-AZ"></a>为是天耶？<a id="a-Aa"></a>”语言未竟，<a id="a-Ab"></a>便复化身，<a id="a-Ac"></a>还复如故。<a id="a-Ad"></a>是时，<a id="a-Ae"></a>王太子及诸宫人皆称言：<a id="a-Af"></a>“此是提婆达兜。<a id="a-Ag"></a>”即给与所须。<a id="a-Ah"></a>又传此言：<a id="a-Ai"></a>“提婆达兜名德不可具记。<a id="a-Aj"></a>”</p>
  <p id="aAk">尔时，<a id="a-Al"></a>众多比丘闻已，<a id="a-Am"></a>往至世尊所，<a id="a-An"></a>头面礼足，<a id="a-Ao"></a>白佛言：<a id="a-Ap"></a>“提婆达兜者极大神足，<a id="a-Aq"></a>能得衣裳、<a id="a-Ar"></a>饮食、<a id="a-As"></a>床卧具、<a id="a-At"></a>病瘦医药。<a id="a-Au"></a>”</p>
  <p id="aAv">佛告比丘：<a id="a-Aw"></a>“汝等勿兴此意，<a id="a-Ax"></a>著提婆达兜利养，<a id="a-Ay"></a>又莫钦羡彼神足之力。<a id="a-Az"></a>彼人即当以此神足，<a id="a-B0"></a>堕坠三恶道。<a id="a-B1"></a>提婆达兜所获利养及其神足，<a id="a-B2"></a>当复耗尽。<a id="a-B3"></a>所以然者？<a id="a-B4"></a>提婆达兜自当造身、<a id="a-B5"></a>口、<a id="a-B6"></a>意行。<a id="a-B7"></a>”</p>
  <p id="aB8">尔时，<a id="a-B9"></a>复兴此念：<a id="a-BA"></a>“沙门瞿昙有神足，<a id="a-BB"></a>我亦有神足；<a id="a-BC"></a>沙门瞿昙有所知，<a id="a-BD"></a>我亦有所知；<a id="a-BE"></a>沙门瞿昙姓贵，<a id="a-BF"></a>我亦姓贵；<a id="a-BG"></a>若沙门瞿昙现一神足，<a id="a-BH"></a>我当现二；<a id="a-BI"></a>沙门现二，<a id="a-BJ"></a>我当现四；<a id="a-BK"></a>彼四我八；<a id="a-BL"></a>彼八我十六；<a id="a-BM"></a>彼十六我三十二；<a id="a-BN"></a>随其沙门所现变化，<a id="a-BO"></a>我当转倍。<a id="a-BP"></a>”尔时，<a id="a-BQ"></a>众多比丘闻提婆达兜有此语，<a id="a-BR"></a>五百余比丘至提婆达兜所，<a id="a-BS"></a>及五百比丘受太子供养。</p>
  <p id="aBT">时，<a id="a-BU"></a>舍利弗、<a id="a-BV"></a>目揵连自相谓言：<a id="a-BW"></a>“我等共到提婆达兜所，<a id="a-BX"></a>听彼说法为何论说？<a id="a-BY"></a>”即共相将至提婆达兜所。</p>
  <p id="aBZ">尔时，<a id="a-Ba"></a>提婆达兜遥见舍利弗、<a id="a-Bb"></a>目揵连来，<a id="a-Bc"></a>即告诸比丘：<a id="a-Bd"></a>“此二人是悉达弟子。<a id="a-Be"></a>”甚怀欢悦；<a id="a-Bf"></a>到已，<a id="a-Bg"></a>共相问讯，<a id="a-Bh"></a>在一面坐。</p>
  <p id="aBi">尔时，<a id="a-Bj"></a>诸比丘各兴此念：<a id="a-Bk"></a>“释迦文佛弟子，<a id="a-Bl"></a>今尽来向提婆达兜。<a id="a-Bm"></a>”尔时，<a id="a-Bn"></a>提婆达兜语舍利弗言：<a id="a-Bo"></a>“汝今堪任与诸比丘说法乎？<a id="a-Bp"></a>吾欲小息，<a id="a-Bq"></a>又患脊痛。<a id="a-Br"></a>”</p>
  <p id="aBs">是时，<a id="a-Bt"></a>提婆达兜以脚相累右胁卧，<a id="a-Bu"></a>以其欢喜心故便睡眠。<a id="a-Bv"></a>尔时，<a id="a-Bw"></a>舍利弗、<a id="a-Bx"></a>目揵连见提婆达兜眠，<a id="a-By"></a>即以神足接诸比丘，<a id="a-Bz"></a>飞在空中而去。</p>
  <p id="aC0">是时，<a id="a-C1"></a>提婆达兜觉寤，<a id="a-C2"></a>不见诸比丘，<a id="a-C3"></a>极怀瞋恚，<a id="a-C4"></a>并吐斯言：<a id="a-C5"></a>“吾若不报怨者，<a id="a-C6"></a>终不名为提婆达兜也！<a id="a-C7"></a>”此是提婆达兜最初犯五逆恶。<a id="a-C8"></a>提婆达兜适生此念，<a id="a-C9"></a>即时失神足。</p>
  <p id="aCA">尔时，<a id="a-CB"></a>众多比丘白世尊言：<a id="a-CC"></a>“提婆达兜比丘极有神足，<a id="a-CD"></a>乃能坏圣众。<a id="a-CE"></a>”</p>
  <p id="aCF">尔时，<a id="a-CG"></a>世尊告诸比丘：<a id="a-CH"></a>“提婆达兜不但今坏圣众，<a id="a-CI"></a>乃过去世时恒坏圣众。<a id="a-CJ"></a>所以然者？<a id="a-CK"></a>乃往过去时亦坏圣众，<a id="a-CL"></a>复兴恶念：<a id="a-CM"></a>‘我要取沙门瞿昙杀之，<a id="a-CN"></a>于三界作佛，<a id="a-CO"></a>独尊无侣。<a id="a-CP"></a>’”</p>
  <p id="aCQ">是时，<a id="a-CR"></a>提婆达兜语阿阇世王：<a id="a-CS"></a>“古昔诸人寿命极长，<a id="a-CT"></a>如今遂短。<a id="a-CU"></a>使王太子一旦命终者，<a id="a-CV"></a>则唐生于世间。<a id="a-CW"></a>何不取父王害之，<a id="a-CX"></a>绍圣王位？<a id="a-CY"></a>我当取如来害之，<a id="a-CZ"></a>当得作佛。<a id="a-Ca"></a>新王、<a id="a-Cb"></a>新佛，<a id="a-Cc"></a>不亦快哉！<a id="a-Cd"></a>”</p>
  <p id="aCe">尔时，<a id="a-Cf"></a>阿阇世王即便差守门人，<a id="a-Cg"></a>取父王闭在牢狱，<a id="a-Ch"></a>自立为王，<a id="a-Ci"></a>治化人民。<a id="a-Cj"></a>时，<a id="a-Ck"></a>诸群庶各相谓言：<a id="a-Cl"></a>“此子未生则是怨家之子，<a id="a-Cm"></a>因以为名阿阇世王。<a id="a-Cn"></a>”</p>
  <p id="aCo">尔时，<a id="a-Cp"></a>提婆达兜见阿阇世王检父王已，<a id="a-Cq"></a>复兴此念：<a id="a-Cr"></a>“吾要当取沙门瞿昙害之。<a id="a-Cs"></a>”尔时，<a id="a-Ct"></a>世尊在耆阇崛山一小山侧。<a id="a-Cu"></a>尔时，<a id="a-Cv"></a>提婆达兜到耆阇崛山，<a id="a-Cw"></a>手擎大石长三十肘，<a id="a-Cx"></a>广十五肘而掷世尊。<a id="a-Cy"></a>是时，<a id="a-Cz"></a>山神金毗罗鬼恒住彼山，<a id="a-D0"></a>见提婆达兜抱石打佛，<a id="a-D1"></a>即时伸手接著余处。</p>
  <p id="aD2">尔时，<a id="a-D3"></a>石碎一小片石，<a id="a-D4"></a>著如来足，<a id="a-D5"></a>即时出血。<a id="a-D6"></a>尔时，<a id="a-D7"></a>世尊见已，<a id="a-D8"></a>语提婆达兜曰：<a id="a-D9"></a>“汝今复兴意欲害如来，<a id="a-DA"></a>此是第二五逆之罪。<a id="a-DB"></a>”</p>
  <p id="aDC">尔时，<a id="a-DD"></a>提婆达兜复自思惟：<a id="a-DE"></a>“我今竟不得害此沙门瞿昙，<a id="a-DF"></a>当更求方便。<a id="a-DG"></a>”舍而去。<a id="a-DH"></a>至阿阇世王所，<a id="a-DI"></a>启白王曰：<a id="a-DJ"></a>“可饮黑象使醉，<a id="a-DK"></a>使害沙门。<a id="a-DL"></a>所以然者？<a id="a-DM"></a>此象凶暴，<a id="a-DN"></a>必能害此沙门瞿昙。<a id="a-DO"></a>若当沙门有一切智者，<a id="a-DP"></a>明日必不来入城乞食；<a id="a-DQ"></a>若无一切智者，<a id="a-DR"></a>明日入城乞食，<a id="a-DS"></a>必当为此恶象所害也。<a id="a-DT"></a>”</p>
  <p id="aDU">尔时，<a id="a-DV"></a>阿阇世王即以醇酒饮象使醉，<a id="a-DW"></a>告令国中人民曰：<a id="a-DX"></a>“其欲自安惜己命者，<a id="a-DY"></a>明日勿复城中行来。<a id="a-DZ"></a>”</p>
  <p id="aDa">尔时，<a id="a-Db"></a>世尊到时，<a id="a-Dc"></a>著衣持钵，<a id="a-Dd"></a>入罗阅城乞食。<a id="a-De"></a>国中男女大小四部之众闻阿阇世王以酒饮象，<a id="a-Df"></a>欲害如来，<a id="a-Dg"></a>皆共相将至世尊所，<a id="a-Dh"></a>头面礼足，<a id="a-Di"></a>白佛言：<a id="a-Dj"></a>“惟愿世尊莫入罗阅城乞食！<a id="a-Dk"></a>何以故？<a id="a-Dl"></a>王阿阇世饮象使醉，<a id="a-Dm"></a>欲害如来。<a id="a-Dn"></a>”</p>
  <p id="aDo">佛告诸优婆塞：<a id="a-Dp"></a>“夫等正觉终不为他人所害也。<a id="a-Dq"></a>”</p>
  <p id="aDr">尔时，<a id="a-Ds"></a>世尊虽闻斯言，<a id="a-Dt"></a>犹故入城。<a id="a-Du"></a>尔时，<a id="a-Dv"></a>恶象遥见世尊来，<a id="a-Dw"></a>瞋恚炽盛，<a id="a-Dx"></a>奔趣如来，<a id="a-Dy"></a>欲得害之。<a id="a-Dz"></a>然佛见象来，<a id="a-E0"></a>即说斯偈：</p>
  <p id="aE1">“象莫害于龙，<a id="a-E2"></a>龙象出现难，</p>
  <p id="aE3">不以害龙故，<a id="a-E4"></a>得生于善处。<a id="a-E5"></a>”</p>
  <p id="aE6">尔时，<a id="a-E7"></a>彼象闻如来说此偈已，<a id="a-E8"></a>即前长跪舐如来足。<a id="a-E9"></a>尔时，<a id="a-EA"></a>彼象即以悔过，<a id="a-EB"></a>心不自宁，<a id="a-EC"></a>即便命终，<a id="a-ED"></a>生三十三天。</p>
  <p id="aEE">尔时，<a id="a-EF"></a>王阿阇世及提婆达兜见象已死，<a id="a-EG"></a>惨然不悦。<a id="a-EH"></a>提婆达兜语王曰：<a id="a-EI"></a>“沙门瞿昙已取象杀。<a id="a-EJ"></a>”</p>
  <p id="aEK">王报之曰：<a id="a-EL"></a>“此沙门瞿昙有大神力，<a id="a-EM"></a>多诸伎术，<a id="a-EN"></a>乃能咒此龙象杀之。<a id="a-EO"></a>”</p>
  <p id="aEP">时，<a id="a-EQ"></a>王阿阇世复作是说：<a id="a-ER"></a>“此沙门必威德具足，<a id="a-ES"></a>竟不为恶象所害。<a id="a-ET"></a>”</p>
  <p id="aEU">提婆达兜报言：<a id="a-EV"></a>“沙门瞿昙有幻惑之咒，<a id="a-EW"></a>能使外道异学皆悉靡伏，<a id="a-EX"></a>何况畜生之类！<a id="a-EY"></a>”</p>
  <p id="aEZ">是时，<a id="a-Ea"></a>提婆达兜复作是念：<a id="a-Eb"></a>“我今观察阿阇世王意欲变悔。<a id="a-Ec"></a>”尔时，<a id="a-Ed"></a>提婆达兜愁忧不乐，<a id="a-Ee"></a>出罗阅城。</p>
  <p id="aEf">尔时，<a id="a-Eg"></a>法施比丘尼遥见提婆达兜来，<a id="a-Eh"></a>语提婆达兜曰：<a id="a-Ei"></a>“汝今所造极为过差，<a id="a-Ej"></a>今悔犹易，<a id="a-Ek"></a>恐后将难！<a id="a-El"></a>”</p>
  <p id="aEm">时，<a id="a-En"></a>提婆达兜闻此语已，<a id="a-Eo"></a>倍复瞋恚，<a id="a-Ep"></a>寻报之曰：<a id="a-Eq"></a>“秃婢！<a id="a-Er"></a>有何过差，<a id="a-Es"></a>今易后难耶？<a id="a-Et"></a>”</p>
  <p id="aEu">法施比丘尼报曰：<a id="a-Ev"></a>“汝今与恶共，<a id="a-Ew"></a>并造众不善之本。<a id="a-Ex"></a>”</p>
  <p id="aEy">尔时，<a id="a-Ez"></a>提婆达兜炽火洞燃，<a id="a-F0"></a>即以手打比丘尼杀。</p>
  <p id="aF1">尔时，<a id="a-F2"></a>提婆达兜以害真人，<a id="a-F3"></a>往至己房，<a id="a-F4"></a>告诸弟子：<a id="a-F5"></a>“汝等当知：<a id="a-F6"></a>我今以兴意向沙门瞿昙。<a id="a-F7"></a>然其义理，<a id="a-F8"></a>不应以罗汉复兴恶意还向罗汉，<a id="a-F9"></a>吾今宜可向彼忏悔。<a id="a-FA"></a>”</p>
  <p id="aFB">是时，<a id="a-FC"></a>提婆达兜以此愁忧不乐，<a id="a-FD"></a>寻得重病。<a id="a-FE"></a>提婆达兜告诸弟子：<a id="a-FF"></a>“我无此力，<a id="a-FG"></a>得往见沙门瞿昙，<a id="a-FH"></a>汝等当扶我至沙门所。<a id="a-FI"></a>”</p>
  <p id="aFJ">尔时，<a id="a-FK"></a>提婆达兜以毒涂十指爪甲，<a id="a-FL"></a>语诸弟子：<a id="a-FM"></a>“汝等舆我到彼沙门所。<a id="a-FN"></a>”尔时，<a id="a-FO"></a>诸弟子即舆将至世尊所。</p>
  <p id="aFP">尔时，<a id="a-FQ"></a>阿难遥见提婆达兜远来，<a id="a-FR"></a>即白世尊言：<a id="a-FS"></a>“提婆达兜今来必有悔心，<a id="a-FT"></a>欲向如来求改悔过！<a id="a-FU"></a>”</p>
  <p id="aFV">佛告阿难：<a id="a-FW"></a>“提婆达兜终不得至世尊所。<a id="a-FX"></a>”</p>
  <p id="aFY">尔时，<a id="a-FZ"></a>阿难再三复白佛言：<a id="a-Fa"></a>“今此提婆达兜已欲来至，<a id="a-Fb"></a>求其悔过。<a id="a-Fc"></a>”</p>
  <p id="aFd">佛告阿难：<a id="a-Fe"></a>“此恶人终不得至如来所，<a id="a-Ff"></a>此人今日命根已熟。<a id="a-Fg"></a>”</p>
  <p id="aFh">尔时，<a id="a-Fi"></a>提婆达兜来至世尊所，<a id="a-Fj"></a>语诸弟子：<a id="a-Fk"></a>“我今不宜卧见如来，<a id="a-Fl"></a>宜当下床乃见耳！<a id="a-Fm"></a>”</p>
  <p id="aFn">提婆达兜适下足在地，<a id="a-Fo"></a>尔时地中有大火风起生，<a id="a-Fp"></a>绕提婆达兜身。<a id="a-Fq"></a>尔时，<a id="a-Fr"></a>提婆达兜为火所烧，<a id="a-Fs"></a>便发悔心于如来所，<a id="a-Ft"></a>正欲称南无佛，<a id="a-Fu"></a>然不究竟，<a id="a-Fv"></a>适得称南无，<a id="a-Fw"></a>便入地狱。</p>
  <p id="aFx">尔时，<a id="a-Fy"></a>阿难已见提婆达兜入地狱中，<a id="a-Fz"></a>白世尊言：<a id="a-G0"></a>“提婆达兜今日已取命终，<a id="a-G1"></a>入地狱中耶？<a id="a-G2"></a>”</p>
  <p id="aG3">佛告之曰：<a id="a-G4"></a>“提婆达兜不为灭尽至究竟处。<a id="a-G5"></a>今此提婆达兜兴起恶心向如来身，<a id="a-G6"></a>身坏命终，<a id="a-G7"></a>入阿鼻地狱中。<a id="a-G8"></a>”</p>
  <p id="aG9">尔时，<a id="a-GA"></a>阿难悲泣涕泪，<a id="a-GB"></a>不能自胜。<a id="a-GC"></a>佛告阿难：<a id="a-GD"></a>“汝何为悲泣乃尔？<a id="a-GE"></a>”</p>
  <p id="aGF">阿难白佛言：<a id="a-GG"></a>“我今欲爱心未尽，<a id="a-GH"></a>未能断欲，<a id="a-GI"></a>故悲泣耳！<a id="a-GJ"></a>”</p>
  <p id="aGK">尔时，<a id="a-GL"></a>世尊便说斯偈：</p>
  <p id="aGM">“如人自造行，<a id="a-GN"></a>还自观察本，</p>
  <p id="aGO">善者受善报，<a id="a-GP"></a>恶者受其殃。</p>
  <p id="aGQ">世人为恶行，<a id="a-GR"></a>死受地狱苦，</p>
  <p id="aGS">设复为善行，<a id="a-GT"></a>转身受天禄。</p>
  <p id="aGU">彼自招恶行，<a id="a-GV"></a>自致入地狱，</p>
  <p id="aGW">此非佛怨苦，<a id="a-GX"></a>汝今何为悲？<a id="a-GY"></a>”</p>
  <p id="aGZ">尔时，<a id="a-Ga"></a>阿难白世尊言：<a id="a-Gb"></a>“提婆达兜身坏命终为生何处？<a id="a-Gc"></a>”</p>
  <p id="aGd">佛告阿难：<a id="a-Ge"></a>“今此提婆达兜身坏命终，<a id="a-Gf"></a>入阿鼻地狱中。<a id="a-Gg"></a>所以然者？<a id="a-Gh"></a>由其造五逆恶，<a id="a-Gi"></a>故致斯报。<a id="a-Gj"></a>”</p>
  <p id="aGk">尔时，<a id="a-Gl"></a>阿难复重白佛：<a id="a-Gm"></a>“如是，<a id="a-Gn"></a>世尊，<a id="a-Go"></a>如圣尊教也，<a id="a-Gp"></a>己身为恶，<a id="a-Gq"></a>现身入地狱。<a id="a-Gr"></a>所以我今悲泣涕泪者，<a id="a-Gs"></a>由其提婆达兜不惜名号、<a id="a-Gt"></a>姓族故，<a id="a-Gu"></a>亦复不为父母、<a id="a-Gv"></a>尊长，<a id="a-Gw"></a>辱诸释种，<a id="a-Gx"></a>毁我等门户。<a id="a-Gy"></a>然提婆达兜现身入地狱，<a id="a-Gz"></a>诚非其宜。<a id="a-H0"></a>所以然者？<a id="a-H1"></a>我等门族出转轮圣王位，<a id="a-H2"></a>然提婆达兜身出于王种，<a id="a-H3"></a>不应现身入地狱中。<a id="a-H4"></a>提婆达兜应当现身尽有漏，<a id="a-H5"></a>成无漏，<a id="a-H6"></a>心解脱、<a id="a-H7"></a>慧解脱，<a id="a-H8"></a>于此现身得受证果：<a id="a-H9"></a>生死已尽，<a id="a-HA"></a>梵行已立，<a id="a-HB"></a>所作已办，<a id="a-HC"></a>更不复受胎，<a id="a-HD"></a>如实知之；<a id="a-HE"></a>习真人迹，<a id="a-HF"></a>得阿罗汉，<a id="a-HG"></a>于无余涅槃界而般涅槃，<a id="a-HH"></a>何图持此现身入地狱中？<a id="a-HI"></a>提婆达兜在时有大威神，<a id="a-HJ"></a>极有神德，<a id="a-HK"></a>乃能往至三十三天，<a id="a-HL"></a>变化自由，<a id="a-HM"></a>岂得斯人复入地狱乎？<a id="a-HN"></a>不审，<a id="a-HO"></a>世尊，<a id="a-HP"></a>提婆达兜在地狱中，<a id="a-HQ"></a>为经历几许年岁？<a id="a-HR"></a>”</p>
  <p id="aHS">佛告阿难：<a id="a-HT"></a>“此人在地狱中经历一劫。<a id="a-HU"></a>”</p>
  <p id="aHV">是时，<a id="a-HW"></a>阿难复重白佛言：<a id="a-HX"></a>“然劫有两种，<a id="a-HY"></a>有大劫、<a id="a-HZ"></a>小劫，<a id="a-Ha"></a>此人为应何劫？<a id="a-Hb"></a>”</p>
  <p id="aHc">佛告阿难：<a id="a-Hd"></a>“斯人当经历大劫。<a id="a-He"></a>所谓大劫者，<a id="a-Hf"></a>即贤劫。<a id="a-Hg"></a>是尽劫数，<a id="a-Hh"></a>行尽命终，<a id="a-Hi"></a>还复人身。<a id="a-Hj"></a>”</p>
  <p id="aHk">阿难白佛：<a id="a-Hl"></a>“提婆达兜尽丧人根，<a id="a-Hm"></a>遂复成就。<a id="a-Hn"></a>所以然者？<a id="a-Ho"></a>劫数长远，<a id="a-Hp"></a>夫大劫者不过贤劫。<a id="a-Hq"></a>”</p>
  <p id="aHr">尔时，<a id="a-Hs"></a>阿难倍复悲泣，<a id="a-Ht"></a>哽噎不乐，<a id="a-Hu"></a>复重白佛：<a id="a-Hv"></a>“提婆达兜从阿鼻地狱出，<a id="a-Hw"></a>当生何处？<a id="a-Hx"></a>”</p>
  <p id="aHy">佛告阿难：<a id="a-Hz"></a>“提婆达兜于彼命终，<a id="a-I0"></a>当生四天王上。<a id="a-I1"></a>”</p>
  <p id="aI2">阿难复问：<a id="a-I3"></a>“于彼命终当生何处？<a id="a-I4"></a>”</p>
  <p id="aI5">佛告阿难：<a id="a-I6"></a>“于彼命终展转当生三十三天、<a id="a-I7"></a>焰天、<a id="a-I8"></a>兜率天、<a id="a-I9"></a>化自在天、<a id="a-IA"></a>他化自在天。<a id="a-IB"></a>”</p>
  <p id="aIC">阿难复问：<a id="a-ID"></a>“于彼命终当生何处？<a id="a-IE"></a>”</p>
  <p id="aIF">佛告阿难：<a id="a-IG"></a>“于是，<a id="a-IH"></a>提婆达兜从地狱终，<a id="a-II"></a>生善处天上，<a id="a-IJ"></a>经历六十劫中不堕三恶趣，<a id="a-IK"></a>往来天、<a id="a-IL"></a>人，<a id="a-IM"></a>最后受身，<a id="a-IN"></a>当剃除须发，<a id="a-IO"></a>著三法衣，<a id="a-IP"></a>以信坚固，<a id="a-IQ"></a>出家学道，<a id="a-IR"></a>成辟支佛，<a id="a-IS"></a>名曰南无。<a id="a-IT"></a>”</p>
  <p id="aIU">尔时，<a id="a-IV"></a>阿难前白佛言：<a id="a-IW"></a>“如是，<a id="a-IX"></a>世尊，<a id="a-IY"></a>提婆达兜由其恶报，<a id="a-IZ"></a>致地狱罪；<a id="a-Ia"></a>为造何德，<a id="a-Ib"></a>六十劫经历生死，<a id="a-Ic"></a>不受苦恼，<a id="a-Id"></a>后复成辟支佛，<a id="a-Ie"></a>号名曰南无？<a id="a-If"></a>”</p>
  <p id="aIg">佛告阿难：<a id="a-Ih"></a>“弹指之顷发善意，<a id="a-Ii"></a>其福难喻，<a id="a-Ij"></a>何况提婆达兜博古明今，<a id="a-Ik"></a>多所诵习，<a id="a-Il"></a>总持诸法，<a id="a-Im"></a>所闻不忘！<a id="a-In"></a>计彼提婆达兜昔所怨仇，<a id="a-Io"></a>起杀害心向于如来；<a id="a-Ip"></a>复由曩昔缘报故，<a id="a-Iq"></a>有喜悦心向于如来，<a id="a-Ir"></a>由此因缘报故，<a id="a-Is"></a>六十劫中不坠堕三恶趣。<a id="a-It"></a>复由提婆达兜最后命终之时，<a id="a-Iu"></a>起和悦心，<a id="a-Iv"></a>称南无故，<a id="a-Iw"></a>后作辟支佛，<a id="a-Ix"></a>号名曰南无。<a id="a-Iy"></a>”</p>
  <p id="aIz">尔时，<a id="a-J0"></a>阿难即前礼佛，<a id="a-J1"></a>重自陈说：<a id="a-J2"></a>“唯然，<a id="a-J3"></a>世尊，<a id="a-J4"></a>如神所教。<a id="a-J5"></a>”</p>
  <p id="aJ6">是时，<a id="a-J7"></a>大目揵连前白佛言：<a id="a-J8"></a>“我今欲至阿鼻地狱中，<a id="a-J9"></a>与提婆达兜说要行，<a id="a-JA"></a>慰劳庆贺。<a id="a-JB"></a>”</p>
  <p id="aJC">佛告目连：<a id="a-JD"></a>“汝宜知之，<a id="a-JE"></a>勿复卒暴，<a id="a-JF"></a>专心正意，<a id="a-JG"></a>无兴乱想。<a id="a-JH"></a>所以然者？<a id="a-JI"></a>极恶行众生难调、<a id="a-JJ"></a>难成，<a id="a-JK"></a>然后乃堕阿鼻地狱中。<a id="a-JL"></a>又彼罪人不解人间音响，<a id="a-JM"></a>言语往来。<a id="a-JN"></a>”</p>
  <p id="aJO">尔时，<a id="a-JP"></a>目连复白佛言：<a id="a-JQ"></a>“我今所解六十四音语开通，<a id="a-JR"></a>我当以此音响，<a id="a-JS"></a>往语彼人。<a id="a-JT"></a>”</p>
  <p id="aJU">佛告目连：<a id="a-JV"></a>“汝宜知是时。<a id="a-JW"></a>”是时，<a id="a-JX"></a>阿难闻斯语，<a id="a-JY"></a>欢喜踊跃，<a id="a-JZ"></a>不能自胜。</p>
  <p id="aJa">时，<a id="a-Jb"></a>大目连前礼佛足，<a id="a-Jc"></a>绕佛三匝，<a id="a-Jd"></a>即于佛前，<a id="a-Je"></a>犹如力士屈伸臂顷，<a id="a-Jf"></a>即往至阿鼻地狱所。<a id="a-Jg"></a>尔时，<a id="a-Jh"></a>大目连当在阿鼻地狱上虚空中，<a id="a-Ji"></a>弹指觉曰：<a id="a-Jj"></a>“提婆达兜。<a id="a-Jk"></a>”</p>
  <p id="aJl">尔时，<a id="a-Jm"></a>提婆达兜默然不应。<a id="a-Jn"></a>时，<a id="a-Jo"></a>诸狱卒语目连曰：<a id="a-Jp"></a>“汝今为唤何者提婆达兜？<a id="a-Jq"></a>”</p>
  <p id="aJr">狱卒复白：<a id="a-Js"></a>“此间亦有拘楼孙佛时提婆达兜，<a id="a-Jt"></a>拘那含牟尼佛时提婆达兜，<a id="a-Ju"></a>迦葉佛时提婆达兜，<a id="a-Jv"></a>亦有在家提婆达兜，<a id="a-Jw"></a>出家提婆达兜。<a id="a-Jx"></a>汝今，<a id="a-Jy"></a>比丘，<a id="a-Jz"></a>正命何者提婆达兜？<a id="a-K0"></a>”</p>
  <p id="aK1">目连报曰：<a id="a-K2"></a>“吾今所命，<a id="a-K3"></a>释迦文佛叔父儿提婆达兜，<a id="a-K4"></a>故欲相见。<a id="a-K5"></a>”</p>
  <p id="aK6">是时，<a id="a-K7"></a>狱卒手执铁叉，<a id="a-K8"></a>或执火焰，<a id="a-K9"></a>烧炙彼身，<a id="a-KA"></a>使令觉寤。<a id="a-KB"></a>尔时，<a id="a-KC"></a>提婆达兜身体火焰炽然，<a id="a-KD"></a>高三十肘。<a id="a-KE"></a>诸狱卒告曰：<a id="a-KF"></a>“汝今愚人何为眠寐？<a id="a-KG"></a>”</p>
  <p id="aKH">尔时，<a id="a-KI"></a>提婆达兜众苦所逼，<a id="a-KJ"></a>而报之曰：<a id="a-KK"></a>“汝等今日何所教敕？<a id="a-KL"></a>”</p>
  <p id="aKM">狱卒复语：<a id="a-KN"></a>“汝今仰观空中。<a id="a-KO"></a>”</p>
  <p id="aKP">寻随彼语，<a id="a-KQ"></a>仰观虚空，<a id="a-KR"></a>见大目连结跏趺坐，<a id="a-KS"></a>座宝莲华，<a id="a-KT"></a>如日披云。<a id="a-KU"></a>提婆达兜见已，<a id="a-KV"></a>便说斯偈：</p>
  <p id="aKW">“是谁现天光？<a id="a-KX"></a>如日披云出，</p>
  <p id="aKY">犹如金山聚，<a id="a-KZ"></a>永无尘秽污。<a id="a-Ka"></a>”</p>
  <p id="aKb">尔时，<a id="a-Kc"></a>目连复以偈报：</p>
  <p id="aKd">“我是释师子，<a id="a-Ke"></a>瞿昙之族末，</p>
  <p id="aKf">是彼次声闻，<a id="a-Kg"></a>名曰大目连。<a id="a-Kh"></a>”</p>
  <p id="aKi">尔时，<a id="a-Kj"></a>提婆达兜语目连曰：<a id="a-Kk"></a>“尊者目连，<a id="a-Kl"></a>何由故屈此间？<a id="a-Km"></a>此间众生造恶无量，<a id="a-Kn"></a>难可开化，<a id="a-Ko"></a>不作善根，<a id="a-Kp"></a>命终之后来生此间。<a id="a-Kq"></a>”</p>
  <p id="aKr">目连报曰：<a id="a-Ks"></a>“我是佛使，<a id="a-Kt"></a>故来适此，<a id="a-Ku"></a>欲相愍念，<a id="a-Kv"></a>拔苦元本。<a id="a-Kw"></a>”</p>
  <p id="aKx">尔时，<a id="a-Ky"></a>提婆达兜闻佛音响，<a id="a-Kz"></a>欢喜踊跃，<a id="a-L0"></a>不能自胜，<a id="a-L1"></a>并吐此言：<a id="a-L2"></a>“惟愿尊者以时敷演！<a id="a-L3"></a>如来世尊有何言教？<a id="a-L4"></a>更不记说恶趣之元乎？<a id="a-L5"></a>”</p>
  <p id="aL6">目连报曰：<a id="a-L7"></a>“提婆达兜，<a id="a-L8"></a>勿怀恐怖，<a id="a-L9"></a>地狱极苦无过斯处。<a id="a-LA"></a>彼释迦文佛如来、<a id="a-LB"></a>至真、<a id="a-LC"></a>等正觉，<a id="a-LD"></a>愍念一切蜎飞蠢动，<a id="a-LE"></a>如母爱子，<a id="a-LF"></a>心无差别。<a id="a-LG"></a>以时演义，<a id="a-LH"></a>终不失叙，<a id="a-LI"></a>亦不违类，<a id="a-LJ"></a>所演过量。<a id="a-LK"></a>今神口所记，<a id="a-LL"></a>汝本兴起恶念，<a id="a-LM"></a>欲害世尊，<a id="a-LN"></a>复教将余人，<a id="a-LO"></a>使趣恶源，<a id="a-LP"></a>由此缘报，<a id="a-LQ"></a>入阿鼻地狱中，<a id="a-LR"></a>当经历一劫，<a id="a-LS"></a>终无出期。<a id="a-LT"></a>尽其劫数，<a id="a-LU"></a>行尽命终，<a id="a-LV"></a>当生四天王上，<a id="a-LW"></a>展转当生三十三天、<a id="a-LX"></a>焰天、<a id="a-LY"></a>兜率天、<a id="a-LZ"></a>化自在天、<a id="a-La"></a>他化自在天，<a id="a-Lb"></a>六十劫中不趣恶道，<a id="a-Lc"></a>周流人、<a id="a-Ld"></a>天之间，<a id="a-Le"></a>最后受身，<a id="a-Lf"></a>还复人形，<a id="a-Lg"></a>剃除须发，<a id="a-Lh"></a>著三法衣，<a id="a-Li"></a>以信坚固，<a id="a-Lj"></a>出家学道，<a id="a-Lk"></a>当成辟支佛，<a id="a-Ll"></a>号名曰南无。<a id="a-Lm"></a>所以然者？<a id="a-Ln"></a>由汝初死临断命时，<a id="a-Lo"></a>称南无，<a id="a-Lp"></a>故致斯号。<a id="a-Lq"></a>今彼如来观此善言南无，<a id="a-Lr"></a>故说名号，<a id="a-Ls"></a>六十劫中作辟支佛。<a id="a-Lt"></a>”</p>
  <p id="aLu">尔时，<a id="a-Lv"></a>提婆达兜闻斯语已，<a id="a-Lw"></a>欢喜踊跃，<a id="a-Lx"></a>善心生焉，<a id="a-Ly"></a>复白目连：<a id="a-Lz"></a>“如来所说言教，<a id="a-M0"></a>必然不疑，<a id="a-M1"></a>愍念群生，<a id="a-M2"></a>所济无量，<a id="a-M3"></a>大慈、<a id="a-M4"></a>大悲，<a id="a-M5"></a>兼化愚惑。<a id="a-M6"></a>设我今日以右胁卧阿鼻地狱中，<a id="a-M7"></a>经历一劫，<a id="a-M8"></a>心意专正，<a id="a-M9"></a>终无劳倦。<a id="a-MA"></a>”</p>
  <p id="aMB">尔时，<a id="a-MC"></a>目连复告提婆达兜曰：<a id="a-MD"></a>“汝今云何，<a id="a-ME"></a>苦痛叵有增损乎？<a id="a-MF"></a>”</p>
  <p id="aMG">提婆达兜报曰：<a id="a-MH"></a>“我身苦痛遂增无损，<a id="a-MI"></a>今闻如来见授名号，<a id="a-MJ"></a>痛犹小损，<a id="a-MK"></a>盖不足言。<a id="a-ML"></a>”</p>
  <p id="aMM">目连问曰：<a id="a-MN"></a>“汝今所患苦痛之原，<a id="a-MO"></a>为像何类？<a id="a-MP"></a>”</p>
  <p id="aMQ">提婆达兜报曰：<a id="a-MR"></a>“以热铁轮轹我身坏，<a id="a-MS"></a>复以铁杵哺咀我形，<a id="a-MT"></a>有黑暴象蹋蹈我身，<a id="a-MU"></a>复有火山来镇我面，<a id="a-MV"></a>昔日袈裟化为铜鍱，<a id="a-MW"></a>极为炽然来著我体，<a id="a-MX"></a>苦痛之原，<a id="a-MY"></a>其状如斯！<a id="a-MZ"></a>”</p>
  <p id="aMa">目连报曰：<a id="a-Mb"></a>“汝颇自知罪过元本，<a id="a-Mc"></a>受斯苦恼不乎？<a id="a-Md"></a>吾今一一分别，<a id="a-Me"></a>卿欲闻耶？<a id="a-Mf"></a>”</p>
  <p id="aMg">提婆达兜白言：<a id="a-Mh"></a>“唯然，<a id="a-Mi"></a>时说。<a id="a-Mj"></a>”</p>
  <p id="aMk">尔时，<a id="a-Ml"></a>目连便说此偈：</p>
  <p id="aMm">“汝本最胜所，<a id="a-Mn"></a>坏乱比丘僧，</p>
  <p id="aMo">今以热铁杵，<a id="a-Mp"></a>哺捣汝形体。</p>
  <p id="aMq">然彼之大众，<a id="a-Mr"></a>第一声闻者，</p>
  <p id="aMs">斗乱比丘僧，<a id="a-Mt"></a>今以热轮轹。</p>
  <p id="aMu">汝本教王放，<a id="a-Mv"></a>醇酒饮黑象，</p>
  <p id="aMw">今以群黑象，<a id="a-Mx"></a>蹋蹈汝形体。</p>
  <p id="aMy">汝本以大石，<a id="a-Mz"></a>遥掷如来足，</p>
  <p id="aN0">今以火山报，<a id="a-N1"></a>烧汝无遗余。</p>
  <p id="aN2">汝本以手拳，<a id="a-N3"></a>杀彼比丘尼，</p>
  <p id="aN4">今被热铜叶，<a id="a-N5"></a>卷焦不得伸。</p>
  <p id="aN6">行报终不败，<a id="a-N7"></a>亦复不住空，</p>
  <p id="aN8">是故当劝勉，<a id="a-N9"></a>离此诸恶元！</p>
  <p id="aNA">“汝本提婆达兜所造元本，<a id="a-NB"></a>正谓斯耳！<a id="a-NC"></a>当自专意向佛如来，<a id="a-ND"></a>长夜之中获福无量！<a id="a-NE"></a>”</p>
  <p id="aNF">尔时，<a id="a-NG"></a>提婆达兜复白目连：<a id="a-NH"></a>“今寄目连，<a id="a-NI"></a>头面礼世尊足：<a id="a-NJ"></a>‘兴居轻利，<a id="a-NK"></a>游步康强。<a id="a-NL"></a>’亦复礼拜尊者阿难。<a id="a-NM"></a>”</p>
  <p id="aNN">尔时，<a id="a-NO"></a>尊者大目揵连放大神足，<a id="a-NP"></a>使阿鼻地狱苦痛休息。<a id="a-NQ"></a>尔时，<a id="a-NR"></a>复说斯偈：</p>
  <p id="aNS">“皆称南无佛，<a id="a-NT"></a>释师最胜者，</p>
  <p id="aNU">彼能施安隐，<a id="a-NV"></a>除去诸苦恼。<a id="a-NW"></a>”</p>
  <p id="aNX">尔时，<a id="a-NY"></a>地狱众生闻目连说此偈已，<a id="a-NZ"></a>六万余人行尽罪毕，<a id="a-Na"></a>即彼命终生四天王上。</p>
  <p id="aNb">尔时，<a id="a-Nc"></a>目连即摄神足，<a id="a-Nd"></a>还至所在，<a id="a-Ne"></a>到世尊所，<a id="a-Nf"></a>头面礼足，<a id="a-Ng"></a>在一面立。<a id="a-Nh"></a>尔时，<a id="a-Ni"></a>目连白世尊曰：<a id="a-Nj"></a>“提婆达兜问讯，<a id="a-Nk"></a>敬奉无量：<a id="a-Nl"></a>‘兴居轻利，<a id="a-Nm"></a>游步康强。<a id="a-Nn"></a>’亦复问讯阿难，<a id="a-No"></a>并作是说：<a id="a-Np"></a>‘如来见记六十劫中成辟支佛，<a id="a-Nq"></a>号名曰南无。<a id="a-Nr"></a>设我以右胁卧阿鼻地狱中，<a id="a-Ns"></a>终不辞劳。<a id="a-Nt"></a>’”</p>
  <p id="aNu">尔时，<a id="a-Nv"></a>世尊告曰：<a id="a-Nw"></a>“善哉！<a id="a-Nx"></a>善哉！<a id="a-Ny"></a>目连，<a id="a-Nz"></a>多所饶益，<a id="a-O0"></a>多所润及，<a id="a-O1"></a>愍念群盲，<a id="a-O2"></a>天、<a id="a-O3"></a>人得安，<a id="a-O4"></a>使诸如来、<a id="a-O5"></a>声闻渐至灭尽涅槃之处。<a id="a-O6"></a>是故，<a id="a-O7"></a>目连，<a id="a-O8"></a>常当勤加成就三法。<a id="a-O9"></a>所以然者？<a id="a-OA"></a>若当提婆达兜修行善法，<a id="a-OB"></a>身三、<a id="a-OC"></a>口四、<a id="a-OD"></a>意三者，<a id="a-OE"></a>彼人终身不贪利养，<a id="a-OF"></a>亦复不造五逆罪入阿鼻地狱中。<a id="a-OG"></a>所以然者？<a id="a-OH"></a>夫人贪利养者，<a id="a-OI"></a>亦有恭敬之心向于三宝，<a id="a-OJ"></a>亦复不奉持禁戒，<a id="a-OK"></a>不具足身、<a id="a-OL"></a>口、<a id="a-OM"></a>意行。<a id="a-ON"></a>当念专意身、<a id="a-OO"></a>口、<a id="a-OP"></a>意行。<a id="a-OQ"></a>如是，<a id="a-OR"></a>目连，<a id="a-OS"></a>当作是学！<a id="a-OT"></a>”</p>
  <p id="aOU">尔时，<a id="a-OV"></a>目连闻佛所说，<a id="a-OW"></a>欢喜奉行。</p>
  <p id="aOX">闻如是：<a id="a-OY"></a>一时，<a id="a-OZ"></a>佛在舍卫国祇树给孤独园。</p>
  <p id="aOa">尔时，<a id="a-Ob"></a>世尊告诸比丘：<a id="a-Oc"></a>“若有众生修行慈心解脱，<a id="a-Od"></a>广布其义，<a id="a-Oe"></a>与人演说，<a id="a-Of"></a>当获此十一果报。<a id="a-Og"></a>云何为十一？<a id="a-Oh"></a>卧安，<a id="a-Oi"></a>觉安，<a id="a-Oj"></a>不见恶梦，<a id="a-Ok"></a>天护，<a id="a-Ol"></a>人爱，<a id="a-Om"></a>不毒，<a id="a-On"></a>不兵，<a id="a-Oo"></a>水、<a id="a-Op"></a>火、<a id="a-Oq"></a>盗贼终不侵枉，<a id="a-Or"></a>若身坏命终，<a id="a-Os"></a>生梵天上。<a id="a-Ot"></a>是谓，<a id="a-Ou"></a>比丘，<a id="a-Ov"></a>能行慈心，<a id="a-Ow"></a>获此十一之福。<a id="a-Ox"></a>”</p>
  <p id="aOy">尔时，<a id="a-Oz"></a>世尊便说斯偈：</p>
  <p id="aP0">“若有行慈心，<a id="a-P1"></a>亦无放逸行，</p>
  <p id="aP2">诸结渐渐薄，<a id="a-P3"></a>转见于道迹。</p>
  <p id="aP4">以能行此慈，<a id="a-P5"></a>当生梵天上，</p>
  <p id="aP6">速疾得灭度，<a id="a-P7"></a>永至无为处。</p>
  <p id="aP8">不杀无害心，<a id="a-P9"></a>亦无胜负意，</p>
  <p id="aPA">行慈普一切，<a id="a-PB"></a>终无怨恨心。</p>
  <p id="aPC">“是故，<a id="a-PD"></a>比丘，<a id="a-PE"></a>当求方便，<a id="a-PF"></a>行于慈心，<a id="a-PG"></a>广布其义。<a id="a-PH"></a>如是，<a id="a-PI"></a>比丘，<a id="a-PJ"></a>当作是学！<a id="a-PK"></a>”</p>
  <p id="aPL">尔时，<a id="a-PM"></a>诸比丘闻佛所说，<a id="a-PN"></a>欢喜奉行。</p>
 </body>
</html>