<!doctype html>
<html id="z3IBUBjYE" data-ver="1495">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第四十二</h1>
  <h2 id="a2">结禁品第四十六</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“有十事功德，<a id="a-9"></a>如来与诸比丘说禁戒。<a id="a-A"></a>云何为十？<a id="a-B"></a>所谓承事圣众；<a id="a-C"></a>和合将顺；<a id="a-D"></a>安隐圣众；<a id="a-E"></a>降伏恶人；<a id="a-F"></a>使诸惭愧比丘不令有恼；<a id="a-G"></a>不信之人使立信根；<a id="a-H"></a>已有信者倍令增益；<a id="a-I"></a>于现法中得尽有漏，<a id="a-J"></a>亦令后世诸漏之病皆悉除尽；<a id="a-K"></a>复令正法得久住世；<a id="a-L"></a>常念思惟当何方便正法久存。<a id="a-M"></a>是谓，<a id="a-N"></a>比丘，<a id="a-O"></a>十法功德，<a id="a-P"></a>如来与诸比丘而说禁戒。<a id="a-Q"></a>是故，<a id="a-R"></a>比丘，<a id="a-S"></a>当求方便，<a id="a-T"></a>成就禁戒，<a id="a-U"></a>勿令有失。<a id="a-V"></a>如是，<a id="a-W"></a>比丘，<a id="a-X"></a>当作是学！<a id="a-Y"></a>”</p>
  <p id="aZ">尔时，<a id="a-a"></a>诸比丘闻佛所说，<a id="a-b"></a>欢喜奉行。</p>
  <p id="ac">闻如是：<a id="a-d"></a>一时，<a id="a-e"></a>佛在舍卫国祇树给孤独园。</p>
  <p id="af">尔时，<a id="a-g"></a>世尊告诸比丘：<a id="a-h"></a>“圣所居之处有十事，<a id="a-i"></a>三世诸圣常处其中。<a id="a-j"></a>云何为十？<a id="a-k"></a>于是，<a id="a-l"></a>比丘，<a id="a-m"></a>五事已除，<a id="a-n"></a>成就六事，<a id="a-o"></a>恒护一事，<a id="a-p"></a>将护四部众，<a id="a-q"></a>观诸劣弱，<a id="a-r"></a>平等亲近，<a id="a-s"></a>正向无漏，<a id="a-t"></a>依倚身行，<a id="a-u"></a>心善解脱，<a id="a-v"></a>智慧解脱。</p>
  <p id="aw">“云何比丘五事已除？<a id="a-x"></a>于是，<a id="a-y"></a>比丘五结已断，<a id="a-z"></a>如是五事已除。</p>
  <p id="a10">“云何比丘成就六事？<a id="a-11"></a>于是，<a id="a-12"></a>比丘承六重之法，<a id="a-13"></a>如是比丘成就六事。</p>
  <p id="a14">“云何比丘恒护一事？<a id="a-15"></a>于是，<a id="a-16"></a>比丘恒护于心有漏、<a id="a-17"></a>无漏、<a id="a-18"></a>有为、<a id="a-19"></a>无为至涅槃门，<a id="a-1A"></a>如是比丘恒护一事。</p>
  <p id="a1B">“云何比丘将护四部之众？<a id="a-1C"></a>于是，<a id="a-1D"></a>比丘成就四神足，<a id="a-1E"></a>如是便为将护四部之众。</p>
  <p id="a1F">“云何比丘观于劣弱？<a id="a-1G"></a>于是，<a id="a-1H"></a>比丘生死众行已尽，<a id="a-1I"></a>如是比丘观于劣弱。</p>
  <p id="a1J">“云何比丘平等亲近？<a id="a-1K"></a>于是，<a id="a-1L"></a>比丘三结已尽，<a id="a-1M"></a>是谓比丘平等亲近。</p>
  <p id="a1N">“何比丘正向无漏？<a id="a-1O"></a>于是，<a id="a-1P"></a>比丘除去骄慢，<a id="a-1Q"></a>如是比丘正向无漏。<a id="a-1R"></a>”</p>
  <p id="a1S">“云何比丘依倚身行？<a id="a-1T"></a>于是，<a id="a-1U"></a>比丘无明已除，<a id="a-1V"></a>如是比丘依倚身行。</p>
  <p id="a1W">“云何比丘心善得解脱？<a id="a-1X"></a>于是，<a id="a-1Y"></a>比丘爱已除尽，<a id="a-1Z"></a>如是比丘心善得解脱。</p>
  <p id="a1a">“云何比丘智慧解脱？<a id="a-1b"></a>于是，<a id="a-1c"></a>比丘观苦谛，<a id="a-1d"></a>集、<a id="a-1e"></a>尽、<a id="a-1f"></a>道谛，<a id="a-1g"></a>如实知之，<a id="a-1h"></a>如是比丘智慧解脱。</p>
  <p id="a1i">“是谓，<a id="a-1j"></a>比丘，<a id="a-1k"></a>圣贤十事所居之处，<a id="a-1l"></a>昔日贤圣亦居此处，<a id="a-1m"></a>以居方居。<a id="a-1n"></a>是故，<a id="a-1o"></a>比丘，<a id="a-1p"></a>念除五事，<a id="a-1q"></a>成就六法，<a id="a-1r"></a>守护一法，<a id="a-1s"></a>将护四部之众，<a id="a-1t"></a>观察劣弱，<a id="a-1u"></a>平等亲近，<a id="a-1v"></a>正向无漏，<a id="a-1w"></a>依倚身行，<a id="a-1x"></a>心得解脱，<a id="a-1y"></a>智慧解脱。<a id="a-1z"></a>如是，<a id="a-20"></a>比丘，<a id="a-21"></a>当作是学！<a id="a-22"></a>”</p>
  <p id="a23">尔时，<a id="a-24"></a>诸比丘闻佛所说，<a id="a-25"></a>欢喜奉行。</p>
  <p id="a26">闻如是：<a id="a-27"></a>一时，<a id="a-28"></a>佛在舍卫国祇树给孤独园。</p>
  <p id="a29">尔时，<a id="a-2A"></a>世尊告诸比丘：<a id="a-2B"></a>“如来成就十力，<a id="a-2C"></a>自知为无著，<a id="a-2D"></a>在大众中能师子吼，<a id="a-2E"></a>转于无上梵轮而度众生。<a id="a-2F"></a>所谓此色，<a id="a-2G"></a>此色集，<a id="a-2H"></a>此色尽，<a id="a-2I"></a>此色出要。<a id="a-2J"></a>观此痛、<a id="a-2K"></a>想、<a id="a-2L"></a>行、<a id="a-2M"></a>识，<a id="a-2N"></a>识集，<a id="a-2O"></a>识尽，<a id="a-2P"></a>识出要，<a id="a-2Q"></a>因是有是，<a id="a-2R"></a>此生则生。<a id="a-2S"></a>无明缘行，<a id="a-2T"></a>行缘识，<a id="a-2U"></a>识缘名色，<a id="a-2V"></a>名色缘六入，<a id="a-2W"></a>六入缘更乐，<a id="a-2X"></a>更乐缘痛，<a id="a-2Y"></a>痛缘爱，<a id="a-2Z"></a>爱缘受，<a id="a-2a"></a>受缘有，<a id="a-2b"></a>有缘死，<a id="a-2c"></a>死缘愁、<a id="a-2d"></a>忧、<a id="a-2e"></a>苦、<a id="a-2f"></a>恼，<a id="a-2g"></a>不可称计。<a id="a-2h"></a>因此五阴之身，<a id="a-2i"></a>有此集法。<a id="a-2j"></a>此灭则灭，<a id="a-2k"></a>此无则无，<a id="a-2l"></a>无明尽行尽，<a id="a-2m"></a>行尽识尽，<a id="a-2n"></a>识尽名色尽，<a id="a-2o"></a>名色尽六入尽，<a id="a-2p"></a>六入尽更乐尽，<a id="a-2q"></a>更乐尽痛尽，<a id="a-2r"></a>痛尽爱尽，<a id="a-2s"></a>爱尽受尽，<a id="a-2t"></a>受尽有尽，<a id="a-2u"></a>有尽死尽，<a id="a-2v"></a>死尽愁、<a id="a-2w"></a>忧、<a id="a-2x"></a>苦、<a id="a-2y"></a>恼皆悉除尽。</p>
  <p id="a2z">“比丘当知：<a id="a-30"></a>我法甚为广大，<a id="a-31"></a>无崖无底，<a id="a-32"></a>断诸狐疑，<a id="a-33"></a>安隐处正法。<a id="a-34"></a>若善男子、<a id="a-35"></a>善女人勤用心，<a id="a-36"></a>不令有缺，<a id="a-37"></a>正使身体枯坏，<a id="a-38"></a>终不舍精进之行，<a id="a-39"></a>系意不忘。<a id="a-3A"></a>修行苦法，<a id="a-3B"></a>甚为不易，<a id="a-3C"></a>乐闲居之处，<a id="a-3D"></a>静寂思惟，<a id="a-3E"></a>莫舍头陀之行，<a id="a-3F"></a>如今如来现在善修梵行。<a id="a-3G"></a>是故，<a id="a-3H"></a>比丘，<a id="a-3I"></a>若自观察时，<a id="a-3J"></a>思惟微妙之法，<a id="a-3K"></a>又当察二义，<a id="a-3L"></a>无放逸行使成果实，<a id="a-3M"></a>至甘露灭尽之处。<a id="a-3N"></a>若当受他供养衣被、<a id="a-3O"></a>饮食、<a id="a-3P"></a>床卧具、<a id="a-3Q"></a>病瘦医药，<a id="a-3R"></a>不唐其劳，<a id="a-3S"></a>亦使父母得其果报，<a id="a-3T"></a>承事诸佛，<a id="a-3U"></a>礼敬供养。<a id="a-3V"></a>如是，<a id="a-3W"></a>比丘，<a id="a-3X"></a>当如是学！<a id="a-3Y"></a>”</p>
  <p id="a3Z">尔时，<a id="a-3a"></a>诸比丘闻佛所说，<a id="a-3b"></a>欢喜奉行。</p>
  <p id="a3c">闻如是：<a id="a-3d"></a>一时，<a id="a-3e"></a>佛在舍卫国祇树给孤独园。</p>
  <p id="a3f">尔时，<a id="a-3g"></a>世尊告诸比丘：<a id="a-3h"></a>“如来成十种力，<a id="a-3i"></a>得四无所畏，<a id="a-3j"></a>在大众中能师子吼。<a id="a-3k"></a>云何为十力？<a id="a-3l"></a>于是，<a id="a-3m"></a>如来是处如实知之，<a id="a-3n"></a>非处如实知之。</p>
  <p id="a3o">“复次，<a id="a-3p"></a>如来处所，<a id="a-3q"></a>知他众生因缘处所受其果报。</p>
  <p id="a3r">“复次，<a id="a-3s"></a>如来知若干种界、<a id="a-3t"></a>若干种持、<a id="a-3u"></a>若干种入，<a id="a-3v"></a>如实知之。</p>
  <p id="a3w">“复次，<a id="a-3x"></a>如来知若干种解脱、<a id="a-3y"></a>无量解脱，<a id="a-3z"></a>如实知之。</p>
  <p id="a40">“复次，<a id="a-41"></a>如来知他众生智慧多少，<a id="a-42"></a>如实知之。</p>
  <p id="a43">“复次，<a id="a-44"></a>如来知他众生心中所念，<a id="a-45"></a>如实知之：<a id="a-46"></a>有欲心知有欲心，<a id="a-47"></a>无欲心知无欲心；<a id="a-48"></a>有瞋恚心知有瞋恚心，<a id="a-49"></a>无瞋恚心知无瞋恚心；<a id="a-4A"></a>有愚痴心知有愚痴心，<a id="a-4B"></a>无愚痴心知无愚痴心；<a id="a-4C"></a>有爱心知有爱心，<a id="a-4D"></a>无爱心知无爱心；<a id="a-4E"></a>有受心知有受心，<a id="a-4F"></a>无受心知无受心；<a id="a-4G"></a>乱心知有乱心，<a id="a-4H"></a>无乱心知无乱心；<a id="a-4I"></a>散心知有散心，<a id="a-4J"></a>无散心知无散心；<a id="a-4K"></a>少心知有少心，<a id="a-4L"></a>无少心知无少心；<a id="a-4M"></a>广心知有广心，<a id="a-4N"></a>无广心知无广心；<a id="a-4O"></a>无量心知无量心，<a id="a-4P"></a>有量心知有量心，<a id="a-4Q"></a>如实知之。<a id="a-4R"></a>定心知有定心，<a id="a-4S"></a>无定心知无定心；<a id="a-4T"></a>解脱心知解脱心，<a id="a-4U"></a>无解脱心知无解脱心。</p>
  <p id="a4V">“复次，<a id="a-4W"></a>如来尽知一切所趣心之道，<a id="a-4X"></a>或一生、<a id="a-4Y"></a>二生、<a id="a-4Z"></a>三生、<a id="a-4a"></a>四生、<a id="a-4b"></a>五生、<a id="a-4c"></a>十生、<a id="a-4d"></a>五十生、<a id="a-4e"></a>百生、<a id="a-4f"></a>千生、<a id="a-4g"></a>亿百千生、<a id="a-4h"></a>无量生、<a id="a-4i"></a>成劫、<a id="a-4j"></a>败劫、<a id="a-4k"></a>无数成败劫中：<a id="a-4l"></a>‘我昔生彼处，<a id="a-4m"></a>名是，<a id="a-4n"></a>字是，<a id="a-4o"></a>食如此之食，<a id="a-4p"></a>受其苦乐，<a id="a-4q"></a>寿命长短，<a id="a-4r"></a>死此生彼，<a id="a-4s"></a>彼死生此。<a id="a-4t"></a>’自忆如是无数宿命之事。</p>
  <p id="a4u">“复次，<a id="a-4v"></a>如来知众生生死之趣，<a id="a-4w"></a>以天眼观众生之类，<a id="a-4x"></a>善色、<a id="a-4y"></a>恶色，<a id="a-4z"></a>善趣、<a id="a-50"></a>恶趣，<a id="a-51"></a>随行所种，<a id="a-52"></a>皆悉知之。<a id="a-53"></a>或复众生身、<a id="a-54"></a>口、<a id="a-55"></a>意行恶，<a id="a-56"></a>诽谤贤圣，<a id="a-57"></a>造邪见业，<a id="a-58"></a>身坏命终，<a id="a-59"></a>生地狱中；<a id="a-5A"></a>或复众生身、<a id="a-5B"></a>口、<a id="a-5C"></a>意行善，<a id="a-5D"></a>不诽谤贤圣，<a id="a-5E"></a>恒行正见，<a id="a-5F"></a>身坏命终，<a id="a-5G"></a>生善处天上，<a id="a-5H"></a>是谓名为天眼清净，<a id="a-5I"></a>观众生类所趣之行。</p>
  <p id="a5J">“复次，<a id="a-5K"></a>如来有漏尽，<a id="a-5L"></a>成无漏，<a id="a-5M"></a>心解脱、<a id="a-5N"></a>智慧解脱：<a id="a-5O"></a>生死已尽，<a id="a-5P"></a>梵行已立，<a id="a-5Q"></a>所作已办，<a id="a-5R"></a>更不复受有，<a id="a-5S"></a>如实知之。<a id="a-5T"></a>是谓如来有此十力，<a id="a-5U"></a>名为无著，<a id="a-5V"></a>得四无所畏，<a id="a-5W"></a>在大众中作师子吼，<a id="a-5X"></a>转于梵轮。</p>
  <p id="a5Y">“云何如来得四无所畏？<a id="a-5Z"></a>欲言如来成等正觉，<a id="a-5a"></a>若有众生欲言知者，<a id="a-5b"></a>则无此处；<a id="a-5c"></a>若复有沙门、<a id="a-5d"></a>婆罗门，<a id="a-5e"></a>欲来诽谤佛不成等正觉者，<a id="a-5f"></a>则无此处；<a id="a-5g"></a>以无此处，<a id="a-5h"></a>则获安隐。</p>
  <p id="a5i">“然我今日欲言已尽有漏，<a id="a-5j"></a>设复有沙门、<a id="a-5k"></a>婆罗门、<a id="a-5l"></a>天、<a id="a-5m"></a>若魔天来欲言未尽有漏者，<a id="a-5n"></a>则无此处；<a id="a-5o"></a>以无此处，<a id="a-5p"></a>则获安隐。</p>
  <p id="a5q">“复次，<a id="a-5r"></a>我所说法，<a id="a-5s"></a>贤圣得出要者，<a id="a-5t"></a>如实尽于苦际。<a id="a-5u"></a>设有沙门、<a id="a-5v"></a>婆罗门、<a id="a-5w"></a>天、<a id="a-5x"></a>若魔天来欲言未尽苦际者，<a id="a-5y"></a>无此处；<a id="a-5z"></a>以无此处，<a id="a-60"></a>则获安隐。</p>
  <p id="a61">“复次，<a id="a-62"></a>我所说内法者、<a id="a-63"></a>堕恶趣者，<a id="a-64"></a>设复有沙门、<a id="a-65"></a>婆罗门来欲言非者，<a id="a-66"></a>则无此处。<a id="a-67"></a>是谓，<a id="a-68"></a>比丘，<a id="a-69"></a>如来有四无所畏。</p>
  <p id="a6A">“设有外道异学言：<a id="a-6B"></a>‘彼沙门瞿昙，<a id="a-6C"></a>有何等之力？<a id="a-6D"></a>有何无畏？<a id="a-6E"></a>自称无著最尊。<a id="a-6F"></a>’汝等当持此十力往报之。<a id="a-6G"></a>设复外道异学重作是说：<a id="a-6H"></a>‘我等亦成就十力。<a id="a-6I"></a>’汝等比丘复当问曰：<a id="a-6J"></a>‘汝有何十力？<a id="a-6K"></a>’是时，<a id="a-6L"></a>外道异学则不能报也，<a id="a-6M"></a>遂增其惑。<a id="a-6N"></a>所以然者？<a id="a-6O"></a>我终不见沙门、<a id="a-6P"></a>婆罗门自称言得四无所畏，<a id="a-6Q"></a>除如来者。<a id="a-6R"></a>是故，<a id="a-6S"></a>比丘，<a id="a-6T"></a>当求方便，<a id="a-6U"></a>成十力、<a id="a-6V"></a>四无所畏。<a id="a-6W"></a>如是，<a id="a-6X"></a>比丘，<a id="a-6Y"></a>当作是学！<a id="a-6Z"></a>”</p>
  <p id="a6a">尔时，<a id="a-6b"></a>诸比丘闻佛所说，<a id="a-6c"></a>欢喜奉行。</p>
  <p id="a6d">闻如是：<a id="a-6e"></a>一时，<a id="a-6f"></a>佛在舍卫国祇树给孤独园。</p>
  <p id="a6g">尔时，<a id="a-6h"></a>世尊告诸比丘：<a id="a-6i"></a>“有十念广分别修行，<a id="a-6j"></a>尽断欲爱、<a id="a-6k"></a>色爱、<a id="a-6l"></a>无色爱、<a id="a-6m"></a>骄慢、<a id="a-6n"></a>无明。<a id="a-6o"></a>云何为十？<a id="a-6p"></a>所谓念佛、<a id="a-6q"></a>念法、<a id="a-6r"></a>念比丘僧、<a id="a-6s"></a>念戒、<a id="a-6t"></a>念施、<a id="a-6u"></a>念天、<a id="a-6v"></a>念止观、<a id="a-6w"></a>念安般、<a id="a-6x"></a>念身、<a id="a-6y"></a>念死。<a id="a-6z"></a>是谓，<a id="a-70"></a>比丘，<a id="a-71"></a>有众生修行此十念者，<a id="a-72"></a>尽断欲爱、<a id="a-73"></a>色爱、<a id="a-74"></a>无色爱，<a id="a-75"></a>一切无明、<a id="a-76"></a>骄慢，<a id="a-77"></a>皆悉除尽。<a id="a-78"></a>如是，<a id="a-79"></a>比丘，<a id="a-7A"></a>当作是学！<a id="a-7B"></a>”</p>
  <p id="a7C">尔时，<a id="a-7D"></a>诸比丘闻佛所说，<a id="a-7E"></a>欢喜奉行。</p>
  <p id="a7F">一时，<a id="a-7G"></a>佛在舍卫国祇树给孤独园。</p>
  <p id="a7H">尔时，<a id="a-7I"></a>世尊告诸比丘：<a id="a-7J"></a>“亲近国家有十非法。<a id="a-7K"></a>云何为十？<a id="a-7L"></a>于是国家起谋害心，<a id="a-7M"></a>欲杀国王，<a id="a-7N"></a>缘此阴谋，<a id="a-7O"></a>王致命终。<a id="a-7P"></a>彼人民类便作是念：<a id="a-7Q"></a>‘此沙门、<a id="a-7R"></a>道士数来往返，<a id="a-7S"></a>此必是沙门所为。<a id="a-7T"></a>’是谓初非法亲国之难。</p>
  <p id="a7U">“复次，<a id="a-7V"></a>大臣叛逆为王所收，<a id="a-7W"></a>皆取害之。<a id="a-7X"></a>是时，<a id="a-7Y"></a>人民便作是念：<a id="a-7Z"></a>‘此沙门、<a id="a-7a"></a>道士数来往返，<a id="a-7b"></a>此必是沙门所为。<a id="a-7c"></a>’是谓第二非法入国之难。</p>
  <p id="a7d">“复次，<a id="a-7e"></a>国家亡失财宝。<a id="a-7f"></a>时，<a id="a-7g"></a>收藏人复生此念：<a id="a-7h"></a>‘今此宝物我恒守护，<a id="a-7i"></a>更无余人来入此者，<a id="a-7j"></a>必沙门取之。<a id="a-7k"></a>’是谓沙门第三非法入国之难。</p>
  <p id="a7l">“复次，<a id="a-7m"></a>国王女年在盛时，<a id="a-7n"></a>犹未出适，<a id="a-7o"></a>身便怀妊。<a id="a-7p"></a>是时，<a id="a-7q"></a>人民作是念：<a id="a-7r"></a>‘此中更无余人往返，<a id="a-7s"></a>必沙门所为。<a id="a-7t"></a>’是谓第四非法亲国之难。</p>
  <p id="a7u">“复次，<a id="a-7v"></a>国王身抱重患，<a id="a-7w"></a>中他人药。<a id="a-7x"></a>是时，<a id="a-7y"></a>人民复作是念：<a id="a-7z"></a>‘其中更无余人，<a id="a-80"></a>此必是沙门所为。<a id="a-81"></a>’是谓第五非法亲国之难。</p>
  <p id="a82">“复次，<a id="a-83"></a>国王、<a id="a-84"></a>大臣各共竞诤，<a id="a-85"></a>共相伤害。<a id="a-86"></a>是时，<a id="a-87"></a>人民便作是念：<a id="a-88"></a>‘此诸大臣本共和合，<a id="a-89"></a>今共竞诤，<a id="a-8A"></a>此非余人所为，<a id="a-8B"></a>必是沙门、<a id="a-8C"></a>道士。<a id="a-8D"></a>’是谓第六非法亲国之难。</p>
  <p id="a8E">“复次，<a id="a-8F"></a>二国共斗，<a id="a-8G"></a>各争胜。<a id="a-8H"></a>是时，<a id="a-8I"></a>人民便作是念：<a id="a-8J"></a>‘此沙门、<a id="a-8K"></a>道士数来在内，<a id="a-8L"></a>必是沙门所为。<a id="a-8M"></a>’是谓第七非法亲国之难。</p>
  <p id="a8N">“复次，<a id="a-8O"></a>国王本好惠施，<a id="a-8P"></a>与民分财，<a id="a-8Q"></a>后便吝悔，<a id="a-8R"></a>不肯惠施。<a id="a-8S"></a>是时，<a id="a-8T"></a>人民各生斯念：<a id="a-8U"></a>‘我等国主本喜惠施，<a id="a-8V"></a>今复悭贪，<a id="a-8W"></a>无惠施心，<a id="a-8X"></a>此必沙门所为。<a id="a-8Y"></a>’是谓第八非法亲国之难。</p>
  <p id="a8Z">“复次，<a id="a-8a"></a>国王恒以正法，<a id="a-8b"></a>取民财物，<a id="a-8c"></a>后复非法取民财宝。<a id="a-8d"></a>是时，<a id="a-8e"></a>人民各生斯意：<a id="a-8f"></a>‘我等国主本以法取民财宝，<a id="a-8g"></a>今复以非法取民财宝，<a id="a-8h"></a>此必沙门所为。<a id="a-8i"></a>’是谓第九非法亲国之难。</p>
  <p id="a8j">“复次，<a id="a-8k"></a>国土人民普得疫病，<a id="a-8l"></a>皆由宿缘。<a id="a-8m"></a>是时，<a id="a-8n"></a>人民各生斯念：<a id="a-8o"></a>‘我等昔日无复疾病，<a id="a-8p"></a>今各得患，<a id="a-8q"></a>死者盈路，<a id="a-8r"></a>必是沙门咒术所致。<a id="a-8s"></a>’是谓第十非法亲国之难。</p>
  <p id="a8t">“是谓，<a id="a-8u"></a>比丘，<a id="a-8v"></a>十非法入国之难。<a id="a-8w"></a>是故，<a id="a-8x"></a>比丘，<a id="a-8y"></a>莫复生心亲近国家。<a id="a-8z"></a>如是，<a id="a-90"></a>比丘，<a id="a-91"></a>当作是学！<a id="a-92"></a>”</p>
  <p id="a93">尔时，<a id="a-94"></a>诸比丘闻佛所说，<a id="a-95"></a>欢喜奉行。</p>
  <p id="a96">闻如是：<a id="a-97"></a>一时，<a id="a-98"></a>佛在舍卫国祇树给孤独园。</p>
  <p id="a99">尔时，<a id="a-9A"></a>世尊告诸比丘：<a id="a-9B"></a>“若国王成就十法者，<a id="a-9C"></a>不得久存，<a id="a-9D"></a>多诸盗贼。<a id="a-9E"></a>云何为十？<a id="a-9F"></a>于时国王悭贪，<a id="a-9G"></a>以小轻事，<a id="a-9H"></a>便兴瞋恚，<a id="a-9I"></a>不观义理。<a id="a-9J"></a>若王成就初法，<a id="a-9K"></a>则不得久存，<a id="a-9L"></a>国饶盗贼。</p>
  <p id="a9M">“复次，<a id="a-9N"></a>彼王贪著财物，<a id="a-9O"></a>不肯庶几，<a id="a-9P"></a>是谓国王成就此二法，<a id="a-9Q"></a>则不得久存。</p>
  <p id="a9R">“复次，<a id="a-9S"></a>彼王不受人谏，<a id="a-9T"></a>为人暴虐，<a id="a-9U"></a>无有慈心，<a id="a-9V"></a>是谓第三法，<a id="a-9W"></a>不得久存。</p>
  <p id="a9X">“复次，<a id="a-9Y"></a>彼王枉诸人民，<a id="a-9Z"></a>横取系闭，<a id="a-9a"></a>在牢狱中，<a id="a-9b"></a>无有出期，<a id="a-9c"></a>是谓第四法，<a id="a-9d"></a>不得久存。</p>
  <p id="a9e">“复次，<a id="a-9f"></a>国王非法相佐，<a id="a-9g"></a>不案正行，<a id="a-9h"></a>是谓五法，<a id="a-9i"></a>不得久存。</p>
  <p id="a9j">“复次，<a id="a-9k"></a>彼王贪著他色，<a id="a-9l"></a>远离己妻，<a id="a-9m"></a>是谓彼王成就六法，<a id="a-9n"></a>不得久存。</p>
  <p id="a9o">“复次，<a id="a-9p"></a>国王好喜嗜酒，<a id="a-9q"></a>不理官事，<a id="a-9r"></a>是谓成就七法，<a id="a-9s"></a>不得久存。</p>
  <p id="a9t">“复次，<a id="a-9u"></a>国王好喜歌舞戏乐，<a id="a-9v"></a>不理官事，<a id="a-9w"></a>是谓第八法，<a id="a-9x"></a>不得久存。</p>
  <p id="a9y">“复次，<a id="a-9z"></a>国王恒抱长患，<a id="a-A0"></a>无有强健之日，<a id="a-A1"></a>是谓第九之法，<a id="a-A2"></a>不得久存。</p>
  <p id="aA3">“复次，<a id="a-A4"></a>国王不信忠孝之臣，<a id="a-A5"></a>翅羽鲜少，<a id="a-A6"></a>无有强佐，<a id="a-A7"></a>是谓国王成就此十法，<a id="a-A8"></a>不得久存。</p>
  <p id="aA9">“今比丘众亦复如是，<a id="a-AA"></a>若成就十法，<a id="a-AB"></a>不增善本功德，<a id="a-AC"></a>身坏命终，<a id="a-AD"></a>入地狱中。<a id="a-AE"></a>何谓十法？<a id="a-AF"></a>于是，<a id="a-AG"></a>比丘不持禁戒，<a id="a-AH"></a>亦无恭恪之心，<a id="a-AI"></a>是谓比丘成就初法，<a id="a-AJ"></a>不得究竟有所至到。</p>
  <p id="aAK">“复次，<a id="a-AL"></a>比丘不承事佛，<a id="a-AM"></a>不信真言，<a id="a-AN"></a>是谓比丘成就第二之法，<a id="a-AO"></a>不得久住。</p>
  <p id="aAP">“复次，<a id="a-AQ"></a>比丘不承事法，<a id="a-AR"></a>漏诸戒律，<a id="a-AS"></a>是谓比丘成就第三之法，<a id="a-AT"></a>不得久住。</p>
  <p id="aAU">“复次，<a id="a-AV"></a>比丘承事圣众，<a id="a-AW"></a>恒自卑意，<a id="a-AX"></a>不信彼受，<a id="a-AY"></a>是谓比丘成就第四之法，<a id="a-AZ"></a>不得久住。</p>
  <p id="aAa">“复次，<a id="a-Ab"></a>比丘，<a id="a-Ac"></a>贪著利养，<a id="a-Ad"></a>心不放舍，<a id="a-Ae"></a>是谓比丘成就第五之法，<a id="a-Af"></a>不得久住。</p>
  <p id="aAg">“复次，<a id="a-Ah"></a>比丘不多学问，<a id="a-Ai"></a>不勤加诵读玩习，<a id="a-Aj"></a>是谓比丘成就六法，<a id="a-Ak"></a>不得久存。</p>
  <p id="aAl">“复次，<a id="a-Am"></a>比丘不与善知识从事，<a id="a-An"></a>恒与恶知识从事，<a id="a-Ao"></a>是谓比丘第七之法，<a id="a-Ap"></a>不得久存。</p>
  <p id="aAq">“复次，<a id="a-Ar"></a>比丘恒喜事役，<a id="a-As"></a>不念坐禅，<a id="a-At"></a>是谓第八之法，<a id="a-Au"></a>不得久存。</p>
  <p id="aAv">“复次，<a id="a-Aw"></a>比丘复著算数，<a id="a-Ax"></a>返道就俗，<a id="a-Ay"></a>不习正法，<a id="a-Az"></a>是谓比丘第九之法，<a id="a-B0"></a>不得久存。</p>
  <p id="aB1">“复次，<a id="a-B2"></a>比丘不乐修梵行，<a id="a-B3"></a>贪著不净，<a id="a-B4"></a>是谓比丘第十之法，<a id="a-B5"></a>不得久存。<a id="a-B6"></a>是谓，<a id="a-B7"></a>比丘，<a id="a-B8"></a>成就此十法者，<a id="a-B9"></a>必堕三恶趣，<a id="a-BA"></a>不生善处。</p>
  <p id="aBB">“若国王成就十法，<a id="a-BC"></a>便得久住于世。<a id="a-BD"></a>云何为十？<a id="a-BE"></a>于是，<a id="a-BF"></a>国王不著财物，<a id="a-BG"></a>不兴瞋恚，<a id="a-BH"></a>亦复不以小事起怒害心，<a id="a-BI"></a>是谓第一之法，<a id="a-BJ"></a>便得久存。</p>
  <p id="aBK">“复次，<a id="a-BL"></a>国王受群臣谏，<a id="a-BM"></a>不逆其辞，<a id="a-BN"></a>是谓成就第二之法，<a id="a-BO"></a>便得久存。</p>
  <p id="aBP">“复次，<a id="a-BQ"></a>国王常好惠施，<a id="a-BR"></a>与民同欢，<a id="a-BS"></a>是谓第三之法，<a id="a-BT"></a>便得久存。</p>
  <p id="aBU">“复次，<a id="a-BV"></a>国王以法取物，<a id="a-BW"></a>不以非法，<a id="a-BX"></a>是谓第四之法，<a id="a-BY"></a>便得久存。</p>
  <p id="aBZ">“复次，<a id="a-Ba"></a>彼王不著他色，<a id="a-Bb"></a>恒自守护其妻，<a id="a-Bc"></a>是谓成就第五之法，<a id="a-Bd"></a>便得久存。</p>
  <p id="aBe">“复次，<a id="a-Bf"></a>国王亦不饮酒，<a id="a-Bg"></a>心不荒乱，<a id="a-Bh"></a>是谓成就第六之法，<a id="a-Bi"></a>便得久存。</p>
  <p id="aBj">“复次，<a id="a-Bk"></a>国王亦不戏笑，<a id="a-Bl"></a>降伏外敌，<a id="a-Bm"></a>是谓成就第七之法，<a id="a-Bn"></a>便得久存。</p>
  <p id="aBo">“复次，<a id="a-Bp"></a>国王案法治化，<a id="a-Bq"></a>终无阿曲，<a id="a-Br"></a>是谓成就第八之法，<a id="a-Bs"></a>便得久存。</p>
  <p id="aBt">“复次，<a id="a-Bu"></a>国王与群臣和睦，<a id="a-Bv"></a>无有竞争，<a id="a-Bw"></a>是谓成就第九之法，<a id="a-Bx"></a>便得久存。</p>
  <p id="aBy">“复次，<a id="a-Bz"></a>国王无有病患，<a id="a-C0"></a>气力强盛，<a id="a-C1"></a>是谓第十之法，<a id="a-C2"></a>便得久存。<a id="a-C3"></a>若国王成就此十法者，<a id="a-C4"></a>便得久存，<a id="a-C5"></a>无奈之何。</p>
  <p id="aC6">“比丘众亦复如是，<a id="a-C7"></a>若成就十法者，<a id="a-C8"></a>如屈伸臂顷，<a id="a-C9"></a>便生天上。<a id="a-CA"></a>云何为十？<a id="a-CB"></a>于是，<a id="a-CC"></a>比丘奉持禁戒，<a id="a-CD"></a>戒德具足，<a id="a-CE"></a>不犯正法，<a id="a-CF"></a>是谓比丘成就此初法，<a id="a-CG"></a>身坏命终，<a id="a-CH"></a>生善处天上。</p>
  <p id="aCI">“复次，<a id="a-CJ"></a>比丘于如来所，<a id="a-CK"></a>有恭敬之心，<a id="a-CL"></a>是谓比丘成就此第二法，<a id="a-CM"></a>得生善处。</p>
  <p id="aCN">“复次，<a id="a-CO"></a>比丘顺从法教，<a id="a-CP"></a>一无所犯，<a id="a-CQ"></a>是谓比丘成就第三之法，<a id="a-CR"></a>得生善处。</p>
  <p id="aCS">“复次，<a id="a-CT"></a>比丘恭奉圣众，<a id="a-CU"></a>无有懈惰之心，<a id="a-CV"></a>是谓成就第四之法，<a id="a-CW"></a>得生天上。</p>
  <p id="aCX">“复次，<a id="a-CY"></a>比丘少欲知足，<a id="a-CZ"></a>不著利养，<a id="a-Ca"></a>是谓比丘成就第五之法，<a id="a-Cb"></a>得生天上。</p>
  <p id="aCc">“复次，<a id="a-Cd"></a>比丘不自用意，<a id="a-Ce"></a>恒随戒法，<a id="a-Cf"></a>是谓成就第六之法，<a id="a-Cg"></a>生于善处。</p>
  <p id="aCh">“复次，<a id="a-Ci"></a>比丘不著事务，<a id="a-Cj"></a>常喜坐禅，<a id="a-Ck"></a>是谓成就第七之法，<a id="a-Cl"></a>得生天上。</p>
  <p id="aCm">“复次，<a id="a-Cn"></a>比丘乐闲静之处，<a id="a-Co"></a>不在人间，<a id="a-Cp"></a>是谓成就第八之法，<a id="a-Cq"></a>生于善处。</p>
  <p id="aCr">“复次，<a id="a-Cs"></a>比丘不与恶知识从事，<a id="a-Ct"></a>常与善知识从事，<a id="a-Cu"></a>是谓成就第九之法，<a id="a-Cv"></a>得生善处。</p>
  <p id="aCw">“复次，<a id="a-Cx"></a>比丘常修梵行，<a id="a-Cy"></a>离于恶法，<a id="a-Cz"></a>多闻学义，<a id="a-D0"></a>不失次叙，<a id="a-D1"></a>如是比丘成就十法者，<a id="a-D2"></a>如屈伸臂顷，<a id="a-D3"></a>生善处天上。</p>
  <p id="aD4">“是谓，<a id="a-D5"></a>比丘，<a id="a-D6"></a>十非法之行入地狱者，<a id="a-D7"></a>当念舍离；<a id="a-D8"></a>十正法之行，<a id="a-D9"></a>当共奉修。<a id="a-DA"></a>如是，<a id="a-DB"></a>比丘，<a id="a-DC"></a>当作是学！<a id="a-DD"></a>”</p>
  <p id="aDE">尔时，<a id="a-DF"></a>诸比丘闻佛所说，<a id="a-DG"></a>欢喜奉行。</p>
  <p id="aDH">闻如是：<a id="a-DI"></a>一时，<a id="a-DJ"></a>佛在罗阅城迦兰陀竹园所，<a id="a-DK"></a>与大比丘众五百人俱。</p>
  <p id="aDL">是时，<a id="a-DM"></a>众多比丘时到，<a id="a-DN"></a>著衣持钵，<a id="a-DO"></a>入罗阅城乞食。<a id="a-DP"></a>是时，<a id="a-DQ"></a>众多比丘便作是念：<a id="a-DR"></a>“我等入城乞食，<a id="a-DS"></a>日犹故早，<a id="a-DT"></a>我等可至外道异学，<a id="a-DU"></a>与共论议。<a id="a-DV"></a>”是时，<a id="a-DW"></a>众多比丘便至外道异学所。<a id="a-DX"></a>时，<a id="a-DY"></a>诸外道遥见诸沙门来，<a id="a-DZ"></a>各各自相谓言：<a id="a-Da"></a>“各各寂寞，<a id="a-Db"></a>勿有高声语言。<a id="a-Dc"></a>沙门瞿昙弟子今来此间！<a id="a-Dd"></a>然沙门之法，<a id="a-De"></a>称誉寂寞之人，<a id="a-Df"></a>令知我等正法，<a id="a-Dg"></a>不辞有乱。<a id="a-Dh"></a>”</p>
  <p id="aDi">尔时，<a id="a-Dj"></a>众多比丘便至外道异学所，<a id="a-Dk"></a>共相问讯，<a id="a-Dl"></a>在一面坐。</p>
  <p id="aDm">尔时，<a id="a-Dn"></a>外道问诸比丘：<a id="a-Do"></a>“汝等，<a id="a-Dp"></a>沙门瞿昙与诸弟子说此妙法，<a id="a-Dq"></a>是诸比丘尽解一切诸法而自游戏不乎？<a id="a-Dr"></a>我等亦复与诸弟子说此妙法而自游戏。<a id="a-Ds"></a>我之所说，<a id="a-Dt"></a>与汝有何等异？<a id="a-Du"></a>有何差别？<a id="a-Dv"></a>说法、<a id="a-Dw"></a>教戒一类无异。<a id="a-Dx"></a>”是时，<a id="a-Dy"></a>众多比丘闻外道异学所说，<a id="a-Dz"></a>亦不称善，<a id="a-E0"></a>复非言恶，<a id="a-E1"></a>即从座起，<a id="a-E2"></a>各退而去。</p>
  <p id="aE3">是时，<a id="a-E4"></a>众多比丘自相谓言：<a id="a-E5"></a>“我等当持此义，<a id="a-E6"></a>往白世尊。<a id="a-E7"></a>若如来有所说者，<a id="a-E8"></a>我当念奉行。<a id="a-E9"></a>”</p>
  <p id="aEA">尔时，<a id="a-EB"></a>众多比丘入罗阅城乞食已，<a id="a-EC"></a>还至房中，<a id="a-ED"></a>收摄衣钵，<a id="a-EE"></a>往至世尊所，<a id="a-EF"></a>头面礼足，<a id="a-EG"></a>住在一面。<a id="a-EH"></a>尔时，<a id="a-EI"></a>众多比丘以此缘本，<a id="a-EJ"></a>尽向如来说之。<a id="a-EK"></a>尔时，<a id="a-EL"></a>世尊告诸比丘：<a id="a-EM"></a>“彼外道异学问此义已，<a id="a-EN"></a>汝等应持此语报之：<a id="a-EO"></a>‘一论、<a id="a-EP"></a>一义、<a id="a-EQ"></a>一演乃至十论、<a id="a-ER"></a>十义、<a id="a-ES"></a>十演，<a id="a-ET"></a>说此语时有何等义？<a id="a-EU"></a>’设汝持此语往问者，<a id="a-EV"></a>彼人则不能报之，<a id="a-EW"></a>彼外道异学遂增愚惑。<a id="a-EX"></a>所以然者？<a id="a-EY"></a>非彼所有境界。</p>
  <p id="aEZ">“是故，<a id="a-Ea"></a>比丘，<a id="a-Eb"></a>我不见天及人民、<a id="a-Ec"></a>魔若魔天、<a id="a-Ed"></a>释、<a id="a-Ee"></a>梵天王能报此语者，<a id="a-Ef"></a>除如来及如来弟子从吾闻者，<a id="a-Eg"></a>此则不论。<a id="a-Eh"></a>一论、<a id="a-Ei"></a>一义、<a id="a-Ej"></a>一演，<a id="a-Ek"></a>我虽说此义，<a id="a-El"></a>由何故而说乎？<a id="a-Em"></a>一切众生由食而存，<a id="a-En"></a>无食则死。<a id="a-Eo"></a>彼比丘平等厌患，<a id="a-Ep"></a>平等解脱，<a id="a-Eq"></a>平等观察，<a id="a-Er"></a>平等分别其义，<a id="a-Es"></a>平等尽苦际，<a id="a-Et"></a>同一义而不二。<a id="a-Eu"></a>一论、<a id="a-Ev"></a>一义、<a id="a-Ew"></a>一演，<a id="a-Ex"></a>我所说者，<a id="a-Ey"></a>正谓此耳！</p>
  <p id="aEz">“二论、<a id="a-F0"></a>二义、<a id="a-F1"></a>二演，<a id="a-F2"></a>我虽说此义，<a id="a-F3"></a>由何说乎？<a id="a-F4"></a>名与色，<a id="a-F5"></a>彼何等谓名？<a id="a-F6"></a>所谓痛、<a id="a-F7"></a>想、<a id="a-F8"></a>念、<a id="a-F9"></a>更乐、<a id="a-FA"></a>思惟，<a id="a-FB"></a>是谓名也。<a id="a-FC"></a>彼云何名为色耶？<a id="a-FD"></a>四大及四大所造色，<a id="a-FE"></a>是谓名为色。<a id="a-FF"></a>以此缘本，<a id="a-FG"></a>故名为色也。<a id="a-FH"></a>二论、<a id="a-FI"></a>二义、<a id="a-FJ"></a>二演者，<a id="a-FK"></a>由此因缘故，<a id="a-FL"></a>我今说之。<a id="a-FM"></a>若比丘平等厌患，<a id="a-FN"></a>平等解脱，<a id="a-FO"></a>平等观察，<a id="a-FP"></a>平等分别其义，<a id="a-FQ"></a>平等尽其苦际。</p>
  <p id="aFR">“三论、<a id="a-FS"></a>三义、<a id="a-FT"></a>三演，<a id="a-FU"></a>由何等故而说此义乎？<a id="a-FV"></a>所谓三痛。<a id="a-FW"></a>云何为三？<a id="a-FX"></a>所谓苦痛、<a id="a-FY"></a>乐痛、<a id="a-FZ"></a>不苦不乐痛。<a id="a-Fa"></a>彼云何名为乐痛？<a id="a-Fb"></a>所谓心中乐想，<a id="a-Fc"></a>亦不分散，<a id="a-Fd"></a>是谓名为乐痛。<a id="a-Fe"></a>彼云何名为苦痛？<a id="a-Ff"></a>所谓心中愦乱而不定一，<a id="a-Fg"></a>思惟若干想，<a id="a-Fh"></a>是谓名苦痛。<a id="a-Fi"></a>彼云何名为不苦不乐痛？<a id="a-Fj"></a>所谓心中无苦无乐想，<a id="a-Fk"></a>复非一定，<a id="a-Fl"></a>复非乱想，<a id="a-Fm"></a>亦不思惟法与非法，<a id="a-Fn"></a>恒自寂默，<a id="a-Fo"></a>心无有记，<a id="a-Fp"></a>是故名为不苦不乐痛，<a id="a-Fq"></a>是谓三痛。<a id="a-Fr"></a>若比丘平等厌患，<a id="a-Fs"></a>平等解脱，<a id="a-Ft"></a>平等观察，<a id="a-Fu"></a>平等分别其义，<a id="a-Fv"></a>平等尽其苦际。<a id="a-Fw"></a>我所说三论、<a id="a-Fx"></a>三义、<a id="a-Fy"></a>三演者，<a id="a-Fz"></a>正谓此耳！</p>
  <p id="aG0">“四论、<a id="a-G1"></a>四义、<a id="a-G2"></a>四演，<a id="a-G3"></a>由何等故复说此义乎？<a id="a-G4"></a>所谓四谛。<a id="a-G5"></a>云何为四？<a id="a-G6"></a>所谓苦、<a id="a-G7"></a>集、<a id="a-G8"></a>尽、<a id="a-G9"></a>道圣谛。<a id="a-GA"></a>彼云何为苦谛？<a id="a-GB"></a>所谓生苦、<a id="a-GC"></a>老苦、<a id="a-GD"></a>病苦、<a id="a-GE"></a>死苦、<a id="a-GF"></a>忧悲恼苦、<a id="a-GG"></a>怨憎会苦、<a id="a-GH"></a>恩爱别苦、<a id="a-GI"></a>所欲不得苦。<a id="a-GJ"></a>彼云何名为集谛？<a id="a-GK"></a>所谓爱本与欲相应者，<a id="a-GL"></a>是谓名为集谛。<a id="a-GM"></a>彼云何名为苦尽谛？<a id="a-GN"></a>所谓彼爱永尽无余，<a id="a-GO"></a>更不复生，<a id="a-GP"></a>是谓名苦尽谛。<a id="a-GQ"></a>彼云何名为苦出要谛？<a id="a-GR"></a>所谓贤圣八品道：<a id="a-GS"></a>正见、<a id="a-GT"></a>正治、<a id="a-GU"></a>正语、<a id="a-GV"></a>正命、<a id="a-GW"></a>正业、<a id="a-GX"></a>正方便、<a id="a-GY"></a>正念、<a id="a-GZ"></a>正三昧，<a id="a-Ga"></a>是名为八品之道也。<a id="a-Gb"></a>若比丘平等厌患，<a id="a-Gc"></a>平等解脱，<a id="a-Gd"></a>平等分别其义，<a id="a-Ge"></a>平等观察，<a id="a-Gf"></a>平等尽其苦际。<a id="a-Gg"></a>是谓四论、<a id="a-Gh"></a>四义、<a id="a-Gi"></a>四演，<a id="a-Gj"></a>我所说者，<a id="a-Gk"></a>正谓此耳！</p>
  <p id="aGl">“五论、<a id="a-Gm"></a>五义、<a id="a-Gn"></a>五演，<a id="a-Go"></a>我今所说由何等故说？<a id="a-Gp"></a>所谓五根。<a id="a-Gq"></a>云何为五？<a id="a-Gr"></a>信根、<a id="a-Gs"></a>精进根、<a id="a-Gt"></a>念根、<a id="a-Gu"></a>定根、<a id="a-Gv"></a>慧根。<a id="a-Gw"></a>云何名为信根？<a id="a-Gx"></a>所谓贤圣弟子，<a id="a-Gy"></a>信如来道法，<a id="a-Gz"></a>彼如来、<a id="a-H0"></a>至真、<a id="a-H1"></a>等正觉、<a id="a-H2"></a>明行成为、<a id="a-H3"></a>善逝、<a id="a-H4"></a>世间解、<a id="a-H5"></a>无上士、<a id="a-H6"></a>道法御、<a id="a-H7"></a>天人师，<a id="a-H8"></a>号佛、<a id="a-H9"></a>众佑，<a id="a-HA"></a>出现于世，<a id="a-HB"></a>是谓名为信根。<a id="a-HC"></a>彼云何名为精进根？<a id="a-HD"></a>所谓身心意并勤劳不倦，<a id="a-HE"></a>灭不善法，<a id="a-HF"></a>使善增益，<a id="a-HG"></a>顺心执持，<a id="a-HH"></a>是谓名为精进根。<a id="a-HI"></a>彼云何名为念根？<a id="a-HJ"></a>所谓念根者，<a id="a-HK"></a>所诵不忘，<a id="a-HL"></a>恒在心怀，<a id="a-HM"></a>总持不失，<a id="a-HN"></a>有为、<a id="a-HO"></a>无漏之法，<a id="a-HP"></a>终不忘失，<a id="a-HQ"></a>是谓名为念根。<a id="a-HR"></a>彼云何名为定根？<a id="a-HS"></a>所谓定根者，<a id="a-HT"></a>心中无错乱，<a id="a-HU"></a>无若干想，<a id="a-HV"></a>恒专精一意，<a id="a-HW"></a>是谓名为三昧根。<a id="a-HX"></a>彼云何名智慧根？<a id="a-HY"></a>所谓知苦、<a id="a-HZ"></a>知集、<a id="a-Ha"></a>知尽、<a id="a-Hb"></a>知道，<a id="a-Hc"></a>是谓名智慧之根，<a id="a-Hd"></a>此名五根也。<a id="a-He"></a>比丘于中平等解脱，<a id="a-Hf"></a>平等分别其义，<a id="a-Hg"></a>平等尽其苦际。<a id="a-Hh"></a>五论、<a id="a-Hi"></a>五义、<a id="a-Hj"></a>五演，<a id="a-Hk"></a>我所说者，<a id="a-Hl"></a>正谓此耳！</p>
  <p id="aHm">“六论、<a id="a-Hn"></a>六义、<a id="a-Ho"></a>六演，<a id="a-Hp"></a>我所说者由何等故乎？<a id="a-Hq"></a>所谓六重之法也。<a id="a-Hr"></a>云何为六？<a id="a-Hs"></a>于是，<a id="a-Ht"></a>比丘恒身行慈心，<a id="a-Hu"></a>若在闲净室中，<a id="a-Hv"></a>常若一心，<a id="a-Hw"></a>可尊可贵，<a id="a-Hx"></a>恒与和合，<a id="a-Hy"></a>是谓比丘第一重法。<a id="a-Hz"></a>复次，<a id="a-I0"></a>口行慈心，<a id="a-I1"></a>终无虚妄，<a id="a-I2"></a>可敬可贵，<a id="a-I3"></a>是谓第二重法。<a id="a-I4"></a>复次，<a id="a-I5"></a>意行慈，<a id="a-I6"></a>不起憎嫉，<a id="a-I7"></a>可敬可贵，<a id="a-I8"></a>是谓第三重法。<a id="a-I9"></a>复次，<a id="a-IA"></a>若得法利之养，<a id="a-IB"></a>钵中遗余，<a id="a-IC"></a>与诸梵行之人等心施与，<a id="a-ID"></a>是谓第四重法可敬可贵。<a id="a-IE"></a>复次，<a id="a-IF"></a>奉持禁戒，<a id="a-IG"></a>无所脱失，<a id="a-IH"></a>贤圣人之所贵，<a id="a-II"></a>是谓第五重法可敬可贵。<a id="a-IJ"></a>复次，<a id="a-IK"></a>正见贤圣得出要，<a id="a-IL"></a>得尽苦际，<a id="a-IM"></a>意不错乱，<a id="a-IN"></a>与诸梵行之人等修其行，<a id="a-IO"></a>是谓第六重之法可敬可贵。<a id="a-IP"></a>尔时，<a id="a-IQ"></a>比丘平等厌患，<a id="a-IR"></a>平等解脱，<a id="a-IS"></a>平等分别其义，<a id="a-IT"></a>平等尽于苦际。<a id="a-IU"></a>六论、<a id="a-IV"></a>六义、<a id="a-IW"></a>六演，<a id="a-IX"></a>我所说者，<a id="a-IY"></a>正谓此耳！</p>
  <p id="aIZ">“七论、<a id="a-Ia"></a>七义、<a id="a-Ib"></a>七演，<a id="a-Ic"></a>由何等故而说此乎？<a id="a-Id"></a>所谓七神识止处。<a id="a-Ie"></a>云何为七？<a id="a-If"></a>或有众生，<a id="a-Ig"></a>若干想，<a id="a-Ih"></a>若干种身，<a id="a-Ii"></a>所谓天及人也。<a id="a-Ij"></a>或有众生，<a id="a-Ik"></a>若干种身一想，<a id="a-Il"></a>所谓梵迦夷天最初出时。<a id="a-Im"></a>或有众生，<a id="a-In"></a>一想一身，<a id="a-Io"></a>所谓光音天是也。<a id="a-Ip"></a>或有众生，<a id="a-Iq"></a>一身若干想，<a id="a-Ir"></a>所谓遍净天是也。<a id="a-Is"></a>或有众生，<a id="a-It"></a>空处无量，<a id="a-Iu"></a>所谓空处天是也。<a id="a-Iv"></a>或有众生，<a id="a-Iw"></a>识处无量，<a id="a-Ix"></a>所谓识处天是也。<a id="a-Iy"></a>或有众生，<a id="a-Iz"></a>无所有处无量，<a id="a-J0"></a>所谓不用处天是也。<a id="a-J1"></a>或有众生，<a id="a-J2"></a>有想无想处无量，<a id="a-J3"></a>所谓有想无想天是也。<a id="a-J4"></a>是谓，<a id="a-J5"></a>比丘，<a id="a-J6"></a>七神止处。<a id="a-J7"></a>于是，<a id="a-J8"></a>比丘平等解脱乃至平等尽于苦际。<a id="a-J9"></a>七论、<a id="a-JA"></a>七义、<a id="a-JB"></a>七演，<a id="a-JC"></a>我所说者，<a id="a-JD"></a>正谓此耳！</p>
  <p id="aJE">“八论、<a id="a-JF"></a>八义、<a id="a-JG"></a>八演，<a id="a-JH"></a>我所说者由何等故而说此乎？<a id="a-JI"></a>所谓世间八法是随世回转。<a id="a-JJ"></a>云何为八？<a id="a-JK"></a>利、<a id="a-JL"></a>衰、<a id="a-JM"></a>毁、<a id="a-JN"></a>誉、<a id="a-JO"></a>称、<a id="a-JP"></a>讥、<a id="a-JQ"></a>苦、<a id="a-JR"></a>乐，<a id="a-JS"></a>是谓世间八法随世回转。<a id="a-JT"></a>若比丘于中平等解脱乃至尽于苦际。<a id="a-JU"></a>八论、<a id="a-JV"></a>八义、<a id="a-JW"></a>八演，<a id="a-JX"></a>我所说者，<a id="a-JY"></a>正谓此耳！</p>
  <p id="aJZ">“九论、<a id="a-Ja"></a>九义、<a id="a-Jb"></a>九演，<a id="a-Jc"></a>我所说者由何故而说此乎？<a id="a-Jd"></a>所谓九众生居处。<a id="a-Je"></a>云何为九？<a id="a-Jf"></a>若有众生，<a id="a-Jg"></a>若干种身，<a id="a-Jh"></a>所谓天及人。<a id="a-Ji"></a>或有众生，<a id="a-Jj"></a>若干种身一想，<a id="a-Jk"></a>所谓梵迦夷天最初出时是也。<a id="a-Jl"></a>或有众生，<a id="a-Jm"></a>一想一身，<a id="a-Jn"></a>所谓光音天是也。<a id="a-Jo"></a>或有众生，<a id="a-Jp"></a>一身若干想，<a id="a-Jq"></a>所谓遍净天是也。<a id="a-Jr"></a>或有众生，<a id="a-Js"></a>空处无量，<a id="a-Jt"></a>所谓空处天是也。<a id="a-Ju"></a>或有众生，<a id="a-Jv"></a>识处无量，<a id="a-Jw"></a>所谓识处天是也。<a id="a-Jx"></a>或有众生，<a id="a-Jy"></a>无所有处无量，<a id="a-Jz"></a>所谓不用处天是也。<a id="a-K0"></a>或有众生，<a id="a-K1"></a>有想无想处无量，<a id="a-K2"></a>所谓有想无想天是也。<a id="a-K3"></a>无想众生及诸所生之类，<a id="a-K4"></a>为九神止处。<a id="a-K5"></a>于是，<a id="a-K6"></a>比丘平等解脱乃至尽于苦际。<a id="a-K7"></a>九论、<a id="a-K8"></a>九义、<a id="a-K9"></a>九演，<a id="a-KA"></a>我所说者，<a id="a-KB"></a>正谓此耳！</p>
  <p id="aKC">“十论、<a id="a-KD"></a>十义、<a id="a-KE"></a>十演，<a id="a-KF"></a>由何等说乎？<a id="a-KG"></a>所谓十念，<a id="a-KH"></a>念佛、<a id="a-KI"></a>念法、<a id="a-KJ"></a>念比丘僧、<a id="a-KK"></a>念戒、<a id="a-KL"></a>念施、<a id="a-KM"></a>念天、<a id="a-KN"></a>念休息、<a id="a-KO"></a>念安般、<a id="a-KP"></a>念身、<a id="a-KQ"></a>念死，<a id="a-KR"></a>是谓十念。<a id="a-KS"></a>若比丘平等解脱乃至尽于苦际。<a id="a-KT"></a>十论、<a id="a-KU"></a>十义、<a id="a-KV"></a>十演，<a id="a-KW"></a>如是，<a id="a-KX"></a>比丘，<a id="a-KY"></a>从一至十。</p>
  <p id="aKZ">“比丘当知：<a id="a-Ka"></a>若外道异学闻此语者，<a id="a-Kb"></a>犹不能熟视颜色，<a id="a-Kc"></a>况欲报之？<a id="a-Kd"></a>其有比丘解此义者，<a id="a-Ke"></a>于现法中最尊第一之人。<a id="a-Kf"></a>若复比丘、<a id="a-Kg"></a>比丘尼思惟此义，<a id="a-Kh"></a>乃至十岁，<a id="a-Ki"></a>必成二果：<a id="a-Kj"></a>若阿罗汉、<a id="a-Kk"></a>若阿那含。<a id="a-Kl"></a>比丘，<a id="a-Km"></a>且舍十岁，<a id="a-Kn"></a>若一年之中思惟此义者，<a id="a-Ko"></a>必成二果，<a id="a-Kp"></a>终无中退。<a id="a-Kq"></a>比丘，<a id="a-Kr"></a>且舍一年，<a id="a-Ks"></a>其四部之众十月，<a id="a-Kt"></a>若至一月思惟此义者，<a id="a-Ku"></a>必成二果，<a id="a-Kv"></a>亦不中退。<a id="a-Kw"></a>且舍一月，<a id="a-Kx"></a>若四部之众七日之中思惟此义，<a id="a-Ky"></a>必成二果，<a id="a-Kz"></a>终不有疑。<a id="a-L0"></a>”</p>
  <p id="aL1">尔时，<a id="a-L2"></a>阿难在世尊后，<a id="a-L3"></a>执扇扇佛。<a id="a-L4"></a>尔时，<a id="a-L5"></a>阿难白佛言：<a id="a-L6"></a>“世尊，<a id="a-L7"></a>此法极为甚深。<a id="a-L8"></a>若所在方面有此法者，<a id="a-L9"></a>当知便遇如来。<a id="a-LA"></a>唯然，<a id="a-LB"></a>世尊，<a id="a-LC"></a>此法名何等？<a id="a-LD"></a>当云何奉行？<a id="a-LE"></a>”</p>
  <p id="aLF">佛告阿难：<a id="a-LG"></a>“此经名为十法之义，<a id="a-LH"></a>当念奉行！<a id="a-LI"></a>”</p>
  <p id="aLJ">尔时，<a id="a-LK"></a>阿难及诸比丘闻佛所说，<a id="a-LL"></a>欢喜奉行。</p>
  <p id="aLM">闻如是：<a id="a-LN"></a>一时，<a id="a-LO"></a>佛在舍卫国祇树给孤独园。</p>
  <p id="aLP">尔时，<a id="a-LQ"></a>世尊告诸比丘：<a id="a-LR"></a>“其有修行十想者，<a id="a-LS"></a>便尽有漏，<a id="a-LT"></a>获通作证，<a id="a-LU"></a>渐至涅槃。<a id="a-LV"></a>云何为十？<a id="a-LW"></a>所谓白骨想、<a id="a-LX"></a>青瘀想、<a id="a-LY"></a>膨胀想、<a id="a-LZ"></a>食不消想、<a id="a-La"></a>血想、<a id="a-Lb"></a>啖想、<a id="a-Lc"></a>有常无常想、<a id="a-Ld"></a>贪食想、<a id="a-Le"></a>死想、<a id="a-Lf"></a>一切世间不可乐想。<a id="a-Lg"></a>是谓，<a id="a-Lh"></a>比丘，<a id="a-Li"></a>修此十想者，<a id="a-Lj"></a>得尽有漏，<a id="a-Lk"></a>得至涅槃界。<a id="a-Ll"></a>又是，<a id="a-Lm"></a>比丘，<a id="a-Ln"></a>十想之中，<a id="a-Lo"></a>一切世间不可乐想最为第一。<a id="a-Lp"></a>所以然者？<a id="a-Lq"></a>其有修行不可乐想，<a id="a-Lr"></a>持信奉法，<a id="a-Ls"></a>此二人必越次取证。<a id="a-Lt"></a>是故，<a id="a-Lu"></a>比丘，<a id="a-Lv"></a>若在树下静处露坐，<a id="a-Lw"></a>当思惟此十想。<a id="a-Lx"></a>是故，<a id="a-Ly"></a>比丘，<a id="a-Lz"></a>当作是学！<a id="a-M0"></a>”</p>
  <p id="aM1">尔时，<a id="a-M2"></a>诸比丘闻佛所说，<a id="a-M3"></a>欢喜奉行。</p>
  <p id="aM4">闻如是：<a id="a-M5"></a>一时，<a id="a-M6"></a>佛在舍卫国祇树给孤独园。</p>
  <p id="aM7">尔时，<a id="a-M8"></a>有一比丘至世尊所，<a id="a-M9"></a>头面礼足，<a id="a-MA"></a>在一面坐。<a id="a-MB"></a>尔时，<a id="a-MC"></a>彼比丘白世尊言：<a id="a-MD"></a>“如来今日与诸比丘说：<a id="a-ME"></a>‘十想之法，<a id="a-MF"></a>其能修者，<a id="a-MG"></a>断诸有漏，<a id="a-MH"></a>成无漏行。<a id="a-MI"></a>’如我，<a id="a-MJ"></a>世尊，<a id="a-MK"></a>不堪任行此十想。<a id="a-ML"></a>所以然者？<a id="a-MM"></a>欲心多故，<a id="a-MN"></a>身意炽盛，<a id="a-MO"></a>不得宁息。<a id="a-MP"></a>”</p>
  <p id="aMQ">尔时，<a id="a-MR"></a>世尊告彼比丘：<a id="a-MS"></a>“汝今当舍净想，<a id="a-MT"></a>思惟不净想；<a id="a-MU"></a>舍有常想，<a id="a-MV"></a>思惟无常想；<a id="a-MW"></a>舍有我想，<a id="a-MX"></a>思惟无我想；<a id="a-MY"></a>舍可乐想，<a id="a-MZ"></a>思惟不可乐想。<a id="a-Ma"></a>所以然者？<a id="a-Mb"></a>若比丘思惟净想，<a id="a-Mc"></a>欲心便炽盛；<a id="a-Md"></a>若思惟不净想，<a id="a-Me"></a>便无欲心。<a id="a-Mf"></a>比丘当知：<a id="a-Mg"></a>欲为不净，<a id="a-Mh"></a>如彼屎聚；<a id="a-Mi"></a>欲如鸲鹆，<a id="a-Mj"></a>饶诸音响；<a id="a-Mk"></a>欲无返复，<a id="a-Ml"></a>如彼毒蛇；<a id="a-Mm"></a>欲如幻化，<a id="a-Mn"></a>如日消雪；<a id="a-Mo"></a>当念舍欲，<a id="a-Mp"></a>如弃冢间；<a id="a-Mq"></a>欲还自害，<a id="a-Mr"></a>如蛇怀毒；<a id="a-Ms"></a>欲无厌患，<a id="a-Mt"></a>如饮咸水；<a id="a-Mu"></a>欲难可满，<a id="a-Mv"></a>如海吞流；<a id="a-Mw"></a>欲多可畏，<a id="a-Mx"></a>如罗刹村；<a id="a-My"></a>欲犹怨家，<a id="a-Mz"></a>恒当远离；<a id="a-N0"></a>欲犹少味，<a id="a-N1"></a>如蜜涂刀；<a id="a-N2"></a>欲不可爱，<a id="a-N3"></a>如路白骨；<a id="a-N4"></a>欲现外形，<a id="a-N5"></a>如厕生华；<a id="a-N6"></a>欲为不真，<a id="a-N7"></a>如彼画瓶，<a id="a-N8"></a>内盛丑物，<a id="a-N9"></a>外见殊特；<a id="a-NA"></a>欲无牢固，<a id="a-NB"></a>亦如聚沫。<a id="a-NC"></a>是故，<a id="a-ND"></a>比丘，<a id="a-NE"></a>当念远离贪欲之想，<a id="a-NF"></a>思惟不净之想。<a id="a-NG"></a>汝今，<a id="a-NH"></a>比丘，<a id="a-NI"></a>当忆昔迦葉佛所奉行十想，<a id="a-NJ"></a>今当重思惟十想，<a id="a-NK"></a>有漏心便解脱。<a id="a-NL"></a>”</p>
  <p id="aNM">尔时，<a id="a-NN"></a>彼比丘悲泣堕泪，<a id="a-NO"></a>不能自止，<a id="a-NP"></a>即时头面礼佛，<a id="a-NQ"></a>白世尊言：<a id="a-NR"></a>“唯，<a id="a-NS"></a>世尊，<a id="a-NT"></a>愚惑积久，<a id="a-NU"></a>如来躬自说十想，<a id="a-NV"></a>方欲远离。<a id="a-NW"></a>今自忏悔，<a id="a-NX"></a>后更不犯！<a id="a-NY"></a>惟愿如来受其重过，<a id="a-NZ"></a>原恕不及！<a id="a-Na"></a>”</p>
  <p id="aNb">佛告比丘：<a id="a-Nc"></a>“听汝改过，<a id="a-Nd"></a>勿复更犯！<a id="a-Ne"></a>又如来与汝说十想而不肯奉持。<a id="a-Nf"></a>”</p>
  <p id="aNg">是时，<a id="a-Nh"></a>彼比丘闻世尊教诫已，<a id="a-Ni"></a>在闲静之处，<a id="a-Nj"></a>克己思惟，<a id="a-Nk"></a>所以族姓子，<a id="a-Nl"></a>剃除须发，<a id="a-Nm"></a>著三法衣，<a id="a-Nn"></a>修无上梵行者，<a id="a-No"></a>欲升其所愿：<a id="a-Np"></a>生死已尽，<a id="a-Nq"></a>梵行已立，<a id="a-Nr"></a>所作已办，<a id="a-Ns"></a>更不复受胎，<a id="a-Nt"></a>如实知之。<a id="a-Nu"></a>尔时，<a id="a-Nv"></a>彼比丘便成阿罗汉。</p>
  <p id="aNw">尔时，<a id="a-Nx"></a>诸比丘闻佛所说，<a id="a-Ny"></a>欢喜奉行。</p>
  <p id="aNz">结禁、<a id="a-O0"></a>圣贤居，<a id="a-O1"></a>二力及十念，</p>
  <p id="aO2">亲国、<a id="a-O3"></a>无挂碍，<a id="a-O4"></a>十轮、<a id="a-O5"></a>想、<a id="a-O6"></a>观想。</p>
 </body>
</html>