<!doctype html>
<html id="z3IBUAVXx" data-ver="2126">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第二十五</h1>
  <h2 id="a2">五王品第三十三</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>五大国王波斯匿为首，<a id="a-8"></a>集在园观之中，<a id="a-9"></a>各作此论：<a id="a-A"></a>云何为五王？<a id="a-B"></a>所谓波斯匿王、<a id="a-C"></a>毗沙王、<a id="a-D"></a>优填王、<a id="a-E"></a>恶生王、<a id="a-F"></a>优陀延王。</p>
  <p id="aG">尔时，<a id="a-H"></a>五王集在一处，<a id="a-I"></a>各作此论：<a id="a-J"></a>“诸贤当知：<a id="a-K"></a>如来说此五欲。<a id="a-L"></a>云何为五？<a id="a-M"></a>若眼见色甚爱敬念，<a id="a-N"></a>世人所希望；<a id="a-O"></a>若耳闻声、<a id="a-P"></a>鼻嗅香、<a id="a-Q"></a>舌知味、<a id="a-R"></a>身知细滑。<a id="a-S"></a>如来说此五欲，<a id="a-T"></a>此五欲中何者最妙？<a id="a-U"></a>为眼见色妙耶？<a id="a-V"></a>为耳闻声妙耶？<a id="a-W"></a>为鼻嗅香妙耶？<a id="a-X"></a>为舌知味妙耶？<a id="a-Y"></a>为身知细滑妙耶？<a id="a-Z"></a>此五事何者为最妙？<a id="a-a"></a>”</p>
  <p id="ab">其中或有国王而作是说：<a id="a-c"></a>“色最为妙。<a id="a-d"></a>”或有作是论：<a id="a-e"></a>“声最为妙。<a id="a-f"></a>”或有作是论：<a id="a-g"></a>“香最为胜。<a id="a-h"></a>”或有作是论：<a id="a-i"></a>“味最为妙。<a id="a-j"></a>”或有作是论：<a id="a-k"></a>“细滑为最胜。<a id="a-l"></a>”</p>
  <p id="am">是时，<a id="a-n"></a>言色妙者，<a id="a-o"></a>优陀延王之所说也。<a id="a-p"></a>言声妙者，<a id="a-q"></a>优填王之所论也。<a id="a-r"></a>言香妙者，<a id="a-s"></a>恶生王之所论也。<a id="a-t"></a>言味妙者，<a id="a-u"></a>波斯匿王之所论也。<a id="a-v"></a>言细滑妙者，<a id="a-w"></a>毗沙王之所论也。<a id="a-x"></a>是时，<a id="a-y"></a>五王各相谓言：<a id="a-z"></a>“我等共论此五欲，<a id="a-10"></a>然复不知何者为妙？<a id="a-11"></a>”</p>
  <p id="a12">是时，<a id="a-13"></a>波斯匿王语四王曰：<a id="a-14"></a>“今如来近在舍卫国祇树给孤独园，<a id="a-15"></a>我等尽共至世尊所，<a id="a-16"></a>问斯义。<a id="a-17"></a>若世尊有所教敕，<a id="a-18"></a>当共奉行。<a id="a-19"></a>”</p>
  <p id="a1A">是时，<a id="a-1B"></a>诸王闻波斯匿王语已，<a id="a-1C"></a>便共相将至世尊所，<a id="a-1D"></a>头面礼足，<a id="a-1E"></a>在一面坐。<a id="a-1F"></a>是时，<a id="a-1G"></a>波斯匿王以所共论五欲者，<a id="a-1H"></a>具白如来。</p>
  <p id="a1I">尔时，<a id="a-1J"></a>世尊告诸五王曰：<a id="a-1K"></a>“诸王所论各随时宜，<a id="a-1L"></a>所以然者？<a id="a-1M"></a>夫人性行染著色者，<a id="a-1N"></a>睹无厌足，<a id="a-1O"></a>此人于色最妙、<a id="a-1P"></a>最上，<a id="a-1Q"></a>无复过者。<a id="a-1R"></a>尔时，<a id="a-1S"></a>彼人不著声、<a id="a-1T"></a>香、<a id="a-1U"></a>味、<a id="a-1V"></a>细滑之法，<a id="a-1W"></a>五欲之中色为最妙。</p>
  <p id="a1X">“若复有人性行著声，<a id="a-1Y"></a>彼闻声已，<a id="a-1Z"></a>极怀欢喜而无厌足，<a id="a-1a"></a>此人于声最妙、<a id="a-1b"></a>最上，<a id="a-1c"></a>五欲之中声最为妙。</p>
  <p id="a1d">“若复有人性行著香，<a id="a-1e"></a>彼闻香已，<a id="a-1f"></a>极怀欢喜而无厌足，<a id="a-1g"></a>此人于香最妙、<a id="a-1h"></a>最上，<a id="a-1i"></a>五欲之中香最为妙。</p>
  <p id="a1j">“若复有人性行著味，<a id="a-1k"></a>彼知味已，<a id="a-1l"></a>极怀欢喜而无厌足，<a id="a-1m"></a>此人于味最妙、<a id="a-1n"></a>最上，<a id="a-1o"></a>五欲之中味最为妙。</p>
  <p id="a1p">“若复有人性行著细滑，<a id="a-1q"></a>彼得细滑已，<a id="a-1r"></a>极怀欢喜而无厌足，<a id="a-1s"></a>此人于细滑最上、<a id="a-1t"></a>最妙，<a id="a-1u"></a>五欲之中细滑最为妙。</p>
  <p id="a1v">“若复彼人心以著色，<a id="a-1w"></a>尔时彼人不著声、<a id="a-1x"></a>香、<a id="a-1y"></a>味、<a id="a-1z"></a>细滑之法；<a id="a-20"></a>若复彼人性行著声，<a id="a-21"></a>尔时彼人不著色、<a id="a-22"></a>香、<a id="a-23"></a>味、<a id="a-24"></a>细滑之法；<a id="a-25"></a>若复彼人性行著香，<a id="a-26"></a>尔时彼人不著色、<a id="a-27"></a>声、<a id="a-28"></a>味、<a id="a-29"></a>细滑之法；<a id="a-2A"></a>若复彼人性行著味，<a id="a-2B"></a>尔时彼人不著色、<a id="a-2C"></a>声、<a id="a-2D"></a>香、<a id="a-2E"></a>细滑之法；<a id="a-2F"></a>若复彼人性行著细滑，<a id="a-2G"></a>尔时彼人不著色、<a id="a-2H"></a>声、<a id="a-2I"></a>香、<a id="a-2J"></a>味之法。<a id="a-2K"></a>”</p>
  <p id="a2L">是时，<a id="a-2M"></a>世尊便说此偈：</p>
  <p id="a2N">“欲意炽盛时，<a id="a-2O"></a>所欲必可克，</p>
  <p id="a2P">得已倍欢喜，<a id="a-2Q"></a>所愿无有疑；</p>
  <p id="a2R">彼以得此欲，<a id="a-2S"></a>贪欲意不解，</p>
  <p id="a2T">以此为欢喜，<a id="a-2U"></a>缘之最为妙。</p>
  <p id="a2V">若复听声时，<a id="a-2W"></a>所欲必可克，</p>
  <p id="a2X">闻已倍欢喜，<a id="a-2Y"></a>所愿无有疑；</p>
  <p id="a2Z">彼以得此声，<a id="a-2a"></a>贪之意不解，</p>
  <p id="a2b">以此为欢喜，<a id="a-2c"></a>从之最为妙。</p>
  <p id="a2d">若复嗅香时，<a id="a-2e"></a>所欲必可克，</p>
  <p id="a2f">嗅已倍欢喜，<a id="a-2g"></a>所欲无有疑；</p>
  <p id="a2h">彼以得此香，<a id="a-2i"></a>贪之意不解，</p>
  <p id="a2j">以此为欢喜，<a id="a-2k"></a>从之最为妙。</p>
  <p id="a2l">若复得味时，<a id="a-2m"></a>所欲必可克，</p>
  <p id="a2n">得已倍欢喜，<a id="a-2o"></a>所欲无有疑；</p>
  <p id="a2p">彼以得此味，<a id="a-2q"></a>贪之意不解，</p>
  <p id="a2r">以此为欢喜，<a id="a-2s"></a>从之最为妙。</p>
  <p id="a2t">若得细滑时，<a id="a-2u"></a>所欲必可克，</p>
  <p id="a2v">得已倍欢喜，<a id="a-2w"></a>所欲无疑难；</p>
  <p id="a2x">彼以得细滑，<a id="a-2y"></a>贪之意不解，</p>
  <p id="a2z">以此为欢喜，<a id="a-30"></a>从之最为妙。</p>
  <p id="a31">“是故，<a id="a-32"></a>大王，<a id="a-33"></a>若言色妙者，<a id="a-34"></a>当平等论之。<a id="a-35"></a>所以然者？<a id="a-36"></a>于色有气味，<a id="a-37"></a>若色无味者，<a id="a-38"></a>众生终不染著；<a id="a-39"></a>以其有味故，<a id="a-3A"></a>五欲之中色为最妙。<a id="a-3B"></a>然色有过失，<a id="a-3C"></a>若当色无过失，<a id="a-3D"></a>众生则无厌患；<a id="a-3E"></a>以其有过失故，<a id="a-3F"></a>众生厌患之。<a id="a-3G"></a>然色有出要，<a id="a-3H"></a>若当色无出要者，<a id="a-3I"></a>此众生类不得出生死之海；<a id="a-3J"></a>以其出要故，<a id="a-3K"></a>众生得至无畏涅槃城中。<a id="a-3L"></a>五欲之中色为最妙。</p>
  <p id="a3M">“然复，<a id="a-3N"></a>大王，<a id="a-3O"></a>若言声妙者，<a id="a-3P"></a>当平等论之。<a id="a-3Q"></a>所以然者？<a id="a-3R"></a>于声有气味故，<a id="a-3S"></a>若声无味者，<a id="a-3T"></a>众生终不染著；<a id="a-3U"></a>以其有味故，<a id="a-3V"></a>五欲之中声为最妙。<a id="a-3W"></a>然声有过失，<a id="a-3X"></a>若当声无过失，<a id="a-3Y"></a>众生则无厌患；<a id="a-3Z"></a>以其有过失故，<a id="a-3a"></a>众生厌患之。<a id="a-3b"></a>然声有出要，<a id="a-3c"></a>若当声无出要者，<a id="a-3d"></a>此众生类不得出生死之海；<a id="a-3e"></a>以其出要故，<a id="a-3f"></a>众生得至无畏涅槃城中。<a id="a-3g"></a>五欲之中声为最妙。</p>
  <p id="a3h">“大王当知：<a id="a-3i"></a>若言香妙者，<a id="a-3j"></a>当平等论之。<a id="a-3k"></a>所以然者？<a id="a-3l"></a>于香有气味故，<a id="a-3m"></a>若香无气味者，<a id="a-3n"></a>众生之类终不染著；<a id="a-3o"></a>以其有味故，<a id="a-3p"></a>五欲之中香为最妙。<a id="a-3q"></a>然香有过失，<a id="a-3r"></a>若香无过失者，<a id="a-3s"></a>众生则不厌患；<a id="a-3t"></a>以其有过失故，<a id="a-3u"></a>众生厌患之。<a id="a-3v"></a>然香有出要，<a id="a-3w"></a>若当香无出要者，<a id="a-3x"></a>此众生类不得出生死之海；<a id="a-3y"></a>以其出要故，<a id="a-3z"></a>众生得至无畏涅槃城中。<a id="a-40"></a>五欲之中香为最妙。</p>
  <p id="a41">“然复，<a id="a-42"></a>大王，<a id="a-43"></a>若言味妙者，<a id="a-44"></a>当平等论之。<a id="a-45"></a>所以然者？<a id="a-46"></a>于味有气味故，<a id="a-47"></a>若味无气味者，<a id="a-48"></a>众生之类终不染著；<a id="a-49"></a>以其有气味故，<a id="a-4A"></a>五欲之中味为最妙。<a id="a-4B"></a>然味有过失，<a id="a-4C"></a>若当味无过失者，<a id="a-4D"></a>众生则不厌患；<a id="a-4E"></a>以其有过失故，<a id="a-4F"></a>众生厌患之。<a id="a-4G"></a>然味有出要，<a id="a-4H"></a>若当味无出要者，<a id="a-4I"></a>此众生类不得出生死之海；<a id="a-4J"></a>以其出要故，<a id="a-4K"></a>众生得至无畏涅槃城中。<a id="a-4L"></a>五欲之中味为最妙。</p>
  <p id="a4M">“然复，<a id="a-4N"></a>大王当知：<a id="a-4O"></a>若言细滑妙者，<a id="a-4P"></a>当平等论之。<a id="a-4Q"></a>所以然者？<a id="a-4R"></a>于细滑有气味，<a id="a-4S"></a>若细滑无气味者，<a id="a-4T"></a>众生终不染著；<a id="a-4U"></a>以其有味故，<a id="a-4V"></a>五欲之中细滑为最妙。<a id="a-4W"></a>然细滑有过失，<a id="a-4X"></a>若细滑无过失者，<a id="a-4Y"></a>众生之类则不厌患之；<a id="a-4Z"></a>以其有过失故，<a id="a-4a"></a>众生厌患之。<a id="a-4b"></a>然细滑有出要，<a id="a-4c"></a>若当细滑无出要者，<a id="a-4d"></a>此众生类不得出生死之海；<a id="a-4e"></a>以其出要故，<a id="a-4f"></a>众生得至无畏涅槃城中。<a id="a-4g"></a>五欲之中细滑为最妙。</p>
  <p id="a4h">“是故，<a id="a-4i"></a>大王，<a id="a-4j"></a>所乐之处，<a id="a-4k"></a>心即染著。<a id="a-4l"></a>如是，<a id="a-4m"></a>大王，<a id="a-4n"></a>当作是知！<a id="a-4o"></a>”</p>
  <p id="a4p">尔时，<a id="a-4q"></a>五王闻佛所说，<a id="a-4r"></a>欢喜奉行。</p>
  <p id="a4s">闻如是：<a id="a-4t"></a>一时，<a id="a-4u"></a>佛在舍卫国祇树给孤独园。</p>
  <p id="a4v">尔时，<a id="a-4w"></a>舍卫城中有月光长者，<a id="a-4x"></a>饶财多宝，<a id="a-4y"></a>象马七珍皆悉备具，<a id="a-4z"></a>金、<a id="a-50"></a>银、<a id="a-51"></a>珍宝不可称计。<a id="a-52"></a>然月光长者无有儿息。<a id="a-53"></a>尔时，<a id="a-54"></a>长者以无儿故，<a id="a-55"></a>求祷天神，<a id="a-56"></a>请求日、<a id="a-57"></a>月、<a id="a-58"></a>天神、<a id="a-59"></a>地神、<a id="a-5A"></a>鬼子母、<a id="a-5B"></a>四天王、<a id="a-5C"></a>二十八大神鬼王、<a id="a-5D"></a>释及梵天、<a id="a-5E"></a>山神、<a id="a-5F"></a>树神、<a id="a-5G"></a>五道之神、<a id="a-5H"></a>树木、<a id="a-5I"></a>药草，<a id="a-5J"></a>靡处不周，<a id="a-5K"></a>皆悉归命，<a id="a-5L"></a>见赐一男儿。</p>
  <p id="a5M">尔时，<a id="a-5N"></a>月光长者妇经数日中便自怀妊，<a id="a-5O"></a>即语长者：<a id="a-5P"></a>“我自觉有娠。<a id="a-5Q"></a>”长者闻已，<a id="a-5R"></a>欢喜跃踊，<a id="a-5S"></a>不能自胜，<a id="a-5T"></a>即与夫人敷好床座，<a id="a-5U"></a>食好甘食，<a id="a-5V"></a>著好衣裳。</p>
  <p id="a5W">是时，<a id="a-5X"></a>夫人经八、<a id="a-5Y"></a>九月，<a id="a-5Z"></a>便生男儿，<a id="a-5a"></a>颜色端正，<a id="a-5b"></a>世之希有，<a id="a-5c"></a>如桃华色。<a id="a-5d"></a>是时，<a id="a-5e"></a>此儿两手执无价摩尼珠，<a id="a-5f"></a>即时，<a id="a-5g"></a>便说此偈：</p>
  <p id="a5h">“此家颇有财，<a id="a-5i"></a>宝物及谷食，</p>
  <p id="a5j">我今欲惠施，<a id="a-5k"></a>使贫无有乏。</p>
  <p id="a5l">若此无物者，<a id="a-5m"></a>财宝及谷食，</p>
  <p id="a5n">今有无价珠，<a id="a-5o"></a>常用惠施人。<a id="a-5p"></a>”</p>
  <p id="a5q">是时，<a id="a-5r"></a>父母及家中人闻此语已，<a id="a-5s"></a>各各驰走：<a id="a-5t"></a>“云何乃生此鬼魅种？<a id="a-5u"></a>”唯有父母哀愍儿故，<a id="a-5v"></a>不东西驰走。<a id="a-5w"></a>即时，<a id="a-5x"></a>母向儿说此偈：</p>
  <p id="a5y">“为天乾沓和，<a id="a-5z"></a>鬼魅及罗刹？</p>
  <p id="a60">是谁姓字何？<a id="a-61"></a>我今欲知之！<a id="a-62"></a>”</p>
  <p id="a63">是时，<a id="a-64"></a>小儿复以偈报母曰：</p>
  <p id="a65">“非天乾沓和，<a id="a-66"></a>非鬼魅罗刹，</p>
  <p id="a67">我今父母生，<a id="a-68"></a>是人不足疑！<a id="a-69"></a>”</p>
  <p id="a6A">是时，<a id="a-6B"></a>夫人闻此语已，<a id="a-6C"></a>欢喜踊跃，<a id="a-6D"></a>不能自胜；<a id="a-6E"></a>以此因缘，<a id="a-6F"></a>尽向月光长者说是语。</p>
  <p id="a6G">时，<a id="a-6H"></a>长者便作是念：<a id="a-6I"></a>“此将是何缘？<a id="a-6J"></a>我今当以此事向尼揵子说。<a id="a-6K"></a>”即抱此儿诣尼揵子所，<a id="a-6L"></a>头面礼足，<a id="a-6M"></a>在一面坐。<a id="a-6N"></a>是时，<a id="a-6O"></a>月光长者以此因缘具向尼揵子说。<a id="a-6P"></a>时，<a id="a-6Q"></a>尼揵子闻此语已，<a id="a-6R"></a>告长者：<a id="a-6S"></a>“此儿薄福之人，<a id="a-6T"></a>无益于身，<a id="a-6U"></a>当取杀之；<a id="a-6V"></a>若不杀者，<a id="a-6W"></a>门户衰耗，<a id="a-6X"></a>皆当死尽。<a id="a-6Y"></a>”</p>
  <p id="a6Z">是时，<a id="a-6a"></a>月光长者作是思惟：<a id="a-6b"></a>“我前后来无有儿息，<a id="a-6c"></a>由此因缘，<a id="a-6d"></a>请求天地，<a id="a-6e"></a>无处不遍，<a id="a-6f"></a>乃经历尔许年岁，<a id="a-6g"></a>方生此儿。<a id="a-6h"></a>我今不堪取此儿杀。<a id="a-6i"></a>当更问余沙门、<a id="a-6j"></a>婆罗门，<a id="a-6k"></a>令断我疑。<a id="a-6l"></a>”</p>
  <p id="a6m">尔时，<a id="a-6n"></a>如来成佛未久，<a id="a-6o"></a>众人称号名大沙门。<a id="a-6p"></a>是时，<a id="a-6q"></a>月光长者便作是念：<a id="a-6r"></a>“我可以此因缘，<a id="a-6s"></a>具向大沙门说之。<a id="a-6t"></a>”是时，<a id="a-6u"></a>长者即从座起，<a id="a-6v"></a>抱此儿往诣世尊所。<a id="a-6w"></a>中道复作是念：<a id="a-6x"></a>“今有长老梵志，<a id="a-6y"></a>年过耆艾，<a id="a-6z"></a>聪明黠慧，<a id="a-70"></a>众人所敬待，<a id="a-71"></a>彼尚不知、<a id="a-72"></a>不见，<a id="a-73"></a>况此沙门瞿昙年少，<a id="a-74"></a>学道未久，<a id="a-75"></a>岂能知此事乎？<a id="a-76"></a>将恐不解吾疑，<a id="a-77"></a>我今宜可中道还家。<a id="a-78"></a>”</p>
  <p id="a79">是时，<a id="a-7A"></a>有天神昔与长者知旧，<a id="a-7B"></a>知长者心中所念，<a id="a-7C"></a>在虚空中而告之曰：<a id="a-7D"></a>“长者当知：<a id="a-7E"></a>小可前进，<a id="a-7F"></a>必当获利，<a id="a-7G"></a>得大果报，<a id="a-7H"></a>亦当至甘露之处。<a id="a-7I"></a>如来出世甚为难遇，<a id="a-7J"></a>如来降甘露雨，<a id="a-7K"></a>时时乃有。<a id="a-7L"></a>又复，<a id="a-7M"></a>长者，<a id="a-7N"></a>有四事最小不可轻。<a id="a-7O"></a>云何为四？<a id="a-7P"></a>国王虽小最不可轻，<a id="a-7Q"></a>火虽小亦不可轻，<a id="a-7R"></a>龙虽小复不可轻，<a id="a-7S"></a>学道之人虽复年幼亦不可轻。<a id="a-7T"></a>是谓，<a id="a-7U"></a>长者，<a id="a-7V"></a>有此四事最不可轻。<a id="a-7W"></a>”</p>
  <p id="a7X">是时，<a id="a-7Y"></a>天神便说此偈：</p>
  <p id="a7Z">“国王虽复小，<a id="a-7a"></a>斩害由其法；</p>
  <p id="a7b">小火虽未炽，<a id="a-7c"></a>焚烧山草木；</p>
  <p id="a7d">神龙虽现小，<a id="a-7e"></a>降雨随时宜；</p>
  <p id="a7f">学者年幼稚，<a id="a-7g"></a>度人无有量。<a id="a-7h"></a>”</p>
  <p id="a7i">尔时，<a id="a-7j"></a>月光长者心开意解，<a id="a-7k"></a>欢喜踊跃，<a id="a-7l"></a>不能自胜，<a id="a-7m"></a>即前进至世尊所，<a id="a-7n"></a>头面礼足，<a id="a-7o"></a>在一面坐，<a id="a-7p"></a>以此因缘，<a id="a-7q"></a>具白世尊。</p>
  <p id="a7r">尔时，<a id="a-7s"></a>世尊告长者曰：<a id="a-7t"></a>“今此小儿极有大福！<a id="a-7u"></a>此小儿若当大者，<a id="a-7v"></a>当将五百徒众来至我所，<a id="a-7w"></a>而出家学道，<a id="a-7x"></a>得阿罗汉。<a id="a-7y"></a>我声闻中福德第一，<a id="a-7z"></a>无能及者。<a id="a-80"></a>”</p>
  <p id="a81">是时，<a id="a-82"></a>长者闻此语已，<a id="a-83"></a>欢喜踊跃，<a id="a-84"></a>不能自胜，<a id="a-85"></a>白世尊言：<a id="a-86"></a>“如世尊教，<a id="a-87"></a>非如尼揵子语。<a id="a-88"></a>”是时，<a id="a-89"></a>月光长者重白世尊：<a id="a-8A"></a>“惟愿受请，<a id="a-8B"></a>及比丘僧，<a id="a-8C"></a>并愍此小儿！<a id="a-8D"></a>”</p>
  <p id="a8E">尔时，<a id="a-8F"></a>世尊默然受请。<a id="a-8G"></a>时，<a id="a-8H"></a>长者以见默然受请，<a id="a-8I"></a>即从座起，<a id="a-8J"></a>头面礼足，<a id="a-8K"></a>便退而去；<a id="a-8L"></a>还至家中，<a id="a-8M"></a>供办种种甘馔饮食，<a id="a-8N"></a>敷好坐具，<a id="a-8O"></a>清旦自白：<a id="a-8P"></a>“时到，<a id="a-8Q"></a>惟愿降神！<a id="a-8R"></a>”</p>
  <p id="a8S">是时，<a id="a-8T"></a>世尊以知时到，<a id="a-8U"></a>将诸比丘前后围绕，<a id="a-8V"></a>入舍卫城，<a id="a-8W"></a>至长者家，<a id="a-8X"></a>即就于座。<a id="a-8Y"></a>是时，<a id="a-8Z"></a>长者见佛、<a id="a-8a"></a>比丘僧坐已定，<a id="a-8b"></a>即办种种饮食，<a id="a-8c"></a>自手斟酌，<a id="a-8d"></a>欢喜不乱；<a id="a-8e"></a>以见食竟，<a id="a-8f"></a>除去钵器，<a id="a-8g"></a>行清净水，<a id="a-8h"></a>更取小座，<a id="a-8i"></a>如来前坐，<a id="a-8j"></a>欲得闻佛所说妙法。</p>
  <p id="a8k">是时，<a id="a-8l"></a>月光长者白世尊言：<a id="a-8m"></a>“我今持居家田业尽与此儿，<a id="a-8n"></a>惟愿世尊当与立名！<a id="a-8o"></a>”</p>
  <p id="a8p">世尊告曰：<a id="a-8q"></a>“此儿生时，<a id="a-8r"></a>人皆驰走东西，<a id="a-8s"></a>云是尸婆罗鬼，<a id="a-8t"></a>今即立字尸婆罗。<a id="a-8u"></a>”</p>
  <p id="a8v">尔时，<a id="a-8w"></a>世尊渐与长者及长者妇而说妙论，<a id="a-8x"></a>所谓论者：<a id="a-8y"></a>施论、<a id="a-8z"></a>戒论、<a id="a-90"></a>生天之论，<a id="a-91"></a>欲不净想，<a id="a-92"></a>漏为大患，<a id="a-93"></a>出要为妙。<a id="a-94"></a>尔时，<a id="a-95"></a>世尊以见长者及长者妇心开意解，<a id="a-96"></a>无复狐疑，<a id="a-97"></a>诸佛世尊常所说法——苦、<a id="a-98"></a>集、<a id="a-99"></a>尽、<a id="a-9A"></a>道，<a id="a-9B"></a>是时世尊尽与长者说之，<a id="a-9C"></a>令发欢喜之心。<a id="a-9D"></a>长者夫妇即于座上，<a id="a-9E"></a>诸尘垢尽，<a id="a-9F"></a>得法眼净。<a id="a-9G"></a>犹如新白氎易染为色，<a id="a-9H"></a>是时，<a id="a-9I"></a>长者夫妇亦复如是，<a id="a-9J"></a>即于座上得法眼净。<a id="a-9K"></a>彼以见法，<a id="a-9L"></a>分别诸法，<a id="a-9M"></a>以度犹豫，<a id="a-9N"></a>无复狐疑，<a id="a-9O"></a>得无所畏，<a id="a-9P"></a>解如来深奥之法，<a id="a-9Q"></a>即受五戒。</p>
  <p id="a9R">尔时，<a id="a-9S"></a>世尊便说此偈：</p>
  <p id="a9T">“祀祠火为上，<a id="a-9U"></a>诸论颂为首，</p>
  <p id="a9V">王为人中尊，<a id="a-9W"></a>海为众流源，</p>
  <p id="a9X">月为星中明，<a id="a-9Y"></a>日为众明最。</p>
  <p id="a9Z">八方及上下，<a id="a-9a"></a>所生万品物，</p>
  <p id="a9b">欲求其福者，<a id="a-9c"></a>三佛最为尊。<a id="a-9d"></a>”</p>
  <p id="a9e">尔时，<a id="a-9f"></a>世尊说此偈已，<a id="a-9g"></a>即从座起而去。</p>
  <p id="a9h">是时，<a id="a-9i"></a>长者求五百童子，<a id="a-9j"></a>使侍卫尸婆罗。<a id="a-9k"></a>是时，<a id="a-9l"></a>尸婆罗年向二十，<a id="a-9m"></a>往至父母所，<a id="a-9n"></a>白父母言：<a id="a-9o"></a>“惟愿二尊许使出家学道！<a id="a-9p"></a>”</p>
  <p id="a9q">尔时，<a id="a-9r"></a>二亲即便听许。<a id="a-9s"></a>所以然者？<a id="a-9t"></a>世尊先以记之，<a id="a-9u"></a>常将五百童子至世尊所，<a id="a-9v"></a>求作沙门。<a id="a-9w"></a>是时，<a id="a-9x"></a>尸婆罗及五百人礼父母足，<a id="a-9y"></a>便退而去。<a id="a-9z"></a>至世尊所，<a id="a-A0"></a>头面礼足，<a id="a-A1"></a>在一面立。<a id="a-A2"></a>尔时，<a id="a-A3"></a>尸婆罗白世尊言：<a id="a-A4"></a>“惟愿听许，<a id="a-A5"></a>得在道次！<a id="a-A6"></a>”</p>
  <p id="aA7">是时，<a id="a-A8"></a>世尊即便听许使作沙门。<a id="a-A9"></a>未经几日，<a id="a-AA"></a>便成阿罗汉，<a id="a-AB"></a>六通清彻，<a id="a-AC"></a>具八解脱。<a id="a-AD"></a>是时，<a id="a-AE"></a>五百童子前白佛言：<a id="a-AF"></a>“惟愿世尊听作沙门。<a id="a-AG"></a>”世尊默然可之，<a id="a-AH"></a>出家未经几日，<a id="a-AI"></a>便成罗汉。</p>
  <p id="aAJ">尔时，<a id="a-AK"></a>尊者尸婆罗还在舍卫国本邦之处，<a id="a-AL"></a>众人敬仰，<a id="a-AM"></a>得四事供养：<a id="a-AN"></a>衣被、<a id="a-AO"></a>饮食、<a id="a-AP"></a>床褥卧具、<a id="a-AQ"></a>病瘦医药。<a id="a-AR"></a>是时，<a id="a-AS"></a>尊者尸婆罗便作是念：<a id="a-AT"></a>“我今在此本邦之中，<a id="a-AU"></a>极为烦闹，<a id="a-AV"></a>今可在人间游化。<a id="a-AW"></a>”是时，<a id="a-AX"></a>尊者尸婆罗到时，<a id="a-AY"></a>著衣持钵，<a id="a-AZ"></a>入舍卫域乞食；<a id="a-Aa"></a>乞食已，<a id="a-Ab"></a>还诣所止，<a id="a-Ac"></a>收摄坐具，<a id="a-Ad"></a>著衣持钵，<a id="a-Ae"></a>出祇桓精舍，<a id="a-Af"></a>将五百比丘，<a id="a-Ag"></a>前后围绕，<a id="a-Ah"></a>在人间游化。<a id="a-Ai"></a>所至到处，<a id="a-Aj"></a>无不供养者，<a id="a-Ak"></a>皆供给衣被、<a id="a-Al"></a>饮食、<a id="a-Am"></a>床褥卧具、<a id="a-An"></a>病瘦医药。<a id="a-Ao"></a>复有诸天告诸村落：<a id="a-Ap"></a>“今有尊者尸婆罗，<a id="a-Aq"></a>得阿罗汉福德第一，<a id="a-Ar"></a>将五百比丘，<a id="a-As"></a>在人间游化，<a id="a-At"></a>诸贤可往供养；<a id="a-Au"></a>今不为者，<a id="a-Av"></a>后悔无益！<a id="a-Aw"></a>”</p>
  <p id="aAx">是时，<a id="a-Ay"></a>尊者尸婆罗便作是念：<a id="a-Az"></a>“今甚厌患此供养，<a id="a-B0"></a>当何处避之，<a id="a-B1"></a>令人不知吾处？<a id="a-B2"></a>”是时，<a id="a-B3"></a>即入深山之中。<a id="a-B4"></a>诸天复在村落间，<a id="a-B5"></a>各各告曰：<a id="a-B6"></a>“今尊者尸婆罗在此山中，<a id="a-B7"></a>可往供养；<a id="a-B8"></a>今不为者，<a id="a-B9"></a>后悔无益！<a id="a-BA"></a>”是时，<a id="a-BB"></a>人民闻天语已，<a id="a-BC"></a>即负饮食，<a id="a-BD"></a>往诣尊者尸婆罗所：<a id="a-BE"></a>“惟愿尊住，<a id="a-BF"></a>为我等故！<a id="a-BG"></a>”</p>
  <p id="aBH">是时，<a id="a-BI"></a>尸婆罗渐渐人中游化，<a id="a-BJ"></a>来至罗阅城迦兰陀竹园所，<a id="a-BK"></a>与大比丘五百人俱，<a id="a-BL"></a>亦得供养衣被、<a id="a-BM"></a>饮食、<a id="a-BN"></a>床褥卧具、<a id="a-BO"></a>病瘦医药。<a id="a-BP"></a>时，<a id="a-BQ"></a>尸婆罗复作是念：<a id="a-BR"></a>“我今向在何处夏坐，<a id="a-BS"></a>令人不知吾处？<a id="a-BT"></a>”复重作是念：<a id="a-BU"></a>“当在耆阇山东，<a id="a-BV"></a>广普山西，<a id="a-BW"></a>于中夏坐。<a id="a-BX"></a>”即将五百比丘，<a id="a-BY"></a>在彼山中而受夏坐。</p>
  <p id="aBZ">是时，<a id="a-Ba"></a>释提桓因知尸婆罗心中所念，<a id="a-Bb"></a>即于山中化作浮图，<a id="a-Bc"></a>园果树木皆悉备具，<a id="a-Bd"></a>周匝有浴池，<a id="a-Be"></a>化作五百高台，<a id="a-Bf"></a>复化作五百床座，<a id="a-Bg"></a>复化作五百小床座，<a id="a-Bh"></a>复化作五百绳床，<a id="a-Bi"></a>以天甘露而食之。<a id="a-Bj"></a>是时，<a id="a-Bk"></a>尊者尸婆罗便作是念：<a id="a-Bl"></a>“我今已夏坐讫，<a id="a-Bm"></a>不见如来甚久，<a id="a-Bn"></a>今可往亲觐世尊。<a id="a-Bo"></a>”即将五百比丘，<a id="a-Bp"></a>往舍卫城。<a id="a-Bq"></a>尔时盛热，<a id="a-Br"></a>比丘众皆悉汗出，<a id="a-Bs"></a>污染身体。</p>
  <p id="aBt">是时，<a id="a-Bu"></a>尊者尸婆罗作是念：<a id="a-Bv"></a>“今日比丘众身体极热，<a id="a-Bw"></a>得少许云在上及细雨者，<a id="a-Bx"></a>甚是佳事，<a id="a-By"></a>值小浴池及得少浆。<a id="a-Bz"></a>”以生此念，<a id="a-C0"></a>即空中有大云，<a id="a-C1"></a>及作细雨，<a id="a-C2"></a>亦有浴池。<a id="a-C3"></a>有四非人负好甘浆：<a id="a-C4"></a>“毗沙门王所遣，<a id="a-C5"></a>惟愿尊者受此甘浆，<a id="a-C6"></a>及施比丘僧！<a id="a-C7"></a>”</p>
  <p id="aC8">尔时，<a id="a-C9"></a>受此浆已，<a id="a-CA"></a>与比丘僧使饮之。</p>
  <p id="aCB">尔时，<a id="a-CC"></a>尸婆罗复作是念：<a id="a-CD"></a>“我今可在此间止宿。<a id="a-CE"></a>”是时，<a id="a-CF"></a>释提桓因知尸婆罗心中所念，<a id="a-CG"></a>即于道侧，<a id="a-CH"></a>化作五百房舍，<a id="a-CI"></a>床卧备具。<a id="a-CJ"></a>是时，<a id="a-CK"></a>诸天奉上饮食。<a id="a-CL"></a>尸婆罗食讫，<a id="a-CM"></a>即从座起而去。</p>
  <p id="aCN">尔时，<a id="a-CO"></a>尊者尸婆罗叔父在舍卫城内住，<a id="a-CP"></a>饶财多宝，<a id="a-CQ"></a>无所短乏。<a id="a-CR"></a>然复悭贪，<a id="a-CS"></a>不肯布施，<a id="a-CT"></a>不信佛、<a id="a-CU"></a>法、<a id="a-CV"></a>众，<a id="a-CW"></a>不造功德。<a id="a-CX"></a>是时，<a id="a-CY"></a>诸亲族语此人曰：<a id="a-CZ"></a>“长者，<a id="a-Ca"></a>用此财货为？<a id="a-Cb"></a>然复不作后世资粮。<a id="a-Cc"></a>”</p>
  <p id="aCd">尔时，<a id="a-Ce"></a>彼长者闻此语已，<a id="a-Cf"></a>一日之中以百千两金布施与外道梵志，<a id="a-Cg"></a>不向三尊。</p>
  <p id="aCh">是时，<a id="a-Ci"></a>尊者尸婆罗闻叔父以百千两金施与外道异学，<a id="a-Cj"></a>不布施与三尊。<a id="a-Ck"></a>是时，<a id="a-Cl"></a>尊者尸婆罗往诣祇洹精舍，<a id="a-Cm"></a>至世尊所，<a id="a-Cn"></a>头面礼足，<a id="a-Co"></a>在一面坐。<a id="a-Cp"></a>尔时，<a id="a-Cq"></a>世尊与尸婆罗说微妙之法。<a id="a-Cr"></a>是时，<a id="a-Cs"></a>尊者尸婆罗从如来闻法已，<a id="a-Ct"></a>即从座起，<a id="a-Cu"></a>礼世尊足，<a id="a-Cv"></a>右绕三匝，<a id="a-Cw"></a>便退而去。</p>
  <p id="aCx">是时，<a id="a-Cy"></a>尊者尸婆罗即其日，<a id="a-Cz"></a>著衣持钵，<a id="a-D0"></a>入舍卫城乞食。<a id="a-D1"></a>渐渐往诣叔父家，<a id="a-D2"></a>到已，<a id="a-D3"></a>在门外默然立。<a id="a-D4"></a>是时，<a id="a-D5"></a>长者见尊者尸婆罗在门外乞食，<a id="a-D6"></a>即语之曰：<a id="a-D7"></a>“汝昨日何故不来？<a id="a-D8"></a>我昨日以百千两金惠施，<a id="a-D9"></a>我可以一张氎，<a id="a-DA"></a>持用施卿。<a id="a-DB"></a>”</p>
  <p id="aDC">尸婆罗对曰：<a id="a-DD"></a>“我今不用氎为，<a id="a-DE"></a>今日来者，<a id="a-DF"></a>故乞食耳！<a id="a-DG"></a>”</p>
  <p id="aDH">长者对曰：<a id="a-DI"></a>“我昨日以用百千两金惠施，<a id="a-DJ"></a>更不能复惠施。<a id="a-DK"></a>”</p>
  <p id="aDL">是时，<a id="a-DM"></a>尊者尸婆罗欲得度长者故，<a id="a-DN"></a>便飞在空中，<a id="a-DO"></a>身出水火，<a id="a-DP"></a>坐卧经行，<a id="a-DQ"></a>随意所造。<a id="a-DR"></a>是时，<a id="a-DS"></a>长者见此变化已，<a id="a-DT"></a>便作是说：<a id="a-DU"></a>“可还来下就坐，<a id="a-DV"></a>今当相施。<a id="a-DW"></a>”</p>
  <p id="aDX">是时，<a id="a-DY"></a>尊者尸婆罗即舍神足，<a id="a-DZ"></a>寻来就坐。<a id="a-Da"></a>是时，<a id="a-Db"></a>彼长者以弊恶饮食极为粗丑，<a id="a-Dc"></a>与尊者尸婆罗使食之。<a id="a-Dd"></a>是时，<a id="a-De"></a>尊者尸婆罗生长豪家，<a id="a-Df"></a>饮食自恣，<a id="a-Dg"></a>但以彼长者故，<a id="a-Dh"></a>而受此食，<a id="a-Di"></a>便取食之。<a id="a-Dj"></a>是时，<a id="a-Dk"></a>尊者尸婆罗食讫，<a id="a-Dl"></a>还诣所在。</p>
  <p id="aDm">即其夜，<a id="a-Dn"></a>虚空中神天来语长者曰：</p>
  <p id="aDo">“善施极大施，<a id="a-Dp"></a>乃与尸婆罗，</p>
  <p id="aDq">无欲以解脱，<a id="a-Dr"></a>爱断以无疑。<a id="a-Ds"></a>”</p>
  <p id="aDt">夜半、<a id="a-Du"></a>清旦二时说此偈：</p>
  <p id="aDv">“善施极大施，<a id="a-Dw"></a>乃与尸婆罗，</p>
  <p id="aDx">无欲以解脱，<a id="a-Dy"></a>爱断以无疑。<a id="a-Dz"></a>”</p>
  <p id="aE0">是时，<a id="a-E1"></a>长者闻天人语，<a id="a-E2"></a>便作是念：<a id="a-E3"></a>“我昨日以百千两金施与外道，<a id="a-E4"></a>乃无此应；<a id="a-E5"></a>我今日以弊恶食施与尸婆罗，<a id="a-E6"></a>乃致此应。<a id="a-E7"></a>何时当晓？<a id="a-E8"></a>自当以百千两金施与尸婆罗。<a id="a-E9"></a>”是时，<a id="a-EA"></a>长者即其日检校家中，<a id="a-EB"></a>有值百千两金者，<a id="a-EC"></a>即持诣尸婆罗所；<a id="a-ED"></a>到已，<a id="a-EE"></a>头面礼足，<a id="a-EF"></a>在一面住。<a id="a-EG"></a>尔时，<a id="a-EH"></a>长者以百千两金，<a id="a-EI"></a>奉上尸婆罗，<a id="a-EJ"></a>并作是语：<a id="a-EK"></a>“惟愿受此百千两金！<a id="a-EL"></a>”</p>
  <p id="aEM">是时，<a id="a-EN"></a>尊者尸婆罗报曰：<a id="a-EO"></a>“当使长者受福无穷，<a id="a-EP"></a>长寿自然。<a id="a-EQ"></a>然复如来不许比丘受百千两金。<a id="a-ER"></a>”</p>
  <p id="aES">是时，<a id="a-ET"></a>长者便往至世尊所，<a id="a-EU"></a>到已，<a id="a-EV"></a>头面礼足，<a id="a-EW"></a>在一面坐。<a id="a-EX"></a>尔时，<a id="a-EY"></a>彼长者白世尊言：<a id="a-EZ"></a>“惟愿世尊使尸婆罗比丘受此百千两金，<a id="a-Ea"></a>使我蒙其福！<a id="a-Eb"></a>”</p>
  <p id="aEc">尔时，<a id="a-Ed"></a>世尊告一比丘：<a id="a-Ee"></a>“汝往至尸婆罗比丘所，<a id="a-Ef"></a>云吾唤卿。<a id="a-Eg"></a>”</p>
  <p id="aEh">比丘对曰：<a id="a-Ei"></a>“如是，<a id="a-Ej"></a>世尊。<a id="a-Ek"></a>”是时，<a id="a-El"></a>彼比丘从佛受教，<a id="a-Em"></a>即往至彼尸婆罗所，<a id="a-En"></a>以如来语而告之。</p>
  <p id="aEo">是时，<a id="a-Ep"></a>尊者尸婆罗承彼比丘语，<a id="a-Eq"></a>即往至世尊所，<a id="a-Er"></a>头面礼足，<a id="a-Es"></a>在一面坐。<a id="a-Et"></a>尔时，<a id="a-Eu"></a>世尊告尸婆罗曰：<a id="a-Ev"></a>“汝今可受此长者百千两金，<a id="a-Ew"></a>使蒙其福，<a id="a-Ex"></a>此是宿缘之业，<a id="a-Ey"></a>可受其报。<a id="a-Ez"></a>”</p>
  <p id="aF0">尸婆罗对曰：<a id="a-F1"></a>“如是，<a id="a-F2"></a>世尊。<a id="a-F3"></a>”</p>
  <p id="aF4">是时，<a id="a-F5"></a>尊者尸婆罗即时而说达嚫：</p>
  <p id="aF6">“施衣及余物，<a id="a-F7"></a>欲求其福德，</p>
  <p id="aF8">往至天世人，<a id="a-F9"></a>五乐自娱乐。</p>
  <p id="aFA">从天至人中，<a id="a-FB"></a>度有无疑难，</p>
  <p id="aFC">涅槃无为处，<a id="a-FD"></a>诸佛之所乐。</p>
  <p id="aFE">施惠无难者，<a id="a-FF"></a>蒙此获福佑，</p>
  <p id="aFG">当起慈惠心，<a id="a-FH"></a>作福无有懈。<a id="a-FI"></a>”</p>
  <p id="aFJ">是时，<a id="a-FK"></a>尊者尸婆罗语长者言：<a id="a-FL"></a>“可持此百千两金，<a id="a-FM"></a>著我房中。<a id="a-FN"></a>”尔时，<a id="a-FO"></a>长者承受其教，<a id="a-FP"></a>持此百千两金，<a id="a-FQ"></a>著尊者尸婆罗房中，<a id="a-FR"></a>便退而去。</p>
  <p id="aFS">是时，<a id="a-FT"></a>尸婆罗告诸比丘：<a id="a-FU"></a>“诸有所乏者，<a id="a-FV"></a>来至此而取之。<a id="a-FW"></a>若复须衣被、<a id="a-FX"></a>饮食、<a id="a-FY"></a>床敷卧具、<a id="a-FZ"></a>病瘦医药，<a id="a-Fa"></a>皆来取之。<a id="a-Fb"></a>勿在余处而求之也，<a id="a-Fc"></a>展转相告令知之。<a id="a-Fd"></a>”</p>
  <p id="aFe">是时，<a id="a-Ff"></a>众多比丘白世尊言：<a id="a-Fg"></a>“此尸婆罗昔作何福，<a id="a-Fh"></a>生长者家，<a id="a-Fi"></a>端正无双，<a id="a-Fj"></a>如桃华色？<a id="a-Fk"></a>复作何福，<a id="a-Fl"></a>两手捉珠出母胎中？<a id="a-Fm"></a>复作何福，<a id="a-Fn"></a>将五百人，<a id="a-Fo"></a>诣如来所，<a id="a-Fp"></a>出家学道，<a id="a-Fq"></a>值如来世？<a id="a-Fr"></a>复作何福，<a id="a-Fs"></a>所至到处，<a id="a-Ft"></a>衣食自然无所短乏，<a id="a-Fu"></a>余比丘无能及者？<a id="a-Fv"></a>”</p>
  <p id="aFw">尔时，<a id="a-Fx"></a>世尊告诸比丘：<a id="a-Fy"></a>“过去久远九十一劫，<a id="a-Fz"></a>有佛号毗婆尸如来、<a id="a-G0"></a>至真、<a id="a-G1"></a>等正觉、<a id="a-G2"></a>明行成为、<a id="a-G3"></a>善逝、<a id="a-G4"></a>世间解、<a id="a-G5"></a>无上士、<a id="a-G6"></a>道法御、<a id="a-G7"></a>天人师，<a id="a-G8"></a>号佛、<a id="a-G9"></a>世尊，<a id="a-GA"></a>出现于世，<a id="a-GB"></a>游在槃头国界，<a id="a-GC"></a>与六十万八千众俱，<a id="a-GD"></a>四事供养：<a id="a-GE"></a>衣被、<a id="a-GF"></a>饮食、<a id="a-GG"></a>床敷卧具、<a id="a-GH"></a>病瘦医药。</p>
  <p id="aGI">“尔时，<a id="a-GJ"></a>有梵志名耶若达，<a id="a-GK"></a>住彼土界，<a id="a-GL"></a>饶财多宝：<a id="a-GM"></a>金银、<a id="a-GN"></a>珍宝、<a id="a-GO"></a>砗磲、<a id="a-GP"></a>玛瑙、<a id="a-GQ"></a>真珠、<a id="a-GR"></a>琥珀，<a id="a-GS"></a>不可称计。<a id="a-GT"></a>是时，<a id="a-GU"></a>耶若达出彼国界，<a id="a-GV"></a>往至毗婆尸如来所；<a id="a-GW"></a>到已，<a id="a-GX"></a>共相问讯，<a id="a-GY"></a>在一面坐。<a id="a-GZ"></a>是时，<a id="a-Ga"></a>毗婆尸如来渐与说法，<a id="a-Gb"></a>便发欢喜之心。<a id="a-Gc"></a>是时，<a id="a-Gd"></a>耶若达白毗婆尸如来：<a id="a-Ge"></a>‘惟愿当受我请，<a id="a-Gf"></a>欲饭佛比丘僧！<a id="a-Gg"></a>’是时，<a id="a-Gh"></a>如来默然受请。<a id="a-Gi"></a>耶若达梵志以见世尊默然受请，<a id="a-Gj"></a>即从座起，<a id="a-Gk"></a>绕佛三匝而去，<a id="a-Gl"></a>至家中办种种甘馔饮食。</p>
  <p id="aGm">“是时，<a id="a-Gn"></a>耶若达夜半便作是念：<a id="a-Go"></a>‘我今已办种种饮食，<a id="a-Gp"></a>唯乏有酪。<a id="a-Gq"></a>明日清旦当往城门中，<a id="a-Gr"></a>其有卖酪者，<a id="a-Gs"></a>尽当买之。<a id="a-Gt"></a>’是时，<a id="a-Gu"></a>耶若达清旦敷好坐具，<a id="a-Gv"></a>寻复诣城门中求酪。</p>
  <p id="aGw">“当于尔时，<a id="a-Gx"></a>有放牛人持酪，<a id="a-Gy"></a>名尸婆罗，<a id="a-Gz"></a>欲往祠祀。<a id="a-H0"></a>是时，<a id="a-H1"></a>耶若达梵志语放牛人曰：<a id="a-H2"></a>‘卿酪卖者，<a id="a-H3"></a>吾当与价。<a id="a-H4"></a>’尸婆罗报曰：<a id="a-H5"></a>‘我今欲祠祀。<a id="a-H6"></a>’婆罗门报曰：<a id="a-H7"></a>‘汝今祀天为何所求？<a id="a-H8"></a>但卖与我，<a id="a-H9"></a>当重顾价。<a id="a-HA"></a>’放牛人报曰：<a id="a-HB"></a>‘梵志，<a id="a-HC"></a>今用酪为？<a id="a-HD"></a>’梵志报曰：<a id="a-HE"></a>‘我今请毗婆尸如来及比丘僧；<a id="a-HF"></a>然饮食尽办，<a id="a-HG"></a>唯无有酪。<a id="a-HH"></a>”是时，<a id="a-HI"></a>尸婆罗问梵志曰：<a id="a-HJ"></a>‘毗婆尸如来者，<a id="a-HK"></a>为何等相貌？<a id="a-HL"></a>’梵志报曰：<a id="a-HM"></a>‘如来者，<a id="a-HN"></a>无与等，<a id="a-HO"></a>戒具清净，<a id="a-HP"></a>慧、<a id="a-HQ"></a>定三昧不可及，<a id="a-HR"></a>天上、<a id="a-HS"></a>人中无能及者。<a id="a-HT"></a>’</p>
  <p id="aHU">“是时，<a id="a-HV"></a>耶若达梵志叹说如来之德，<a id="a-HW"></a>尸婆罗闻已心开意解。<a id="a-HX"></a>是时，<a id="a-HY"></a>尸婆罗语梵志曰：<a id="a-HZ"></a>‘我今躬持此酪往施如来，<a id="a-Ha"></a>复用祀天为？<a id="a-Hb"></a>’是时，<a id="a-Hc"></a>耶若达梵志将此放牛人往至家中，<a id="a-Hd"></a>往诣佛所，<a id="a-He"></a>即白：<a id="a-Hf"></a>‘时到，<a id="a-Hg"></a>今正是时，<a id="a-Hh"></a>唯尊屈顾！<a id="a-Hi"></a>’</p>
  <p id="aHj">“时，<a id="a-Hk"></a>如来以知时到，<a id="a-Hl"></a>著衣持钵，<a id="a-Hm"></a>将诸比丘，<a id="a-Hn"></a>前后围绕，<a id="a-Ho"></a>至耶若达梵志家，<a id="a-Hp"></a>各次第坐。<a id="a-Hq"></a>是时，<a id="a-Hr"></a>放牛人见如来容貌世之希有，<a id="a-Hs"></a>诸根淡怕，<a id="a-Ht"></a>有三十二相、<a id="a-Hu"></a>八十种好庄严其身，<a id="a-Hv"></a>亦如日月，<a id="a-Hw"></a>犹如须弥山出众山上，<a id="a-Hx"></a>光明远照，<a id="a-Hy"></a>靡不蒙润；<a id="a-Hz"></a>见已欢喜，<a id="a-I0"></a>便前进世尊所，<a id="a-I1"></a>而作是说：<a id="a-I2"></a>‘设当如来功德如梵志所论者，<a id="a-I3"></a>使此一瓶酪尽充众僧！<a id="a-I4"></a>’尔时，<a id="a-I5"></a>尸婆罗白世尊言：<a id="a-I6"></a>‘愿受此酪！<a id="a-I7"></a>’是时，<a id="a-I8"></a>如来即舒钵受酪，<a id="a-I9"></a>亦复与比丘僧，<a id="a-IA"></a>犹故有酪。</p>
  <p id="aIB">“尔时，<a id="a-IC"></a>放牛人白世尊言：<a id="a-ID"></a>‘今故有余酪。<a id="a-IE"></a>’时，<a id="a-IF"></a>如来告曰：<a id="a-IG"></a>‘汝今更持此酪施佛及比丘众。<a id="a-IH"></a>’时，<a id="a-II"></a>放牛人对曰：<a id="a-IJ"></a>‘如是，<a id="a-IK"></a>世尊。<a id="a-IL"></a>’是时，<a id="a-IM"></a>放牛人更重行酪，<a id="a-IN"></a>犹故遗余酪在。<a id="a-IO"></a>放牛人复白佛言：<a id="a-IP"></a>‘今故有遗余酪在。<a id="a-IQ"></a>’是时，<a id="a-IR"></a>如来告此人曰：<a id="a-IS"></a>‘今可持此酪与比丘尼众、<a id="a-IT"></a>优婆塞、<a id="a-IU"></a>优婆夷众，<a id="a-IV"></a>使得充饱。<a id="a-IW"></a>’故有遗余酪在。<a id="a-IX"></a>尔时，<a id="a-IY"></a>佛语放牛人：<a id="a-IZ"></a>‘汝今持此酪与檀越主人。<a id="a-Ia"></a>’对曰：<a id="a-Ib"></a>‘如是。<a id="a-Ic"></a>’寻复与檀越主人，<a id="a-Id"></a>故有遗余酪在。<a id="a-Ie"></a>复施与乞人贫匮者，<a id="a-If"></a>亦有遗余酪在。<a id="a-Ig"></a>来白佛言：<a id="a-Ih"></a>‘故有遗余酪在。<a id="a-Ii"></a>’时佛告曰：<a id="a-Ij"></a>‘今持此酪，<a id="a-Ik"></a>泻著净地，<a id="a-Il"></a>若著水中。<a id="a-Im"></a>所以然者？<a id="a-In"></a>我不见有人、<a id="a-Io"></a>天及世能消此酪者，<a id="a-Ip"></a>唯除如来。<a id="a-Iq"></a>’放牛人即受佛教，<a id="a-Ir"></a>持此酪而著水中。<a id="a-Is"></a>寻时，<a id="a-It"></a>水中大火炎出，<a id="a-Iu"></a>高数十仞。</p>
  <p id="aIv">“是时，<a id="a-Iw"></a>放牛人见此变怪已，<a id="a-Ix"></a>叹未曾有，<a id="a-Iy"></a>还至世尊所，<a id="a-Iz"></a>头面礼足，<a id="a-J0"></a>叉手而住，<a id="a-J1"></a>复作此誓愿：<a id="a-J2"></a>‘今持此酪施与四部之众，<a id="a-J3"></a>设当有福德者，<a id="a-J4"></a>缘此福佑，<a id="a-J5"></a>莫堕八难之处，<a id="a-J6"></a>莫生贫匮之家，<a id="a-J7"></a>所生之处，<a id="a-J8"></a>六情完具，<a id="a-J9"></a>面目端正，<a id="a-JA"></a>亦莫在家，<a id="a-JB"></a>使将来之世亦值如此圣尊。<a id="a-JC"></a>’</p>
  <p id="aJD">“比丘当知：<a id="a-JE"></a>三十一劫复有佛名式诘如来，<a id="a-JF"></a>出现于世。<a id="a-JG"></a>是时，<a id="a-JH"></a>式诘如来游化于野马世界，<a id="a-JI"></a>与大比丘十万人俱。<a id="a-JJ"></a>是时，<a id="a-JK"></a>式诘如来到时，<a id="a-JL"></a>著衣持钵，<a id="a-JM"></a>入城乞食。<a id="a-JN"></a>时，<a id="a-JO"></a>彼城中有大商客，<a id="a-JP"></a>名曰善财，<a id="a-JQ"></a>遥见式诘如来诸根寂静，<a id="a-JR"></a>容貌端正，<a id="a-JS"></a>有三十二相、<a id="a-JT"></a>八十种好庄严其身，<a id="a-JU"></a>面如日月；<a id="a-JV"></a>见已，<a id="a-JW"></a>便发欢喜之心，<a id="a-JX"></a>前至世尊所，<a id="a-JY"></a>头面礼足，<a id="a-JZ"></a>在一面坐。<a id="a-Ja"></a>尔时，<a id="a-Jb"></a>贾人以好宝珠，<a id="a-Jc"></a>散如来上，<a id="a-Jd"></a>现其微心，<a id="a-Je"></a>普作誓愿：<a id="a-Jf"></a>‘持此功德所生之处，<a id="a-Jg"></a>饶财多宝，<a id="a-Jh"></a>无所乏短，<a id="a-Ji"></a>无令手中有空缺时，<a id="a-Jj"></a>乃至母胞胎中亦使不空。<a id="a-Jk"></a>’</p>
  <p id="aJl">“于此劫中复有毗舍罗婆如来、<a id="a-Jm"></a>至真、<a id="a-Jn"></a>等正觉、<a id="a-Jo"></a>明行成为、<a id="a-Jp"></a>善逝、<a id="a-Jq"></a>世间解、<a id="a-Jr"></a>无上士、<a id="a-Js"></a>道法御、<a id="a-Jt"></a>天人师，<a id="a-Ju"></a>号佛、<a id="a-Jv"></a>世尊。<a id="a-Jw"></a>尔时，<a id="a-Jx"></a>有长者名善觉，<a id="a-Jy"></a>饶财多宝，<a id="a-Jz"></a>复请毗舍罗婆如来、<a id="a-K0"></a>至真、<a id="a-K1"></a>等正觉，<a id="a-K2"></a>及比丘僧。<a id="a-K3"></a>时，<a id="a-K4"></a>彼长者少于使人，<a id="a-K5"></a>是时长者躬自办种种甘馔饮食，<a id="a-K6"></a>饭彼如来，<a id="a-K7"></a>作是誓愿：<a id="a-K8"></a>‘我持此功德，<a id="a-K9"></a>所生之处，<a id="a-KA"></a>常值三尊，<a id="a-KB"></a>无所短乏，<a id="a-KC"></a>恒多使人，<a id="a-KD"></a>令将来之世值如来，<a id="a-KE"></a>如今日也。<a id="a-KF"></a>’</p>
  <p id="aKG">“今此贤劫中有佛名拘屡孙如来、<a id="a-KH"></a>至真、<a id="a-KI"></a>等正觉，<a id="a-KJ"></a>出现于世。<a id="a-KK"></a>尔时，<a id="a-KL"></a>有长者名多财，<a id="a-KM"></a>复请拘屡孙如来，<a id="a-KN"></a>七日之中饭佛及比丘僧，<a id="a-KO"></a>供养衣被、<a id="a-KP"></a>饮食、<a id="a-KQ"></a>床敷卧具、<a id="a-KR"></a>病瘦医药：<a id="a-KS"></a>‘所生之处常饶财多宝，<a id="a-KT"></a>莫生贫贱之家，<a id="a-KU"></a>使我所生之处恒得四事供养，<a id="a-KV"></a>为四部之众、<a id="a-KW"></a>国王、<a id="a-KX"></a>人民所见宗敬，<a id="a-KY"></a>天、<a id="a-KZ"></a>龙、<a id="a-Ka"></a>鬼、<a id="a-Kb"></a>神、<a id="a-Kc"></a>人若非人所见接遇。<a id="a-Kd"></a>’</p>
  <p id="aKe">“诸比丘当知：<a id="a-Kf"></a>尔时耶若达梵志，<a id="a-Kg"></a>岂异人乎？<a id="a-Kh"></a>莫作是观！<a id="a-Ki"></a>所以然者？<a id="a-Kj"></a>今月光长者今身是也。<a id="a-Kk"></a>尔时放牛人，<a id="a-Kl"></a>名尸婆罗，<a id="a-Km"></a>以酪供养佛者，<a id="a-Kn"></a>今比丘尸婆罗是也。<a id="a-Ko"></a>尔时善财贾人，<a id="a-Kp"></a>岂异人乎？<a id="a-Kq"></a>莫作是观！<a id="a-Kr"></a>今尸婆罗比丘是也。<a id="a-Ks"></a>尔时善觉长者，<a id="a-Kt"></a>岂异人乎？<a id="a-Ku"></a>莫作是观！<a id="a-Kv"></a>今尸婆罗比丘是也。<a id="a-Kw"></a>尔时多财长者，<a id="a-Kx"></a>岂异人乎？<a id="a-Ky"></a>莫作是观！<a id="a-Kz"></a>今日尸婆罗比丘是也。</p>
  <p id="aL0">“诸比丘当知：<a id="a-L1"></a>尸婆罗比丘作此誓愿：<a id="a-L2"></a>‘使我所生之处，<a id="a-L3"></a>恒端正无双，<a id="a-L4"></a>常在富贵家生，<a id="a-L5"></a>使将来之世值遇世尊，<a id="a-L6"></a>设为我说法者，<a id="a-L7"></a>即得解脱，<a id="a-L8"></a>得出家作沙门。<a id="a-L9"></a>’缘此功德，<a id="a-LA"></a>今尸婆罗比丘得生富贵家，<a id="a-LB"></a>端正无双，<a id="a-LC"></a>今遭值我，<a id="a-LD"></a>即得阿罗汉。<a id="a-LE"></a>然比丘当知：<a id="a-LF"></a>复以宝珠散如来上，<a id="a-LG"></a>持是功德，<a id="a-LH"></a>今处母胎，<a id="a-LI"></a>手执双珠出母胎中，<a id="a-LJ"></a>价值阎浮提，<a id="a-LK"></a>当生之日便作是说。<a id="a-LL"></a>复请拘屡孙如来求多使人，<a id="a-LM"></a>今将五百徒众至我所，<a id="a-LN"></a>出家学道，<a id="a-LO"></a>得阿罗汉。<a id="a-LP"></a>复于七日之中供养拘屡孙如来，<a id="a-LQ"></a>求得四事供养，<a id="a-LR"></a>今日不乏衣被、<a id="a-LS"></a>饮食、<a id="a-LT"></a>床敷卧具、<a id="a-LU"></a>病瘦医药。<a id="a-LV"></a>缘此功德，<a id="a-LW"></a>余比丘所不及。<a id="a-LX"></a>释提桓因身来供养，<a id="a-LY"></a>给其所须，<a id="a-LZ"></a>又且诸天转告村落，<a id="a-La"></a>使四部之众知有尸婆罗，<a id="a-Lb"></a>此其义也。<a id="a-Lc"></a>我弟子中第一福德者，<a id="a-Ld"></a>尸婆罗比丘是也。<a id="a-Le"></a>”</p>
  <p id="aLf">尔时，<a id="a-Lg"></a>诸比丘闻佛所说，<a id="a-Lh"></a>欢喜奉行。</p>
  <p id="aLi">闻如是：<a id="a-Lj"></a>一时，<a id="a-Lk"></a>佛在舍卫国祇树给孤独园。</p>
  <p id="aLl">尔时，<a id="a-Lm"></a>世尊告诸比丘：<a id="a-Ln"></a>“五健丈夫堪任战斗出现于世。<a id="a-Lo"></a>云何为五？<a id="a-Lp"></a>于是，<a id="a-Lq"></a>有人著铠持仗，<a id="a-Lr"></a>入军战斗，<a id="a-Ls"></a>遥见风尘，<a id="a-Lt"></a>便怀恐怖，<a id="a-Lu"></a>是谓第一战斗人也。</p>
  <p id="aLv">“复次，<a id="a-Lw"></a>第二战斗人，<a id="a-Lx"></a>著铠持仗，<a id="a-Ly"></a>欲入军战，<a id="a-Lz"></a>若见风尘，<a id="a-M0"></a>不怀恐怖；<a id="a-M1"></a>但见高幢，<a id="a-M2"></a>便怀恐怖，<a id="a-M3"></a>不堪前斗，<a id="a-M4"></a>是谓第二人。</p>
  <p id="aM5">“复次，<a id="a-M6"></a>第三战斗人，<a id="a-M7"></a>著铠持仗，<a id="a-M8"></a>欲入军战斗，<a id="a-M9"></a>彼若见风尘，<a id="a-MA"></a>若见高幢，<a id="a-MB"></a>不怀恐怖；<a id="a-MC"></a>若见弓箭，<a id="a-MD"></a>便怀恐怖，<a id="a-ME"></a>不堪战斗，<a id="a-MF"></a>是谓第三人也。</p>
  <p id="aMG">“复次，<a id="a-MH"></a>第四战斗人，<a id="a-MI"></a>著铠持仗，<a id="a-MJ"></a>入军共斗，<a id="a-MK"></a>彼若见风尘，<a id="a-ML"></a>若见高幢，<a id="a-MM"></a>若见弓箭，<a id="a-MN"></a>不怀恐惧；<a id="a-MO"></a>但入阵时，<a id="a-MP"></a>便为他所捉，<a id="a-MQ"></a>或断命根，<a id="a-MR"></a>是谓第四战斗人也。</p>
  <p id="aMS">“复次，<a id="a-MT"></a>第五战斗人，<a id="a-MU"></a>著铠持仗，<a id="a-MV"></a>欲入阵斗，<a id="a-MW"></a>彼若见风尘，<a id="a-MX"></a>若见高幢，<a id="a-MY"></a>若见弓箭，<a id="a-MZ"></a>若为他所捉，<a id="a-Ma"></a>乃至于死，<a id="a-Mb"></a>不怀恐怖；<a id="a-Mc"></a>能坏他军境界内外而领人民，<a id="a-Md"></a>是谓第五战斗人也。</p>
  <p id="aMe">“如是，<a id="a-Mf"></a>比丘，<a id="a-Mg"></a>世间有此五种人。<a id="a-Mh"></a>今比丘众中亦有此五种之人出现于世。<a id="a-Mi"></a>云何为五？<a id="a-Mj"></a>或有一比丘游他村落，<a id="a-Mk"></a>彼闻村中有妇人，<a id="a-Ml"></a>端正无双，<a id="a-Mm"></a>面如桃华色。<a id="a-Mn"></a>彼闻已，<a id="a-Mo"></a>到时，<a id="a-Mp"></a>著衣持钵，<a id="a-Mq"></a>入村乞食，<a id="a-Mr"></a>即见此女人颜貌无双，<a id="a-Ms"></a>便起欲想，<a id="a-Mt"></a>除去三衣，<a id="a-Mu"></a>还佛禁戒，<a id="a-Mv"></a>而作居家。<a id="a-Mw"></a>犹如彼斗人，<a id="a-Mx"></a>小见风尘，<a id="a-My"></a>以怀恐怖，<a id="a-Mz"></a>似此比丘也。</p>
  <p id="aN0">“复次，<a id="a-N1"></a>有比丘闻有女人在村落中住，<a id="a-N2"></a>端正无比。<a id="a-N3"></a>到时，<a id="a-N4"></a>著衣持钵，<a id="a-N5"></a>入村乞食，<a id="a-N6"></a>彼若见女人不起欲想；<a id="a-N7"></a>但与彼女人共相调戏，<a id="a-N8"></a>言语往来；<a id="a-N9"></a>因此调戏，<a id="a-NA"></a>便舍法服，<a id="a-NB"></a>还为白衣。<a id="a-NC"></a>如彼第二人，<a id="a-ND"></a>见风尘不怖，<a id="a-NE"></a>但见高幢，<a id="a-NF"></a>便怀恐怖，<a id="a-NG"></a>此比丘亦复如是。</p>
  <p id="aNH">“复次，<a id="a-NI"></a>有一比丘闻村落中有女人，<a id="a-NJ"></a>容貌端正，<a id="a-NK"></a>世之希有，<a id="a-NL"></a>如桃华色。<a id="a-NM"></a>到时，<a id="a-NN"></a>著衣持钵，<a id="a-NO"></a>入村乞食，<a id="a-NP"></a>若见女人不起欲想；<a id="a-NQ"></a>设共女人共相调戏，<a id="a-NR"></a>亦复不起欲意之想；<a id="a-NS"></a>但与彼女人手拳相加，<a id="a-NT"></a>或相捻挃，<a id="a-NU"></a>于中便起欲想，<a id="a-NV"></a>舍三法衣，<a id="a-NW"></a>还为白衣，<a id="a-NX"></a>习于家业。<a id="a-NY"></a>如彼第三人入阵时，<a id="a-NZ"></a>见风尘、<a id="a-Na"></a>见高幢不恐怖，<a id="a-Nb"></a>见弓箭便怀恐怖。</p>
  <p id="aNc">“复次，<a id="a-Nd"></a>有一比丘闻村落中有女人，<a id="a-Ne"></a>面容端正，<a id="a-Nf"></a>世之希有。<a id="a-Ng"></a>到时，<a id="a-Nh"></a>著衣持钵，<a id="a-Ni"></a>入村乞食，<a id="a-Nj"></a>彼若见女人不起欲想；<a id="a-Nk"></a>设共言语，<a id="a-Nl"></a>亦复不起欲想；<a id="a-Nm"></a>设彼女人共相捻挃，<a id="a-Nn"></a>便起欲想；<a id="a-No"></a>然不舍法服，<a id="a-Np"></a>习于家业。<a id="a-Nq"></a>如彼第四人入军，<a id="a-Nr"></a>为他所获，<a id="a-Ns"></a>或丧命根，<a id="a-Nt"></a>而不得出。</p>
  <p id="aNu">“复次，<a id="a-Nv"></a>有一比丘，<a id="a-Nw"></a>依村落而住，<a id="a-Nx"></a>彼闻村中有女人。<a id="a-Ny"></a>然比丘到时，<a id="a-Nz"></a>著衣持钵，<a id="a-O0"></a>入村乞食，<a id="a-O1"></a>彼若见女人不起欲想；<a id="a-O2"></a>设共言笑，<a id="a-O3"></a>亦不起欲想；<a id="a-O4"></a>设复共相捻挃，<a id="a-O5"></a>亦复不起欲想。<a id="a-O6"></a>是时，<a id="a-O7"></a>比丘观此身中三十六物恶秽不净，<a id="a-O8"></a>谁著此者？<a id="a-O9"></a>由何起欲？<a id="a-OA"></a>此欲为止何所？<a id="a-OB"></a>为从头耶？<a id="a-OC"></a>形体出耶？<a id="a-OD"></a>观此诸物了无所有，<a id="a-OE"></a>从头至足亦复如是，<a id="a-OF"></a>五藏所属，<a id="a-OG"></a>无有想像，<a id="a-OH"></a>亦无来处。<a id="a-OI"></a>彼观缘本，<a id="a-OJ"></a>不知所从来处。<a id="a-OK"></a>彼复作是念：<a id="a-OL"></a>‘我观此欲从因缘生。<a id="a-OM"></a>’彼比丘观此已，<a id="a-ON"></a>欲漏心得解脱，<a id="a-OO"></a>有漏心得解脱，<a id="a-OP"></a>无明漏心得解脱，<a id="a-OQ"></a>便得解脱智：<a id="a-OR"></a>生死已尽，<a id="a-OS"></a>梵行已立，<a id="a-OT"></a>所作已办，<a id="a-OU"></a>更不复受胎，<a id="a-OV"></a>如实知之。<a id="a-OW"></a>如彼第五战斗之人，<a id="a-OX"></a>不难众敌而自游化，<a id="a-OY"></a>由是故，<a id="a-OZ"></a>我今说此人舍于爱欲，<a id="a-Oa"></a>入于无畏之处，<a id="a-Ob"></a>得至涅槃城。<a id="a-Oc"></a>是谓，<a id="a-Od"></a>比丘，<a id="a-Oe"></a>有此五种之人，<a id="a-Of"></a>出现于世。<a id="a-Og"></a>”</p>
  <p id="aOh">尔时，<a id="a-Oi"></a>世尊便说此偈：</p>
  <p id="aOj">“欲我知汝本，<a id="a-Ok"></a>意以思想生，</p>
  <p id="aOl">非我思想生，<a id="a-Om"></a>且汝而不有。</p>
  <p id="aOn">“是故，<a id="a-Oo"></a>诸比丘，<a id="a-Op"></a>当观恶秽淫不净行，<a id="a-Oq"></a>除去色欲。<a id="a-Or"></a>如是，<a id="a-Os"></a>诸比丘，<a id="a-Ot"></a>当作是学。<a id="a-Ou"></a>”</p>
  <p id="aOv">尔时，<a id="a-Ow"></a>诸比丘闻佛所说，<a id="a-Ox"></a>欢喜奉行。</p>
  <p id="aOy">闻如是：<a id="a-Oz"></a>一时，<a id="a-P0"></a>佛在舍卫国祇树给孤独园。</p>
  <p id="aP1">尔时，<a id="a-P2"></a>世尊告诸比丘：<a id="a-P3"></a>“有五战斗之人出现于世。<a id="a-P4"></a>云何为五？<a id="a-P5"></a>或有一人著铠持仗，<a id="a-P6"></a>入军战斗，<a id="a-P7"></a>彼见风尘，<a id="a-P8"></a>便怀恐怖，<a id="a-P9"></a>不敢入彼大阵之中，<a id="a-PA"></a>是谓第一之人。</p>
  <p id="aPB">“复次，<a id="a-PC"></a>第二战斗之人著铠持仗，<a id="a-PD"></a>入军战斗，<a id="a-PE"></a>彼见风尘，<a id="a-PF"></a>不生畏惧；<a id="a-PG"></a>但闻击鼓之音，<a id="a-PH"></a>便怀恐怖，<a id="a-PI"></a>是谓第二之人。</p>
  <p id="aPJ">“复次，<a id="a-PK"></a>第三之人著铠持仗，<a id="a-PL"></a>入军战斗，<a id="a-PM"></a>彼见风尘，<a id="a-PN"></a>不生畏惧；<a id="a-PO"></a>设闻鼓角之声，<a id="a-PP"></a>不起畏惧；<a id="a-PQ"></a>彼若见高幢，<a id="a-PR"></a>便怀恐怖，<a id="a-PS"></a>不堪战斗，<a id="a-PT"></a>是谓第三之人。</p>
  <p id="aPU">“复次，<a id="a-PV"></a>第四战斗之人著铠持仗，<a id="a-PW"></a>入军战斗中，<a id="a-PX"></a>若见风尘，<a id="a-PY"></a>不起畏惧；<a id="a-PZ"></a>若闻鼓角之音，<a id="a-Pa"></a>复不恐惧；<a id="a-Pb"></a>若见高幢，<a id="a-Pc"></a>亦不怖畏；<a id="a-Pd"></a>设为他所捉，<a id="a-Pe"></a>或断命根，<a id="a-Pf"></a>是谓第四之人。</p>
  <p id="aPg">“复次，<a id="a-Ph"></a>第五有人著铠持仗，<a id="a-Pi"></a>入军共斗，<a id="a-Pj"></a>彼尽能有所坏广接国界，<a id="a-Pk"></a>是谓第五之人出现于世。</p>
  <p id="aPl">“比丘当知：<a id="a-Pm"></a>今比丘亦有五种之人，<a id="a-Pn"></a>出现于世间。<a id="a-Po"></a>云何为五？<a id="a-Pp"></a>或有一比丘住村落中，<a id="a-Pq"></a>彼闻有女人，<a id="a-Pr"></a>端正无双，<a id="a-Ps"></a>如桃华色。<a id="a-Pt"></a>彼比丘到时，<a id="a-Pu"></a>著衣持钵，<a id="a-Pv"></a>入村乞食，<a id="a-Pw"></a>不守根门，<a id="a-Px"></a>不护身、<a id="a-Py"></a>口、<a id="a-Pz"></a>意法。<a id="a-Q0"></a>彼若见女人便起欲意，<a id="a-Q1"></a>还舍禁戒，<a id="a-Q2"></a>习白衣法。<a id="a-Q3"></a>如彼初人闻扬尘之声，<a id="a-Q4"></a>不堪战斗，<a id="a-Q5"></a>便怀恐怖。<a id="a-Q6"></a>我由是故而说此人。</p>
  <p id="aQ7">“复次，<a id="a-Q8"></a>有比丘住在村落，<a id="a-Q9"></a>彼闻村中有女人，<a id="a-QA"></a>端正无比，<a id="a-QB"></a>面如桃华色，<a id="a-QC"></a>而便舍戒，<a id="a-QD"></a>习白衣法。<a id="a-QE"></a>如彼第二斗人，<a id="a-QF"></a>但闻鼓角之声，<a id="a-QG"></a>不堪战斗，<a id="a-QH"></a>此亦如是。</p>
  <p id="aQI">“复次，<a id="a-QJ"></a>有比丘住在村落，<a id="a-QK"></a>闻有女人在彼村落。<a id="a-QL"></a>彼闻已，<a id="a-QM"></a>便起欲意；<a id="a-QN"></a>若见女人不起欲想，<a id="a-QO"></a>但共女人共相调戏，<a id="a-QP"></a>于中便舍禁戒，<a id="a-QQ"></a>习白衣法。<a id="a-QR"></a>如彼第三人遥见幢已，<a id="a-QS"></a>便怀恐怖，<a id="a-QT"></a>不堪战斗。<a id="a-QU"></a>由是故，<a id="a-QV"></a>今说此人，<a id="a-QW"></a>是谓第三战斗之人。</p>
  <p id="aQX">“复次，<a id="a-QY"></a>有比丘住在村落，<a id="a-QZ"></a>彼比丘闻村中有女人，<a id="a-Qa"></a>闻已，<a id="a-Qb"></a>著衣持钵，<a id="a-Qc"></a>入村乞食，<a id="a-Qd"></a>不守护身、<a id="a-Qe"></a>口、<a id="a-Qf"></a>意。<a id="a-Qg"></a>彼见女人端正无双，<a id="a-Qh"></a>于中便起欲意；<a id="a-Qi"></a>或与女人共相捻挃，<a id="a-Qj"></a>或手拳相加，<a id="a-Qk"></a>便舍禁戒，<a id="a-Ql"></a>还为白衣。<a id="a-Qm"></a>如彼第四战斗之人，<a id="a-Qn"></a>在大军中为他所捉，<a id="a-Qo"></a>丧失命根。<a id="a-Qp"></a>由是之故，<a id="a-Qq"></a>今说此人。</p>
  <p id="aQr">“复次，<a id="a-Qs"></a>有比丘闻村落中有女人，<a id="a-Qt"></a>世之希有，<a id="a-Qu"></a>彼虽闻此不起欲想。<a id="a-Qv"></a>彼比丘到时，<a id="a-Qw"></a>著衣持钵，<a id="a-Qx"></a>入村乞食，<a id="a-Qy"></a>而守护身、<a id="a-Qz"></a>口、<a id="a-R0"></a>意，<a id="a-R1"></a>彼虽见女人，<a id="a-R2"></a>不起欲想，<a id="a-R3"></a>无有邪念；<a id="a-R4"></a>设共女人言语往返，<a id="a-R5"></a>亦不起欲想，<a id="a-R6"></a>亦无邪念；<a id="a-R7"></a>设共女人共相捻挃，<a id="a-R8"></a>手拳相加，<a id="a-R9"></a>尔时便起欲想，<a id="a-RA"></a>身、<a id="a-RB"></a>口、<a id="a-RC"></a>意便炽盛。<a id="a-RD"></a>欲意已炽盛，<a id="a-RE"></a>还诣园中，<a id="a-RF"></a>至长老比丘所，<a id="a-RG"></a>以此因缘，<a id="a-RH"></a>向长老比丘说之：<a id="a-RI"></a>‘诸贤当知：<a id="a-RJ"></a>我今欲意炽盛，<a id="a-RK"></a>不能自禁制。<a id="a-RL"></a>惟愿说法，<a id="a-RM"></a>使脱欲之恶露不净！<a id="a-RN"></a>’是时，<a id="a-RO"></a>长老比丘告曰：<a id="a-RP"></a>‘汝今当观此欲为从何生？<a id="a-RQ"></a>复从何灭？<a id="a-RR"></a>如来所说：<a id="a-RS"></a>夫去欲者，<a id="a-RT"></a>以不净观除之，<a id="a-RU"></a>及修行不净观之道。<a id="a-RV"></a>’</p>
  <p id="aRW">“是时倡议，<a id="a-RX"></a>长老比丘便说此偈言：</p>
  <p id="aRY">“‘设知颠倒者，<a id="a-RZ"></a>加心而炽盛，</p>
  <p id="aRa">当去诸炽心，<a id="a-Rb"></a>欲意止休息。<a id="a-Rc"></a>’</p>
  <p id="aRd">“‘诸贤知之：<a id="a-Re"></a>欲从想生，<a id="a-Rf"></a>以兴想念，<a id="a-Rg"></a>便生欲意。<a id="a-Rh"></a>或能自害，<a id="a-Ri"></a>复害他人，<a id="a-Rj"></a>起若干灾患之变，<a id="a-Rk"></a>于现法中受其苦患，<a id="a-Rl"></a>复于后世受苦无量。<a id="a-Rm"></a>欲意以除，<a id="a-Rn"></a>亦不自害，<a id="a-Ro"></a>复不害他人，<a id="a-Rp"></a>于现法报不受其苦。<a id="a-Rq"></a>是故，<a id="a-Rr"></a>今当除想念。<a id="a-Rs"></a>以无想念，<a id="a-Rt"></a>便无欲心；<a id="a-Ru"></a>以无欲心，<a id="a-Rv"></a>便无乱想。<a id="a-Rw"></a>’</p>
  <p id="aRx">“尔时，<a id="a-Ry"></a>彼比丘受如此教敕，<a id="a-Rz"></a>即思惟不净之想。<a id="a-S0"></a>以思惟不净之想，<a id="a-S1"></a>尔时有漏心得解脱，<a id="a-S2"></a>至无为处。<a id="a-S3"></a>如彼第五人著铠持仗入军战斗，<a id="a-S4"></a>彼见众敌无有恐惧，<a id="a-S5"></a>设有来害者心不移动，<a id="a-S6"></a>能破外寇，<a id="a-S7"></a>居他界中。<a id="a-S8"></a>由是故，<a id="a-S9"></a>今说此人能破魔众，<a id="a-SA"></a>去诸乱想，<a id="a-SB"></a>至无为处，<a id="a-SC"></a>是谓第五人出现于世。</p>
  <p id="aSD">“比丘当知：<a id="a-SE"></a>世间有此五人出现世间。<a id="a-SF"></a>是故，<a id="a-SG"></a>诸比丘，<a id="a-SH"></a>当念修行欲不净想。<a id="a-SI"></a>如是，<a id="a-SJ"></a>诸比丘，<a id="a-SK"></a>当作是学！<a id="a-SL"></a>”</p>
  <p id="aSM">尔时，<a id="a-SN"></a>诸比丘闻佛所说，<a id="a-SO"></a>欢喜奉行。</p>
  <p id="aSP">闻如是：<a id="a-SQ"></a>一时，<a id="a-SR"></a>佛在舍卫国祇树给孤独园。</p>
  <p id="aSS">尔时，<a id="a-ST"></a>世尊告诸比丘：<a id="a-SU"></a>“夫扫地之人有五事不得功德。<a id="a-SV"></a>云何为五？<a id="a-SW"></a>于是，<a id="a-SX"></a>扫地之人不知逆风，<a id="a-SY"></a>不知顺风，<a id="a-SZ"></a>复不作聚，<a id="a-Sa"></a>复不除粪，<a id="a-Sb"></a>然扫地之处复非净洁。<a id="a-Sc"></a>是谓，<a id="a-Sd"></a>比丘，<a id="a-Se"></a>扫地之人，<a id="a-Sf"></a>虽有五事，<a id="a-Sg"></a>不成大功德。</p>
  <p id="aSh">“复次，<a id="a-Si"></a>比丘，<a id="a-Sj"></a>扫地之人成五功德。<a id="a-Sk"></a>云何为五？<a id="a-Sl"></a>于是，<a id="a-Sm"></a>扫地之人知逆风、<a id="a-Sn"></a>顺风之理，<a id="a-So"></a>亦知作聚，<a id="a-Sp"></a>亦能除之，<a id="a-Sq"></a>不留遗余，<a id="a-Sr"></a>极令净好。<a id="a-Ss"></a>是谓，<a id="a-St"></a>比丘，<a id="a-Su"></a>有此五事成大功德。<a id="a-Sv"></a>是故，<a id="a-Sw"></a>诸比丘，<a id="a-Sx"></a>当除前五事，<a id="a-Sy"></a>修后五法。<a id="a-Sz"></a>如是，<a id="a-T0"></a>诸比丘，<a id="a-T1"></a>当作是学！<a id="a-T2"></a>”</p>
  <p id="aT3">尔时，<a id="a-T4"></a>诸比丘闻佛所说，<a id="a-T5"></a>欢喜奉行。</p>
  <p id="aT6">闻如是：<a id="a-T7"></a>一时，<a id="a-T8"></a>佛在舍卫国祇树给孤独园。</p>
  <p id="aT9">尔时，<a id="a-TA"></a>世尊告诸比丘：<a id="a-TB"></a>“若有人扫偷婆不得五功德。<a id="a-TC"></a>云何为五？<a id="a-TD"></a>于是，<a id="a-TE"></a>有人扫偷婆不以水洒地，<a id="a-TF"></a>不除去瓦石，<a id="a-TG"></a>不平整其地，<a id="a-TH"></a>不端意扫地，<a id="a-TI"></a>不除去秽恶。<a id="a-TJ"></a>是谓，<a id="a-TK"></a>比丘，<a id="a-TL"></a>扫地之人不成五功德。</p>
  <p id="aTM">“比丘当知：<a id="a-TN"></a>扫地之人成五功德。<a id="a-TO"></a>云何为五？<a id="a-TP"></a>于是，<a id="a-TQ"></a>扫偷婆之人以水洒地，<a id="a-TR"></a>除去瓦石，<a id="a-TS"></a>平整其地，<a id="a-TT"></a>端意扫地，<a id="a-TU"></a>除去秽恶。<a id="a-TV"></a>是谓，<a id="a-TW"></a>比丘，<a id="a-TX"></a>有五事令人得功德。<a id="a-TY"></a>是故，<a id="a-TZ"></a>诸比丘，<a id="a-Ta"></a>欲求其功德者，<a id="a-Tb"></a>当行此五事。<a id="a-Tc"></a>如是，<a id="a-Td"></a>诸比丘，<a id="a-Te"></a>当作是学！<a id="a-Tf"></a>”</p>
  <p id="aTg">尔时，<a id="a-Th"></a>诸比丘闻佛所说，<a id="a-Ti"></a>欢喜奉行。</p>
  <p id="aTj">闻如是：<a id="a-Tk"></a>一时，<a id="a-Tl"></a>佛在舍卫国祇树给孤独园。</p>
  <p id="aTm">尔时，<a id="a-Tn"></a>世尊告诸比丘：<a id="a-To"></a>“长游行之人有五艰难。<a id="a-Tp"></a>云何为五？<a id="a-Tq"></a>于是，<a id="a-Tr"></a>恒游行人不诵法教；<a id="a-Ts"></a>所诵之教而忘失之；<a id="a-Tt"></a>不得定意；<a id="a-Tu"></a>以得三昧，<a id="a-Tv"></a>复忘失之；<a id="a-Tw"></a>闻法不能持。<a id="a-Tx"></a>是谓，<a id="a-Ty"></a>比丘，<a id="a-Tz"></a>多游行人有此五难。</p>
  <p id="aU0">“比丘当知：<a id="a-U1"></a>不多游行人有五功德。<a id="a-U2"></a>云何为五？<a id="a-U3"></a>未曾得法而得法；<a id="a-U4"></a>已得不复忘失；<a id="a-U5"></a>多闻能有所持；<a id="a-U6"></a>能得定意；<a id="a-U7"></a>以得三昧不复失之。<a id="a-U8"></a>是谓，<a id="a-U9"></a>比丘，<a id="a-UA"></a>不多游行人有此五功德。<a id="a-UB"></a>是故，<a id="a-UC"></a>诸比丘，<a id="a-UD"></a>莫多游行。<a id="a-UE"></a>如是，<a id="a-UF"></a>诸比丘，<a id="a-UG"></a>当作是学！<a id="a-UH"></a>”</p>
  <p id="aUI">尔时，<a id="a-UJ"></a>诸比丘闻佛所说，<a id="a-UK"></a>欢喜奉行。</p>
  <p id="aUL">闻如是：<a id="a-UM"></a>一时，<a id="a-UN"></a>佛在舍卫国祇树给孤独园。</p>
  <p id="aUO">尔时，<a id="a-UP"></a>世尊告诸比丘：<a id="a-UQ"></a>“若有比丘恒一处止，<a id="a-UR"></a>有五非法。<a id="a-US"></a>云何为五？<a id="a-UT"></a>于是，<a id="a-UU"></a>比丘一处住者，<a id="a-UV"></a>意著屋舍，<a id="a-UW"></a>畏恐人夺；<a id="a-UX"></a>或意著财产，<a id="a-UY"></a>复恐人夺；<a id="a-UZ"></a>或多集物，<a id="a-Ua"></a>犹如白衣；<a id="a-Ub"></a>贪著亲亲，<a id="a-Uc"></a>不欲使人至亲亲家；<a id="a-Ud"></a>恒共白衣而相往来。<a id="a-Ue"></a>是谓，<a id="a-Uf"></a>比丘，<a id="a-Ug"></a>一处住人有此五非法。<a id="a-Uh"></a>是故，<a id="a-Ui"></a>诸比丘，<a id="a-Uj"></a>当求方便，<a id="a-Uk"></a>勿一处住。<a id="a-Ul"></a>如是，<a id="a-Um"></a>诸比丘，<a id="a-Un"></a>当作是学！<a id="a-Uo"></a>”</p>
  <p id="aUp">尔时，<a id="a-Uq"></a>诸比丘闻佛所说，<a id="a-Ur"></a>欢喜奉行。</p>
  <p id="aUs">闻如是：<a id="a-Ut"></a>一时，<a id="a-Uu"></a>佛在舍卫国祇树给孤独园。</p>
  <p id="aUv">尔时，<a id="a-Uw"></a>世尊告诸比丘：<a id="a-Ux"></a>“不一处住人有五功德。<a id="a-Uy"></a>云何为五？<a id="a-Uz"></a>不贪屋舍，<a id="a-V0"></a>不贪器物，<a id="a-V1"></a>不多集财物，<a id="a-V2"></a>不著亲族，<a id="a-V3"></a>不与白衣共相往来。<a id="a-V4"></a>是谓，<a id="a-V5"></a>比丘，<a id="a-V6"></a>不住一处人有此五功德。<a id="a-V7"></a>是故，<a id="a-V8"></a>诸比丘，<a id="a-V9"></a>当求方便，<a id="a-VA"></a>行此五事。<a id="a-VB"></a>如是，<a id="a-VC"></a>诸比丘，<a id="a-VD"></a>当作是学！<a id="a-VE"></a>”</p>
  <p id="aVF">尔时，<a id="a-VG"></a>诸比丘闻佛所说，<a id="a-VH"></a>欢喜奉行。</p>
  <p id="aVI">闻如是：<a id="a-VJ"></a>一时，<a id="a-VK"></a>佛在摩竭国光明池侧。<a id="a-VL"></a>尔时，<a id="a-VM"></a>世尊与大比丘众五百人俱，<a id="a-VN"></a>在人间游化。</p>
  <p id="aVO">尔时，<a id="a-VP"></a>世尊遥见大树为火所烧；<a id="a-VQ"></a>见已，<a id="a-VR"></a>如来更诣一树下；<a id="a-VS"></a>到已，<a id="a-VT"></a>就树下坐。<a id="a-VU"></a>尔时，<a id="a-VV"></a>世尊告诸比丘：<a id="a-VW"></a>“云何，<a id="a-VX"></a>比丘，<a id="a-VY"></a>宁持身投此火中为？<a id="a-VZ"></a>宁与端正女人而共交游？<a id="a-Va"></a>”</p>
  <p id="aVb">尔时，<a id="a-Vc"></a>诸比丘白佛言：<a id="a-Vd"></a>“宁与女人共相交游，<a id="a-Ve"></a>不投身入此火中。<a id="a-Vf"></a>所以然者？<a id="a-Vg"></a>此火毒热不可称计，<a id="a-Vh"></a>断其命根，<a id="a-Vi"></a>受苦无量。<a id="a-Vj"></a>”</p>
  <p id="aVk">世尊告曰：<a id="a-Vl"></a>“我今告汝等，<a id="a-Vm"></a>非沙门行言是沙门，<a id="a-Vn"></a>非梵行人言是梵行，<a id="a-Vo"></a>不闻正法言我闻正法，<a id="a-Vp"></a>无清白法，<a id="a-Vq"></a>如是之人，<a id="a-Vr"></a>宁投身入此火中，<a id="a-Vs"></a>不与女人共相交游。<a id="a-Vt"></a>所以然者？<a id="a-Vu"></a>彼人宁受此苦痛，<a id="a-Vv"></a>不以此罪入地狱中，<a id="a-Vw"></a>受苦无量。<a id="a-Vx"></a>云何，<a id="a-Vy"></a>比丘，<a id="a-Vz"></a>宁受人礼拜恭敬为？<a id="a-W0"></a>宁使人取利剑断其手足？<a id="a-W1"></a>”</p>
  <p id="aW2">诸比丘对曰：<a id="a-W3"></a>“宁受恭敬礼拜，<a id="a-W4"></a>不使人以剑断其手足。<a id="a-W5"></a>所以然者？<a id="a-W6"></a>断其手足，<a id="a-W7"></a>痛不可称计。<a id="a-W8"></a>”</p>
  <p id="aW9">世尊告曰：<a id="a-WA"></a>“我今告汝等，<a id="a-WB"></a>非沙门行言是沙门，<a id="a-WC"></a>非梵行人言是梵行，<a id="a-WD"></a>不闻正法言闻正法，<a id="a-WE"></a>无清白行，<a id="a-WF"></a>断善根，<a id="a-WG"></a>如是之人，<a id="a-WH"></a>宁投身受此利剑，<a id="a-WI"></a>不以无戒受他恭敬。<a id="a-WJ"></a>所以然者？<a id="a-WK"></a>此痛斯须间耳，<a id="a-WL"></a>地狱苦痛不可称计。<a id="a-WM"></a>云何，<a id="a-WN"></a>比丘，<a id="a-WO"></a>宁受人衣裳为？<a id="a-WP"></a>宁以热铁鍱用缠裹身？<a id="a-WQ"></a>”</p>
  <p id="aWR">诸比丘对曰：<a id="a-WS"></a>“宁以受人衣裳，<a id="a-WT"></a>不受此苦痛。<a id="a-WU"></a>所以然者？<a id="a-WV"></a>此毒痛不可称计。<a id="a-WW"></a>”</p>
  <p id="aWX">世尊告曰：<a id="a-WY"></a>“我今重告汝，<a id="a-WZ"></a>无戒之人宁以热铁鍱缠裹其身，<a id="a-Wa"></a>不受人衣裳。<a id="a-Wb"></a>所以然者？<a id="a-Wc"></a>此痛须臾间耳，<a id="a-Wd"></a>地狱苦痛不可称计。<a id="a-We"></a>云何，<a id="a-Wf"></a>比丘，<a id="a-Wg"></a>宁受人信施之食为？<a id="a-Wh"></a>宁以吞热铁丸乎？<a id="a-Wi"></a>”</p>
  <p id="aWj">诸比丘对曰：<a id="a-Wk"></a>“宁受人信施之食，<a id="a-Wl"></a>不吞热铁丸。<a id="a-Wm"></a>所以然者？<a id="a-Wn"></a>此痛不可堪处。<a id="a-Wo"></a>”</p>
  <p id="aWp">世尊告曰：<a id="a-Wq"></a>“我今语汝，<a id="a-Wr"></a>宁吞热铁丸，<a id="a-Ws"></a>不以无戒受人信施。<a id="a-Wt"></a>所以然者？<a id="a-Wu"></a>吞热铁丸，<a id="a-Wv"></a>痛斯须间，<a id="a-Ww"></a>不以无戒受他信施。<a id="a-Wx"></a>云何，<a id="a-Wy"></a>比丘，<a id="a-Wz"></a>宁受人床敷之具为？<a id="a-X0"></a>宁卧热铁床上？<a id="a-X1"></a>”</p>
  <p id="aX2">诸比丘对曰：<a id="a-X3"></a>“我等，<a id="a-X4"></a>世尊，<a id="a-X5"></a>宁受人床卧之具，<a id="a-X6"></a>不卧热铁床上。<a id="a-X7"></a>所以然者？<a id="a-X8"></a>此之毒痛不可称计。<a id="a-X9"></a>”</p>
  <p id="aXA">世尊告曰：<a id="a-XB"></a>“彼愚痴之人无有戒行，<a id="a-XC"></a>非沙门言是沙门，<a id="a-XD"></a>无有梵行言修梵行，<a id="a-XE"></a>宁当卧铁床上，<a id="a-XF"></a>不以无戒受他信施。<a id="a-XG"></a>何以故？<a id="a-XH"></a>卧铁床上，<a id="a-XI"></a>痛斯须间，<a id="a-XJ"></a>不以无戒受他信施。</p>
  <p id="aXK">“比丘当知：<a id="a-XL"></a>如我今日观无戒之人所趣向处，<a id="a-XM"></a>设彼人闻者，<a id="a-XN"></a>形体枯悴，<a id="a-XO"></a>沸血从面孔出，<a id="a-XP"></a>便取命终，<a id="a-XQ"></a>不与女人共相交游，<a id="a-XR"></a>不受人礼敬之德，<a id="a-XS"></a>不受人衣被、<a id="a-XT"></a>饭食、<a id="a-XU"></a>床敷卧具、<a id="a-XV"></a>病瘦医药。<a id="a-XW"></a>以其无戒之人，<a id="a-XX"></a>不观后世、<a id="a-XY"></a>前世之罪，<a id="a-XZ"></a>不顾命根，<a id="a-Xa"></a>受此苦痛，<a id="a-Xb"></a>无戒之人当生三恶趣中。<a id="a-Xc"></a>所以然者？<a id="a-Xd"></a>以其造恶行之所致也。</p>
  <p id="aXe">“如来今日观察善行人之所趋向，<a id="a-Xf"></a>正使中毒，<a id="a-Xg"></a>为刀所伤，<a id="a-Xh"></a>自断命根。<a id="a-Xi"></a>何以故？<a id="a-Xj"></a>欲舍此身受天之福，<a id="a-Xk"></a>当生善处，<a id="a-Xl"></a>皆由前世受善行报之所致也。</p>
  <p id="aXm">“是故，<a id="a-Xn"></a>诸比丘，<a id="a-Xo"></a>当念修行戒身、<a id="a-Xp"></a>定身、<a id="a-Xq"></a>慧身、<a id="a-Xr"></a>解脱身、<a id="a-Xs"></a>解脱知见身。<a id="a-Xt"></a>欲使今世获其果报，<a id="a-Xu"></a>得甘露道，<a id="a-Xv"></a>正使受人衣被、<a id="a-Xw"></a>饮食、<a id="a-Xx"></a>床敷卧具、<a id="a-Xy"></a>病瘦医药而无过失，<a id="a-Xz"></a>又使檀越受福无穷。<a id="a-Y0"></a>如是，<a id="a-Y1"></a>诸比丘，<a id="a-Y2"></a>当作是学！<a id="a-Y3"></a>”</p>
  <p id="aY4">尔时，<a id="a-Y5"></a>说此法时，<a id="a-Y6"></a>六十比丘漏尽意解；<a id="a-Y7"></a>六十比丘还舍法服而作白衣。</p>
  <p id="aY8">尔时，<a id="a-Y9"></a>诸比丘闻佛所说，<a id="a-YA"></a>欢喜奉行。</p>
  <p id="aYB">五王及月光，<a id="a-YC"></a>尸婆、<a id="a-YD"></a>二种斗，</p>
  <p id="aYE">二扫、<a id="a-YF"></a>二行法，<a id="a-YG"></a>去住有二种，</p>
  <p id="aYH">枯树最在后。</p>
 </body>
</html>