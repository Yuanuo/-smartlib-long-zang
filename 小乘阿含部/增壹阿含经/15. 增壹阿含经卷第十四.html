<!doctype html>
<html id="z3IBUA6Xm" data-ver="1537">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第十四</h1>
  <h2 id="a2">高幢品第二十四之一</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“昔者，<a id="a-9"></a>天帝释告三十三天：<a id="a-A"></a>‘卿等若入大战中时，<a id="a-B"></a>设有恐怖畏惧之心者，<a id="a-C"></a>汝等还顾视我高广之幢；<a id="a-D"></a>设见我幢者，<a id="a-E"></a>便无畏怖。<a id="a-F"></a>若不忆我幢者，<a id="a-G"></a>当忆伊沙天王幢；<a id="a-H"></a>以忆彼幢者，<a id="a-I"></a>所有畏怖，<a id="a-J"></a>便自消灭。<a id="a-K"></a>若不忆我幢，<a id="a-L"></a>及不忆伊沙幢者，<a id="a-M"></a>尔时当忆婆留那天王幢；<a id="a-N"></a>以忆彼幢，<a id="a-O"></a>所有恐怖，<a id="a-P"></a>便自消灭。<a id="a-Q"></a>’</p>
  <p id="aR">“我今亦复告汝等：<a id="a-S"></a>设有比丘、<a id="a-T"></a>比丘尼、<a id="a-U"></a>优婆塞、<a id="a-V"></a>优婆夷，<a id="a-W"></a>若有畏怖衣毛竖者，<a id="a-X"></a>尔时当念我身，<a id="a-Y"></a>此是如来、<a id="a-Z"></a>至真、<a id="a-a"></a>等正觉、<a id="a-b"></a>明行成为、<a id="a-c"></a>善逝、<a id="a-d"></a>世间解、<a id="a-e"></a>无上士、<a id="a-f"></a>道法御、<a id="a-g"></a>天人师、<a id="a-h"></a>号佛、<a id="a-i"></a>众佑，<a id="a-j"></a>出现于世。<a id="a-k"></a>设有恐怖衣毛竖者，<a id="a-l"></a>便自消灭。</p>
  <p id="am">“若复不念我者，<a id="a-n"></a>尔时当念于法。<a id="a-o"></a>如来法者甚为微妙，<a id="a-p"></a>智者所学；<a id="a-q"></a>以念法者，<a id="a-r"></a>所有恐怖，<a id="a-s"></a>便自消灭。</p>
  <p id="at">“设不念我，<a id="a-u"></a>复不念法，<a id="a-v"></a>尔时当念圣众。<a id="a-w"></a>如来圣众极为和顺，<a id="a-x"></a>法法成就：<a id="a-y"></a>戒成就、<a id="a-z"></a>三昧成就、<a id="a-10"></a>智慧成就、<a id="a-11"></a>解脱成就、<a id="a-12"></a>解脱见慧成就。<a id="a-13"></a>所谓四双八辈，<a id="a-14"></a>此是如来圣众，<a id="a-15"></a>可敬可事，<a id="a-16"></a>世间福田，<a id="a-17"></a>是谓如来圣众。<a id="a-18"></a>尔时若念僧已，<a id="a-19"></a>所有恐怖，<a id="a-1A"></a>便自消灭。</p>
  <p id="a1B">“比丘当知：<a id="a-1C"></a>释提桓因犹有淫、<a id="a-1D"></a>怒、<a id="a-1E"></a>痴，<a id="a-1F"></a>然三十三天念其主即无恐怖，<a id="a-1G"></a>况复如来无有欲、<a id="a-1H"></a>怒、<a id="a-1I"></a>痴心，<a id="a-1J"></a>当念有恐怖乎？<a id="a-1K"></a>若有比丘有恐怖者，<a id="a-1L"></a>便自消灭。<a id="a-1M"></a>是故，<a id="a-1N"></a>诸比丘，<a id="a-1O"></a>当念三尊：<a id="a-1P"></a>佛、<a id="a-1Q"></a>法、<a id="a-1R"></a>圣众。<a id="a-1S"></a>如是，<a id="a-1T"></a>诸比丘，<a id="a-1U"></a>当作是学！<a id="a-1V"></a>”</p>
  <p id="a1W">尔时，<a id="a-1X"></a>诸比丘闻佛所说，<a id="a-1Y"></a>欢喜奉行。</p>
  <p id="a1Z">闻如是：<a id="a-1a"></a>一时，<a id="a-1b"></a>佛在舍卫国祇树给孤独园。</p>
  <p id="a1c">尔时，<a id="a-1d"></a>拔祇国界有鬼，<a id="a-1e"></a>名为毗沙，<a id="a-1f"></a>在彼国界，<a id="a-1g"></a>极为凶暴，<a id="a-1h"></a>杀民无量，<a id="a-1i"></a>恒日杀一人，<a id="a-1j"></a>或日杀二人、<a id="a-1k"></a>三人、<a id="a-1l"></a>四人、<a id="a-1m"></a>五人、<a id="a-1n"></a>十人、<a id="a-1o"></a>二十人、<a id="a-1p"></a>三十人、<a id="a-1q"></a>四十人、<a id="a-1r"></a>五十人。<a id="a-1s"></a>尔时，<a id="a-1t"></a>诸鬼神、<a id="a-1u"></a>罗刹充满彼国。</p>
  <p id="a1v">是时，<a id="a-1w"></a>拔祇人民皆共集聚，<a id="a-1x"></a>而作是说：<a id="a-1y"></a>“我等可得避此国至他国界，<a id="a-1z"></a>不须住此。<a id="a-20"></a>”</p>
  <p id="a21">是时，<a id="a-22"></a>毗沙恶鬼知彼人民心之所念，<a id="a-23"></a>便语彼人民曰：<a id="a-24"></a>“汝等莫离此处至他邦士。<a id="a-25"></a>所以然者？<a id="a-26"></a>终不免吾手。<a id="a-27"></a>卿等日日持一人祠吾，<a id="a-28"></a>吾便不触扰汝。<a id="a-29"></a>”</p>
  <p id="a2A">是时，<a id="a-2B"></a>拔祇人民日取一人祠彼恶鬼。<a id="a-2C"></a>是时，<a id="a-2D"></a>彼鬼食彼人已，<a id="a-2E"></a>取骸骨掷著他方山中，<a id="a-2F"></a>然彼山中骨满溪谷。</p>
  <p id="a2G">尔时，<a id="a-2H"></a>有长者名善觉，<a id="a-2I"></a>在彼住止，<a id="a-2J"></a>饶财多宝，<a id="a-2K"></a>积财千亿，<a id="a-2L"></a>骡、<a id="a-2M"></a>驴、<a id="a-2N"></a>骆驼不可称计，<a id="a-2O"></a>金、<a id="a-2P"></a>银、<a id="a-2Q"></a>珍宝、<a id="a-2R"></a>车渠、<a id="a-2S"></a>玛瑙、<a id="a-2T"></a>真珠、<a id="a-2U"></a>琥珀亦不可称计。<a id="a-2V"></a>尔时，<a id="a-2W"></a>彼长者有儿，<a id="a-2X"></a>名那优罗；<a id="a-2Y"></a>唯有一子，<a id="a-2Z"></a>甚爱敬念，<a id="a-2a"></a>未曾离目前。<a id="a-2b"></a>尔时，<a id="a-2c"></a>有此限制：<a id="a-2d"></a>“那优罗小儿，<a id="a-2e"></a>次应祠鬼。<a id="a-2f"></a>”</p>
  <p id="a2g">是时，<a id="a-2h"></a>那优罗父母沐浴此小儿，<a id="a-2i"></a>与著好衣，<a id="a-2j"></a>将至冢间，<a id="a-2k"></a>至彼鬼所；<a id="a-2l"></a>到已，<a id="a-2m"></a>啼哭唤呼，<a id="a-2n"></a>不可称计，<a id="a-2o"></a>并作是说：<a id="a-2p"></a>“诸神！<a id="a-2q"></a>地神！<a id="a-2r"></a>皆共证明：<a id="a-2s"></a>我等唯有此一子，<a id="a-2t"></a>愿诸神明当证明此；<a id="a-2u"></a>及二十八大鬼神王当共护此，<a id="a-2v"></a>无令有厄；<a id="a-2w"></a>及四天王咸共归命，<a id="a-2x"></a>愿拥护此儿，<a id="a-2y"></a>使得免济；<a id="a-2z"></a>及释提桓因亦向归命，<a id="a-30"></a>愿济此儿命；<a id="a-31"></a>及梵天王亦复归命，<a id="a-32"></a>愿脱此命；<a id="a-33"></a>诸有鬼神护世者亦向归命，<a id="a-34"></a>使脱此厄；<a id="a-35"></a>诸如来弟子漏尽阿罗汉，<a id="a-36"></a>我今亦复归命，<a id="a-37"></a>使脱此厄；<a id="a-38"></a>诸辟支佛无师自觉亦复自归，<a id="a-39"></a>使脱此厄；<a id="a-3A"></a>彼如来今亦自归，<a id="a-3B"></a>不降者降，<a id="a-3C"></a>不度者度，<a id="a-3D"></a>不获者获，<a id="a-3E"></a>不脱者脱，<a id="a-3F"></a>不般涅槃者使般涅槃，<a id="a-3G"></a>无救者与作救护，<a id="a-3H"></a>盲者作眼目，<a id="a-3I"></a>病者作大医王，<a id="a-3J"></a>若天、<a id="a-3K"></a>龙、<a id="a-3L"></a>鬼、<a id="a-3M"></a>神、<a id="a-3N"></a>一切人民、<a id="a-3O"></a>魔及魔天，<a id="a-3P"></a>最尊、<a id="a-3Q"></a>最上，<a id="a-3R"></a>无能及者，<a id="a-3S"></a>可敬可贵，<a id="a-3T"></a>为人作良佑福田，<a id="a-3U"></a>无有出如来上者；<a id="a-3V"></a>然如来当监察之，<a id="a-3W"></a>愿如来当照此至心！<a id="a-3X"></a>”是时，<a id="a-3Y"></a>那优罗父母即以此儿付鬼已，<a id="a-3Z"></a>便退而去。</p>
  <p id="a3a">尔时，<a id="a-3b"></a>世尊以天眼清净，<a id="a-3c"></a>复以天耳彻听，<a id="a-3d"></a>闻有此言，<a id="a-3e"></a>那优罗父母啼哭不可称计。<a id="a-3f"></a>尔时，<a id="a-3g"></a>世尊以神足力，<a id="a-3h"></a>至彼山中恶鬼住处。<a id="a-3i"></a>时，<a id="a-3j"></a>彼恶鬼集在雪山北鬼神之处。<a id="a-3k"></a>是时，<a id="a-3l"></a>世尊入鬼住处而坐，<a id="a-3m"></a>正身正意，<a id="a-3n"></a>结跏趺坐。</p>
  <p id="a3o">是时，<a id="a-3p"></a>那优罗小儿渐以至彼恶鬼住处。<a id="a-3q"></a>是时，<a id="a-3r"></a>那优罗小儿遥见如来在恶鬼住处，<a id="a-3s"></a>光色炳然，<a id="a-3t"></a>正身正意，<a id="a-3u"></a>系念在前，<a id="a-3v"></a>颜色端正，<a id="a-3w"></a>与世有奇；<a id="a-3x"></a>诸根寂静，<a id="a-3y"></a>得诸功德，<a id="a-3z"></a>降伏诸魔，<a id="a-40"></a>如此诸德不可称计；<a id="a-41"></a>有三十二相、<a id="a-42"></a>八十种好庄严其身，<a id="a-43"></a>如须弥山，<a id="a-44"></a>出诸山顶，<a id="a-45"></a>面如日月，<a id="a-46"></a>亦如金山，<a id="a-47"></a>光有远照；<a id="a-48"></a>见已，<a id="a-49"></a>便起欢喜心向于如来，<a id="a-4A"></a>便生此念：<a id="a-4B"></a>“此必不是毗沙恶鬼。<a id="a-4C"></a>所以然者？<a id="a-4D"></a>我今见之，<a id="a-4E"></a>极有欢喜之心。<a id="a-4F"></a>设当是恶鬼者，<a id="a-4G"></a>随意食之。<a id="a-4H"></a>”</p>
  <p id="a4I">是时，<a id="a-4J"></a>世尊告曰：<a id="a-4K"></a>“那优罗，<a id="a-4L"></a>如汝所言，<a id="a-4M"></a>我今是如来、<a id="a-4N"></a>至真、<a id="a-4O"></a>等正觉，<a id="a-4P"></a>故来救汝，<a id="a-4Q"></a>及降此恶鬼。<a id="a-4R"></a>”</p>
  <p id="a4S">是时，<a id="a-4T"></a>那优罗闻此语已，<a id="a-4U"></a>欢喜踊跃，<a id="a-4V"></a>不能自胜，<a id="a-4W"></a>便来至世尊所，<a id="a-4X"></a>头面礼足，<a id="a-4Y"></a>在一面坐。</p>
  <p id="a4Z">是时，<a id="a-4a"></a>世尊与说妙义，<a id="a-4b"></a>所谓论者：<a id="a-4c"></a>施论、<a id="a-4d"></a>戒论、<a id="a-4e"></a>生天之论，<a id="a-4f"></a>欲为秽恶，<a id="a-4g"></a>漏不净行，<a id="a-4h"></a>出家为要，<a id="a-4i"></a>去诸乱想。<a id="a-4j"></a>尔时，<a id="a-4k"></a>世尊以见那优罗小儿心意欢喜，<a id="a-4l"></a>意性柔软，<a id="a-4m"></a>诸佛世尊常所说法——苦、<a id="a-4n"></a>集、<a id="a-4o"></a>尽、<a id="a-4p"></a>道，<a id="a-4q"></a>是时世尊具与彼说。<a id="a-4r"></a>彼即于座上，<a id="a-4s"></a>诸尘垢尽，<a id="a-4t"></a>得法眼净。<a id="a-4u"></a>彼以见法、<a id="a-4v"></a>得法、<a id="a-4w"></a>成就诸法；<a id="a-4x"></a>承受诸法，<a id="a-4y"></a>无有狐疑，<a id="a-4z"></a>解如来教，<a id="a-50"></a>归佛、<a id="a-51"></a>法、<a id="a-52"></a>圣众，<a id="a-53"></a>而受五戒。</p>
  <p id="a54">是时，<a id="a-55"></a>毗沙恶鬼还来到本住处。<a id="a-56"></a>尔时，<a id="a-57"></a>恶鬼遥见世尊端坐思惟，<a id="a-58"></a>身不倾动；<a id="a-59"></a>见已，<a id="a-5A"></a>便兴恚怒，<a id="a-5B"></a>雨雷电霹雳向如来所，<a id="a-5C"></a>或雨刀剑；<a id="a-5D"></a>未堕地之顷，<a id="a-5E"></a>便化优钵莲华。<a id="a-5F"></a>是时，<a id="a-5G"></a>彼鬼倍复瞋恚，<a id="a-5H"></a>雨诸山河石壁；<a id="a-5I"></a>未堕地之顷，<a id="a-5J"></a>化作种种饮食。<a id="a-5K"></a>是时，<a id="a-5L"></a>彼鬼复化作大象，<a id="a-5M"></a>吼唤向如来所。<a id="a-5N"></a>尔时，<a id="a-5O"></a>世尊复化作师子王。<a id="a-5P"></a>是时，<a id="a-5Q"></a>彼鬼倍化作师子形向如来所。<a id="a-5R"></a>尔时，<a id="a-5S"></a>世尊化作大火聚。<a id="a-5T"></a>是时，<a id="a-5U"></a>彼鬼倍复瞋恚，<a id="a-5V"></a>化作大龙而有七首。<a id="a-5W"></a>尔时，<a id="a-5X"></a>世尊化作大金翅鸟。<a id="a-5Y"></a>是时，<a id="a-5Z"></a>彼为便生此念：<a id="a-5a"></a>“我今所有神力，<a id="a-5b"></a>今以现之，<a id="a-5c"></a>然此沙门衣毛不动，<a id="a-5d"></a>我今当往问其深义。<a id="a-5e"></a>”</p>
  <p id="a5f">是时，<a id="a-5g"></a>彼鬼问世尊曰：<a id="a-5h"></a>“我今毗沙欲问深义，<a id="a-5i"></a>设不能报我者，<a id="a-5j"></a>当持汝两脚掷著海南。<a id="a-5k"></a>”</p>
  <p id="a5l">世尊告曰：<a id="a-5m"></a>“恶鬼当知：<a id="a-5n"></a>我自观察，<a id="a-5o"></a>无天及人民、<a id="a-5p"></a>沙门、<a id="a-5q"></a>婆罗门、<a id="a-5r"></a>若人、<a id="a-5s"></a>非人，<a id="a-5t"></a>能持我两脚掷海南者。<a id="a-5u"></a>但今欲问义者，<a id="a-5v"></a>便可问之。<a id="a-5w"></a>”</p>
  <p id="a5x">是时，<a id="a-5y"></a>恶鬼问曰：<a id="a-5z"></a>“沙门，<a id="a-60"></a>何等是故行？<a id="a-61"></a>何等是新行？<a id="a-62"></a>何等是行灭？<a id="a-63"></a>”</p>
  <p id="a64">世尊告曰：<a id="a-65"></a>“恶鬼当知：<a id="a-66"></a>眼是故行，<a id="a-67"></a>曩时所造，<a id="a-68"></a>缘痛成行；<a id="a-69"></a>耳、<a id="a-6A"></a>鼻、<a id="a-6B"></a>口、<a id="a-6C"></a>身、<a id="a-6D"></a>意，<a id="a-6E"></a>此是故行，<a id="a-6F"></a>曩时所造，<a id="a-6G"></a>缘痛成行。<a id="a-6H"></a>是谓，<a id="a-6I"></a>恶鬼，<a id="a-6J"></a>此是故行。<a id="a-6K"></a>”</p>
  <p id="a6L">毗沙鬼曰：<a id="a-6M"></a>“沙门，<a id="a-6N"></a>何等是新行？<a id="a-6O"></a>”</p>
  <p id="a6P">世尊告曰：<a id="a-6Q"></a>“今身所造身三、<a id="a-6R"></a>口四、<a id="a-6S"></a>意三。<a id="a-6T"></a>是谓，<a id="a-6U"></a>恶鬼，<a id="a-6V"></a>此是新行。<a id="a-6W"></a>”</p>
  <p id="a6X">时，<a id="a-6Y"></a>恶鬼曰：<a id="a-6Z"></a>“何等是行灭？<a id="a-6a"></a>”</p>
  <p id="a6b">世尊告曰：<a id="a-6c"></a>“恶鬼当知：<a id="a-6d"></a>故行灭尽，<a id="a-6e"></a>更不兴起，<a id="a-6f"></a>复不造行，<a id="a-6g"></a>能取此行，<a id="a-6h"></a>永以不生，<a id="a-6i"></a>永尽无余，<a id="a-6j"></a>是谓行灭。<a id="a-6k"></a>”</p>
  <p id="a6l">是时，<a id="a-6m"></a>彼鬼白世尊曰：<a id="a-6n"></a>“我今极饥，<a id="a-6o"></a>何故夺我食？<a id="a-6p"></a>此小儿是我所食。<a id="a-6q"></a>沙门，<a id="a-6r"></a>可归我此小儿。<a id="a-6s"></a>”</p>
  <p id="a6t">世尊告曰：<a id="a-6u"></a>“昔我未成道时，<a id="a-6v"></a>曾为菩萨，<a id="a-6w"></a>有鸽投我，<a id="a-6x"></a>我尚不惜身命，<a id="a-6y"></a>救彼鸽厄。<a id="a-6z"></a>况我今日已成如来，<a id="a-70"></a>能舍此小儿令汝食啖？<a id="a-71"></a>汝今恶鬼尽其神力，<a id="a-72"></a>吾终不与汝此小儿。<a id="a-73"></a>云何，<a id="a-74"></a>恶鬼，<a id="a-75"></a>汝曾迦葉佛时，<a id="a-76"></a>曾作沙门，<a id="a-77"></a>修持梵行，<a id="a-78"></a>后复犯戒，<a id="a-79"></a>生此恶鬼。<a id="a-7A"></a>”尔时，<a id="a-7B"></a>恶鬼承佛威神，<a id="a-7C"></a>便忆曩昔所造诸行。</p>
  <p id="a7D">尔时，<a id="a-7E"></a>恶鬼至世尊所，<a id="a-7F"></a>头面礼足，<a id="a-7G"></a>并作是说：<a id="a-7H"></a>“我今愚惑，<a id="a-7I"></a>不别真伪，<a id="a-7J"></a>乃生此心向于如来，<a id="a-7K"></a>惟愿世尊受我忏悔！<a id="a-7L"></a>”如是三、<a id="a-7M"></a>四。</p>
  <p id="a7N">世尊告曰：<a id="a-7O"></a>“听汝悔过，<a id="a-7P"></a>勿复更犯。<a id="a-7Q"></a>”尔时，<a id="a-7R"></a>世尊与毗沙鬼说微妙法，<a id="a-7S"></a>劝令欢喜。</p>
  <p id="a7T">时，<a id="a-7U"></a>彼恶鬼手擎数千两金，<a id="a-7V"></a>奉上世尊，<a id="a-7W"></a>白世尊曰：<a id="a-7X"></a>“我今以此山谷施招提僧，<a id="a-7Y"></a>惟愿世尊与我受之，<a id="a-7Z"></a>及此数千两金！<a id="a-7a"></a>”如是再三。</p>
  <p id="a7b">尔时，<a id="a-7c"></a>世尊即受此山谷，<a id="a-7d"></a>便说此偈：</p>
  <p id="a7e">“园果施清凉，<a id="a-7f"></a>及作水桥梁，</p>
  <p id="a7g">设能造大船，<a id="a-7h"></a>及诸养生具，</p>
  <p id="a7i">昼夜无懈息，<a id="a-7j"></a>获福不可量，</p>
  <p id="a7k">法义戒或就，<a id="a-7l"></a>终后生天上。<a id="a-7m"></a>”</p>
  <p id="a7n">是时，<a id="a-7o"></a>彼鬼白世尊曰：<a id="a-7p"></a>“不审世尊更有何教？<a id="a-7q"></a>”</p>
  <p id="a7r">世尊告曰：<a id="a-7s"></a>“汝今舍汝本形，<a id="a-7t"></a>著三衣，<a id="a-7u"></a>作沙门，<a id="a-7v"></a>入拔祇城，<a id="a-7w"></a>在在处处作此教令：<a id="a-7x"></a>‘诸贤当知：<a id="a-7y"></a>如来出世，<a id="a-7z"></a>不降者降，<a id="a-80"></a>不度者度，<a id="a-81"></a>不解脱者令知解脱，<a id="a-82"></a>无救者与作救护，<a id="a-83"></a>盲者作眼目，<a id="a-84"></a>诸天、<a id="a-85"></a>世人、<a id="a-86"></a>天、<a id="a-87"></a>龙、<a id="a-88"></a>鬼、<a id="a-89"></a>神、<a id="a-8A"></a>魔若魔天、<a id="a-8B"></a>若人、<a id="a-8C"></a>非人，<a id="a-8D"></a>最尊、<a id="a-8E"></a>最上，<a id="a-8F"></a>无与等者，<a id="a-8G"></a>可敬、<a id="a-8H"></a>可贵，<a id="a-8I"></a>为人作良佑福田。<a id="a-8J"></a>今日度那优罗小儿及降毗沙恶鬼，<a id="a-8K"></a>汝等可往至彼受化。<a id="a-8L"></a>’”</p>
  <p id="a8M">对曰：<a id="a-8N"></a>“如是，<a id="a-8O"></a>世尊。<a id="a-8P"></a>”</p>
  <p id="a8Q">尔时，<a id="a-8R"></a>毗沙鬼作沙门，<a id="a-8S"></a>披服著三法衣，<a id="a-8T"></a>入诸里巷，<a id="a-8U"></a>作此教令：<a id="a-8V"></a>“今日世尊度那优罗小儿，<a id="a-8W"></a>及降伏毗沙恶鬼，<a id="a-8X"></a>汝等可往受彼教诲。<a id="a-8Y"></a>”</p>
  <p id="a8Z">当于尔时，<a id="a-8a"></a>拔祇国界人民炽盛。<a id="a-8b"></a>是时，<a id="a-8c"></a>长者善觉闻此语已，<a id="a-8d"></a>欢喜踊跃，<a id="a-8e"></a>不能自胜，<a id="a-8f"></a>将八万四千人民众生，<a id="a-8g"></a>至彼世尊所；<a id="a-8h"></a>到已，<a id="a-8i"></a>头面礼足，<a id="a-8j"></a>在一面坐。<a id="a-8k"></a>尔时，<a id="a-8l"></a>拔祇人民或有礼足者，<a id="a-8m"></a>或有擎手者。<a id="a-8n"></a>尔时，<a id="a-8o"></a>八万四千之众，<a id="a-8p"></a>已在一面坐。</p>
  <p id="a8q">是时，<a id="a-8r"></a>世尊渐与说微妙之法，<a id="a-8s"></a>所谓论者：<a id="a-8t"></a>施论、<a id="a-8u"></a>戒论、<a id="a-8v"></a>生天之论，<a id="a-8w"></a>欲不净想，<a id="a-8x"></a>漏为大患。<a id="a-8y"></a>尔时，<a id="a-8z"></a>世尊观察彼八万四千众，<a id="a-90"></a>心意欢悦。<a id="a-91"></a>诸佛世尊常所说法——苦、<a id="a-92"></a>集、<a id="a-93"></a>尽、<a id="a-94"></a>道，<a id="a-95"></a>普与彼八万四千众而说此法，<a id="a-96"></a>各于座上，<a id="a-97"></a>诸尘垢尽，<a id="a-98"></a>得法眼净。<a id="a-99"></a>犹如白净之衣，<a id="a-9A"></a>易染为色；<a id="a-9B"></a>此八万四千众亦复如是，<a id="a-9C"></a>诸尘垢尽，<a id="a-9D"></a>得法眼净，<a id="a-9E"></a>得法、<a id="a-9F"></a>见法、<a id="a-9G"></a>分别诸法，<a id="a-9H"></a>无有狐疑，<a id="a-9I"></a>得无所畏，<a id="a-9J"></a>自归三尊：<a id="a-9K"></a>佛、<a id="a-9L"></a>法、<a id="a-9M"></a>圣众，<a id="a-9N"></a>而受五戒。</p>
  <p id="a9O">尔时，<a id="a-9P"></a>那优罗父长者白世尊曰：<a id="a-9Q"></a>“惟愿世尊当受我请！<a id="a-9R"></a>”</p>
  <p id="a9S">尔时，<a id="a-9T"></a>世尊默然受请。<a id="a-9U"></a>时彼长者已见世尊默然，<a id="a-9V"></a>即从座起，<a id="a-9W"></a>头面礼足，<a id="a-9X"></a>退还所在，<a id="a-9Y"></a>办种种饮食，<a id="a-9Z"></a>味若干种，<a id="a-9a"></a>清旦自白：<a id="a-9b"></a>“时到。<a id="a-9c"></a>”</p>
  <p id="a9d">尔时，<a id="a-9e"></a>世尊到时，<a id="a-9f"></a>著衣持钵，<a id="a-9g"></a>入拔祇城，<a id="a-9h"></a>至长者家，<a id="a-9i"></a>就座而坐。<a id="a-9j"></a>是时，<a id="a-9k"></a>长者以见世尊坐定，<a id="a-9l"></a>自手斟酌，<a id="a-9m"></a>行种种饮食。<a id="a-9n"></a>以见世尊食讫，<a id="a-9o"></a>行清净水已，<a id="a-9p"></a>便取一座，<a id="a-9q"></a>在如来前坐，<a id="a-9r"></a>白世尊曰：<a id="a-9s"></a>“善哉！<a id="a-9t"></a>世尊，<a id="a-9u"></a>若四部之众，<a id="a-9v"></a>须衣被、<a id="a-9w"></a>饮食、<a id="a-9x"></a>床卧具、<a id="a-9y"></a>病瘦医药，<a id="a-9z"></a>尽使在我家取之。<a id="a-A0"></a>”</p>
  <p id="aA1">世尊告曰：<a id="a-A2"></a>“如是，<a id="a-A3"></a>长者，<a id="a-A4"></a>如汝所言。<a id="a-A5"></a>”</p>
  <p id="aA6">世尊即与长者说微妙之法，<a id="a-A7"></a>以说法竟，<a id="a-A8"></a>便从座起而去。</p>
  <p id="aA9">尔时，<a id="a-AA"></a>世尊如屈伸臂顷，<a id="a-AB"></a>从拔祇不现，<a id="a-AC"></a>还来至舍卫祇洹精舍。<a id="a-AD"></a>尔时，<a id="a-AE"></a>世尊告诸比丘：<a id="a-AF"></a>“若四部之众，<a id="a-AG"></a>须衣被、<a id="a-AH"></a>饮食、<a id="a-AI"></a>床卧具、<a id="a-AJ"></a>病瘦医药者，<a id="a-AK"></a>当从那优罗父舍取之。<a id="a-AL"></a>”</p>
  <p id="aAM">尔时，<a id="a-AN"></a>世尊复告比丘：<a id="a-AO"></a>“如我今日优婆塞中第一弟子，<a id="a-AP"></a>无所爱惜，<a id="a-AQ"></a>所谓那优罗父是。<a id="a-AR"></a>”</p>
  <p id="aAS">尔时，<a id="a-AT"></a>诸比丘闻佛所说，<a id="a-AU"></a>欢喜奉行。</p>
  <p id="aAV">闻如是：<a id="a-AW"></a>一时，<a id="a-AX"></a>佛在释翅尼拘留园中，<a id="a-AY"></a>与大比丘众五百人俱。</p>
  <p id="aAZ">尔时，<a id="a-Aa"></a>释种诸豪姓者数千人众，<a id="a-Ab"></a>往诣世尊所；<a id="a-Ac"></a>到已，<a id="a-Ad"></a>头面礼足，<a id="a-Ae"></a>在一面坐。<a id="a-Af"></a>尔时，<a id="a-Ag"></a>诸释白世尊曰：<a id="a-Ah"></a>“今日当作王治，<a id="a-Ai"></a>领此国界，<a id="a-Aj"></a>我等种姓便为不朽，<a id="a-Ak"></a>无令转轮圣王位于汝断灭。<a id="a-Al"></a>若当世尊不出家者，<a id="a-Am"></a>当于天下作转轮圣王，<a id="a-An"></a>统四天下，<a id="a-Ao"></a>千子具足。<a id="a-Ap"></a>我等种姓名称远布，<a id="a-Aq"></a>转轮圣王出于释姓。<a id="a-Ar"></a>以是故，<a id="a-As"></a>世尊，<a id="a-At"></a>当作王治，<a id="a-Au"></a>无令王种断绝。<a id="a-Av"></a>”</p>
  <p id="aAw">世尊告曰：<a id="a-Ax"></a>“我今正是王身，<a id="a-Ay"></a>名曰法王。<a id="a-Az"></a>所以然者？<a id="a-B0"></a>我今问汝：<a id="a-B1"></a>云何，<a id="a-B2"></a>诸释，<a id="a-B3"></a>言转轮圣王七宝具足，<a id="a-B4"></a>千子勇猛？<a id="a-B5"></a>我今于三千大千刹土中，<a id="a-B6"></a>最尊、<a id="a-B7"></a>最上，<a id="a-B8"></a>无能及者，<a id="a-B9"></a>成就七觉意宝，<a id="a-BA"></a>无数千声闻之子以为营从。<a id="a-BB"></a>”</p>
  <p id="aBC">尔时，<a id="a-BD"></a>世尊便说此偈：</p>
  <p id="aBE">“今用此位为？<a id="a-BF"></a>得已后复失，</p>
  <p id="aBG">此位最为胜，<a id="a-BH"></a>无终无有始。</p>
  <p id="aBI">以胜无能夺，<a id="a-BJ"></a>此胜最为胜，</p>
  <p id="aBK">然佛无量行，<a id="a-BL"></a>无迹谁迹将？</p>
  <p id="aBM">“是故，<a id="a-BN"></a>诸瞿昙，<a id="a-BO"></a>当求方便，<a id="a-BP"></a>正法王治。<a id="a-BQ"></a>如是，<a id="a-BR"></a>诸释，<a id="a-BS"></a>当作是学！<a id="a-BT"></a>”</p>
  <p id="aBU">尔时，<a id="a-BV"></a>诸释闻佛所说，<a id="a-BW"></a>欢喜奉行。</p>
  <p id="aBX">闻如是：<a id="a-BY"></a>一时，<a id="a-BZ"></a>佛在舍卫国祇树给孤独园。</p>
  <p id="aBa">尔时，<a id="a-Bb"></a>有一比丘至世尊所，<a id="a-Bc"></a>头面礼足，<a id="a-Bd"></a>在一面坐。<a id="a-Be"></a>尔时，<a id="a-Bf"></a>彼比丘白世尊曰：<a id="a-Bg"></a>“颇有此色，<a id="a-Bh"></a>恒在不变易耶？<a id="a-Bi"></a>久在于世，<a id="a-Bj"></a>亦不移动？<a id="a-Bk"></a>颇有痛、<a id="a-Bl"></a>想、<a id="a-Bm"></a>行、<a id="a-Bn"></a>识，<a id="a-Bo"></a>恒在不变易耶？<a id="a-Bp"></a>久存于世，<a id="a-Bq"></a>亦不移动耶？<a id="a-Br"></a>”</p>
  <p id="aBs">世尊告曰：<a id="a-Bt"></a>“比丘，<a id="a-Bu"></a>无有此色，<a id="a-Bv"></a>恒在不变易，<a id="a-Bw"></a>久存于世者。<a id="a-Bx"></a>亦复无痛、<a id="a-By"></a>想、<a id="a-Bz"></a>行、<a id="a-C0"></a>识，<a id="a-C1"></a>恒在不变易，<a id="a-C2"></a>久存于世者。<a id="a-C3"></a>若复，<a id="a-C4"></a>比丘，<a id="a-C5"></a>当有此色，<a id="a-C6"></a>恒在不变易，<a id="a-C7"></a>久存于世者，<a id="a-C8"></a>则梵行之人，<a id="a-C9"></a>不可分别。<a id="a-CA"></a>若痛、<a id="a-CB"></a>想、<a id="a-CC"></a>行、<a id="a-CD"></a>识，<a id="a-CE"></a>久存于世，<a id="a-CF"></a>不变易者，<a id="a-CG"></a>梵行之人，<a id="a-CH"></a>不可分别。<a id="a-CI"></a>是故，<a id="a-CJ"></a>比丘，<a id="a-CK"></a>以色不可分别，<a id="a-CL"></a>不久存于世故。<a id="a-CM"></a>是故，<a id="a-CN"></a>梵行之人乃能分别，<a id="a-CO"></a>尽于苦本，<a id="a-CP"></a>亦无痛、<a id="a-CQ"></a>想、<a id="a-CR"></a>行、<a id="a-CS"></a>识，<a id="a-CT"></a>不久存于世。<a id="a-CU"></a>是故，<a id="a-CV"></a>梵行乃可分别，<a id="a-CW"></a>尽于苦本。<a id="a-CX"></a>”</p>
  <p id="aCY">尔时，<a id="a-CZ"></a>世尊取少许土，<a id="a-Ca"></a>著爪上，<a id="a-Cb"></a>语彼比丘曰：<a id="a-Cc"></a>“云何，<a id="a-Cd"></a>比丘，<a id="a-Ce"></a>见此爪上土不？<a id="a-Cf"></a>”</p>
  <p id="aCg">比丘对曰：<a id="a-Ch"></a>“唯然，<a id="a-Ci"></a>见已，<a id="a-Cj"></a>世尊。<a id="a-Ck"></a>”</p>
  <p id="aCl">佛告比丘：<a id="a-Cm"></a>“设当有尔许色恒在于世者，<a id="a-Cn"></a>则梵行之人不可分别，<a id="a-Co"></a>得尽苦际。<a id="a-Cp"></a>以是，<a id="a-Cq"></a>比丘，<a id="a-Cr"></a>以无尔许色在，<a id="a-Cs"></a>便得行梵行，<a id="a-Ct"></a>得尽苦本。<a id="a-Cu"></a>所以然者？<a id="a-Cv"></a>比丘当知：<a id="a-Cw"></a>我昔曾为大王，<a id="a-Cx"></a>领四天下，<a id="a-Cy"></a>以法治化，<a id="a-Cz"></a>统领人民，<a id="a-D0"></a>七宝具足。<a id="a-D1"></a>所谓七宝者：<a id="a-D2"></a>轮宝、<a id="a-D3"></a>象宝、<a id="a-D4"></a>马宝、<a id="a-D5"></a>珠宝、<a id="a-D6"></a>玉女宝、<a id="a-D7"></a>居士宝、<a id="a-D8"></a>典兵宝。</p>
  <p id="aD9">“比丘当知：<a id="a-DA"></a>我于尔时，<a id="a-DB"></a>作此转轮圣王，<a id="a-DC"></a>领四天下，<a id="a-DD"></a>有八万四千神象，<a id="a-DE"></a>象名菩呼。<a id="a-DF"></a>复有八万四千羽宝之车，<a id="a-DG"></a>或用师子皮覆，<a id="a-DH"></a>或用狼狗皮覆者，<a id="a-DI"></a>尽悬幢高盖。<a id="a-DJ"></a>复有八万四千高广之台，<a id="a-DK"></a>犹如天帝所居之处。<a id="a-DL"></a>复有八万四千讲堂，<a id="a-DM"></a>如法讲堂之比。<a id="a-DN"></a>复有八万四千玉女之众，<a id="a-DO"></a>像如天女。<a id="a-DP"></a>复有八万四千高广之座，<a id="a-DQ"></a>皆用金银七宝厕间。<a id="a-DR"></a>复有八万四千衣被服饰，<a id="a-DS"></a>皆是文绣柔软。<a id="a-DT"></a>复有八万四千饮食之具，<a id="a-DU"></a>味若干种。</p>
  <p id="aDV">“比丘当知：<a id="a-DW"></a>我尔时，<a id="a-DX"></a>乘一大象，<a id="a-DY"></a>色极白好，<a id="a-DZ"></a>口有六牙，<a id="a-Da"></a>金银校具，<a id="a-Db"></a>身能飞行，<a id="a-Dc"></a>亦能隐形，<a id="a-Dd"></a>或大、<a id="a-De"></a>或小，<a id="a-Df"></a>象名菩呼。<a id="a-Dg"></a>我尔时，<a id="a-Dh"></a>乘一神马，<a id="a-Di"></a>毛尾朱色，<a id="a-Dj"></a>行不身动，<a id="a-Dk"></a>金银校饰，<a id="a-Dl"></a>身能飞行，<a id="a-Dm"></a>亦能隐形，<a id="a-Dn"></a>或大、<a id="a-Do"></a>或小，<a id="a-Dp"></a>马名毛王。<a id="a-Dq"></a>我于尔时，<a id="a-Dr"></a>八万四千高广之台，<a id="a-Ds"></a>住一台中，<a id="a-Dt"></a>台名须尼摩，<a id="a-Du"></a>纯金所作。<a id="a-Dv"></a>尔时，<a id="a-Dw"></a>我在一讲堂中止宿，<a id="a-Dx"></a>讲堂名法说，<a id="a-Dy"></a>纯金所造。<a id="a-Dz"></a>我于尔时，<a id="a-E0"></a>乘一宝羽之车，<a id="a-E1"></a>车名最胜，<a id="a-E2"></a>纯金所造。<a id="a-E3"></a>我于尔时，<a id="a-E4"></a>将一玉女，<a id="a-E5"></a>左右使令，<a id="a-E6"></a>亦如姊妹。<a id="a-E7"></a>我于尔时，<a id="a-E8"></a>于八万四千高广之座，<a id="a-E9"></a>在一座上，<a id="a-EA"></a>金银、<a id="a-EB"></a>璎珞不可称计。<a id="a-EC"></a>我于尔时，<a id="a-ED"></a>著一妙服，<a id="a-EE"></a>像如天衣。<a id="a-EF"></a>所食之食，<a id="a-EG"></a>味如甘露。</p>
  <p id="aEH">“当于尔时，<a id="a-EI"></a>我作转轮圣王，<a id="a-EJ"></a>时八万四千神象朝朝来至，<a id="a-EK"></a>门外多有伤害，<a id="a-EL"></a>不可称计。<a id="a-EM"></a>我于尔时，<a id="a-EN"></a>便作是念：<a id="a-EO"></a>‘此八万四千神象朝朝来至，<a id="a-EP"></a>门外多有伤害，<a id="a-EQ"></a>不可称计。<a id="a-ER"></a>我今意中欲使分为二分，<a id="a-ES"></a>四万二千朝朝来贺。<a id="a-ET"></a>’尔时，<a id="a-EU"></a>比丘，<a id="a-EV"></a>我作是念：<a id="a-EW"></a>‘昔作何福？<a id="a-EX"></a>复作何德？<a id="a-EY"></a>今得此威力，<a id="a-EZ"></a>乃至于是。<a id="a-Ea"></a>’复作是念：<a id="a-Eb"></a>‘由三事因缘故，<a id="a-Ec"></a>使我获此福佑。<a id="a-Ed"></a>云何为三？<a id="a-Ee"></a>所谓惠施、<a id="a-Ef"></a>慈仁、<a id="a-Eg"></a>自守。<a id="a-Eh"></a>’</p>
  <p id="aEi">“比丘当观：<a id="a-Ej"></a>尔时诸行永灭无余，<a id="a-Ek"></a>尔时游于欲意无有厌足。<a id="a-El"></a>所谓厌足，<a id="a-Em"></a>于贤圣戒律乃为厌足。<a id="a-En"></a>云何，<a id="a-Eo"></a>比丘，<a id="a-Ep"></a>此色有常耶？<a id="a-Eq"></a>无常耶？<a id="a-Er"></a>”</p>
  <p id="aEs">比丘对曰：<a id="a-Et"></a>“无常也，<a id="a-Eu"></a>世尊。<a id="a-Ev"></a>”</p>
  <p id="aEw">“若复无常，<a id="a-Ex"></a>为变易法，<a id="a-Ey"></a>汝可得生此心‘此是我许，<a id="a-Ez"></a>我是彼所’乎？<a id="a-F0"></a>”</p>
  <p id="aF1">对曰：<a id="a-F2"></a>“不也，<a id="a-F3"></a>世尊。<a id="a-F4"></a>”</p>
  <p id="aF5">“痛、<a id="a-F6"></a>想、<a id="a-F7"></a>行、<a id="a-F8"></a>识是常也？<a id="a-F9"></a>是无常耶？<a id="a-FA"></a>”</p>
  <p id="aFB">比丘对曰：<a id="a-FC"></a>“无常也，<a id="a-FD"></a>世尊。<a id="a-FE"></a>”</p>
  <p id="aFF">“设使无常，<a id="a-FG"></a>为变易法，<a id="a-FH"></a>汝可得生此心‘此是我许，<a id="a-FI"></a>我是彼所’？<a id="a-FJ"></a>”</p>
  <p id="aFK">对曰：<a id="a-FL"></a>“不也，<a id="a-FM"></a>世尊。<a id="a-FN"></a>”</p>
  <p id="aFO">“是故，<a id="a-FP"></a>比丘，<a id="a-FQ"></a>诸所有色，<a id="a-FR"></a>过去、<a id="a-FS"></a>当来、<a id="a-FT"></a>今现在者，<a id="a-FU"></a>若大、<a id="a-FV"></a>若小，<a id="a-FW"></a>若好、<a id="a-FX"></a>若丑，<a id="a-FY"></a>若远、<a id="a-FZ"></a>若近，<a id="a-Fa"></a>此色亦非我所，<a id="a-Fb"></a>我亦非彼所，<a id="a-Fc"></a>此是智者之所觉也。<a id="a-Fd"></a>诸所有痛，<a id="a-Fe"></a>过去、<a id="a-Ff"></a>当来、<a id="a-Fg"></a>今现在，<a id="a-Fh"></a>若远、<a id="a-Fi"></a>若近，<a id="a-Fj"></a>此痛亦非我所，<a id="a-Fk"></a>我亦非彼所，<a id="a-Fl"></a>如是智者之所觉知。<a id="a-Fm"></a>比丘当作是观：<a id="a-Fn"></a>若声闻之人，<a id="a-Fo"></a>厌患于眼，<a id="a-Fp"></a>厌患于色，<a id="a-Fq"></a>厌患眼识，<a id="a-Fr"></a>若缘眼生苦乐，<a id="a-Fs"></a>亦复厌患；<a id="a-Ft"></a>亦厌患于耳，<a id="a-Fu"></a>厌于声，<a id="a-Fv"></a>厌于耳识，<a id="a-Fw"></a>若依耳识生苦乐者，<a id="a-Fx"></a>亦复厌患；<a id="a-Fy"></a>鼻、<a id="a-Fz"></a>舌、<a id="a-G0"></a>身、<a id="a-G1"></a>意法亦复厌患。<a id="a-G2"></a>若依意生苦乐者，<a id="a-G3"></a>亦复厌患；<a id="a-G4"></a>已厌患，<a id="a-G5"></a>便解脱；<a id="a-G6"></a>已解脱，<a id="a-G7"></a>便得解脱之智：<a id="a-G8"></a>生死已尽，<a id="a-G9"></a>梵行已立，<a id="a-GA"></a>所作已办，<a id="a-GB"></a>更不复受有，<a id="a-GC"></a>如实知之。<a id="a-GD"></a>”</p>
  <p id="aGE">尔时，<a id="a-GF"></a>彼比丘得世尊如是之教，<a id="a-GG"></a>在闲静之处，<a id="a-GH"></a>思惟自修，<a id="a-GI"></a>所以族姓子，<a id="a-GJ"></a>剃除须发，<a id="a-GK"></a>著三法衣，<a id="a-GL"></a>离家修无上梵行：<a id="a-GM"></a>生死已尽，<a id="a-GN"></a>梵行已立，<a id="a-GO"></a>所作已办，<a id="a-GP"></a>更不复受有，<a id="a-GQ"></a>如实知之。<a id="a-GR"></a>是彼比丘便成阿罗汉。</p>
  <p id="aGS">尔时，<a id="a-GT"></a>彼比丘闻佛所说，<a id="a-GU"></a>欢喜奉行。</p>
  <p id="aGV">闻如是：<a id="a-GW"></a>一时，<a id="a-GX"></a>佛在摩竭国道场树下，<a id="a-GY"></a>初始得佛。</p>
  <p id="aGZ">尔时，<a id="a-Ga"></a>世尊便作是念：<a id="a-Gb"></a>“我今以得此甚深之法，<a id="a-Gc"></a>难解、<a id="a-Gd"></a>难了、<a id="a-Ge"></a>难晓、<a id="a-Gf"></a>难知，<a id="a-Gg"></a>极微极妙，<a id="a-Gh"></a>智所觉知。<a id="a-Gi"></a>我今当先与谁说法，<a id="a-Gj"></a>使解吾法者是谁？<a id="a-Gk"></a>”尔时，<a id="a-Gl"></a>世尊便作是念：<a id="a-Gm"></a>“罗勒迦蓝诸根纯熟，<a id="a-Gn"></a>应先得度，<a id="a-Go"></a>又且待我有法。<a id="a-Gp"></a>”作此念已，<a id="a-Gq"></a>虚空中有天白世尊曰：<a id="a-Gr"></a>“罗勒迦蓝死已七日。<a id="a-Gs"></a>”是时，<a id="a-Gt"></a>世尊复作念曰：<a id="a-Gu"></a>“何其苦哉！<a id="a-Gv"></a>不闻吾法，<a id="a-Gw"></a>而取命终！<a id="a-Gx"></a>设当闻吾法者，<a id="a-Gy"></a>即得解脱。<a id="a-Gz"></a>”</p>
  <p id="aH0">是时，<a id="a-H1"></a>世尊复作是念：<a id="a-H2"></a>“我今先与谁说法，<a id="a-H3"></a>使得解脱？<a id="a-H4"></a>今郁头蓝弗先应得度，<a id="a-H5"></a>当与说之；<a id="a-H6"></a>闻吾法已，<a id="a-H7"></a>先得解脱。<a id="a-H8"></a>”世尊作是念，<a id="a-H9"></a>虚空中有天语言：<a id="a-HA"></a>“昨日夜半，<a id="a-HB"></a>以取命终。<a id="a-HC"></a>”是时，<a id="a-HD"></a>世尊便作是念：<a id="a-HE"></a>“郁头蓝弗何其苦哉！<a id="a-HF"></a>不闻吾法，<a id="a-HG"></a>而取命过！<a id="a-HH"></a>设得闻吾法者，<a id="a-HI"></a>即得解脱。<a id="a-HJ"></a>”</p>
  <p id="aHK">尔时，<a id="a-HL"></a>世尊复作是念：<a id="a-HM"></a>“谁先闻法而得解脱？<a id="a-HN"></a>”是时，<a id="a-HO"></a>世尊重更思惟：<a id="a-HP"></a>“五比丘多所饶益，<a id="a-HQ"></a>我初生时，<a id="a-HR"></a>追随吾后。<a id="a-HS"></a>”是时，<a id="a-HT"></a>世尊复作是念：<a id="a-HU"></a>“今五比丘竟为所在？<a id="a-HV"></a>”即以天眼观五比丘，<a id="a-HW"></a>乃在波罗柰仙人鹿园所止之处。<a id="a-HX"></a>“我今当往先与五比丘说法，<a id="a-HY"></a>闻吾法已，<a id="a-HZ"></a>当得解脱。<a id="a-Ha"></a>”</p>
  <p id="aHb">尔时，<a id="a-Hc"></a>世尊七日之中熟视道树，<a id="a-Hd"></a>目未曾眴。<a id="a-He"></a>尔时，<a id="a-Hf"></a>世尊便说此偈：</p>
  <p id="aHg">“我今此坐处，<a id="a-Hh"></a>经历生死苦，</p>
  <p id="aHi">执御智慧斧，<a id="a-Hj"></a>永断根元栽。</p>
  <p id="aHk">天王来至此，<a id="a-Hl"></a>及诸魔怨属，</p>
  <p id="aHm">复以方便降，<a id="a-Hn"></a>令著解脱冠。</p>
  <p id="aHo">今于此树下，<a id="a-Hp"></a>坐于金刚床，</p>
  <p id="aHq">以获一切智，<a id="a-Hr"></a>逮无所碍慧。</p>
  <p id="aHs">我坐此树下，<a id="a-Ht"></a>见生死之苦，</p>
  <p id="aHu">已却死元本，<a id="a-Hv"></a>老病永无余。<a id="a-Hw"></a>”</p>
  <p id="aHx">尔时，<a id="a-Hy"></a>世尊说此偈已，<a id="a-Hz"></a>便从座起而去，<a id="a-I0"></a>欲向波罗柰国。</p>
  <p id="aI1">是时，<a id="a-I2"></a>优毗伽梵志遥见世尊光色炳然，<a id="a-I3"></a>翳日月明，<a id="a-I4"></a>见已，<a id="a-I5"></a>白世尊曰：<a id="a-I6"></a>“瞿昙师主，<a id="a-I7"></a>今为所在？<a id="a-I8"></a>为依何人出家学道？<a id="a-I9"></a>恒喜说何法教？<a id="a-IA"></a>为从何来？<a id="a-IB"></a>为欲所至？<a id="a-IC"></a>”</p>
  <p id="aID">尔时，<a id="a-IE"></a>世尊向彼梵志，<a id="a-IF"></a>而说此偈：</p>
  <p id="aIG">“我成阿罗汉，<a id="a-IH"></a>世间最无比，</p>
  <p id="aII">天及世间人，<a id="a-IJ"></a>我今最为上。</p>
  <p id="aIK">我亦无师保，<a id="a-IL"></a>亦复无与等，</p>
  <p id="aIM">独尊无过者，<a id="a-IN"></a>冷而无复温。</p>
  <p id="aIO">今当转法轮，<a id="a-IP"></a>往诣加尸邦，</p>
  <p id="aIQ">今以甘露药，<a id="a-IR"></a>开彼盲冥者。</p>
  <p id="aIS">波罗柰国界，<a id="a-IT"></a>加尸国王土，</p>
  <p id="aIU">五比丘住处，<a id="a-IV"></a>欲说微妙法。</p>
  <p id="aIW">使彼早成道，<a id="a-IX"></a>及得漏尽通，</p>
  <p id="aIY">以除恶法元，<a id="a-IZ"></a>是故最为胜。<a id="a-Ia"></a>”</p>
  <p id="aIb">时，<a id="a-Ic"></a>彼梵志叹吒，<a id="a-Id"></a>俨头叉手，<a id="a-Ie"></a>弹指含笑，<a id="a-If"></a>引道而去。<a id="a-Ig"></a>时，<a id="a-Ih"></a>世尊往诣波罗柰。</p>
  <p id="aIi">是时，<a id="a-Ij"></a>五比丘遥见世尊来；<a id="a-Ik"></a>见已，<a id="a-Il"></a>各共论议：<a id="a-Im"></a>“此是沙门瞿昙从远而来，<a id="a-In"></a>情性错乱，<a id="a-Io"></a>心不专精。<a id="a-Ip"></a>我等勿复共语，<a id="a-Iq"></a>亦莫起迎，<a id="a-Ir"></a>亦莫请坐。<a id="a-Is"></a>”</p>
  <p id="aIt">尔时，<a id="a-Iu"></a>五人便说此偈：</p>
  <p id="aIv">“此人不应敬，<a id="a-Iw"></a>亦莫共亲视，</p>
  <p id="aIx">勿复称善来，<a id="a-Iy"></a>亦莫请使坐。<a id="a-Iz"></a>”</p>
  <p id="aJ0">尔时，<a id="a-J1"></a>五人说此偈已，<a id="a-J2"></a>皆共默然。<a id="a-J3"></a>尔时，<a id="a-J4"></a>世尊至五比丘所，<a id="a-J5"></a>渐渐欲至。<a id="a-J6"></a>时，<a id="a-J7"></a>五比丘渐起来迎，<a id="a-J8"></a>或与敷座者，<a id="a-J9"></a>或与取水者。<a id="a-JA"></a>尔时，<a id="a-JB"></a>世尊即前就坐，<a id="a-JC"></a>作是思惟：<a id="a-JD"></a>“此是愚痴之人，<a id="a-JE"></a>竟不能全其本限。<a id="a-JF"></a>”尔时，<a id="a-JG"></a>五比丘称世尊为卿。</p>
  <p id="aJH">是时，<a id="a-JI"></a>世尊告五比丘曰：<a id="a-JJ"></a>“汝等莫卿无上至真、<a id="a-JK"></a>等正觉。<a id="a-JL"></a>所以然者？<a id="a-JM"></a>我今已成无上至真、<a id="a-JN"></a>等正觉，<a id="a-JO"></a>已获甘露善。<a id="a-JP"></a>自专念听吾法语。<a id="a-JQ"></a>”</p>
  <p id="aJR">尔时，<a id="a-JS"></a>五比丘白世尊曰：<a id="a-JT"></a>“瞿昙，<a id="a-JU"></a>本苦行时，<a id="a-JV"></a>尚不能得上人之法，<a id="a-JW"></a>况复今日意情错乱，<a id="a-JX"></a>言得道乎？<a id="a-JY"></a>”</p>
  <p id="aJZ">世尊告曰：<a id="a-Ja"></a>“云何，<a id="a-Jb"></a>五人，<a id="a-Jc"></a>汝等曾闻吾妄语乎？<a id="a-Jd"></a>”</p>
  <p id="aJe">五比丘曰：<a id="a-Jf"></a>“不也，<a id="a-Jg"></a>瞿昙。<a id="a-Jh"></a>”</p>
  <p id="aJi">世尊告曰：<a id="a-Jj"></a>“如来、<a id="a-Jk"></a>等正觉已得甘露，<a id="a-Jl"></a>汝等悉共专心，<a id="a-Jm"></a>听吾说法。<a id="a-Jn"></a>”是时，<a id="a-Jo"></a>世尊便复作是念：<a id="a-Jp"></a>“我今堪任降此五人。<a id="a-Jq"></a>”</p>
  <p id="aJr">是时，<a id="a-Js"></a>世尊告五比丘：<a id="a-Jt"></a>“汝等当知：<a id="a-Ju"></a>有此四谛。<a id="a-Jv"></a>云何为四？<a id="a-Jw"></a>苦谛、<a id="a-Jx"></a>苦集谛、<a id="a-Jy"></a>苦尽谛、<a id="a-Jz"></a>苦出要谛。<a id="a-K0"></a>彼云何名为苦谛？<a id="a-K1"></a>所谓生苦、<a id="a-K2"></a>老苦、<a id="a-K3"></a>病苦、<a id="a-K4"></a>死苦、<a id="a-K5"></a>忧悲恼苦，<a id="a-K6"></a>愁忧苦痛，<a id="a-K7"></a>不可称记。<a id="a-K8"></a>怨憎会苦、<a id="a-K9"></a>恩爱别苦、<a id="a-KA"></a>所欲不得，<a id="a-KB"></a>亦复是苦。<a id="a-KC"></a>取要言之，<a id="a-KD"></a>五盛阴苦，<a id="a-KE"></a>是谓苦谛。</p>
  <p id="aKF">“云何苦集谛？<a id="a-KG"></a>所谓受爱之分，<a id="a-KH"></a>集之不倦，<a id="a-KI"></a>意常贪著，<a id="a-KJ"></a>是谓苦集谛。</p>
  <p id="aKK">“彼云何苦尽谛？<a id="a-KL"></a>能使彼爱灭尽无余，<a id="a-KM"></a>亦不更生，<a id="a-KN"></a>是谓苦尽谛。</p>
  <p id="aKO">“彼云何名为苦出要谛？<a id="a-KP"></a>所谓贤圣八品道，<a id="a-KQ"></a>所谓等见、<a id="a-KR"></a>等治、<a id="a-KS"></a>等语、<a id="a-KT"></a>等业、<a id="a-KU"></a>等命、<a id="a-KV"></a>等方便、<a id="a-KW"></a>等念、<a id="a-KX"></a>等定。<a id="a-KY"></a>是谓名为四谛之法。</p>
  <p id="aKZ">“然复，<a id="a-Ka"></a>五比丘，<a id="a-Kb"></a>此四谛之法，<a id="a-Kc"></a>苦谛者，<a id="a-Kd"></a>本未闻法，<a id="a-Ke"></a>眼生、<a id="a-Kf"></a>智生、<a id="a-Kg"></a>明生、<a id="a-Kh"></a>觉生、<a id="a-Ki"></a>光生、<a id="a-Kj"></a>慧生。<a id="a-Kk"></a>复次，<a id="a-Kl"></a>苦谛者，<a id="a-Km"></a>实、<a id="a-Kn"></a>定，<a id="a-Ko"></a>不虚不妄，<a id="a-Kp"></a>终不有异；<a id="a-Kq"></a>世尊之所说，<a id="a-Kr"></a>故名为苦谛。<a id="a-Ks"></a>苦集谛者，<a id="a-Kt"></a>本未闻法，<a id="a-Ku"></a>眼生、<a id="a-Kv"></a>智生、<a id="a-Kw"></a>明生、<a id="a-Kx"></a>觉生、<a id="a-Ky"></a>光生、<a id="a-Kz"></a>慧生。<a id="a-L0"></a>复次，<a id="a-L1"></a>苦集谛者，<a id="a-L2"></a>实、<a id="a-L3"></a>定，<a id="a-L4"></a>不虚不妄，<a id="a-L5"></a>终不有异；<a id="a-L6"></a>世尊之所说，<a id="a-L7"></a>故名为苦集谛。<a id="a-L8"></a>苦尽谛者，<a id="a-L9"></a>本未闻法，<a id="a-LA"></a>眼生、<a id="a-LB"></a>智生、<a id="a-LC"></a>明生、<a id="a-LD"></a>觉生、<a id="a-LE"></a>慧生、<a id="a-LF"></a>光生。<a id="a-LG"></a>复次，<a id="a-LH"></a>苦尽谛者，<a id="a-LI"></a>实、<a id="a-LJ"></a>定，<a id="a-LK"></a>不虚不妄，<a id="a-LL"></a>终不有异；<a id="a-LM"></a>世尊之所说，<a id="a-LN"></a>故名为苦尽谛。<a id="a-LO"></a>苦出要谛者，<a id="a-LP"></a>本未闻法，<a id="a-LQ"></a>眼生、<a id="a-LR"></a>智生、<a id="a-LS"></a>明生、<a id="a-LT"></a>觉生、<a id="a-LU"></a>光生、<a id="a-LV"></a>慧生。<a id="a-LW"></a>复次，<a id="a-LX"></a>苦出要谛者，<a id="a-LY"></a>实、<a id="a-LZ"></a>定、<a id="a-La"></a>不虚不妄，<a id="a-Lb"></a>终不有异；<a id="a-Lc"></a>世尊之所说，<a id="a-Ld"></a>故名为苦出要谛。</p>
  <p id="aLe">“五比丘当知：<a id="a-Lf"></a>此四谛者，<a id="a-Lg"></a>三转十二行，<a id="a-Lh"></a>如实不知者，<a id="a-Li"></a>则不成无上正真、<a id="a-Lj"></a>等正觉。<a id="a-Lk"></a>以我分别此四谛三转十二行，<a id="a-Ll"></a>如实知之，<a id="a-Lm"></a>是故成无上至真、<a id="a-Ln"></a>等正觉。<a id="a-Lo"></a>”</p>
  <p id="aLp">尔时，<a id="a-Lq"></a>说此法时，<a id="a-Lr"></a>阿若拘邻诸尘垢尽，<a id="a-Ls"></a>得法眼净。</p>
  <p id="aLt">是时，<a id="a-Lu"></a>世尊告拘邻曰：<a id="a-Lv"></a>“汝今已逮法、<a id="a-Lw"></a>得法？<a id="a-Lx"></a>”</p>
  <p id="aLy">拘邻报曰：<a id="a-Lz"></a>“如是，<a id="a-M0"></a>世尊，<a id="a-M1"></a>已得法、<a id="a-M2"></a>逮法。<a id="a-M3"></a>”</p>
  <p id="aM4">是时，<a id="a-M5"></a>地神闻此语已，<a id="a-M6"></a>作是唱：<a id="a-M7"></a>“今如来在波罗柰国转法轮。<a id="a-M8"></a>诸天、<a id="a-M9"></a>世人、<a id="a-MA"></a>魔若魔天、<a id="a-MB"></a>人及非人所不能转者，<a id="a-MC"></a>今日如来转此法轮，<a id="a-MD"></a>阿若拘邻已得甘露之法。<a id="a-ME"></a>”</p>
  <p id="aMF">是时，<a id="a-MG"></a>四天王从地神闻唱令声，<a id="a-MH"></a>复传告曰：<a id="a-MI"></a>“阿若拘邻以得甘露之法。<a id="a-MJ"></a>”</p>
  <p id="aMK">是时，<a id="a-ML"></a>三十三天复从四天王闻，<a id="a-MM"></a>艳天从三十三天闻，<a id="a-MN"></a>乃至兜术天展转闻声，<a id="a-MO"></a>乃至梵天亦复闻声：<a id="a-MP"></a>“如来在波罗柰转法轮，<a id="a-MQ"></a>诸天、<a id="a-MR"></a>世人、<a id="a-MS"></a>魔若魔天、<a id="a-MT"></a>人及非人所不转者，<a id="a-MU"></a>今日如来转此法轮。<a id="a-MV"></a>”尔时，<a id="a-MW"></a>便名为阿若拘邻。</p>
  <p id="aMX">尔时，<a id="a-MY"></a>世尊告五比丘：<a id="a-MZ"></a>“汝等二人住受教诲，<a id="a-Ma"></a>三人乞食；<a id="a-Mb"></a>三人所得食者，<a id="a-Mc"></a>六人当共食之。<a id="a-Md"></a>三人住受教诲，<a id="a-Me"></a>二人往乞食；<a id="a-Mf"></a>二人所得食者，<a id="a-Mg"></a>六人当取食之。<a id="a-Mh"></a>”尔时教诲，<a id="a-Mi"></a>此时成无生涅槃法，<a id="a-Mj"></a>亦成无生、<a id="a-Mk"></a>无病、<a id="a-Ml"></a>无老、<a id="a-Mm"></a>无死。<a id="a-Mn"></a>是时，<a id="a-Mo"></a>五比丘尽成阿罗汉。<a id="a-Mp"></a>是时，<a id="a-Mq"></a>三千大千刹土有五阿罗汉，<a id="a-Mr"></a>佛为第六。</p>
  <p id="aMs">尔时，<a id="a-Mt"></a>世尊告五比丘：<a id="a-Mu"></a>“汝等尽共人间乞食，<a id="a-Mv"></a>慎莫独行。<a id="a-Mw"></a>然复众生之类，<a id="a-Mx"></a>诸根纯熟，<a id="a-My"></a>应得度者，<a id="a-Mz"></a>我今当往优留毗村聚，<a id="a-N0"></a>在彼说法。<a id="a-N1"></a>”</p>
  <p id="aN2">尔时，<a id="a-N3"></a>世尊便往至优留毗村聚所。<a id="a-N4"></a>尔时，<a id="a-N5"></a>尼连河侧有迦葉在彼止住，<a id="a-N6"></a>知天文、<a id="a-N7"></a>地理，<a id="a-N8"></a>靡不贯博，<a id="a-N9"></a>算数树叶皆悉了知，<a id="a-NA"></a>将五百弟子，<a id="a-NB"></a>日日教化。<a id="a-NC"></a>去迦葉不远有石室，<a id="a-ND"></a>于石室中，<a id="a-NE"></a>有毒龙在彼止住。</p>
  <p id="aNF">尔时，<a id="a-NG"></a>世尊至迦葉所，<a id="a-NH"></a>到已，<a id="a-NI"></a>语迦葉言：<a id="a-NJ"></a>“吾欲寄在石室中一宿；<a id="a-NK"></a>若见听者，<a id="a-NL"></a>当往止住。<a id="a-NM"></a>”</p>
  <p id="aNN">迦葉报曰：<a id="a-NO"></a>“我不爱惜，<a id="a-NP"></a>但彼有毒龙，<a id="a-NQ"></a>恐相伤害耳！<a id="a-NR"></a>”</p>
  <p id="aNS">世尊告曰：<a id="a-NT"></a>“迦葉，<a id="a-NU"></a>无苦，<a id="a-NV"></a>龙不害吾；<a id="a-NW"></a>但见听许，<a id="a-NX"></a>止住一宿。<a id="a-NY"></a>”</p>
  <p id="aNZ">迦葉报曰：<a id="a-Na"></a>“若欲住者，<a id="a-Nb"></a>随意往住！<a id="a-Nc"></a>”</p>
  <p id="aNd">尔时，<a id="a-Ne"></a>世尊即往石室，<a id="a-Nf"></a>敷座而宿，<a id="a-Ng"></a>结跏趺坐，<a id="a-Nh"></a>正身正意，<a id="a-Ni"></a>系念在前。<a id="a-Nj"></a>是时，<a id="a-Nk"></a>毒龙见世尊坐，<a id="a-Nl"></a>便吐火毒。<a id="a-Nm"></a>尔时，<a id="a-Nn"></a>世尊入慈三昧，<a id="a-No"></a>从慈三昧起，<a id="a-Np"></a>入焰光三昧。<a id="a-Nq"></a>尔时，<a id="a-Nr"></a>龙火、<a id="a-Ns"></a>佛光一时俱作。</p>
  <p id="aNt">尔时，<a id="a-Nu"></a>迦葉夜起，<a id="a-Nv"></a>瞻视星宿，<a id="a-Nw"></a>见石室中，<a id="a-Nx"></a>有大火光；<a id="a-Ny"></a>见已，<a id="a-Nz"></a>便告弟子曰：<a id="a-O0"></a>“此瞿昙沙门容貌端正，<a id="a-O1"></a>今为龙所害，<a id="a-O2"></a>甚可怜愍！<a id="a-O3"></a>我先亦有此言：<a id="a-O4"></a>‘彼有恶龙，<a id="a-O5"></a>不可止宿。<a id="a-O6"></a>’”</p>
  <p id="aO7">是时，<a id="a-O8"></a>迦葉告五百弟子：<a id="a-O9"></a>“汝持水瓶，<a id="a-OA"></a>及舆高梯，<a id="a-OB"></a>往救彼火，<a id="a-OC"></a>使彼沙门得济此难！<a id="a-OD"></a>”</p>
  <p id="aOE">尔时，<a id="a-OF"></a>迦葉将五百弟子，<a id="a-OG"></a>往诣石室，<a id="a-OH"></a>而救此火；<a id="a-OI"></a>或持水洒者，<a id="a-OJ"></a>或施梯者，<a id="a-OK"></a>而不能使火时灭，<a id="a-OL"></a>皆是如来威神所致。<a id="a-OM"></a>尔时，<a id="a-ON"></a>世尊入慈三昧，<a id="a-OO"></a>渐使彼龙无复瞋恚。<a id="a-OP"></a>时，<a id="a-OQ"></a>彼恶龙心怀恐怖，<a id="a-OR"></a>东西驰走，<a id="a-OS"></a>欲得出石室，<a id="a-OT"></a>然不能得出石室。<a id="a-OU"></a>是时，<a id="a-OV"></a>彼恶龙来向如来，<a id="a-OW"></a>入世尊钵中住。</p>
  <p id="aOX">是时，<a id="a-OY"></a>世尊以右手摩恶龙身，<a id="a-OZ"></a>便说此偈：</p>
  <p id="aOa">“龙出甚为难，<a id="a-Ob"></a>龙与龙共集，</p>
  <p id="aOc">龙勿起害心，<a id="a-Od"></a>龙出甚为难。</p>
  <p id="aOe">过去恒沙数，<a id="a-Of"></a>诸佛般涅槃，</p>
  <p id="aOg">汝竟不遭遇，<a id="a-Oh"></a>皆由瞋恚火。</p>
  <p id="aOi">善心向如来，<a id="a-Oj"></a>速舍此恚毒，</p>
  <p id="aOk">已除瞋恚毒，<a id="a-Ol"></a>便得生天上。<a id="a-Om"></a>”</p>
 </body>
</html>