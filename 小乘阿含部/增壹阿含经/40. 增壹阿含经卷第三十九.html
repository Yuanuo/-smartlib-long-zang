<!doctype html>
<html id="z3IBUBcYB" data-ver="1219">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第三十九</h1>
  <h2 id="a2">马血天子品第四十三之二</h2>
  <p id="a3">“是时，<a id="a-4"></a>弊魔波旬瞋恚炽盛，<a id="a-5"></a>即告师子大将曰：<a id="a-6"></a>‘速集四部之众，<a id="a-7"></a>欲往攻伐沙门。<a id="a-8"></a>又当观察为有何力势，<a id="a-9"></a>堪任与我共战斗耶？<a id="a-A"></a>’我尔时复更思惟：<a id="a-B"></a>‘与凡人交战犹不默然，<a id="a-C"></a>何况欲界豪贵者乎？<a id="a-D"></a>要当与彼少多争竞。<a id="a-E"></a>’时我，<a id="a-F"></a>比丘，<a id="a-G"></a>著仁慈之铠，<a id="a-H"></a>手执三昧之弓、<a id="a-I"></a>智慧之箭，<a id="a-J"></a>俟彼大众。<a id="a-K"></a>是时，<a id="a-L"></a>弊魔、<a id="a-M"></a>大将、<a id="a-N"></a>兵众十八亿数，<a id="a-O"></a>颜貌各异，<a id="a-P"></a>猿猴、<a id="a-Q"></a>师子来至我所。</p>
  <p id="aR">“尔时，<a id="a-S"></a>罗刹之众，<a id="a-T"></a>或一身若干头；<a id="a-U"></a>或有数十身而共一头；<a id="a-V"></a>或两肩有三颈，<a id="a-W"></a>当心有口；<a id="a-X"></a>或有一手；<a id="a-Y"></a>或有两手者；<a id="a-Z"></a>或复四手；<a id="a-a"></a>或两手擎头，<a id="a-b"></a>口衔死蛇；<a id="a-c"></a>或头上火燃，<a id="a-d"></a>口出火光；<a id="a-e"></a>或两手擘口，<a id="a-f"></a>欲前啖之；<a id="a-g"></a>或披腹相向，<a id="a-h"></a>手执刀剑，<a id="a-i"></a>担持戈矛；<a id="a-j"></a>或执舂杵；<a id="a-k"></a>或担山、<a id="a-l"></a>负石、<a id="a-m"></a>担持大树者；<a id="a-n"></a>或两脚在上，<a id="a-o"></a>头在下；<a id="a-p"></a>或乘象、<a id="a-q"></a>师子、<a id="a-r"></a>虎、<a id="a-s"></a>狼、<a id="a-t"></a>毒虫；<a id="a-u"></a>或步来者；<a id="a-v"></a>或空中飞。<a id="a-w"></a>是时，<a id="a-x"></a>弊魔将尔许之众，<a id="a-y"></a>围绕道树。</p>
  <p id="az">“时，<a id="a-10"></a>魔波旬在我左侧而语我曰：<a id="a-11"></a>‘沙门速起。<a id="a-12"></a>’时我，<a id="a-13"></a>比丘，<a id="a-14"></a>默然不对，<a id="a-15"></a>如是再三。<a id="a-16"></a>魔语我曰：<a id="a-17"></a>‘沙门畏我不乎？<a id="a-18"></a>’我告之曰：<a id="a-19"></a>‘我今执心无所畏惧。<a id="a-1A"></a>’时波旬曰：<a id="a-1B"></a>‘沙门，<a id="a-1C"></a>颇见我四部之众耶？<a id="a-1D"></a>然汝一己，<a id="a-1E"></a>无有器杖兵刃，<a id="a-1F"></a>秃头露形，<a id="a-1G"></a>著此三衣，<a id="a-1H"></a>复言吾无所畏？<a id="a-1I"></a>’</p>
  <p id="a1J">“尔时，<a id="a-1K"></a>我向波旬，<a id="a-1L"></a>便说此偈：</p>
  <p id="a1M">“‘仁铠三昧弓，<a id="a-1N"></a>手执智慧箭，</p>
  <p id="a1O">福业为兵众，<a id="a-1P"></a>今当坏汝军。<a id="a-1Q"></a>’</p>
  <p id="a1R">“时，<a id="a-1S"></a>魔波旬复语我曰：<a id="a-1T"></a>‘我于沙门多所饶益。<a id="a-1U"></a>设不从我语者，<a id="a-1V"></a>正尔取汝，<a id="a-1W"></a>灰灭其形。<a id="a-1X"></a>又复沙门，<a id="a-1Y"></a>颜貌端正，<a id="a-1Z"></a>年壮可美，<a id="a-1a"></a>出处刹利转轮王种，<a id="a-1b"></a>速起此处，<a id="a-1c"></a>习于五乐，<a id="a-1d"></a>我当将和使汝得作转轮圣王。<a id="a-1e"></a>’时，<a id="a-1f"></a>我复报波旬曰：<a id="a-1g"></a>‘汝所说者，<a id="a-1h"></a>无常变易，<a id="a-1i"></a>不得久住，<a id="a-1j"></a>亦当舍离，<a id="a-1k"></a>非吾所贪。<a id="a-1l"></a>’时，<a id="a-1m"></a>弊魔波旬复语我曰：<a id="a-1n"></a>‘沙门，<a id="a-1o"></a>今日为何所求？<a id="a-1p"></a>志何愿物？<a id="a-1q"></a>’时我报曰：<a id="a-1r"></a>‘吾所愿者：<a id="a-1s"></a>无忧畏处，<a id="a-1t"></a>安隐恬泊，<a id="a-1u"></a>涅槃城中；<a id="a-1v"></a>使此众生流浪生死，<a id="a-1w"></a>沉翳苦恼者，<a id="a-1x"></a>导引正路。<a id="a-1y"></a>’</p>
  <p id="a1z">“魔报我曰：<a id="a-20"></a>‘设今沙门不速起乎坐者，<a id="a-21"></a>当执汝脚，<a id="a-22"></a>掷著海表。<a id="a-23"></a>’时，<a id="a-24"></a>我报波旬曰：<a id="a-25"></a>‘我自观察天上、<a id="a-26"></a>人中，<a id="a-27"></a>魔若魔天、<a id="a-28"></a>人若非人，<a id="a-29"></a>及汝四部之众，<a id="a-2A"></a>不能使吾一毛动。<a id="a-2B"></a>’魔报我曰：<a id="a-2C"></a>‘沙门，<a id="a-2D"></a>今日欲与吾战乎？<a id="a-2E"></a>’我报之曰：<a id="a-2F"></a>‘思得交战。<a id="a-2G"></a>’魔报我曰：<a id="a-2H"></a>‘汝怨是谁？<a id="a-2I"></a>’我复报曰：<a id="a-2J"></a>‘骄慢者是，<a id="a-2K"></a>增上慢、<a id="a-2L"></a>自慢、<a id="a-2M"></a>邪慢、<a id="a-2N"></a>慢中慢、<a id="a-2O"></a>增上慢。<a id="a-2P"></a>’魔语我曰：<a id="a-2Q"></a>‘汝以何义灭此诸慢？<a id="a-2R"></a>’时我报曰：<a id="a-2S"></a>‘波旬当知：<a id="a-2T"></a>有慈三味、<a id="a-2U"></a>悲三昧、<a id="a-2V"></a>喜三昧、<a id="a-2W"></a>护三昧、<a id="a-2X"></a>空三味、<a id="a-2Y"></a>无愿三昧、<a id="a-2Z"></a>无相三味。<a id="a-2a"></a>由慈三昧，<a id="a-2b"></a>办悲三昧；<a id="a-2c"></a>缘悲三昧，<a id="a-2d"></a>得喜三昧；<a id="a-2e"></a>缘喜三昧，<a id="a-2f"></a>得护三昧。<a id="a-2g"></a>由空三昧，<a id="a-2h"></a>得无愿三味；<a id="a-2i"></a>因无愿三昧，<a id="a-2j"></a>得无相三昧。<a id="a-2k"></a>以此三三昧之力，<a id="a-2l"></a>与汝共战。<a id="a-2m"></a>行尽则苦尽，<a id="a-2n"></a>苦尽则结尽，<a id="a-2o"></a>结尽则至涅槃。<a id="a-2p"></a>’</p>
  <p id="a2q">“魔语我曰：<a id="a-2r"></a>‘沙门，<a id="a-2s"></a>颇以法灭法乎？<a id="a-2t"></a>’时我报曰：<a id="a-2u"></a>‘可以法灭法。<a id="a-2v"></a>’魔问我言：<a id="a-2w"></a>‘云何以法灭法？<a id="a-2x"></a>’时我告曰：<a id="a-2y"></a>‘以正见灭邪见，<a id="a-2z"></a>以邪见灭正见；<a id="a-30"></a>正治灭邪治，<a id="a-31"></a>邪治灭正治；<a id="a-32"></a>正语灭邪语，<a id="a-33"></a>邪语灭正语；<a id="a-34"></a>正业灭邪业，<a id="a-35"></a>邪业灭正业；<a id="a-36"></a>正命灭邪命，<a id="a-37"></a>邪命灭正命；<a id="a-38"></a>正方便灭邪方便，<a id="a-39"></a>邪方便灭正方便；<a id="a-3A"></a>正念灭邪念，<a id="a-3B"></a>邪念灭正念；<a id="a-3C"></a>正定灭邪定，<a id="a-3D"></a>邪定灭正定。<a id="a-3E"></a>’魔语我曰：<a id="a-3F"></a>‘沙门，<a id="a-3G"></a>今日虽有斯语，<a id="a-3H"></a>此处难克也。<a id="a-3I"></a>汝今速起，<a id="a-3J"></a>无令吾掷著海表。<a id="a-3K"></a>’</p>
  <p id="a3L">“时，<a id="a-3M"></a>我复语波旬曰：<a id="a-3N"></a>‘汝作福，<a id="a-3O"></a>唯有一施，<a id="a-3P"></a>今得作欲界魔王。<a id="a-3Q"></a>我昔所造功德，<a id="a-3R"></a>无能称计。<a id="a-3S"></a>汝今所说，<a id="a-3T"></a>方言甚难耶！<a id="a-3U"></a>’波旬报曰：<a id="a-3V"></a>‘今我作福，<a id="a-3W"></a>汝今证知；<a id="a-3X"></a>汝自称说造无数福，<a id="a-3Y"></a>谁为证知？<a id="a-3Z"></a>’时我，<a id="a-3a"></a>比丘，<a id="a-3b"></a>即伸右手，<a id="a-3c"></a>以指案地，<a id="a-3d"></a>语波旬：<a id="a-3e"></a>‘我所造功德，<a id="a-3f"></a>地证知之。<a id="a-3g"></a>’我当说此语，<a id="a-3h"></a>是时地神从地涌出，<a id="a-3i"></a>叉手白言：<a id="a-3j"></a>‘世尊，<a id="a-3k"></a>我当证知。<a id="a-3l"></a>’地神语适讫，<a id="a-3m"></a>时魔波旬愁忧苦恼，<a id="a-3n"></a>即退不现。</p>
  <p id="a3o">“比丘，<a id="a-3p"></a>当以此方便知之：<a id="a-3q"></a>法犹尚灭，<a id="a-3r"></a>何况非法！<a id="a-3s"></a>我长夜与汝说一觉喻经，<a id="a-3t"></a>不录其文，<a id="a-3u"></a>况解其义？<a id="a-3v"></a>所以然者？<a id="a-3w"></a>此法玄邃，<a id="a-3x"></a>声闻、<a id="a-3y"></a>辟支佛所修此法者，<a id="a-3z"></a>获大功德，<a id="a-40"></a>得甘露无为之处。<a id="a-41"></a>彼云何名为乘筏之喻？<a id="a-42"></a>所谓依慢灭慢，<a id="a-43"></a>慢已灭尽，<a id="a-44"></a>无复诸恼乱想之念。<a id="a-45"></a>犹如野狸之皮极修治之，<a id="a-46"></a>以手拳加之，<a id="a-47"></a>亦无声响，<a id="a-48"></a>无坚硬处；<a id="a-49"></a>此亦如是，<a id="a-4A"></a>若比丘慢尽都无增减。<a id="a-4B"></a>是故，<a id="a-4C"></a>我今告汝等曰：<a id="a-4D"></a>‘设为贼所擒获者，<a id="a-4E"></a>勿兴恶念，<a id="a-4F"></a>当以慈心遍满诸方，<a id="a-4G"></a>犹如彼极柔之皮，<a id="a-4H"></a>长夜便获无为之处。<a id="a-4I"></a>’如是，<a id="a-4J"></a>比丘，<a id="a-4K"></a>常作是念！<a id="a-4L"></a>”</p>
  <p id="a4M">当说此法时，<a id="a-4N"></a>于彼座上，<a id="a-4O"></a>三千天子诸尘垢尽，<a id="a-4P"></a>得法眼净；<a id="a-4Q"></a>六十余比丘还舍法服，<a id="a-4R"></a>习白衣行；<a id="a-4S"></a>六十余比丘漏尽意解，<a id="a-4T"></a>得法眼净。</p>
  <p id="a4U">尔时，<a id="a-4V"></a>诸比丘闻佛所说，<a id="a-4W"></a>欢喜奉行。</p>
  <p id="a4X">闻如是：<a id="a-4Y"></a>一时，<a id="a-4Z"></a>佛在摩竭国神祇恒水侧，<a id="a-4a"></a>与大比丘众五百人俱。</p>
  <p id="a4b">尔时，<a id="a-4c"></a>世尊告诸比丘：<a id="a-4d"></a>“犹如摩竭牧牛人愚惑，<a id="a-4e"></a>少智慧，<a id="a-4f"></a>意欲从恒水此岸，<a id="a-4g"></a>渡牛至彼岸；<a id="a-4h"></a>亦复不观彼此之岸深浅之处，<a id="a-4i"></a>便驱牛入水。<a id="a-4j"></a>先渡瘦者，<a id="a-4k"></a>又犊尚小，<a id="a-4l"></a>在水中央，<a id="a-4m"></a>极为羸劣，<a id="a-4n"></a>不能得至彼岸。<a id="a-4o"></a>复次，<a id="a-4p"></a>渡中流之牛不肥不瘦，<a id="a-4q"></a>亦不得渡，<a id="a-4r"></a>于中受其苦恼。<a id="a-4s"></a>次复，<a id="a-4t"></a>渡极有力者，<a id="a-4u"></a>亦在水中，<a id="a-4v"></a>受其困厄。</p>
  <p id="a4w">“今我众中比丘亦复如是，<a id="a-4x"></a>心意暗钝，<a id="a-4y"></a>无有慧明，<a id="a-4z"></a>不别生死位，<a id="a-50"></a>不别魔之桥船，<a id="a-51"></a>意欲渡生死之流，<a id="a-52"></a>不习于禁戒之法，<a id="a-53"></a>便为波旬得其便也。<a id="a-54"></a>从邪道求于涅槃，<a id="a-55"></a>望得灭度，<a id="a-56"></a>终不果获，<a id="a-57"></a>自造罪业，<a id="a-58"></a>复堕他人著罪中。<a id="a-59"></a>犹摩竭牧牛人黠慧多智，<a id="a-5A"></a>意欲渡牛至彼此之岸，<a id="a-5B"></a>先观察深浅之处，<a id="a-5C"></a>前渡极盛力牛到彼岸；<a id="a-5D"></a>次渡中流之牛，<a id="a-5E"></a>不肥不瘦，<a id="a-5F"></a>亦得渡至彼岸；<a id="a-5G"></a>次渡极羸者，<a id="a-5H"></a>亦渡无他，<a id="a-5I"></a>小犊寻从其后而济渡无为。</p>
  <p id="a5J">“比丘，<a id="a-5K"></a>如来亦复如是，<a id="a-5L"></a>善察今世、<a id="a-5M"></a>后世，<a id="a-5N"></a>观生死之海，<a id="a-5O"></a>魔之径路，<a id="a-5P"></a>自以八正道度生死之难。<a id="a-5Q"></a>复以此道度不度者，<a id="a-5R"></a>犹如导牛之正，<a id="a-5S"></a>一正，<a id="a-5T"></a>余者悉从；<a id="a-5U"></a>我弟子亦复如是，<a id="a-5V"></a>尽有漏，<a id="a-5W"></a>成无漏，<a id="a-5X"></a>心解脱、<a id="a-5Y"></a>智慧解脱，<a id="a-5Z"></a>于现法中以身作证而自游化，<a id="a-5a"></a>度魔境界，<a id="a-5b"></a>至无为处。<a id="a-5c"></a>亦如彼有力之牛渡彼恒水，<a id="a-5d"></a>得至彼岸；<a id="a-5e"></a>我声闻亦复如是，<a id="a-5f"></a>断五下结，<a id="a-5g"></a>成阿那含，<a id="a-5h"></a>于彼般涅槃，<a id="a-5i"></a>不还来此间，<a id="a-5j"></a>度魔境界，<a id="a-5k"></a>至无为处。<a id="a-5l"></a>如彼中流之牛，<a id="a-5m"></a>不肥不瘦，<a id="a-5n"></a>得渡恒水而无疑难；<a id="a-5o"></a>我弟子亦复如是，<a id="a-5p"></a>断三结使，<a id="a-5q"></a>淫、<a id="a-5r"></a>怒、<a id="a-5s"></a>痴薄，<a id="a-5t"></a>成斯陀含，<a id="a-5u"></a>来至此世，<a id="a-5v"></a>尽于苦际，<a id="a-5w"></a>断魔境界至无为之处。<a id="a-5x"></a>如彼瘦牛将诸小犊，<a id="a-5y"></a>得渡彼恒水；<a id="a-5z"></a>我弟子亦复如是，<a id="a-60"></a>断三结使，<a id="a-61"></a>成须陀洹，<a id="a-62"></a>必至得度，<a id="a-63"></a>度魔境界，<a id="a-64"></a>度生死之难。<a id="a-65"></a>如彼小犊，<a id="a-66"></a>从母得渡；<a id="a-67"></a>我弟子亦复如是，<a id="a-68"></a>持信奉法，<a id="a-69"></a>断魔诸缚，<a id="a-6A"></a>至无为处。<a id="a-6B"></a>”</p>
  <p id="a6C">尔时，<a id="a-6D"></a>世尊便说斯偈：</p>
  <p id="a6E">“魔王所应获，<a id="a-6F"></a>不究生死边，</p>
  <p id="a6G">如来今究竟，<a id="a-6H"></a>世间现慧明。</p>
  <p id="a6I">诸佛所觉了，<a id="a-6J"></a>梵志不明晓，</p>
  <p id="a6K">犹涉生死岸，<a id="a-6L"></a>兼度未度者。</p>
  <p id="a6M">今此五种人，<a id="a-6N"></a>及余不可计，</p>
  <p id="a6O">欲度生死难，<a id="a-6P"></a>尽佛威神力。</p>
  <p id="a6Q">“是故，<a id="a-6R"></a>比丘，<a id="a-6S"></a>当专其心，<a id="a-6T"></a>无放逸行，<a id="a-6U"></a>亦求方便，<a id="a-6V"></a>成贤圣八品之道；<a id="a-6W"></a>依贤圣道已，<a id="a-6X"></a>便能自度生死之海。<a id="a-6Y"></a>所以然者？<a id="a-6Z"></a>犹如彼愚牧牛之人，<a id="a-6a"></a>外道梵志是也，<a id="a-6b"></a>自溺生死之流，<a id="a-6c"></a>复堕他人著罪中。<a id="a-6d"></a>彼恒水者，<a id="a-6e"></a>即是生死之海也。<a id="a-6f"></a>彼黠慧牧牛者，<a id="a-6g"></a>如来是也；<a id="a-6h"></a>度生死之难，<a id="a-6i"></a>由贤圣八品道。<a id="a-6j"></a>是故，<a id="a-6k"></a>比丘，<a id="a-6l"></a>当求方便，<a id="a-6m"></a>成八圣道。<a id="a-6n"></a>如是，<a id="a-6o"></a>诸比丘，<a id="a-6p"></a>当作是学！<a id="a-6q"></a>”</p>
  <p id="a6r">尔时，<a id="a-6s"></a>诸比丘闻佛所说，<a id="a-6t"></a>欢喜奉行。</p>
  <p id="a6u">闻如是：<a id="a-6v"></a>一时，<a id="a-6w"></a>佛在罗阅城耆婆伽梨园中，<a id="a-6x"></a>与千二百五十弟子俱，<a id="a-6y"></a>尽是阿罗汉，<a id="a-6z"></a>诸漏已尽，<a id="a-70"></a>六通清彻；<a id="a-71"></a>唯除一人，<a id="a-72"></a>阿难比丘也。</p>
  <p id="a73">尔时，<a id="a-74"></a>王阿阇世七月十五日受岁时，<a id="a-75"></a>夜半明星出现，<a id="a-76"></a>告月光夫人曰：<a id="a-77"></a>“今十五日月盛满，<a id="a-78"></a>极为清明，<a id="a-79"></a>当应施行何事？<a id="a-7A"></a>”</p>
  <p id="a7B">夫人报曰：<a id="a-7C"></a>“今十五日说戒之日，<a id="a-7D"></a>应当作倡伎乐，<a id="a-7E"></a>五欲自娱乐。<a id="a-7F"></a>”</p>
  <p id="a7G">时，<a id="a-7H"></a>王闻此语已，<a id="a-7I"></a>不入其怀。<a id="a-7J"></a>王复告优陀耶太子曰：<a id="a-7K"></a>“今夜极清明，<a id="a-7L"></a>应作何事？<a id="a-7M"></a>”</p>
  <p id="a7N">优陀耶太子白王言：<a id="a-7O"></a>“如今夜半极清明，<a id="a-7P"></a>应集四种之兵，<a id="a-7Q"></a>诸外敌异国不靡伏者，<a id="a-7R"></a>当往攻伐。<a id="a-7S"></a>”</p>
  <p id="a7T">是时，<a id="a-7U"></a>王阿阇世闻此语已，<a id="a-7V"></a>亦复不入其意。<a id="a-7W"></a>复语无畏太子曰：<a id="a-7X"></a>“如今极清明之夜，<a id="a-7Y"></a>应何所施行？<a id="a-7Z"></a>”</p>
  <p id="a7a">无畏王子报曰：<a id="a-7b"></a>“今不兰迦葉，<a id="a-7c"></a>明诸算数，<a id="a-7d"></a>兼知天文地理，<a id="a-7e"></a>众人所宗仰，<a id="a-7f"></a>可往至彼问此疑难。<a id="a-7g"></a>彼人当与尊说极妙之理，<a id="a-7h"></a>永无留滞。<a id="a-7i"></a>”</p>
  <p id="a7j">时，<a id="a-7k"></a>王闻此语已，<a id="a-7l"></a>亦不入其意。<a id="a-7m"></a>复语须尼摩大臣曰：<a id="a-7n"></a>“如今之夜极为清明，<a id="a-7o"></a>应何所施行？<a id="a-7p"></a>”</p>
  <p id="a7q">须尼摩白王言：<a id="a-7r"></a>“如今夜半极为清明，<a id="a-7s"></a>然阿夷耑近在不远，<a id="a-7t"></a>多所晓了，<a id="a-7u"></a>惟愿大王往问其宜！<a id="a-7v"></a>”</p>
  <p id="a7w">王闻此语已，<a id="a-7x"></a>亦复不入其意。<a id="a-7y"></a>复告婆沙婆罗门曰：<a id="a-7z"></a>“如今夜半极为清明，<a id="a-80"></a>应何所施行？<a id="a-81"></a>”</p>
  <p id="a82">婆罗门报曰：<a id="a-83"></a>“如今十五日极为清明，<a id="a-84"></a>然有瞿耶楼近在不远，<a id="a-85"></a>惟愿大王往问其义！<a id="a-86"></a>”</p>
  <p id="a87">时，<a id="a-88"></a>王闻此语已，<a id="a-89"></a>复不合其意。<a id="a-8A"></a>复语摩特梵志曰：<a id="a-8B"></a>“如今夜半极为清明，<a id="a-8C"></a>应作何事？<a id="a-8D"></a>”</p>
  <p id="a8E">梵志报曰：<a id="a-8F"></a>“大王当知：<a id="a-8G"></a>波休迦旃近在不远，<a id="a-8H"></a>惟愿大王往问其情！<a id="a-8I"></a>”</p>
  <p id="a8J">王闻此语已，<a id="a-8K"></a>复不合其意。<a id="a-8L"></a>复告索摩典兵师曰：<a id="a-8M"></a>“如今夜半极为清明，<a id="a-8N"></a>应何所施行？<a id="a-8O"></a>”</p>
  <p id="a8P">索摩报曰：<a id="a-8Q"></a>“先毕卢持近在不远，<a id="a-8R"></a>明诸算术，<a id="a-8S"></a>可往问其义。<a id="a-8T"></a>”</p>
  <p id="a8U">王闻此言已，<a id="a-8V"></a>亦不合其意。<a id="a-8W"></a>复告最胜大臣曰：<a id="a-8X"></a>“如今十五日极为清明，<a id="a-8Y"></a>应何所施行？<a id="a-8Z"></a>”</p>
  <p id="a8a">最胜白王言：<a id="a-8b"></a>“今有尼揵子，<a id="a-8c"></a>博览诸经，<a id="a-8d"></a>师中最上，<a id="a-8e"></a>惟愿大王往问其义！<a id="a-8f"></a>”</p>
  <p id="a8g">王闻此语已，<a id="a-8h"></a>不合其意。<a id="a-8i"></a>复作是思惟：<a id="a-8j"></a>“此诸人等，<a id="a-8k"></a>斯是愚惑，<a id="a-8l"></a>不别真伪，<a id="a-8m"></a>无有巧便。<a id="a-8n"></a>”</p>
  <p id="a8o">尔时，<a id="a-8p"></a>耆婆伽王子在王左侧。<a id="a-8q"></a>王顾语耆婆伽曰：<a id="a-8r"></a>“如今夜半极为清明，<a id="a-8s"></a>应何所施行？<a id="a-8t"></a>”</p>
  <p id="a8u">是时，<a id="a-8v"></a>耆婆伽即前长跪，<a id="a-8w"></a>而白王言：<a id="a-8x"></a>“今如来近在不远，<a id="a-8y"></a>游贫聚园中，<a id="a-8z"></a>将千二百五十弟子，<a id="a-90"></a>惟愿大王往问其义！<a id="a-91"></a>然彼如来为明为光，<a id="a-92"></a>亦无疑滞，<a id="a-93"></a>知三世事，<a id="a-94"></a>靡不贯博，<a id="a-95"></a>自当与王演说其事。<a id="a-96"></a>王所有狐疑，<a id="a-97"></a>豁然自悟。<a id="a-98"></a>”</p>
  <p id="a99">是时，<a id="a-9A"></a>王阿阇世闻耆婆伽语已，<a id="a-9B"></a>欢喜踊跃，<a id="a-9C"></a>善心生焉，<a id="a-9D"></a>即叹耆婆伽曰：<a id="a-9E"></a>“善哉！<a id="a-9F"></a>善哉！<a id="a-9G"></a>王子，<a id="a-9H"></a>快说斯言。<a id="a-9I"></a>所以然者？<a id="a-9J"></a>我今身心极为炽然，<a id="a-9K"></a>又复无故取父王杀，<a id="a-9L"></a>我恒长夜作是念：<a id="a-9M"></a>‘谁堪任悟我心意者？<a id="a-9N"></a>’今耆婆伽向所说者，<a id="a-9O"></a>正入我意。<a id="a-9P"></a>甚奇！<a id="a-9Q"></a>甚特！<a id="a-9R"></a>闻如来音响，<a id="a-9S"></a>豁然大悟。<a id="a-9T"></a>”</p>
  <p id="a9U">时，<a id="a-9V"></a>王向耆婆伽便说此偈：</p>
  <p id="a9W">“今日极清明，<a id="a-9X"></a>心意不得悟，</p>
  <p id="a9Y">汝等人人说，<a id="a-9Z"></a>应往问谁义？</p>
  <p id="a9a">不兰、<a id="a-9b"></a>阿夷耑，<a id="a-9c"></a>尼揵梵弟子，</p>
  <p id="a9d">斯等不可依，<a id="a-9e"></a>不能有所济。</p>
  <p id="a9f">今日极清明，<a id="a-9g"></a>月满无瑕秽，</p>
  <p id="a9h">今问耆婆伽，<a id="a-9i"></a>应往问谁义？<a id="a-9j"></a>”</p>
  <p id="a9k">是时，<a id="a-9l"></a>耆婆伽复以偈报王曰：</p>
  <p id="a9m">“闻其柔软音，<a id="a-9n"></a>得脱摩竭鱼，</p>
  <p id="a9o">惟愿时诣佛，<a id="a-9p"></a>永处无畏境。<a id="a-9q"></a>”</p>
  <p id="a9r">时，<a id="a-9s"></a>王复以偈报曰：</p>
  <p id="a9t">“我昔所施行，<a id="a-9u"></a>于佛无益事，</p>
  <p id="a9v">害彼真佛子，<a id="a-9w"></a>名曰频婆娑。</p>
  <p id="a9x">今极怀羞耻，<a id="a-9y"></a>无颜见世尊，</p>
  <p id="a9z">汝今云何说，<a id="a-A0"></a>使吾往见之？<a id="a-A1"></a>”</p>
  <p id="aA2">是时，<a id="a-A3"></a>耆婆伽复以偈报王曰：</p>
  <p id="aA4">“诸佛无彼此，<a id="a-A5"></a>诸结永已除，</p>
  <p id="aA6">平等无二心，<a id="a-A7"></a>此是佛法义。</p>
  <p id="aA8">设以栴檀香，<a id="a-A9"></a>以涂右手者，</p>
  <p id="aAA">执刀断左手，<a id="a-AB"></a>心不起增减。</p>
  <p id="aAC">如愍罗云子，<a id="a-AD"></a>一息更无二，</p>
  <p id="aAE">持心向提婆，<a id="a-AF"></a>怨亲无有异。</p>
  <p id="aAG">惟愿大王屈，<a id="a-AH"></a>往觐如来颜，</p>
  <p id="aAI">当断其狐疑，<a id="a-AJ"></a>勿足有留滞。<a id="a-AK"></a>”</p>
  <p id="aAL">是时，<a id="a-AM"></a>王阿阇世告耆婆伽王子曰：<a id="a-AN"></a>“汝今速严驾五百牙象，<a id="a-AO"></a>五百牸象，<a id="a-AP"></a>燃五百灯。<a id="a-AQ"></a>”</p>
  <p id="aAR">耆婆伽对曰：<a id="a-AS"></a>“如是，<a id="a-AT"></a>大王。<a id="a-AU"></a>”是时，<a id="a-AV"></a>耆婆伽王子即时严驾千象，<a id="a-AW"></a>及燃五百灯，<a id="a-AX"></a>前白王言：<a id="a-AY"></a>“严驾已办，<a id="a-AZ"></a>王知是时。<a id="a-Aa"></a>”</p>
  <p id="aAb">尔时，<a id="a-Ac"></a>王阿阇世将诸营从，<a id="a-Ad"></a>往诣梨园中，<a id="a-Ae"></a>中路便怀恐怖，<a id="a-Af"></a>衣毛皆竖，<a id="a-Ag"></a>还顾谓耆婆伽王子曰：<a id="a-Ah"></a>“吾今将非为汝所误乎？<a id="a-Ai"></a>将非持吾与怨家耶？<a id="a-Aj"></a>”</p>
  <p id="aAk">耆婆伽白王：<a id="a-Al"></a>“实无此理！<a id="a-Am"></a>惟愿大王小复前进，<a id="a-An"></a>今如来去此不远！<a id="a-Ao"></a>”</p>
  <p id="aAp">时，<a id="a-Aq"></a>王阿阇世意犹怀恐，<a id="a-Ar"></a>重告耆婆伽曰：<a id="a-As"></a>“将非为汝所惑？<a id="a-At"></a>又闻如来将千二百五十弟子，<a id="a-Au"></a>今不闻其声？<a id="a-Av"></a>”</p>
  <p id="aAw">耆婆伽报曰：<a id="a-Ax"></a>“如来弟子恒入三昧，<a id="a-Ay"></a>无有乱想。<a id="a-Az"></a>惟愿大王小复前进！<a id="a-B0"></a>”</p>
  <p id="aB1">阿阇世王即下车，<a id="a-B2"></a>步入门，<a id="a-B3"></a>至讲堂前，<a id="a-B4"></a>默然而立，<a id="a-B5"></a>观察诸圣众，<a id="a-B6"></a>还顾谓耆婆伽曰：<a id="a-B7"></a>“如来今在何处？<a id="a-B8"></a>”尔时，<a id="a-B9"></a>一切圣众尽入炎光三昧，<a id="a-BA"></a>照彼讲堂，<a id="a-BB"></a>靡不周遍。</p>
  <p id="aBC">是时，<a id="a-BD"></a>耆婆伽即时长跪，<a id="a-BE"></a>伸右手指示如来言：<a id="a-BF"></a>“此是如来，<a id="a-BG"></a>最在中央，<a id="a-BH"></a>如日披云。<a id="a-BI"></a>”</p>
  <p id="aBJ">是时，<a id="a-BK"></a>王阿阇世语耆婆伽曰：<a id="a-BL"></a>“甚奇！<a id="a-BM"></a>甚持！<a id="a-BN"></a>今此圣众心定乃尔。<a id="a-BO"></a>复以何缘有此光明？<a id="a-BP"></a>”</p>
  <p id="aBQ">耆婆伽白王：<a id="a-BR"></a>“三昧之力故放光明耳！<a id="a-BS"></a>”</p>
  <p id="aBT">王复告曰：<a id="a-BU"></a>“如我今日观察圣众，<a id="a-BV"></a>极为寂然，<a id="a-BW"></a>使我优陀耶太子亦当如是寂然无为。<a id="a-BX"></a>”时，<a id="a-BY"></a>王阿阇世叉手，<a id="a-BZ"></a>自称说曰：<a id="a-Ba"></a>“惟愿世尊当见观察！<a id="a-Bb"></a>”</p>
  <p id="aBc">世尊告曰：<a id="a-Bd"></a>“善来！<a id="a-Be"></a>大王。<a id="a-Bf"></a>”王闻如来音响，<a id="a-Bg"></a>极怀欢喜：<a id="a-Bh"></a>“如来乃见称说王号。<a id="a-Bi"></a>”</p>
  <p id="aBj">时，<a id="a-Bk"></a>王阿阇世即至佛所，<a id="a-Bl"></a>五体投地，<a id="a-Bm"></a>以两手著如来足上，<a id="a-Bn"></a>而自称说：<a id="a-Bo"></a>“惟愿世尊当见垂愍，<a id="a-Bp"></a>受其悔过！<a id="a-Bq"></a>父王无罪而取害之，<a id="a-Br"></a>惟愿受悔，<a id="a-Bs"></a>后更不犯，<a id="a-Bt"></a>自改往修来。<a id="a-Bu"></a>”</p>
  <p id="aBv">世尊告曰：<a id="a-Bw"></a>“今正是时，<a id="a-Bx"></a>宜时悔过，<a id="a-By"></a>无令有失。<a id="a-Bz"></a>夫人处世，<a id="a-C0"></a>有过能自改者，<a id="a-C1"></a>斯名上人，<a id="a-C2"></a>于我法中，<a id="a-C3"></a>极为广大，<a id="a-C4"></a>宜时忏悔。<a id="a-C5"></a>”是时，<a id="a-C6"></a>王礼如来足已，<a id="a-C7"></a>住一面坐。</p>
  <p id="aC8">时，<a id="a-C9"></a>王白佛言：<a id="a-CA"></a>“惟愿欲有所问，<a id="a-CB"></a>如来听者，<a id="a-CC"></a>乃敢问耳！<a id="a-CD"></a>”</p>
  <p id="aCE">佛告王曰：<a id="a-CF"></a>“有疑难者，<a id="a-CG"></a>宜时问之。<a id="a-CH"></a>”</p>
  <p id="aCI">王白佛言：<a id="a-CJ"></a>“于现世造福，<a id="a-CK"></a>得受现报不乎？<a id="a-CL"></a>”</p>
  <p id="aCM">佛告王曰：<a id="a-CN"></a>“古昔已来颇以此义，<a id="a-CO"></a>曾问人乎？<a id="a-CP"></a>”</p>
  <p id="aCQ">王白佛言：<a id="a-CR"></a>“我昔曾以此义而问他人，<a id="a-CS"></a>亦问不兰迦葉：<a id="a-CT"></a>‘云何，<a id="a-CU"></a>不兰迦葉，<a id="a-CV"></a>现世作福得受现报乎？<a id="a-CW"></a>’不兰迦葉报我言：<a id="a-CX"></a>‘无福、<a id="a-CY"></a>无施，<a id="a-CZ"></a>无今世、<a id="a-Ca"></a>后世善恶之报，<a id="a-Cb"></a>世无阿罗汉等成就者。<a id="a-Cc"></a>’当我尔时，<a id="a-Cd"></a>问此受果之报，<a id="a-Ce"></a>彼报曰：<a id="a-Cf"></a>‘无也。<a id="a-Cg"></a>’如有人问以瓜义，<a id="a-Ch"></a>报以柰理，<a id="a-Ci"></a>今此迦葉亦复如是。<a id="a-Cj"></a>时，<a id="a-Ck"></a>我作是念：<a id="a-Cl"></a>‘此梵志已不解义，<a id="a-Cm"></a>豪族王种所问之义，<a id="a-Cn"></a>此人方便引余事报。<a id="a-Co"></a>’时我，<a id="a-Cp"></a>世尊，<a id="a-Cq"></a>我即欲断其头，<a id="a-Cr"></a>即不受其语，<a id="a-Cs"></a>寻发遣之。</p>
  <p id="aCt">“时，<a id="a-Cu"></a>我复至阿夷耑所，<a id="a-Cv"></a>而问此义。<a id="a-Cw"></a>阿夷耑报我言：<a id="a-Cx"></a>‘若于江左杀害众生，<a id="a-Cy"></a>作罪无量，<a id="a-Cz"></a>亦无有罪，<a id="a-D0"></a>亦无恶果之报。<a id="a-D1"></a>’时我，<a id="a-D2"></a>世尊，<a id="a-D3"></a>复作是念：<a id="a-D4"></a>‘我今问现世受报之义，<a id="a-D5"></a>此人乃持杀害报吾；<a id="a-D6"></a>犹如有人问梨之义，<a id="a-D7"></a>以柰报之。<a id="a-D8"></a>’即舍之去。</p>
  <p id="aD9">“复至瞿耶楼所，<a id="a-DA"></a>而问此义。<a id="a-DB"></a>彼人报我曰：<a id="a-DC"></a>‘于江右边造诸功德，<a id="a-DD"></a>不可称计，<a id="a-DE"></a>于中亦无善之报。<a id="a-DF"></a>’我尔时复作是念：<a id="a-DG"></a>‘吾今所问义者，<a id="a-DH"></a>竟不报其理。<a id="a-DI"></a>’复舍之去。</p>
  <p id="aDJ">“复往至波休迦栴所，<a id="a-DK"></a>而问斯义。<a id="a-DL"></a>彼人报曰：<a id="a-DM"></a>‘唯有一人出世，<a id="a-DN"></a>一人死，<a id="a-DO"></a>一人往返受其苦乐。<a id="a-DP"></a>’时我复作是念：<a id="a-DQ"></a>‘我今所问现世之报，<a id="a-DR"></a>乃将生死来相答。<a id="a-DS"></a>’复舍之去。</p>
  <p id="aDT">“往问先毗卢持如此之义。<a id="a-DU"></a>彼人报我言：<a id="a-DV"></a>‘过去者已灭，<a id="a-DW"></a>更不复生；<a id="a-DX"></a>当来未至，<a id="a-DY"></a>亦复不有；<a id="a-DZ"></a>现在不住，<a id="a-Da"></a>住者即变易。<a id="a-Db"></a>’时我复作是念：<a id="a-Dc"></a>‘我今所问现世之报，<a id="a-Dd"></a>乃持三世相酬，<a id="a-De"></a>此非正理。<a id="a-Df"></a>’即复舍去。</p>
  <p id="aDg">“至尼揵子所，<a id="a-Dh"></a>而问此义：<a id="a-Di"></a>‘云何，<a id="a-Dj"></a>尼揵子，<a id="a-Dk"></a>颇有现世作福得受现世报也？<a id="a-Dl"></a>’彼报我言：<a id="a-Dm"></a>‘无因无缘，<a id="a-Dn"></a>众生结缚；<a id="a-Do"></a>亦无有因，<a id="a-Dp"></a>亦无有缘，<a id="a-Dq"></a>众生著结缚；<a id="a-Dr"></a>无因无缘，<a id="a-Ds"></a>众生清净。<a id="a-Dt"></a>’时我复作是念：<a id="a-Du"></a>‘此梵志等斯是愚惑，<a id="a-Dv"></a>不别真伪，<a id="a-Dw"></a>犹盲无目，<a id="a-Dx"></a>所问之义，<a id="a-Dy"></a>竟不相报。<a id="a-Dz"></a>’如似弄转轮圣王种，<a id="a-E0"></a>寻复舍之去。<a id="a-E1"></a>今我，<a id="a-E2"></a>世尊，<a id="a-E3"></a>故问其义，<a id="a-E4"></a>现世作福现受报也？<a id="a-E5"></a>惟愿世尊演说其义！<a id="a-E6"></a>”</p>
  <p id="aE7">尔时，<a id="a-E8"></a>世尊告曰：<a id="a-E9"></a>“大王，<a id="a-EA"></a>我今问汝义，<a id="a-EB"></a>随所乐报之。<a id="a-EC"></a>大王，<a id="a-ED"></a>颇有典酒、<a id="a-EE"></a>厨宰，<a id="a-EF"></a>赏护物左右使人乎？<a id="a-EG"></a>”</p>
  <p id="aEH">王白佛言：<a id="a-EI"></a>“唯然，<a id="a-EJ"></a>有之。<a id="a-EK"></a>”</p>
  <p id="aEL">“设彼使人执劳经久，<a id="a-EM"></a>复当赏遗不乎？<a id="a-EN"></a>”</p>
  <p id="aEO">王白佛言：<a id="a-EP"></a>“随功叙用，<a id="a-EQ"></a>不令有怨。<a id="a-ER"></a>”</p>
  <p id="aES">佛告王曰：<a id="a-ET"></a>“以此方便，<a id="a-EU"></a>知现世作福得受现报。<a id="a-EV"></a>云何，<a id="a-EW"></a>大王，<a id="a-EX"></a>既处高位，<a id="a-EY"></a>恤民以礼，<a id="a-EZ"></a>当复赏遗不乎？<a id="a-Ea"></a>”</p>
  <p id="aEb">王白佛言：<a id="a-Ec"></a>“唯然，<a id="a-Ed"></a>世尊，<a id="a-Ee"></a>食共同甘，<a id="a-Ef"></a>并命不恨。<a id="a-Eg"></a>”</p>
  <p id="aEh">佛告王曰：<a id="a-Ei"></a>“当以此方便，<a id="a-Ej"></a>知昔日出处极卑，<a id="a-Ek"></a>渐渐积功，<a id="a-El"></a>与王同欢。<a id="a-Em"></a>以是之故，<a id="a-En"></a>现世作福得受现报。<a id="a-Eo"></a>”</p>
  <p id="aEp">佛告王曰：<a id="a-Eq"></a>“彼有劳之人，<a id="a-Er"></a>经历年岁，<a id="a-Es"></a>来白王言：<a id="a-Et"></a>‘我等功劳已立，<a id="a-Eu"></a>王所明知，<a id="a-Ev"></a>欲从王求意所愿。<a id="a-Ew"></a>’王当以与不乎？<a id="a-Ex"></a>”</p>
  <p id="aEy">王白佛言：<a id="a-Ez"></a>“随彼所愿而不违之。<a id="a-F0"></a>”</p>
  <p id="aF1">佛告王曰：<a id="a-F2"></a>“彼有劳之人，<a id="a-F3"></a>欲得辞王，<a id="a-F4"></a>剃除须发，<a id="a-F5"></a>著三法衣，<a id="a-F6"></a>出家学道，<a id="a-F7"></a>修清净行，<a id="a-F8"></a>王听不乎？<a id="a-F9"></a>”</p>
  <p id="aFA">王白佛言：<a id="a-FB"></a>“唯然，<a id="a-FC"></a>听之。<a id="a-FD"></a>”</p>
  <p id="aFE">佛告王曰：<a id="a-FF"></a>“设王见彼剃除须发，<a id="a-FG"></a>出家学道，<a id="a-FH"></a>在我左右，<a id="a-FI"></a>王欲何所施为？<a id="a-FJ"></a>”</p>
  <p id="aFK">王白佛言：<a id="a-FL"></a>“承事供养，<a id="a-FM"></a>随时礼拜。<a id="a-FN"></a>”</p>
  <p id="aFO">佛告王曰：<a id="a-FP"></a>“以此方便，<a id="a-FQ"></a>知现作福得受现报。<a id="a-FR"></a>设彼有劳之人，<a id="a-FS"></a>持戒完具，<a id="a-FT"></a>无有所犯，<a id="a-FU"></a>王欲何所施行？<a id="a-FV"></a>”</p>
  <p id="aFW">王白佛言：<a id="a-FX"></a>“尽其形寿供给衣被、<a id="a-FY"></a>饮食、<a id="a-FZ"></a>床敷卧具、<a id="a-Fa"></a>病瘦医药，<a id="a-Fb"></a>不使缺减。<a id="a-Fc"></a>”</p>
  <p id="aFd">佛告王曰：<a id="a-Fe"></a>“以此方便，<a id="a-Ff"></a>知现身作福得受现报。<a id="a-Fg"></a>设复彼人已作沙门，<a id="a-Fh"></a>尽有漏，<a id="a-Fi"></a>成无漏，<a id="a-Fj"></a>心解脱、<a id="a-Fk"></a>智慧解脱，<a id="a-Fl"></a>己身作证而自游化：<a id="a-Fm"></a>生死已尽，<a id="a-Fn"></a>梵行已立，<a id="a-Fo"></a>所作已办，<a id="a-Fp"></a>更不复受有，<a id="a-Fq"></a>如实知之。<a id="a-Fr"></a>王欲何为？<a id="a-Fs"></a>”</p>
  <p id="aFt">王白佛言：<a id="a-Fu"></a>“我当尽形寿，<a id="a-Fv"></a>承事供养衣被、<a id="a-Fw"></a>饮食、<a id="a-Fx"></a>床卧具、<a id="a-Fy"></a>病瘦医药，<a id="a-Fz"></a>不令有乏。<a id="a-G0"></a>”</p>
  <p id="aG1">佛告王曰：<a id="a-G2"></a>“当以此方便，<a id="a-G3"></a>知现世作福得受现报。<a id="a-G4"></a>设复彼人尽其形寿，<a id="a-G5"></a>于无余涅槃界而般涅槃者，<a id="a-G6"></a>王欲何所施设？<a id="a-G7"></a>”</p>
  <p id="aG8">王白佛言：<a id="a-G9"></a>“当于四道头起大神寺，<a id="a-GA"></a>兼以香华供养，<a id="a-GB"></a>悬缯幡盖，<a id="a-GC"></a>承事礼敬。<a id="a-GD"></a>所以然者？<a id="a-GE"></a>彼是天身，<a id="a-GF"></a>非为人身。<a id="a-GG"></a>”</p>
  <p id="aGH">佛告王曰：<a id="a-GI"></a>“当以此方便，<a id="a-GJ"></a>知现世作福得受现报。<a id="a-GK"></a>”</p>
  <p id="aGL">王白佛言：<a id="a-GM"></a>“我今以此譬喻于中受解，<a id="a-GN"></a>今日世尊重演其义，<a id="a-GO"></a>自今已后信受其义，<a id="a-GP"></a>惟愿世尊受为弟子！<a id="a-GQ"></a>自归于佛、<a id="a-GR"></a>法、<a id="a-GS"></a>比丘僧，<a id="a-GT"></a>今复忏悔：<a id="a-GU"></a>如愚、<a id="a-GV"></a>如惑，<a id="a-GW"></a>父王无过而取害之！<a id="a-GX"></a>今以身命自归，<a id="a-GY"></a>惟愿世尊除其罪愆，<a id="a-GZ"></a>演其妙法，<a id="a-Ga"></a>长夜无为，<a id="a-Gb"></a>如我自知所作罪报，<a id="a-Gc"></a>无有善本。<a id="a-Gd"></a>”</p>
  <p id="aGe">佛告王曰：<a id="a-Gf"></a>“世有二种人无罪而命终，<a id="a-Gg"></a>如屈伸臂顷，<a id="a-Gh"></a>得生天上。<a id="a-Gi"></a>云何为二？<a id="a-Gj"></a>一者、<a id="a-Gk"></a>不造罪本而修其善，<a id="a-Gl"></a>二者、<a id="a-Gm"></a>为罪改其所造。<a id="a-Gn"></a>是谓二人而取命终生于天上，<a id="a-Go"></a>亦无留滞。<a id="a-Gp"></a>”</p>
  <p id="aGq">尔时，<a id="a-Gr"></a>世尊便说此偈：</p>
  <p id="aGs">“人作极恶行，<a id="a-Gt"></a>悔过转微薄，</p>
  <p id="aGu">日悔无懈息，<a id="a-Gv"></a>罪根永已拔。</p>
  <p id="aGw">“是故，<a id="a-Gx"></a>大王，<a id="a-Gy"></a>当以法治化，<a id="a-Gz"></a>莫以非法。<a id="a-H0"></a>夫以法治化者，<a id="a-H1"></a>身坏命终，<a id="a-H2"></a>生善处天上。<a id="a-H3"></a>彼已命终，<a id="a-H4"></a>名誉远布，<a id="a-H5"></a>周闻四方，<a id="a-H6"></a>后人共传：<a id="a-H7"></a>‘昔日有王，<a id="a-H8"></a>正法治化，<a id="a-H9"></a>无有阿曲。<a id="a-HA"></a>’人以称传，<a id="a-HB"></a>彼人所生之处，<a id="a-HC"></a>增寿益算，<a id="a-HD"></a>无有中夭。<a id="a-HE"></a>是故，<a id="a-HF"></a>大王，<a id="a-HG"></a>当发欢喜之心，<a id="a-HH"></a>向三尊：<a id="a-HI"></a>佛、<a id="a-HJ"></a>法、<a id="a-HK"></a>圣众。<a id="a-HL"></a>如是，<a id="a-HM"></a>大王，<a id="a-HN"></a>当作是学！<a id="a-HO"></a>”</p>
  <p id="aHP">尔时，<a id="a-HQ"></a>阿阇世王即从座起，<a id="a-HR"></a>头面礼佛足，<a id="a-HS"></a>便退而去。<a id="a-HT"></a>王去不远，<a id="a-HU"></a>佛告诸比丘：<a id="a-HV"></a>“今此阿阇世王不取父王害者，<a id="a-HW"></a>今日应得初沙门果证，<a id="a-HX"></a>在四双八辈之中，<a id="a-HY"></a>亦复得贤圣八品道，<a id="a-HZ"></a>除去八爱，<a id="a-Ha"></a>超越八难。<a id="a-Hb"></a>虽尔，<a id="a-Hc"></a>今犹获大幸，<a id="a-Hd"></a>得无根之信。<a id="a-He"></a>是故，<a id="a-Hf"></a>比丘，<a id="a-Hg"></a>为罪之人，<a id="a-Hh"></a>当来方便，<a id="a-Hi"></a>成无根之信。<a id="a-Hj"></a>我优婆塞中得无根信者，<a id="a-Hk"></a>所谓阿阇世是也。<a id="a-Hl"></a>”</p>
  <p id="aHm">尔时，<a id="a-Hn"></a>诸比丘闻佛所说，<a id="a-Ho"></a>欢喜奉行。</p>
  <p id="aHp">闻如是：<a id="a-Hq"></a>一时，<a id="a-Hr"></a>佛在舍卫国祇树给孤独园。</p>
  <p id="aHs">尔时，<a id="a-Ht"></a>世尊告诸比丘：<a id="a-Hu"></a>“有世八法随世回转。<a id="a-Hv"></a>云何为八？<a id="a-Hw"></a>一者、<a id="a-Hx"></a>利，<a id="a-Hy"></a>二者、<a id="a-Hz"></a>衰，<a id="a-I0"></a>三者、<a id="a-I1"></a>毁，<a id="a-I2"></a>四者、<a id="a-I3"></a>誉，<a id="a-I4"></a>五者、<a id="a-I5"></a>称，<a id="a-I6"></a>六者、<a id="a-I7"></a>讥，<a id="a-I8"></a>七者、<a id="a-I9"></a>苦，<a id="a-IA"></a>八者、<a id="a-IB"></a>乐。<a id="a-IC"></a>是谓，<a id="a-ID"></a>比丘，<a id="a-IE"></a>有此八法随世回转。<a id="a-IF"></a>诸比丘，<a id="a-IG"></a>当求方便，<a id="a-IH"></a>除此八法。<a id="a-II"></a>如是，<a id="a-IJ"></a>诸比丘，<a id="a-IK"></a>当作是学！<a id="a-IL"></a>”</p>
  <p id="aIM">尔时，<a id="a-IN"></a>诸比丘闻佛所说，<a id="a-IO"></a>欢喜奉行。</p>
  <p id="aIP">闻如是：<a id="a-IQ"></a>一时，<a id="a-IR"></a>佛在舍卫国祇树给孤独园。</p>
  <p id="aIS">尔时，<a id="a-IT"></a>世尊告诸比丘：<a id="a-IU"></a>“如来出现世间，<a id="a-IV"></a>又于世界成佛道，<a id="a-IW"></a>然不著世间八法，<a id="a-IX"></a>犹与周旋。<a id="a-IY"></a>犹如淤泥出生莲华，<a id="a-IZ"></a>极为鲜洁，<a id="a-Ia"></a>不著尘水，<a id="a-Ib"></a>诸天所爱敬，<a id="a-Ic"></a>见者心欢。<a id="a-Id"></a>如来亦复如是，<a id="a-Ie"></a>由胞胎生，<a id="a-If"></a>于中长养，<a id="a-Ig"></a>得成佛身，<a id="a-Ih"></a>亦如琉璃之宝、<a id="a-Ii"></a>净水之珍，<a id="a-Ij"></a>不为尘垢所染。<a id="a-Ik"></a>如来亦复如是，<a id="a-Il"></a>亦生于世间，<a id="a-Im"></a>不为世间八法所染著。<a id="a-In"></a>是故，<a id="a-Io"></a>比丘，<a id="a-Ip"></a>当勤精进，<a id="a-Iq"></a>修行八法。<a id="a-Ir"></a>如是，<a id="a-Is"></a>比丘，<a id="a-It"></a>当作是学！<a id="a-Iu"></a>”</p>
  <p id="aIv">尔时，<a id="a-Iw"></a>诸比丘闻佛所说，<a id="a-Ix"></a>欢喜奉行。</p>
  <p id="aIy">闻如是：<a id="a-Iz"></a>一时，<a id="a-J0"></a>佛在舍卫国祇树给孤独园。</p>
  <p id="aJ1">尔时，<a id="a-J2"></a>世尊告诸比丘：<a id="a-J3"></a>“有八种之人，<a id="a-J4"></a>流转生死，<a id="a-J5"></a>不住生死。<a id="a-J6"></a>云何为八？<a id="a-J7"></a>趣须陀洹、<a id="a-J8"></a>得须陀洹、<a id="a-J9"></a>趣斯陀含、<a id="a-JA"></a>得斯陀含、<a id="a-JB"></a>趣阿那含、<a id="a-JC"></a>得阿那含、<a id="a-JD"></a>趣阿罗汉、<a id="a-JE"></a>得阿罗汉。<a id="a-JF"></a>是谓，<a id="a-JG"></a>比丘，<a id="a-JH"></a>有此八人流转生死，<a id="a-JI"></a>不住生死。<a id="a-JJ"></a>是故，<a id="a-JK"></a>比丘，<a id="a-JL"></a>求其方便，<a id="a-JM"></a>度生死之难，<a id="a-JN"></a>勿住生死。<a id="a-JO"></a>如是，<a id="a-JP"></a>比丘，<a id="a-JQ"></a>当作是学！<a id="a-JR"></a>”</p>
  <p id="aJS">尔时，<a id="a-JT"></a>诸比丘闻佛所说，<a id="a-JU"></a>欢喜奉行。</p>
  <p id="aJV">马血、<a id="a-JW"></a>斋、<a id="a-JX"></a>难陀，<a id="a-JY"></a>提婆达、<a id="a-JZ"></a>船筏，</p>
  <p id="aJa">牧牛、<a id="a-Jb"></a>无根信，<a id="a-Jc"></a>世法、<a id="a-Jd"></a>善、<a id="a-Je"></a>八人。</p>
 </body>
</html>