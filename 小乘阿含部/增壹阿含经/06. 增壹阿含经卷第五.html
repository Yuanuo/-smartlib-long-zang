<!doctype html>
<html id="z3IBU9oXd" data-ver="1356">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第五</h1>
  <h2 id="a2">不还品第十一</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“当灭一法，<a id="a-9"></a>我证卿等成阿那含。<a id="a-A"></a>云何为一法？<a id="a-B"></a>所谓贪欲。<a id="a-C"></a>诸比丘，<a id="a-D"></a>当灭贪欲，<a id="a-E"></a>我证卿等得阿那含。<a id="a-F"></a>”</p>
  <p id="aG">尔时，<a id="a-H"></a>世尊便说此偈：</p>
  <p id="aI">“贪淫之所染，<a id="a-J"></a>众生堕恶趣，</p>
  <p id="aK">当勤舍贪欲，<a id="a-L"></a>便成阿那含。<a id="a-M"></a>”</p>
  <p id="aN">尔时，<a id="a-O"></a>诸比丘闻佛所说，<a id="a-P"></a>欢喜奉行。</p>
  <p id="aQ">闻如是：<a id="a-R"></a>一时，<a id="a-S"></a>佛在舍卫国祇树给孤独园。</p>
  <p id="aT">尔时，<a id="a-U"></a>世尊告诸比丘：<a id="a-V"></a>“当灭一法，<a id="a-W"></a>我证汝等成阿那含。<a id="a-X"></a>云何为一法？<a id="a-Y"></a>所谓瞋恚是。<a id="a-Z"></a>诸比丘，<a id="a-a"></a>当灭瞋恚，<a id="a-b"></a>我证汝等得阿那含。<a id="a-c"></a>”</p>
  <p id="ad">尔时，<a id="a-e"></a>世尊便说此偈：</p>
  <p id="af">“瞋恚之所染，<a id="a-g"></a>众生堕恶趣，</p>
  <p id="ah">当勤舍瞋恚，<a id="a-i"></a>便成阿那含。<a id="a-j"></a>”</p>
  <p id="ak">尔时，<a id="a-l"></a>诸比丘闻佛所说，<a id="a-m"></a>欢喜奉行。</p>
  <p id="an">闻如是：<a id="a-o"></a>一时，<a id="a-p"></a>佛在舍卫国祇树给孤独园。</p>
  <p id="aq">尔时，<a id="a-r"></a>世尊告诸比丘：<a id="a-s"></a>“当灭一法，<a id="a-t"></a>舍离一法，<a id="a-u"></a>我证汝等成阿那含。<a id="a-v"></a>云何为一法？<a id="a-w"></a>所谓愚痴。<a id="a-x"></a>是故，<a id="a-y"></a>诸比丘，<a id="a-z"></a>当灭愚痴，<a id="a-10"></a>我与卿等证阿那含。<a id="a-11"></a>”</p>
  <p id="a12">尔时，<a id="a-13"></a>世尊便说此偈：</p>
  <p id="a14">“愚痴之所染，<a id="a-15"></a>众生堕恶趣，</p>
  <p id="a16">当勤舍愚痴，<a id="a-17"></a>便成阿那含。<a id="a-18"></a>”</p>
  <p id="a19">尔时，<a id="a-1A"></a>诸比丘闻佛所说，<a id="a-1B"></a>欢喜奉行。</p>
  <p id="a1C">闻如是：<a id="a-1D"></a>一时，<a id="a-1E"></a>佛在舍卫国祇树给孤独园。</p>
  <p id="a1F">尔时，<a id="a-1G"></a>世尊告诸比丘：<a id="a-1H"></a>“当灭一法，<a id="a-1I"></a>舍离一法，<a id="a-1J"></a>我证汝等成阿那含。<a id="a-1K"></a>云何为一法？<a id="a-1L"></a>所谓悭贪。<a id="a-1M"></a>是故，<a id="a-1N"></a>诸比丘，<a id="a-1O"></a>当灭悭贪，<a id="a-1P"></a>我证汝等得阿那含。<a id="a-1Q"></a>”</p>
  <p id="a1R">尔时，<a id="a-1S"></a>世尊便说此偈：</p>
  <p id="a1T">“悭贪之所染，<a id="a-1U"></a>众生堕恶趣，</p>
  <p id="a1V">当勤舍悭贪，<a id="a-1W"></a>便成阿那含。<a id="a-1X"></a>”</p>
  <p id="a1Y">尔时，<a id="a-1Z"></a>诸比丘闻佛所说，<a id="a-1a"></a>欢喜奉行。</p>
  <p id="a1b">闻如是：<a id="a-1c"></a>一时，<a id="a-1d"></a>佛在舍卫国祇树给孤独园。</p>
  <p id="a1e">尔时，<a id="a-1f"></a>世尊告诸比丘：<a id="a-1g"></a>“我于此众初不见一法不可降伏，<a id="a-1h"></a>难得时宜，<a id="a-1i"></a>受诸苦报，<a id="a-1j"></a>所谓心是。<a id="a-1k"></a>诸比丘，<a id="a-1l"></a>此心不可降伏，<a id="a-1m"></a>难得时宜，<a id="a-1n"></a>受诸苦报。<a id="a-1o"></a>是故，<a id="a-1p"></a>诸比丘，<a id="a-1q"></a>当分别心，<a id="a-1r"></a>当思惟心，<a id="a-1s"></a>善念诸善本。<a id="a-1t"></a>如是，<a id="a-1u"></a>诸比丘，<a id="a-1v"></a>当作是学！<a id="a-1w"></a>”</p>
  <p id="a1x">尔时，<a id="a-1y"></a>诸比丘闻佛所说，<a id="a-1z"></a>欢喜奉行。</p>
  <p id="a20">闻如是：<a id="a-21"></a>一时，<a id="a-22"></a>佛在舍卫国祇树给孤独园。</p>
  <p id="a23">尔时，<a id="a-24"></a>世尊告诸比丘：<a id="a-25"></a>“我于此众初不见一法易降伏者，<a id="a-26"></a>易得时宜，<a id="a-27"></a>受诸善报，<a id="a-28"></a>所谓心是。<a id="a-29"></a>诸比丘，<a id="a-2A"></a>当分别心，<a id="a-2B"></a>善念诸善本。<a id="a-2C"></a>如是，<a id="a-2D"></a>诸比丘，<a id="a-2E"></a>当作是学！<a id="a-2F"></a>”</p>
  <p id="a2G">尔时，<a id="a-2H"></a>诸比丘闻佛所说，<a id="a-2I"></a>欢喜奉行。</p>
  <p id="a2J">闻如是：<a id="a-2K"></a>一时，<a id="a-2L"></a>佛在舍卫国祇树给孤独园。</p>
  <p id="a2M">尔时，<a id="a-2N"></a>世尊告诸比丘：<a id="a-2O"></a>“于此众中若有一人而作是念，<a id="a-2P"></a>我悉知之。<a id="a-2Q"></a>然后此人不以饮食，<a id="a-2R"></a>在大众中而虚妄语。<a id="a-2S"></a>我或复于异时，<a id="a-2T"></a>观见此人，<a id="a-2U"></a>生染著心，<a id="a-2V"></a>念于财物，<a id="a-2W"></a>便于大众中而作妄语。<a id="a-2X"></a>所以然者？<a id="a-2Y"></a>诸比丘，<a id="a-2Z"></a>财物染著甚为难舍，<a id="a-2a"></a>令人坠堕三恶道中，<a id="a-2b"></a>不得至无为之处！<a id="a-2c"></a>是故，<a id="a-2d"></a>诸比丘，<a id="a-2e"></a>已生此心，<a id="a-2f"></a>便当舍离；<a id="a-2g"></a>设未生者，<a id="a-2h"></a>勿复兴心染著财物。<a id="a-2i"></a>如是，<a id="a-2j"></a>诸比丘，<a id="a-2k"></a>当作是学！<a id="a-2l"></a>”</p>
  <p id="a2m">尔时，<a id="a-2n"></a>诸比丘闻佛所说，<a id="a-2o"></a>欢喜奉行。</p>
  <p id="a2p">闻如是：<a id="a-2q"></a>一时，<a id="a-2r"></a>佛在舍卫国祇树给孤独园。</p>
  <p id="a2s">尔时，<a id="a-2t"></a>世尊告诸比丘：<a id="a-2u"></a>“于此众中而作是念：<a id="a-2v"></a>‘正使命断，<a id="a-2w"></a>不于众中而作妄语。<a id="a-2x"></a>’我或复于异时观见此人，<a id="a-2y"></a>生染著心，<a id="a-2z"></a>念于财物，<a id="a-30"></a>便于大众中而作妄语。<a id="a-31"></a>所以然者？<a id="a-32"></a>诸比丘，<a id="a-33"></a>财物染著甚为难舍，<a id="a-34"></a>令人堕三恶道中，<a id="a-35"></a>不得至无为之处！<a id="a-36"></a>是故，<a id="a-37"></a>诸比丘，<a id="a-38"></a>已生此心，<a id="a-39"></a>便当舍离；<a id="a-3A"></a>若未生者，<a id="a-3B"></a>勿复兴心染著财物。<a id="a-3C"></a>如是，<a id="a-3D"></a>诸比丘，<a id="a-3E"></a>当作是学！<a id="a-3F"></a>”</p>
  <p id="a3G">尔时，<a id="a-3H"></a>诸比丘闻佛所说，<a id="a-3I"></a>欢喜奉行。</p>
  <p id="a3J">闻如是：<a id="a-3K"></a>一时，<a id="a-3L"></a>佛在罗阅城迦兰陀竹园所，<a id="a-3M"></a>与大比丘众五百人俱。</p>
  <p id="a3N">尔时，<a id="a-3O"></a>世尊告诸比丘：<a id="a-3P"></a>“云何，<a id="a-3Q"></a>诸比丘，<a id="a-3R"></a>颇有见提婆达兜清白之法乎？<a id="a-3S"></a>然复提婆达兜为恶深重，<a id="a-3T"></a>受罪经劫不可疗治，<a id="a-3U"></a>于我法中，<a id="a-3V"></a>不见毫厘之善可称记者。<a id="a-3W"></a>以是之故，<a id="a-3X"></a>我今说提婆达兜诸罪之原首，<a id="a-3Y"></a>不可疗治。<a id="a-3Z"></a>犹如有人而堕深厕，<a id="a-3a"></a>形体没溺，<a id="a-3b"></a>无有一净处。<a id="a-3c"></a>有人欲来济拔其命，<a id="a-3d"></a>安置净处。<a id="a-3e"></a>遍观厕侧及彼人身，<a id="a-3f"></a>颇有净处，<a id="a-3g"></a>吾欲手捉拔济出之。<a id="a-3h"></a>彼人熟视，<a id="a-3i"></a>无一净处而可捉者，<a id="a-3j"></a>便舍而去。<a id="a-3k"></a>如是，<a id="a-3l"></a>诸比丘，<a id="a-3m"></a>我观提婆达兜愚痴之人，<a id="a-3n"></a>不见毫厘之法而可记者，<a id="a-3o"></a>受罪经劫，<a id="a-3p"></a>不可疗治。<a id="a-3q"></a>所以然者？<a id="a-3r"></a>提婆达兜愚痴专意，<a id="a-3s"></a>偏著利养，<a id="a-3t"></a>作五逆罪已，<a id="a-3u"></a>身坏命终，<a id="a-3v"></a>生恶趣中。<a id="a-3w"></a>如是，<a id="a-3x"></a>诸比丘，<a id="a-3y"></a>利养深重，<a id="a-3z"></a>令人不得至安隐之处！<a id="a-40"></a>是故，<a id="a-41"></a>诸比丘，<a id="a-42"></a>以生利养心，<a id="a-43"></a>便当舍离；<a id="a-44"></a>若未生者，<a id="a-45"></a>勿兴染心。<a id="a-46"></a>如是，<a id="a-47"></a>诸比丘，<a id="a-48"></a>当作是学！<a id="a-49"></a>”</p>
  <p id="a4A">尔时，<a id="a-4B"></a>诸比丘闻佛所说，<a id="a-4C"></a>欢喜奉行。</p>
  <p id="a4D">闻如是：<a id="a-4E"></a>一时，<a id="a-4F"></a>佛在罗阅城迦兰陀竹园所，<a id="a-4G"></a>与大比丘众五百人俱。</p>
  <p id="a4H">尔时，<a id="a-4I"></a>有一比丘闻如来记别调达受罪一劫，<a id="a-4J"></a>不可疗治。<a id="a-4K"></a>时，<a id="a-4L"></a>彼比丘便至尊者阿难所，<a id="a-4M"></a>共相问讯已，<a id="a-4N"></a>在一面坐。<a id="a-4O"></a>尔时，<a id="a-4P"></a>彼比丘问阿难曰：<a id="a-4Q"></a>“云何，<a id="a-4R"></a>阿难，<a id="a-4S"></a>如来尽观提婆达兜原本已，<a id="a-4T"></a>然后记别受罪一劫，<a id="a-4U"></a>不可疗治乎？<a id="a-4V"></a>颇有所由可得而记耶？<a id="a-4W"></a>”</p>
  <p id="a4X">时，<a id="a-4Y"></a>阿难告曰：<a id="a-4Z"></a>“如来所说终不虚设，<a id="a-4a"></a>身口所行而无有异。<a id="a-4b"></a>如来真实记提婆达兜别，<a id="a-4c"></a>受罪深重，<a id="a-4d"></a>当经一劫，<a id="a-4e"></a>不可疗治。<a id="a-4f"></a>”</p>
  <p id="a4g">尔时，<a id="a-4h"></a>尊者阿难即从座起，<a id="a-4i"></a>至世尊所，<a id="a-4j"></a>头面礼足，<a id="a-4k"></a>在一面住。<a id="a-4l"></a>尔时，<a id="a-4m"></a>阿难白世尊曰：<a id="a-4n"></a>“有一比丘来至我所，<a id="a-4o"></a>而作是说：<a id="a-4p"></a>‘云何，<a id="a-4q"></a>阿难，<a id="a-4r"></a>如来尽观提婆达兜原本已，<a id="a-4s"></a>然后记别受罪一劫，<a id="a-4t"></a>不可疗治乎？<a id="a-4u"></a>颇有因缘可得记别耶？<a id="a-4v"></a>’作是语已，<a id="a-4w"></a>各自舍去。<a id="a-4x"></a>”</p>
  <p id="a4y">世尊告曰：<a id="a-4z"></a>“彼比丘者必晚暮学，<a id="a-50"></a>出家未久，<a id="a-51"></a>方来至我法中耳！<a id="a-52"></a>如来所说终不虚妄，<a id="a-53"></a>云何于中复起犹豫？<a id="a-54"></a>”</p>
  <p id="a55">尔时，<a id="a-56"></a>世尊告阿难曰：<a id="a-57"></a>“汝往至彼，<a id="a-58"></a>语比丘言：<a id="a-59"></a>‘如来呼卿。<a id="a-5A"></a>’”</p>
  <p id="a5B">阿难对曰：<a id="a-5C"></a>“如是，<a id="a-5D"></a>世尊。<a id="a-5E"></a>”</p>
  <p id="a5F">是时，<a id="a-5G"></a>阿难受世尊教，<a id="a-5H"></a>便往至彼比丘所；<a id="a-5I"></a>到已，<a id="a-5J"></a>语彼比丘曰：<a id="a-5K"></a>“如来呼卿！<a id="a-5L"></a>”</p>
  <p id="a5M">彼比丘对曰：<a id="a-5N"></a>“如是，<a id="a-5O"></a>尊者。<a id="a-5P"></a>”</p>
  <p id="a5Q">尔时，<a id="a-5R"></a>彼比丘便严衣服，<a id="a-5S"></a>共阿难至世尊所；<a id="a-5T"></a>到已，<a id="a-5U"></a>礼世尊足，<a id="a-5V"></a>在一面坐。</p>
  <p id="a5W">尔时，<a id="a-5X"></a>世尊告彼比丘：<a id="a-5Y"></a>“云何，<a id="a-5Z"></a>愚人！<a id="a-5a"></a>汝不信如来所说乎？<a id="a-5b"></a>如来所教无有虚妄，<a id="a-5c"></a>汝今乃欲求如来虚妄！<a id="a-5d"></a>”</p>
  <p id="a5e">时，<a id="a-5f"></a>彼比丘白世尊曰：<a id="a-5g"></a>“提婆达兜比丘者，<a id="a-5h"></a>有大神力，<a id="a-5i"></a>有大威势。<a id="a-5j"></a>云何世尊记彼一劫受重罪耶？<a id="a-5k"></a>”</p>
  <p id="a5l">佛告比丘曰：<a id="a-5m"></a>“护汝口语！<a id="a-5n"></a>勿于长夜受苦无量。<a id="a-5o"></a>”</p>
  <p id="a5p">尔时，<a id="a-5q"></a>世尊便说此偈：</p>
  <p id="a5r">“游禅世俗通，<a id="a-5s"></a>至竟无解脱，</p>
  <p id="a5t">不造灭尽迹，<a id="a-5u"></a>复还堕地狱。</p>
  <p id="a5v">“若使我当见提婆达兜身有毫厘之善法者，<a id="a-5w"></a>我终不记彼提婆达兜受罪一劫，<a id="a-5x"></a>不可疗治。<a id="a-5y"></a>是故，<a id="a-5z"></a>愚人！<a id="a-60"></a>我不见提婆达兜有毫厘之善法，<a id="a-61"></a>以是故，<a id="a-62"></a>记彼提婆达兜受罪一劫，<a id="a-63"></a>不可疗治。<a id="a-64"></a>所以然者？<a id="a-65"></a>提婆达兜愚痴，<a id="a-66"></a>贪著利养，<a id="a-67"></a>起染著心，<a id="a-68"></a>作五逆恶，<a id="a-69"></a>身坏命终，<a id="a-6A"></a>入地狱中。<a id="a-6B"></a>所以然者？<a id="a-6C"></a>利养心重，<a id="a-6D"></a>败人善本，<a id="a-6E"></a>令人不到安隐之处！<a id="a-6F"></a>是故，<a id="a-6G"></a>诸比丘，<a id="a-6H"></a>设有利养心起，<a id="a-6I"></a>便当求灭；<a id="a-6J"></a>若不有心，<a id="a-6K"></a>勿兴想著。<a id="a-6L"></a>如是，<a id="a-6M"></a>诸比丘，<a id="a-6N"></a>当作是学！<a id="a-6O"></a>”</p>
  <p id="a6P">尔时，<a id="a-6Q"></a>彼比丘从座起，<a id="a-6R"></a>整衣服，<a id="a-6S"></a>礼世尊足，<a id="a-6T"></a>白世尊曰：<a id="a-6U"></a>“今自悔过，<a id="a-6V"></a>惟愿垂恕！<a id="a-6W"></a>愚痴所致，<a id="a-6X"></a>造不善行，<a id="a-6Y"></a>如来所说，<a id="a-6Z"></a>无有二言，<a id="a-6a"></a>然我愚痴，<a id="a-6b"></a>起犹豫想。<a id="a-6c"></a>惟愿世尊受我悔过，<a id="a-6d"></a>改往修来！<a id="a-6e"></a>”乃至再三。</p>
  <p id="a6f">世尊告曰：<a id="a-6g"></a>“善哉！<a id="a-6h"></a>比丘，<a id="a-6i"></a>悔汝所念，<a id="a-6j"></a>恕汝不及，<a id="a-6k"></a>莫于如来兴犹豫想。<a id="a-6l"></a>今受汝悔过，<a id="a-6m"></a>后更莫作。<a id="a-6n"></a>”乃至三四。</p>
  <p id="a6o">尔时，<a id="a-6p"></a>世尊便说此偈：</p>
  <p id="a6q">“设有作重罪，<a id="a-6r"></a>悔过更不犯，</p>
  <p id="a6s">此人应禁戒，<a id="a-6t"></a>拔其罪根原。</p>
  <p id="a6u">尔时，<a id="a-6v"></a>彼比丘及四部众闻佛所说，<a id="a-6w"></a>欢喜奉行。</p>
  <p id="a6x">四种阿那含，<a id="a-6y"></a>二心及二食，</p>
  <p id="a6z">婆达二契经，<a id="a-70"></a>智者当觉知。</p>
  <p data-pb></p>
  <h2 id="a71">一入道品第十二</h2>
  <p id="a72">闻如是：<a id="a-73"></a>一时，<a id="a-74"></a>佛在舍卫国祇树给狐独园。</p>
  <p id="a75">尔时，<a id="a-76"></a>世尊告诸比丘：<a id="a-77"></a>“有一入道，<a id="a-78"></a>净众生行，<a id="a-79"></a>除去愁忧，<a id="a-7A"></a>无有诸恼，<a id="a-7B"></a>得大智慧，<a id="a-7C"></a>成泥洹证，<a id="a-7D"></a>所谓当灭五盖，<a id="a-7E"></a>思惟四意止。<a id="a-7F"></a>云何名为一入？<a id="a-7G"></a>所谓专一心，<a id="a-7H"></a>是谓一入。<a id="a-7I"></a>云何为道？<a id="a-7J"></a>所谓贤圣八品道：<a id="a-7K"></a>一名、<a id="a-7L"></a>正见，<a id="a-7M"></a>二名、<a id="a-7N"></a>正治，<a id="a-7O"></a>三名、<a id="a-7P"></a>正业，<a id="a-7Q"></a>四名、<a id="a-7R"></a>正命，<a id="a-7S"></a>五名、<a id="a-7T"></a>正方便，<a id="a-7U"></a>六名、<a id="a-7V"></a>正语，<a id="a-7W"></a>七名、<a id="a-7X"></a>正念，<a id="a-7Y"></a>八名、<a id="a-7Z"></a>正定，<a id="a-7a"></a>是谓名道，<a id="a-7b"></a>是谓一入道。</p>
  <p id="a7c">“云何当灭五盖？<a id="a-7d"></a>所谓贪欲盖、<a id="a-7e"></a>瞋恚盖、<a id="a-7f"></a>调戏盖、<a id="a-7g"></a>眠睡盖、<a id="a-7h"></a>疑盖，<a id="a-7i"></a>是谓当灭五盖。</p>
  <p id="a7j">“云何思惟四意止？<a id="a-7k"></a>于是，<a id="a-7l"></a>比丘内自观身，<a id="a-7m"></a>除去恶念，<a id="a-7n"></a>无有愁忧；<a id="a-7o"></a>外自观身，<a id="a-7p"></a>除去恶念，<a id="a-7q"></a>无有愁忧；<a id="a-7r"></a>内外观身，<a id="a-7s"></a>除去恶念，<a id="a-7t"></a>无有愁忧。<a id="a-7u"></a>内观痛痛而自娱乐，<a id="a-7v"></a>外观痛痛，<a id="a-7w"></a>内外观痛痛。<a id="a-7x"></a>内观心而自娱乐，<a id="a-7y"></a>外观心，<a id="a-7z"></a>内外观心。<a id="a-80"></a>内观法，<a id="a-81"></a>外观法，<a id="a-82"></a>内外观法而自娱乐。</p>
  <p id="a83">“云何比丘内观身而自娱乐？<a id="a-84"></a>于是，<a id="a-85"></a>比丘观此身随其性行，<a id="a-86"></a>从头至足，<a id="a-87"></a>从足至头，<a id="a-88"></a>观此身中皆悉不净，<a id="a-89"></a>无有可贪。<a id="a-8A"></a>复观此身有毛、<a id="a-8B"></a>发、<a id="a-8C"></a>爪、<a id="a-8D"></a>齿、<a id="a-8E"></a>皮、<a id="a-8F"></a>肉、<a id="a-8G"></a>筋、<a id="a-8H"></a>骨、<a id="a-8I"></a>髓、<a id="a-8J"></a>脑、<a id="a-8K"></a>脂膏、<a id="a-8L"></a>肠、<a id="a-8M"></a>胃、<a id="a-8N"></a>心、<a id="a-8O"></a>肝、<a id="a-8P"></a>脾、<a id="a-8Q"></a>肾之属，<a id="a-8R"></a>皆悉观知；<a id="a-8S"></a>屎、<a id="a-8T"></a>尿、<a id="a-8U"></a>生熟二藏、<a id="a-8V"></a>目泪、<a id="a-8W"></a>唾、<a id="a-8X"></a>涕、<a id="a-8Y"></a>血脉、<a id="a-8Z"></a>肪、<a id="a-8a"></a>胆，<a id="a-8b"></a>皆当观知，<a id="a-8c"></a>无可贪者。<a id="a-8d"></a>如是，<a id="a-8e"></a>诸比丘，<a id="a-8f"></a>当观身自娱乐，<a id="a-8g"></a>除去恶念，<a id="a-8h"></a>无有愁忧。</p>
  <p id="a8i">“复次，<a id="a-8j"></a>比丘，<a id="a-8k"></a>还观此身有地种耶？<a id="a-8l"></a>水、<a id="a-8m"></a>火、<a id="a-8n"></a>风种耶？<a id="a-8o"></a>如是，<a id="a-8p"></a>比丘观此身。<a id="a-8q"></a>复次，<a id="a-8r"></a>比丘，<a id="a-8s"></a>观此身，<a id="a-8t"></a>分别诸界，<a id="a-8u"></a>此身有四种。<a id="a-8v"></a>犹如巧能屠牛之士，<a id="a-8w"></a>若屠牛弟子，<a id="a-8x"></a>解牛节，<a id="a-8y"></a>解而自观见此是脚，<a id="a-8z"></a>此是心，<a id="a-90"></a>此是节，<a id="a-91"></a>此是头。<a id="a-92"></a>如是，<a id="a-93"></a>彼比丘分别此界，<a id="a-94"></a>而自观察此身有地、<a id="a-95"></a>水、<a id="a-96"></a>火、<a id="a-97"></a>风种。<a id="a-98"></a>如是，<a id="a-99"></a>比丘观身而自娱乐。</p>
  <p id="a9A">“复次，<a id="a-9B"></a>比丘，<a id="a-9C"></a>观此身有诸孔，<a id="a-9D"></a>漏出不净。<a id="a-9E"></a>犹如彼人观竹园，<a id="a-9F"></a>若观苇丛。<a id="a-9G"></a>如是，<a id="a-9H"></a>比丘观此身有诸孔，<a id="a-9I"></a>漏出诸不净。</p>
  <p id="a9J">“复次，<a id="a-9K"></a>比丘，<a id="a-9L"></a>观死尸，<a id="a-9M"></a>或死一宿，<a id="a-9N"></a>或二宿，<a id="a-9O"></a>或三宿、<a id="a-9P"></a>四宿，<a id="a-9Q"></a>或五宿、<a id="a-9R"></a>六宿、<a id="a-9S"></a>七宿，<a id="a-9T"></a>身体膖胀，<a id="a-9U"></a>臭处不净。<a id="a-9V"></a>复自观身与彼无异，<a id="a-9W"></a>吾身不免此患。<a id="a-9X"></a>若复比丘观死尸，<a id="a-9Y"></a>乌鹊、<a id="a-9Z"></a>鸱鸟所见啖食；<a id="a-9a"></a>或为虎狼、<a id="a-9b"></a>狗犬、<a id="a-9c"></a>虫兽之属所见啖食。<a id="a-9d"></a>复自观身与彼无异，<a id="a-9e"></a>吾身不离此患。<a id="a-9f"></a>是谓比丘观身而自娱乐。</p>
  <p id="a9g">“复次，<a id="a-9h"></a>比丘，<a id="a-9i"></a>观死尸，<a id="a-9j"></a>或啖半，<a id="a-9k"></a>散落在地，<a id="a-9l"></a>臭处不净。<a id="a-9m"></a>复自观身与彼无异，<a id="a-9n"></a>吾身不离此法。<a id="a-9o"></a>复次，<a id="a-9p"></a>观死尸，<a id="a-9q"></a>肉已尽，<a id="a-9r"></a>唯有骨在，<a id="a-9s"></a>血所涂染。<a id="a-9t"></a>复以此身观彼身亦无有异。<a id="a-9u"></a>如是，<a id="a-9v"></a>比丘观此身。<a id="a-9w"></a>复次，<a id="a-9x"></a>比丘，<a id="a-9y"></a>观死尸筋缠束薪，<a id="a-9z"></a>复自观身与彼无异。<a id="a-A0"></a>如是，<a id="a-A1"></a>比丘观此身。</p>
  <p id="aA2">“复次，<a id="a-A3"></a>比丘，<a id="a-A4"></a>观死尸骨节分散，<a id="a-A5"></a>散在异处，<a id="a-A6"></a>或手骨、<a id="a-A7"></a>脚骨各在一处；<a id="a-A8"></a>或膞骨，<a id="a-A9"></a>或腰骨，<a id="a-AA"></a>或尻骨，<a id="a-AB"></a>或臂骨，<a id="a-AC"></a>或肩骨，<a id="a-AD"></a>或胁骨，<a id="a-AE"></a>或脊骨，<a id="a-AF"></a>或项骨，<a id="a-AG"></a>或髑髅。<a id="a-AH"></a>复以此身与彼无异，<a id="a-AI"></a>吾不免此法，<a id="a-AJ"></a>吾身亦当坏败。<a id="a-AK"></a>如是，<a id="a-AL"></a>比丘观身而自娱乐。</p>
  <p id="aAM">“复次，<a id="a-AN"></a>比丘，<a id="a-AO"></a>观死尸白色、<a id="a-AP"></a>白珂色。<a id="a-AQ"></a>复自观身与彼无异，<a id="a-AR"></a>吾不离此法。<a id="a-AS"></a>是谓比丘自观身。</p>
  <p id="aAT">“复次，<a id="a-AU"></a>比丘，<a id="a-AV"></a>若见死尸骨青瘀想，<a id="a-AW"></a>无可贪者，<a id="a-AX"></a>或与灰土同色，<a id="a-AY"></a>不可分别。<a id="a-AZ"></a>如是，<a id="a-Aa"></a>比丘，<a id="a-Ab"></a>自观身，<a id="a-Ac"></a>除去恶念，<a id="a-Ad"></a>无有愁忧；<a id="a-Ae"></a>此身无常，<a id="a-Af"></a>为分散法。<a id="a-Ag"></a>如是，<a id="a-Ah"></a>比丘内自观身，<a id="a-Ai"></a>外观身，<a id="a-Aj"></a>内外观身，<a id="a-Ak"></a>解无所有。</p>
  <p id="aAl">“云何比丘内观痛痛？<a id="a-Am"></a>于是，<a id="a-An"></a>比丘得乐痛时，<a id="a-Ao"></a>即自觉知我得乐痛；<a id="a-Ap"></a>得苦痛时，<a id="a-Aq"></a>即自觉知我得苦痛；<a id="a-Ar"></a>得不苦不乐痛时，<a id="a-As"></a>即自觉知我得不苦不乐痛。<a id="a-At"></a>若得食乐痛时，<a id="a-Au"></a>便自觉知我得食乐痛；<a id="a-Av"></a>若得食苦痛时，<a id="a-Aw"></a>便自觉知我得食苦痛；<a id="a-Ax"></a>若得食不苦不乐痛时，<a id="a-Ay"></a>亦自觉知我食不苦不乐痛。<a id="a-Az"></a>若得不食乐痛时，<a id="a-B0"></a>便自觉知我得不食乐痛；<a id="a-B1"></a>若得不食苦痛时，<a id="a-B2"></a>亦自觉知我不食苦痛；<a id="a-B3"></a>若得不食不苦不乐痛时，<a id="a-B4"></a>亦自觉知我得不食不苦不乐痛。<a id="a-B5"></a>如是，<a id="a-B6"></a>比丘内自观痛。</p>
  <p id="aB7">“复次，<a id="a-B8"></a>若复比丘得乐痛时，<a id="a-B9"></a>尔时不得苦痛，<a id="a-BA"></a>尔时自觉知我受乐痛。<a id="a-BB"></a>若得苦痛时，<a id="a-BC"></a>尔时不得乐痛，<a id="a-BD"></a>自觉知我受苦痛。<a id="a-BE"></a>若得不苦不乐痛时，<a id="a-BF"></a>尔时无苦无乐，<a id="a-BG"></a>自觉知我受不苦不乐痛。<a id="a-BH"></a>彼习法而自娱乐，<a id="a-BI"></a>亦观尽法，<a id="a-BJ"></a>复观习尽之法。<a id="a-BK"></a>或复有痛而现在前，<a id="a-BL"></a>可知可见，<a id="a-BM"></a>思惟原本，<a id="a-BN"></a>无所依倚而自娱乐，<a id="a-BO"></a>不起世间想；<a id="a-BP"></a>于其中亦不惊怖，<a id="a-BQ"></a>以不惊怖，<a id="a-BR"></a>便得泥洹：<a id="a-BS"></a>生死已尽，<a id="a-BT"></a>梵行已立，<a id="a-BU"></a>所作已办，<a id="a-BV"></a>更不复受有，<a id="a-BW"></a>如真实知。<a id="a-BX"></a>如是，<a id="a-BY"></a>比丘内自观痛，<a id="a-BZ"></a>除去乱念，<a id="a-Ba"></a>无有愁忧；<a id="a-Bb"></a>外自观痛，<a id="a-Bc"></a>内外观痛，<a id="a-Bd"></a>除去乱念，<a id="a-Be"></a>无有愁忧。<a id="a-Bf"></a>如是，<a id="a-Bg"></a>比丘内外观痛。</p>
  <p id="aBh">“云何比丘观心心法而自娱乐？<a id="a-Bi"></a>于是，<a id="a-Bj"></a>比丘有爱欲心，<a id="a-Bk"></a>便自觉知有爱欲心；<a id="a-Bl"></a>无爱欲心，<a id="a-Bm"></a>亦自觉知无爱欲心。<a id="a-Bn"></a>有瞋恚心，<a id="a-Bo"></a>便自觉知有瞋恚心；<a id="a-Bp"></a>无瞋恚心，<a id="a-Bq"></a>亦自觉知无瞋恚心。<a id="a-Br"></a>有愚痴心，<a id="a-Bs"></a>便自觉知有愚痴心；<a id="a-Bt"></a>无愚痴心，<a id="a-Bu"></a>便自觉知无愚痴心。<a id="a-Bv"></a>有爱念心，<a id="a-Bw"></a>便自觉知有爱念心；<a id="a-Bx"></a>无爱念心，<a id="a-By"></a>便自觉知无爱念心。<a id="a-Bz"></a>有受入心，<a id="a-C0"></a>便自觉知有受入心；<a id="a-C1"></a>无受入心，<a id="a-C2"></a>便自觉知无受入心。<a id="a-C3"></a>有乱念心，<a id="a-C4"></a>便自觉知有乱心；<a id="a-C5"></a>无乱心，<a id="a-C6"></a>便自觉知无乱心。<a id="a-C7"></a>有散落心，<a id="a-C8"></a>亦自觉知有散落心；<a id="a-C9"></a>无散落心，<a id="a-CA"></a>便自觉知无散落心。<a id="a-CB"></a>有普遍心，<a id="a-CC"></a>便自觉知有普遍心；<a id="a-CD"></a>无普遍心，<a id="a-CE"></a>便自觉知无普遍心。<a id="a-CF"></a>有大心，<a id="a-CG"></a>便自觉知有大心；<a id="a-CH"></a>无大心，<a id="a-CI"></a>便自觉知无大心。<a id="a-CJ"></a>有无量心，<a id="a-CK"></a>便自觉知有无量心；<a id="a-CL"></a>无无量心，<a id="a-CM"></a>便自觉知无无量心。<a id="a-CN"></a>有三昧心，<a id="a-CO"></a>便自觉知有三昧心；<a id="a-CP"></a>无三昧心，<a id="a-CQ"></a>便自觉知无三昧心。<a id="a-CR"></a>未解脱心，<a id="a-CS"></a>便自觉知未解脱心；<a id="a-CT"></a>已解脱心，<a id="a-CU"></a>便自觉知已解脱心。<a id="a-CV"></a>如是，<a id="a-CW"></a>比丘心心相观意止。</p>
  <p id="aCX">“观习法，<a id="a-CY"></a>观尽法，<a id="a-CZ"></a>并观习尽之法，<a id="a-Ca"></a>思惟法观而自娱乐。<a id="a-Cb"></a>可知、<a id="a-Cc"></a>可见、<a id="a-Cd"></a>可思惟、<a id="a-Ce"></a>不可思惟，<a id="a-Cf"></a>无所依倚，<a id="a-Cg"></a>不起世间想；<a id="a-Ch"></a>已不起想，<a id="a-Ci"></a>便无畏怖；<a id="a-Cj"></a>已无畏怖，<a id="a-Ck"></a>便无余；<a id="a-Cl"></a>已无余，<a id="a-Cm"></a>便涅槃：<a id="a-Cn"></a>生死已尽，<a id="a-Co"></a>梵行已立，<a id="a-Cp"></a>所作已办，<a id="a-Cq"></a>更不复受有，<a id="a-Cr"></a>如实知之。<a id="a-Cs"></a>如是，<a id="a-Ct"></a>比丘内自观心心意止，<a id="a-Cu"></a>除去乱念，<a id="a-Cv"></a>无有忧愁；<a id="a-Cw"></a>外观心，<a id="a-Cx"></a>内外观心心意止。<a id="a-Cy"></a>如是，<a id="a-Cz"></a>比丘心心相观意止。</p>
  <p id="aD0">“云何比丘法法相观意止？<a id="a-D1"></a>于是，<a id="a-D2"></a>比丘修念觉意，<a id="a-D3"></a>依观、<a id="a-D4"></a>依无欲、<a id="a-D5"></a>依灭尽，<a id="a-D6"></a>舍诸恶法。<a id="a-D7"></a>修法觉意、<a id="a-D8"></a>修精进觉意、<a id="a-D9"></a>修念觉意、<a id="a-DA"></a>修猗觉意、<a id="a-DB"></a>修三昧觉意、<a id="a-DC"></a>修护觉意，<a id="a-DD"></a>依观、<a id="a-DE"></a>依无欲、<a id="a-DF"></a>依灭尽，<a id="a-DG"></a>舍诸恶法。<a id="a-DH"></a>如是，<a id="a-DI"></a>比丘法法相观意止。</p>
  <p id="aDJ">“复次，<a id="a-DK"></a>比丘，<a id="a-DL"></a>于爱欲解脱，<a id="a-DM"></a>除恶不善法，<a id="a-DN"></a>有觉、<a id="a-DO"></a>有观，<a id="a-DP"></a>有猗念，<a id="a-DQ"></a>乐于初禅而自娱乐。<a id="a-DR"></a>如是，<a id="a-DS"></a>比丘法法相观意止。</p>
  <p id="aDT">“复次，<a id="a-DU"></a>比丘，<a id="a-DV"></a>舍有觉、<a id="a-DW"></a>有观，<a id="a-DX"></a>内发欢喜，<a id="a-DY"></a>专其一意，<a id="a-DZ"></a>成无觉、<a id="a-Da"></a>无观，<a id="a-Db"></a>念猗喜安，<a id="a-Dc"></a>游二禅而自娱乐。<a id="a-Dd"></a>如是，<a id="a-De"></a>比丘法法相观意止。</p>
  <p id="aDf">“复次，<a id="a-Dg"></a>比丘，<a id="a-Dh"></a>舍于念，<a id="a-Di"></a>修于护，<a id="a-Dj"></a>恒自觉知身觉乐，<a id="a-Dk"></a>诸贤圣所求，<a id="a-Dl"></a>护念清净，<a id="a-Dm"></a>行于三禅。<a id="a-Dn"></a>如是，<a id="a-Do"></a>比丘法法相观意止。</p>
  <p id="aDp">“复次，<a id="a-Dq"></a>比丘，<a id="a-Dr"></a>舍苦乐心，<a id="a-Ds"></a>无复忧喜，<a id="a-Dt"></a>无苦无乐，<a id="a-Du"></a>护念清净，<a id="a-Dv"></a>乐于四禅。<a id="a-Dw"></a>如是，<a id="a-Dx"></a>比丘法法相观意止。<a id="a-Dy"></a>彼行习法，<a id="a-Dz"></a>行尽法，<a id="a-E0"></a>并行习尽之法而自娱乐，<a id="a-E1"></a>便得法意止而现在前。<a id="a-E2"></a>可知可见，<a id="a-E3"></a>除去乱想，<a id="a-E4"></a>无所依倚，<a id="a-E5"></a>不起世间想；<a id="a-E6"></a>已不起想，<a id="a-E7"></a>便无畏怖；<a id="a-E8"></a>已无畏怖，<a id="a-E9"></a>生死便尽：<a id="a-EA"></a>梵行已立，<a id="a-EB"></a>所作已办，<a id="a-EC"></a>更不复受有，<a id="a-ED"></a>如实知之。<a id="a-EE"></a>诸比丘，<a id="a-EF"></a>依一入道众生得清净，<a id="a-EG"></a>远离愁忧，<a id="a-EH"></a>无忧喜想，<a id="a-EI"></a>便逮智慧，<a id="a-EJ"></a>得涅槃证。<a id="a-EK"></a>所谓灭五盖，<a id="a-EL"></a>修四意止也。<a id="a-EM"></a>”</p>
  <p id="aEN">尔时，<a id="a-EO"></a>诸比丘闻佛所说，<a id="a-EP"></a>欢喜奉行。</p>
  <p id="aEQ">闻如是：<a id="a-ER"></a>一时，<a id="a-ES"></a>佛在舍卫国祇树给孤独园。</p>
  <p id="aET">尔时，<a id="a-EU"></a>世尊告诸比丘：<a id="a-EV"></a>“我于是中不见一法速磨灭者，<a id="a-EW"></a>憎嫉梵行人。<a id="a-EX"></a>是故，<a id="a-EY"></a>诸比丘，<a id="a-EZ"></a>当修行慈忍，<a id="a-Ea"></a>身行慈，<a id="a-Eb"></a>口行慈，<a id="a-Ec"></a>意行慈。<a id="a-Ed"></a>如是，<a id="a-Ee"></a>诸比丘，<a id="a-Ef"></a>当作是学！<a id="a-Eg"></a>”</p>
  <p id="aEh">尔时，<a id="a-Ei"></a>诸比丘闻佛所说，<a id="a-Ej"></a>欢喜奉行。</p>
  <p id="aEk">闻如是：<a id="a-El"></a>一时，<a id="a-Em"></a>佛在舍卫国祇树给孤独园。</p>
  <p id="aEn">尔时，<a id="a-Eo"></a>世尊告诸比丘：<a id="a-Ep"></a>“若有一人出现世时，<a id="a-Eq"></a>诸天、<a id="a-Er"></a>人民、<a id="a-Es"></a>魔及魔天、<a id="a-Et"></a>沙门、<a id="a-Eu"></a>婆罗门，<a id="a-Ev"></a>最尊最上，<a id="a-Ew"></a>无与等者，<a id="a-Ex"></a>福田第一，<a id="a-Ey"></a>可事可敬。<a id="a-Ez"></a>云何为一人？<a id="a-F0"></a>所谓多萨阿竭、<a id="a-F1"></a>阿罗呵、<a id="a-F2"></a>三耶三佛。<a id="a-F3"></a>是谓一人出现世时，<a id="a-F4"></a>过诸天、<a id="a-F5"></a>人民、<a id="a-F6"></a>阿须伦、<a id="a-F7"></a>魔及魔天、<a id="a-F8"></a>沙门、<a id="a-F9"></a>婆罗门上，<a id="a-FA"></a>最尊最上，<a id="a-FB"></a>无与等者，<a id="a-FC"></a>福田第一，<a id="a-FD"></a>可事可敬。<a id="a-FE"></a>如是，<a id="a-FF"></a>诸比丘，<a id="a-FG"></a>常当供养如来。<a id="a-FH"></a>如是，<a id="a-FI"></a>诸比丘，<a id="a-FJ"></a>当作是学！<a id="a-FK"></a>”</p>
  <p id="aFL">尔时，<a id="a-FM"></a>诸比丘闻佛所说，<a id="a-FN"></a>欢喜奉行。</p>
  <p id="aFO">闻如是：<a id="a-FP"></a>一时，<a id="a-FQ"></a>佛在舍卫国祇树给孤独园。</p>
  <p id="aFR">尔时，<a id="a-FS"></a>世尊告诸比丘：<a id="a-FT"></a>“其有瞻视病者，<a id="a-FU"></a>则为瞻视我已；<a id="a-FV"></a>有看病者，<a id="a-FW"></a>则为看我已。<a id="a-FX"></a>所以然者？<a id="a-FY"></a>我今躬欲看视疾病。<a id="a-FZ"></a>诸比丘，<a id="a-Fa"></a>我不见一人于诸天、<a id="a-Fb"></a>世间、<a id="a-Fc"></a>沙门、<a id="a-Fd"></a>婆罗门施中，<a id="a-Fe"></a>最上无过是施。<a id="a-Ff"></a>其行是施，<a id="a-Fg"></a>尔乃为施，<a id="a-Fh"></a>获大果报，<a id="a-Fi"></a>得大功德，<a id="a-Fj"></a>名称普至，<a id="a-Fk"></a>得甘露法味。<a id="a-Fl"></a>所谓如来、<a id="a-Fm"></a>至真、<a id="a-Fn"></a>等正觉，<a id="a-Fo"></a>知施中最上无过是施。<a id="a-Fp"></a>其行是施，<a id="a-Fq"></a>尔乃为施，<a id="a-Fr"></a>获大果报，<a id="a-Fs"></a>得大功德。<a id="a-Ft"></a>我今因此因缘而作是说：<a id="a-Fu"></a>‘瞻视病者，<a id="a-Fv"></a>则为瞻视我已而无有异，<a id="a-Fw"></a>汝等长夜获大福佑。<a id="a-Fx"></a>’如是，<a id="a-Fy"></a>诸比丘，<a id="a-Fz"></a>当作是学！<a id="a-G0"></a>”</p>
  <p id="aG1">尔时，<a id="a-G2"></a>诸比丘闻佛所说，<a id="a-G3"></a>欢喜奉行。</p>
  <p id="aG4">闻如是：<a id="a-G5"></a>一时，<a id="a-G6"></a>佛在舍卫国祇树给孤独园。</p>
  <p id="aG7">尔时，<a id="a-G8"></a>世尊告诸比丘：<a id="a-G9"></a>“其有叹誉阿练若者，<a id="a-GA"></a>则为叹誉我已。<a id="a-GB"></a>所以然者？<a id="a-GC"></a>我今恒自叹誉阿练若行；<a id="a-GD"></a>其有诽谤阿练若者，<a id="a-GE"></a>则为诽谤我已。<a id="a-GF"></a>其有叹说乞食者，<a id="a-GG"></a>则为叹誉我已。<a id="a-GH"></a>所以然者？<a id="a-GI"></a>我恒叹说能乞食者；<a id="a-GJ"></a>其有谤毁乞食者，<a id="a-GK"></a>则为谤毁我已。<a id="a-GL"></a>其有叹说独坐者，<a id="a-GM"></a>则为叹说我已。<a id="a-GN"></a>所以然者？<a id="a-GO"></a>我恒叹说能独坐者；<a id="a-GP"></a>其有毁独坐者，<a id="a-GQ"></a>则为毁我已。<a id="a-GR"></a>其有叹誉一坐一食者，<a id="a-GS"></a>则为叹誉我已。<a id="a-GT"></a>所以然者？<a id="a-GU"></a>我恒叹誉一坐一食者；<a id="a-GV"></a>其有毁者，<a id="a-GW"></a>则为毁我已。<a id="a-GX"></a>若有叹说坐树下者，<a id="a-GY"></a>则为叹说我身无异。<a id="a-GZ"></a>所以然者？<a id="a-Ga"></a>我恒叹誉在树下者；<a id="a-Gb"></a>若有毁彼在树下者，<a id="a-Gc"></a>则为毁我已。<a id="a-Gd"></a>其有叹说露坐者，<a id="a-Ge"></a>则为叹说我已。<a id="a-Gf"></a>所以者何？<a id="a-Gg"></a>我恒叹说露坐者；<a id="a-Gh"></a>其有毁辱露坐者，<a id="a-Gi"></a>则为毁辱我已。<a id="a-Gj"></a>其有叹说空闲处者，<a id="a-Gk"></a>则为叹说我已。<a id="a-Gl"></a>所以者何？<a id="a-Gm"></a>我恒叹说空闲处者；<a id="a-Gn"></a>其有毁辱空闲处者，<a id="a-Go"></a>则为毁辱我已。<a id="a-Gp"></a>其有叹说著五纳衣者，<a id="a-Gq"></a>则为叹说我已。<a id="a-Gr"></a>所以者何？<a id="a-Gs"></a>我恒叹说著五纳衣者；<a id="a-Gt"></a>其有毁辱著五纳衣者，<a id="a-Gu"></a>则为毁辱我已。<a id="a-Gv"></a>其有叹说持三衣者，<a id="a-Gw"></a>则为叹说我已。<a id="a-Gx"></a>何以故？<a id="a-Gy"></a>我恒叹说持三衣者；<a id="a-Gz"></a>其有毁辱持三衣者，<a id="a-H0"></a>则为毁辱我已。<a id="a-H1"></a>其有叹说在冢间坐者，<a id="a-H2"></a>则为叹说我已。<a id="a-H3"></a>何以故？<a id="a-H4"></a>我恒叹说在冢间坐者；<a id="a-H5"></a>其有毁辱在冢间坐者，<a id="a-H6"></a>则为毁辱我已。<a id="a-H7"></a>其有叹说一食者，<a id="a-H8"></a>则为叹说我已。<a id="a-H9"></a>何以故？<a id="a-HA"></a>我恒叹说一食者；<a id="a-HB"></a>其有毁辱一食者，<a id="a-HC"></a>则为毁辱我已。<a id="a-HD"></a>其有叹说日正中食者，<a id="a-HE"></a>则为叹说我已。<a id="a-HF"></a>何以故？<a id="a-HG"></a>我恒叹说正中食者；<a id="a-HH"></a>其有毁辱正中食者，<a id="a-HI"></a>则为毁辱我已。<a id="a-HJ"></a>其有叹说诸头陀行者，<a id="a-HK"></a>则为叹说我已。<a id="a-HL"></a>所以然者？<a id="a-HM"></a>我恒叹说诸头陀行；<a id="a-HN"></a>其有毁辱诸头陀行者，<a id="a-HO"></a>则为毁辱我已。</p>
  <p id="aHP">“我今教诸比丘，<a id="a-HQ"></a>当如大迦葉所行，<a id="a-HR"></a>无有漏失者。<a id="a-HS"></a>所以然者？<a id="a-HT"></a>迦葉比丘有此诸行。<a id="a-HU"></a>是故，<a id="a-HV"></a>诸比丘，<a id="a-HW"></a>所学常当如大迦葉。<a id="a-HX"></a>如是，<a id="a-HY"></a>比丘，<a id="a-HZ"></a>当作是学！<a id="a-Ha"></a>”</p>
  <p id="aHb">尔时，<a id="a-Hc"></a>诸比丘闻佛所说，<a id="a-Hd"></a>欢喜奉行。</p>
  <p id="aHe">闻如是：<a id="a-Hf"></a>一时，<a id="a-Hg"></a>佛在罗阅城迦兰陀竹园所，<a id="a-Hh"></a>与大比丘众五百人俱。</p>
  <p id="aHi">尔时，<a id="a-Hj"></a>尊者大迦葉住阿练若，<a id="a-Hk"></a>到时乞食，<a id="a-Hl"></a>不择贫富，<a id="a-Hm"></a>一处一坐，<a id="a-Hn"></a>终不移易，<a id="a-Ho"></a>树下露坐，<a id="a-Hp"></a>或空闲处，<a id="a-Hq"></a>著五纳衣，<a id="a-Hr"></a>或持三衣，<a id="a-Hs"></a>或在冢间，<a id="a-Ht"></a>或时一食，<a id="a-Hu"></a>或正中食，<a id="a-Hv"></a>或行头陀，<a id="a-Hw"></a>年高长大。<a id="a-Hx"></a>尔时，<a id="a-Hy"></a>尊者大迦葉食后，<a id="a-Hz"></a>便诣一树下禅定；<a id="a-I0"></a>禅定已，<a id="a-I1"></a>从座起，<a id="a-I2"></a>整衣服，<a id="a-I3"></a>往至世尊所。</p>
  <p id="aI4">是时，<a id="a-I5"></a>世尊遥见迦葉来，<a id="a-I6"></a>世尊告曰：<a id="a-I7"></a>“善来！<a id="a-I8"></a>迦葉。<a id="a-I9"></a>”</p>
  <p id="aIA">时，<a id="a-IB"></a>迦葉便至世尊所，<a id="a-IC"></a>头面礼足，<a id="a-ID"></a>在一面坐。</p>
  <p id="aIE">世尊告曰：<a id="a-IF"></a>“迦葉，<a id="a-IG"></a>汝今年高长大，<a id="a-IH"></a>志衰朽弊。<a id="a-II"></a>汝今可舍乞食，<a id="a-IJ"></a>乃至诸头陀行，<a id="a-IK"></a>亦可受诸长者请，<a id="a-IL"></a>并受衣裳。<a id="a-IM"></a>”</p>
  <p id="aIN">迦葉对曰：<a id="a-IO"></a>“我今不从如来教。<a id="a-IP"></a>所以然者？<a id="a-IQ"></a>若如来不成无上正真道者，<a id="a-IR"></a>我则成辟支佛。<a id="a-IS"></a>然彼辟支佛尽行阿练若，<a id="a-IT"></a>到时乞食，<a id="a-IU"></a>不择贫富，<a id="a-IV"></a>一处一坐，<a id="a-IW"></a>终不移易，<a id="a-IX"></a>树下露坐，<a id="a-IY"></a>或空闲处，<a id="a-IZ"></a>著五纳衣，<a id="a-Ia"></a>或持三衣，<a id="a-Ib"></a>或在冢间，<a id="a-Ic"></a>或时一食，<a id="a-Id"></a>或正中食，<a id="a-Ie"></a>或行头陀。<a id="a-If"></a>如今不敢舍本所习，<a id="a-Ig"></a>更学余行。<a id="a-Ih"></a>”</p>
  <p id="aIi">世尊告曰：<a id="a-Ij"></a>“善哉！<a id="a-Ik"></a>善哉！<a id="a-Il"></a>迦葉，<a id="a-Im"></a>多所饶益，<a id="a-In"></a>度人无量，<a id="a-Io"></a>广及一切，<a id="a-Ip"></a>天、<a id="a-Iq"></a>人得度。<a id="a-Ir"></a>所以然者？<a id="a-Is"></a>若，<a id="a-It"></a>迦葉，<a id="a-Iu"></a>此头陀行在世者，<a id="a-Iv"></a>我法亦当久在于世。<a id="a-Iw"></a>设法在世，<a id="a-Ix"></a>增益天道，<a id="a-Iy"></a>三恶道便减。<a id="a-Iz"></a>亦成须陀洹、<a id="a-J0"></a>斯陀含、<a id="a-J1"></a>阿那含三乘之道，<a id="a-J2"></a>皆存于世。<a id="a-J3"></a>诸比丘，<a id="a-J4"></a>所学皆当如迦葉所习。<a id="a-J5"></a>如是，<a id="a-J6"></a>诸比丘，<a id="a-J7"></a>当作是学！<a id="a-J8"></a>”</p>
  <p id="aJ9">尔时，<a id="a-JA"></a>诸比丘闻佛所说，<a id="a-JB"></a>欢喜奉行。</p>
  <p id="aJC">闻如是：<a id="a-JD"></a>一时，<a id="a-JE"></a>佛在舍卫国祇树给孤独园。</p>
  <p id="aJF">尔时，<a id="a-JG"></a>世尊告诸比丘：<a id="a-JH"></a>“利养甚重，<a id="a-JI"></a>令人不得至无上正真之道。<a id="a-JJ"></a>所以然者？<a id="a-JK"></a>诸比丘，<a id="a-JL"></a>彼提婆达兜愚人取彼王子婆罗留支五百釜食供养。<a id="a-JM"></a>设彼不与者，<a id="a-JN"></a>提婆达兜愚人终不作此恶；<a id="a-JO"></a>以婆罗留支王子五百釜食，<a id="a-JP"></a>日来供养，<a id="a-JQ"></a>是故提婆达兜起五逆恶，<a id="a-JR"></a>身坏命终，<a id="a-JS"></a>生摩诃阿鼻地狱中。<a id="a-JT"></a>以此方便，<a id="a-JU"></a>当知利养甚重，<a id="a-JV"></a>令人不得至无上正真之道。<a id="a-JW"></a>若未生利养心，<a id="a-JX"></a>不应令生；<a id="a-JY"></a>已生，<a id="a-JZ"></a>当灭之。<a id="a-Ja"></a>如是，<a id="a-Jb"></a>诸比丘，<a id="a-Jc"></a>当作是学！<a id="a-Jd"></a>”</p>
  <p id="aJe">尔时，<a id="a-Jf"></a>诸比丘闻佛所说，<a id="a-Jg"></a>欢喜奉行。</p>
  <p id="aJh">闻如是：<a id="a-Ji"></a>一时，<a id="a-Jj"></a>佛在罗阅城耆阇崛山中，<a id="a-Jk"></a>与大比丘众五百人俱。</p>
  <p id="aJl">尔时，<a id="a-Jm"></a>提婆达兜坏乱众僧，<a id="a-Jn"></a>坏如来足，<a id="a-Jo"></a>教阿阇世取父王杀，<a id="a-Jp"></a>复杀罗汉比丘尼。<a id="a-Jq"></a>在大众中而作是说：<a id="a-Jr"></a>“何处有恶？<a id="a-Js"></a>恶从何生？<a id="a-Jt"></a>谁作此恶当受其报？<a id="a-Ju"></a>我亦不作此恶而受其报。<a id="a-Jv"></a>”</p>
  <p id="aJw">尔时，<a id="a-Jx"></a>有众多比丘，<a id="a-Jy"></a>入罗阅城乞食而闻此语，<a id="a-Jz"></a>提婆达兜愚人在大众中而作是说：<a id="a-K0"></a>“何处有恶？<a id="a-K1"></a>恶从何生？<a id="a-K2"></a>谁作此恶而受其报？<a id="a-K3"></a>”尔时，<a id="a-K4"></a>众多比丘食后摄取衣钵，<a id="a-K5"></a>以尼师坛著右肩上，<a id="a-K6"></a>便往至世尊所，<a id="a-K7"></a>头面礼足，<a id="a-K8"></a>在一面坐。</p>
  <p id="aK9">尔时，<a id="a-KA"></a>众多比丘白世尊曰：<a id="a-KB"></a>“提婆达兜愚人在大众中而作是说云何？<a id="a-KC"></a>‘为恶无殃，<a id="a-KD"></a>作福无报，<a id="a-KE"></a>无有受善恶之报’？<a id="a-KF"></a>”</p>
  <p id="aKG">时，<a id="a-KH"></a>世尊告诸比丘：<a id="a-KI"></a>“有恶、<a id="a-KJ"></a>有罪，<a id="a-KK"></a>善恶之行皆有报应。<a id="a-KL"></a>若彼提婆达兜愚人知有善恶报者，<a id="a-KM"></a>便当枯竭，<a id="a-KN"></a>愁忧不乐，<a id="a-KO"></a>沸血便从面孔出；<a id="a-KP"></a>以彼提婆达兜不知善恶之报，<a id="a-KQ"></a>是故在大众中而作是说：<a id="a-KR"></a>‘无善恶之报，<a id="a-KS"></a>为恶无殃，<a id="a-KT"></a>作善无福。<a id="a-KU"></a>’”</p>
  <p id="aKV">尔时，<a id="a-KW"></a>世尊便说此偈：</p>
  <p id="aKX">“愚者审自明，<a id="a-KY"></a>为恶无有福，</p>
  <p id="aKZ">我今豫了知，<a id="a-Ka"></a>善恶之报应。</p>
  <p id="aKb">“如是，<a id="a-Kc"></a>诸比丘，<a id="a-Kd"></a>当远离恶，<a id="a-Ke"></a>为福莫倦。<a id="a-Kf"></a>诸比丘，<a id="a-Kg"></a>当作是学！<a id="a-Kh"></a>”</p>
  <p id="aKi">尔时，<a id="a-Kj"></a>诸比丘闻佛所说，<a id="a-Kk"></a>欢喜奉行。</p>
  <p id="aKl">闻如是：<a id="a-Km"></a>一时，<a id="a-Kn"></a>佛在舍卫国祇树给孤独园。</p>
  <p id="aKo">尔时，<a id="a-Kp"></a>世尊告诸比丘：<a id="a-Kq"></a>“受人利养甚重不易，<a id="a-Kr"></a>令人不得至无为之处。<a id="a-Ks"></a>所以然者？<a id="a-Kt"></a>利养之报，<a id="a-Ku"></a>断入人皮；<a id="a-Kv"></a>以断皮，<a id="a-Kw"></a>便断肉；<a id="a-Kx"></a>以断肉，<a id="a-Ky"></a>便断骨；<a id="a-Kz"></a>以断骨，<a id="a-L0"></a>便彻髓。<a id="a-L1"></a>诸比丘，<a id="a-L2"></a>当以此方便，<a id="a-L3"></a>知利养甚重。<a id="a-L4"></a>若未生利养心，<a id="a-L5"></a>应使不生；<a id="a-L6"></a>已生，<a id="a-L7"></a>求令灭之。<a id="a-L8"></a>如是，<a id="a-L9"></a>诸比丘，<a id="a-LA"></a>当作是学！<a id="a-LB"></a>”</p>
  <p id="aLC">尔时，<a id="a-LD"></a>诸比丘闻佛所说，<a id="a-LE"></a>欢喜奉行。</p>
  <p id="aLF">闻如是：<a id="a-LG"></a>一时，<a id="a-LH"></a>佛在舍卫国祇树给孤独园。</p>
  <p id="aLI">尔时，<a id="a-LJ"></a>世尊告诸比丘：<a id="a-LK"></a>“受人利养甚为不易，<a id="a-LL"></a>令人不得至无为之处。<a id="a-LM"></a>所以然者？<a id="a-LN"></a>若彼师利罗比丘不贪利养者，<a id="a-LO"></a>不作尔许无量杀生，<a id="a-LP"></a>身坏命终，<a id="a-LQ"></a>生地狱中。<a id="a-LR"></a>”</p>
  <p id="aLS">尔时，<a id="a-LT"></a>世尊便说此偈：</p>
  <p id="aLU">“受人利养重，<a id="a-LV"></a>坏人清白行，</p>
  <p id="aLW">是故当制心，<a id="a-LX"></a>莫贪著于味。</p>
  <p id="aLY">师利以得定，<a id="a-LZ"></a>乃至天帝宫，</p>
  <p id="aLa">便于神通退，<a id="a-Lb"></a>堕于屠杀中。</p>
  <p id="aLc">“诸比丘，<a id="a-Ld"></a>当以此方便，<a id="a-Le"></a>知受人利养甚为不易。<a id="a-Lf"></a>如是比丘，<a id="a-Lg"></a>当作是学：<a id="a-Lh"></a>未生利养心，<a id="a-Li"></a>制令不生；<a id="a-Lj"></a>已生此心，<a id="a-Lk"></a>求方便令灭。<a id="a-Ll"></a>如是，<a id="a-Lm"></a>诸比丘，<a id="a-Ln"></a>当作是学！<a id="a-Lo"></a>”</p>
  <p id="aLp">尔时，<a id="a-Lq"></a>诸比丘闻佛所说，<a id="a-Lr"></a>欢喜奉行。</p>
 </body>
</html>