<!doctype html>
<html id="z3IBUAEXp" data-ver="1198">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第十七</h1>
  <h2 id="a2">四谛品第二十五</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“当修行四谛之法。<a id="a-9"></a>云何为四？<a id="a-A"></a>所谓：<a id="a-B"></a>初苦谛，<a id="a-C"></a>义不可尽，<a id="a-D"></a>义不可穷，<a id="a-E"></a>说法无尽；<a id="a-F"></a>第二者、<a id="a-G"></a>苦集谛，<a id="a-H"></a>义不可尽，<a id="a-I"></a>义不可穷，<a id="a-J"></a>说法无尽；<a id="a-K"></a>第三者、<a id="a-L"></a>苦尽谛，<a id="a-M"></a>义不可尽，<a id="a-N"></a>义不可穷，<a id="a-O"></a>说法无尽；<a id="a-P"></a>第四者、<a id="a-Q"></a>苦出要谛，<a id="a-R"></a>义不可尽，<a id="a-S"></a>义不可穷，<a id="a-T"></a>说法无尽。</p>
  <p id="aU">“彼云何名为苦谛？<a id="a-V"></a>所谓苦谛者，<a id="a-W"></a>生苦、<a id="a-X"></a>老苦、<a id="a-Y"></a>病苦、<a id="a-Z"></a>死苦、<a id="a-a"></a>忧悲恼苦、<a id="a-b"></a>怨憎会苦、<a id="a-c"></a>恩爱别离苦、<a id="a-d"></a>所欲不得苦，<a id="a-e"></a>取要言之，<a id="a-f"></a>五盛阴苦，<a id="a-g"></a>是谓名为苦谛。</p>
  <p id="ah">“彼云何名为苦集谛？<a id="a-i"></a>所谓集谛者，<a id="a-j"></a>爱与欲相应，<a id="a-k"></a>心恒染著，<a id="a-l"></a>是谓名为苦集谛。</p>
  <p id="am">“彼云何名为苦尽谛？<a id="a-n"></a>所谓尽谛者，<a id="a-o"></a>欲爱永尽无余，<a id="a-p"></a>不复更造，<a id="a-q"></a>是谓名为苦尽谛。</p>
  <p id="ar">“彼云何名为苦出要谛？<a id="a-s"></a>所谓苦出要谛者，<a id="a-t"></a>谓贤圣八品道，<a id="a-u"></a>所谓正见、<a id="a-v"></a>正治、<a id="a-w"></a>正语、<a id="a-x"></a>正行、<a id="a-y"></a>正命、<a id="a-z"></a>正方便、<a id="a-10"></a>正念、<a id="a-11"></a>正三昧，<a id="a-12"></a>是谓名为苦出要谛。</p>
  <p id="a13">“如是，<a id="a-14"></a>比丘，<a id="a-15"></a>有此四谛，<a id="a-16"></a>实有不虚。<a id="a-17"></a>世尊之所说，<a id="a-18"></a>故名为谛。<a id="a-19"></a>诸有众生二足、<a id="a-1A"></a>三足、<a id="a-1B"></a>四足、<a id="a-1C"></a>多足，<a id="a-1D"></a>欲者、<a id="a-1E"></a>色者、<a id="a-1F"></a>无色者，<a id="a-1G"></a>有想、<a id="a-1H"></a>无想者，<a id="a-1I"></a>如来最上。<a id="a-1J"></a>然成此四谛，<a id="a-1K"></a>故名为四谛。<a id="a-1L"></a>是谓，<a id="a-1M"></a>比丘，<a id="a-1N"></a>有此四谛。<a id="a-1O"></a>然不觉知，<a id="a-1P"></a>长处生死，<a id="a-1Q"></a>轮转五道。<a id="a-1R"></a>我今已得此四谛，<a id="a-1S"></a>从此岸至彼岸，<a id="a-1T"></a>成就此义，<a id="a-1U"></a>断生死根本，<a id="a-1V"></a>更不复受有，<a id="a-1W"></a>如实知之。<a id="a-1X"></a>”</p>
  <p id="a1Y">尔时，<a id="a-1Z"></a>世尊便说此偈：</p>
  <p id="a1a">“今有四谛法，<a id="a-1b"></a>如实而不知，</p>
  <p id="a1c">轮转生死中，<a id="a-1d"></a>终不有解脱。</p>
  <p id="a1e">如今有四谛，<a id="a-1f"></a>已觉已晓了，</p>
  <p id="a1g">已断生死根，<a id="a-1h"></a>更亦不受有。</p>
  <p id="a1i">“若有四部之众，<a id="a-1j"></a>不得此谛，<a id="a-1k"></a>不觉不知，<a id="a-1l"></a>便墮五道。<a id="a-1m"></a>是故，<a id="a-1n"></a>诸比丘，<a id="a-1o"></a>当作方便，<a id="a-1p"></a>成此四谛。<a id="a-1q"></a>如是，<a id="a-1r"></a>诸比丘，<a id="a-1s"></a>当作是学！<a id="a-1t"></a>”</p>
  <p id="a1u">尔时，<a id="a-1v"></a>诸比丘闻佛所说，<a id="a-1w"></a>欢喜奉行。</p>
  <p id="a1x">闻如是：<a id="a-1y"></a>一时，<a id="a-1z"></a>佛在舍卫国祇树给孤独园。</p>
  <p id="a20">尔时，<a id="a-21"></a>世尊告诸比丘：<a id="a-22"></a>“有此四法，<a id="a-23"></a>多饶益人。<a id="a-24"></a>云何为四？<a id="a-25"></a>第一法者、<a id="a-26"></a>当亲近善知识，<a id="a-27"></a>第二者、<a id="a-28"></a>当闻法，<a id="a-29"></a>第三者、<a id="a-2A"></a>当知法，<a id="a-2B"></a>第四者、<a id="a-2C"></a>当法法相明。<a id="a-2D"></a>是谓，<a id="a-2E"></a>比丘，<a id="a-2F"></a>有此四法，<a id="a-2G"></a>多饶益人。<a id="a-2H"></a>是故，<a id="a-2I"></a>诸比丘，<a id="a-2J"></a>当求方便，<a id="a-2K"></a>成此四法。<a id="a-2L"></a>如是，<a id="a-2M"></a>诸比丘，<a id="a-2N"></a>当作是学！<a id="a-2O"></a>”</p>
  <p id="a2P">尔时，<a id="a-2Q"></a>诸比丘闻佛所说，<a id="a-2R"></a>欢喜奉行。</p>
  <p id="a2S">闻如是：<a id="a-2T"></a>一时，<a id="a-2U"></a>佛在舍卫国祇树给孤独园。</p>
  <p id="a2V">尔时，<a id="a-2W"></a>世尊告阿难曰：<a id="a-2X"></a>“若如来出现于世时，<a id="a-2Y"></a>便有四未曾有法出现于世。<a id="a-2Z"></a>云何为四？<a id="a-2a"></a>此众生类多有所著，<a id="a-2b"></a>若说不染著法时，<a id="a-2c"></a>亦复承受，<a id="a-2d"></a>念修行之，<a id="a-2e"></a>心不远离。<a id="a-2f"></a>若如来出现于世时，<a id="a-2g"></a>有此四未曾有法出现于世，<a id="a-2h"></a>是谓初未曾有法出现于世。</p>
  <p id="a2i">“复次，<a id="a-2j"></a>阿难，<a id="a-2k"></a>轮转不住，<a id="a-2l"></a>恒在五道，<a id="a-2m"></a>正使欲说法时，<a id="a-2n"></a>亦复承受，<a id="a-2o"></a>心不远离。<a id="a-2p"></a>若如来出现世时，<a id="a-2q"></a>有此二未曾有法出现于世。</p>
  <p id="a2r">“复次，<a id="a-2s"></a>阿难，<a id="a-2t"></a>此众生类，<a id="a-2u"></a>恒怀骄慢，<a id="a-2v"></a>不去心首；<a id="a-2w"></a>若使说法，<a id="a-2x"></a>亦复承受，<a id="a-2y"></a>心不远离。<a id="a-2z"></a>然复，<a id="a-30"></a>阿难，<a id="a-31"></a>此众生类，<a id="a-32"></a>恒怀骄慢，<a id="a-33"></a>不去须臾；<a id="a-34"></a>设复说法时，<a id="a-35"></a>亦复承受。<a id="a-36"></a>是谓第三未曾有法出现于世。</p>
  <p id="a37">“复次，<a id="a-38"></a>阿难，<a id="a-39"></a>此众生类，<a id="a-3A"></a>无明所覆；<a id="a-3B"></a>设复说有明法时，<a id="a-3C"></a>亦复承受而不忘失。<a id="a-3D"></a>若复，<a id="a-3E"></a>阿难，<a id="a-3F"></a>说此有明、<a id="a-3G"></a>无明法时，<a id="a-3H"></a>而心意柔和，<a id="a-3I"></a>恒喜修行。<a id="a-3J"></a>是谓，<a id="a-3K"></a>阿难，<a id="a-3L"></a>若如来出现世时，<a id="a-3M"></a>便有此四未曾有法出现于世。</p>
  <p id="a3N">“若有多萨阿竭现在时，<a id="a-3O"></a>便有此四未曾有法出现于世。<a id="a-3P"></a>是故，<a id="a-3Q"></a>阿难，<a id="a-3R"></a>当发喜心向如来所。<a id="a-3S"></a>如是，<a id="a-3T"></a>阿难，<a id="a-3U"></a>当作是学！<a id="a-3V"></a>”</p>
  <p id="a3W">尔时，<a id="a-3X"></a>阿难闻佛所说，<a id="a-3Y"></a>欢喜奉行。</p>
  <p id="a3Z">闻如是：<a id="a-3a"></a>一时，<a id="a-3b"></a>佛在舍卫国祇树给孤独园。</p>
  <p id="a3c">尔时，<a id="a-3d"></a>世尊告诸比丘：<a id="a-3e"></a>“我今当说担，<a id="a-3f"></a>亦当说持担人，<a id="a-3g"></a>亦当说担因缘，<a id="a-3h"></a>亦当说舍担。<a id="a-3i"></a>汝等比丘，<a id="a-3j"></a>谛听！<a id="a-3k"></a>谛听！<a id="a-3l"></a>善思念之，<a id="a-3m"></a>我今当说。<a id="a-3n"></a>”</p>
  <p id="a3o">诸比丘对曰：<a id="a-3p"></a>“如是，<a id="a-3q"></a>世尊。<a id="a-3r"></a>”是时，<a id="a-3s"></a>诸比丘从佛受教。</p>
  <p id="a3t">世尊告曰：<a id="a-3u"></a>“彼云何名为担？<a id="a-3v"></a>所谓五盛阴是。<a id="a-3w"></a>云何为五？<a id="a-3x"></a>所谓色、<a id="a-3y"></a>痛、<a id="a-3z"></a>想、<a id="a-40"></a>行、<a id="a-41"></a>识阴，<a id="a-42"></a>是谓名为担。</p>
  <p id="a43">“彼云何名为持担人？<a id="a-44"></a>所谓持担人者，<a id="a-45"></a>人身是也，<a id="a-46"></a>字某、<a id="a-47"></a>名某，<a id="a-48"></a>如是生，<a id="a-49"></a>食如是食，<a id="a-4A"></a>受如是苦乐，<a id="a-4B"></a>寿命长短，<a id="a-4C"></a>是谓名为持担人。</p>
  <p id="a4D">“彼云何名为担因缘？<a id="a-4E"></a>所谓担因缘者，<a id="a-4F"></a>爱著因缘是，<a id="a-4G"></a>与欲共俱，<a id="a-4H"></a>心不远离，<a id="a-4I"></a>是谓名为担因缘。</p>
  <p id="a4J">“彼云何名为当舍离担？<a id="a-4K"></a>所谓能使彼爱永尽无余，<a id="a-4L"></a>已除、<a id="a-4M"></a>已吐。<a id="a-4N"></a>是谓，<a id="a-4O"></a>比丘，<a id="a-4P"></a>名舍离担。</p>
  <p id="a4Q">“如是，<a id="a-4R"></a>比丘，<a id="a-4S"></a>我今已说担，<a id="a-4T"></a>已说担因缘，<a id="a-4U"></a>已说持担人，<a id="a-4V"></a>已说舍担。<a id="a-4W"></a>然诸如来所应行者，<a id="a-4X"></a>我今已办。<a id="a-4Y"></a>若树下、<a id="a-4Z"></a>空处、<a id="a-4a"></a>露坐，<a id="a-4b"></a>常念坐禅，<a id="a-4c"></a>莫行放逸。<a id="a-4d"></a>”</p>
  <p id="a4e">尔时，<a id="a-4f"></a>世尊便说此偈：</p>
  <p id="a4g">“当念舍重担，<a id="a-4h"></a>更莫造新担，</p>
  <p id="a4i">担是世间病，<a id="a-4j"></a>舍担第一乐。</p>
  <p id="a4k">亦当除爱结，<a id="a-4l"></a>及舍非法行，</p>
  <p id="a4m">尽当舍离此，<a id="a-4n"></a>更不复受有。</p>
  <p id="a4o">“是故，<a id="a-4p"></a>诸比丘，<a id="a-4q"></a>当作方便，<a id="a-4r"></a>舍离于担。<a id="a-4s"></a>如是，<a id="a-4t"></a>诸比丘，<a id="a-4u"></a>当作是学！<a id="a-4v"></a>”</p>
  <p id="a4w">尔时，<a id="a-4x"></a>诸比丘闻佛所说，<a id="a-4y"></a>欢喜奉行。</p>
  <p id="a4z">闻如是：<a id="a-50"></a>一时，<a id="a-51"></a>佛在舍卫国祇树给孤独园。</p>
  <p id="a52">尔时，<a id="a-53"></a>世尊告诸比丘：<a id="a-54"></a>“有此四生。<a id="a-55"></a>云何为四？<a id="a-56"></a>所谓卵生、<a id="a-57"></a>胎生、<a id="a-58"></a>湿生、<a id="a-59"></a>化生。</p>
  <p id="a5A">“彼云何名为卵生？<a id="a-5B"></a>所谓卵生者，<a id="a-5C"></a>鸡、<a id="a-5D"></a>雀、<a id="a-5E"></a>乌、<a id="a-5F"></a>鹊、<a id="a-5G"></a>孔雀、<a id="a-5H"></a>蛇、<a id="a-5I"></a>鱼、<a id="a-5J"></a>蚁子之属，<a id="a-5K"></a>皆是卵生，<a id="a-5L"></a>是谓名为卵生。</p>
  <p id="a5M">“彼云何名为胎生？<a id="a-5N"></a>所谓人及畜生，<a id="a-5O"></a>至二足虫，<a id="a-5P"></a>是谓名为胎生。</p>
  <p id="a5Q">“彼云何名为因缘生？<a id="a-5R"></a>所谓腐肉中虫、<a id="a-5S"></a>厕中虫，<a id="a-5T"></a>如尸中虫，<a id="a-5U"></a>如是之属，<a id="a-5V"></a>皆名为因缘生。</p>
  <p id="a5W">“彼云何名为化生？<a id="a-5X"></a>所谓诸天、<a id="a-5Y"></a>大地狱、<a id="a-5Z"></a>饿鬼、<a id="a-5a"></a>若人、<a id="a-5b"></a>若畜生，<a id="a-5c"></a>是谓名为化生。<a id="a-5d"></a>是谓，<a id="a-5e"></a>比丘，<a id="a-5f"></a>有此四生。<a id="a-5g"></a>诸比丘舍离此四生，<a id="a-5h"></a>当求方便，<a id="a-5i"></a>成四谛法。<a id="a-5j"></a>如是，<a id="a-5k"></a>诸比丘，<a id="a-5l"></a>当作是学！<a id="a-5m"></a>”</p>
  <p id="a5n">尔时，<a id="a-5o"></a>诸比丘闻佛所说，<a id="a-5p"></a>欢喜奉行。</p>
  <p id="a5q">闻如是：<a id="a-5r"></a>一时，<a id="a-5s"></a>尊者舍利弗、<a id="a-5t"></a>尊者目揵连在罗阅城迦兰陀竹园所。</p>
  <p id="a5u">尔时，<a id="a-5v"></a>舍利弗告诸比丘：<a id="a-5w"></a>“世间有此四人。<a id="a-5x"></a>云何为四？<a id="a-5y"></a>所谓第一人者与结相随，<a id="a-5z"></a>然内有结而不知；<a id="a-60"></a>或有一人与结相随，<a id="a-61"></a>然内有结如实知之；<a id="a-62"></a>或有一人不与结相随，<a id="a-63"></a>然内无结如实而不知；<a id="a-64"></a>或有一人不与结相随，<a id="a-65"></a>然内无结如实知之。</p>
  <p id="a66">“诸贤当知：<a id="a-67"></a>第一人者与结相随，<a id="a-68"></a>然内有结而不知，<a id="a-69"></a>此二有结人中，<a id="a-6A"></a>此人最为下贱。<a id="a-6B"></a>所谓彼第二人与结相随，<a id="a-6C"></a>内有结如实知之，<a id="a-6D"></a>此人极为妙。<a id="a-6E"></a>彼第三人不与结相随，<a id="a-6F"></a>内无结如实而不知，<a id="a-6G"></a>此人于二无结人中，<a id="a-6H"></a>此人最为下贱。<a id="a-6I"></a>所谓彼第四人不与结相随，<a id="a-6J"></a>内无结如实知之，<a id="a-6K"></a>此人于无结人中最为第一。<a id="a-6L"></a>诸贤当知：<a id="a-6M"></a>世间有此四人。<a id="a-6N"></a>”</p>
  <p id="a6O">是时，<a id="a-6P"></a>尊者目连问舍利弗曰：<a id="a-6Q"></a>“有何因缘，<a id="a-6R"></a>有结相随人，<a id="a-6S"></a>一人下贱，<a id="a-6T"></a>一人最妙？<a id="a-6U"></a>复有何因缘，<a id="a-6V"></a>此二无结人相随，<a id="a-6W"></a>一人下贱，<a id="a-6X"></a>一人最妙？<a id="a-6Y"></a>”</p>
  <p id="a6Z">舍利弗对曰：<a id="a-6a"></a>“彼与结相随，<a id="a-6b"></a>内有结如实不知。<a id="a-6c"></a>彼人作是念：<a id="a-6d"></a>‘我当作净想。<a id="a-6e"></a>’彼便思惟作净想，<a id="a-6f"></a>当作净想时，<a id="a-6g"></a>便起欲心；<a id="a-6h"></a>以起欲心已，<a id="a-6i"></a>便有贪欲、<a id="a-6j"></a>瞋恚、<a id="a-6k"></a>愚痴心而命终。<a id="a-6l"></a>尔时，<a id="a-6m"></a>不求方便，<a id="a-6n"></a>灭此欲心，<a id="a-6o"></a>便有瞋恚、<a id="a-6p"></a>愚痴之心而命终。<a id="a-6q"></a>目连当知：<a id="a-6r"></a>犹如有人诣市买得铜器，<a id="a-6s"></a>尘土垢坌，<a id="a-6t"></a>极为不净。<a id="a-6u"></a>彼人不随时摩抆，<a id="a-6v"></a>不随时净洗，<a id="a-6w"></a>然彼铜器倍更生垢，<a id="a-6x"></a>极为不净。<a id="a-6y"></a>此第一人亦复如是，<a id="a-6z"></a>与垢相随，<a id="a-70"></a>内有结如实不知，<a id="a-71"></a>彼便作是念：<a id="a-72"></a>‘我当思惟净想。<a id="a-73"></a>’已思惟净想，<a id="a-74"></a>便生欲心；<a id="a-75"></a>已生欲心，<a id="a-76"></a>则有贪欲、<a id="a-77"></a>瞋恚、<a id="a-78"></a>愚痴而命终，<a id="a-79"></a>不求方便，<a id="a-7A"></a>灭此欲心。</p>
  <p id="a7B">“彼第二人与结相随，<a id="a-7C"></a>内有结如实知：<a id="a-7D"></a>‘我今可舍净想，<a id="a-7E"></a>思惟不净想。<a id="a-7F"></a>’彼已舍净想，<a id="a-7G"></a>思惟不净想；<a id="a-7H"></a>彼已思惟不净想，<a id="a-7I"></a>便不生欲心，<a id="a-7J"></a>求方便，<a id="a-7K"></a>不得者得，<a id="a-7L"></a>不获者获，<a id="a-7M"></a>不及者及，<a id="a-7N"></a>便无贪欲、<a id="a-7O"></a>瞋恚、<a id="a-7P"></a>愚痴，<a id="a-7Q"></a>亦复无结而命终。<a id="a-7R"></a>犹如有人从市中买得铜器，<a id="a-7S"></a>尘垢所染，<a id="a-7T"></a>彼人随时修治，<a id="a-7U"></a>洗荡使净。<a id="a-7V"></a>此人亦复如是，<a id="a-7W"></a>与结相随，<a id="a-7X"></a>内有结如实知之。<a id="a-7Y"></a>彼人便舍净想，<a id="a-7Z"></a>思惟不净想；<a id="a-7a"></a>彼思惟不净想，<a id="a-7b"></a>更求方便，<a id="a-7c"></a>不得者得，<a id="a-7d"></a>不获者获，<a id="a-7e"></a>不作证者教令得证，<a id="a-7f"></a>已无欲心、<a id="a-7g"></a>无瞋恚、<a id="a-7h"></a>愚痴而命终。<a id="a-7i"></a>是谓，<a id="a-7j"></a>目连，<a id="a-7k"></a>有此二人与结相随，<a id="a-7l"></a>一人下贱，<a id="a-7m"></a>一人最妙。<a id="a-7n"></a>”</p>
  <p id="a7o">目连曰：<a id="a-7p"></a>“复以何因缘，<a id="a-7q"></a>使此二人不与结相随，<a id="a-7r"></a>一人下贱，<a id="a-7s"></a>一人最妙？<a id="a-7t"></a>”</p>
  <p id="a7u">舍利弗曰：<a id="a-7v"></a>“彼第三人不与结相随，<a id="a-7w"></a>内无结如实而不知。<a id="a-7x"></a>彼便作是思惟：<a id="a-7y"></a>‘我不求方便，<a id="a-7z"></a>思惟不得者得，<a id="a-80"></a>不获者获，<a id="a-81"></a>不作证者而作证。<a id="a-82"></a>’彼人有欲心、<a id="a-83"></a>瞋恚、<a id="a-84"></a>愚痴所缚而命终。<a id="a-85"></a>犹如有人诣市买铜器，<a id="a-86"></a>尘垢所染，<a id="a-87"></a>然不随时洗治，<a id="a-88"></a>亦不随时修治。<a id="a-89"></a>此第三人亦复如是，<a id="a-8A"></a>不与结相随，<a id="a-8B"></a>内无结如实不知，<a id="a-8C"></a>亦不作是学：<a id="a-8D"></a>‘我当求方便，<a id="a-8E"></a>灭此诸结。<a id="a-8F"></a>’而有贪欲、<a id="a-8G"></a>瞋恚、<a id="a-8H"></a>愚痴之心而命终。</p>
  <p id="a8I">“彼第四人不与结俱，<a id="a-8J"></a>内无结如实知之。<a id="a-8K"></a>彼便作是思惟：<a id="a-8L"></a>‘求方便，<a id="a-8M"></a>不得者得，<a id="a-8N"></a>不获者获，<a id="a-8O"></a>不作证者令作证。<a id="a-8P"></a>’彼以无此结而命终。<a id="a-8Q"></a>犹如有人诣市，<a id="a-8R"></a>得好铜器极净洁，<a id="a-8S"></a>复加随时修治，<a id="a-8T"></a>磨洗其器，<a id="a-8U"></a>尔时彼器倍复净好。<a id="a-8V"></a>此第四人亦复如是，<a id="a-8W"></a>不与结相随，<a id="a-8X"></a>内无结如实知之，<a id="a-8Y"></a>彼便作是思惟：<a id="a-8Z"></a>‘求方便，<a id="a-8a"></a>不获者获，<a id="a-8b"></a>不得者得，<a id="a-8c"></a>不作证者而作证。<a id="a-8d"></a>’彼便无结使贪欲、<a id="a-8e"></a>瞋恚、<a id="a-8f"></a>愚痴，<a id="a-8g"></a>身坏命终。<a id="a-8h"></a>是谓，<a id="a-8i"></a>目连，<a id="a-8j"></a>有此二人不与结相随，<a id="a-8k"></a>内无结如实知之，<a id="a-8l"></a>一人为上，<a id="a-8m"></a>一人下贱。<a id="a-8n"></a>”</p>
  <p id="a8o">是时，<a id="a-8p"></a>尊者目连问舍利弗曰：<a id="a-8q"></a>“何以故名曰结？<a id="a-8r"></a>”</p>
  <p id="a8s">舍利弗曰：<a id="a-8t"></a>“目连当知：<a id="a-8u"></a>恶不善法，<a id="a-8v"></a>起诸邪见，<a id="a-8w"></a>故名为结。<a id="a-8x"></a>或复有人而作是念：<a id="a-8y"></a>‘如来问我义已，<a id="a-8z"></a>然后与诸比丘说法；<a id="a-90"></a>不问余比丘义，<a id="a-91"></a>而如来与比丘说法。<a id="a-92"></a>或复有是时，<a id="a-93"></a>世尊语余比丘而说法，<a id="a-94"></a>然不语彼比丘。<a id="a-95"></a>如来说法，<a id="a-96"></a>如来不语，<a id="a-97"></a>我与比丘说法。<a id="a-98"></a>’或有不善，<a id="a-99"></a>或有贪欲；<a id="a-9A"></a>既有不善，<a id="a-9B"></a>又有贪欲，<a id="a-9C"></a>此二俱不善。</p>
  <p id="a9D">“或复有时，<a id="a-9E"></a>比丘作是念：<a id="a-9F"></a>‘我恒在诸比丘前而入村乞食，<a id="a-9G"></a>不使余比丘在比丘前而入村乞食。<a id="a-9H"></a>或有是时，<a id="a-9I"></a>余比丘在前而入村乞食，<a id="a-9J"></a>不使彼比丘在比丘前而入村乞食。<a id="a-9K"></a>我不在比丘前而入村乞食。<a id="a-9L"></a>’既有不善，<a id="a-9M"></a>又有贪欲，<a id="a-9N"></a>此二俱不善。</p>
  <p id="a9O">“目连当知：<a id="a-9P"></a>或复有是时，<a id="a-9Q"></a>比丘作是念：<a id="a-9R"></a>‘我当在比丘前坐，<a id="a-9S"></a>先前受水，<a id="a-9T"></a>先前得食，<a id="a-9U"></a>不使余比丘先比丘坐，<a id="a-9V"></a>先前受水，<a id="a-9W"></a>先前得食。<a id="a-9X"></a>或复有时，<a id="a-9Y"></a>余比丘在比丘前坐，<a id="a-9Z"></a>先前受水，<a id="a-9a"></a>先前得食，<a id="a-9b"></a>不使彼比丘在比丘前坐，<a id="a-9c"></a>先前受水，<a id="a-9d"></a>先前得食。<a id="a-9e"></a>我不在比丘前坐，<a id="a-9f"></a>先前受水，<a id="a-9g"></a>先前得食。<a id="a-9h"></a>’既有不善，<a id="a-9i"></a>又有贪欲，<a id="a-9j"></a>此二俱不善。</p>
  <p id="a9k">“或复有时，<a id="a-9l"></a>比丘作是念：<a id="a-9m"></a>‘我食已与檀越说法，<a id="a-9n"></a>不使余比丘食讫与檀越说法。<a id="a-9o"></a>或复有时，<a id="a-9p"></a>余比丘食竟与檀越说法，<a id="a-9q"></a>不使彼比丘食竟与檀越说法，<a id="a-9r"></a>不使我食竟与檀越说法。<a id="a-9s"></a>’既有不善，<a id="a-9t"></a>又有贪欲，<a id="a-9u"></a>此二俱不善。</p>
  <p id="a9v">“或复有时，<a id="a-9w"></a>比丘作是念：<a id="a-9x"></a>‘我当至园中，<a id="a-9y"></a>与长者婆罗门说法，<a id="a-9z"></a>不使余比丘至园中，<a id="a-A0"></a>与长者婆罗门说法。<a id="a-A1"></a>或复有时，<a id="a-A2"></a>余比丘至园中，<a id="a-A3"></a>与长者婆罗门说法，<a id="a-A4"></a>不使余比丘至园中，<a id="a-A5"></a>与长者婆罗门说法；<a id="a-A6"></a>不使我至园中，<a id="a-A7"></a>与长者婆罗门说法。<a id="a-A8"></a>’既有不善，<a id="a-A9"></a>又有贪欲，<a id="a-AA"></a>此二俱不善。</p>
  <p id="aAB">“或复有时，<a id="a-AC"></a>比丘作是念：<a id="a-AD"></a>‘我今犯戒，<a id="a-AE"></a>使诸比丘不知我犯戒。<a id="a-AF"></a>或复有时，<a id="a-AG"></a>彼比丘犯戒，<a id="a-AH"></a>诸比丘知此比丘犯戒。<a id="a-AI"></a>’既有不善，<a id="a-AJ"></a>又有贪欲，<a id="a-AK"></a>此二俱不善。</p>
  <p id="aAL">“或复有时，<a id="a-AM"></a>比丘作是念：<a id="a-AN"></a>‘我今犯戒，<a id="a-AO"></a>不使余比丘语我言犯戒。<a id="a-AP"></a>或复有时，<a id="a-AQ"></a>彼比丘犯戒，<a id="a-AR"></a>余比丘语我言犯戒。<a id="a-AS"></a>’既有不善，<a id="a-AT"></a>又有贪欲，<a id="a-AU"></a>此二俱不善。</p>
  <p id="aAV">“或复有时，<a id="a-AW"></a>彼比丘作是念：<a id="a-AX"></a>‘我今犯戒，<a id="a-AY"></a>使清净比丘告我，<a id="a-AZ"></a>不使不清净比丘告我。<a id="a-Aa"></a>或复有时，<a id="a-Ab"></a>不清净比丘告彼比丘言，<a id="a-Ac"></a>彼比丘犯戒。<a id="a-Ad"></a>’既有不善，<a id="a-Ae"></a>又有贪欲，<a id="a-Af"></a>此二俱不善。</p>
  <p id="aAg">“或复有时，<a id="a-Ah"></a>比丘作是念：<a id="a-Ai"></a>‘我今犯戒，<a id="a-Aj"></a>若有比丘告我者，<a id="a-Ak"></a>当在屏处，<a id="a-Al"></a>不在大众之中。<a id="a-Am"></a>或复有时，<a id="a-An"></a>彼比丘犯戒，<a id="a-Ao"></a>在大众中告语，<a id="a-Ap"></a>不在屏处。<a id="a-Aq"></a>’比丘复作是念：<a id="a-Ar"></a>‘此诸比丘在大众中告我，<a id="a-As"></a>不在屏处。<a id="a-At"></a>’既有不善，<a id="a-Au"></a>又有贪欲，<a id="a-Av"></a>此二俱不善。</p>
  <p id="aAw">“目连当知：<a id="a-Ax"></a>此诸法之本，<a id="a-Ay"></a>兴起此行者，<a id="a-Az"></a>名为结使。<a id="a-B0"></a>目连，<a id="a-B1"></a>复知诸有四部之众，<a id="a-B2"></a>犯此行者，<a id="a-B3"></a>皆共闻知。<a id="a-B4"></a>虽言我行阿练若，<a id="a-B5"></a>在闲静之处，<a id="a-B6"></a>正使著五纳衣，<a id="a-B7"></a>恒行乞食，<a id="a-B8"></a>不择贫富，<a id="a-B9"></a>行不卒暴，<a id="a-BA"></a>往来住止，<a id="a-BB"></a>坐起动静，<a id="a-BC"></a>言语默然，<a id="a-BD"></a>彼比丘作是念：<a id="a-BE"></a>‘使比丘、<a id="a-BF"></a>比丘尼、<a id="a-BG"></a>优婆塞、<a id="a-BH"></a>优婆夷斯诸梵行者，<a id="a-BI"></a>恒来供养我。<a id="a-BJ"></a>’彼比丘虽有是念，<a id="a-BK"></a>然四部众亦不随时供养。<a id="a-BL"></a>所以然者？<a id="a-BM"></a>以彼比丘恶不善行未除故，<a id="a-BN"></a>见闻念知。<a id="a-BO"></a>犹如有人，<a id="a-BP"></a>一铜器极为清净，<a id="a-BQ"></a>复以不净盛著铜器中，<a id="a-BR"></a>复以余器盖其上，<a id="a-BS"></a>持行诣国界。<a id="a-BT"></a>众人见已，<a id="a-BU"></a>问彼人曰：<a id="a-BV"></a>‘君所持者是何物乎？<a id="a-BW"></a>我等欲得观见。<a id="a-BX"></a>’是时，<a id="a-BY"></a>众人素既饥俭，<a id="a-BZ"></a>谓呼：<a id="a-Ba"></a>‘是好饮食。<a id="a-Bb"></a>’寻发器盖，<a id="a-Bc"></a>然是不净皆共得见。<a id="a-Bd"></a>此比丘亦复如是，<a id="a-Be"></a>虽有阿练若行，<a id="a-Bf"></a>随时乞食，<a id="a-Bg"></a>著五纳衣，<a id="a-Bh"></a>正身正意，<a id="a-Bi"></a>系念在前，<a id="a-Bj"></a>彼虽生此念，<a id="a-Bk"></a>欲使诸梵行者，<a id="a-Bl"></a>随时来供养。<a id="a-Bm"></a>然复诸梵行人，<a id="a-Bn"></a>不随时供养。<a id="a-Bo"></a>所以然者？<a id="a-Bp"></a>以彼比丘恶不善法结使未尽故。</p>
  <p id="aBq">“目连当知：<a id="a-Br"></a>诸有比丘无此恶不善法，<a id="a-Bs"></a>结使已尽，<a id="a-Bt"></a>见闻念知，<a id="a-Bu"></a>虽在城傍行，<a id="a-Bv"></a>犹是持法之人。<a id="a-Bw"></a>或受人请，<a id="a-Bx"></a>或受长者供养，<a id="a-By"></a>彼比丘无此贪欲之想。<a id="a-Bz"></a>是时，<a id="a-C0"></a>四部之众及诸梵行者，<a id="a-C1"></a>皆来供养。<a id="a-C2"></a>所以然者？<a id="a-C3"></a>以彼比丘行清净故，<a id="a-C4"></a>皆见闻念知。<a id="a-C5"></a>犹如有人有好铜器，<a id="a-C6"></a>盛好饮食，<a id="a-C7"></a>气味极香，<a id="a-C8"></a>复以物盖其上，<a id="a-C9"></a>持行诣国界。<a id="a-CA"></a>众人见已，<a id="a-CB"></a>问彼人曰：<a id="a-CC"></a>‘此是何物？<a id="a-CD"></a>我等欲得观见。<a id="a-CE"></a>’时寻发看，<a id="a-CF"></a>见是饮食，<a id="a-CG"></a>皆共取食。<a id="a-CH"></a>此亦如是，<a id="a-CI"></a>比丘见闻念知，<a id="a-CJ"></a>虽在城傍行，<a id="a-CK"></a>受长者供养，<a id="a-CL"></a>彼不作是念：<a id="a-CM"></a>‘使诸梵行者来供养我。<a id="a-CN"></a>’然复诸梵行者，<a id="a-CO"></a>皆来供养之。<a id="a-CP"></a>所以然者？<a id="a-CQ"></a>以彼比丘恶不善行已除尽故。<a id="a-CR"></a>是故，<a id="a-CS"></a>目连，<a id="a-CT"></a>以此诸行故，<a id="a-CU"></a>名为结使。<a id="a-CV"></a>”</p>
  <p id="aCW">是时，<a id="a-CX"></a>尊者大目揵连叹曰：<a id="a-CY"></a>“善哉！<a id="a-CZ"></a>善哉！<a id="a-Ca"></a>舍利弗，<a id="a-Cb"></a>所以然者？<a id="a-Cc"></a>我昔游此罗阅城迦兰陀竹园所，<a id="a-Cd"></a>到时著衣持钵，<a id="a-Ce"></a>入罗阅城乞食，<a id="a-Cf"></a>至彼车师舍，<a id="a-Cg"></a>在门外默然而立。<a id="a-Ch"></a>是时，<a id="a-Ci"></a>彼工师手执斧而斫材。<a id="a-Cj"></a>是时，<a id="a-Ck"></a>更有长老工师有少事缘，<a id="a-Cl"></a>来至此工师舍。<a id="a-Cm"></a>是时，<a id="a-Cn"></a>彼工师修治材板。<a id="a-Co"></a>是时，<a id="a-Cp"></a>彼老工师而生此念：<a id="a-Cq"></a>‘此小工师斫材如我意不？<a id="a-Cr"></a>我今当观之。<a id="a-Cs"></a>’是时，<a id="a-Ct"></a>彼工师所嫌之处，<a id="a-Cu"></a>彼工师尽取斫之。<a id="a-Cv"></a>是时，<a id="a-Cw"></a>彼老工师甚怀欢喜，<a id="a-Cx"></a>而作是念：<a id="a-Cy"></a>‘善哉！<a id="a-Cz"></a>善哉！<a id="a-D0"></a>卿所斫材尽如我意。<a id="a-D1"></a>’此亦如是，<a id="a-D2"></a>诸有比丘心不柔和，<a id="a-D3"></a>舍沙门行，<a id="a-D4"></a>心怀奸伪，<a id="a-D5"></a>不从沙门之法，<a id="a-D6"></a>性行粗疏，<a id="a-D7"></a>不知惭愧，<a id="a-D8"></a>强颜耐辱，<a id="a-D9"></a>为卑贱行，<a id="a-DA"></a>无有勇猛；<a id="a-DB"></a>或喜多忘失，<a id="a-DC"></a>不忆所行，<a id="a-DD"></a>心意不定，<a id="a-DE"></a>所作错乱，<a id="a-DF"></a>诸根不定。<a id="a-DG"></a>然今尊者舍利弗观察性行已，<a id="a-DH"></a>而修治之。</p>
  <p id="aDI">“诸有族姓子，<a id="a-DJ"></a>以信坚固，<a id="a-DK"></a>出家学道，<a id="a-DL"></a>甚恭敬戒，<a id="a-DM"></a>不舍沙门贤圣之法，<a id="a-DN"></a>无有幻伪，<a id="a-DO"></a>不行卒暴，<a id="a-DP"></a>心息柔和，<a id="a-DQ"></a>言常含笑，<a id="a-DR"></a>不伤人意，<a id="a-DS"></a>心恒一定，<a id="a-DT"></a>无有是非，<a id="a-DU"></a>诸根不乱。<a id="a-DV"></a>彼闻尊者舍利弗语已，<a id="a-DW"></a>便自承受，<a id="a-DX"></a>亦不忘失。<a id="a-DY"></a>犹如若男、<a id="a-DZ"></a>若女，<a id="a-Da"></a>端正无双，<a id="a-Db"></a>极自沐浴，<a id="a-Dc"></a>著好新衣，<a id="a-Dd"></a>用香涂身。<a id="a-De"></a>若复有人，<a id="a-Df"></a>复加以优钵华，<a id="a-Dg"></a>持用奉上。<a id="a-Dh"></a>彼人得已，<a id="a-Di"></a>即著头上，<a id="a-Dj"></a>欢喜踊跃，<a id="a-Dk"></a>不能自胜。<a id="a-Dl"></a>此亦如是，<a id="a-Dm"></a>若有族姓子，<a id="a-Dn"></a>以信坚固，<a id="a-Do"></a>出家学道，<a id="a-Dp"></a>恭敬于戒，<a id="a-Dq"></a>不失沙门之法，<a id="a-Dr"></a>无有幻伪，<a id="a-Ds"></a>不行卒暴，<a id="a-Dt"></a>心意柔和，<a id="a-Du"></a>言常含笑，<a id="a-Dv"></a>不伤人意，<a id="a-Dw"></a>心恒一定，<a id="a-Dx"></a>无有是非，<a id="a-Dy"></a>诸根不乱。<a id="a-Dz"></a>彼从尊者舍利弗闻是语已，<a id="a-E0"></a>甚怀欢喜，<a id="a-E1"></a>不能自胜，<a id="a-E2"></a>而受其教。<a id="a-E3"></a>如此诸族姓子说此法教。<a id="a-E4"></a>”</p>
  <p id="aE5">尔时，<a id="a-E6"></a>诸贤各各闻其所说，<a id="a-E7"></a>欢喜奉行。</p>
  <p id="aE8">闻如是：<a id="a-E9"></a>一时，<a id="a-EA"></a>佛在舍卫国祇树给孤独园。</p>
  <p id="aEB">尔时，<a id="a-EC"></a>世尊告诸比丘：<a id="a-ED"></a>“有此四果。<a id="a-EE"></a>云何为四？<a id="a-EF"></a>或有果生而似熟，<a id="a-EG"></a>或有果熟而似生，<a id="a-EH"></a>或有果熟而似熟，<a id="a-EI"></a>或有果生而似生。<a id="a-EJ"></a>是谓，<a id="a-EK"></a>比丘，<a id="a-EL"></a>世间有此四果。<a id="a-EM"></a>世间有此四人，<a id="a-EN"></a>亦复如是。<a id="a-EO"></a>云何为四？<a id="a-EP"></a>或有人熟而像生，<a id="a-EQ"></a>或有人生而像熟，<a id="a-ER"></a>或有人生而像生，<a id="a-ES"></a>或有人熟而似熟。</p>
  <p id="aET">“彼何等人生而像熟？<a id="a-EU"></a>或有人往来行步不行卒暴，<a id="a-EV"></a>眼目视瞻恒随法教，<a id="a-EW"></a>著衣持钵亦复随法行步，<a id="a-EX"></a>视地不左右顾望；<a id="a-EY"></a>然复犯戒，<a id="a-EZ"></a>不随正行，<a id="a-Ea"></a>实非沙门而似沙门，<a id="a-Eb"></a>不行梵行而自言行梵行，<a id="a-Ec"></a>尽坏败正法，<a id="a-Ed"></a>根败之种，<a id="a-Ee"></a>是谓此人生而像熟。</p>
  <p id="aEf">“彼人云何熟而像生？<a id="a-Eg"></a>或有比丘性行似疏，<a id="a-Eh"></a>视瞻不端，<a id="a-Ei"></a>亦不随法行，<a id="a-Ej"></a>喜左右顾视；<a id="a-Ek"></a>然复精进多闻，<a id="a-El"></a>修行善法，<a id="a-Em"></a>恒持戒律，<a id="a-En"></a>不失威仪，<a id="a-Eo"></a>见少非法，<a id="a-Ep"></a>便怀恐惧，<a id="a-Eq"></a>是谓此人熟而像生。</p>
  <p id="aEr">“彼云何人生而像生？<a id="a-Es"></a>或有比丘不持禁戒，<a id="a-Et"></a>不知行步礼节，<a id="a-Eu"></a>亦复不知出入行来，<a id="a-Ev"></a>亦复不知著衣持钵，<a id="a-Ew"></a>诸根错乱，<a id="a-Ex"></a>心著色、<a id="a-Ey"></a>声、<a id="a-Ez"></a>香、<a id="a-F0"></a>味、<a id="a-F1"></a>细滑之法，<a id="a-F2"></a>彼犯禁戒，<a id="a-F3"></a>不行正法，<a id="a-F4"></a>不是沙门而似沙门，<a id="a-F5"></a>不行梵行而似梵行，<a id="a-F6"></a>根败之人，<a id="a-F7"></a>不可修饰，<a id="a-F8"></a>是谓此人生而像生。</p>
  <p id="aF9">“彼云何有人熟而似熟？<a id="a-FA"></a>或有比丘持戒禁限，<a id="a-FB"></a>出入行步不失时节，<a id="a-FC"></a>看视不失威仪；<a id="a-FD"></a>然极精进，<a id="a-FE"></a>修行善法，<a id="a-FF"></a>威仪礼节皆悉成就，<a id="a-FG"></a>见小非法，<a id="a-FH"></a>便怀恐怖，<a id="a-FI"></a>况复大者！<a id="a-FJ"></a>是谓此人熟而似熟。</p>
  <p id="aFK">“是谓，<a id="a-FL"></a>比丘，<a id="a-FM"></a>世间有此四果之人，<a id="a-FN"></a>当学熟果之人。<a id="a-FO"></a>如是，<a id="a-FP"></a>诸比丘，<a id="a-FQ"></a>当作是学！<a id="a-FR"></a>”</p>
  <p id="aFS">尔时，<a id="a-FT"></a>诸比丘闻佛所说，<a id="a-FU"></a>欢喜奉行。</p>
  <p id="aFV">闻如是：<a id="a-FW"></a>一时，<a id="a-FX"></a>佛在舍卫国祇树给孤独园。</p>
  <p id="aFY">尔时，<a id="a-FZ"></a>世尊告诸比丘：<a id="a-Fa"></a>“今日空中有随岚风。<a id="a-Fb"></a>设复有飞鸟至彼者，<a id="a-Fc"></a>若乌、<a id="a-Fd"></a>鹊、<a id="a-Fe"></a>鸿、<a id="a-Ff"></a>鹄值彼风者，<a id="a-Fg"></a>头脑、<a id="a-Fh"></a>羽翼各在一处。<a id="a-Fi"></a>此间一比丘亦复如是，<a id="a-Fj"></a>舍禁戒已，<a id="a-Fk"></a>作白衣行，<a id="a-Fl"></a>是时三衣、<a id="a-Fm"></a>钵、<a id="a-Fn"></a>器、<a id="a-Fo"></a>针筒六物之属各在一处，<a id="a-Fp"></a>犹随岚之风吹杀彼鸟。<a id="a-Fq"></a>是故，<a id="a-Fr"></a>诸比丘，<a id="a-Fs"></a>当修行梵行。<a id="a-Ft"></a>如是，<a id="a-Fu"></a>诸比丘，<a id="a-Fv"></a>当作是学！<a id="a-Fw"></a>”</p>
  <p id="aFx">尔时，<a id="a-Fy"></a>诸比丘闻佛所说，<a id="a-Fz"></a>欢喜奉行。</p>
  <p id="aG0">闻如是：<a id="a-G1"></a>一时，<a id="a-G2"></a>佛在舍卫国祇树给孤独园。</p>
  <p id="aG3">尔时，<a id="a-G4"></a>世尊告诸比丘：<a id="a-G5"></a>“比丘当知：<a id="a-G6"></a>有此四鸟。<a id="a-G7"></a>云何为四？<a id="a-G8"></a>或有鸟声好而形丑，<a id="a-G9"></a>或有鸟形好而声丑，<a id="a-GA"></a>或有鸟声丑形亦丑，<a id="a-GB"></a>或有鸟形好声亦好。</p>
  <p id="aGC">“彼云何鸟声好而形丑？<a id="a-GD"></a>拘翅罗鸟是也，<a id="a-GE"></a>是谓此鸟声好而形丑。<a id="a-GF"></a>彼云何鸟形好而声丑？<a id="a-GG"></a>所谓鸷鸟是也，<a id="a-GH"></a>是谓此鸟形好而声丑。<a id="a-GI"></a>彼云何鸟声丑形亦丑？<a id="a-GJ"></a>所谓兔枭是也，<a id="a-GK"></a>是谓此鸟声丑形亦丑。<a id="a-GL"></a>复有何鸟声好形亦好？<a id="a-GM"></a>所谓孔雀鸟是也，<a id="a-GN"></a>是谓此鸟声好形亦好。<a id="a-GO"></a>是谓，<a id="a-GP"></a>比丘，<a id="a-GQ"></a>有此四鸟，<a id="a-GR"></a>当共觉知。</p>
  <p id="aGS">“此亦如是，<a id="a-GT"></a>世间亦有四人似鸟，<a id="a-GU"></a>当共觉知。<a id="a-GV"></a>云何为四？<a id="a-GW"></a>于是，<a id="a-GX"></a>或有比丘颜貌端正，<a id="a-GY"></a>出入行来，<a id="a-GZ"></a>著衣持钵，<a id="a-Ga"></a>屈伸俯仰，<a id="a-Gb"></a>威仪成就；<a id="a-Gc"></a>亦复不能有所讽诵，<a id="a-Gd"></a>诸所有法，<a id="a-Ge"></a>初善、<a id="a-Gf"></a>中善、<a id="a-Gg"></a>竟善，<a id="a-Gh"></a>不能承法之教，<a id="a-Gi"></a>亦复不能善讽诵读，<a id="a-Gj"></a>是谓此人形好而声不好。</p>
  <p id="aGk">“复有何等人声好而形丑？<a id="a-Gl"></a>或有一比丘出入行来，<a id="a-Gm"></a>屈伸俯仰，<a id="a-Gn"></a>著衣持钵，<a id="a-Go"></a>威仪不成就，<a id="a-Gp"></a>恒好广说；<a id="a-Gq"></a>然复彼人精进持戒，<a id="a-Gr"></a>闻法能知所学，<a id="a-Gs"></a>多闻诸所有法，<a id="a-Gt"></a>初善、<a id="a-Gu"></a>中善、<a id="a-Gv"></a>竟善，<a id="a-Gw"></a>义理深邃，<a id="a-Gx"></a>具足修梵行，<a id="a-Gy"></a>然复彼法善持善诵，<a id="a-Gz"></a>是谓此人声好而形丑。</p>
  <p id="aH0">“彼复有何等人声丑形亦丑？<a id="a-H1"></a>或有一人犯戒、<a id="a-H2"></a>不精进、<a id="a-H3"></a>不多闻，<a id="a-H4"></a>所闻便失；<a id="a-H5"></a>彼于此法，<a id="a-H6"></a>应具足行梵行，<a id="a-H7"></a>然不肯承受，<a id="a-H8"></a>是谓此人声丑形亦丑。</p>
  <p id="aH9">“彼何等人声好形亦好？<a id="a-HA"></a>或有比丘颜貌端正，<a id="a-HB"></a>出入行来，<a id="a-HC"></a>著衣持钵，<a id="a-HD"></a>不左右顾视；<a id="a-HE"></a>然复精进修行善法，<a id="a-HF"></a>然戒律具足，<a id="a-HG"></a>见小非法，<a id="a-HH"></a>尚怀恐惧，<a id="a-HI"></a>何况大者！<a id="a-HJ"></a>亦复多闻，<a id="a-HK"></a>所受不忘，<a id="a-HL"></a>诸所有法，<a id="a-HM"></a>初善、<a id="a-HN"></a>中善、<a id="a-HO"></a>竟善，<a id="a-HP"></a>修其善行，<a id="a-HQ"></a>如此之法，<a id="a-HR"></a>善讽诵读，<a id="a-HS"></a>是谓此人声好形亦好。</p>
  <p id="aHT">“是谓世间有此四人，<a id="a-HU"></a>在世间者，<a id="a-HV"></a>当共觉知。<a id="a-HW"></a>是故，<a id="a-HX"></a>诸比丘，<a id="a-HY"></a>当学声好形亦好。<a id="a-HZ"></a>如是，<a id="a-Ha"></a>诸比丘，<a id="a-Hb"></a>当作是学！<a id="a-Hc"></a>”</p>
  <p id="aHd">尔时，<a id="a-He"></a>诸比丘闻佛所说，<a id="a-Hf"></a>欢喜奉行。</p>
  <p id="aHg">闻如是：<a id="a-Hh"></a>一时，<a id="a-Hi"></a>佛在舍卫国祇树给孤独园。</p>
  <p id="aHj">尔时，<a id="a-Hk"></a>世尊告诸比丘：<a id="a-Hl"></a>“有四种云。<a id="a-Hm"></a>云何为四？<a id="a-Hn"></a>或有云雷而不雨，<a id="a-Ho"></a>或有云雨而不雷，<a id="a-Hp"></a>或有云亦不雨亦不雷，<a id="a-Hq"></a>或有云亦雨亦雷，<a id="a-Hr"></a>是谓四种云。<a id="a-Hs"></a>世间四种人而像云。<a id="a-Ht"></a>何等四人？<a id="a-Hu"></a>或有比丘雷而不雨，<a id="a-Hv"></a>或有比丘雨而不雷，<a id="a-Hw"></a>或有比丘亦不雨亦不雷，<a id="a-Hx"></a>或有比丘亦雨亦雷。</p>
  <p id="aHy">“彼云何比丘雷而不雨？<a id="a-Hz"></a>或有比丘高声诵习，<a id="a-I0"></a>所谓契经、<a id="a-I1"></a>祇夜、<a id="a-I2"></a>授决、<a id="a-I3"></a>偈、<a id="a-I4"></a>本末、<a id="a-I5"></a>因缘、<a id="a-I6"></a>已说、<a id="a-I7"></a>生经、<a id="a-I8"></a>颂、<a id="a-I9"></a>方等、<a id="a-IA"></a>未曾有法、<a id="a-IB"></a>譬喻，<a id="a-IC"></a>如是诸法，<a id="a-ID"></a>善讽诵读，<a id="a-IE"></a>不失其义；<a id="a-IF"></a>不广与人说法，<a id="a-IG"></a>是谓此人雷而不雨。</p>
  <p id="aIH">“彼云何人雨而不雷？<a id="a-II"></a>或比丘有颜色端正，<a id="a-IJ"></a>出入行来，<a id="a-IK"></a>进止之宜，<a id="a-IL"></a>皆悉具知，<a id="a-IM"></a>修诸善法，<a id="a-IN"></a>无毫厘之失；<a id="a-IO"></a>然不多闻，<a id="a-IP"></a>亦不高声诵习，<a id="a-IQ"></a>复不修行契经、<a id="a-IR"></a>本末、<a id="a-IS"></a>授决、<a id="a-IT"></a>偈、<a id="a-IU"></a>因缘、<a id="a-IV"></a>譬喻、<a id="a-IW"></a>生经、<a id="a-IX"></a>方等、<a id="a-IY"></a>未曾有法，<a id="a-IZ"></a>然从他承受，<a id="a-Ia"></a>亦不忘失，<a id="a-Ib"></a>好与善知识相随，<a id="a-Ic"></a>亦好与他说法，<a id="a-Id"></a>是谓此人雨而不雷。</p>
  <p id="aIe">“彼何等人亦不雨亦复不雷？<a id="a-If"></a>或有一人颜色不端正，<a id="a-Ig"></a>出入行来，<a id="a-Ih"></a>进止之宜，<a id="a-Ii"></a>皆悉不具，<a id="a-Ij"></a>不修诸善法；<a id="a-Ik"></a>然不多闻，<a id="a-Il"></a>亦不高声诵习，<a id="a-Im"></a>复不修行契经至方等，<a id="a-In"></a>亦复不与他说法，<a id="a-Io"></a>是谓此人亦不雨亦不雷。</p>
  <p id="aIp">“复有何等人亦雨亦雷？<a id="a-Iq"></a>或有一人颜色端正，<a id="a-Ir"></a>出入行来，<a id="a-Is"></a>进止之宜，<a id="a-It"></a>亦悉具知，<a id="a-Iu"></a>好喜学问，<a id="a-Iv"></a>所受不失；<a id="a-Iw"></a>亦好与他说法，<a id="a-Ix"></a>劝进他人，<a id="a-Iy"></a>令使承受，<a id="a-Iz"></a>是谓此人亦雷亦雨。</p>
  <p id="aJ0">“是谓，<a id="a-J1"></a>比丘，<a id="a-J2"></a>世间有此四人。<a id="a-J3"></a>是故，<a id="a-J4"></a>比丘，<a id="a-J5"></a>当作是学！<a id="a-J6"></a>”</p>
  <p id="aJ7">尔时，<a id="a-J8"></a>诸比丘闻佛所说，<a id="a-J9"></a>欢喜奉行。</p>
  <p id="aJA">谛、<a id="a-JB"></a>饶益、<a id="a-JC"></a>阿难，<a id="a-JD"></a>重担、<a id="a-JE"></a>四生、<a id="a-JF"></a>结，</p>
  <p id="aJG">四果、<a id="a-JH"></a>随岚风，<a id="a-JI"></a>四鸟、<a id="a-JJ"></a>雷在后。</p>
 </body>
</html>