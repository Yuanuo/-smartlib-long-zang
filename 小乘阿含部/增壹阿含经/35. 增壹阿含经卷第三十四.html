<!doctype html>
<html id="z3IBUBTY6" data-ver="1607">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第三十四</h1>
  <h2 id="a2">七日品第四十之一</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>众多比丘食后皆集普会讲堂，<a id="a-8"></a>作如是论议：<a id="a-9"></a>“此须弥山极为广大，<a id="a-A"></a>非众山之所及，<a id="a-B"></a>甚奇！<a id="a-C"></a>甚特！<a id="a-D"></a>高广极峻。<a id="a-E"></a>如是，<a id="a-F"></a>不久当复坏败，<a id="a-G"></a>无有遗余。<a id="a-H"></a>依须弥山更有大山，<a id="a-I"></a>亦复坏败。<a id="a-J"></a>”</p>
  <p id="aK">尔时，<a id="a-L"></a>世尊以天耳闻众多比丘而作是论，<a id="a-M"></a>即从座起，<a id="a-N"></a>往至彼讲堂所，<a id="a-O"></a>即就坐。<a id="a-P"></a>尔时，<a id="a-Q"></a>世尊告诸比丘：<a id="a-R"></a>“汝等在此为何等论？<a id="a-S"></a>欲何所施行？<a id="a-T"></a>”</p>
  <p id="aU">诸比丘对曰：<a id="a-V"></a>“诸人集此，<a id="a-W"></a>论其法事，<a id="a-X"></a>向所论说，<a id="a-Y"></a>皆自如法。<a id="a-Z"></a>”</p>
  <p id="aa">世尊告曰：<a id="a-b"></a>“善哉！<a id="a-c"></a>比丘，<a id="a-d"></a>汝等出家正应法论，<a id="a-e"></a>亦复不舍贤圣默然。<a id="a-f"></a>所以然者？<a id="a-g"></a>若比丘集聚一处，<a id="a-h"></a>当施行二事。<a id="a-i"></a>云何为二？<a id="a-j"></a>一者、<a id="a-k"></a>当共法论，<a id="a-l"></a>二者、<a id="a-m"></a>当贤圣默然。<a id="a-n"></a>汝等论此二事，<a id="a-o"></a>终获安隐，<a id="a-p"></a>不失时宜。<a id="a-q"></a>汝等向者，<a id="a-r"></a>作何等如法之议？<a id="a-s"></a>”</p>
  <p id="at">诸比丘对曰：<a id="a-u"></a>“今众多比丘来集此堂，<a id="a-v"></a>作如是论议：<a id="a-w"></a>‘甚奇！<a id="a-x"></a>甚特！<a id="a-y"></a>此须弥山极高广大，<a id="a-z"></a>然此须弥山如是不久当复败坏，<a id="a-10"></a>及诸四面铁围山亦当如是坏败。<a id="a-11"></a>’向者，<a id="a-12"></a>集此作如法论也。<a id="a-13"></a>”</p>
  <p id="a14">世尊告曰：<a id="a-15"></a>“汝等欲闻此世间境界坏败之变乎？<a id="a-16"></a>”</p>
  <p id="a17">诸比丘白佛言：<a id="a-18"></a>“今正是时，<a id="a-19"></a>惟愿世尊以时演说，<a id="a-1A"></a>使众生之类心得解脱！<a id="a-1B"></a>”</p>
  <p id="a1C">世尊告诸比丘曰：<a id="a-1D"></a>“汝等善思念之，<a id="a-1E"></a>藏在心怀。<a id="a-1F"></a>”</p>
  <p id="a1G">诸比丘对曰：<a id="a-1H"></a>“如是，<a id="a-1I"></a>世尊。<a id="a-1J"></a>”尔时，<a id="a-1K"></a>诸比丘从佛受教。</p>
  <p id="a1L">世尊告曰：<a id="a-1M"></a>“须弥山者极为广大，<a id="a-1N"></a>非众山所及。<a id="a-1O"></a>若比丘欲知须弥山，<a id="a-1P"></a>出水上高八万四千由旬，<a id="a-1Q"></a>入水亦深八万四千由旬。<a id="a-1R"></a>然须弥山四种宝所造：<a id="a-1S"></a>金、<a id="a-1T"></a>银、<a id="a-1U"></a>水精、<a id="a-1V"></a>琉璃。<a id="a-1W"></a>又有四角，<a id="a-1X"></a>亦四种所造：<a id="a-1Y"></a>金、<a id="a-1Z"></a>银、<a id="a-1a"></a>水精、<a id="a-1b"></a>琉璃。<a id="a-1c"></a>金城银郭，<a id="a-1d"></a>银城金郭，<a id="a-1e"></a>水精城琉璃郭，<a id="a-1f"></a>琉璃城水精郭。<a id="a-1g"></a>然须弥山上有五种天在彼居止，<a id="a-1h"></a>皆由宿缘而住彼间。<a id="a-1i"></a>云何为五？<a id="a-1j"></a>所谓彼银城中，<a id="a-1k"></a>有细脚天在彼居止；<a id="a-1l"></a>彼金城中，<a id="a-1m"></a>有尸利沙天在彼居止；<a id="a-1n"></a>水精城中，<a id="a-1o"></a>有欢悦天在彼居止；<a id="a-1p"></a>琉璃城中，<a id="a-1q"></a>有力盛天在彼居止；<a id="a-1r"></a>金、<a id="a-1s"></a>银城中间，<a id="a-1t"></a>毗沙门天王在彼居住，<a id="a-1u"></a>将诸阅叉不可称计；<a id="a-1v"></a>金城、<a id="a-1w"></a>水精城中间，<a id="a-1x"></a>有毗留博叉天王，<a id="a-1y"></a>将诸龙神在彼居止；<a id="a-1z"></a>水精城、<a id="a-20"></a>琉璃城中间，<a id="a-21"></a>有毗留勒叉天王在彼居止；<a id="a-22"></a>琉璃城、<a id="a-23"></a>银城中间，<a id="a-24"></a>有提头赖吒天王在彼居止。</p>
  <p id="a25">“比丘当知：<a id="a-26"></a>须弥山下有阿须伦居止。<a id="a-27"></a>若阿须伦欲与三十三天共斗时，<a id="a-28"></a>先与细脚天共斗；<a id="a-29"></a>设得胜，<a id="a-2A"></a>复至金城与尸利沙天共斗；<a id="a-2B"></a>已胜尸利沙天，<a id="a-2C"></a>复至水精城与欢悦天共斗；<a id="a-2D"></a>已胜彼，<a id="a-2E"></a>复至琉璃城；<a id="a-2F"></a>已胜彼天，<a id="a-2G"></a>便共三十三天共斗。</p>
  <p id="a2H">“比丘当知：<a id="a-2I"></a>须弥山顶三十三天在彼居止，<a id="a-2J"></a>昼夜照明，<a id="a-2K"></a>光自相照，<a id="a-2L"></a>故致此耳！<a id="a-2M"></a>依须弥山日月流行，<a id="a-2N"></a>日天子城郭纵广五十一由旬，<a id="a-2O"></a>月天子城郭纵广三十九由旬，<a id="a-2P"></a>最大星纵广一由旬，<a id="a-2Q"></a>最小星纵广二百步。<a id="a-2R"></a>须弥山顶东、<a id="a-2S"></a>西、<a id="a-2T"></a>南、<a id="a-2U"></a>北，<a id="a-2V"></a>纵广八万四千由旬，<a id="a-2W"></a>近须弥山南有大铁围山，<a id="a-2X"></a>长八万四千里，<a id="a-2Y"></a>高八万里。<a id="a-2Z"></a>又此山表，<a id="a-2a"></a>有尼弥陀山围彼山；<a id="a-2b"></a>去尼弥陀山，<a id="a-2c"></a>复有山名佉罗山；<a id="a-2d"></a>去此山，<a id="a-2e"></a>复更有山名伊沙山；<a id="a-2f"></a>去此山，<a id="a-2g"></a>复更有山名马头山；<a id="a-2h"></a>去马头山，<a id="a-2i"></a>复更有山名毗那耶山；<a id="a-2j"></a>次毗那耶有山名铁围、<a id="a-2k"></a>大铁围山。</p>
  <p id="a2l">“铁围中间有八大地狱，<a id="a-2m"></a>一一地狱有十六隔子。<a id="a-2n"></a>然彼铁围山于阎浮里地多所饶益。<a id="a-2o"></a>阎浮里地设无铁围山者，<a id="a-2p"></a>此间恒当臭处。<a id="a-2q"></a>铁围山表有香积山，<a id="a-2r"></a>香积山侧有八万四千白象王，<a id="a-2s"></a>止住彼间，<a id="a-2t"></a>各有六牙，<a id="a-2u"></a>金银校饰。<a id="a-2v"></a>彼香山中有八万四千窟，<a id="a-2w"></a>诸象在彼居止，<a id="a-2x"></a>皆金、<a id="a-2y"></a>银、<a id="a-2z"></a>水精、<a id="a-30"></a>琉璃所造。<a id="a-31"></a>最上象者，<a id="a-32"></a>释提恒因躬自乘之，<a id="a-33"></a>最下象者，<a id="a-34"></a>转轮圣王乘之。<a id="a-35"></a>香积山侧有摩陀池水，<a id="a-36"></a>皆生优钵莲华、<a id="a-37"></a>拘牟头华，<a id="a-38"></a>然彼诸象掘根而食。<a id="a-39"></a>摩陀池水侧复有山名优阇伽罗，<a id="a-3A"></a>然彼山皆生若干种草木，<a id="a-3B"></a>鸟狩虫悉在彼间。<a id="a-3C"></a>依彼山，<a id="a-3D"></a>皆有神通得道之人而往彼间。<a id="a-3E"></a>次复有山名般荼婆，<a id="a-3F"></a>次复有山名耆阇崛山，<a id="a-3G"></a>此是阎浮里地所依之处。</p>
  <p id="a3H">“比丘当知：<a id="a-3I"></a>或有是时，<a id="a-3J"></a>若此世间欲坏败时，<a id="a-3K"></a>然天不降雨，<a id="a-3L"></a>所种生苗不复长大，<a id="a-3M"></a>诸有小河泉源皆悉枯竭。<a id="a-3N"></a>一切诸行皆归无常，<a id="a-3O"></a>不得久住。<a id="a-3P"></a>比丘当知：<a id="a-3Q"></a>或有是时，<a id="a-3R"></a>此四大驶河，<a id="a-3S"></a>所谓恒伽、<a id="a-3T"></a>私头、<a id="a-3U"></a>死陀、<a id="a-3V"></a>婆叉，<a id="a-3W"></a>亦复枯竭而无遗余。<a id="a-3X"></a>如是，<a id="a-3Y"></a>比丘，<a id="a-3Z"></a>无常百变正谓此耳！</p>
  <p id="a3a">“比丘，<a id="a-3b"></a>或有是时，<a id="a-3c"></a>若此世间有二日出时，<a id="a-3d"></a>是时百草树木皆悉凋落。<a id="a-3e"></a>如是，<a id="a-3f"></a>比丘，<a id="a-3g"></a>无常变易，<a id="a-3h"></a>不得久停，<a id="a-3i"></a>是时诸泉源小水皆悉枯竭。<a id="a-3j"></a>比丘当知：<a id="a-3k"></a>若二日出时，<a id="a-3l"></a>尔时四大海水百由旬内皆悉枯竭，<a id="a-3m"></a>渐渐至七百由旬，<a id="a-3n"></a>水自然竭。</p>
  <p id="a3o">“比丘当知：<a id="a-3p"></a>若世间三日出现时，<a id="a-3q"></a>四大海水千由旬内，<a id="a-3r"></a>水自然竭，<a id="a-3s"></a>渐渐乃至七千由旬，<a id="a-3t"></a>水自然竭。</p>
  <p id="a3u">“比丘当知：<a id="a-3v"></a>若四日出现世时，<a id="a-3w"></a>四大海水深千由旬在。<a id="a-3x"></a>如是，<a id="a-3y"></a>比丘，<a id="a-3z"></a>一切诸行皆悉无常，<a id="a-40"></a>不得久住。</p>
  <p id="a41">“比丘当知：<a id="a-42"></a>或有是时，<a id="a-43"></a>若世间有五日出时，<a id="a-44"></a>是时四大海水，<a id="a-45"></a>余有七百由旬水，<a id="a-46"></a>渐渐至百由旬。<a id="a-47"></a>比丘当知：<a id="a-48"></a>若五日出时，<a id="a-49"></a>是时海水一由旬在，<a id="a-4A"></a>渐渐水竭而无遗余。<a id="a-4B"></a>若五日出时，<a id="a-4C"></a>余正有七尺水在，<a id="a-4D"></a>五日出时，<a id="a-4E"></a>海水尽竭，<a id="a-4F"></a>无有遗余。<a id="a-4G"></a>比丘当知：<a id="a-4H"></a>一切行无常，<a id="a-4I"></a>不得久住。</p>
  <p id="a4J">“比丘当知：<a id="a-4K"></a>或有是时，<a id="a-4L"></a>六日出时，<a id="a-4M"></a>此地厚六万八千由旬皆悉烟出，<a id="a-4N"></a>须弥山亦渐渐融坏。<a id="a-4O"></a>若六日出时，<a id="a-4P"></a>此三千大千国土皆悉融坏。<a id="a-4Q"></a>犹如陶家烧瓦器也，<a id="a-4R"></a>是时，<a id="a-4S"></a>三千大千刹土亦复如是，<a id="a-4T"></a>洞燃火出，<a id="a-4U"></a>靡不周遍。<a id="a-4V"></a>比丘当知：<a id="a-4W"></a>若六日出时，<a id="a-4X"></a>八大地狱亦复消灭，<a id="a-4Y"></a>人民命终。<a id="a-4Z"></a>依须弥山五种之天，<a id="a-4a"></a>亦复命终。<a id="a-4b"></a>三十三天、<a id="a-4c"></a>艳天乃至他化自在天，<a id="a-4d"></a>亦复命终，<a id="a-4e"></a>宫殿皆空。<a id="a-4f"></a>若六日出时，<a id="a-4g"></a>是时须弥山及三千大千刹土，<a id="a-4h"></a>皆悉洞燃而无遗余。<a id="a-4i"></a>如是，<a id="a-4j"></a>比丘，<a id="a-4k"></a>一切行无常，<a id="a-4l"></a>不得久住。</p>
  <p id="a4m">“比丘当知：<a id="a-4n"></a>或有是时，<a id="a-4o"></a>若七日出，<a id="a-4p"></a>是时此地虽厚六万八千由旬，<a id="a-4q"></a>及三千大千刹土皆悉火起。<a id="a-4r"></a>若复七日出时，<a id="a-4s"></a>此须弥山渐渐融坏，<a id="a-4t"></a>百千由旬自然崩落，<a id="a-4u"></a>永无有余，<a id="a-4v"></a>亦复不见尘烟之分，<a id="a-4w"></a>况见灰乎？<a id="a-4x"></a>是时，<a id="a-4y"></a>三十三天乃至他化自在天宫殿，<a id="a-4z"></a>皆悉火燃，<a id="a-50"></a>此间火炎乃至梵天上。<a id="a-51"></a>新生天子在彼天宫者，<a id="a-52"></a>由来不见劫烧，<a id="a-53"></a>见此炎光，<a id="a-54"></a>普怀恐惧，<a id="a-55"></a>畏为火所烧；<a id="a-56"></a>然彼旧生天子等曾见劫烧，<a id="a-57"></a>便来慰劳后生天子：<a id="a-58"></a>‘汝等勿怀恐惧，<a id="a-59"></a>此火终不来至此间。<a id="a-5A"></a>’比丘当知：<a id="a-5B"></a>七日出时，<a id="a-5C"></a>从此间至六天，<a id="a-5D"></a>乃至三千大千刹土，<a id="a-5E"></a>悉为灰土，<a id="a-5F"></a>亦无形质之兆。<a id="a-5G"></a>如是，<a id="a-5H"></a>比丘，<a id="a-5I"></a>一切行无常，<a id="a-5J"></a>不可久保，<a id="a-5K"></a>皆归于尽！<a id="a-5L"></a>尔时，<a id="a-5M"></a>人民命终，<a id="a-5N"></a>尽生他方刹土，<a id="a-5O"></a>若生天上。<a id="a-5P"></a>设复地狱中众生宿罪已毕，<a id="a-5Q"></a>生天上、<a id="a-5R"></a>若他方刹土；<a id="a-5S"></a>设彼地狱众生罪未毕者，<a id="a-5T"></a>复移至他方刹土。<a id="a-5U"></a>比丘当知：<a id="a-5V"></a>若七日出时，<a id="a-5W"></a>无复日月光明星宿之兆，<a id="a-5X"></a>是时日月已灭，<a id="a-5Y"></a>无复昼夜。<a id="a-5Z"></a>是谓，<a id="a-5a"></a>比丘，<a id="a-5b"></a>由缘报故，<a id="a-5c"></a>致此坏败。</p>
  <p id="a5d">“比丘复当知：<a id="a-5e"></a>劫还成就时，<a id="a-5f"></a>或有是时，<a id="a-5g"></a>火还自灭，<a id="a-5h"></a>虚空之中有大云起，<a id="a-5i"></a>渐渐降雨。<a id="a-5j"></a>是时，<a id="a-5k"></a>此三千大千刹土，<a id="a-5l"></a>水遍满其中，<a id="a-5m"></a>水乃至梵天上。<a id="a-5n"></a>比丘当知：<a id="a-5o"></a>是时此水渐渐停住而自消灭。<a id="a-5p"></a>复有风起，<a id="a-5q"></a>名曰随岚，<a id="a-5r"></a>吹此水聚著一处。<a id="a-5s"></a>是时，<a id="a-5t"></a>彼风起千须弥山、<a id="a-5u"></a>千祇弥陀山、<a id="a-5v"></a>千尼弥陀山、<a id="a-5w"></a>千佉罗山、<a id="a-5x"></a>千伊沙山、<a id="a-5y"></a>千毗那耶山、<a id="a-5z"></a>千铁围山、<a id="a-60"></a>千大铁围山；<a id="a-61"></a>复生八千地狱，<a id="a-62"></a>复生千马头山、<a id="a-63"></a>千香积山、<a id="a-64"></a>千般荼婆山、<a id="a-65"></a>千优阇伽罗山、<a id="a-66"></a>千阎浮提、<a id="a-67"></a>千瞿耶尼、<a id="a-68"></a>千弗于逮、<a id="a-69"></a>千郁单曰；<a id="a-6A"></a>复生千四海水，<a id="a-6B"></a>复生千四天王宫、<a id="a-6C"></a>千三十三天、<a id="a-6D"></a>千艳天、<a id="a-6E"></a>千兜术天、<a id="a-6F"></a>千化自在天、<a id="a-6G"></a>千他化自在天。</p>
  <p id="a6H">“比丘当知：<a id="a-6I"></a>或有是时，<a id="a-6J"></a>水灭地复还生。<a id="a-6K"></a>是时，<a id="a-6L"></a>地上自然有地肥，<a id="a-6M"></a>极为香美，<a id="a-6N"></a>胜于甘露。<a id="a-6O"></a>欲知彼地肥气味，<a id="a-6P"></a>犹如甜蒲桃酒。<a id="a-6Q"></a>比丘当知：<a id="a-6R"></a>或有此时，<a id="a-6S"></a>光音天自相谓言：<a id="a-6T"></a>‘我等欲至阎浮提，<a id="a-6U"></a>观看彼地形还复之时。<a id="a-6V"></a>’光音天子来下世间，<a id="a-6W"></a>见地上有此地肥，<a id="a-6X"></a>便以指尝著口中而取食之。<a id="a-6Y"></a>是时，<a id="a-6Z"></a>天子食地肥多者，<a id="a-6a"></a>转无威神，<a id="a-6b"></a>又无光明，<a id="a-6c"></a>身体遂重而生骨肉，<a id="a-6d"></a>即失神足，<a id="a-6e"></a>不复能飞。<a id="a-6f"></a>又彼天子食地肥少者，<a id="a-6g"></a>身体不重，<a id="a-6h"></a>亦复不失神足，<a id="a-6i"></a>亦能在虚空中飞行。</p>
  <p id="a6j">“是时，<a id="a-6k"></a>天子失神足者，<a id="a-6l"></a>皆共号哭自相谓言：<a id="a-6m"></a>‘我等今日极为穷厄，<a id="a-6n"></a>复失神足，<a id="a-6o"></a>即住世间，<a id="a-6p"></a>不能复还天上，<a id="a-6q"></a>遂食此地肥。<a id="a-6r"></a>’各各相视颜色。<a id="a-6s"></a>彼时天子欲意多者，<a id="a-6t"></a>便成女人，<a id="a-6u"></a>遂行情欲，<a id="a-6v"></a>共相娱乐。<a id="a-6w"></a>是谓，<a id="a-6x"></a>比丘，<a id="a-6y"></a>初世成时，<a id="a-6z"></a>有此淫法，<a id="a-70"></a>流布世间，<a id="a-71"></a>是旧常之法，<a id="a-72"></a>女人必出于世；<a id="a-73"></a>亦复旧法，<a id="a-74"></a>非适今也。</p>
  <p id="a75">“是时，<a id="a-76"></a>余光音天见此天子以堕落，<a id="a-77"></a>皆来呵骂而告之曰：<a id="a-78"></a>‘汝等何为行此不净之行？<a id="a-79"></a>’是时，<a id="a-7A"></a>众生复作是念：<a id="a-7B"></a>‘我等当作方便，<a id="a-7C"></a>宜共止宿，<a id="a-7D"></a>使人不见。<a id="a-7E"></a>’转转作屋舍，<a id="a-7F"></a>自覆形体。<a id="a-7G"></a>是谓，<a id="a-7H"></a>比丘，<a id="a-7I"></a>有此因缘，<a id="a-7J"></a>今有屋舍。</p>
  <p id="a7K">“比丘当知：<a id="a-7L"></a>或有是时，<a id="a-7M"></a>地肥自然入地，<a id="a-7N"></a>后转生粳米，<a id="a-7O"></a>极为鲜净；<a id="a-7P"></a>亦无皮表，<a id="a-7Q"></a>极为香好，<a id="a-7R"></a>令人肥白；<a id="a-7S"></a>朝收暮生，<a id="a-7T"></a>暮收朝生。<a id="a-7U"></a>是谓，<a id="a-7V"></a>比丘，<a id="a-7W"></a>尔时始有此粳米之名生。<a id="a-7X"></a>比丘，<a id="a-7Y"></a>或有是时，<a id="a-7Z"></a>人民懈怠，<a id="a-7a"></a>不勤生活。<a id="a-7b"></a>彼人便作是念：<a id="a-7c"></a>‘我今何为日日收此粳米？<a id="a-7d"></a>应当二日一收。<a id="a-7e"></a>’是时，<a id="a-7f"></a>彼人二日一收粳米。<a id="a-7g"></a>尔时，<a id="a-7h"></a>人民展转怀妊，<a id="a-7i"></a>由此转有生分。</p>
  <p id="a7j">“复有众生语彼众生言：<a id="a-7k"></a>‘我等共取粳米。<a id="a-7l"></a>’是时，<a id="a-7m"></a>彼人报曰：<a id="a-7n"></a>‘吾已取二日食粮。<a id="a-7o"></a>’此人闻已，<a id="a-7p"></a>复生此念：<a id="a-7q"></a>‘我当储四日食粮。<a id="a-7r"></a>’即时办四日食粮。<a id="a-7s"></a>复有众生语彼众生：<a id="a-7t"></a>‘可共相将外收粳米。<a id="a-7u"></a>’此人报曰：<a id="a-7v"></a>‘吾已收四日食粮。<a id="a-7w"></a>’彼人闻已，<a id="a-7x"></a>便生此念：<a id="a-7y"></a>‘吾当办八日食粮。<a id="a-7z"></a>’即办八日食储。<a id="a-80"></a>尔时，<a id="a-81"></a>彼粳米更不复生。<a id="a-82"></a>”</p>
  <p id="a83">“是时，<a id="a-84"></a>众生各生此念：<a id="a-85"></a>‘世间有大灾患，<a id="a-86"></a>今此粳米遂不如本，<a id="a-87"></a>今当分此粳米。<a id="a-88"></a>’即时分粳米。<a id="a-89"></a>尔时，<a id="a-8A"></a>众生复生此念：<a id="a-8B"></a>‘我今可自藏粳米，<a id="a-8C"></a>当盗他粳米。<a id="a-8D"></a>’是时，<a id="a-8E"></a>彼众生自藏粳米，<a id="a-8F"></a>便盗他粳米。<a id="a-8G"></a>彼主见盗粳米，<a id="a-8H"></a>语彼人曰：<a id="a-8I"></a>‘汝何故取吾粳米？<a id="a-8J"></a>今舍汝罪，<a id="a-8K"></a>后莫更犯。<a id="a-8L"></a>’尔时，<a id="a-8M"></a>世间初有此盗心。<a id="a-8N"></a>是时，<a id="a-8O"></a>复有众生闻此语，<a id="a-8P"></a>复自生念：<a id="a-8Q"></a>‘我今可自藏粳米，<a id="a-8R"></a>当盗他粳米。<a id="a-8S"></a>’是时，<a id="a-8T"></a>彼众生便舍己物，<a id="a-8U"></a>而取他物。<a id="a-8V"></a>彼主见已，<a id="a-8W"></a>语彼人曰：<a id="a-8X"></a>‘汝今何为取我粳米乎？<a id="a-8Y"></a>’然彼人默然不对。<a id="a-8Z"></a>是时，<a id="a-8a"></a>物主即时手拳相加，<a id="a-8b"></a>自今已后，<a id="a-8c"></a>更莫相侵。</p>
  <p id="a8d">“是时，<a id="a-8e"></a>众多人民闻众生相盗，<a id="a-8f"></a>各共云集，<a id="a-8g"></a>自相谓言：<a id="a-8h"></a>‘世间有此非法，<a id="a-8i"></a>各共相盗，<a id="a-8j"></a>今当立守田人，<a id="a-8k"></a>使守护田。<a id="a-8l"></a>其有众生聪明高才者，<a id="a-8m"></a>当立为守田主。<a id="a-8n"></a>’是时，<a id="a-8o"></a>即选择田主而语之曰：<a id="a-8p"></a>‘汝等当知世间有此非法窃盗，<a id="a-8q"></a>汝今守田当雇其直，<a id="a-8r"></a>诸人民来取他粳米者，<a id="a-8s"></a>即惩其罪。<a id="a-8t"></a>’尔时，<a id="a-8u"></a>即安田主。<a id="a-8v"></a>比丘当知：<a id="a-8w"></a>尔时，<a id="a-8x"></a>其守田者，<a id="a-8y"></a>号为刹利种。<a id="a-8z"></a>皆是旧法，<a id="a-90"></a>非为今法。<a id="a-91"></a>”</p>
  <p id="a92">尔时，<a id="a-93"></a>世尊便说此偈：</p>
  <p id="a94">“始有刹利种，<a id="a-95"></a>姓中之上者，</p>
  <p id="a96">聪明高才人，<a id="a-97"></a>天人所敬待。</p>
  <p id="a98">“尔时，<a id="a-99"></a>其有人民侵他物者，<a id="a-9A"></a>是时刹利取惩罚之。<a id="a-9B"></a>然复彼人不改其愆，<a id="a-9C"></a>故复犯之，<a id="a-9D"></a>是时刹利之主敕作刀杖，<a id="a-9E"></a>取彼人而枭其首。<a id="a-9F"></a>尔时，<a id="a-9G"></a>世间初有此杀生。<a id="a-9H"></a>是时，<a id="a-9I"></a>众多人民闻此教令：<a id="a-9J"></a>‘其有窃盗粳米者，<a id="a-9K"></a>刹利主即取杀之。<a id="a-9L"></a>’皆怀恐惧，<a id="a-9M"></a>衣毛皆竖，<a id="a-9N"></a>各作草芦，<a id="a-9O"></a>于中坐禅，<a id="a-9P"></a>修其梵行，<a id="a-9Q"></a>而一其心，<a id="a-9R"></a>舍离家业、<a id="a-9S"></a>妻子、<a id="a-9T"></a>儿妇，<a id="a-9U"></a>独静其志，<a id="a-9V"></a>修于梵行。<a id="a-9W"></a>因此已来，<a id="a-9X"></a>而有婆罗门之名姓。<a id="a-9Y"></a>是时，<a id="a-9Z"></a>便有此二种姓出现世间。</p>
  <p id="a9a">“比丘当知：<a id="a-9b"></a>彼时由盗故便有杀生，<a id="a-9c"></a>由杀故便有刀杖。<a id="a-9d"></a>是时，<a id="a-9e"></a>刹利主告人民曰：<a id="a-9f"></a>‘其有端正高才者，<a id="a-9g"></a>当使统此人民。<a id="a-9h"></a>’又告之曰：<a id="a-9i"></a>‘其有人民窃盗者，<a id="a-9j"></a>使惩其罪。<a id="a-9k"></a>’尔时，<a id="a-9l"></a>便有此毗舍种姓，<a id="a-9m"></a>出现于世。</p>
  <p id="a9n">“尔时，<a id="a-9o"></a>多有众生便生此念：<a id="a-9p"></a>‘今日众生之类各共杀生，<a id="a-9q"></a>皆由业之所致也，<a id="a-9r"></a>今可来往周旋以自生活。<a id="a-9s"></a>’尔时，<a id="a-9t"></a>便有首陀罗种姓，<a id="a-9u"></a>出现世间。<a id="a-9v"></a>”</p>
  <p id="a9w">尔时，<a id="a-9x"></a>世尊便说此偈：</p>
  <p id="a9y">“初有刹利种，<a id="a-9z"></a>次有婆罗门，</p>
  <p id="aA0">第三名毗舍，<a id="a-A1"></a>次复首陀姓。</p>
  <p id="aA2">有此四种姓，<a id="a-A3"></a>渐渐而相生，</p>
  <p id="aA4">皆是天身来，<a id="a-A5"></a>而同为一色。</p>
  <p id="aA6">“比丘当知：<a id="a-A7"></a>尔时，<a id="a-A8"></a>有此杀、<a id="a-A9"></a>盗心，<a id="a-AA"></a>无复有此自然粳米。<a id="a-AB"></a>尔时，<a id="a-AC"></a>便有五种谷子：<a id="a-AD"></a>一者、<a id="a-AE"></a>根子，<a id="a-AF"></a>二者、<a id="a-AG"></a>茎子，<a id="a-AH"></a>三者、<a id="a-AI"></a>枝子，<a id="a-AJ"></a>四者、<a id="a-AK"></a>华子，<a id="a-AL"></a>五者、<a id="a-AM"></a>果子，<a id="a-AN"></a>及余所生之种子，<a id="a-AO"></a>是谓五种之子。<a id="a-AP"></a>皆是他方刹土风吹使来，<a id="a-AQ"></a>取用作种以此自济。<a id="a-AR"></a>如是，<a id="a-AS"></a>比丘，<a id="a-AT"></a>世间有此瑞应，<a id="a-AU"></a>便有生、<a id="a-AV"></a>老、<a id="a-AW"></a>病、<a id="a-AX"></a>死，<a id="a-AY"></a>致使今日有五盛阴身，<a id="a-AZ"></a>不得尽于苦际，<a id="a-Aa"></a>此名为劫成败时之变易也。<a id="a-Ab"></a>吾与汝说，<a id="a-Ac"></a>诸佛世尊常所应行，<a id="a-Ad"></a>今尽与汝说之。<a id="a-Ae"></a>当乐闲居静处，<a id="a-Af"></a>当念坐禅，<a id="a-Ag"></a>勿起懈怠，<a id="a-Ah"></a>今不精诚，<a id="a-Ai"></a>后悔无益。<a id="a-Aj"></a>此是我之教诲也！<a id="a-Ak"></a>”</p>
  <p id="aAl">尔时，<a id="a-Am"></a>诸比丘闻佛所说，<a id="a-An"></a>欢喜奉行。</p>
  <p id="aAo">闻如是：<a id="a-Ap"></a>一时，<a id="a-Aq"></a>佛在罗阅城迦兰陀竹园所，<a id="a-Ar"></a>与大比丘众五百人俱。</p>
  <p id="aAs">是时，<a id="a-At"></a>摩竭国王阿阇世，<a id="a-Au"></a>在群臣中而作是说：<a id="a-Av"></a>“此拔祇国极为炽盛，<a id="a-Aw"></a>人民众多，<a id="a-Ax"></a>吾当攻伐，<a id="a-Ay"></a>摄彼邦土。<a id="a-Az"></a>”</p>
  <p id="aB0">是时，<a id="a-B1"></a>阿阇世王告婆利迦婆罗门曰：<a id="a-B2"></a>“汝今往至世尊所，<a id="a-B3"></a>持吾姓名，<a id="a-B4"></a>往问讯世尊，<a id="a-B5"></a>礼敬承事云：<a id="a-B6"></a>‘王阿阇世言白世尊言：<a id="a-B7"></a>意欲攻伐拔祇国，<a id="a-B8"></a>为可尔不？<a id="a-B9"></a>’设如来有所说者，<a id="a-BA"></a>汝善思惟，<a id="a-BB"></a>来向吾说。<a id="a-BC"></a>所以然者？<a id="a-BD"></a>如来语终不有二。<a id="a-BE"></a>”</p>
  <p id="aBF">是时，<a id="a-BG"></a>婆罗门受王教敕，<a id="a-BH"></a>往至世尊所，<a id="a-BI"></a>共相问讯，<a id="a-BJ"></a>在一面坐。<a id="a-BK"></a>是时，<a id="a-BL"></a>婆罗门白佛言：<a id="a-BM"></a>“王阿阇世礼敬世尊，<a id="a-BN"></a>承事问讯！<a id="a-BO"></a>”又复重白：<a id="a-BP"></a>“意欲往攻伐拔祇大国，<a id="a-BQ"></a>先来问佛为可尔不？<a id="a-BR"></a>”</p>
  <p id="aBS">尔时，<a id="a-BT"></a>彼婆罗门以衣覆头脚，<a id="a-BU"></a>著象牙屐，<a id="a-BV"></a>腰带利剑，<a id="a-BW"></a>不应说法。</p>
  <p id="aBX">是时，<a id="a-BY"></a>世尊告阿难曰：<a id="a-BZ"></a>“若拔祇人民修七法者，<a id="a-Ba"></a>终不为外寇所坏。<a id="a-Bb"></a>云何为七？<a id="a-Bc"></a>若当拔祇国人民，<a id="a-Bd"></a>尽集一处而不散者，<a id="a-Be"></a>便不为他国所坏，<a id="a-Bf"></a>是谓初法不为外寇所败。</p>
  <p id="aBg">“复次，<a id="a-Bh"></a>阿难，<a id="a-Bi"></a>拔祇国人上下和顺，<a id="a-Bj"></a>拔祇人民不为外人所擒，<a id="a-Bk"></a>是谓，<a id="a-Bl"></a>阿难，<a id="a-Bm"></a>第二之法不为外寇所坏。</p>
  <p id="aBn">“复次，<a id="a-Bo"></a>阿难，<a id="a-Bp"></a>若拔祇国人亦不淫他，<a id="a-Bq"></a>著他女人色，<a id="a-Br"></a>是谓第三之法不为外寇所坏。</p>
  <p id="aBs">“复次，<a id="a-Bt"></a>阿难，<a id="a-Bu"></a>若拔祇国不从此间而传至彼，<a id="a-Bv"></a>亦复不从彼间传来至此，<a id="a-Bw"></a>是谓第四之法不为外寇所坏。</p>
  <p id="aBx">“复次，<a id="a-By"></a>阿难，<a id="a-Bz"></a>若拔祇国人供养沙门、<a id="a-C0"></a>婆罗门，<a id="a-C1"></a>承事礼敬梵行人者，<a id="a-C2"></a>是谓第五之法，<a id="a-C3"></a>是时便不为外寇所所坏。</p>
  <p id="aC4">“复次，<a id="a-C5"></a>阿难，<a id="a-C6"></a>若拔祇国人民不贪著他财宝者，<a id="a-C7"></a>是谓第六法不为外寇所坏。</p>
  <p id="aC8">“复次，<a id="a-C9"></a>阿难，<a id="a-CA"></a>若拔祇国人民皆同一心，<a id="a-CB"></a>不向神寺，<a id="a-CC"></a>专精其意，<a id="a-CD"></a>便不为外寇所坏也，<a id="a-CE"></a>是谓第七之法不为外寇所坏。<a id="a-CF"></a>是谓，<a id="a-CG"></a>阿难，<a id="a-CH"></a>彼拔祇人修此七法者，<a id="a-CI"></a>终不为外人所坏。<a id="a-CJ"></a>”</p>
  <p id="aCK">是时，<a id="a-CL"></a>梵志白佛言：<a id="a-CM"></a>“设当彼人成就一法，<a id="a-CN"></a>犹不可坏，<a id="a-CO"></a>何况七法而可坏乎？<a id="a-CP"></a>止！<a id="a-CQ"></a>止！<a id="a-CR"></a>世尊，<a id="a-CS"></a>国事猥多，<a id="a-CT"></a>欲还所止。<a id="a-CU"></a>”尔时，<a id="a-CV"></a>梵志即从座起而去。</p>
  <p id="aCW">彼梵志去不远，<a id="a-CX"></a>尔时世尊告诸比丘：<a id="a-CY"></a>“我今当说七不退转法。<a id="a-CZ"></a>汝等谛听！<a id="a-Ca"></a>善思念之。<a id="a-Cb"></a>”</p>
  <p id="aCc">诸比丘白佛言：<a id="a-Cd"></a>“唯然，<a id="a-Ce"></a>世尊。<a id="a-Cf"></a>”尔时，<a id="a-Cg"></a>诸比丘从佛受教。</p>
  <p id="aCh">世尊告曰：<a id="a-Ci"></a>“云何为七不退转之法？<a id="a-Cj"></a>比丘当知：<a id="a-Ck"></a>若比丘共集一处，<a id="a-Cl"></a>皆共和顺，<a id="a-Cm"></a>上下相奉，<a id="a-Cn"></a>转进于上，<a id="a-Co"></a>修诸善法而不退转，<a id="a-Cp"></a>亦不为魔所得便，<a id="a-Cq"></a>是谓初法不退转。</p>
  <p id="aCr">“复次，<a id="a-Cs"></a>众僧和合，<a id="a-Ct"></a>顺从其教，<a id="a-Cu"></a>转进于上而不退转，<a id="a-Cv"></a>不为魔王所坏，<a id="a-Cw"></a>是谓第二之法不退转也。</p>
  <p id="aCx">“复次，<a id="a-Cy"></a>比丘，<a id="a-Cz"></a>不著事务，<a id="a-D0"></a>不修世荣，<a id="a-D1"></a>转进于上，<a id="a-D2"></a>不为魔天所得其便，<a id="a-D3"></a>是谓第三不退转之法也。</p>
  <p id="aD4">“复次，<a id="a-D5"></a>比丘，<a id="a-D6"></a>不讽诵杂书，<a id="a-D7"></a>终日策役其情意，<a id="a-D8"></a>转进于上，<a id="a-D9"></a>不为魔王得其便，<a id="a-DA"></a>是谓第四不退转之法也。</p>
  <p id="aDB">“复次，<a id="a-DC"></a>比丘，<a id="a-DD"></a>勤修其法，<a id="a-DE"></a>除去睡眠，<a id="a-DF"></a>恒自警寤，<a id="a-DG"></a>转进于上，<a id="a-DH"></a>不为弊魔而得其便，<a id="a-DI"></a>是谓第五不退转之法。</p>
  <p id="aDJ">“复次，<a id="a-DK"></a>比丘，<a id="a-DL"></a>不学算术，<a id="a-DM"></a>亦不使人习之；<a id="a-DN"></a>乐闲静之处，<a id="a-DO"></a>修习其法，<a id="a-DP"></a>转进于上，<a id="a-DQ"></a>不为弊魔得其便也，<a id="a-DR"></a>是谓第六不退转之法。</p>
  <p id="aDS">“复次，<a id="a-DT"></a>比丘，<a id="a-DU"></a>起一切世间不可乐想，<a id="a-DV"></a>习于禅行，<a id="a-DW"></a>忍诸法教，<a id="a-DX"></a>转进于上，<a id="a-DY"></a>不为魔所得其便，<a id="a-DZ"></a>是谓第七不退转法也。<a id="a-Da"></a>若有比丘成就此七法，<a id="a-Db"></a>共和顺者，<a id="a-Dc"></a>便不为魔得其便也。<a id="a-Dd"></a>”</p>
  <p id="aDe">尔时，<a id="a-Df"></a>世尊说此偈言：</p>
  <p id="aDg">“除去于事业，<a id="a-Dh"></a>又非思惟乱，</p>
  <p id="aDi">设不行此者，<a id="a-Dj"></a>亦不得三昧。</p>
  <p id="aDk">能乐于法者，<a id="a-Dl"></a>分别其法义，</p>
  <p id="aDm">比丘乐此行，<a id="a-Dn"></a>便致三昧定。</p>
  <p id="aDo">“是故，<a id="a-Dp"></a>比丘，<a id="a-Dq"></a>当求方便，<a id="a-Dr"></a>成此七法。<a id="a-Ds"></a>如是，<a id="a-Dt"></a>诸比丘，<a id="a-Du"></a>当作是学！</p>
  <p id="aDv">尔时，<a id="a-Dw"></a>诸比丘闻佛所说，<a id="a-Dx"></a>欢喜奉行。</p>
  <p id="aDy">闻如是：<a id="a-Dz"></a>一时，<a id="a-E0"></a>佛在舍卫国祇树给孤独园。</p>
  <p id="aE1">尔时，<a id="a-E2"></a>世尊告诸比丘：<a id="a-E3"></a>“我今当说七使，<a id="a-E4"></a>汝等善思念之。<a id="a-E5"></a>”</p>
  <p id="aE6">诸比丘对曰：<a id="a-E7"></a>“如是，<a id="a-E8"></a>世尊。<a id="a-E9"></a>”是时，<a id="a-EA"></a>诸比丘从佛受教。</p>
  <p id="aEB">世尊告曰：<a id="a-EC"></a>“云何为七？<a id="a-ED"></a>一者、<a id="a-EE"></a>贪欲使，<a id="a-EF"></a>二者、<a id="a-EG"></a>瞋恚使，<a id="a-EH"></a>三者、<a id="a-EI"></a>骄慢使，<a id="a-EJ"></a>四者、<a id="a-EK"></a>痴使，<a id="a-EL"></a>五者、<a id="a-EM"></a>疑使，<a id="a-EN"></a>六者、<a id="a-EO"></a>见使，<a id="a-EP"></a>七者、<a id="a-EQ"></a>欲世间使。<a id="a-ER"></a>是谓，<a id="a-ES"></a>比丘，<a id="a-ET"></a>有此七使，<a id="a-EU"></a>使众生之类，<a id="a-EV"></a>永处幽暗，<a id="a-EW"></a>缠结其身，<a id="a-EX"></a>流转世间，<a id="a-EY"></a>无有休息，<a id="a-EZ"></a>亦不能知生死根原。<a id="a-Ea"></a>犹如彼二牛，<a id="a-Eb"></a>一黑一白，<a id="a-Ec"></a>共同一轭，<a id="a-Ed"></a>共相牵引，<a id="a-Ee"></a>不得相远。<a id="a-Ef"></a>此众生类，<a id="a-Eg"></a>亦复如是，<a id="a-Eh"></a>为此贪欲使、<a id="a-Ei"></a>无明使所缠结，<a id="a-Ej"></a>不得相离，<a id="a-Ek"></a>其余五使，<a id="a-El"></a>亦复追从，<a id="a-Em"></a>五使适从，<a id="a-En"></a>七使亦然。<a id="a-Eo"></a>若凡夫之人，<a id="a-Ep"></a>为此七使所缚，<a id="a-Eq"></a>流转生死，<a id="a-Er"></a>不得解脱，<a id="a-Es"></a>不能知苦之元本。</p>
  <p id="aEt">“比丘当知：<a id="a-Eu"></a>由此七使，<a id="a-Ev"></a>便有三恶趣：<a id="a-Ew"></a>地狱、<a id="a-Ex"></a>畜生、<a id="a-Ey"></a>饿鬼；<a id="a-Ez"></a>由此七使，<a id="a-F0"></a>不能得度弊魔境界。<a id="a-F1"></a>然此七使之法复有七药。<a id="a-F2"></a>云何为七？<a id="a-F3"></a>贪欲使者，<a id="a-F4"></a>念觉意治之；<a id="a-F5"></a>瞋恚使者，<a id="a-F6"></a>法觉意治之；<a id="a-F7"></a>邪见使者，<a id="a-F8"></a>精进觉意治之；<a id="a-F9"></a>欲世间使者，<a id="a-FA"></a>喜觉意治之；<a id="a-FB"></a>骄慢使者，<a id="a-FC"></a>猗觉意治之；<a id="a-FD"></a>疑使者，<a id="a-FE"></a>定觉意治之；<a id="a-FF"></a>无明使者，<a id="a-FG"></a>护觉意治之。<a id="a-FH"></a>是谓，<a id="a-FI"></a>比丘，<a id="a-FJ"></a>此七使用七觉意治之。</p>
  <p id="aFK">“比丘当知：<a id="a-FL"></a>我本未成佛道为菩萨行，<a id="a-FM"></a>坐道树下，<a id="a-FN"></a>便生斯念：<a id="a-FO"></a>‘欲界众生为何等所系？<a id="a-FP"></a>’复作是念：<a id="a-FQ"></a>‘此众生类为七使流转生死，<a id="a-FR"></a>永不得解脱；<a id="a-FS"></a>我今亦为此七使所系，<a id="a-FT"></a>不得解脱。<a id="a-FU"></a>’尔时，<a id="a-FV"></a>复作是念：<a id="a-FW"></a>‘此七使为用何治之？<a id="a-FX"></a>’复重思惟：<a id="a-FY"></a>‘此七使者当用七觉意治之，<a id="a-FZ"></a>我当思惟七觉意。<a id="a-Fa"></a>’思惟七觉意时，<a id="a-Fb"></a>有漏心尽，<a id="a-Fc"></a>便得解脱，<a id="a-Fd"></a>后成无上正真之道，<a id="a-Fe"></a>七日之中结跏趺坐，<a id="a-Ff"></a>重思惟此七觉意。<a id="a-Fg"></a>是故，<a id="a-Fh"></a>诸比丘，<a id="a-Fi"></a>若欲舍七使者，<a id="a-Fj"></a>当念修行七觉意法。<a id="a-Fk"></a>如是，<a id="a-Fl"></a>诸比丘，<a id="a-Fm"></a>当作是学！<a id="a-Fn"></a>”</p>
  <p id="aFo">尔时，<a id="a-Fp"></a>诸比丘闻佛所说，<a id="a-Fq"></a>欢喜有奉行！</p>
  <p id="aFr">闻如是：<a id="a-Fs"></a>一时，<a id="a-Ft"></a>佛在舍卫国祇树给孤独园。</p>
  <p id="aFu">尔时，<a id="a-Fv"></a>世尊告诸比丘：<a id="a-Fw"></a>“有七种之人可事、<a id="a-Fx"></a>可敬，<a id="a-Fy"></a>是世间无上福田。<a id="a-Fz"></a>云何为七种人？<a id="a-G0"></a>所谓七人者：<a id="a-G1"></a>一者、<a id="a-G2"></a>行慈，<a id="a-G3"></a>二者、<a id="a-G4"></a>行悲，<a id="a-G5"></a>三者、<a id="a-G6"></a>行喜，<a id="a-G7"></a>四者、<a id="a-G8"></a>行护，<a id="a-G9"></a>五者、<a id="a-GA"></a>行空，<a id="a-GB"></a>六者、<a id="a-GC"></a>行无想，<a id="a-GD"></a>七者、<a id="a-GE"></a>行无愿。<a id="a-GF"></a>是谓七种之人可事、<a id="a-GG"></a>可敬，<a id="a-GH"></a>是世间无上福田。<a id="a-GI"></a>所以然者？<a id="a-GJ"></a>其有众生行此七法者，<a id="a-GK"></a>于现法中获其果报。<a id="a-GL"></a>”</p>
  <p id="aGM">尔时，<a id="a-GN"></a>阿难白世尊言：<a id="a-GO"></a>“何以故不说须陀洹、<a id="a-GP"></a>斯陀含、<a id="a-GQ"></a>阿那含、<a id="a-GR"></a>阿罗汉、<a id="a-GS"></a>辟支佛、<a id="a-GT"></a>佛，<a id="a-GU"></a>乃说此七事乎？<a id="a-GV"></a>”</p>
  <p id="aGW">世尊告曰：<a id="a-GX"></a>“行慈七人其行，<a id="a-GY"></a>与须陀洹乃至佛其事不同；<a id="a-GZ"></a>虽供养须陀洹乃至佛，<a id="a-Ga"></a>不现得报；<a id="a-Gb"></a>然供养此七人者，<a id="a-Gc"></a>于现世得报。<a id="a-Gd"></a>是故，<a id="a-Ge"></a>阿难，<a id="a-Gf"></a>当勤加勇猛成办七法。<a id="a-Gg"></a>如是，<a id="a-Gh"></a>阿难，<a id="a-Gi"></a>当作是学！<a id="a-Gj"></a>”</p>
  <p id="aGk">尔时，<a id="a-Gl"></a>阿难闻佛所说，<a id="a-Gm"></a>欢喜奉行。</p>
  <p id="aGn">闻如是：<a id="a-Go"></a>一时，<a id="a-Gp"></a>佛在毗舍离猕猴池侧，<a id="a-Gq"></a>与大比丘众五百人俱。<a id="a-Gr"></a>是时，<a id="a-Gs"></a>世尊到时，<a id="a-Gt"></a>著衣持钵，<a id="a-Gu"></a>及将阿难入毗舍离乞食。</p>
  <p id="aGv">尔时，<a id="a-Gw"></a>毗舍离城内有大长者名毗罗先，<a id="a-Gx"></a>饶财多宝，<a id="a-Gy"></a>不可称计；<a id="a-Gz"></a>然复悭贪，<a id="a-H0"></a>无惠施之心，<a id="a-H1"></a>唯食宿福，<a id="a-H2"></a>更不造新。<a id="a-H3"></a>尔时，<a id="a-H4"></a>彼长者将诸婇女在后宫作倡伎乐，<a id="a-H5"></a>自相娱乐。</p>
  <p id="aH6">尔时，<a id="a-H7"></a>世尊往诣彼巷，<a id="a-H8"></a>知而问阿难曰：<a id="a-H9"></a>“今闻作倡伎乐，<a id="a-HA"></a>为是何家？<a id="a-HB"></a>”</p>
  <p id="aHC">阿难白佛：<a id="a-HD"></a>“是毗罗先长者家。<a id="a-HE"></a>”</p>
  <p id="aHF">佛告阿难：<a id="a-HG"></a>“此长者却后七日命终，<a id="a-HH"></a>当生涕哭地狱中。<a id="a-HI"></a>所以然者？<a id="a-HJ"></a>此是常法，<a id="a-HK"></a>若断善根之人，<a id="a-HL"></a>命终之时，<a id="a-HM"></a>皆生涕哭地狱中。<a id="a-HN"></a>今此长者宿福已尽，<a id="a-HO"></a>更不造新。<a id="a-HP"></a>”</p>
  <p id="aHQ">阿难白佛言：<a id="a-HR"></a>“颇有因缘使此长者七日不命终乎？<a id="a-HS"></a>”</p>
  <p id="aHT">佛告阿难：<a id="a-HU"></a>“无此因缘得不命终！<a id="a-HV"></a>昔所种行，<a id="a-HW"></a>今日已尽，<a id="a-HX"></a>此不可免。<a id="a-HY"></a>”</p>
  <p id="aHZ">阿难白佛：<a id="a-Ha"></a>“颇有方宜令此长者不生涕哭地狱乎？<a id="a-Hb"></a>”</p>
  <p id="aHc">佛告阿难：<a id="a-Hd"></a>“有此方宜可使长者不入地狱耳！<a id="a-He"></a>”</p>
  <p id="aHf">阿难白佛言：<a id="a-Hg"></a>“何等因缘使长者不入地狱？<a id="a-Hh"></a>”</p>
  <p id="aHi">佛告阿难：<a id="a-Hj"></a>“设此长者剃除须发，<a id="a-Hk"></a>著三法衣，<a id="a-Hl"></a>出家学道者，<a id="a-Hm"></a>便得免此罪也。<a id="a-Hn"></a>”</p>
  <p id="aHo">阿难白佛言：<a id="a-Hp"></a>“今我能使此长者出家学道。<a id="a-Hq"></a>”</p>
  <p id="aHr">尔时，<a id="a-Hs"></a>阿难辞世尊已，<a id="a-Ht"></a>往至彼长者家，<a id="a-Hu"></a>在门外立。<a id="a-Hv"></a>是时，<a id="a-Hw"></a>长者遥见阿难来，<a id="a-Hx"></a>即出奉迎，<a id="a-Hy"></a>便请使坐。<a id="a-Hz"></a>时，<a id="a-I0"></a>阿难语长者曰：<a id="a-I1"></a>“今我是一切智人边闻，<a id="a-I2"></a>然如来今记：<a id="a-I3"></a>汝身却后七日当身坏命终，<a id="a-I4"></a>生涕哭地狱中。<a id="a-I5"></a>”</p>
  <p id="aI6">长者闻已，<a id="a-I7"></a>即怀恐惧，<a id="a-I8"></a>衣毛皆竖，<a id="a-I9"></a>白阿难曰：<a id="a-IA"></a>“颇有此因缘使七日之中不命终乎？<a id="a-IB"></a>”</p>
  <p id="aIC">阿难告曰：<a id="a-ID"></a>“无此因缘令七日中得免命终。<a id="a-IE"></a>”</p>
  <p id="aIF">长者复白言：<a id="a-IG"></a>“颇有因缘我今命终不生涕哭地狱中乎？<a id="a-IH"></a>”</p>
  <p id="aII">阿难告曰：<a id="a-IJ"></a>“世尊亦有此教：<a id="a-IK"></a>若当长者剃除须发，<a id="a-IL"></a>著三法衣，<a id="a-IM"></a>出家学道者，<a id="a-IN"></a>便不入地狱中。<a id="a-IO"></a>汝今可宜出家学道，<a id="a-IP"></a>得到彼岸。<a id="a-IQ"></a>”</p>
  <p id="aIR">长者白言：<a id="a-IS"></a>“阿难并在前去，<a id="a-IT"></a>我正尔当往。<a id="a-IU"></a>”</p>
  <p id="aIV">是时，<a id="a-IW"></a>阿难便舍而去。<a id="a-IX"></a>长者便作是念：<a id="a-IY"></a>“言七日者犹尚为远，<a id="a-IZ"></a>吾今宜可五欲自娱乐，<a id="a-Ia"></a>然后当出家学道。<a id="a-Ib"></a>”是时，<a id="a-Ic"></a>阿难明日复至长者家，<a id="a-Id"></a>语长者曰：<a id="a-Ie"></a>“一日已过，<a id="a-If"></a>余有六日在，<a id="a-Ig"></a>可时出家。<a id="a-Ih"></a>”</p>
  <p id="aIi">长者白言：<a id="a-Ij"></a>“阿难并在前，<a id="a-Ik"></a>正尔当寻从。<a id="a-Il"></a>”</p>
  <p id="aIm">然彼长者犹故不去。<a id="a-In"></a>是时，<a id="a-Io"></a>阿难二日、<a id="a-Ip"></a>三日乃至六日至长者家，<a id="a-Iq"></a>语长者曰：<a id="a-Ir"></a>“可时出家，<a id="a-Is"></a>后悔无及。<a id="a-It"></a>设不出家者，<a id="a-Iu"></a>今日命终，<a id="a-Iv"></a>当生涕哭地狱中。<a id="a-Iw"></a>”</p>
  <p id="aIx">长者白阿难曰：<a id="a-Iy"></a>“尊者并在前，<a id="a-Iz"></a>正尔当随后。<a id="a-J0"></a>”</p>
  <p id="aJ1">阿难告曰：<a id="a-J2"></a>“长者，<a id="a-J3"></a>今日以何神足至彼间，<a id="a-J4"></a>方言先遣吾耶？<a id="a-J5"></a>但今欲共一时俱往！<a id="a-J6"></a>”</p>
  <p id="aJ7">是时，<a id="a-J8"></a>阿难将此长者往至世尊所，<a id="a-J9"></a>到已，<a id="a-JA"></a>头面礼足，<a id="a-JB"></a>白佛言：<a id="a-JC"></a>“今此长者欲得出家学道，<a id="a-JD"></a>惟愿如来当与剃除须发，<a id="a-JE"></a>使得学道！<a id="a-JF"></a>”</p>
  <p id="aJG">佛告阿难：<a id="a-JH"></a>“汝今躬可度此长者。<a id="a-JI"></a>”</p>
  <p id="aJJ">是时，<a id="a-JK"></a>阿难受佛教敕，<a id="a-JL"></a>即时与长者剃除须发，<a id="a-JM"></a>教令著三法衣，<a id="a-JN"></a>使学正法。<a id="a-JO"></a>是时，<a id="a-JP"></a>阿难教彼比丘曰：<a id="a-JQ"></a>“汝当念修行：<a id="a-JR"></a>念佛、<a id="a-JS"></a>念法、<a id="a-JT"></a>念比丘僧、<a id="a-JU"></a>念戒、<a id="a-JV"></a>念施、<a id="a-JW"></a>念天、<a id="a-JX"></a>念休息、<a id="a-JY"></a>念安般、<a id="a-JZ"></a>念身、<a id="a-Ja"></a>念死，<a id="a-Jb"></a>当修行如是之法。<a id="a-Jc"></a>是谓，<a id="a-Jd"></a>比丘，<a id="a-Je"></a>行此十念者，<a id="a-Jf"></a>便获大果报，<a id="a-Jg"></a>得甘露法味。<a id="a-Jh"></a>”</p>
  <p id="aJi">是时，<a id="a-Jj"></a>毗罗先修行如是法已，<a id="a-Jk"></a>即其日命终，<a id="a-Jl"></a>生四天王中。</p>
  <p id="aJm">是时，<a id="a-Jn"></a>阿难即阇维彼身，<a id="a-Jo"></a>还至世尊所，<a id="a-Jp"></a>头面礼足，<a id="a-Jq"></a>在一面立。<a id="a-Jr"></a>尔时，<a id="a-Js"></a>阿难白世尊言：<a id="a-Jt"></a>“向者，<a id="a-Ju"></a>比丘毗罗先者今已命终，<a id="a-Jv"></a>为生何处？<a id="a-Jw"></a>”</p>
  <p id="aJx">世尊告曰：<a id="a-Jy"></a>“今此比丘命终生四天王中。<a id="a-Jz"></a>”</p>
  <p id="aK0">阿难白佛言：<a id="a-K1"></a>“于彼命终当生何处？<a id="a-K2"></a>”</p>
  <p id="aK3">世尊告曰：<a id="a-K4"></a>“于彼命终当生三十三天，<a id="a-K5"></a>展转生艳天、<a id="a-K6"></a>兜术天、<a id="a-K7"></a>化自在天、<a id="a-K8"></a>他化自在天，<a id="a-K9"></a>从彼命终复还来生，<a id="a-KA"></a>乃至四天王中。<a id="a-KB"></a>是谓，<a id="a-KC"></a>阿难，<a id="a-KD"></a>毗罗先比丘七变周旋天人之中，<a id="a-KE"></a>最后得人身，<a id="a-KF"></a>出家学道，<a id="a-KG"></a>当尽苦际。<a id="a-KH"></a>所以然者？<a id="a-KI"></a>斯于如来有信心故。</p>
  <p id="aKJ">“阿难当知：<a id="a-KK"></a>此阎浮提地南北二万一千由旬，<a id="a-KL"></a>东西七千由旬，<a id="a-KM"></a>设有人供养阎浮里地人，<a id="a-KN"></a>其福为多不？<a id="a-KO"></a>”</p>
  <p id="aKP">阿难白佛言：<a id="a-KQ"></a>“甚多！<a id="a-KR"></a>甚多！<a id="a-KS"></a>世尊。<a id="a-KT"></a>”</p>
  <p id="aKU">佛告阿难：<a id="a-KV"></a>“若有众生如[(殼-一)/牛]牛顷，<a id="a-KW"></a>信心不绝修行十念者，<a id="a-KX"></a>其福不可量，<a id="a-KY"></a>无有能量者。<a id="a-KZ"></a>如是，<a id="a-Ka"></a>阿难，<a id="a-Kb"></a>当求方便，<a id="a-Kc"></a>修行十念。<a id="a-Kd"></a>如是，<a id="a-Ke"></a>阿难，<a id="a-Kf"></a>当作是学！<a id="a-Kg"></a>”</p>
  <p id="aKh">尔时，<a id="a-Ki"></a>阿难闻佛所说，<a id="a-Kj"></a>欢喜奉行。</p>
  <p id="aKk">闻如是：<a id="a-Kl"></a>一时，<a id="a-Km"></a>佛在舍卫国祇树给孤独园。</p>
  <p id="aKn">尔时，<a id="a-Ko"></a>世尊告诸比丘：<a id="a-Kp"></a>“我当说极妙之法，<a id="a-Kq"></a>初、<a id="a-Kr"></a>中、<a id="a-Ks"></a>竟善，<a id="a-Kt"></a>义理深邃，<a id="a-Ku"></a>具足得修梵行，<a id="a-Kv"></a>此经名为净诸漏法，<a id="a-Kw"></a>汝等善思念之。<a id="a-Kx"></a>”</p>
  <p id="aKy">诸比丘对曰：<a id="a-Kz"></a>“如是，<a id="a-L0"></a>世尊。<a id="a-L1"></a>”是时，<a id="a-L2"></a>诸比丘从佛受教。</p>
  <p id="aL3">世尊告曰：<a id="a-L4"></a>“彼云何名为净诸漏法？<a id="a-L5"></a>或有有漏缘见得断，<a id="a-L6"></a>或有有漏恭敬得断，<a id="a-L7"></a>或有有漏亲近得断，<a id="a-L8"></a>或有有漏远离得断，<a id="a-L9"></a>或有有漏娱乐得断，<a id="a-LA"></a>或有有漏威仪得断，<a id="a-LB"></a>或有有漏思惟得断。</p>
  <p id="aLC">“彼云何有漏由见得断？<a id="a-LD"></a>于是，<a id="a-LE"></a>凡夫之人不睹圣人，<a id="a-LF"></a>不顺从如来之法，<a id="a-LG"></a>不能拥护贤圣之法，<a id="a-LH"></a>不亲近善知识，<a id="a-LI"></a>不与善知识从事。<a id="a-LJ"></a>其闻法所应思惟法者亦不分别，<a id="a-LK"></a>不应思惟者而思惟之。<a id="a-LL"></a>未生欲漏而生，<a id="a-LM"></a>已生欲漏便增多；<a id="a-LN"></a>未生有漏而生，<a id="a-LO"></a>已生有漏便增多；<a id="a-LP"></a>未生无明漏而生，<a id="a-LQ"></a>已生无明漏便增多。<a id="a-LR"></a>此法不应思惟而思惟之。</p>
  <p id="aLS">“彼云何法应思惟，<a id="a-LT"></a>然不思惟此法？<a id="a-LU"></a>所言思惟法者，<a id="a-LV"></a>未生欲漏使不生，<a id="a-LW"></a>已生欲漏而灭之；<a id="a-LX"></a>未生有漏令不生，<a id="a-LY"></a>已生有漏而灭之；<a id="a-LZ"></a>未生无明漏令不生，<a id="a-La"></a>已生无明漏而灭之。<a id="a-Lb"></a>是谓此法应可思惟而不思惟，<a id="a-Lc"></a>所不应思惟者便思惟之。<a id="a-Ld"></a>所应思惟者复不思惟之，<a id="a-Le"></a>未生欲漏而生，<a id="a-Lf"></a>已生欲漏而增多；<a id="a-Lg"></a>未生有漏而生，<a id="a-Lh"></a>已生有漏而增多；<a id="a-Li"></a>未生无明漏而生，<a id="a-Lj"></a>已生无明漏而增多。<a id="a-Lk"></a>彼人作如是思惟：<a id="a-Ll"></a>‘云何有过去久远？<a id="a-Lm"></a>我今当有过去久远？<a id="a-Ln"></a>’或复思惟：<a id="a-Lo"></a>‘无过去久远？<a id="a-Lp"></a>云何当有过去久远？<a id="a-Lq"></a>为谁有过去久远？<a id="a-Lr"></a>云何复有当来久远？<a id="a-Ls"></a>我今当有将来久远？<a id="a-Lt"></a>’或复言：<a id="a-Lu"></a>‘无将来久远？<a id="a-Lv"></a>云何当有将来久远？<a id="a-Lw"></a>为谁有将来久远？<a id="a-Lx"></a>云何有此众生久远？<a id="a-Ly"></a>此众生久远为从何来？<a id="a-Lz"></a>从此命终当生何处？<a id="a-M0"></a>’彼人起此不祥之念，<a id="a-M1"></a>便兴六见，<a id="a-M2"></a>展转生邪见想：<a id="a-M3"></a>有我见审有此见；<a id="a-M4"></a>无有我见审兴此见；<a id="a-M5"></a>有我见无我见于中起审见；<a id="a-M6"></a>又复自观身，<a id="a-M7"></a>复兴此见；<a id="a-M8"></a>于己而不见己，<a id="a-M9"></a>复兴此见；<a id="a-MA"></a>于无我而不见无我，<a id="a-MB"></a>于中起此见。<a id="a-MC"></a>尔时，<a id="a-MD"></a>彼人复生此邪见：<a id="a-ME"></a>我者即是今世，<a id="a-MF"></a>亦是后世，<a id="a-MG"></a>常存于世而不朽败，<a id="a-MH"></a>亦不变易，<a id="a-MI"></a>复不移动，<a id="a-MJ"></a>是谓名为邪见之聚。<a id="a-MK"></a>邪见、<a id="a-ML"></a>灾患、<a id="a-MM"></a>忧、<a id="a-MN"></a>悲、<a id="a-MO"></a>苦、<a id="a-MP"></a>恼，<a id="a-MQ"></a>皆由此生而不可疗治，<a id="a-MR"></a>亦复不能舍，<a id="a-MS"></a>逐增苦本。<a id="a-MT"></a>由是不为沙门之行、<a id="a-MU"></a>涅槃之道。</p>
  <p id="aMV">“又复，<a id="a-MW"></a>比丘，<a id="a-MX"></a>贤圣弟子修其法，<a id="a-MY"></a>不失次叙，<a id="a-MZ"></a>善能拥护，<a id="a-Ma"></a>与善知识共从事，<a id="a-Mb"></a>彼能分别；<a id="a-Mc"></a>不可思惟法亦能知之，<a id="a-Md"></a>所可思惟法亦能知之；<a id="a-Me"></a>彼所不应思惟法亦不思惟之，<a id="a-Mf"></a>所应思惟法而思惟之。</p>
  <p id="aMg">“彼云何不应思惟法而不思惟之？<a id="a-Mh"></a>于是，<a id="a-Mi"></a>诸法未生欲漏而生，<a id="a-Mj"></a>已生欲漏而增多；<a id="a-Mk"></a>未生有漏而生，<a id="a-Ml"></a>已生有漏而增多；<a id="a-Mm"></a>未生无明漏而生，<a id="a-Mn"></a>已生无明漏而增多。<a id="a-Mo"></a>是谓此法不应思惟者而不思惟之。</p>
  <p id="aMp">“彼何等法应思惟者而思惟之？<a id="a-Mq"></a>于是，<a id="a-Mr"></a>诸法未生欲漏而不生，<a id="a-Ms"></a>已生欲漏而灭之；<a id="a-Mt"></a>未生有漏而不生，<a id="a-Mu"></a>已生有漏而灭之；<a id="a-Mv"></a>未生无明漏而不生，<a id="a-Mw"></a>已生无明漏而灭之。<a id="a-Mx"></a>是谓此法应可思惟而思惟之。</p>
  <p id="aMy">“彼不应思惟者亦不思惟之，<a id="a-Mz"></a>可思惟者便思惟之，<a id="a-N0"></a>彼作如是思惟，<a id="a-N1"></a>便灭三法。<a id="a-N2"></a>云何为三？<a id="a-N3"></a>身邪、<a id="a-N4"></a>戒盗、<a id="a-N5"></a>疑。<a id="a-N6"></a>设不知、<a id="a-N7"></a>见，<a id="a-N8"></a>则增有漏之行；<a id="a-N9"></a>设见、<a id="a-NA"></a>闻、<a id="a-NB"></a>念、<a id="a-NC"></a>知者，<a id="a-ND"></a>则不增有漏之行；<a id="a-NE"></a>已知、<a id="a-NF"></a>已见，<a id="a-NG"></a>有漏便不生。<a id="a-NH"></a>是谓此漏见所断也。</p>
  <p id="aNI">“彼云何漏恭敬所断？<a id="a-NJ"></a>于是，<a id="a-NK"></a>比丘，<a id="a-NL"></a>堪忍饥寒、<a id="a-NM"></a>勤苦、<a id="a-NN"></a>风雨、<a id="a-NO"></a>蚊虻、<a id="a-NP"></a>恶言、<a id="a-NQ"></a>骂辱，<a id="a-NR"></a>身生痛恼，<a id="a-NS"></a>极为烦疼，<a id="a-NT"></a>命垂欲断，<a id="a-NU"></a>便能忍之。<a id="a-NV"></a>若不尔者，<a id="a-NW"></a>便起苦恼；<a id="a-NX"></a>设复能堪忍者，<a id="a-NY"></a>如是不生。<a id="a-NZ"></a>是谓此漏恭敬所断。</p>
  <p id="aNa">“彼云何漏亲近所断？<a id="a-Nb"></a>于是，<a id="a-Nc"></a>比丘，<a id="a-Nd"></a>持心受衣，<a id="a-Ne"></a>不兴荣饰，<a id="a-Nf"></a>但欲支其形体，<a id="a-Ng"></a>欲除寒热，<a id="a-Nh"></a>欲令风雨不加其身，<a id="a-Ni"></a>又覆形体不令外露。<a id="a-Nj"></a>又持心随时乞食，<a id="a-Nk"></a>不起染著之心，<a id="a-Nl"></a>但欲趣支形体，<a id="a-Nm"></a>使故痛得差，<a id="a-Nn"></a>新者不生；<a id="a-No"></a>守护众行，<a id="a-Np"></a>无所触犯，<a id="a-Nq"></a>长夜安隐而修梵行，<a id="a-Nr"></a>久存于世。<a id="a-Ns"></a>复持心意亲近床座，<a id="a-Nt"></a>亦不著荣华服饰，<a id="a-Nu"></a>但欲除饥寒、<a id="a-Nv"></a>风雨、<a id="a-Nw"></a>蚊虻之类，<a id="a-Nx"></a>趣支其形，<a id="a-Ny"></a>得行道法。<a id="a-Nz"></a>又复持心亲近医药，<a id="a-O0"></a>不生染著之心；<a id="a-O1"></a>于彼医药，<a id="a-O2"></a>但欲使疾病除愈故，<a id="a-O3"></a>身体得安隐。<a id="a-O4"></a>设不亲近者，<a id="a-O5"></a>则生有漏之患；<a id="a-O6"></a>若亲近，<a id="a-O7"></a>则无有漏之患。<a id="a-O8"></a>是谓此漏亲近所断。</p>
  <p id="aO9">“彼云何有漏远离所断？<a id="a-OA"></a>于是，<a id="a-OB"></a>比丘，<a id="a-OC"></a>除去乱想，<a id="a-OD"></a>犹如恶象、<a id="a-OE"></a>骆驼、<a id="a-OF"></a>牛、<a id="a-OG"></a>马、<a id="a-OH"></a>虎、<a id="a-OI"></a>狼、<a id="a-OJ"></a>狗、<a id="a-OK"></a>蛇蚖、<a id="a-OL"></a>深坑、<a id="a-OM"></a>危岸、<a id="a-ON"></a>柘棘、<a id="a-OO"></a>峻崖、<a id="a-OP"></a>湿泥，<a id="a-OQ"></a>皆当远离之。<a id="a-OR"></a>莫与恶知识从事，<a id="a-OS"></a>亦复不与恶人相近。<a id="a-OT"></a>能熟思惟，<a id="a-OU"></a>不去心首，<a id="a-OV"></a>设不将护者，<a id="a-OW"></a>则生有漏；<a id="a-OX"></a>设拥护者，<a id="a-OY"></a>则不生有漏。<a id="a-OZ"></a>是谓有漏远离所断。</p>
  <p id="aOa">“彼云何有漏娱乐所断？<a id="a-Ob"></a>于是，<a id="a-Oc"></a>比丘，<a id="a-Od"></a>生欲想而不舍离，<a id="a-Oe"></a>设起瞋恚想亦不舍离，<a id="a-Of"></a>设复起疾想亦不舍离。<a id="a-Og"></a>设不舍离者，<a id="a-Oh"></a>则生有漏；<a id="a-Oi"></a>设能舍离者，<a id="a-Oj"></a>便能不起有漏。<a id="a-Ok"></a>是谓此漏娱乐所断。</p>
  <p id="aOl">“云何有漏威仪所断？<a id="a-Om"></a>于是，<a id="a-On"></a>比丘，<a id="a-Oo"></a>若眼见色不起色想，<a id="a-Op"></a>亦不起染污之心，<a id="a-Oq"></a>具足眼根，<a id="a-Or"></a>亦无缺漏而护眼根；<a id="a-Os"></a>若耳闻声、<a id="a-Ot"></a>鼻嗅香、<a id="a-Ou"></a>舌知味、<a id="a-Ov"></a>身知细滑、<a id="a-Ow"></a>意知法，<a id="a-Ox"></a>都不起染污之心，<a id="a-Oy"></a>亦不起想著而护意根。<a id="a-Oz"></a>若不摄其威仪，<a id="a-P0"></a>则生有漏；<a id="a-P1"></a>若摄其威仪者，<a id="a-P2"></a>则无有漏之患。<a id="a-P3"></a>是谓此漏威仪所断。</p>
  <p id="aP4">“彼何等有漏思惟所断？<a id="a-P5"></a>于是，<a id="a-P6"></a>比丘，<a id="a-P7"></a>修念觉意，<a id="a-P8"></a>依无欲，<a id="a-P9"></a>依无污，<a id="a-PA"></a>依灭尽而求出要；<a id="a-PB"></a>修法觉意、<a id="a-PC"></a>精进觉意、<a id="a-PD"></a>喜觉意、<a id="a-PE"></a>猗觉意、<a id="a-PF"></a>定觉意、<a id="a-PG"></a>护觉意，<a id="a-PH"></a>依无欲、<a id="a-PI"></a>依无污、<a id="a-PJ"></a>依灭尽而求出要。<a id="a-PK"></a>若不修此者，<a id="a-PL"></a>则生有漏之患；<a id="a-PM"></a>设能修者，<a id="a-PN"></a>则不生有漏之患。<a id="a-PO"></a>是谓此漏思惟所断。</p>
  <p id="aPP">“若复，<a id="a-PQ"></a>比丘，<a id="a-PR"></a>于比丘中诸所有漏，<a id="a-PS"></a>见断者便见断之，<a id="a-PT"></a>恭敬断者便恭敬断之，<a id="a-PU"></a>亲近断者亲近断之，<a id="a-PV"></a>远离断者远离断之，<a id="a-PW"></a>娱乐断者娱乐断之，<a id="a-PX"></a>威仪断者威仪断之，<a id="a-PY"></a>思惟断者思惟断之。<a id="a-PZ"></a>是谓，<a id="a-Pa"></a>比丘，<a id="a-Pb"></a>具足一切威仪，<a id="a-Pc"></a>能断结、<a id="a-Pd"></a>去爱，<a id="a-Pe"></a>度于四流，<a id="a-Pf"></a>渐渐越苦。<a id="a-Pg"></a>是谓，<a id="a-Ph"></a>比丘，<a id="a-Pi"></a>除有漏之法，<a id="a-Pj"></a>诸佛世尊常所施行慈念一切有形之类，<a id="a-Pk"></a>今已施行。<a id="a-Pl"></a>汝等常乐闲居树下，<a id="a-Pm"></a>勤加精进，<a id="a-Pn"></a>勿有懈怠。<a id="a-Po"></a>今不勤加者，<a id="a-Pp"></a>后悔无益！<a id="a-Pq"></a>此是我之训教。<a id="a-Pr"></a>”</p>
  <p id="aPs">尔时，<a id="a-Pt"></a>诸比丘闻佛所说，<a id="a-Pu"></a>欢喜奉行。</p>
 </body>
</html>