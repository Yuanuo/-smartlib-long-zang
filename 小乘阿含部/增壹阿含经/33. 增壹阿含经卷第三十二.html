<!doctype html>
<html id="z3IBUAlY4" data-ver="1576">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第三十二</h1>
  <h2 id="a2">力品第三十八之二</h2>
  <p id="a3">闻如是：<a id="a-4"></a>一时，<a id="a-5"></a>佛在罗阅城耆阇崛山中，<a id="a-6"></a>与大比丘众五百人俱。</p>
  <p id="a7">尔时，<a id="a-8"></a>世尊告诸比丘：<a id="a-9"></a>“汝等见此灵鹫山乎？<a id="a-A"></a>”</p>
  <p id="aB">诸比丘对曰：<a id="a-C"></a>“唯然，<a id="a-D"></a>见之。<a id="a-E"></a>”</p>
  <p id="aF">“卿等当知：<a id="a-G"></a>过去久远世时，<a id="a-H"></a>此山更有异名。<a id="a-I"></a>汝等复见此广普山乎？<a id="a-J"></a>”</p>
  <p id="aK">诸比丘对曰：<a id="a-L"></a>“唯然，<a id="a-M"></a>见之。<a id="a-N"></a>”</p>
  <p id="aO">“汝等当知：<a id="a-P"></a>过去久远，<a id="a-Q"></a>此山更有异名，<a id="a-R"></a>不与今同。<a id="a-S"></a>汝等见白善山乎？<a id="a-T"></a>”</p>
  <p id="aU">诸比丘对曰：<a id="a-V"></a>“唯然，<a id="a-W"></a>见之。<a id="a-X"></a>”</p>
  <p id="aY">“过去久远此山更有异名，<a id="a-Z"></a>不与今同。<a id="a-a"></a>汝等颇见此负重山乎？<a id="a-b"></a>’</p>
  <p id="ac">诸比丘对曰：<a id="a-d"></a>“唯然，<a id="a-e"></a>见之。<a id="a-f"></a>”</p>
  <p id="ag">“汝等颇见此仙人掘山乎？<a id="a-h"></a>”</p>
  <p id="ai">诸比丘对曰：<a id="a-j"></a>“唯然，<a id="a-k"></a>见之。<a id="a-l"></a>”</p>
  <p id="am">“此山过去久远，<a id="a-n"></a>亦同此名，<a id="a-o"></a>更无异名。<a id="a-p"></a>所以然者？<a id="a-q"></a>此仙人山，<a id="a-r"></a>恒有神通菩萨、<a id="a-s"></a>得道罗汉、<a id="a-t"></a>诸仙人所居之处，<a id="a-u"></a>又辟支佛亦在中游戏。<a id="a-v"></a>我今当说辟支佛名号，<a id="a-w"></a>汝等谛听，<a id="a-x"></a>善思念之！<a id="a-y"></a>有辟支佛名阿利吒、<a id="a-z"></a>婆利吒，<a id="a-10"></a>审谛重辟支佛、<a id="a-11"></a>善观辟支佛、<a id="a-12"></a>究竟辟支佛、<a id="a-13"></a>聪明辟支佛、<a id="a-14"></a>无垢辟支佛、<a id="a-15"></a>帝奢念观辟支佛，<a id="a-16"></a>无灭、<a id="a-17"></a>无形、<a id="a-18"></a>胜、<a id="a-19"></a>最胜、<a id="a-1A"></a>极大、<a id="a-1B"></a>极雷电光明辟支佛。<a id="a-1C"></a>此，<a id="a-1D"></a>比丘，<a id="a-1E"></a>诸辟支佛若如来不出世时，<a id="a-1F"></a>尔时此山中有此五百辟支佛，<a id="a-1G"></a>居此仙人山中。<a id="a-1H"></a>如来在兜术天上欲来生时，<a id="a-1I"></a>净居天子自来在此相告：<a id="a-1J"></a>‘普敕世间，<a id="a-1K"></a>当净佛土，<a id="a-1L"></a>却后二岁，<a id="a-1M"></a>如来当出现于世。<a id="a-1N"></a>’</p>
  <p id="a1O">“是时，<a id="a-1P"></a>诸辟支佛闻天人语已，<a id="a-1Q"></a>皆腾在虚空，<a id="a-1R"></a>而说此偈：</p>
  <p id="a1S">“‘诸佛未出时，<a id="a-1T"></a>此处贤圣居，</p>
  <p id="a1U">自悟辟支佛，<a id="a-1V"></a>恒居此山中。</p>
  <p id="a1W">此名仙人山，<a id="a-1X"></a>辟支佛所居，</p>
  <p id="a1Y">仙人及罗汉，<a id="a-1Z"></a>终无空缺时。<a id="a-1a"></a>’</p>
  <p id="a1b">“是时，<a id="a-1c"></a>诸辟支佛即于空中烧身，<a id="a-1d"></a>取般涅槃。<a id="a-1e"></a>所以然者？<a id="a-1f"></a>世无二佛之号，<a id="a-1g"></a>故取灭度耳！<a id="a-1h"></a>一商客中终无二导师，<a id="a-1i"></a>一国之中亦无二王，<a id="a-1j"></a>一佛境界无二尊号。<a id="a-1k"></a>所以然者？<a id="a-1l"></a>过去久远，<a id="a-1m"></a>此罗阅城中有王名喜益，<a id="a-1n"></a>彼恒念地狱苦痛，<a id="a-1o"></a>亦念饿鬼、<a id="a-1p"></a>畜生之痛。<a id="a-1q"></a>尔时，<a id="a-1r"></a>彼王便作是念：<a id="a-1s"></a>‘我今恒忆地狱、<a id="a-1t"></a>畜生、<a id="a-1u"></a>饿鬼之苦痛，<a id="a-1v"></a>我今不宜更入此三恶道中。<a id="a-1w"></a>今宜尽舍国王、<a id="a-1x"></a>正位、<a id="a-1y"></a>妻子、<a id="a-1z"></a>仆从，<a id="a-20"></a>以信坚固，<a id="a-21"></a>出家学道。<a id="a-22"></a>’</p>
  <p id="a23">“尔时，<a id="a-24"></a>大王喜益，<a id="a-25"></a>厌此酸苦，<a id="a-26"></a>即舍王位，<a id="a-27"></a>剃除须发，<a id="a-28"></a>著三法衣，<a id="a-29"></a>出家学道，<a id="a-2A"></a>在空闲之处，<a id="a-2B"></a>而自克已，<a id="a-2C"></a>观五盛阴，<a id="a-2D"></a>观了无常。<a id="a-2E"></a>所谓此色，<a id="a-2F"></a>此色集，<a id="a-2G"></a>此色尽，<a id="a-2H"></a>痛、<a id="a-2I"></a>想、<a id="a-2J"></a>行、<a id="a-2K"></a>识，<a id="a-2L"></a>亦复如是，<a id="a-2M"></a>皆悉无常。<a id="a-2N"></a>当观此五盛阴时，<a id="a-2O"></a>诸可集法，<a id="a-2P"></a>尽是灭法；<a id="a-2Q"></a>观此法已，<a id="a-2R"></a>然后成辟支佛道。</p>
  <p id="a2S">“是时，<a id="a-2T"></a>喜益辟支佛已成道果，<a id="a-2U"></a>便说此偈：</p>
  <p id="a2V">“‘我忆地狱苦，<a id="a-2W"></a>畜生五道中，</p>
  <p id="a2X">舍之今学道，<a id="a-2Y"></a>独逝而无忧。<a id="a-2Z"></a>’</p>
  <p id="a2a">“是时，<a id="a-2b"></a>此辟支佛在彼仙人山中。<a id="a-2c"></a>比丘当知：<a id="a-2d"></a>以此方便，<a id="a-2e"></a>知此山中恒有神通菩萨、<a id="a-2f"></a>得道真人、<a id="a-2g"></a>学仙道者而居其中，<a id="a-2h"></a>是故名曰仙人之山，<a id="a-2i"></a>更无异名。<a id="a-2j"></a>若如来不出现于世时，<a id="a-2k"></a>此仙人山中诸天恒来恭敬。<a id="a-2l"></a>所以然者？<a id="a-2m"></a>斯山中纯是真人，<a id="a-2n"></a>无有杂错者。<a id="a-2o"></a>若弥勒佛降神世时，<a id="a-2p"></a>此诸山名各各别异，<a id="a-2q"></a>此仙人山更无异名。<a id="a-2r"></a>此贤劫之中，<a id="a-2s"></a>此山名亦不异。<a id="a-2t"></a>汝等，<a id="a-2u"></a>比丘，<a id="a-2v"></a>当亲近此山，<a id="a-2w"></a>承事恭敬，<a id="a-2x"></a>便当增益诸功德。<a id="a-2y"></a>如是，<a id="a-2z"></a>比丘，<a id="a-30"></a>当作是学！<a id="a-31"></a>”</p>
  <p id="a32">尔时，<a id="a-33"></a>诸比丘闻佛所说，<a id="a-34"></a>欢喜奉行。</p>
  <p id="a35">闻如是：<a id="a-36"></a>一时，<a id="a-37"></a>佛在舍卫国祇树给孤独园。</p>
  <p id="a38">尔时，<a id="a-39"></a>世尊告诸比丘：<a id="a-3A"></a>“汝等专念而自修己。<a id="a-3B"></a>云何当专念？<a id="a-3C"></a>于是，<a id="a-3D"></a>比丘，<a id="a-3E"></a>可行知行，<a id="a-3F"></a>举动、<a id="a-3G"></a>进止、<a id="a-3H"></a>屈伸、<a id="a-3I"></a>俯仰、<a id="a-3J"></a>著衣法则、<a id="a-3K"></a>睡眠、<a id="a-3L"></a>觉寤、<a id="a-3M"></a>或语、<a id="a-3N"></a>或默，<a id="a-3O"></a>皆悉知时。<a id="a-3P"></a>若复比丘心意专正，<a id="a-3Q"></a>彼比丘欲漏未生便不生，<a id="a-3R"></a>已生便灭之；<a id="a-3S"></a>未生有漏使不生，<a id="a-3T"></a>已生令灭之；<a id="a-3U"></a>未生无明漏使不生，<a id="a-3V"></a>已生令灭之。<a id="a-3W"></a>若专念分别六入，<a id="a-3X"></a>终不堕恶道。</p>
  <p id="a3Y">“云何六入为恶道？<a id="a-3Z"></a>眼观此色，<a id="a-3a"></a>若好、<a id="a-3b"></a>若丑，<a id="a-3c"></a>见好则喜，<a id="a-3d"></a>见恶不喜；<a id="a-3e"></a>若耳闻声，<a id="a-3f"></a>若好、<a id="a-3g"></a>若丑，<a id="a-3h"></a>闻好则喜，<a id="a-3i"></a>闻不好则不喜；<a id="a-3j"></a>鼻、<a id="a-3k"></a>口、<a id="a-3l"></a>身、<a id="a-3m"></a>意，<a id="a-3n"></a>亦复如是。<a id="a-3o"></a>犹如有六种之虫，<a id="a-3p"></a>性行各异，<a id="a-3q"></a>所行不同。<a id="a-3r"></a>若有人取绳缠缚之，<a id="a-3s"></a>取狗、<a id="a-3t"></a>野狐、<a id="a-3u"></a>猕猴、<a id="a-3v"></a>外来、<a id="a-3w"></a>鳣鱼、<a id="a-3x"></a>蚖蛇、<a id="a-3y"></a>飞鸟，<a id="a-3z"></a>皆悉缚之，<a id="a-40"></a>共系一处而放之。<a id="a-41"></a>尔时，<a id="a-42"></a>六种之虫各有性行。</p>
  <p id="a43">“尔时，<a id="a-44"></a>狗意中欲赴趣村中，<a id="a-45"></a>野狐意中欲趣赴冢间，<a id="a-46"></a>鳣鱼意中欲趣水中，<a id="a-47"></a>猕猴意中欲向山林之间，<a id="a-48"></a>毒蛇意中欲入穴中，<a id="a-49"></a>飞鸟意中欲飞在空。<a id="a-4A"></a>尔时，<a id="a-4B"></a>六种之虫各各有性行而不共同。</p>
  <p id="a4C">“设复有人取此六种之虫，<a id="a-4D"></a>系著一处，<a id="a-4E"></a>而不得东、<a id="a-4F"></a>西、<a id="a-4G"></a>南、<a id="a-4H"></a>北。<a id="a-4I"></a>是时，<a id="a-4J"></a>六种之虫虽复动转，<a id="a-4K"></a>亦不离故处。<a id="a-4L"></a>此内六情亦复如是，<a id="a-4M"></a>各各有所主，<a id="a-4N"></a>其事不同，<a id="a-4O"></a>所观别异，<a id="a-4P"></a>若好、<a id="a-4Q"></a>若丑。</p>
  <p id="a4R">“尔时，<a id="a-4S"></a>比丘系此六情而著一处。<a id="a-4T"></a>是故，<a id="a-4U"></a>诸比丘，<a id="a-4V"></a>当念专精，<a id="a-4W"></a>意不错乱，<a id="a-4X"></a>是时弊魔波旬终不得其便，<a id="a-4Y"></a>诸善功德皆悉成就。<a id="a-4Z"></a>如是，<a id="a-4a"></a>诸比丘，<a id="a-4b"></a>当念具足眼根，<a id="a-4c"></a>便得二果，<a id="a-4d"></a>于现法中得阿那含果，<a id="a-4e"></a>若得阿罗汉果。<a id="a-4f"></a>如是，<a id="a-4g"></a>诸比丘，<a id="a-4h"></a>当作是学！<a id="a-4i"></a>”</p>
  <p id="a4j">尔时，<a id="a-4k"></a>诸比丘闻佛所说，<a id="a-4l"></a>欢喜奉行。</p>
  <p id="a4m">闻如是：<a id="a-4n"></a>一时，<a id="a-4o"></a>佛在波罗柰鹿野园中，<a id="a-4p"></a>与大比丘众五百人俱。</p>
  <p id="a4q">尔时，<a id="a-4r"></a>世尊告诸比丘：<a id="a-4s"></a>“当思惟无常想，<a id="a-4t"></a>广布无常想。<a id="a-4u"></a>已思惟无常想，<a id="a-4v"></a>广布无常想，<a id="a-4w"></a>便断欲爱、<a id="a-4x"></a>色爱、<a id="a-4y"></a>无色爱，<a id="a-4z"></a>尽断骄慢、<a id="a-50"></a>无明。<a id="a-51"></a>何以故？<a id="a-52"></a>昔者过去久远世时，<a id="a-53"></a>有辟支佛名善目，<a id="a-54"></a>颜貌端正，<a id="a-55"></a>面如桃华色，<a id="a-56"></a>视赡审谛，<a id="a-57"></a>口作优钵华香，<a id="a-58"></a>身作栴檀香。</p>
  <p id="a59">“是时，<a id="a-5A"></a>善目辟支佛到时，<a id="a-5B"></a>著衣持钵，<a id="a-5C"></a>入波罗奈城乞食。<a id="a-5D"></a>渐渐至大长者家，<a id="a-5E"></a>在门外默然而立。<a id="a-5F"></a>是时，<a id="a-5G"></a>长者女遥见有道士在门外立，<a id="a-5H"></a>端正无双，<a id="a-5I"></a>颜貌殊特，<a id="a-5J"></a>世之希有，<a id="a-5K"></a>口作优钵华香，<a id="a-5L"></a>体作栴檀香；<a id="a-5M"></a>便起欲心，<a id="a-5N"></a>向彼比丘所，<a id="a-5O"></a>便作是说：<a id="a-5P"></a>‘汝今端正，<a id="a-5Q"></a>面如桃华色，<a id="a-5R"></a>世之希有！<a id="a-5S"></a>我今虽处女人，<a id="a-5T"></a>亦复端正，<a id="a-5U"></a>可共合会。<a id="a-5V"></a>然我家中饶多珍宝，<a id="a-5W"></a>资财无量。<a id="a-5X"></a>然作沙门，<a id="a-5Y"></a>甚为不易！<a id="a-5Z"></a>’</p>
  <p id="a5a">“是时，<a id="a-5b"></a>辟支佛问曰：<a id="a-5c"></a>‘大妹，<a id="a-5d"></a>今为染著何处？<a id="a-5e"></a>’</p>
  <p id="a5f">“长者女报曰：<a id="a-5g"></a>‘我今正著眼色，<a id="a-5h"></a>又复口中作优钵华香，<a id="a-5i"></a>身作栴檀香。<a id="a-5j"></a>’</p>
  <p id="a5k">“是时，<a id="a-5l"></a>辟支佛舒左手，<a id="a-5m"></a>以右手挑眼著掌中，<a id="a-5n"></a>而告之曰：<a id="a-5o"></a>‘所爱眼者，<a id="a-5p"></a>此之谓也。<a id="a-5q"></a>大妹，<a id="a-5r"></a>今日为著何处？<a id="a-5s"></a>犹如痈疮，<a id="a-5t"></a>无一可贪，<a id="a-5u"></a>然此眼中，<a id="a-5v"></a>亦漏不净。<a id="a-5w"></a>大妹当知：<a id="a-5x"></a>眼如浮泡，<a id="a-5y"></a>亦不牢固，<a id="a-5z"></a>幻伪非真，<a id="a-60"></a>诳惑世人；<a id="a-61"></a>耳、<a id="a-62"></a>鼻、<a id="a-63"></a>口、<a id="a-64"></a>身、<a id="a-65"></a>意皆不牢固，<a id="a-66"></a>欺诈不真。<a id="a-67"></a>口是唾器，<a id="a-68"></a>出不净之物，<a id="a-69"></a>纯含白骨；<a id="a-6A"></a>身为苦器，<a id="a-6B"></a>为磨灭之法，<a id="a-6C"></a>恒盛臭处，<a id="a-6D"></a>诸虫所扰；<a id="a-6E"></a>亦如画瓶，<a id="a-6F"></a>内盛不净。<a id="a-6G"></a>大妹，<a id="a-6H"></a>今日为著何处？<a id="a-6I"></a>是故，<a id="a-6J"></a>大妹，<a id="a-6K"></a>当专其心，<a id="a-6L"></a>思惟此法幻伪不真。<a id="a-6M"></a>如妹思惟眼、<a id="a-6N"></a>色无常，<a id="a-6O"></a>所有著欲之想自消灭；<a id="a-6P"></a>耳、<a id="a-6Q"></a>鼻、<a id="a-6R"></a>口、<a id="a-6S"></a>身、<a id="a-6T"></a>意皆悉无常，<a id="a-6U"></a>思惟此已，<a id="a-6V"></a>所有欲意自当消除；<a id="a-6W"></a>思惟六入，<a id="a-6X"></a>便无欲想。<a id="a-6Y"></a>’</p>
  <p id="a6Z">“是时，<a id="a-6a"></a>长者女便怀恐惧，<a id="a-6b"></a>即前礼辟支佛足，<a id="a-6c"></a>白辟支佛言：<a id="a-6d"></a>‘自今已去，<a id="a-6e"></a>改过修善，<a id="a-6f"></a>更不兴欲想。<a id="a-6g"></a>惟愿受悔过，<a id="a-6h"></a>如是再三修行。<a id="a-6i"></a>’</p>
  <p id="a6j">“辟支佛报曰：<a id="a-6k"></a>‘止！<a id="a-6l"></a>止！<a id="a-6m"></a>大妹，<a id="a-6n"></a>此非汝咎，<a id="a-6o"></a>是我宿罪，<a id="a-6p"></a>受此形故，<a id="a-6q"></a>使人见起欲情意。<a id="a-6r"></a>当熟观眼：<a id="a-6s"></a>此眼非我，<a id="a-6t"></a>我亦非彼有；<a id="a-6u"></a>亦非我造，<a id="a-6v"></a>亦非彼为，<a id="a-6w"></a>乃从无有中而生；<a id="a-6x"></a>已有便自坏败，<a id="a-6y"></a>亦非往世、<a id="a-6z"></a>今世、<a id="a-70"></a>后世，<a id="a-71"></a>皆由合会因缘。<a id="a-72"></a>所谓合会因缘者，<a id="a-73"></a>缘是有是，<a id="a-74"></a>此起则起，<a id="a-75"></a>此无则无，<a id="a-76"></a>此灭则灭。<a id="a-77"></a>耳、<a id="a-78"></a>鼻、<a id="a-79"></a>口、<a id="a-7A"></a>身、<a id="a-7B"></a>意亦复如是，<a id="a-7C"></a>皆悉空寂。<a id="a-7D"></a>是故，<a id="a-7E"></a>大妹，<a id="a-7F"></a>莫著眼色！<a id="a-7G"></a>以不著色，<a id="a-7H"></a>便至安隐之处，<a id="a-7I"></a>无复情欲。<a id="a-7J"></a>如是，<a id="a-7K"></a>大妹，<a id="a-7L"></a>当作是学！<a id="a-7M"></a>’</p>
  <p id="a7N">“尔时，<a id="a-7O"></a>辟支佛与彼女人，<a id="a-7P"></a>说四非常之法已，<a id="a-7Q"></a>升在虚空，<a id="a-7R"></a>现十八变，<a id="a-7S"></a>还归所止。</p>
  <p id="a7T">“尔时，<a id="a-7U"></a>彼女人观眼、<a id="a-7V"></a>耳、<a id="a-7W"></a>鼻、<a id="a-7X"></a>舌、<a id="a-7Y"></a>身、<a id="a-7Z"></a>意了无所有；<a id="a-7a"></a>便在闲静之处，<a id="a-7b"></a>思惟此法。<a id="a-7c"></a>彼女人复更思惟六情无主，<a id="a-7d"></a>得四等心，<a id="a-7e"></a>身坏命终，<a id="a-7f"></a>生梵天上。<a id="a-7g"></a>比丘当知：<a id="a-7h"></a>若思惟无常想，<a id="a-7i"></a>广布无常想，<a id="a-7j"></a>尽断欲、<a id="a-7k"></a>色、<a id="a-7l"></a>无色爱，<a id="a-7m"></a>骄慢、<a id="a-7n"></a>无明皆悉除尽。<a id="a-7o"></a>是故，<a id="a-7p"></a>比丘，<a id="a-7q"></a>当作是学！<a id="a-7r"></a>”</p>
  <p id="a7s">尔时，<a id="a-7t"></a>诸比丘闻佛所说，<a id="a-7u"></a>欢喜奉行。</p>
  <p id="a7v">闻如是：<a id="a-7w"></a>一时，<a id="a-7x"></a>佛在舍卫国祇树给孤独园。</p>
  <p id="a7y">尔时，<a id="a-7z"></a>波斯匿王告御车人曰：<a id="a-80"></a>“汝今办羽宝之车，<a id="a-81"></a>吾欲出外游观。<a id="a-82"></a>”</p>
  <p id="a83">是时，<a id="a-84"></a>彼人受王教敕，<a id="a-85"></a>即办羽宝之车，<a id="a-86"></a>前白王曰：<a id="a-87"></a>“已严驾羽宝之车，<a id="a-88"></a>王宜知是时。<a id="a-89"></a>”</p>
  <p id="a8A">波斯匿王将此人便出舍卫城，<a id="a-8B"></a>至彼园观，<a id="a-8C"></a>观诸树木，<a id="a-8D"></a>皆无声响，<a id="a-8E"></a>亦无人民，<a id="a-8F"></a>寂然空虚；<a id="a-8G"></a>见已，<a id="a-8H"></a>便忆如来说诸法之本。<a id="a-8I"></a>是时，<a id="a-8J"></a>彼人在王后，<a id="a-8K"></a>执扇而扇王。</p>
  <p id="a8L">“此园果树木皆无声响，<a id="a-8M"></a>亦无人民，<a id="a-8N"></a>寂然空虚，<a id="a-8O"></a>我今欲请如来、<a id="a-8P"></a>至真、<a id="a-8Q"></a>等正觉在此游化，<a id="a-8R"></a>然不知如来今为所在？<a id="a-8S"></a>我欲往觐。<a id="a-8T"></a>”</p>
  <p id="a8U">侍人报曰：<a id="a-8V"></a>“释种有村名曰鹿堂，<a id="a-8W"></a>如来在彼游化。<a id="a-8X"></a>”</p>
  <p id="a8Y">波斯匿王告曰：<a id="a-8Z"></a>“此鹿堂去此近远？<a id="a-8a"></a>”</p>
  <p id="a8b">侍人白王：<a id="a-8c"></a>“如来住处去此不远，<a id="a-8d"></a>计其道里有三由旬。<a id="a-8e"></a>”</p>
  <p id="a8f">是时，<a id="a-8g"></a>波斯匿王告曰：<a id="a-8h"></a>“速办羽宝之车，<a id="a-8i"></a>我今欲见如来。<a id="a-8j"></a>”</p>
  <p id="a8k">是时，<a id="a-8l"></a>彼人受王教已，<a id="a-8m"></a>即办驾车，<a id="a-8n"></a>前白王曰：<a id="a-8o"></a>“车今已驾，<a id="a-8p"></a>王知是时。<a id="a-8q"></a>”王即乘车往诣彼村。</p>
  <p id="a8r">尔时，<a id="a-8s"></a>众多比丘辈于露地而经行。<a id="a-8t"></a>是时，<a id="a-8u"></a>王下车至众多比丘所，<a id="a-8v"></a>到已，<a id="a-8w"></a>头面礼足，<a id="a-8x"></a>在一面住。<a id="a-8y"></a>是时，<a id="a-8z"></a>王白比丘曰：<a id="a-90"></a>“如来为所在？<a id="a-91"></a>吾欲见之。<a id="a-92"></a>”</p>
  <p id="a93">众多比丘报曰：<a id="a-94"></a>“世尊在此讲堂中住，<a id="a-95"></a>可往见之，<a id="a-96"></a>勿以为难。<a id="a-97"></a>王欲去时，<a id="a-98"></a>徐举其足，<a id="a-99"></a>无令有声。<a id="a-9A"></a>”是时，<a id="a-9B"></a>波斯匿王还顾视彼侍人，<a id="a-9C"></a>是时侍人便作是念：<a id="a-9D"></a>“王今独与世尊相见，<a id="a-9E"></a>我应住此。<a id="a-9F"></a>”</p>
  <p id="a9G">是时，<a id="a-9H"></a>王独往至世尊所。<a id="a-9I"></a>尔时，<a id="a-9J"></a>世尊以天眼观见波斯匿王在门外立。<a id="a-9K"></a>是时，<a id="a-9L"></a>世尊即从座起，<a id="a-9M"></a>与王开门。<a id="a-9N"></a>王见世尊，<a id="a-9O"></a>头面礼足，<a id="a-9P"></a>自称姓名：<a id="a-9Q"></a>“我是波斯匿王。<a id="a-9R"></a>”三自称号。</p>
  <p id="a9S">世尊告曰：<a id="a-9T"></a>“汝今是王，<a id="a-9U"></a>我今释种出家学道。<a id="a-9V"></a>”</p>
  <p id="a9W">时，<a id="a-9X"></a>王白佛：<a id="a-9Y"></a>“惟愿世尊延寿无穷，<a id="a-9Z"></a>使天、<a id="a-9a"></a>人得安！<a id="a-9b"></a>”</p>
  <p id="a9c">世尊告曰：<a id="a-9d"></a>“使大王当延寿无穷，<a id="a-9e"></a>以法治化，<a id="a-9f"></a>莫以非法。<a id="a-9g"></a>诸有以法治化者，<a id="a-9h"></a>皆生天上善处。<a id="a-9i"></a>正使命终之后，<a id="a-9j"></a>名称不朽，<a id="a-9k"></a>世人所传云：<a id="a-9l"></a>‘昔有国王以法治化，<a id="a-9m"></a>未曾有枉。<a id="a-9n"></a>’设有人民住此王境界，<a id="a-9o"></a>叹王功德，<a id="a-9p"></a>思忆不忘者，<a id="a-9q"></a>王身在天上，<a id="a-9r"></a>增六事功德。<a id="a-9s"></a>云何为六？<a id="a-9t"></a>一者、<a id="a-9u"></a>天寿，<a id="a-9v"></a>二者、<a id="a-9w"></a>天色，<a id="a-9x"></a>三者、<a id="a-9y"></a>天乐，<a id="a-9z"></a>四者、<a id="a-A0"></a>天神足，<a id="a-A1"></a>五者、<a id="a-A2"></a>天豪，<a id="a-A3"></a>六者、<a id="a-A4"></a>天光。<a id="a-A5"></a>是故，<a id="a-A6"></a>大王，<a id="a-A7"></a>当以法治，<a id="a-A8"></a>莫以非法。<a id="a-A9"></a>我今日身中有此功德，<a id="a-AA"></a>应受人恭敬礼拜。<a id="a-AB"></a>”</p>
  <p id="aAC">王白佛言：<a id="a-AD"></a>“如来功德应受人礼拜。<a id="a-AE"></a>”</p>
  <p id="aAF">世尊告曰：<a id="a-AG"></a>“汝今云何言如来应受人礼拜？<a id="a-AH"></a>”</p>
  <p id="aAI">王白佛言：<a id="a-AJ"></a>“如来有六功德，<a id="a-AK"></a>应得受人礼拜。<a id="a-AL"></a>云何为六？<a id="a-AM"></a>如来正法甚为和雅，<a id="a-AN"></a>智者所修行，<a id="a-AO"></a>是谓如来初功德，<a id="a-AP"></a>可事、<a id="a-AQ"></a>可敬。</p>
  <p id="aAR">“复次，<a id="a-AS"></a>如来圣众极为和顺，<a id="a-AT"></a>法法成就：<a id="a-AU"></a>戒成就、<a id="a-AV"></a>三昧成就、<a id="a-AW"></a>智慧成就、<a id="a-AX"></a>解脱成就、<a id="a-AY"></a>解脱见慧成就。<a id="a-AZ"></a>所谓圣众者四双八辈，<a id="a-Aa"></a>此是如来圣众，<a id="a-Ab"></a>可敬、<a id="a-Ac"></a>可贵，<a id="a-Ad"></a>世间之大福田，<a id="a-Ae"></a>是谓如来第二功德。</p>
  <p id="aAf">“复次，<a id="a-Ag"></a>如来有四部之众，<a id="a-Ah"></a>所施行法皆习行之，<a id="a-Ai"></a>更不重受触扰如来，<a id="a-Aj"></a>是谓如来第三功德。</p>
  <p id="aAk">“复次，<a id="a-Al"></a>世尊，<a id="a-Am"></a>我见刹利之姓、<a id="a-An"></a>婆罗门、<a id="a-Ao"></a>居士、<a id="a-Ap"></a>沙门，<a id="a-Aq"></a>高才盖世，<a id="a-Ar"></a>皆来集论议：<a id="a-As"></a>‘我等当以此论往问如来，<a id="a-At"></a>设彼沙门瞿昙，<a id="a-Au"></a>不报此论者，<a id="a-Av"></a>则有缺也；<a id="a-Aw"></a>设当能报者，<a id="a-Ax"></a>我等当称其善。<a id="a-Ay"></a>’是时，<a id="a-Az"></a>四姓来至世尊所，<a id="a-B0"></a>而问此论，<a id="a-B1"></a>或有默然者。<a id="a-B2"></a>尔时，<a id="a-B3"></a>世尊与彼说法，<a id="a-B4"></a>彼闻法已，<a id="a-B5"></a>更不复问事，<a id="a-B6"></a>况复欲论？<a id="a-B7"></a>皆师事如来，<a id="a-B8"></a>是谓如来第四功德。</p>
  <p id="aB9">“复次，<a id="a-BA"></a>诸六十二见，<a id="a-BB"></a>欺诳世人，<a id="a-BC"></a>不解正法，<a id="a-BD"></a>由此致愚，<a id="a-BE"></a>然如来能除此诸邪见业，<a id="a-BF"></a>修其正见，<a id="a-BG"></a>是谓第五如来功德。</p>
  <p id="aBH">“复次，<a id="a-BI"></a>众生身、<a id="a-BJ"></a>口、<a id="a-BK"></a>意行恶，<a id="a-BL"></a>彼若命终，<a id="a-BM"></a>忆如来功德，<a id="a-BN"></a>离三恶趣，<a id="a-BO"></a>得生天上；<a id="a-BP"></a>正使极恶之人，<a id="a-BQ"></a>得生天上，<a id="a-BR"></a>是谓第六如来功德。<a id="a-BS"></a>其有众生见如来者，<a id="a-BT"></a>皆起恭敬之心，<a id="a-BU"></a>而供养之。<a id="a-BV"></a>”</p>
  <p id="aBW">世尊告曰：<a id="a-BX"></a>“善哉！<a id="a-BY"></a>善哉！<a id="a-BZ"></a>大王，<a id="a-Ba"></a>乃能如来前作师子吼，<a id="a-Bb"></a>演如来功德。<a id="a-Bc"></a>是故，<a id="a-Bd"></a>大王，<a id="a-Be"></a>常当兴心向于如来。<a id="a-Bf"></a>如是，<a id="a-Bg"></a>大王，<a id="a-Bh"></a>当作是学！<a id="a-Bi"></a>”</p>
  <p id="aBj">尔时，<a id="a-Bk"></a>世尊与王波斯匿说微妙之法，<a id="a-Bl"></a>使令欢喜。<a id="a-Bm"></a>是时，<a id="a-Bn"></a>大王闻佛说法已，<a id="a-Bo"></a>即从座起，<a id="a-Bp"></a>礼世尊足，<a id="a-Bq"></a>便退而去。<a id="a-Br"></a>未久，<a id="a-Bs"></a>佛告比丘：<a id="a-Bt"></a>“汝等当持此法供养，<a id="a-Bu"></a>善讽诵念。<a id="a-Bv"></a>所以然者？<a id="a-Bw"></a>此波斯匿王之所说也。<a id="a-Bx"></a>汝等亦当与四部众广演其义。<a id="a-By"></a>如是，<a id="a-Bz"></a>诸比丘，<a id="a-C0"></a>当作是学！<a id="a-C1"></a>”</p>
  <p id="aC2">尔时，<a id="a-C3"></a>诸比丘闻佛所说，<a id="a-C4"></a>欢喜奉行。</p>
  <p id="aC5">闻如是：<a id="a-C6"></a>一时，<a id="a-C7"></a>佛在罗阅城迦兰陀竹园所，<a id="a-C8"></a>与大比丘众五百人俱。</p>
  <p id="aC9">尔时，<a id="a-CA"></a>阿阇世王告群臣曰：<a id="a-CB"></a>“汝等速驾羽宝之车，<a id="a-CC"></a>吾欲往见世尊。<a id="a-CD"></a>”</p>
  <p id="aCE">是时，<a id="a-CF"></a>群臣受王教敕，<a id="a-CG"></a>即驾羽宝之车，<a id="a-CH"></a>前白王言：<a id="a-CI"></a>“严驾已办，<a id="a-CJ"></a>王宜知时。<a id="a-CK"></a>”</p>
  <p id="aCL">时，<a id="a-CM"></a>王乘宝羽之车，<a id="a-CN"></a>往至世尊所，<a id="a-CO"></a>头面礼足，<a id="a-CP"></a>在一面坐。<a id="a-CQ"></a>尔时，<a id="a-CR"></a>阿阇世王白世尊言：<a id="a-CS"></a>“惟愿世尊受我请，<a id="a-CT"></a>在罗阅城九十日夏坐。<a id="a-CU"></a>”</p>
  <p id="aCV">尔时，<a id="a-CW"></a>世尊默然受王请。<a id="a-CX"></a>是时，<a id="a-CY"></a>王见世尊默然受请，<a id="a-CZ"></a>即从座起，<a id="a-Ca"></a>头面礼足，<a id="a-Cb"></a>便退而去。</p>
  <p id="aCc">是时，<a id="a-Cd"></a>阿阇世王随时供养衣被、<a id="a-Ce"></a>饮食、<a id="a-Cf"></a>床卧具、<a id="a-Cg"></a>病瘦医药。</p>
  <p id="aCh">尔时，<a id="a-Ci"></a>毗舍离城鬼神兴盛，<a id="a-Cj"></a>人民死亡不可称计。<a id="a-Ck"></a>一日之中死者百数，<a id="a-Cl"></a>鬼神罗刹充满其中；<a id="a-Cm"></a>面目黄色，<a id="a-Cn"></a>或经三、<a id="a-Co"></a>四日而死者。<a id="a-Cp"></a>是时，<a id="a-Cq"></a>毗舍离人民恐惧，<a id="a-Cr"></a>皆集一处，<a id="a-Cs"></a>而共论议：<a id="a-Ct"></a>“此大城中极为炽盛，<a id="a-Cu"></a>土人丰熟，<a id="a-Cv"></a>富乐无限，<a id="a-Cw"></a>如彼天宫释所住处。<a id="a-Cx"></a>然今日为此鬼神所害，<a id="a-Cy"></a>尽当死亡，<a id="a-Cz"></a>丘荒犹如山野。<a id="a-D0"></a>谁能有此神德，<a id="a-D1"></a>却此灾患？<a id="a-D2"></a>”</p>
  <p id="aD3">是时，<a id="a-D4"></a>人民各自相谓曰：<a id="a-D5"></a>“我等闻有沙门瞿昙，<a id="a-D6"></a>所至到处，<a id="a-D7"></a>众邪恶鬼不得娆近。<a id="a-D8"></a>若当如来来至此者，<a id="a-D9"></a>此诸鬼神各自驰散。<a id="a-DA"></a>但今日世尊在此罗阅城住，<a id="a-DB"></a>为阿阇世所供养，<a id="a-DC"></a>将恐不来此间游化。<a id="a-DD"></a>”</p>
  <p id="aDE">或复有作是说：<a id="a-DF"></a>“如来有大慈悲，<a id="a-DG"></a>愍念众生，<a id="a-DH"></a>遍观一切，<a id="a-DI"></a>未度者使令得度，<a id="a-DJ"></a>不舍一切众生，<a id="a-DK"></a>如母爱子。<a id="a-DL"></a>设当有人请者，<a id="a-DM"></a>如来便来，<a id="a-DN"></a>阿阇世王终不留住。<a id="a-DO"></a>谁能堪往至阿阇世王界，<a id="a-DP"></a>而白世尊云：<a id="a-DQ"></a>‘我等城中今遭此困厄，<a id="a-DR"></a>惟愿世尊慈愍屈顾！<a id="a-DS"></a>’”</p>
  <p id="aDT">尔时，<a id="a-DU"></a>有大长者，<a id="a-DV"></a>名曰最大，<a id="a-DW"></a>集在彼众。<a id="a-DX"></a>是时，<a id="a-DY"></a>诸人语长者曰：<a id="a-DZ"></a>“我等闻沙门瞿昙所至到处，<a id="a-Da"></a>诸邪恶鬼无能害者。<a id="a-Db"></a>若当如来至此间者，<a id="a-Dc"></a>便能除此灾患。<a id="a-Dd"></a>汝可往世尊所，<a id="a-De"></a>具白此意，<a id="a-Df"></a>使此城廓永得存在。<a id="a-Dg"></a>”</p>
  <p id="aDh">是时，<a id="a-Di"></a>长者默然从众人语，<a id="a-Dj"></a>即从座起，<a id="a-Dk"></a>往至家中；<a id="a-Dl"></a>到已，<a id="a-Dm"></a>办道路行具，<a id="a-Dn"></a>将诸人使往至世尊所，<a id="a-Do"></a>头面礼足，<a id="a-Dp"></a>在一面坐。</p>
  <p id="aDq">尔时，<a id="a-Dr"></a>长者白世尊言：<a id="a-Ds"></a>“毗舍离城中人民遇此灾患，<a id="a-Dt"></a>人民之类死亡者多，<a id="a-Du"></a>计彼城中一日之内，<a id="a-Dv"></a>连车载尸，<a id="a-Dw"></a>动有百数。<a id="a-Dx"></a>惟愿世尊垂愍接度，<a id="a-Dy"></a>使余人拔择安处，<a id="a-Dz"></a>令得无为！<a id="a-E0"></a>又闻世尊所至到处，<a id="a-E1"></a>天、<a id="a-E2"></a>龙、<a id="a-E3"></a>鬼、<a id="a-E4"></a>神不敢娆近。<a id="a-E5"></a>愿垂屈顾，<a id="a-E6"></a>至彼城中，<a id="a-E7"></a>度彼人民，<a id="a-E8"></a>安处无为！<a id="a-E9"></a>”</p>
  <p id="aEA">世尊告曰：<a id="a-EB"></a>“我今已受罗阅城阿阇世王请。<a id="a-EC"></a>诸佛世尊言无有二，<a id="a-ED"></a>若当阿阇世王见听者，<a id="a-EE"></a>如来当往。<a id="a-EF"></a>”</p>
  <p id="aEG">最大长者白佛言：<a id="a-EH"></a>“此事甚难，<a id="a-EI"></a>阿阇世王终不放如来使至彼国。<a id="a-EJ"></a>所以然者？<a id="a-EK"></a>阿阇世王于我国土，<a id="a-EL"></a>无有毫厘之善，<a id="a-EM"></a>长夜求方便，<a id="a-EN"></a>欲害彼民。<a id="a-EO"></a>设当阿阇世王见我者，<a id="a-EP"></a>即取我杀，<a id="a-EQ"></a>况复得陈此事？<a id="a-ER"></a>若当闻彼国人民为鬼神所害者，<a id="a-ES"></a>欢喜无量。<a id="a-ET"></a>”</p>
  <p id="aEU">世尊告曰：<a id="a-EV"></a>“勿怀恐惧，<a id="a-EW"></a>汝今往至王所，<a id="a-EX"></a>而白此事言：<a id="a-EY"></a>‘如来记莂王身，<a id="a-EZ"></a>终无虚妄，<a id="a-Ea"></a>所言无二。<a id="a-Eb"></a>父王无咎而取害之，<a id="a-Ec"></a>当生阿鼻地狱中，<a id="a-Ed"></a>经历一劫。<a id="a-Ee"></a>然今日已离此罪，<a id="a-Ef"></a>改其过罪，<a id="a-Eg"></a>于如来法中，<a id="a-Eh"></a>信根成就，<a id="a-Ei"></a>缘此德本，<a id="a-Ej"></a>得灭此罪，<a id="a-Ek"></a>永无有余，<a id="a-El"></a>于今身命终当生拍球地狱中；<a id="a-Em"></a>于彼命终当生四天王上；<a id="a-En"></a>于彼命终生艳天上；<a id="a-Eo"></a>于艳天上命终生兜术天、<a id="a-Ep"></a>化自在天、<a id="a-Eq"></a>他化自在天；<a id="a-Er"></a>复还以次来至四天王中。<a id="a-Es"></a>大王当知：<a id="a-Et"></a>二十劫中不堕恶趣，<a id="a-Eu"></a>恒在天、<a id="a-Ev"></a>人中生。<a id="a-Ew"></a>最后受身，<a id="a-Ex"></a>以信坚固，<a id="a-Ey"></a>剃除须发，<a id="a-Ez"></a>著三法衣，<a id="a-F0"></a>出家学道，<a id="a-F1"></a>名曰除恶辟支佛。<a id="a-F2"></a>’彼王闻此语，<a id="a-F3"></a>便当欢喜踊跃，<a id="a-F4"></a>不能自胜，<a id="a-F5"></a>亦当告汝，<a id="a-F6"></a>作是语：<a id="a-F7"></a>‘随汝所求要愿，<a id="a-F8"></a>吾不违之。<a id="a-F9"></a>’”是时，<a id="a-FA"></a>长者白世尊言：<a id="a-FB"></a>“我今当持世尊威神至彼王所。<a id="a-FC"></a>”即从座起，<a id="a-FD"></a>头面礼足，<a id="a-FE"></a>往彼王所。</p>
  <p id="aFF">尔时，<a id="a-FG"></a>阿阇世王与诸群臣在高殿上，<a id="a-FH"></a>有所讲论。<a id="a-FI"></a>是时，<a id="a-FJ"></a>大长者往至王前。<a id="a-FK"></a>王遥见来，<a id="a-FL"></a>语群臣曰：<a id="a-FM"></a>“若当此人今至此所，<a id="a-FN"></a>汝等欲取何为？<a id="a-FO"></a>”或有作是说：<a id="a-FP"></a>“我等当取五兀之。<a id="a-FQ"></a>”或言：<a id="a-FR"></a>“当枭其首。<a id="a-FS"></a>”</p>
  <p id="aFT">阿阇世王言：<a id="a-FU"></a>“汝等催取杀之，<a id="a-FV"></a>不须见吾。<a id="a-FW"></a>”</p>
  <p id="aFX">是时，<a id="a-FY"></a>长者闻此语已，<a id="a-FZ"></a>极怀恐惧，<a id="a-Fa"></a>寻时高声而作是语：<a id="a-Fb"></a>“我是佛之所使。<a id="a-Fc"></a>”</p>
  <p id="aFd">王闻佛音已，<a id="a-Fe"></a>即下座，<a id="a-Ff"></a>右膝著地，<a id="a-Fg"></a>向如来所，<a id="a-Fh"></a>问彼长者曰：<a id="a-Fi"></a>“如来何所教敕？<a id="a-Fj"></a>”</p>
  <p id="aFk">长者报曰：<a id="a-Fl"></a>“世尊记莂圣王而无虚妄，<a id="a-Fm"></a>所吐言教，<a id="a-Fn"></a>终无有二。<a id="a-Fo"></a>如来言：<a id="a-Fp"></a>‘王取父王害之，<a id="a-Fq"></a>缘此罪本当入阿鼻地狱中，<a id="a-Fr"></a>经历一劫；<a id="a-Fs"></a>然复寻时改过于如来所，<a id="a-Ft"></a>今当生拍球地狱中；<a id="a-Fu"></a>于彼命终当生四天王中；<a id="a-Fv"></a>展转生他化自在天中；<a id="a-Fw"></a>还复次来生四天王中，<a id="a-Fx"></a>二十劫中不堕三恶趣，<a id="a-Fy"></a>流转天、<a id="a-Fz"></a>人之中。<a id="a-G0"></a>最后受身，<a id="a-G1"></a>以信坚固，<a id="a-G2"></a>出家学道，<a id="a-G3"></a>名曰除恶辟支佛，<a id="a-G4"></a>出现于世。<a id="a-G5"></a>’”</p>
  <p id="aG6">王闻此语已，<a id="a-G7"></a>欢喜踊跃，<a id="a-G8"></a>不能自胜，<a id="a-G9"></a>即告大长者曰：<a id="a-GA"></a>“汝今欲求何愿？<a id="a-GB"></a>吾当与之。<a id="a-GC"></a>”</p>
  <p id="aGD">长者白王：<a id="a-GE"></a>“所求愿者，<a id="a-GF"></a>王勿见违！<a id="a-GG"></a>”</p>
  <p id="aGH">阿阇世王告曰：<a id="a-GI"></a>“汝今但说欲求何愿，<a id="a-GJ"></a>吾不违之。<a id="a-GK"></a>”</p>
  <p id="aGL">长者白王：<a id="a-GM"></a>“毗舍离城人民遇灾，<a id="a-GN"></a>为鬼神所害，<a id="a-GO"></a>不可称计。<a id="a-GP"></a>如今罗刹鬼神极为暴虐！<a id="a-GQ"></a>惟愿大王听放世尊至彼国界，<a id="a-GR"></a>令彼鬼神各各驰散！<a id="a-GS"></a>所以然者？<a id="a-GT"></a>我等曾闻：<a id="a-GU"></a>若如来所至到处，<a id="a-GV"></a>天、<a id="a-GW"></a>龙、<a id="a-GX"></a>鬼、<a id="a-GY"></a>神不得其便。<a id="a-GZ"></a>惟愿大王听许世尊至彼国界！<a id="a-Ga"></a>”</p>
  <p id="aGb">王闻此语已，<a id="a-Gc"></a>便长叹息，<a id="a-Gd"></a>告长者曰：<a id="a-Ge"></a>“此愿极大，<a id="a-Gf"></a>非常人之所及！<a id="a-Gg"></a>汝若当随吾求城廓、<a id="a-Gh"></a>村落、<a id="a-Gi"></a>国财、<a id="a-Gj"></a>妻子，<a id="a-Gk"></a>吾不吝之。<a id="a-Gl"></a>我不虑汝，<a id="a-Gm"></a>当屈顾世尊；<a id="a-Gn"></a>然我先已许所求之愿，<a id="a-Go"></a>今随汝意。<a id="a-Gp"></a>”</p>
  <p id="aGq">是时，<a id="a-Gr"></a>长者极怀欢喜，<a id="a-Gs"></a>即从座起，<a id="a-Gt"></a>辞退而去，<a id="a-Gu"></a>往至世尊所言：<a id="a-Gv"></a>“阿阇世王已许放世尊诣彼国界。<a id="a-Gw"></a>”</p>
  <p id="aGx">世尊告曰：<a id="a-Gy"></a>“汝并在前，<a id="a-Gz"></a>如来自当知时。<a id="a-H0"></a>”</p>
  <p id="aH1">是时，<a id="a-H2"></a>长者头面礼足，<a id="a-H3"></a>绕佛三匝，<a id="a-H4"></a>便退而去。</p>
  <p id="aH5">是时，<a id="a-H6"></a>世尊清旦将诸比丘众，<a id="a-H7"></a>前后围绕出迦兰陀竹园所，<a id="a-H8"></a>往诣毗舍离城。<a id="a-H9"></a>尔时，<a id="a-HA"></a>阿阇世王在高楼上，<a id="a-HB"></a>及将持盖一人。<a id="a-HC"></a>尔时，<a id="a-HD"></a>王遥见世尊向彼国界，<a id="a-HE"></a>便自叹息，<a id="a-HF"></a>告左右曰：<a id="a-HG"></a>“我等为此长者所欺，<a id="a-HH"></a>我今复用活为？<a id="a-HI"></a>乃使如来出此国界。<a id="a-HJ"></a>”</p>
  <p id="aHK">是时，<a id="a-HL"></a>阿阇世王持五百盖，<a id="a-HM"></a>往送世尊，<a id="a-HN"></a>恐有尘坌身。<a id="a-HO"></a>罗阅城中复有五百宝盖从如来后。<a id="a-HP"></a>是时，<a id="a-HQ"></a>释提桓因知世尊心中所念，<a id="a-HR"></a>复以五百宝盖在虚空中，<a id="a-HS"></a>恐有尘土坌如来身；<a id="a-HT"></a>及诸河神复持五百宝盖在虚空中。<a id="a-HU"></a>是时，<a id="a-HV"></a>毗舍离城人民之类闻世尊今当入城，<a id="a-HW"></a>复持五百宝盖，<a id="a-HX"></a>前迎世尊。<a id="a-HY"></a>尔时，<a id="a-HZ"></a>有二千五百宝盖悬在空中。</p>
  <p id="aHa">尔时，<a id="a-Hb"></a>世尊见此盖已，<a id="a-Hc"></a>即时便笑。<a id="a-Hd"></a>此是诸佛世尊常法，<a id="a-He"></a>设如来笑时，<a id="a-Hf"></a>口中便有五色光出，<a id="a-Hg"></a>青、<a id="a-Hh"></a>黄、<a id="a-Hi"></a>白、<a id="a-Hj"></a>黑、<a id="a-Hk"></a>赤。</p>
  <p id="aHl">侍者阿难见此光明，<a id="a-Hm"></a>作此思惟：<a id="a-Hn"></a>“此是何缘？<a id="a-Ho"></a>设世尊笑必有因缘，<a id="a-Hp"></a>事不唐尔。<a id="a-Hq"></a>”是时，<a id="a-Hr"></a>阿难长跪叉手，<a id="a-Hs"></a>白世尊言：<a id="a-Ht"></a>“如来终不妄笑，<a id="a-Hu"></a>笑必当有缘。<a id="a-Hv"></a>”</p>
  <p id="aHw">世尊告曰：<a id="a-Hx"></a>“汝今见此二千五百宝盖供养如来乎？<a id="a-Hy"></a>”</p>
  <p id="aHz">阿难白佛：<a id="a-I0"></a>“唯然，<a id="a-I1"></a>见之。<a id="a-I2"></a>”</p>
  <p id="aI3">世尊告曰：<a id="a-I4"></a>“若如来不出家学道者，<a id="a-I5"></a>当二千五百世作转轮圣王，<a id="a-I6"></a>治化人民；<a id="a-I7"></a>以如来出家学道，<a id="a-I8"></a>更不受此宝盖。</p>
  <p id="aI9">“阿难当知：<a id="a-IA"></a>过去久远，<a id="a-IB"></a>有王名善化，<a id="a-IC"></a>治在蜜絺罗国，<a id="a-ID"></a>以法治化，<a id="a-IE"></a>接纳有方，<a id="a-IF"></a>统此阎浮里地，<a id="a-IG"></a>靡不从令者。<a id="a-IH"></a>尔时，<a id="a-II"></a>彼王有八万四千夫人婇女，<a id="a-IJ"></a>皆是刹利种姓。<a id="a-IK"></a>第一夫人名曰日光，<a id="a-IL"></a>亦无儿息继嗣者。</p>
  <p id="aIM">“是时，<a id="a-IN"></a>彼王便作是念：<a id="a-IO"></a>‘我今统此阎浮里地，<a id="a-IP"></a>然今无有儿息。<a id="a-IQ"></a>’便向诸山神、<a id="a-IR"></a>树神、<a id="a-IS"></a>天地神明求有儿息。<a id="a-IT"></a>又未经数日之中，<a id="a-IU"></a>夫人怀妊。<a id="a-IV"></a>是时，<a id="a-IW"></a>日光夫人白王言：<a id="a-IX"></a>‘大王当知：<a id="a-IY"></a>我今觉知有娠，<a id="a-IZ"></a>宜自将护。<a id="a-Ia"></a>’复经八、<a id="a-Ib"></a>九月，<a id="a-Ic"></a>生一男儿，<a id="a-Id"></a>颜貌端正，<a id="a-Ie"></a>面如桃华色。<a id="a-If"></a>夫人见已，<a id="a-Ig"></a>极怀欢喜，<a id="a-Ih"></a>往视大王。<a id="a-Ii"></a>王见欢喜踊跃，<a id="a-Ij"></a>不能自胜，<a id="a-Ik"></a>及八万四千夫人，<a id="a-Il"></a>见生太子，<a id="a-Im"></a>亦各欢喜。</p>
  <p id="aIn">“是时，<a id="a-Io"></a>国王召诸群臣国师、<a id="a-Ip"></a>道士，<a id="a-Iq"></a>使瞻相之，<a id="a-Ir"></a>又与立字，<a id="a-Is"></a>使世称传。<a id="a-It"></a>尔时，<a id="a-Iu"></a>相师前白王言：<a id="a-Iv"></a>‘今生太子极为端正，<a id="a-Iw"></a>与世有异。<a id="a-Ix"></a>其有见者，<a id="a-Iy"></a>莫不爱念，<a id="a-Iz"></a>今当立名爱念。<a id="a-J0"></a>’自已立字竟，<a id="a-J1"></a>各还所在。<a id="a-J2"></a>是时，<a id="a-J3"></a>国王爱念太子，<a id="a-J4"></a>未曾离目，<a id="a-J5"></a>即与太子起三时讲堂；<a id="a-J6"></a>复以婇女充满其中，<a id="a-J7"></a>与王太子共相娱乐。</p>
  <p id="aJ8">“尔时，<a id="a-J9"></a>太子便作是念：<a id="a-JA"></a>‘此中婇女，<a id="a-JB"></a>颇有常存不离世间，<a id="a-JC"></a>亦不变易？<a id="a-JD"></a>然观彼众中，<a id="a-JE"></a>尽皆无常，<a id="a-JF"></a>无有常存于世者，<a id="a-JG"></a>悉是幻伪，<a id="a-JH"></a>无有真实，<a id="a-JI"></a>使人民之类染著爱乐，<a id="a-JJ"></a>皆不知远离之。<a id="a-JK"></a>我今复用此为？<a id="a-JL"></a>可舍而学道。<a id="a-JM"></a>’是时，<a id="a-JN"></a>爱念太子即以其日，<a id="a-JO"></a>剃除须发，<a id="a-JP"></a>著三法衣，<a id="a-JQ"></a>出家学道；<a id="a-JR"></a>寻即其夜，<a id="a-JS"></a>断诸结缚，<a id="a-JT"></a>思惟有集之法，<a id="a-JU"></a>皆是磨灭，<a id="a-JV"></a>成辟支佛。<a id="a-JW"></a>成佛已，<a id="a-JX"></a>便说此偈：</p>
  <p id="aJY">“‘欲者无常法，<a id="a-JZ"></a>变易无实定，</p>
  <p id="aJa">知此为大患，<a id="a-Jb"></a>独游不与俱。<a id="a-Jc"></a>’</p>
  <p id="aJd">“是时，<a id="a-Je"></a>辟支佛说此偈已，<a id="a-Jf"></a>即飞在虚空，<a id="a-Jg"></a>绕彼蜜絺罗城三匝。</p>
  <p id="aJh">“是时，<a id="a-Ji"></a>国王在高殿上，<a id="a-Jj"></a>及诸宫人共相娱乐，<a id="a-Jk"></a>见辟支佛绕城三匝，<a id="a-Jl"></a>极怀欢喜，<a id="a-Jm"></a>不能自胜：<a id="a-Jn"></a>‘我今太子，<a id="a-Jo"></a>腾在虚空，<a id="a-Jp"></a>如彼飞鸟。<a id="a-Jq"></a>’又不知成辟支佛，<a id="a-Jr"></a>而告之曰：<a id="a-Js"></a>‘儿！<a id="a-Jt"></a>今来下至此殿上，<a id="a-Ju"></a>与吾共相娱乐。<a id="a-Jv"></a>’是时，<a id="a-Jw"></a>阿难，<a id="a-Jx"></a>彼辟支佛寻下殿上，<a id="a-Jy"></a>欲度父母故。<a id="a-Jz"></a>时王语曰：<a id="a-K0"></a>‘太子，<a id="a-K1"></a>今日何为著此婇女衣？<a id="a-K2"></a>又剃须发，<a id="a-K3"></a>与人有异？<a id="a-K4"></a>’辟支佛报曰：<a id="a-K5"></a>‘子今所著甚为奇雅，<a id="a-K6"></a>非常人之所习。<a id="a-K7"></a>’时王报曰：<a id="a-K8"></a>‘何缘更不至宫中？<a id="a-K9"></a>’辟支佛言：<a id="a-KA"></a>‘自今已后，<a id="a-KB"></a>不复习欲，<a id="a-KC"></a>亦不乐此五欲之中。<a id="a-KD"></a>’时王语言：<a id="a-KE"></a>‘设不乐此五欲中者，<a id="a-KF"></a>在吾后园中住。<a id="a-KG"></a>’</p>
  <p id="aKH">“尔时，<a id="a-KI"></a>国王即自至园中，<a id="a-KJ"></a>造立屋舍。<a id="a-KK"></a>是时，<a id="a-KL"></a>辟支佛欲度父母故，<a id="a-KM"></a>便住彼园馆中受王供养，<a id="a-KN"></a>经历数时，<a id="a-KO"></a>便于无余涅槃界而般涅槃。<a id="a-KP"></a>王取舍利而耶维之，<a id="a-KQ"></a>于彼处立大神寺。<a id="a-KR"></a>是王复以余日往至园中观看，<a id="a-KS"></a>见彼神寺，<a id="a-KT"></a>凋落坏败；<a id="a-KU"></a>见已，<a id="a-KV"></a>便作是念：<a id="a-KW"></a>‘此是我儿神寺，<a id="a-KX"></a>今已凋坏。<a id="a-KY"></a>’是时，<a id="a-KZ"></a>国王即以己盖，<a id="a-Ka"></a>覆彼神寺上，<a id="a-Kb"></a>皆由爱心未尽。</p>
  <p id="aKc">“是故，<a id="a-Kd"></a>阿难，<a id="a-Ke"></a>莫作是观！<a id="a-Kf"></a>尔时善化王者，<a id="a-Kg"></a>即我身是。<a id="a-Kh"></a>时，<a id="a-Ki"></a>以儿故，<a id="a-Kj"></a>以一盖覆寺上，<a id="a-Kk"></a>缘此德本，<a id="a-Kl"></a>流转天、<a id="a-Km"></a>人之间，<a id="a-Kn"></a>数百千变为转轮圣王，<a id="a-Ko"></a>或为帝释、<a id="a-Kp"></a>梵天。<a id="a-Kq"></a>我尔时不知是辟支佛，<a id="a-Kr"></a>设我知是辟支佛者，<a id="a-Ks"></a>其德不可称量。<a id="a-Kt"></a>若如来不成无上正真道者，<a id="a-Ku"></a>更二千五百变作转轮圣王，<a id="a-Kv"></a>治化天下。<a id="a-Kw"></a>以成道故，<a id="a-Kx"></a>今有此二千五百盖，<a id="a-Ky"></a>自然应现。<a id="a-Kz"></a>是谓，<a id="a-L0"></a>阿难，<a id="a-L1"></a>缘此因缘，<a id="a-L2"></a>如来笑耳！<a id="a-L3"></a>承事诸佛，<a id="a-L4"></a>功德乃尔不可称计。<a id="a-L5"></a>是故，<a id="a-L6"></a>阿难，<a id="a-L7"></a>当求方便，<a id="a-L8"></a>供养诸佛世尊。<a id="a-L9"></a>如是，<a id="a-LA"></a>阿难，<a id="a-LB"></a>当作是学！<a id="a-LC"></a>”</p>
  <p id="aLD">是时，<a id="a-LE"></a>世尊将诸比丘众，<a id="a-LF"></a>往诣毗舍离城，<a id="a-LG"></a>住城门中，<a id="a-LH"></a>便说此偈：</p>
  <p id="aLI">“今以成如来，<a id="a-LJ"></a>世间最第一，</p>
  <p id="aLK">持此至诚语，<a id="a-LL"></a>毗舍离无他。</p>
  <p id="aLM">复以至诚法，<a id="a-LN"></a>得至涅槃界，</p>
  <p id="aLO">持此至诚语，<a id="a-LP"></a>毗舍离无他。</p>
  <p id="aLQ">复以至诚僧，<a id="a-LR"></a>贤圣众第一，</p>
  <p id="aLS">持此至诚语，<a id="a-LT"></a>毗舍离无他。</p>
  <p id="aLU">二足获安隐，<a id="a-LV"></a>四足亦复然，</p>
  <p id="aLW">行道亦吉祥，<a id="a-LX"></a>来者亦复然。</p>
  <p id="aLY">昼夜获安隐，<a id="a-LZ"></a>无有触娆者，</p>
  <p id="aLa">持此至诚语，<a id="a-Lb"></a>使毗舍无他。<a id="a-Lc"></a>”</p>
  <p id="aLd">如来说此语已，<a id="a-Le"></a>是时罗刹、<a id="a-Lf"></a>鬼神各自驰走，<a id="a-Lg"></a>不安其所，<a id="a-Lh"></a>更不复入毗舍离城；<a id="a-Li"></a>诸有疾病之人各得除愈。</p>
  <p id="aLj">尔时，<a id="a-Lk"></a>世尊游在猕猴池侧，<a id="a-Ll"></a>国土人民承事供养衣被、<a id="a-Lm"></a>饭食、<a id="a-Ln"></a>床卧具、<a id="a-Lo"></a>病瘦医药，<a id="a-Lp"></a>随其贵贱，<a id="a-Lq"></a>各来饭佛及比丘僧，<a id="a-Lr"></a>亦受八关斋，<a id="a-Ls"></a>不失时节。<a id="a-Lt"></a>是时，<a id="a-Lu"></a>毗舍离城内，<a id="a-Lv"></a>有六师在彼游化。<a id="a-Lw"></a>所谓六师者：<a id="a-Lx"></a>不兰迦葉、<a id="a-Ly"></a>阿夷耑、<a id="a-Lz"></a>瞿耶楼、<a id="a-M0"></a>波休迦栴、<a id="a-M1"></a>先比卢持、<a id="a-M2"></a>尼揵子等。<a id="a-M3"></a>是时，<a id="a-M4"></a>六师集在一处，<a id="a-M5"></a>而作是说：<a id="a-M6"></a>“此沙门瞿昙住此毗舍离城，<a id="a-M7"></a>为人民所供养，<a id="a-M8"></a>然我等不为人民所供养。<a id="a-M9"></a>我等可往与彼论议，<a id="a-MA"></a>何者得胜？<a id="a-MB"></a>何者不如？<a id="a-MC"></a>”</p>
  <p id="aMD">不兰迦葉曰：<a id="a-ME"></a>“诸有沙门、<a id="a-MF"></a>婆罗门不受他语，<a id="a-MG"></a>方便致诘，<a id="a-MH"></a>此非沙门、<a id="a-MI"></a>婆罗门之法；<a id="a-MJ"></a>然此瞿昙沙门不受他语，<a id="a-MK"></a>方便致难，<a id="a-ML"></a>我等那得与彼论议？<a id="a-MM"></a>”</p>
  <p id="aMN">阿夷耑言：<a id="a-MO"></a>“无施、<a id="a-MP"></a>无受，<a id="a-MQ"></a>亦无与者，<a id="a-MR"></a>亦无今世、<a id="a-MS"></a>后世众生之类，<a id="a-MT"></a>亦无善恶之报。<a id="a-MU"></a>”</p>
  <p id="aMV">瞿耶楼说曰：<a id="a-MW"></a>“在恒水侧杀害人民不可称计，<a id="a-MX"></a>积肉成山；<a id="a-MY"></a>在恒水左，<a id="a-MZ"></a>作诸功德，<a id="a-Ma"></a>缘此都无善恶之报。<a id="a-Mb"></a>”</p>
  <p id="aMc">波休迦栴言：<a id="a-Md"></a>“正使在恒水左，<a id="a-Me"></a>布施、<a id="a-Mf"></a>持戒，<a id="a-Mg"></a>随时供给不令有乏，<a id="a-Mh"></a>亦复无此福报。<a id="a-Mi"></a>”</p>
  <p id="aMj">先比卢持言：<a id="a-Mk"></a>“无有言语，<a id="a-Ml"></a>亦无言语之报，<a id="a-Mm"></a>唯默然快乐。<a id="a-Mn"></a>”</p>
  <p id="aMo">尼揵子曰：<a id="a-Mp"></a>“有言语，<a id="a-Mq"></a>亦有言语之报。<a id="a-Mr"></a>沙门瞿昙亦是人，<a id="a-Ms"></a>我亦是人；<a id="a-Mt"></a>瞿昙有所知，<a id="a-Mu"></a>我等亦有所知；<a id="a-Mv"></a>沙门瞿昙有神足，<a id="a-Mw"></a>我亦有神足。<a id="a-Mx"></a>若彼沙门现一神足，<a id="a-My"></a>我等当现二神足；<a id="a-Mz"></a>彼现二神足，<a id="a-N0"></a>我现四神足；<a id="a-N1"></a>彼现四，<a id="a-N2"></a>我现八；<a id="a-N3"></a>彼现八，<a id="a-N4"></a>我现十六；<a id="a-N5"></a>彼现十六，<a id="a-N6"></a>我现三十二，<a id="a-N7"></a>恒使增多，<a id="a-N8"></a>终不为彼屈，<a id="a-N9"></a>足得与捔力。<a id="a-NA"></a>设彼不受我等论者，<a id="a-NB"></a>即是彼之咎，<a id="a-NC"></a>人民闻已，<a id="a-ND"></a>不复供养，<a id="a-NE"></a>我等便得供养。<a id="a-NF"></a>”</p>
  <p id="aNG">如是，<a id="a-NH"></a>时有比丘尼闻此语云：<a id="a-NI"></a>“六师集在一处，<a id="a-NJ"></a>生此论本：<a id="a-NK"></a>‘沙门瞿昙不受人论，<a id="a-NL"></a>我等足得胜。<a id="a-NM"></a>’”是时，<a id="a-NN"></a>输卢尼比丘尼飞在虚空，<a id="a-NO"></a>向彼六师，<a id="a-NP"></a>而说此偈：</p>
  <p id="aNQ">“我师无等伦，<a id="a-NR"></a>最尊无过者，</p>
  <p id="aNS">是彼尊弟子，<a id="a-NT"></a>名曰输卢尼。</p>
  <p id="aNU">汝设有境界，<a id="a-NV"></a>便与我论议，</p>
  <p id="aNW">我当事事报，<a id="a-NX"></a>如师子掩鹿。</p>
  <p id="aNY">且舍我尊师，<a id="a-NZ"></a>本无如来者，</p>
  <p id="aNa">我今比丘尼，<a id="a-Nb"></a>足能降外道。<a id="a-Nc"></a>”</p>
  <p id="aNd">是比丘尼说此语已，<a id="a-Ne"></a>六师尚不能仰视颜色，<a id="a-Nf"></a>况与论议？</p>
  <p id="aNg">是时，<a id="a-Nh"></a>毗舍离城人民之类，<a id="a-Ni"></a>遥见比丘尼在虚空中，<a id="a-Nj"></a>共六师而论议，<a id="a-Nk"></a>然六师不能报之；<a id="a-Nl"></a>各各称庆，<a id="a-Nm"></a>欢喜无量：<a id="a-Nn"></a>“六师今日屈折于彼！<a id="a-No"></a>”</p>
  <p id="aNp">是时，<a id="a-Nq"></a>六师极怀愁忧，<a id="a-Nr"></a>出毗舍离城而去，<a id="a-Ns"></a>更不入城。</p>
  <p id="aNt">是时，<a id="a-Nu"></a>众多比丘闻输卢比丘尼与六师共论而得胜，<a id="a-Nv"></a>闻已，<a id="a-Nw"></a>至世尊所，<a id="a-Nx"></a>头面礼足，<a id="a-Ny"></a>以此因缘，<a id="a-Nz"></a>具白世尊。<a id="a-O0"></a>世尊告诸比丘：<a id="a-O1"></a>“输卢比丘尼有大神足，<a id="a-O2"></a>有大威神，<a id="a-O3"></a>智慧多闻。<a id="a-O4"></a>我长夜恒生此念：<a id="a-O5"></a>‘更无有能与六师共论，<a id="a-O6"></a>唯有如来及此比丘尼。<a id="a-O7"></a>’”</p>
  <p id="aO8">尔时，<a id="a-O9"></a>世尊告诸比丘：<a id="a-OA"></a>“汝等颇见余比丘尼能降伏外道如此比丘尼乎？<a id="a-OB"></a>”</p>
  <p id="aOC">诸比丘对曰：<a id="a-OD"></a>“不也，<a id="a-OE"></a>世尊。<a id="a-OF"></a>”</p>
  <p id="aOG">世尊告曰：<a id="a-OH"></a>“诸比丘，<a id="a-OI"></a>我声闻中第一比丘尼能降伏外道，<a id="a-OJ"></a>所谓输卢比丘尼是。<a id="a-OK"></a>”</p>
  <p id="aOL">尔时，<a id="a-OM"></a>诸比丘闻佛所说，<a id="a-ON"></a>欢喜奉行。</p>
  <p id="aOO">闻如是：<a id="a-OP"></a>一时，<a id="a-OQ"></a>佛在舍卫国祇树给孤独园。</p>
  <p id="aOR">尔时，<a id="a-OS"></a>世尊告诸比丘：<a id="a-OT"></a>“有六细滑更乐入。<a id="a-OU"></a>云何为六？<a id="a-OV"></a>所谓眼、<a id="a-OW"></a>耳、<a id="a-OX"></a>鼻、<a id="a-OY"></a>舌、<a id="a-OZ"></a>身、<a id="a-Oa"></a>意入，<a id="a-Ob"></a>是谓六入。<a id="a-Oc"></a>凡夫之人，<a id="a-Od"></a>若眼见色，<a id="a-Oe"></a>便起染著之心，<a id="a-Of"></a>不能舍离；<a id="a-Og"></a>彼已见色，<a id="a-Oh"></a>极起爱著，<a id="a-Oi"></a>流转生死，<a id="a-Oj"></a>无有解时。<a id="a-Ok"></a>六情亦复如是，<a id="a-Ol"></a>起染著想，<a id="a-Om"></a>意不能舍离，<a id="a-On"></a>由是流转，<a id="a-Oo"></a>无有解时。</p>
  <p id="aOp">“若世尊贤圣弟子眼见色已，<a id="a-Oq"></a>不起染著，<a id="a-Or"></a>无有污心，<a id="a-Os"></a>即能分别此眼是无常之法，<a id="a-Ot"></a>苦、<a id="a-Ou"></a>空、<a id="a-Ov"></a>非身之法。<a id="a-Ow"></a>六情亦复如是，<a id="a-Ox"></a>不起染污心，<a id="a-Oy"></a>分别此六情无常、<a id="a-Oz"></a>苦、<a id="a-P0"></a>空、<a id="a-P1"></a>非身之法。<a id="a-P2"></a>当思惟此时，<a id="a-P3"></a>便获二果，<a id="a-P4"></a>于现法中得阿那含、<a id="a-P5"></a>若阿罗汉。<a id="a-P6"></a>犹如有人极饥，<a id="a-P7"></a>欲修治谷麦，<a id="a-P8"></a>扬治令净而取食之，<a id="a-P9"></a>除去饥渴。<a id="a-PA"></a>贤圣弟子亦复如是，<a id="a-PB"></a>于此六情，<a id="a-PC"></a>思惟污露不净，<a id="a-PD"></a>即成道迹，<a id="a-PE"></a>入无余涅槃界。<a id="a-PF"></a>是故，<a id="a-PG"></a>比丘，<a id="a-PH"></a>当求方便，<a id="a-PI"></a>灭此六情。<a id="a-PJ"></a>如是，<a id="a-PK"></a>诸比丘，<a id="a-PL"></a>当作是学！<a id="a-PM"></a>”</p>
  <p id="aPN">尔时，<a id="a-PO"></a>诸比丘闻佛所说，<a id="a-PP"></a>欢喜奉行。</p>
 </body>
</html>