<!doctype html>
<html id="z3IBU9hXZ" data-ver="1160">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第一</h1>
  <h2 id="a2">序品第一</h2>
  <p id="a3">自归能仁第七仙，<a id="a-4"></a>演说贤圣无上轨，</p>
  <p id="a5">永在生死长流河，<a id="a-6"></a>世尊今为度黎庶。</p>
  <p id="a7">尊长迦葉及圣众，<a id="a-8"></a>贤哲阿难无量闻，</p>
  <p id="a9">善逝泥曰供舍利，<a id="a-A"></a>从拘夷国至摩竭。</p>
  <p id="aB">迦葉端思行四等，<a id="a-C"></a>此众生类坠五道，</p>
  <p id="aD">正觉演道今去世，<a id="a-E"></a>忆尊巧训怀悲泣。</p>
  <p id="aF">迦葉思惟正法本，<a id="a-G"></a>云何流布久在世？</p>
  <p id="aH">最尊种种吐言教，<a id="a-I"></a>总持怀抱不漏失。</p>
  <p id="aJ">谁有此力集众法，<a id="a-K"></a>在在处处因缘本？</p>
  <p id="aL">今此众中智慧士，<a id="a-M"></a>阿难贤善无量闻。</p>
  <p id="aN">即击揵椎集四部，<a id="a-O"></a>比丘八万四千众，</p>
  <p id="aP">尽得罗汉心解脱，<a id="a-Q"></a>以脱缚著处福田。</p>
  <p id="aR">迦葉哀愍于世故，<a id="a-S"></a>加忆尊恩过去报，</p>
  <p id="aT">世尊授法付阿难，<a id="a-U"></a>愿布演法长存世。</p>
  <p id="aV">云何次第不失绪？<a id="a-W"></a>三阿僧祇集法宝，</p>
  <p id="aX">使后四部得闻法，<a id="a-Y"></a>已闻便得离众苦。</p>
  <p id="aZ">阿难便辞吾不堪，<a id="a-a"></a>诸法甚深若干种，</p>
  <p id="ab">岂敢分别如来教，<a id="a-c"></a>佛法功德无量智！</p>
  <p id="ad">今尊迦葉能堪任，<a id="a-e"></a>世雄以法付耆旧，</p>
  <p id="af">大迦葉今为众人，<a id="a-g"></a>如来在世请半座。</p>
  <p id="ah">迦葉报言虽有是，<a id="a-i"></a>年衰朽老多忘失，</p>
  <p id="aj">汝今总持智慧业，<a id="a-k"></a>能使法本恒在世。</p>
  <p id="al">我今有三清净眼，<a id="a-m"></a>亦复能知他心智，</p>
  <p id="an">一切众生种种类，<a id="a-o"></a>无有能胜尊阿难。</p>
  <p id="ap">梵天下降及帝释，<a id="a-q"></a>护世四王及诸天，</p>
  <p id="ar">弥勒兜术寻来集，<a id="a-s"></a>菩萨数亿不可计。</p>
  <p id="at">弥勒、<a id="a-u"></a>梵、<a id="a-v"></a>释及四王，<a id="a-w"></a>皆悉叉手而启白：</p>
  <p id="ax">一切诸法佛所印，<a id="a-y"></a>阿难是我法之器。</p>
  <p id="az">若使不欲法存者，<a id="a-10"></a>便为坏败如来教，</p>
  <p id="a11">愿存本要为众生，<a id="a-12"></a>得济危厄度众难！</p>
  <p id="a13">释师出世寿极短，<a id="a-14"></a>肉体虽逝法身在，</p>
  <p id="a15">当令法本不断绝，<a id="a-16"></a>阿难勿辞时说法！</p>
  <p id="a17">迦葉最尊及圣众，<a id="a-18"></a>弥勒、<a id="a-19"></a>梵、<a id="a-1A"></a>释及四王，</p>
  <p id="a1B">哀请阿难时发言，<a id="a-1C"></a>使如来教不灭尽。</p>
  <p id="a1D">阿难仁和四等具，<a id="a-1E"></a>意转入微师子吼，</p>
  <p id="a1F">顾眄四部瞻虚空，<a id="a-1G"></a>悲泣挥泪不自胜！</p>
  <p id="a1H">便奋光明和颜色，<a id="a-1I"></a>普照众生如日初，</p>
  <p id="a1J">弥勒睹光及释、<a id="a-1K"></a>梵，<a id="a-1L"></a>叉十希闻无上法。</p>
  <p id="a1M">四部寂静专一心，<a id="a-1N"></a>欲得闻法意不乱，</p>
  <p id="a1O">尊长迦葉及圣众，<a id="a-1P"></a>直视睹颜目不眴。</p>
  <p id="a1Q">时阿难说经无量，<a id="a-1R"></a>谁能备具为一聚？</p>
  <p id="a1S">我今当为作三分，<a id="a-1T"></a>造立十经为一偈。</p>
  <p id="a1U">契经一分律二分，<a id="a-1V"></a>阿毗昙经为三分，</p>
  <p id="a1W">过去三佛皆三分：<a id="a-1X"></a>契经、<a id="a-1Y"></a>律、<a id="a-1Z"></a>法为三藏。</p>
  <p id="a1a">契经今当分四段：<a id="a-1b"></a>先名增一、<a id="a-1c"></a>二名中，</p>
  <p id="a1d">三名曰长多璎珞，<a id="a-1e"></a>杂经在后为四分。</p>
  <p id="a1f">尊者阿难作是念：<a id="a-1g"></a>如来法身不败坏，</p>
  <p id="a1h">永存于世不断绝，<a id="a-1i"></a>天人得闻成道果。</p>
  <p id="a1j">或有一法义亦深，<a id="a-1k"></a>难持难诵不可忆，</p>
  <p id="a1l">我今当集一法义，<a id="a-1m"></a>一一相从不失绪，</p>
  <p id="a1n">亦有二法还就二，<a id="a-1o"></a>三法就三如连珠，</p>
  <p id="a1p">四法就四五亦然，<a id="a-1q"></a>五法次六六次七，</p>
  <p id="a1r">八法义广九次第，<a id="a-1s"></a>十法从十至十一，</p>
  <p id="a1t">如是法宝终不忘，<a id="a-1u"></a>亦恒处世久存在。</p>
  <p id="a1v">于大众中集此法，<a id="a-1w"></a>即时阿难升乎座，</p>
  <p id="a1x">弥勒称善快哉说，<a id="a-1y"></a>诸法义合宜配之。</p>
  <p id="a1z">更有诸法宜分部，<a id="a-20"></a>世尊所说各各异，</p>
  <p id="a21">菩萨发意趣大乘，<a id="a-22"></a>如来说此种种别。</p>
  <p id="a23">人尊说六度无极：<a id="a-24"></a>布施、<a id="a-25"></a>持戒、<a id="a-26"></a>忍、<a id="a-27"></a>精进、</p>
  <p id="a28">禅、<a id="a-29"></a>智慧力如月初，<a id="a-2A"></a>逮度无极睹诸法。</p>
  <p id="a2B">诸有勇猛施头目，<a id="a-2C"></a>身体血肉无所惜，</p>
  <p id="a2D">妻妾国财及男女，<a id="a-2E"></a>此名檀度不应弃。</p>
  <p id="a2F">戒度无极如金刚，<a id="a-2G"></a>不毁不犯无漏失，</p>
  <p id="a2H">持心护戒如坏瓶，<a id="a-2I"></a>此名戒度不应弃。</p>
  <p id="a2J">或有人来截手足，<a id="a-2K"></a>不起瞋恚忍力强，</p>
  <p id="a2L">如海含容无增减，<a id="a-2M"></a>此名忍度不应弃。</p>
  <p id="a2N">诸有造作善恶行，<a id="a-2O"></a>身口意三无厌足，</p>
  <p id="a2P">妨人诸行不至道，<a id="a-2Q"></a>此名进度不应弃。</p>
  <p id="a2R">诸有坐禅出入息，<a id="a-2S"></a>心意坚固无乱念，</p>
  <p id="a2T">正使地动身不倾，<a id="a-2U"></a>此名禅度不应弃。</p>
  <p id="a2V">以智慧力知尘数，<a id="a-2W"></a>劫数兆载不可称，</p>
  <p id="a2X">书疏数业意不乱，<a id="a-2Y"></a>此名智度不应弃。</p>
  <p id="a2Z">诸法甚深论空理，<a id="a-2a"></a>难明难了不可观，</p>
  <p id="a2b">将来后进怀狐疑，<a id="a-2c"></a>此菩萨德不应弃。</p>
  <p id="a2d">阿难自陈有是念：<a id="a-2e"></a>菩萨之行愚不信，</p>
  <p id="a2f">除诸罗汉信解脱，<a id="a-2g"></a>尔乃有信无犹豫。</p>
  <p id="a2h">四部之众发道意，<a id="a-2i"></a>及诸一切众生类，</p>
  <p id="a2j">彼有牢信不狐疑，<a id="a-2k"></a>集此诸法为一分。</p>
  <p id="a2l">弥勒称善快哉说，<a id="a-2m"></a>发趣大乘意甚广，</p>
  <p id="a2n">或有诸法断结使，<a id="a-2o"></a>或有诸法成道果。</p>
  <p id="a2p">阿难说曰此云何？<a id="a-2q"></a>我见如来演此法，</p>
  <p id="a2r">亦有不从如来闻，<a id="a-2s"></a>此法岂非当有疑？</p>
  <p id="a2t">设我言见此义非，<a id="a-2u"></a>于将来众便有虚，</p>
  <p id="a2v">今称诸经闻如是，<a id="a-2w"></a>佛处所在城国土。</p>
  <p id="a2x">波罗柰国初说法，<a id="a-2y"></a>摩竭国降三迦葉，</p>
  <p id="a2z">释翅、<a id="a-30"></a>拘萨、<a id="a-31"></a>迦尸国，<a id="a-32"></a>瞻波、<a id="a-33"></a>句留、<a id="a-34"></a>毗舍离。</p>
  <p id="a35">天宫、<a id="a-36"></a>龙宫、<a id="a-37"></a>阿须伦，<a id="a-38"></a>乾沓和等拘尸城，</p>
  <p id="a39">正使不得说经处，<a id="a-3A"></a>当称原本在舍卫。</p>
  <p id="a3B">吾所从闻一时事，<a id="a-3C"></a>佛在舍卫及弟子，</p>
  <p id="a3D">祇桓精舍修善业，<a id="a-3E"></a>孤独长者所施园。</p>
  <p id="a3F">时佛在中告比丘：<a id="a-3G"></a>当修一法专一心，</p>
  <p id="a3H">思惟一法无放逸，<a id="a-3I"></a>云何一法？<a id="a-3J"></a>谓念佛，</p>
  <p id="a3K">法念、<a id="a-3L"></a>僧念及戒念，<a id="a-3M"></a>施念去相次天念，</p>
  <p id="a3N">息念、<a id="a-3O"></a>安般及身念，<a id="a-3P"></a>死念除乱谓十念。</p>
  <p id="a3Q">此名十念更有十，<a id="a-3R"></a>次后当称尊弟子，</p>
  <p id="a3S">初化拘邻真佛子，<a id="a-3T"></a>最后小者名须拔。</p>
  <p id="a3U">以此方便了一法，<a id="a-3V"></a>二从二法三从三，</p>
  <p id="a3W">四五六七八九十，<a id="a-3X"></a>十一之法无不了。</p>
  <p id="a3Y">从一增一至诸法，<a id="a-3Z"></a>义丰慧广不可尽，</p>
  <p id="a3a">一一契经义亦深，<a id="a-3b"></a>是故名曰增壹含。</p>
  <p id="a3c">今寻一法难明了，<a id="a-3d"></a>难持难晓不可明，</p>
  <p id="a3e">比丘自称功德业，<a id="a-3f"></a>今当称之尊弟子。</p>
  <p id="a3g">犹如陶家所造器，<a id="a-3h"></a>随意所作无狐疑，</p>
  <p id="a3i">如是阿含增一法，<a id="a-3j"></a>三乘教化无差别。</p>
  <p id="a3k">佛经微妙极甚深，<a id="a-3l"></a>能除结使如流河，</p>
  <p id="a3m">然此增一最在上，<a id="a-3n"></a>能净三眼除三垢。</p>
  <p id="a3o">其有专心持增一，<a id="a-3p"></a>便为总持如来藏，</p>
  <p id="a3q">正使今身不尽结，<a id="a-3r"></a>后生便得高才智。</p>
  <p id="a3s">若有书写经卷者，<a id="a-3t"></a>缯彩华盖持供养，</p>
  <p id="a3u">此福无量不可计，<a id="a-3v"></a>以此法宝难遇故。</p>
  <p id="a3w">说此语时地大动，<a id="a-3x"></a>雨天香华至于膝，</p>
  <p id="a3y">诸天在空叹善哉！<a id="a-3z"></a>上尊所说尽顺宜。</p>
  <p id="a40">契经一藏律二藏，<a id="a-41"></a>阿毗昙经为三藏，</p>
  <p id="a42">方等大乘义玄邃，<a id="a-43"></a>及诸契经为杂藏。</p>
  <p id="a44">安处佛语终不异，<a id="a-45"></a>因缘本末皆随顺，</p>
  <p id="a46">弥勒诸天皆称善，<a id="a-47"></a>释迦文经得久存。</p>
  <p id="a48">弥勒寻起手执华，<a id="a-49"></a>欢喜持用散阿难，</p>
  <p id="a4A">此经真实如来说，<a id="a-4B"></a>使阿难寻道果成。</p>
  <p id="a4C">是时，<a id="a-4D"></a>尊者阿难及梵天将诸梵迦夷天，<a id="a-4E"></a>皆来会集；<a id="a-4F"></a>化自在天将诸营从，<a id="a-4G"></a>皆来会聚；<a id="a-4H"></a>他化自在天将诸营从，<a id="a-4I"></a>皆悉来会；<a id="a-4J"></a>兜术天王将诸天之众，<a id="a-4K"></a>皆来会聚；<a id="a-4L"></a>艳天将诸营从，<a id="a-4M"></a>悉来会聚；<a id="a-4N"></a>释提桓因将诸三十三天众，<a id="a-4O"></a>悉来集会；<a id="a-4P"></a>提头赖吒天王将乾沓和等，<a id="a-4Q"></a>悉来会聚；<a id="a-4R"></a>毗留勒叉天王将诸厌鬼，<a id="a-4S"></a>悉来会聚；<a id="a-4T"></a>毗留跛叉天王将诸龙众，<a id="a-4U"></a>悉来会聚；<a id="a-4V"></a>毗沙门天王将阅叉、<a id="a-4W"></a>罗刹众，<a id="a-4X"></a>悉来会聚。</p>
  <p id="a4Y">是时，<a id="a-4Z"></a>弥勒大士告贤劫中诸菩萨等：<a id="a-4a"></a>“卿等劝励诸族姓子、<a id="a-4b"></a>族姓女，<a id="a-4c"></a>讽诵受持增一尊法，<a id="a-4d"></a>广演流布，<a id="a-4e"></a>使天、<a id="a-4f"></a>人奉行！<a id="a-4g"></a>”</p>
  <p id="a4h">说是语时，<a id="a-4i"></a>诸天、<a id="a-4j"></a>世人、<a id="a-4k"></a>乾沓和、<a id="a-4l"></a>阿须伦、<a id="a-4m"></a>伽留罗、<a id="a-4n"></a>摩睺勒、<a id="a-4o"></a>甄陀罗等，<a id="a-4p"></a>各各白言：<a id="a-4q"></a>“我等尽共拥护是善男子、<a id="a-4r"></a>善女子，<a id="a-4s"></a>讽诵受持增一尊法，<a id="a-4t"></a>广演流布，<a id="a-4u"></a>终不中绝！<a id="a-4v"></a>”</p>
  <p id="a4w">时，<a id="a-4x"></a>尊者阿难告优多罗曰：<a id="a-4y"></a>“我今以此增一阿含嘱累于汝，<a id="a-4z"></a>善讽诵读，<a id="a-50"></a>莫令漏减！<a id="a-51"></a>所以者何？<a id="a-52"></a>其有轻慢此尊经者，<a id="a-53"></a>便为堕落，<a id="a-54"></a>为凡夫行。<a id="a-55"></a>何以故？<a id="a-56"></a>此，<a id="a-57"></a>优多罗，<a id="a-58"></a>增一阿含，<a id="a-59"></a>出三十七道品之教，<a id="a-5A"></a>及诸法皆由此生。<a id="a-5B"></a>”</p>
  <p id="a5C">时，<a id="a-5D"></a>大迦葉问阿难曰：<a id="a-5E"></a>“云何，<a id="a-5F"></a>阿难，<a id="a-5G"></a>增一阿含乃能出生三十七道品之教，<a id="a-5H"></a>及诸法皆由此生？<a id="a-5I"></a>”</p>
  <p id="a5J">阿难报言：<a id="a-5K"></a>“如是！<a id="a-5L"></a>如是！<a id="a-5M"></a>尊者迦葉，<a id="a-5N"></a>增一阿含出生三十七品，<a id="a-5O"></a>及诸法皆由此生。<a id="a-5P"></a>且置增一阿含，<a id="a-5Q"></a>一偈之中，<a id="a-5R"></a>便出生三十七品及诸法。<a id="a-5S"></a>”</p>
  <p id="a5T">迦葉问言：<a id="a-5U"></a>“何等偈中出生三十七品及诸法？<a id="a-5V"></a>”</p>
  <p id="a5W">时，<a id="a-5X"></a>尊者阿难便说此偈：</p>
  <p id="a5Y">“诸恶莫作，<a id="a-5Z"></a>诸善奉行，</p>
  <p id="a5a">自净其意，<a id="a-5b"></a>是诸佛教。</p>
  <p id="a5c">“所以然者？<a id="a-5d"></a>诸恶莫作，<a id="a-5e"></a>是诸法本，<a id="a-5f"></a>便出生一切善法；<a id="a-5g"></a>以生善法，<a id="a-5h"></a>心意清净。<a id="a-5i"></a>是故，<a id="a-5j"></a>迦葉，<a id="a-5k"></a>诸佛世尊身、<a id="a-5l"></a>口、<a id="a-5m"></a>意行，<a id="a-5n"></a>常修清净。<a id="a-5o"></a>”</p>
  <p id="a5p">迦葉问曰：<a id="a-5q"></a>“云何，<a id="a-5r"></a>阿难，<a id="a-5s"></a>增一阿含独出生三十七品及诸法，<a id="a-5t"></a>余四阿含亦复出生乎？<a id="a-5u"></a>”</p>
  <p id="a5v">阿难报言：<a id="a-5w"></a>“且置，<a id="a-5x"></a>迦葉，<a id="a-5y"></a>四阿含义，<a id="a-5z"></a>一偈之中，<a id="a-60"></a>尽具足诸佛之教，<a id="a-61"></a>及辟支佛、<a id="a-62"></a>声闻之教。<a id="a-63"></a>所以然者？<a id="a-64"></a>诸恶莫作，<a id="a-65"></a>戒具之禁，<a id="a-66"></a>清白之行；<a id="a-67"></a>诸善奉行，<a id="a-68"></a>心意清净；<a id="a-69"></a>自净其意，<a id="a-6A"></a>除邪颠倒；<a id="a-6B"></a>是诸佛教，<a id="a-6C"></a>去愚惑想。<a id="a-6D"></a>云何，<a id="a-6E"></a>迦葉，<a id="a-6F"></a>戒清净者，<a id="a-6G"></a>意岂不净乎？<a id="a-6H"></a>意清净者，<a id="a-6I"></a>则不颠倒；<a id="a-6J"></a>以无颠倒，<a id="a-6K"></a>愚惑想灭，<a id="a-6L"></a>诸三十七道品果便得成就。<a id="a-6M"></a>以成道果，<a id="a-6N"></a>岂非诸法乎？<a id="a-6O"></a>”</p>
  <p id="a6P">迦葉问曰：<a id="a-6Q"></a>“云何，<a id="a-6R"></a>阿难，<a id="a-6S"></a>以此增一付授优多罗，<a id="a-6T"></a>不嘱累余比丘一切诸法乎？<a id="a-6U"></a>”</p>
  <p id="a6V">阿难报言：<a id="a-6W"></a>“增一阿含则是诸法，<a id="a-6X"></a>诸法则是增一阿含，<a id="a-6Y"></a>一无有二。<a id="a-6Z"></a>”</p>
  <p id="a6a">迦葉问曰：<a id="a-6b"></a>“以何等故，<a id="a-6c"></a>以此增一阿含嘱累优多罗，<a id="a-6d"></a>不嘱累余比丘乎？<a id="a-6e"></a>”</p>
  <p id="a6f">阿难报曰：<a id="a-6g"></a>“迦葉当知：<a id="a-6h"></a>昔者九十一劫，<a id="a-6i"></a>毗婆尸如来、<a id="a-6j"></a>至真、<a id="a-6k"></a>等正觉，<a id="a-6l"></a>出现于世。<a id="a-6m"></a>尔时，<a id="a-6n"></a>此优多罗比丘名曰伊俱优多罗，<a id="a-6o"></a>尔时彼佛以增一之法嘱累此人，<a id="a-6p"></a>使讽诵读。</p>
  <p id="a6q">“自此以后三十一劫，<a id="a-6r"></a>次复有佛名式诘如来、<a id="a-6s"></a>至真、<a id="a-6t"></a>等正觉。<a id="a-6u"></a>尔时，<a id="a-6v"></a>此优多罗比丘名目伽优多罗。<a id="a-6w"></a>式诘如来复以此法嘱累其人，<a id="a-6x"></a>使讽诵读。<a id="a-6y"></a>即彼三十一劫中，<a id="a-6z"></a>毗舍婆如来、<a id="a-70"></a>至真、<a id="a-71"></a>等正觉，<a id="a-72"></a>复出于世。<a id="a-73"></a>尔时，<a id="a-74"></a>此优多罗比丘名龙优多罗，<a id="a-75"></a>复以此法嘱累其人，<a id="a-76"></a>使讽诵读。</p>
  <p id="a77">“迦葉当知：<a id="a-78"></a>此贤劫中有拘留孙如来、<a id="a-79"></a>至真、<a id="a-7A"></a>等正觉，<a id="a-7B"></a>出现于世。<a id="a-7C"></a>尔时，<a id="a-7D"></a>优多罗比丘名雷电优多罗，<a id="a-7E"></a>复以此法嘱累其人，<a id="a-7F"></a>使讽诵读。<a id="a-7G"></a>此贤劫中次复有佛，<a id="a-7H"></a>名拘那含如来、<a id="a-7I"></a>至真、<a id="a-7J"></a>等正觉，<a id="a-7K"></a>出现于世。<a id="a-7L"></a>尔时，<a id="a-7M"></a>优多罗比丘名天优多罗，<a id="a-7N"></a>复以此法嘱累其人，<a id="a-7O"></a>使讽诵读。<a id="a-7P"></a>此贤劫中次复有佛，<a id="a-7Q"></a>名迦葉如来、<a id="a-7R"></a>至真、<a id="a-7S"></a>等正觉，<a id="a-7T"></a>出现于世。<a id="a-7U"></a>尔时，<a id="a-7V"></a>优多罗比丘名梵优多罗，<a id="a-7W"></a>复以此法嘱累其人，<a id="a-7X"></a>使讽诵读。</p>
  <p id="a7Y">“迦葉当知：<a id="a-7Z"></a>今释迦文如来、<a id="a-7a"></a>至真、<a id="a-7b"></a>等正觉，<a id="a-7c"></a>出现于世。<a id="a-7d"></a>今此比丘名优多罗，<a id="a-7e"></a>释迦文佛虽般涅槃，<a id="a-7f"></a>比丘阿难犹存于世。<a id="a-7g"></a>世尊以法尽以嘱累我，<a id="a-7h"></a>我今复以此法授与优多罗。<a id="a-7i"></a>所以者何？<a id="a-7j"></a>当观其器，<a id="a-7k"></a>察知原本，<a id="a-7l"></a>然后授法。<a id="a-7m"></a>何以故？<a id="a-7n"></a>过去时于此贤劫中，<a id="a-7o"></a>拘留孙如来、<a id="a-7p"></a>至真、<a id="a-7q"></a>等正觉、<a id="a-7r"></a>明行成为、<a id="a-7s"></a>善逝、<a id="a-7t"></a>世间解、<a id="a-7u"></a>无上士、<a id="a-7v"></a>道法御、<a id="a-7w"></a>天人师，<a id="a-7x"></a>号佛、<a id="a-7y"></a>众佑，<a id="a-7z"></a>出现于世。<a id="a-80"></a>尔时，<a id="a-81"></a>有王名摩诃提婆，<a id="a-82"></a>以法治化，<a id="a-83"></a>未曾阿曲。<a id="a-84"></a>寿命极长，<a id="a-85"></a>端正无双，<a id="a-86"></a>世之希有，<a id="a-87"></a>八万四千岁中于童子身而自游戏，<a id="a-88"></a>八万四千岁中以太子身以法治化，<a id="a-89"></a>八万四千岁中复以王法治化天下。</p>
  <p id="a8A">“迦葉当知：<a id="a-8B"></a>尔时，<a id="a-8C"></a>世尊游甘梨园中，<a id="a-8D"></a>食后如昔常法，<a id="a-8E"></a>中庭经行，<a id="a-8F"></a>我及侍者。<a id="a-8G"></a>尔时世尊便笑，<a id="a-8H"></a>口出五色光。<a id="a-8I"></a>我见已，<a id="a-8J"></a>前长跪白世尊曰：<a id="a-8K"></a>‘佛不妄笑，<a id="a-8L"></a>愿闻本末！<a id="a-8M"></a>如来、<a id="a-8N"></a>至真、<a id="a-8O"></a>等正觉，<a id="a-8P"></a>终不妄笑。<a id="a-8Q"></a>’尔时，<a id="a-8R"></a>迦葉，<a id="a-8S"></a>佛告我言：<a id="a-8T"></a>‘过去世时此贤劫中，<a id="a-8U"></a>有如来名拘留孙至真、<a id="a-8V"></a>等正觉，<a id="a-8W"></a>出现于世，<a id="a-8X"></a>复于此处为诸弟子而广说法。<a id="a-8Y"></a>复次，<a id="a-8Z"></a>于此贤劫中，<a id="a-8a"></a>复有拘那含如来、<a id="a-8b"></a>至真、<a id="a-8c"></a>等正觉，<a id="a-8d"></a>出现于世，<a id="a-8e"></a>尔时彼佛亦于此处而广说法。<a id="a-8f"></a>次复，<a id="a-8g"></a>此贤劫中迦葉如来、<a id="a-8h"></a>至真、<a id="a-8i"></a>等正觉，<a id="a-8j"></a>出现于世，<a id="a-8k"></a>迦葉如来亦于此处而广说法。<a id="a-8l"></a>’</p>
  <p id="a8m">“尔时，<a id="a-8n"></a>迦葉，<a id="a-8o"></a>我于佛前长跪白佛言：<a id="a-8p"></a>‘愿令释迦文佛亦于此处，<a id="a-8q"></a>与诸弟子具足说法，<a id="a-8r"></a>此处便为四如来金刚之座，<a id="a-8s"></a>恒不断绝。<a id="a-8t"></a>’</p>
  <p id="a8u">“尔时，<a id="a-8v"></a>迦葉，<a id="a-8w"></a>释迦文佛于彼坐，<a id="a-8x"></a>便告我言：<a id="a-8y"></a>‘阿难，<a id="a-8z"></a>昔者此坐，<a id="a-90"></a>贤劫之中有王出世，<a id="a-91"></a>名摩诃提婆。<a id="a-92"></a>乃至八万四千岁以王法教化，<a id="a-93"></a>训之以德，<a id="a-94"></a>经历年岁，<a id="a-95"></a>便告劫比言：<a id="a-96"></a>“若见我首有白发者，<a id="a-97"></a>便时告吾。<a id="a-98"></a>”尔时，<a id="a-99"></a>彼人闻王教令，<a id="a-9A"></a>复经数年，<a id="a-9B"></a>见王首上有白发生，<a id="a-9C"></a>便前长跪白大王曰：<a id="a-9D"></a>“大王当知：<a id="a-9E"></a>首上已生白发。<a id="a-9F"></a>”时王告彼人言：<a id="a-9G"></a>“捉取金镊，<a id="a-9H"></a>拔吾白发，<a id="a-9I"></a>著吾手中。<a id="a-9J"></a>”尔时，<a id="a-9K"></a>彼人受王教令，<a id="a-9L"></a>便执金镊，<a id="a-9M"></a>前拔白发。</p>
  <p id="a9N">“‘尔时，<a id="a-9O"></a>大王见白发已，<a id="a-9P"></a>便说此偈：</p>
  <p id="a9Q">“‘“于今我首上，<a id="a-9R"></a>已生衰耗毛，</p>
  <p id="a9S">天使已来至，<a id="a-9T"></a>宜当时出家。</p>
  <p id="a9U">“‘“我今已食人中之福，<a id="a-9V"></a>宜当自勉升天之德，<a id="a-9W"></a>剃除须发，<a id="a-9X"></a>著三法衣，<a id="a-9Y"></a>以信坚固，<a id="a-9Z"></a>出家学道，<a id="a-9a"></a>离于众苦。<a id="a-9b"></a>”</p>
  <p id="a9c">“‘尔时，<a id="a-9d"></a>王摩诃提婆便告第一太子，<a id="a-9e"></a>名曰长寿：<a id="a-9f"></a>“卿今知不？<a id="a-9g"></a>吾首已生白发，<a id="a-9h"></a>意欲剃除须发，<a id="a-9i"></a>著三法衣，<a id="a-9j"></a>以信坚固，<a id="a-9k"></a>出家学道，<a id="a-9l"></a>离于众苦。<a id="a-9m"></a>汝绍吾位，<a id="a-9n"></a>以法治化，<a id="a-9o"></a>勿令有失，<a id="a-9p"></a>违吾言教，<a id="a-9q"></a>造凡夫行！<a id="a-9r"></a>所以然者？<a id="a-9s"></a>若有斯人，<a id="a-9t"></a>违吾言者，<a id="a-9u"></a>便为凡夫之行。<a id="a-9v"></a>夫凡夫者，<a id="a-9w"></a>长处三塗八难之中。<a id="a-9x"></a>”尔时，<a id="a-9y"></a>王摩诃提婆以王之位授太子已，<a id="a-9z"></a>复以财宝赐与劫比。<a id="a-A0"></a>便于彼处剃除须发，<a id="a-A1"></a>著三法衣，<a id="a-A2"></a>以信坚固，<a id="a-A3"></a>出家学道，<a id="a-A4"></a>离于众苦。<a id="a-A5"></a>于八万四千岁善修梵行，<a id="a-A6"></a>行四等心：<a id="a-A7"></a>慈、<a id="a-A8"></a>悲、<a id="a-A9"></a>喜、<a id="a-AA"></a>护。<a id="a-AB"></a>身逝命终，<a id="a-AC"></a>生梵天上。</p>
  <p id="aAD">“‘时，<a id="a-AE"></a>长寿王忆父王教，<a id="a-AF"></a>未曾暂舍。<a id="a-AG"></a>以法治化，<a id="a-AH"></a>无有阿曲，<a id="a-AI"></a>未经旬日，<a id="a-AJ"></a>便复得作转轮圣王，<a id="a-AK"></a>七宝具足。<a id="a-AL"></a>所谓七宝者：<a id="a-AM"></a>轮宝、<a id="a-AN"></a>象宝、<a id="a-AO"></a>马宝、<a id="a-AP"></a>珠宝、<a id="a-AQ"></a>玉女宝、<a id="a-AR"></a>典藏宝、<a id="a-AS"></a>典兵宝，<a id="a-AT"></a>是谓七宝。<a id="a-AU"></a>复有千子，<a id="a-AV"></a>勇猛智慧，<a id="a-AW"></a>能除众苦，<a id="a-AX"></a>统领四方。</p>
  <p id="aAY">“‘时，<a id="a-AZ"></a>长寿王以前王法，<a id="a-Aa"></a>如上作偈：</p>
  <p id="aAb">“‘“于今我首上，<a id="a-Ac"></a>已生衰耗毛，</p>
  <p id="aAd">天使已来至，<a id="a-Ae"></a>宜当时出家。</p>
  <p id="aAf">“‘“我今已食人中之福，<a id="a-Ag"></a>宜当自勉升天之德，<a id="a-Ah"></a>剃除须发，<a id="a-Ai"></a>著三法衣，<a id="a-Aj"></a>以信坚固，<a id="a-Ak"></a>出家学道，<a id="a-Al"></a>离于众苦。<a id="a-Am"></a>”</p>
  <p id="aAn">“‘时，<a id="a-Ao"></a>长寿王告第一太子善观曰：<a id="a-Ap"></a>“卿今知不？<a id="a-Aq"></a>吾已首上生白发，<a id="a-Ar"></a>意欲剃除须发，<a id="a-As"></a>著三法衣，<a id="a-At"></a>以信坚固，<a id="a-Au"></a>出家学道，<a id="a-Av"></a>离于众苦。<a id="a-Aw"></a>汝绍吾位，<a id="a-Ax"></a>以法治化，<a id="a-Ay"></a>勿令有失，<a id="a-Az"></a>违吾言教，<a id="a-B0"></a>造凡夫行！<a id="a-B1"></a>所以然者？<a id="a-B2"></a>若有斯人，<a id="a-B3"></a>违吾言者，<a id="a-B4"></a>为凡夫之行。<a id="a-B5"></a>夫凡夫者，<a id="a-B6"></a>长处三塗八难之中。<a id="a-B7"></a>”时，<a id="a-B8"></a>王长寿八万四千岁善修梵行，<a id="a-B9"></a>行四等心：<a id="a-BA"></a>慈、<a id="a-BB"></a>悲、<a id="a-BC"></a>喜、<a id="a-BD"></a>护。<a id="a-BE"></a>身逝命终，<a id="a-BF"></a>生梵天上。<a id="a-BG"></a>时，<a id="a-BH"></a>王善观忆父王教，<a id="a-BI"></a>未曾暂舍，<a id="a-BJ"></a>以法治化，<a id="a-BK"></a>无有阿曲。<a id="a-BL"></a>’</p>
  <p id="aBM">“迦葉，<a id="a-BN"></a>知不？<a id="a-BO"></a>尔时摩诃提婆，<a id="a-BP"></a>岂异人乎？<a id="a-BQ"></a>莫作是观！<a id="a-BR"></a>尔时王者，<a id="a-BS"></a>今释迦文是；<a id="a-BT"></a>时长寿王者，<a id="a-BU"></a>今阿难身是；<a id="a-BV"></a>尔时善观者，<a id="a-BW"></a>今优多罗比丘是，<a id="a-BX"></a>恒受王法，<a id="a-BY"></a>未曾舍忘，<a id="a-BZ"></a>亦不断绝。<a id="a-Ba"></a>时，<a id="a-Bb"></a>善观王复兴父王敕，<a id="a-Bc"></a>以法治化，<a id="a-Bd"></a>不断王教。<a id="a-Be"></a>所以然者？<a id="a-Bf"></a>以父王教，<a id="a-Bg"></a>难得违故。<a id="a-Bh"></a>”</p>
  <p id="aBi">尔时，<a id="a-Bj"></a>尊者阿难便说偈曰：</p>
  <p id="aBk">“敬法奉所尊，<a id="a-Bl"></a>不忘本恩报，</p>
  <p id="aBm">复能崇三业，<a id="a-Bn"></a>智者之所贵！</p>
  <p id="aBo">“我观此义已，<a id="a-Bp"></a>以此增一阿含授与优多罗比丘。<a id="a-Bq"></a>何以故？<a id="a-Br"></a>一切诸法皆有所由。<a id="a-Bs"></a>”</p>
  <p id="aBt">时，<a id="a-Bu"></a>尊者阿难告优多罗曰：<a id="a-Bv"></a>“汝前作转轮圣王时，<a id="a-Bw"></a>不失王教，<a id="a-Bx"></a>今复以此法而相嘱累，<a id="a-By"></a>不失正教，<a id="a-Bz"></a>莫作凡夫之行。<a id="a-C0"></a>汝今当知：<a id="a-C1"></a>若有违失如来善教者，<a id="a-C2"></a>便堕凡夫地中。<a id="a-C3"></a>何以故？<a id="a-C4"></a>时，<a id="a-C5"></a>王摩诃提婆不得至竟解脱之地，<a id="a-C6"></a>未得解脱至安隐处，<a id="a-C7"></a>虽受梵天福报，<a id="a-C8"></a>犹不至究竟；<a id="a-C9"></a>如来善业，<a id="a-CA"></a>乃名究竟安隐之处，<a id="a-CB"></a>快乐无极，<a id="a-CC"></a>天、<a id="a-CD"></a>人所敬，<a id="a-CE"></a>必得涅槃。<a id="a-CF"></a>以是之故，<a id="a-CG"></a>优多罗，<a id="a-CH"></a>当奉持此法，<a id="a-CI"></a>讽诵读念，<a id="a-CJ"></a>莫令缺漏！<a id="a-CK"></a>”</p>
  <p id="aCL">尔时，<a id="a-CM"></a>阿难便说偈曰：</p>
  <p id="aCN">“于法当念故，<a id="a-CO"></a>如来由是生，</p>
  <p id="aCP">法兴成正觉，<a id="a-CQ"></a>辟支罗汉道。</p>
  <p id="aCR">法能除众苦，<a id="a-CS"></a>亦能成果实，</p>
  <p id="aCT">念法不离心，<a id="a-CU"></a>今报后亦受。</p>
  <p id="aCV">若欲成佛者，<a id="a-CW"></a>犹如释迦文，</p>
  <p id="aCX">受持三藏法，<a id="a-CY"></a>句逗不错乱。</p>
  <p id="aCZ">三藏虽难持，<a id="a-Ca"></a>义理不可穷，</p>
  <p id="aCb">当诵四阿含，<a id="a-Cc"></a>便断天人径。</p>
  <p id="aCd">阿含虽难诵，<a id="a-Ce"></a>经义不可尽，</p>
  <p id="aCf">戒律勿令失，<a id="a-Cg"></a>此是如来宝。</p>
  <p id="aCh">禁律亦难持，<a id="a-Ci"></a>阿含亦复然，</p>
  <p id="aCj">牢持阿毗昙，<a id="a-Ck"></a>便降外道术。</p>
  <p id="aCl">宣畅阿毗昙，<a id="a-Cm"></a>其义亦难持，</p>
  <p id="aCn">当诵三阿含，<a id="a-Co"></a>不失经句逗。</p>
  <p id="aCp">契经、<a id="a-Cq"></a>阿毗昙，<a id="a-Cr"></a>戒律流布世，</p>
  <p id="aCs">天人得奉行，<a id="a-Ct"></a>便生安隐处。</p>
  <p id="aCu">设无契经法，<a id="a-Cv"></a>亦复无戒律，</p>
  <p id="aCw">如盲投于冥，<a id="a-Cx"></a>何时当见明？</p>
  <p id="aCy">以是嘱累汝，<a id="a-Cz"></a>并及四部众，</p>
  <p id="aD0">当持勿轻慢，<a id="a-D1"></a>于释迦文佛！<a id="a-D2"></a>”</p>
  <p id="aD3">尊者阿难说是语时，<a id="a-D4"></a>天地六返震动，<a id="a-D5"></a>诸尊神天在虚空中，<a id="a-D6"></a>手执天华而散尊者阿难上，<a id="a-D7"></a>及散四部之众。<a id="a-D8"></a>一切天、<a id="a-D9"></a>龙、<a id="a-DA"></a>鬼、<a id="a-DB"></a>神、<a id="a-DC"></a>乾沓和、<a id="a-DD"></a>阿须伦、<a id="a-DE"></a>加留罗、<a id="a-DF"></a>甄陀罗、<a id="a-DG"></a>摩休勒等，<a id="a-DH"></a>皆怀欢喜而悉叹曰：<a id="a-DI"></a>“善哉！<a id="a-DJ"></a>善哉！<a id="a-DK"></a>尊者阿难，<a id="a-DL"></a>上中下言，<a id="a-DM"></a>悉无不善，<a id="a-DN"></a>于法当恭敬，<a id="a-DO"></a>诚如所说，<a id="a-DP"></a>诸天、<a id="a-DQ"></a>世人无不从法而得成就。<a id="a-DR"></a>若有行恶，<a id="a-DS"></a>便堕地狱、<a id="a-DT"></a>饿鬼、<a id="a-DU"></a>畜生。<a id="a-DV"></a>”</p>
  <p id="aDW">尔时，<a id="a-DX"></a>尊者阿难于四部众中而师子吼，<a id="a-DY"></a>劝一切人，<a id="a-DZ"></a>奉行此法。<a id="a-Da"></a>尔时，<a id="a-Db"></a>座上三万天、<a id="a-Dc"></a>人得法眼净。</p>
  <p id="aDd">尔时，<a id="a-De"></a>四部之众，<a id="a-Df"></a>诸天、<a id="a-Dg"></a>世人闻尊者所说，<a id="a-Dh"></a>欢喜奉行。</p>
  <p data-pb></p>
  <h2 id="aDi">十念品第二</h2>
  <p id="aDj">闻如是：<a id="a-Dk"></a>一时，<a id="a-Dl"></a>佛在舍卫国祇树给孤独园。</p>
  <p id="aDm">尔时，<a id="a-Dn"></a>世尊告诸比丘：<a id="a-Do"></a>“当修行一法，<a id="a-Dp"></a>当广布一法，<a id="a-Dq"></a>便成神通，<a id="a-Dr"></a>去众乱想，<a id="a-Ds"></a>逮沙门果，<a id="a-Dt"></a>自致涅槃。<a id="a-Du"></a>云何为一法？<a id="a-Dv"></a>所谓念佛。<a id="a-Dw"></a>当善修行，<a id="a-Dx"></a>当广演布，<a id="a-Dy"></a>便成神通，<a id="a-Dz"></a>去众乱想，<a id="a-E0"></a>逮沙门果，<a id="a-E1"></a>自致涅槃。<a id="a-E2"></a>是故，<a id="a-E3"></a>诸比丘，<a id="a-E4"></a>当修行一法，<a id="a-E5"></a>当广布一法。<a id="a-E6"></a>如是，<a id="a-E7"></a>诸比丘，<a id="a-E8"></a>当作是学！<a id="a-E9"></a>”</p>
  <p id="aEA">尔时，<a id="a-EB"></a>诸比丘闻佛所说，<a id="a-EC"></a>欢喜奉行。</p>
  <p id="aED">闻如是：<a id="a-EE"></a>一时，<a id="a-EF"></a>佛在舍卫国祇树给孤独园。</p>
  <p id="aEG">尔时，<a id="a-EH"></a>世尊告诸比丘：<a id="a-EI"></a>“当修行一法，<a id="a-EJ"></a>当广布一法，<a id="a-EK"></a>便成神通，<a id="a-EL"></a>去众乱想，<a id="a-EM"></a>逮沙门果，<a id="a-EN"></a>自致涅槃。<a id="a-EO"></a>云何为一法？<a id="a-EP"></a>所谓念法。<a id="a-EQ"></a>当善修行，<a id="a-ER"></a>当广演布，<a id="a-ES"></a>便成神通，<a id="a-ET"></a>去众乱想，<a id="a-EU"></a>逮沙门果，<a id="a-EV"></a>自致涅槃。<a id="a-EW"></a>是故，<a id="a-EX"></a>诸比丘，<a id="a-EY"></a>当修行一法，<a id="a-EZ"></a>当广布一法。<a id="a-Ea"></a>如是，<a id="a-Eb"></a>诸比丘，<a id="a-Ec"></a>当作是学！<a id="a-Ed"></a>”</p>
  <p id="aEe">尔时，<a id="a-Ef"></a>诸比丘闻佛所说，<a id="a-Eg"></a>欢喜奉行。</p>
  <p id="aEh">闻如是：<a id="a-Ei"></a>一时，<a id="a-Ej"></a>佛在舍卫国祇树给孤独园。</p>
  <p id="aEk">尔时，<a id="a-El"></a>世尊告诸比丘：<a id="a-Em"></a>“当修行一法，<a id="a-En"></a>当广布一法，<a id="a-Eo"></a>便成神通，<a id="a-Ep"></a>去众乱想，<a id="a-Eq"></a>获沙门果，<a id="a-Er"></a>自致涅槃。<a id="a-Es"></a>云何为一法？<a id="a-Et"></a>所谓念众。<a id="a-Eu"></a>当善修行，<a id="a-Ev"></a>当广演布，<a id="a-Ew"></a>便成神通，<a id="a-Ex"></a>除众乱想，<a id="a-Ey"></a>逮沙门果，<a id="a-Ez"></a>自致涅槃。<a id="a-F0"></a>是故，<a id="a-F1"></a>诸比丘，<a id="a-F2"></a>当修行一法，<a id="a-F3"></a>当广演布一法。<a id="a-F4"></a>如是，<a id="a-F5"></a>诸比丘，<a id="a-F6"></a>当作是学！<a id="a-F7"></a>”</p>
  <p id="aF8">尔时，<a id="a-F9"></a>诸比丘闻佛所说，<a id="a-FA"></a>欢喜奉行。</p>
  <p id="aFB">闻如是：<a id="a-FC"></a>一时，<a id="a-FD"></a>佛在舍卫国祇树给孤独园。</p>
  <p id="aFE">尔时，<a id="a-FF"></a>世尊告诸比丘：<a id="a-FG"></a>“当修行一法，<a id="a-FH"></a>当广布一法，<a id="a-FI"></a>便成神通，<a id="a-FJ"></a>除众众想，<a id="a-FK"></a>逮沙门果，<a id="a-FL"></a>自致涅槃。<a id="a-FM"></a>云何为一法？<a id="a-FN"></a>所谓念戒。<a id="a-FO"></a>当善修行，<a id="a-FP"></a>当广演布，<a id="a-FQ"></a>便成神通，<a id="a-FR"></a>除众乱想，<a id="a-FS"></a>逮沙门果，<a id="a-FT"></a>自致涅槃。<a id="a-FU"></a>是故，<a id="a-FV"></a>诸比丘，<a id="a-FW"></a>当修行一法，<a id="a-FX"></a>当广布一法。<a id="a-FY"></a>如是，<a id="a-FZ"></a>诸比丘，<a id="a-Fa"></a>当作是学！<a id="a-Fb"></a>”</p>
  <p id="aFc">尔时，<a id="a-Fd"></a>诸比丘闻佛所说，<a id="a-Fe"></a>欢喜奉行。</p>
  <p id="aFf">闻如是：<a id="a-Fg"></a>一时，<a id="a-Fh"></a>佛在舍卫国祇树给孤独园。</p>
  <p id="aFi">尔时，<a id="a-Fj"></a>世尊告诸比丘：<a id="a-Fk"></a>“当修行一法，<a id="a-Fl"></a>当广布一法，<a id="a-Fm"></a>便成神通，<a id="a-Fn"></a>去众乱想，<a id="a-Fo"></a>逮沙门果，<a id="a-Fp"></a>自致涅槃。<a id="a-Fq"></a>云何为一法？<a id="a-Fr"></a>所谓念施。<a id="a-Fs"></a>当善修行，<a id="a-Ft"></a>当广演布，<a id="a-Fu"></a>便成神通，<a id="a-Fv"></a>除众乱想，<a id="a-Fw"></a>逮沙门果，<a id="a-Fx"></a>自致涅槃。<a id="a-Fy"></a>如是，<a id="a-Fz"></a>诸比丘，<a id="a-G0"></a>当修行一法，<a id="a-G1"></a>当广布一法。<a id="a-G2"></a>如是，<a id="a-G3"></a>诸比丘，<a id="a-G4"></a>当作是学！<a id="a-G5"></a>”</p>
  <p id="aG6">尔时，<a id="a-G7"></a>诸比丘闻佛所说，<a id="a-G8"></a>欢喜奉行。</p>
  <p id="aG9">闻如是：<a id="a-GA"></a>一时，<a id="a-GB"></a>佛在舍卫国祇树给孤独园。</p>
  <p id="aGC">尔时，<a id="a-GD"></a>世尊告诸比丘：<a id="a-GE"></a>“当修行一法，<a id="a-GF"></a>当广布一法，<a id="a-GG"></a>便成神通，<a id="a-GH"></a>除诸乱想，<a id="a-GI"></a>获沙门果，<a id="a-GJ"></a>自致涅槃。<a id="a-GK"></a>云何为一法？<a id="a-GL"></a>所谓念天。<a id="a-GM"></a>当善修行，<a id="a-GN"></a>当广演布，<a id="a-GO"></a>便成神通，<a id="a-GP"></a>去诸乱想，<a id="a-GQ"></a>获沙门果，<a id="a-GR"></a>自致涅槃。<a id="a-GS"></a>是故，<a id="a-GT"></a>诸比丘，<a id="a-GU"></a>当修行一法，<a id="a-GV"></a>当广布一法。<a id="a-GW"></a>如是，<a id="a-GX"></a>诸比丘，<a id="a-GY"></a>当作是学！<a id="a-GZ"></a>”</p>
  <p id="aGa">尔时，<a id="a-Gb"></a>诸比丘闻佛所说，<a id="a-Gc"></a>欢喜奉行。</p>
  <p id="aGd">闻如是：<a id="a-Ge"></a>一时，<a id="a-Gf"></a>佛在舍卫国祇树给孤独园。</p>
  <p id="aGg">尔时，<a id="a-Gh"></a>世尊告诸比丘：<a id="a-Gi"></a>“当修行一法，<a id="a-Gj"></a>当广布一法，<a id="a-Gk"></a>便成神通，<a id="a-Gl"></a>除诸乱想，<a id="a-Gm"></a>获沙门果，<a id="a-Gn"></a>自致涅槃。<a id="a-Go"></a>云何为一法？<a id="a-Gp"></a>所谓念休息。<a id="a-Gq"></a>当善修行，<a id="a-Gr"></a>当广演布，<a id="a-Gs"></a>便成神通，<a id="a-Gt"></a>去诸乱想，<a id="a-Gu"></a>获沙门果，<a id="a-Gv"></a>自致涅槃。<a id="a-Gw"></a>是故，<a id="a-Gx"></a>诸比丘，<a id="a-Gy"></a>当修行一法，<a id="a-Gz"></a>当广布一法。<a id="a-H0"></a>如是，<a id="a-H1"></a>诸比丘，<a id="a-H2"></a>当作是学！<a id="a-H3"></a>”</p>
  <p id="aH4">尔时，<a id="a-H5"></a>诸比丘闻佛所说，<a id="a-H6"></a>欢喜奉行。</p>
  <p id="aH7">闻如是：<a id="a-H8"></a>一时，<a id="a-H9"></a>佛在舍卫国祇树给孤独园。</p>
  <p id="aHA">尔时，<a id="a-HB"></a>世尊告诸比丘：<a id="a-HC"></a>“当修行一法，<a id="a-HD"></a>当广布一法，<a id="a-HE"></a>便成神通，<a id="a-HF"></a>除诸乱想，<a id="a-HG"></a>获沙门果，<a id="a-HH"></a>自致涅槃。<a id="a-HI"></a>云何为一法？<a id="a-HJ"></a>所谓念安般。<a id="a-HK"></a>当善修行，<a id="a-HL"></a>当广演布，<a id="a-HM"></a>便成神通，<a id="a-HN"></a>去诸乱想，<a id="a-HO"></a>获沙门果，<a id="a-HP"></a>自致涅槃。<a id="a-HQ"></a>是故，<a id="a-HR"></a>诸比丘，<a id="a-HS"></a>当修行一法，<a id="a-HT"></a>当广布一法。<a id="a-HU"></a>如是，<a id="a-HV"></a>诸比丘，<a id="a-HW"></a>当作是学！<a id="a-HX"></a>”</p>
  <p id="aHY">尔时，<a id="a-HZ"></a>诸比丘闻佛所说，<a id="a-Ha"></a>欢喜奉行。</p>
  <p id="aHb">闻如是：<a id="a-Hc"></a>一时，<a id="a-Hd"></a>佛在舍卫国祇树给孤独园。</p>
  <p id="aHe">尔时，<a id="a-Hf"></a>世尊告诸比丘：<a id="a-Hg"></a>“当修行一法，<a id="a-Hh"></a>当广布一法，<a id="a-Hi"></a>便成神通，<a id="a-Hj"></a>除诸乱想，<a id="a-Hk"></a>逮沙门果，<a id="a-Hl"></a>自致涅槃。<a id="a-Hm"></a>云何为一法？<a id="a-Hn"></a>所谓念身非常。<a id="a-Ho"></a>当善修行，<a id="a-Hp"></a>当广演布，<a id="a-Hq"></a>便成神通，<a id="a-Hr"></a>去众乱想，<a id="a-Hs"></a>得沙门果，<a id="a-Ht"></a>自致涅槃。<a id="a-Hu"></a>是故，<a id="a-Hv"></a>诸比丘，<a id="a-Hw"></a>当修行一法，<a id="a-Hx"></a>当广布一法。<a id="a-Hy"></a>如是，<a id="a-Hz"></a>诸比丘，<a id="a-I0"></a>当作是学！<a id="a-I1"></a>”</p>
  <p id="aI2">尔时，<a id="a-I3"></a>诸比丘闻佛所说，<a id="a-I4"></a>欢喜奉行。</p>
  <p id="aI5">闻如是：<a id="a-I6"></a>一时，<a id="a-I7"></a>佛在舍卫国祇树给孤独园。</p>
  <p id="aI8">尔时，<a id="a-I9"></a>世尊告诸比丘：<a id="a-IA"></a>“当修行一法，<a id="a-IB"></a>当广布一法，<a id="a-IC"></a>便成神通，<a id="a-ID"></a>除诸乱想，<a id="a-IE"></a>获沙门果，<a id="a-IF"></a>自致涅槃。<a id="a-IG"></a>云何为一法？<a id="a-IH"></a>所谓念死。<a id="a-II"></a>当善修行，<a id="a-IJ"></a>当广演布，<a id="a-IK"></a>便成神通，<a id="a-IL"></a>去众乱想，<a id="a-IM"></a>得沙门果，<a id="a-IN"></a>自致涅槃。<a id="a-IO"></a>是故，<a id="a-IP"></a>诸比丘，<a id="a-IQ"></a>当修行一法，<a id="a-IR"></a>当广布一法。<a id="a-IS"></a>如是，<a id="a-IT"></a>诸比丘，<a id="a-IU"></a>当作是学！<a id="a-IV"></a>”</p>
  <p id="aIW">尔时，<a id="a-IX"></a>诸比丘闻佛所说，<a id="a-IY"></a>欢喜奉行。</p>
  <p id="aIZ">佛、<a id="a-Ia"></a>法、<a id="a-Ib"></a>圣众念，<a id="a-Ic"></a>戒、<a id="a-Id"></a>施及天念，</p>
  <p id="aIe">休息、<a id="a-If"></a>安般念，<a id="a-Ig"></a>身、<a id="a-Ih"></a>死念在后。</p>
 </body>
</html>