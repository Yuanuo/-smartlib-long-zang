<!doctype html>
<html id="z3IBU9wXh" data-ver="1624">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第九</h1>
  <h2 id="a2">惭愧品第十八</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“有二妙法拥护世间。<a id="a-9"></a>云何为二法？<a id="a-A"></a>所谓有惭、<a id="a-B"></a>有愧也。<a id="a-C"></a>诸比丘，<a id="a-D"></a>若无此二法，<a id="a-E"></a>世间则不别有父、<a id="a-F"></a>有母、<a id="a-G"></a>有兄、<a id="a-H"></a>有弟、<a id="a-I"></a>有妻子、<a id="a-J"></a>知识、<a id="a-K"></a>尊长、<a id="a-L"></a>大小，<a id="a-M"></a>便当与猪、<a id="a-N"></a>鸡、<a id="a-O"></a>狗、<a id="a-P"></a>牛、<a id="a-Q"></a>羊六畜之类而同一等。<a id="a-R"></a>以其世间有此二法拥护世间，<a id="a-S"></a>则别有父母、<a id="a-T"></a>兄弟、<a id="a-U"></a>妻子、<a id="a-V"></a>尊长、<a id="a-W"></a>大小，<a id="a-X"></a>亦不与六畜共同。<a id="a-Y"></a>是故，<a id="a-Z"></a>诸比丘，<a id="a-a"></a>当习有惭、<a id="a-b"></a>有愧。<a id="a-c"></a>如是，<a id="a-d"></a>诸比丘，<a id="a-e"></a>当作是学！<a id="a-f"></a>”</p>
  <p id="ag">尔时，<a id="a-h"></a>诸比丘闻佛所说，<a id="a-i"></a>欢喜奉行。</p>
  <p id="aj">闻如是：<a id="a-k"></a>一时，<a id="a-l"></a>佛在舍卫国祇树给孤独园。</p>
  <p id="am">尔时，<a id="a-n"></a>世尊告诸比丘：<a id="a-o"></a>“世有二人，<a id="a-p"></a>无有厌足而取命终。<a id="a-q"></a>云何为二人？<a id="a-r"></a>所谓得财物恒藏举之，<a id="a-s"></a>复有得物而喜与人。<a id="a-t"></a>是谓二人无有厌足而取命终。<a id="a-u"></a>”</p>
  <p id="av">尔时，<a id="a-w"></a>有比丘白世尊曰：<a id="a-x"></a>“我等，<a id="a-y"></a>世尊，<a id="a-z"></a>不解此略说之义。<a id="a-10"></a>云何得物藏举？<a id="a-11"></a>云何得物与人？<a id="a-12"></a>惟愿世尊广演其义！<a id="a-13"></a>”</p>
  <p id="a14">世尊告曰：<a id="a-15"></a>“谛听！<a id="a-16"></a>谛听！<a id="a-17"></a>善思念之，<a id="a-18"></a>吾当为汝分别其义。<a id="a-19"></a>”</p>
  <p id="a1A">对曰：<a id="a-1B"></a>“如是。<a id="a-1C"></a>”</p>
  <p id="a1D">尔时，<a id="a-1E"></a>佛告诸比丘：<a id="a-1F"></a>“于是，<a id="a-1G"></a>有族姓子学诸技术，<a id="a-1H"></a>或习田作，<a id="a-1I"></a>或习书疏，<a id="a-1J"></a>或习计算，<a id="a-1K"></a>或习天文，<a id="a-1L"></a>或习地理，<a id="a-1M"></a>或习卜相，<a id="a-1N"></a>或学远使，<a id="a-1O"></a>或作王佐，<a id="a-1P"></a>不避寒暑、<a id="a-1Q"></a>饥寒、<a id="a-1R"></a>勤苦，<a id="a-1S"></a>而自营己。<a id="a-1T"></a>彼作是功力而获财物，<a id="a-1U"></a>彼人不能食啖，<a id="a-1V"></a>亦不与妻子，<a id="a-1W"></a>亦不与奴婢亲亲之属，<a id="a-1X"></a>皆悉不与。<a id="a-1Y"></a>彼所得财物，<a id="a-1Z"></a>或王劫夺，<a id="a-1a"></a>或复被贼，<a id="a-1b"></a>或火烧水漂，<a id="a-1c"></a>分散异处，<a id="a-1d"></a>不获其利，<a id="a-1e"></a>即于家中有人分散此物，<a id="a-1f"></a>不得停住。<a id="a-1g"></a>是谓，<a id="a-1h"></a>比丘，<a id="a-1i"></a>得财藏举者也。</p>
  <p id="a1j">“彼云何得财分布？<a id="a-1k"></a>有族姓子学诸技术，<a id="a-1l"></a>或习田作，<a id="a-1m"></a>或习书疏，<a id="a-1n"></a>或习计算，<a id="a-1o"></a>或习天文、<a id="a-1p"></a>地理，<a id="a-1q"></a>或习卜相，<a id="a-1r"></a>或学远使，<a id="a-1s"></a>或作王佐，<a id="a-1t"></a>不避寒暑、<a id="a-1u"></a>饥寒、<a id="a-1v"></a>勤苦，<a id="a-1w"></a>而自营己。<a id="a-1x"></a>彼作是功力而获财物，<a id="a-1y"></a>彼人惠施众生，<a id="a-1z"></a>给与父母、<a id="a-20"></a>奴婢、<a id="a-21"></a>妻子，<a id="a-22"></a>亦复广及沙门、<a id="a-23"></a>婆罗门，<a id="a-24"></a>造诸功德，<a id="a-25"></a>种天上之福。<a id="a-26"></a>是谓，<a id="a-27"></a>比丘，<a id="a-28"></a>得而惠施。<a id="a-29"></a>是谓，<a id="a-2A"></a>比丘，<a id="a-2B"></a>二人无厌足。<a id="a-2C"></a>如前一人得财物而举者，<a id="a-2D"></a>当念舍离；<a id="a-2E"></a>第二人得而广布，<a id="a-2F"></a>当学此业。<a id="a-2G"></a>如是，<a id="a-2H"></a>诸比丘，<a id="a-2I"></a>当作是学！<a id="a-2J"></a>”</p>
  <p id="a2K">尔时，<a id="a-2L"></a>诸比丘闻佛所说，<a id="a-2M"></a>欢喜奉行。</p>
  <p id="a2N">闻如是：<a id="a-2O"></a>一时，<a id="a-2P"></a>佛在舍卫国祇树给孤独园。</p>
  <p id="a2Q">尔时，<a id="a-2R"></a>世尊告诸比丘：<a id="a-2S"></a>“常当法施，<a id="a-2T"></a>勿习食施。<a id="a-2U"></a>所以然者？<a id="a-2V"></a>汝等今有果报之佑，<a id="a-2W"></a>使我弟子恭敬于法，<a id="a-2X"></a>不贪利养。<a id="a-2Y"></a>设贪利养者，<a id="a-2Z"></a>则有大过于如来所。<a id="a-2a"></a>何以故？<a id="a-2b"></a>谓众生类不分别法，<a id="a-2c"></a>毁世尊教；<a id="a-2d"></a>已毁世尊教，<a id="a-2e"></a>后不复得至涅槃道，<a id="a-2f"></a>我便有耻。<a id="a-2g"></a>所以然者？<a id="a-2h"></a>谓如来弟子贪著利养，<a id="a-2i"></a>不行于法，<a id="a-2j"></a>不分别法，<a id="a-2k"></a>毁世尊教，<a id="a-2l"></a>不顺正法；<a id="a-2m"></a>已毁世尊教，<a id="a-2n"></a>复不至涅槃道。<a id="a-2o"></a>汝今，<a id="a-2p"></a>比丘，<a id="a-2q"></a>当念法施，<a id="a-2r"></a>勿思欲施，<a id="a-2s"></a>便得称誉，<a id="a-2t"></a>名闻四远，<a id="a-2u"></a>恭敬于法，<a id="a-2v"></a>不贪财物，<a id="a-2w"></a>此则无有羞耻。<a id="a-2x"></a>所以然者？<a id="a-2y"></a>如来弟子以好法施，<a id="a-2z"></a>不贪思欲之施。<a id="a-30"></a>是谓，<a id="a-31"></a>比丘，<a id="a-32"></a>当念法施，<a id="a-33"></a>勿学财施。<a id="a-34"></a>汝等比丘，<a id="a-35"></a>吾说此义为因，<a id="a-36"></a>何义而说此缘乎？<a id="a-37"></a>”</p>
  <p id="a38">尔时，<a id="a-39"></a>诸比丘白世尊曰：<a id="a-3A"></a>“惟愿世尊事事分别！<a id="a-3B"></a>”</p>
  <p id="a3C">尔时，<a id="a-3D"></a>世尊告诸比丘：<a id="a-3E"></a>“昔有一人请吾供养，<a id="a-3F"></a>然吾尔时有遗余法而可除弃。<a id="a-3G"></a>有二比丘从远方来，<a id="a-3H"></a>形体困笃，<a id="a-3I"></a>颜色变易。<a id="a-3J"></a>尔时，<a id="a-3K"></a>我便语彼比丘，<a id="a-3L"></a>作是语：<a id="a-3M"></a>‘有遗余法而可除弃，<a id="a-3N"></a>随时须者，<a id="a-3O"></a>便可取之而自营己。<a id="a-3P"></a>’</p>
  <p id="a3Q">“时，<a id="a-3R"></a>一比丘便作是念：<a id="a-3S"></a>‘世尊今日有遗余法而可除弃，<a id="a-3T"></a>随时须者，<a id="a-3U"></a>便可取之。<a id="a-3V"></a>设复我等不取食者，<a id="a-3W"></a>便当以此食舍于净地，<a id="a-3X"></a>若著水中。<a id="a-3Y"></a>然今我等宜取此食，<a id="a-3Z"></a>以充虚乏，<a id="a-3a"></a>加得气力。<a id="a-3b"></a>’尔时，<a id="a-3c"></a>彼比丘复作是学：<a id="a-3d"></a>‘佛亦作是说：<a id="a-3e"></a>“当行法施，<a id="a-3f"></a>莫行思欲之施。<a id="a-3g"></a>所以然者？<a id="a-3h"></a>施中之上无过财施，<a id="a-3i"></a>然复法施于中最尊。<a id="a-3j"></a>”我今堪任竟日不食，<a id="a-3k"></a>犹得自济，<a id="a-3l"></a>不须受彼信施之福。<a id="a-3m"></a>’尔时，<a id="a-3n"></a>彼比丘便自息意，<a id="a-3o"></a>不取彼施，<a id="a-3p"></a>形体困笃，<a id="a-3q"></a>不自顾命。</p>
  <p id="a3r">“彼时，<a id="a-3s"></a>第二比丘复作是念：<a id="a-3t"></a>‘世尊亦有遗余之法而可除者，<a id="a-3u"></a>设我等不取食者，<a id="a-3v"></a>便当困笃。<a id="a-3w"></a>今以此食用充虚乏，<a id="a-3x"></a>加得气力，<a id="a-3y"></a>昼夜安宁。<a id="a-3z"></a>’尔时，<a id="a-40"></a>彼比丘便取食之，<a id="a-41"></a>昼夜安隐，<a id="a-42"></a>气力充足。<a id="a-43"></a>”</p>
  <p id="a44">佛告诸比丘：<a id="a-45"></a>“彼比丘虽复取彼供养，<a id="a-46"></a>除去虚乏，<a id="a-47"></a>气力充足，<a id="a-48"></a>不如先前比丘可敬、<a id="a-49"></a>可贵，<a id="a-4A"></a>甚可尊重。<a id="a-4B"></a>彼比丘长夜名称远闻，<a id="a-4C"></a>于律知足，<a id="a-4D"></a>易充易满。<a id="a-4E"></a>诸比丘当学法施，<a id="a-4F"></a>勿学思欲之施。<a id="a-4G"></a>我前所说者，<a id="a-4H"></a>由此因缘。<a id="a-4I"></a>”</p>
  <p id="a4J">尔时，<a id="a-4K"></a>世尊说此语已，<a id="a-4L"></a>便从座起而去。</p>
  <p id="a4M">是时，<a id="a-4N"></a>众多比丘复作是念：<a id="a-4O"></a>“向者世尊略说其要，<a id="a-4P"></a>竟不广普，<a id="a-4Q"></a>便从座起，<a id="a-4R"></a>入寂静室。<a id="a-4S"></a>今此众中，<a id="a-4T"></a>谁能堪任于此略义而广普演其义者也？<a id="a-4U"></a>”是时，<a id="a-4V"></a>众多比丘复作是念：<a id="a-4W"></a>“今尊者舍利弗，<a id="a-4X"></a>世尊所誉，<a id="a-4Y"></a>我当尽共诣彼舍利弗所。<a id="a-4Z"></a>”是时，<a id="a-4a"></a>众多比丘便往至尊者舍利弗所，<a id="a-4b"></a>共相礼拜，<a id="a-4c"></a>在一面坐。<a id="a-4d"></a>在一面坐已，<a id="a-4e"></a>是时，<a id="a-4f"></a>众多比丘所可从世尊闻事，<a id="a-4g"></a>尽向舍利弗说之。</p>
  <p id="a4h">是时，<a id="a-4i"></a>尊者舍利弗告诸比丘：<a id="a-4j"></a>“云何世尊弟子贪著利养，<a id="a-4k"></a>不修行法？<a id="a-4l"></a>云何世尊弟子贪修行法，<a id="a-4m"></a>不贪利养？<a id="a-4n"></a>”</p>
  <p id="a4o">尔时，<a id="a-4p"></a>众多比丘白舍利弗曰：<a id="a-4q"></a>“我等乃从远来，<a id="a-4r"></a>请问其义，<a id="a-4s"></a>得修行之。<a id="a-4t"></a>尊者舍利弗堪任者，<a id="a-4u"></a>便与我等广演其义。<a id="a-4v"></a>”</p>
  <p id="a4w">舍利弗告曰：<a id="a-4x"></a>“谛听！<a id="a-4y"></a>谛听！<a id="a-4z"></a>善思念之，<a id="a-50"></a>吾当与汝广演其义。<a id="a-51"></a>”</p>
  <p id="a52">尔时，<a id="a-53"></a>众多比丘对曰：<a id="a-54"></a>“如是。<a id="a-55"></a>”</p>
  <p id="a56">舍利弗告曰：<a id="a-57"></a>“世尊弟子所学寂静念安，<a id="a-58"></a>声闻弟子不如是学；<a id="a-59"></a>世尊吐教所应灭法，<a id="a-5A"></a>而诸比丘亦不灭之；<a id="a-5B"></a>于中懈怠，<a id="a-5C"></a>起诸乱想，<a id="a-5D"></a>所应为者而不肯行，<a id="a-5E"></a>所不应为者便修行之。</p>
  <p id="a5F">“尔时，<a id="a-5G"></a>诸贤长老比丘于三处便有羞耻。<a id="a-5H"></a>云何为三？<a id="a-5I"></a>世尊常乐寂静之处，<a id="a-5J"></a>尔时声闻不作是学，<a id="a-5K"></a>长老比丘便有羞耻。<a id="a-5L"></a>世尊教人当灭此法，<a id="a-5M"></a>然彼比丘不灭此法，<a id="a-5N"></a>长老比丘便有羞耻。<a id="a-5O"></a>于中起乱想之念，<a id="a-5P"></a>意不专一，<a id="a-5Q"></a>长老比丘便有羞耻。</p>
  <p id="a5R">“诸贤当知：<a id="a-5S"></a>中比丘于三处便有羞耻。<a id="a-5T"></a>云何为三？<a id="a-5U"></a>世尊常乐寂静之处，<a id="a-5V"></a>尔时声闻不作是学，<a id="a-5W"></a>中比丘便有羞耻。<a id="a-5X"></a>世尊教人当灭此法，<a id="a-5Y"></a>然彼比丘不灭此法，<a id="a-5Z"></a>中比丘便有羞耻。<a id="a-5a"></a>于中起乱想之念，<a id="a-5b"></a>意不专一，<a id="a-5c"></a>中比丘便有羞耻。</p>
  <p id="a5d">“诸贤当知：<a id="a-5e"></a>年少比丘于三处便有羞耻。<a id="a-5f"></a>云何为三？<a id="a-5g"></a>世尊弟子常乐寂静之处，<a id="a-5h"></a>尔时声闻不作是学，<a id="a-5i"></a>年少比丘便有羞耻。<a id="a-5j"></a>世尊教人当灭此法，<a id="a-5k"></a>然彼比丘不灭此法，<a id="a-5l"></a>年少比丘便有羞耻。<a id="a-5m"></a>于中复起乱想之念，<a id="a-5n"></a>意不专一，<a id="a-5o"></a>年少比丘便有羞耻。<a id="a-5p"></a>是谓，<a id="a-5q"></a>诸贤，<a id="a-5r"></a>贪著于财，<a id="a-5s"></a>不著于法。<a id="a-5t"></a>”</p>
  <p id="a5u">诸比丘白舍利弗曰：<a id="a-5v"></a>“云何比丘贪著于法，<a id="a-5w"></a>不著于财？<a id="a-5x"></a>”</p>
  <p id="a5y">舍利弗曰：<a id="a-5z"></a>“于是，<a id="a-60"></a>比丘，<a id="a-61"></a>世尊乐寂静之处，<a id="a-62"></a>声闻亦学如来乐寂静之处；<a id="a-63"></a>世尊所说当灭此法，<a id="a-64"></a>诸比丘便灭此法；<a id="a-65"></a>不懈怠，<a id="a-66"></a>意亦不乱，<a id="a-67"></a>所应行者便修行之，<a id="a-68"></a>所不应行者便不行之。</p>
  <p id="a69">“诸贤当知：<a id="a-6A"></a>长老比丘于三处便有名称。<a id="a-6B"></a>云何为三？<a id="a-6C"></a>世尊乐寂静之处，<a id="a-6D"></a>声闻亦乐寂静之处，<a id="a-6E"></a>长老比丘便有名称。<a id="a-6F"></a>世尊教人当灭此法，<a id="a-6G"></a>尔时比丘便灭此法，<a id="a-6H"></a>长老比丘便有名称。<a id="a-6I"></a>于中不起乱想之念，<a id="a-6J"></a>意常专一，<a id="a-6K"></a>长老比丘便有名称。</p>
  <p id="a6L">“诸贤当和：<a id="a-6M"></a>中比丘于三处便有名称。<a id="a-6N"></a>云何为三？<a id="a-6O"></a>世尊乐寂静之处，<a id="a-6P"></a>声闻亦乐寂静之处，<a id="a-6Q"></a>中比丘便有名称。<a id="a-6R"></a>世尊教人当灭此法，<a id="a-6S"></a>尔时比丘便灭此法，<a id="a-6T"></a>中比丘便有名称。<a id="a-6U"></a>于中不起乱想之念，<a id="a-6V"></a>意常专一，<a id="a-6W"></a>中比丘便得名称。</p>
  <p id="a6X">“诸贤当知：<a id="a-6Y"></a>年少比丘于三处便有名称。<a id="a-6Z"></a>云何为三？<a id="a-6a"></a>于是，<a id="a-6b"></a>比丘，<a id="a-6c"></a>世尊乐寂静之处，<a id="a-6d"></a>年少比丘亦乐寂静之处，<a id="a-6e"></a>年少比丘便有名称。<a id="a-6f"></a>世尊教人当灭此法，<a id="a-6g"></a>尔时比丘便灭此法，<a id="a-6h"></a>年少比丘便有名称。<a id="a-6i"></a>于中不起乱想之念，<a id="a-6j"></a>意常专一，<a id="a-6k"></a>年少比丘便有名称。</p>
  <p id="a6l">“诸贤当知：<a id="a-6m"></a>贪之为病，<a id="a-6n"></a>甚大灾患，<a id="a-6o"></a>瞋恚亦然。<a id="a-6p"></a>贪淫、<a id="a-6q"></a>瞋恚灭者，<a id="a-6r"></a>便得处中之道，<a id="a-6s"></a>眼生、<a id="a-6t"></a>智生，<a id="a-6u"></a>诸缚休息，<a id="a-6v"></a>得至涅槃。<a id="a-6w"></a>悭嫉为病，<a id="a-6x"></a>亦复极重，<a id="a-6y"></a>烦恼烧煮，<a id="a-6z"></a>骄慢亦深。<a id="a-70"></a>幻伪不真，<a id="a-71"></a>无惭、<a id="a-72"></a>无愧，<a id="a-73"></a>不能舍离，<a id="a-74"></a>淫欲败正。<a id="a-75"></a>慢、<a id="a-76"></a>增上慢亦复不舍。<a id="a-77"></a>此二慢灭，<a id="a-78"></a>便得处中之道，<a id="a-79"></a>眼生、<a id="a-7A"></a>智生，<a id="a-7B"></a>诸缚休息，<a id="a-7C"></a>得至涅槃。<a id="a-7D"></a>”</p>
  <p id="a7E">比丘白曰：<a id="a-7F"></a>“云何，<a id="a-7G"></a>尊者舍利弗，<a id="a-7H"></a>处中之道，<a id="a-7I"></a>眼生、<a id="a-7J"></a>智生，<a id="a-7K"></a>诸缚休息，<a id="a-7L"></a>得至涅槃？<a id="a-7M"></a>”</p>
  <p id="a7N">舍利弗言：<a id="a-7O"></a>“诸贤当知：<a id="a-7P"></a>所谓贤圣八品道是，<a id="a-7Q"></a>所谓正见、<a id="a-7R"></a>正治、<a id="a-7S"></a>正语、<a id="a-7T"></a>正行、<a id="a-7U"></a>正命、<a id="a-7V"></a>正方便、<a id="a-7W"></a>正念、<a id="a-7X"></a>正三昧。<a id="a-7Y"></a>是谓，<a id="a-7Z"></a>诸贤，<a id="a-7a"></a>处中之道，<a id="a-7b"></a>眼生、<a id="a-7c"></a>智生，<a id="a-7d"></a>诸缚休息，<a id="a-7e"></a>得至涅槃。<a id="a-7f"></a>”</p>
  <p id="a7g">尔时，<a id="a-7h"></a>众多比丘闻尊者舍利弗所说，<a id="a-7i"></a>观喜奉行。</p>
  <p id="a7j">闻如是：<a id="a-7k"></a>一时，<a id="a-7l"></a>佛在罗阅城迦兰陀竹园所，<a id="a-7m"></a>与大比丘众五百人俱。</p>
  <p id="a7n">尔时，<a id="a-7o"></a>世尊到时，<a id="a-7p"></a>著衣持钵，<a id="a-7q"></a>入罗阅城乞食，<a id="a-7r"></a>在一街巷。<a id="a-7s"></a>尔时，<a id="a-7t"></a>彼巷有一梵志妇，<a id="a-7u"></a>欲饭食婆罗门，<a id="a-7v"></a>即出门，<a id="a-7w"></a>遥见世尊，<a id="a-7x"></a>便往至世尊所，<a id="a-7y"></a>问世尊曰：<a id="a-7z"></a>“颇见婆罗门不？<a id="a-80"></a>”</p>
  <p id="a81">尔时，<a id="a-82"></a>尊者大迦葉先在其巷。<a id="a-83"></a>世尊便举手指示曰：<a id="a-84"></a>“此是婆罗门。<a id="a-85"></a>”</p>
  <p id="a86">是时，<a id="a-87"></a>梵志妇熟视如来面，<a id="a-88"></a>默然不语。<a id="a-89"></a>尔时，<a id="a-8A"></a>世尊便说此偈：</p>
  <p id="a8B">“无欲无恚者，<a id="a-8C"></a>去愚无有痴，</p>
  <p id="a8D">漏尽阿罗汉，<a id="a-8E"></a>是谓名梵志。</p>
  <p id="a8F">无欲无恚者，<a id="a-8G"></a>去愚无有痴，</p>
  <p id="a8H">以舍结使聚，<a id="a-8I"></a>是谓名梵志。</p>
  <p id="a8J">无欲无恚者，<a id="a-8K"></a>去愚无有痴，</p>
  <p id="a8L">以断吾我慢，<a id="a-8M"></a>是谓名梵志。</p>
  <p id="a8N">若欲知法者，<a id="a-8O"></a>三佛之所说，</p>
  <p id="a8P">至诚自归彼，<a id="a-8Q"></a>最尊无有上！<a id="a-8R"></a>”</p>
  <p id="a8S">尔时，<a id="a-8T"></a>世尊告大迦葉曰：<a id="a-8U"></a>“汝可往为此梵志妇，<a id="a-8V"></a>便现身，<a id="a-8W"></a>得免宿罪。<a id="a-8X"></a>”</p>
  <p id="a8Y">是时，<a id="a-8Z"></a>迦葉从佛受教，<a id="a-8a"></a>往至梵志妇舍已，<a id="a-8b"></a>就座而坐。<a id="a-8c"></a>是时，<a id="a-8d"></a>彼婆罗门妇便供办肴膳，<a id="a-8e"></a>种种饮食，<a id="a-8f"></a>以奉迦葉。</p>
  <p id="a8g">是时，<a id="a-8h"></a>迦葉即受食饮，<a id="a-8i"></a>欲度人故，<a id="a-8j"></a>而为彼人说此达嚫：</p>
  <p id="a8k">“祠祀火为上，<a id="a-8l"></a>众书颂为最，</p>
  <p id="a8m">王为人中尊，<a id="a-8n"></a>众流海为上，</p>
  <p id="a8o">众星月为首，<a id="a-8p"></a>照明日为先。</p>
  <p id="a8q">四维及上下，<a id="a-8r"></a>于诸方域境，</p>
  <p id="a8s">天与世间人，<a id="a-8t"></a>佛为最尊上。</p>
  <p id="a8u">欲求其福者，<a id="a-8v"></a>当归于三佛。<a id="a-8w"></a>”</p>
  <p id="a8x">是时，<a id="a-8y"></a>彼梵志妇闻此语已，<a id="a-8z"></a>即欢喜踊跃，<a id="a-90"></a>不能自胜，<a id="a-91"></a>前白大迦葉曰：<a id="a-92"></a>“惟愿梵志恒受我请，<a id="a-93"></a>在此舍食！<a id="a-94"></a>”</p>
  <p id="a95">是时，<a id="a-96"></a>大迦葉即受彼请，<a id="a-97"></a>在彼处受彼食。<a id="a-98"></a>是时，<a id="a-99"></a>婆罗门妇见迦葉食讫，<a id="a-9A"></a>更取一卑座，<a id="a-9B"></a>在迦葉前坐。<a id="a-9C"></a>是时，<a id="a-9D"></a>迦葉以次与说微妙之法，<a id="a-9E"></a>所谓论者：<a id="a-9F"></a>施论、<a id="a-9G"></a>戒论、<a id="a-9H"></a>生天之论，<a id="a-9I"></a>欲为不净，<a id="a-9J"></a>断漏为上，<a id="a-9K"></a>出家为要。<a id="a-9L"></a>尊者大迦葉已知彼梵志妇心开意解，<a id="a-9M"></a>甚怀欢喜。<a id="a-9N"></a>诸佛所可常说法者——苦、<a id="a-9O"></a>集、<a id="a-9P"></a>尽、<a id="a-9Q"></a>道，<a id="a-9R"></a>是时尊者大迦葉悉为梵志妇说之。<a id="a-9S"></a>时，<a id="a-9T"></a>梵志妇即于座上诸尘垢尽，<a id="a-9U"></a>得法眼净。<a id="a-9V"></a>犹如新净白亵，<a id="a-9W"></a>无有尘垢，<a id="a-9X"></a>易染为色；<a id="a-9Y"></a>时梵志妇亦复如是，<a id="a-9Z"></a>即于座上得法眼净。<a id="a-9a"></a>彼已得法、<a id="a-9b"></a>见法，<a id="a-9c"></a>分别其法，<a id="a-9d"></a>无有狐疑，<a id="a-9e"></a>已逮无畏，<a id="a-9f"></a>自归三尊：<a id="a-9g"></a>佛、<a id="a-9h"></a>法、<a id="a-9i"></a>圣众，<a id="a-9j"></a>受持五戒。<a id="a-9k"></a>是时，<a id="a-9l"></a>尊者大迦葉重为梵志妇说微妙法已，<a id="a-9m"></a>即从座起而去。</p>
  <p id="a9n">迦葉去未久时，<a id="a-9o"></a>妇夫婿来至家。<a id="a-9p"></a>婆罗门见妇颜色甚悦，<a id="a-9q"></a>非复常人。<a id="a-9r"></a>时，<a id="a-9s"></a>婆罗门即问其妇，<a id="a-9t"></a>妇即以此因缘具向夫婿说之。<a id="a-9u"></a>时，<a id="a-9v"></a>婆罗门闻是语已，<a id="a-9w"></a>便将其妇共诣精舍，<a id="a-9x"></a>往至世尊所。<a id="a-9y"></a>时，<a id="a-9z"></a>婆罗门与世尊共相问讯，<a id="a-A0"></a>在一面坐。<a id="a-A1"></a>婆罗门妇头面礼世尊足，<a id="a-A2"></a>在一面坐。<a id="a-A3"></a>时，<a id="a-A4"></a>婆罗门白世尊曰：<a id="a-A5"></a>“向有婆罗门来至我家，<a id="a-A6"></a>今为所在？<a id="a-A7"></a>”</p>
  <p id="aA8">尔时，<a id="a-A9"></a>尊者大迦葉去世尊不远，<a id="a-AA"></a>结跏跌坐，<a id="a-AB"></a>正身正意，<a id="a-AC"></a>思惟妙法。</p>
  <p id="aAD">尔时，<a id="a-AE"></a>世尊遥指示大迦葉曰：<a id="a-AF"></a>“此是尊长婆罗门也！<a id="a-AG"></a>”</p>
  <p id="aAH">婆罗门曰：<a id="a-AI"></a>“云何，<a id="a-AJ"></a>瞿昙，<a id="a-AK"></a>沙门即是婆罗门耶？<a id="a-AL"></a>沙门与婆罗门岂不异乎？<a id="a-AM"></a>”</p>
  <p id="aAN">世尊告曰：<a id="a-AO"></a>“欲言沙门者，<a id="a-AP"></a>即我身是。<a id="a-AQ"></a>所以然者？<a id="a-AR"></a>我即是沙门。<a id="a-AS"></a>诸有奉持沙门戒律，<a id="a-AT"></a>我皆已得。<a id="a-AU"></a>如今欲论婆罗门者，<a id="a-AV"></a>亦我身是。<a id="a-AW"></a>所以然者？<a id="a-AX"></a>我即是婆罗门也，<a id="a-AY"></a>诸过去婆罗门，<a id="a-AZ"></a>所持法行，<a id="a-Aa"></a>吾已悉知。<a id="a-Ab"></a>欲论沙门者，<a id="a-Ac"></a>即大迦葉是。<a id="a-Ad"></a>所以然者？<a id="a-Ae"></a>诸有沙门律，<a id="a-Af"></a>迦葉比丘皆悉包揽。<a id="a-Ag"></a>欲论婆罗门者，<a id="a-Ah"></a>亦是迦葉比丘。<a id="a-Ai"></a>所以然者？<a id="a-Aj"></a>诸有婆罗门奉持禁戒，<a id="a-Ak"></a>迦葉比丘皆悉了知。<a id="a-Al"></a>”</p>
  <p id="aAm">尔时，<a id="a-An"></a>世尊便说此偈：</p>
  <p id="aAo">“我不说梵志，<a id="a-Ap"></a>能知咒术者，</p>
  <p id="aAq">唱言生梵天，<a id="a-Ar"></a>此则不离缚。</p>
  <p id="aAs">无缚无生趣，<a id="a-At"></a>能脱一切结，</p>
  <p id="aAu">不复称天福，<a id="a-Av"></a>即沙门梵志。<a id="a-Aw"></a>”</p>
  <p id="aAx">尔时，<a id="a-Ay"></a>婆罗门白世尊曰：<a id="a-Az"></a>“言结缚者，<a id="a-B0"></a>何等名为结乎？<a id="a-B1"></a>”</p>
  <p id="aB2">世尊告曰：<a id="a-B3"></a>“欲爱是结，<a id="a-B4"></a>瞋恚是结，<a id="a-B5"></a>愚痴是结。<a id="a-B6"></a>如来者无此欲爱，<a id="a-B7"></a>永灭无余。<a id="a-B8"></a>瞋恚、<a id="a-B9"></a>愚痴亦复如是，<a id="a-BA"></a>如来无复此结。<a id="a-BB"></a>”</p>
  <p id="aBC">婆罗门曰：<a id="a-BD"></a>“惟愿世尊说深妙法，<a id="a-BE"></a>无复有此诸结缚著！<a id="a-BF"></a>”</p>
  <p id="aBG">是时，<a id="a-BH"></a>世尊渐与彼婆罗门说微妙之论，<a id="a-BI"></a>所谓论者：<a id="a-BJ"></a>施论、<a id="a-BK"></a>戒论、<a id="a-BL"></a>生天之论，<a id="a-BM"></a>欲为不净，<a id="a-BN"></a>断漏为上，<a id="a-BO"></a>出家为要。<a id="a-BP"></a>尔时，<a id="a-BQ"></a>世尊知彼婆罗门心开意解，<a id="a-BR"></a>甚怀欢喜。<a id="a-BS"></a>古昔诸佛常所说法——苦、<a id="a-BT"></a>集、<a id="a-BU"></a>尽、<a id="a-BV"></a>道，<a id="a-BW"></a>尔时世尊尽为婆罗门说之。<a id="a-BX"></a>时，<a id="a-BY"></a>婆罗门即于座上诸尘垢尽，<a id="a-BZ"></a>得法眼净。<a id="a-Ba"></a>犹如新净白亵，<a id="a-Bb"></a>无有尘垢，<a id="a-Bc"></a>易染为色；<a id="a-Bd"></a>时婆罗门亦复如是，<a id="a-Be"></a>即于座上得法眼净。<a id="a-Bf"></a>彼已得法、<a id="a-Bg"></a>见法，<a id="a-Bh"></a>分别其法，<a id="a-Bi"></a>无有狐疑，<a id="a-Bj"></a>已逮无畏，<a id="a-Bk"></a>自归三尊：<a id="a-Bl"></a>佛、<a id="a-Bm"></a>法、<a id="a-Bn"></a>圣众，<a id="a-Bo"></a>受持五戒，<a id="a-Bp"></a>为如来真子，<a id="a-Bq"></a>无复退还。</p>
  <p id="aBr">尔时，<a id="a-Bs"></a>彼婆罗门夫妇闻佛所说，<a id="a-Bt"></a>欢喜奉行。</p>
  <p id="aBu">闻如是：<a id="a-Bv"></a>一时，<a id="a-Bw"></a>佛在罗阅城迦兰陀竹园所，<a id="a-Bx"></a>与大比丘众五百人俱。</p>
  <p id="aBy">尔时，<a id="a-Bz"></a>王阿阇世有象，<a id="a-C0"></a>名那罗祇梨，<a id="a-C1"></a>极为凶弊，<a id="a-C2"></a>暴虐勇健，<a id="a-C3"></a>能降外怨。<a id="a-C4"></a>缘彼象力，<a id="a-C5"></a>使摩竭一国，<a id="a-C6"></a>无不靡伏。</p>
  <p id="aC7">尔时，<a id="a-C8"></a>提婆达兜便往至王阿阇世所，<a id="a-C9"></a>到已而作是说：<a id="a-CA"></a>“大王当知：<a id="a-CB"></a>今此象恶，<a id="a-CC"></a>能降伏众怨，<a id="a-CD"></a>可以醇酒，<a id="a-CE"></a>饮彼象醉。<a id="a-CF"></a>清旦，<a id="a-CG"></a>沙门瞿昙必来入城乞食，<a id="a-CH"></a>当放此醉象，<a id="a-CI"></a>蹋蹈杀之。<a id="a-CJ"></a>”</p>
  <p id="aCK">时，<a id="a-CL"></a>王阿阇世闻提婆达兜教，<a id="a-CM"></a>即告令国中：<a id="a-CN"></a>“明日清旦，<a id="a-CO"></a>当放醉象，<a id="a-CP"></a>勿令人民在里巷游行。<a id="a-CQ"></a>”</p>
  <p id="aCR">是时，<a id="a-CS"></a>提婆达兜告王阿阇世曰：<a id="a-CT"></a>“若彼沙门瞿昙有一切智，<a id="a-CU"></a>知当来事者，<a id="a-CV"></a>明日必不入城乞食。<a id="a-CW"></a>”</p>
  <p id="aCX">王阿阇世曰：<a id="a-CY"></a>“亦如尊教，<a id="a-CZ"></a>设有一切智者，<a id="a-Ca"></a>明日清旦不入城乞食。<a id="a-Cb"></a>”</p>
  <p id="aCc">尔时，<a id="a-Cd"></a>罗阅城内男女大小事佛之者，<a id="a-Ce"></a>闻王阿阇世清旦当放醉象害于如来；<a id="a-Cf"></a>闻已，<a id="a-Cg"></a>各怀愁忧，<a id="a-Ch"></a>便往至世尊所，<a id="a-Ci"></a>头面礼足，<a id="a-Cj"></a>在一面住，<a id="a-Ck"></a>白世尊曰：<a id="a-Cl"></a>“明日清旦，<a id="a-Cm"></a>愿世尊勿复入城！<a id="a-Cn"></a>所以然者？<a id="a-Co"></a>王阿阇世今有教令，<a id="a-Cp"></a>敕语城内人民之类：<a id="a-Cq"></a>‘明日勿复在里巷行来，<a id="a-Cr"></a>吾欲放醉象，<a id="a-Cs"></a>害沙门瞿昙。<a id="a-Ct"></a>设沙门有一切智，<a id="a-Cu"></a>明日清旦不入城乞食。<a id="a-Cv"></a>’惟愿世尊勿复入城！<a id="a-Cw"></a>伤害如来，<a id="a-Cx"></a>世人丧目，<a id="a-Cy"></a>无复救护。<a id="a-Cz"></a>”</p>
  <p id="aD0">世尊告曰：<a id="a-D1"></a>“止！<a id="a-D2"></a>止！<a id="a-D3"></a>诸优婆塞，<a id="a-D4"></a>勿怀愁恼。<a id="a-D5"></a>所以然者？<a id="a-D6"></a>如来之身非俗数身，<a id="a-D7"></a>然不为他人所害，<a id="a-D8"></a>终无此事。<a id="a-D9"></a>诸优婆塞当知：<a id="a-DA"></a>阎浮里地东西广七千由旬，<a id="a-DB"></a>南北长二十一千由旬。<a id="a-DC"></a>瞿耶尼纵广八千由旬，<a id="a-DD"></a>如半月形。<a id="a-DE"></a>弗于逮纵广九千由旬，<a id="a-DF"></a>土地方正。<a id="a-DG"></a>郁单越纵广十千由旬，<a id="a-DH"></a>土地圆如满月。<a id="a-DI"></a>正使此四天下醉象满其中，<a id="a-DJ"></a>如似稻、<a id="a-DK"></a>麻、<a id="a-DL"></a>丛林，<a id="a-DM"></a>其数如是，<a id="a-DN"></a>犹不能得动如来毫毛，<a id="a-DO"></a>况复得害于如来？<a id="a-DP"></a>终无此事！</p>
  <p id="aDQ">“则舍四天下，<a id="a-DR"></a>复有如千天下、<a id="a-DS"></a>千日月、<a id="a-DT"></a>千须弥山、<a id="a-DU"></a>千四海水、<a id="a-DV"></a>千阎浮提、<a id="a-DW"></a>千瞿耶尼、<a id="a-DX"></a>千弗于逮、<a id="a-DY"></a>千郁单越、<a id="a-DZ"></a>千四天王天、<a id="a-Da"></a>千三十三天、<a id="a-Db"></a>千兜术天、<a id="a-Dc"></a>千艳天、<a id="a-Dd"></a>千化自在天、<a id="a-De"></a>千他化自在天，<a id="a-Df"></a>此名千世界。<a id="a-Dg"></a>乃至二千世界，<a id="a-Dh"></a>此名中千世界。<a id="a-Di"></a>乃至三千世界，<a id="a-Dj"></a>此名三千大千世界。<a id="a-Dk"></a>满其中伊罗钵龙王，<a id="a-Dl"></a>犹不能动如来一毛，<a id="a-Dm"></a>况复此象欲害如来哉？<a id="a-Dn"></a>终无是处。<a id="a-Do"></a>所以然者？<a id="a-Dp"></a>如来神力不可思议，<a id="a-Dq"></a>如来出世，<a id="a-Dr"></a>终不为人所伤害也。<a id="a-Ds"></a>汝等各归所在，<a id="a-Dt"></a>如来自当知此变趣。<a id="a-Du"></a>”尔时，<a id="a-Dv"></a>世尊与四部众广为说微妙之法。<a id="a-Dw"></a>时，<a id="a-Dx"></a>优婆塞、<a id="a-Dy"></a>优婆斯闻正法已，<a id="a-Dz"></a>各从座起，<a id="a-E0"></a>头面礼足，<a id="a-E1"></a>便退而去。</p>
  <p id="aE2">尔时，<a id="a-E3"></a>世尊清旦著衣持钵，<a id="a-E4"></a>欲入罗阅城乞食。<a id="a-E5"></a>是时，<a id="a-E6"></a>提头赖吒天王将乾沓惒等，<a id="a-E7"></a>从东方来，<a id="a-E8"></a>侍从世尊。<a id="a-E9"></a>是时，<a id="a-EA"></a>毗留勒王将拘槃荼众，<a id="a-EB"></a>从南方来，<a id="a-EC"></a>侍从如来。<a id="a-ED"></a>西方天王毗留波叉将诸龙众，<a id="a-EE"></a>侍从如来。<a id="a-EF"></a>北方天王拘毗罗将罗刹鬼众，<a id="a-EG"></a>侍从如来。<a id="a-EH"></a>是时，<a id="a-EI"></a>释提桓因将诸天人数千万众，<a id="a-EJ"></a>从兜术天没，<a id="a-EK"></a>来至世尊所。<a id="a-EL"></a>时，<a id="a-EM"></a>梵天王将诸梵天数千万众，<a id="a-EN"></a>从梵天上来至世尊所。<a id="a-EO"></a>释、<a id="a-EP"></a>梵、<a id="a-EQ"></a>四天王及二十八天，<a id="a-ER"></a>大鬼神王各各相谓言：<a id="a-ES"></a>“我等今日当观二神，<a id="a-ET"></a>龙象共斗，<a id="a-EU"></a>谁者胜负？<a id="a-EV"></a>”</p>
  <p id="aEW">时，<a id="a-EX"></a>罗阅城四部之众遥见世尊将诸比丘入城乞食，<a id="a-EY"></a>时城内人民皆举声唤曰。<a id="a-EZ"></a>王阿阇世复闻此声，<a id="a-Ea"></a>问左右曰：<a id="a-Eb"></a>“此是何等声响，<a id="a-Ec"></a>乃彻此间？<a id="a-Ed"></a>”</p>
  <p id="aEe">侍臣对曰：<a id="a-Ef"></a>“此是如来入城乞食，<a id="a-Eg"></a>人民见已，<a id="a-Eh"></a>故有此声。<a id="a-Ei"></a>”</p>
  <p id="aEj">阿阇世曰：<a id="a-Ek"></a>“沙门瞿昙亦无圣道，<a id="a-El"></a>不知人心来变之验。<a id="a-Em"></a>”王阿阇世即敕象师：<a id="a-En"></a>“汝速将象饮以醇酒，<a id="a-Eo"></a>鼻带利剑，<a id="a-Ep"></a>即放使走！<a id="a-Eq"></a>”</p>
  <p id="aEr">尔时，<a id="a-Es"></a>世尊将诸比丘诣城门，<a id="a-Et"></a>适举足入门。<a id="a-Eu"></a>时，<a id="a-Ev"></a>天地大动，<a id="a-Ew"></a>诸神尊天在虚空中散种种之华。<a id="a-Ex"></a>时，<a id="a-Ey"></a>五百比丘见醉象来，<a id="a-Ez"></a>各各驰走，<a id="a-F0"></a>莫知所如。<a id="a-F1"></a>时，<a id="a-F2"></a>彼暴象遥见如来，<a id="a-F3"></a>便走趣向。<a id="a-F4"></a>侍者阿难见醉象来，<a id="a-F5"></a>在世尊后，<a id="a-F6"></a>不自安处，<a id="a-F7"></a>白世尊曰：<a id="a-F8"></a>“此象暴恶，<a id="a-F9"></a>将恐相害，<a id="a-FA"></a>宜可远之。<a id="a-FB"></a>”</p>
  <p id="aFC">世尊告曰：<a id="a-FD"></a>“勿惧！<a id="a-FE"></a>阿难，<a id="a-FF"></a>吾今当以如来神力降伏此象。<a id="a-FG"></a>”</p>
  <p id="aFH">如来观察暴象不近不远，<a id="a-FI"></a>便化左右作诸师子王，<a id="a-FJ"></a>于彼象后作大火坑。<a id="a-FK"></a>时，<a id="a-FL"></a>彼暴象见左右师子王及见火坑，<a id="a-FM"></a>即失尿放粪，<a id="a-FN"></a>无走突处，<a id="a-FO"></a>便前进向如来。</p>
  <p id="aFP">尔时，<a id="a-FQ"></a>世尊便说此偈：</p>
  <p id="aFR">“汝莫害于龙，<a id="a-FS"></a>龙现甚难遇，</p>
  <p id="aFT">不由害龙已，<a id="a-FU"></a>而得生善处。<a id="a-FV"></a>”</p>
  <p id="aFW">尔时，<a id="a-FX"></a>暴象闻世尊说此偈，<a id="a-FY"></a>如被火燃，<a id="a-FZ"></a>即自解剑，<a id="a-Fa"></a>向如来跪，<a id="a-Fb"></a>双膝投地，<a id="a-Fc"></a>以鼻舐如来足。</p>
  <p id="aFd">时，<a id="a-Fe"></a>世尊伸右手摩象头，<a id="a-Ff"></a>而作是说：</p>
  <p id="aFg">“瞋恚生地狱，<a id="a-Fh"></a>亦作蛇蚖形，</p>
  <p id="aFi">是故当舍恚，<a id="a-Fj"></a>更莫受此身。<a id="a-Fk"></a>”</p>
  <p id="aFl">尔时，<a id="a-Fm"></a>神尊诸天在虚空中，<a id="a-Fn"></a>以若干百千种华散如来上。<a id="a-Fo"></a>是时，<a id="a-Fp"></a>世尊与四部之众、<a id="a-Fq"></a>天、<a id="a-Fr"></a>龙、<a id="a-Fs"></a>鬼、<a id="a-Ft"></a>神说微妙法。<a id="a-Fu"></a>尔时，<a id="a-Fv"></a>见降象男女六万余人诸尘垢尽，<a id="a-Fw"></a>得法眼净，<a id="a-Fx"></a>八万天人亦得法眼净。<a id="a-Fy"></a>时，<a id="a-Fz"></a>彼醉象身中刀风起，<a id="a-G0"></a>身坏命终，<a id="a-G1"></a>身四天王宫。</p>
  <p id="aG2">尔时，<a id="a-G3"></a>诸比丘、<a id="a-G4"></a>比丘尼，<a id="a-G5"></a>诸优婆塞、<a id="a-G6"></a>优婆夷，<a id="a-G7"></a>及天、<a id="a-G8"></a>龙、<a id="a-G9"></a>鬼、<a id="a-GA"></a>神，<a id="a-GB"></a>闻世尊所说，<a id="a-GC"></a>欢喜奉行。</p>
  <p id="aGD">闻如是：<a id="a-GE"></a>一时，<a id="a-GF"></a>佛在舍卫国祇树给孤独园。</p>
  <p id="aGG">尔时，<a id="a-GH"></a>尊者难陀著极妙之衣，<a id="a-GI"></a>色曜人目，<a id="a-GJ"></a>著金厕履屣，<a id="a-GK"></a>复文饰两目，<a id="a-GL"></a>手执钵器，<a id="a-GM"></a>欲入舍卫城。<a id="a-GN"></a>尔时，<a id="a-GO"></a>众多比丘遥见尊者难陀著极妙之衣，<a id="a-GP"></a>入舍卫城乞食。<a id="a-GQ"></a>尔时，<a id="a-GR"></a>众多比丘便往至世尊所，<a id="a-GS"></a>头面礼足，<a id="a-GT"></a>在于一面坐；<a id="a-GU"></a>须臾退坐，<a id="a-GV"></a>白世尊曰：<a id="a-GW"></a>“向者，<a id="a-GX"></a>难陀比丘著极妙之衣，<a id="a-GY"></a>色曜人目，<a id="a-GZ"></a>入舍卫城乞食。<a id="a-Ga"></a>”</p>
  <p id="aGb">尔时，<a id="a-Gc"></a>世尊告一比丘：<a id="a-Gd"></a>“汝速往至难陀比丘所：<a id="a-Ge"></a>‘如来呼卿！<a id="a-Gf"></a>’”</p>
  <p id="aGg">对曰：<a id="a-Gh"></a>“如是，<a id="a-Gi"></a>世尊。<a id="a-Gj"></a>”时，<a id="a-Gk"></a>彼比丘受世尊教，<a id="a-Gl"></a>头面礼足而去，<a id="a-Gm"></a>往至难陀比丘所；<a id="a-Gn"></a>到已，<a id="a-Go"></a>语难陀曰：<a id="a-Gp"></a>“世尊呼卿！<a id="a-Gq"></a>”</p>
  <p id="aGr">是时，<a id="a-Gs"></a>难陀闻比丘语，<a id="a-Gt"></a>即来至世尊所；<a id="a-Gu"></a>到已，<a id="a-Gv"></a>头面礼足，<a id="a-Gw"></a>在一面坐。</p>
  <p id="aGx">是时，<a id="a-Gy"></a>世尊告难陀曰：<a id="a-Gz"></a>“汝今何故著此极妙之衣，<a id="a-H0"></a>又著金厕履屣，<a id="a-H1"></a>入舍卫城乞食？<a id="a-H2"></a>”时，<a id="a-H3"></a>尊者难陀默然不语。</p>
  <p id="aH4">世尊复重告曰：<a id="a-H5"></a>“云何，<a id="a-H6"></a>难陀，<a id="a-H7"></a>汝岂不以信牢固出家学道乎？<a id="a-H8"></a>”</p>
  <p id="aH9">难陀对曰：<a id="a-HA"></a>“如是，<a id="a-HB"></a>世尊。<a id="a-HC"></a>”</p>
  <p id="aHD">世尊告曰：<a id="a-HE"></a>“汝今族姓子不应律行，<a id="a-HF"></a>以信牢固出家学道，<a id="a-HG"></a>何由复著极妙之衣，<a id="a-HH"></a>摩治形服，<a id="a-HI"></a>欲入舍卫城乞食？<a id="a-HJ"></a>与彼白衣有何差别？<a id="a-HK"></a>”</p>
  <p id="aHL">尔时，<a id="a-HM"></a>世尊便说此谒：</p>
  <p id="aHN">“何日见难陀，<a id="a-HO"></a>能持阿练行，</p>
  <p id="aHP">心乐沙门法，<a id="a-HQ"></a>头陀度无极？</p>
  <p id="aHR">“汝今，<a id="a-HS"></a>难陀，<a id="a-HT"></a>更莫造此如是之行！<a id="a-HU"></a>”</p>
  <p id="aHV">尔时，<a id="a-HW"></a>尊者难陀及四部众闻佛所说，<a id="a-HX"></a>欢喜奉行。</p>
  <p id="aHY">闻如是：<a id="a-HZ"></a>一时，<a id="a-Ha"></a>佛在舍卫国祇树给孤独园。</p>
  <p id="aHb">尔时，<a id="a-Hc"></a>尊者难陀不堪行梵行，<a id="a-Hd"></a>欲脱法衣，<a id="a-He"></a>习白衣行。</p>
  <p id="aHf">尔时，<a id="a-Hg"></a>众多比丘往至世尊所，<a id="a-Hh"></a>头面礼足，<a id="a-Hi"></a>在一面坐。<a id="a-Hj"></a>尔时，<a id="a-Hk"></a>众多比丘尼白世尊曰：<a id="a-Hl"></a>“难陀比丘不堪行梵行，<a id="a-Hm"></a>欲脱法服，<a id="a-Hn"></a>习居家行。<a id="a-Ho"></a>”</p>
  <p id="aHp">尔时，<a id="a-Hq"></a>世尊告一比丘：<a id="a-Hr"></a>“汝往至难陀所，<a id="a-Hs"></a>云：<a id="a-Ht"></a>‘如来唤卿。<a id="a-Hu"></a>’”</p>
  <p id="aHv">对曰：<a id="a-Hw"></a>“如是，<a id="a-Hx"></a>世尊。<a id="a-Hy"></a>”</p>
  <p id="aHz">时，<a id="a-I0"></a>彼比丘受世尊教，<a id="a-I1"></a>即从座起，<a id="a-I2"></a>礼世尊足，<a id="a-I3"></a>便退而去，<a id="a-I4"></a>至彼难陀比丘所，<a id="a-I5"></a>云：<a id="a-I6"></a>“世尊唤难陀。<a id="a-I7"></a>”</p>
  <p id="aI8">对曰：<a id="a-I9"></a>“如是。<a id="a-IA"></a>”</p>
  <p id="aIB">尔时，<a id="a-IC"></a>难陀比丘寻随此比丘至世尊所，<a id="a-ID"></a>头面礼足，<a id="a-IE"></a>在一面坐。<a id="a-IF"></a>是时，<a id="a-IG"></a>世尊告难陀曰：<a id="a-IH"></a>“云何，<a id="a-II"></a>难陀，<a id="a-IJ"></a>不乐修梵行，<a id="a-IK"></a>欲脱法衣，<a id="a-IL"></a>修白衣行乎？<a id="a-IM"></a>”</p>
  <p id="aIN">难陀对曰：<a id="a-IO"></a>“如是，<a id="a-IP"></a>世尊。<a id="a-IQ"></a>”</p>
  <p id="aIR">世尊告曰：<a id="a-IS"></a>“何以故，<a id="a-IT"></a>难陀？<a id="a-IU"></a>”</p>
  <p id="aIV">难陀对曰：<a id="a-IW"></a>“欲心炽然，<a id="a-IX"></a>不能自禁！<a id="a-IY"></a>”</p>
  <p id="aIZ">世尊告曰：<a id="a-Ia"></a>“云何，<a id="a-Ib"></a>难陀，<a id="a-Ic"></a>汝非族姓子出家学道乎？<a id="a-Id"></a>”</p>
  <p id="aIe">难陀对曰：<a id="a-If"></a>“如是，<a id="a-Ig"></a>世尊，<a id="a-Ih"></a>我是族姓子，<a id="a-Ii"></a>以信牢固出家学道。<a id="a-Ij"></a>”</p>
  <p id="aIk">世尊告曰：<a id="a-Il"></a>“汝族姓子，<a id="a-Im"></a>此非其宜，<a id="a-In"></a>已舍家学道，<a id="a-Io"></a>修清净行，<a id="a-Ip"></a>云何舍于正法而欲习秽污？<a id="a-Iq"></a>难陀当知：<a id="a-Ir"></a>有二法无厌足，<a id="a-Is"></a>若有人习此法者终无厌足。<a id="a-It"></a>云何为二法？<a id="a-Iu"></a>所谓淫欲及饮酒，<a id="a-Iv"></a>是谓二法无厌足。<a id="a-Iw"></a>若有人习此二法，<a id="a-Ix"></a>终无厌足；<a id="a-Iy"></a>缘此行果，<a id="a-Iz"></a>亦不能得无为之处。<a id="a-J0"></a>是故，<a id="a-J1"></a>难陀，<a id="a-J2"></a>当念舍此二法，<a id="a-J3"></a>后必成无漏之报。<a id="a-J4"></a>汝今，<a id="a-J5"></a>难陀，<a id="a-J6"></a>善修梵行！<a id="a-J7"></a>趣道之果，<a id="a-J8"></a>靡不由之。<a id="a-J9"></a>”</p>
  <p id="aJA">尔时，<a id="a-JB"></a>世尊便说此谒：</p>
  <p id="aJC">“盖屋不密，<a id="a-JD"></a>天雨则漏，</p>
  <p id="aJE">人不惟行，<a id="a-JF"></a>漏淫、<a id="a-JG"></a>怒、<a id="a-JH"></a>痴。</p>
  <p id="aJI">盖屋善密，<a id="a-JJ"></a>天雨不漏，</p>
  <p id="aJK">人能惟行，<a id="a-JL"></a>无淫、<a id="a-JM"></a>怒、<a id="a-JN"></a>痴。<a id="a-JO"></a>”</p>
  <p id="aJP">尔时，<a id="a-JQ"></a>世尊复作是念：<a id="a-JR"></a>“此族姓子欲意极多，<a id="a-JS"></a>我今宜可以火灭火。<a id="a-JT"></a>”是时，<a id="a-JU"></a>世尊即以神力手执难陀，<a id="a-JV"></a>犹如力人屈伸臂顷，<a id="a-JW"></a>将难陀至香山上。<a id="a-JX"></a>尔时，<a id="a-JY"></a>山上有一岩穴，<a id="a-JZ"></a>复有一瞎猕猴在彼住止。<a id="a-Ja"></a>是时，<a id="a-Jb"></a>世尊右手执难陀而告之曰：<a id="a-Jc"></a>“汝难陀，<a id="a-Jd"></a>颇见此瞎猕猴不？<a id="a-Je"></a>”</p>
  <p id="aJf">对曰：<a id="a-Jg"></a>“如是，<a id="a-Jh"></a>世尊。<a id="a-Ji"></a>”</p>
  <p id="aJj">世尊告曰：<a id="a-Jk"></a>“何者为妙？<a id="a-Jl"></a>为孙陀利释种妙耶？<a id="a-Jm"></a>为此瞎猕猴妙乎？<a id="a-Jn"></a>”</p>
  <p id="aJo">难陀对曰：<a id="a-Jp"></a>“犹如有人伤极恶犬鼻，<a id="a-Jq"></a>复加毒涂，<a id="a-Jr"></a>彼犬倍恶；<a id="a-Js"></a>此亦如是，<a id="a-Jt"></a>孙陀利释女，<a id="a-Ju"></a>今以此瞎猕猴相比，<a id="a-Jv"></a>不可为喻。<a id="a-Jw"></a>犹如大火[卄/積]焚烧山野，<a id="a-Jx"></a>加益以干薪，<a id="a-Jy"></a>火转炽然；<a id="a-Jz"></a>此亦如是，<a id="a-K0"></a>我念彼释女，<a id="a-K1"></a>不去心怀！<a id="a-K2"></a>”</p>
  <p id="aK3">尔时，<a id="a-K4"></a>世尊如屈伸臂顷，<a id="a-K5"></a>从彼山不现，<a id="a-K6"></a>便至三十三天。<a id="a-K7"></a>尔时，<a id="a-K8"></a>三十三天上诸天普集善法讲堂。<a id="a-K9"></a>去善法讲堂不远，<a id="a-KA"></a>复有宫殿，<a id="a-KB"></a>五百玉女自相娱乐，<a id="a-KC"></a>纯有女人，<a id="a-KD"></a>无有男子。<a id="a-KE"></a>尔时，<a id="a-KF"></a>难陀遥见五百天女，<a id="a-KG"></a>作倡伎乐，<a id="a-KH"></a>自相娱乐；<a id="a-KI"></a>见已，<a id="a-KJ"></a>问世尊曰：<a id="a-KK"></a>“此是何等，<a id="a-KL"></a>五百天女作倡伎乐，<a id="a-KM"></a>自相娱乐？<a id="a-KN"></a>”</p>
  <p id="aKO">世尊告曰：<a id="a-KP"></a>“汝难陀自往问之。<a id="a-KQ"></a>”</p>
  <p id="aKR">是时，<a id="a-KS"></a>尊者难陀便往至五百天女所，<a id="a-KT"></a>见彼宫舍，<a id="a-KU"></a>敷好坐具若干百种，<a id="a-KV"></a>纯是女人，<a id="a-KW"></a>无有男子。<a id="a-KX"></a>是时，<a id="a-KY"></a>尊者难陀问彼天女曰：<a id="a-KZ"></a>“汝等是何天女，<a id="a-Ka"></a>各相娱乐，<a id="a-Kb"></a>快乐如是？<a id="a-Kc"></a>”</p>
  <p id="aKd">天女报曰：<a id="a-Ke"></a>“我等有五百人，<a id="a-Kf"></a>悉皆清净，<a id="a-Kg"></a>无有夫主。<a id="a-Kh"></a>我等闻有世尊弟子，<a id="a-Ki"></a>名曰难陀，<a id="a-Kj"></a>是佛姨母儿。<a id="a-Kk"></a>彼于如来所，<a id="a-Kl"></a>清净修梵行，<a id="a-Km"></a>命终之后当生此间，<a id="a-Kn"></a>与我等作夫主，<a id="a-Ko"></a>共相娱乐。<a id="a-Kp"></a>”</p>
  <p id="aKq">是时，<a id="a-Kr"></a>尊者难陀甚怀喜悦，<a id="a-Ks"></a>不能自胜，<a id="a-Kt"></a>便作是念：<a id="a-Ku"></a>“我今是世尊弟子，<a id="a-Kv"></a>且又复是姨母儿，<a id="a-Kw"></a>此诸天女皆当为我作妇。<a id="a-Kx"></a>”是时，<a id="a-Ky"></a>难陀便退而去，<a id="a-Kz"></a>至世尊所。</p>
  <p id="aL0">世尊告曰：<a id="a-L1"></a>“云何，<a id="a-L2"></a>难陀，<a id="a-L3"></a>彼玉女何所言说？<a id="a-L4"></a>”</p>
  <p id="aL5">难陀报曰：<a id="a-L6"></a>“彼玉女各作是说：<a id="a-L7"></a>‘我等各无夫主，<a id="a-L8"></a>闻有世尊弟子善修梵行，<a id="a-L9"></a>命终之后，<a id="a-LA"></a>当来生此。<a id="a-LB"></a>’”</p>
  <p id="aLC">世尊告曰：<a id="a-LD"></a>“难陀，<a id="a-LE"></a>汝意云何？<a id="a-LF"></a>难陀，<a id="a-LG"></a>汝意云何？<a id="a-LH"></a>”</p>
  <p id="aLI">难陀报曰：<a id="a-LJ"></a>“尔时，<a id="a-LK"></a>即自生念：<a id="a-LL"></a>‘我是世尊弟子，<a id="a-LM"></a>又且复是佛姨母儿，<a id="a-LN"></a>此诸天女尽当与我作妻。<a id="a-LO"></a>’”</p>
  <p id="aLP">世尊告曰：<a id="a-LQ"></a>“快哉！<a id="a-LR"></a>难陀，<a id="a-LS"></a>善修梵行，<a id="a-LT"></a>我当与汝作证，<a id="a-LU"></a>使此五百女人皆为给使。<a id="a-LV"></a>”</p>
  <p id="aLW">世尊复告曰：<a id="a-LX"></a>“云何，<a id="a-LY"></a>难陀，<a id="a-LZ"></a>孙陀利释女妙耶？<a id="a-La"></a>为是五百天女妙乎？<a id="a-Lb"></a>”</p>
  <p id="aLc">难陀报曰：<a id="a-Ld"></a>“犹如山顶瞎猕猴在孙陀利前，<a id="a-Le"></a>无有光泽，<a id="a-Lf"></a>亦无有色；<a id="a-Lg"></a>此亦如是，<a id="a-Lh"></a>孙陀利在彼天女前，<a id="a-Li"></a>亦复如是，<a id="a-Lj"></a>无有光泽。<a id="a-Lk"></a>”</p>
  <p id="aLl">世尊告曰：<a id="a-Lm"></a>“汝善修梵行，<a id="a-Ln"></a>我当证汝得此五百天女。<a id="a-Lo"></a>”</p>
  <p id="aLp">尔时，<a id="a-Lq"></a>世尊便作是念：<a id="a-Lr"></a>“我今当以火灭难陀火。<a id="a-Ls"></a>”犹如力人屈伸臂顷，<a id="a-Lt"></a>世尊右手执难陀臂将至地狱中。<a id="a-Lu"></a>尔时，<a id="a-Lv"></a>地狱众生受若干苦恼。<a id="a-Lw"></a>尔时，<a id="a-Lx"></a>彼地狱中有一大镬，<a id="a-Ly"></a>空无有人；<a id="a-Lz"></a>见已，<a id="a-M0"></a>便生恐惧，<a id="a-M1"></a>衣毛皆竖，<a id="a-M2"></a>前白世尊曰：<a id="a-M3"></a>“此诸众生皆受苦痛，<a id="a-M4"></a>唯有此釜而独空无人。<a id="a-M5"></a>”</p>
  <p id="aM6">世尊告曰：<a id="a-M7"></a>“此者名为阿毗地狱。<a id="a-M8"></a>”</p>
  <p id="aM9">尔时，<a id="a-MA"></a>难陀倍复恐怖，<a id="a-MB"></a>衣毛皆竖，<a id="a-MC"></a>白世尊曰：<a id="a-MD"></a>“此是阿毗地狱，<a id="a-ME"></a>而狱自空，<a id="a-MF"></a>亦无罪人？<a id="a-MG"></a>”</p>
  <p id="aMH">世尊告曰：<a id="a-MI"></a>“汝难陀自往问之。<a id="a-MJ"></a>”</p>
  <p id="aMK">是时，<a id="a-ML"></a>尊者难陀便自往问曰：<a id="a-MM"></a>“云何，<a id="a-MN"></a>狱卒，<a id="a-MO"></a>此是何狱？<a id="a-MP"></a>此是何狱空无有人？<a id="a-MQ"></a>”</p>
  <p id="aMR">狱卒报曰：<a id="a-MS"></a>“比丘当知：<a id="a-MT"></a>释迦文佛弟子名曰难陀，<a id="a-MU"></a>彼于如来所，<a id="a-MV"></a>净修梵行，<a id="a-MW"></a>身坏命终，<a id="a-MX"></a>生善处天上，<a id="a-MY"></a>于彼寿千岁，<a id="a-MZ"></a>快自娱乐。<a id="a-Ma"></a>复于彼终，<a id="a-Mb"></a>生此阿毗地狱中，<a id="a-Mc"></a>此空镬者即是其室。<a id="a-Md"></a>”</p>
  <p id="aMe">时，<a id="a-Mf"></a>尊者难陀闻此语已，<a id="a-Mg"></a>便怀怖懅，<a id="a-Mh"></a>衣毛皆竖，<a id="a-Mi"></a>即生此念：<a id="a-Mj"></a>“此之空釜，<a id="a-Mk"></a>正为我耳！<a id="a-Ml"></a>”来至世尊所，<a id="a-Mm"></a>头面礼足，<a id="a-Mn"></a>白世尊曰：<a id="a-Mo"></a>“愿受忏悔，<a id="a-Mp"></a>我自罪缘，<a id="a-Mq"></a>不修梵行，<a id="a-Mr"></a>触娆如来。<a id="a-Ms"></a>”</p>
  <p id="aMt">尔时，<a id="a-Mu"></a>尊者难陀便说此偈：</p>
  <p id="aMv">“人生不足贵，<a id="a-Mw"></a>天寿尽亦丧，</p>
  <p id="aMx">地狱痛酸苦，<a id="a-My"></a>唯有涅槃乐。<a id="a-Mz"></a>”</p>
  <p id="aN0">尔时，<a id="a-N1"></a>世尊告难陀曰：<a id="a-N2"></a>“善哉！<a id="a-N3"></a>善哉！<a id="a-N4"></a>如汝所言，<a id="a-N5"></a>涅槃者最是快乐。<a id="a-N6"></a>难陀，<a id="a-N7"></a>听汝忏悔，<a id="a-N8"></a>汝愚、<a id="a-N9"></a>汝痴，<a id="a-NA"></a>自知有咎，<a id="a-NB"></a>于如来所。<a id="a-NC"></a>今受汝悔过，<a id="a-ND"></a>后更莫犯！<a id="a-NE"></a>”</p>
  <p id="aNF">尔时，<a id="a-NG"></a>世尊屈伸臂顷，<a id="a-NH"></a>手执难陀，<a id="a-NI"></a>从地狱不现，<a id="a-NJ"></a>便至舍卫城祇树给孤独园。</p>
  <p id="aNK">尔时，<a id="a-NL"></a>世尊告难陀曰：<a id="a-NM"></a>“汝今，<a id="a-NN"></a>难陀，<a id="a-NO"></a>当修二法。<a id="a-NP"></a>云何为二法？<a id="a-NQ"></a>所谓止与观也。<a id="a-NR"></a>复当更修二法。<a id="a-NS"></a>云何为二法？<a id="a-NT"></a>生死不可乐，<a id="a-NU"></a>知涅槃为乐，<a id="a-NV"></a>是谓二法。<a id="a-NW"></a>复当更修二法。<a id="a-NX"></a>云何为二法？<a id="a-NY"></a>所谓智与辩也。<a id="a-NZ"></a>”尔时，<a id="a-Na"></a>世尊以此种种法向难陀说。</p>
  <p id="aNb">是时，<a id="a-Nc"></a>尊者难陀从世尊受教已，<a id="a-Nd"></a>从座起，<a id="a-Ne"></a>礼世尊足，<a id="a-Nf"></a>便退而去，<a id="a-Ng"></a>至安陀园；<a id="a-Nh"></a>到已，<a id="a-Ni"></a>在一树下结跏跌坐，<a id="a-Nj"></a>正身正意，<a id="a-Nk"></a>系念在前，<a id="a-Nl"></a>思惟如来如此言教。<a id="a-Nm"></a>是时，<a id="a-Nn"></a>尊者在闲静处，<a id="a-No"></a>恒思惟如来教，<a id="a-Np"></a>不去须臾，<a id="a-Nq"></a>所以族姓子，<a id="a-Nr"></a>以信牢固出家学道，<a id="a-Ns"></a>修无上梵行：<a id="a-Nt"></a>生死已尽，<a id="a-Nu"></a>梵行已立，<a id="a-Nv"></a>所作已办，<a id="a-Nw"></a>更不复受有，<a id="a-Nx"></a>如实知之。<a id="a-Ny"></a>是时，<a id="a-Nz"></a>尊者难陀便成阿罗汉。<a id="a-O0"></a>已成阿罗汉，<a id="a-O1"></a>即从座起，<a id="a-O2"></a>整衣服，<a id="a-O3"></a>至世尊所，<a id="a-O4"></a>头面礼足，<a id="a-O5"></a>在一面坐。</p>
  <p id="aO6">是时，<a id="a-O7"></a>尊者难陀白世尊曰：<a id="a-O8"></a>“世尊前许证弟子五百天女者，<a id="a-O9"></a>今尽舍之。<a id="a-OA"></a>”</p>
  <p id="aOB">世尊告曰：<a id="a-OC"></a>“汝今生死已尽，<a id="a-OD"></a>梵行已立，<a id="a-OE"></a>吾即舍之。<a id="a-OF"></a>”</p>
  <p id="aOG">尔时，<a id="a-OH"></a>便说偈曰：</p>
  <p id="aOI">“我今见难陀，<a id="a-OJ"></a>修行沙门法，</p>
  <p id="aOK">诸恶皆以息，<a id="a-OL"></a>头陀无有失。<a id="a-OM"></a>”</p>
  <p id="aON">尔时，<a id="a-OO"></a>世尊告诸比丘言：<a id="a-OP"></a>“得阿罗汉者，<a id="a-OQ"></a>今难陀比丘是。<a id="a-OR"></a>无淫、<a id="a-OS"></a>怒、<a id="a-OT"></a>痴，<a id="a-OU"></a>亦是难陀比丘。<a id="a-OV"></a>”</p>
  <p id="aOW">尔时，<a id="a-OX"></a>诸比丘闻佛所说，<a id="a-OY"></a>欢喜奉行。</p>
  <p id="aOZ">闻如是：<a id="a-Oa"></a>一时，<a id="a-Ob"></a>佛在释翅瘦迦毗罗越尼拘留园中，<a id="a-Oc"></a>与大比丘五百人俱。</p>
  <p id="aOd">尔时，<a id="a-Oe"></a>大爱道瞿昙弥，<a id="a-Of"></a>便往至世尊所，<a id="a-Og"></a>头面礼足，<a id="a-Oh"></a>白世尊曰：<a id="a-Oi"></a>“愿世尊长化愚冥，<a id="a-Oj"></a>恒护生命！<a id="a-Ok"></a>”</p>
  <p id="aOl">世尊告曰：<a id="a-Om"></a>“瞿昙弥，<a id="a-On"></a>不应向如来作是言：<a id="a-Oo"></a>‘如来延寿无穷，<a id="a-Op"></a>恒护其命。<a id="a-Oq"></a>’”</p>
  <p id="aOr">是时，<a id="a-Os"></a>大爱道瞿昙弥即说此偈：</p>
  <p id="aOt">“云何礼最胜，<a id="a-Ou"></a>世间无与等，</p>
  <p id="aOv">能断一切疑，<a id="a-Ow"></a>由是说此语？<a id="a-Ox"></a>”</p>
  <p id="aOy">尔时，<a id="a-Oz"></a>世尊复以偈报瞿昙弥曰：</p>
  <p id="aP0">“精进意难缺，<a id="a-P1"></a>恒有勇猛心，</p>
  <p id="aP2">平等视声闻，<a id="a-P3"></a>此则礼如来。<a id="a-P4"></a>”</p>
  <p id="aP5">是时，<a id="a-P6"></a>大爱道白世尊曰：<a id="a-P7"></a>“自今以后当礼世尊，<a id="a-P8"></a>如今如来敕视一切众生，<a id="a-P9"></a>意无增减。<a id="a-PA"></a>天上、<a id="a-PB"></a>人中及阿须伦，<a id="a-PC"></a>如来为最上！<a id="a-PD"></a>”</p>
  <p id="aPE">是时，<a id="a-PF"></a>世尊可大爱道所说。<a id="a-PG"></a>大爱道即从座起，<a id="a-PH"></a>头面礼足，<a id="a-PI"></a>便退而去。</p>
  <p id="aPJ">尔时，<a id="a-PK"></a>世尊告诸比丘：<a id="a-PL"></a>“我声闻中第一弟子广识多知，<a id="a-PM"></a>所谓大爱道是。<a id="a-PN"></a>”</p>
  <p id="aPO">是时，<a id="a-PP"></a>诸比丘闻佛所说，<a id="a-PQ"></a>欢喜奉行。</p>
  <p id="aPR">闻如是：<a id="a-PS"></a>一时，<a id="a-PT"></a>佛在舍卫国祇树给孤独园。</p>
  <p id="aPU">尔时，<a id="a-PV"></a>世尊告诸比丘：<a id="a-PW"></a>“有此二人，<a id="a-PX"></a>于如来众而兴诽谤。<a id="a-PY"></a>云何为二人？<a id="a-PZ"></a>谓非法言是法，<a id="a-Pa"></a>谓法言是非法，<a id="a-Pb"></a>是谓二人诽谤如来。<a id="a-Pc"></a>复有二人不诽谤如来。<a id="a-Pd"></a>云何为二？<a id="a-Pe"></a>所谓非法即是非法，<a id="a-Pf"></a>真法即是真法，<a id="a-Pg"></a>是谓二人不诽谤如来。<a id="a-Ph"></a>是故，<a id="a-Pi"></a>诸比丘，<a id="a-Pj"></a>非法当言非法，<a id="a-Pk"></a>真法当言真法。<a id="a-Pl"></a>如是，<a id="a-Pm"></a>诸比丘，<a id="a-Pn"></a>当作是学！<a id="a-Po"></a>”</p>
  <p id="aPp">尔时，<a id="a-Pq"></a>诸比丘闻佛所说，<a id="a-Pr"></a>欢喜奉行。</p>
  <p id="aPs">闻如是：<a id="a-Pt"></a>一时，<a id="a-Pu"></a>佛在舍卫国祇树给孤独园。</p>
  <p id="aPv">尔时，<a id="a-Pw"></a>世尊告诸比丘：<a id="a-Px"></a>“有此二人获福无量。<a id="a-Py"></a>云何为二？<a id="a-Pz"></a>所谓应称誉者便叹誉之，<a id="a-Q0"></a>不应称者亦不称叹之，<a id="a-Q1"></a>是谓二人获福无量。<a id="a-Q2"></a>复有二人受罪无量。<a id="a-Q3"></a>何等为二？<a id="a-Q4"></a>所谓可称叹反更诽谤，<a id="a-Q5"></a>不应称叹者而更称叹。<a id="a-Q6"></a>诸比丘，<a id="a-Q7"></a>莫作是学！<a id="a-Q8"></a>”</p>
  <p id="aQ9">尔时，<a id="a-QA"></a>诸比丘闻佛所说，<a id="a-QB"></a>欢喜奉行。</p>
 </body>
</html>