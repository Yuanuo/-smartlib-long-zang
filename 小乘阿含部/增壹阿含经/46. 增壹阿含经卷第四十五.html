<!doctype html>
<html id="z3IBUBpYH" data-ver="1866">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第四十五</h1>
  <h2 id="a2">放牛品第四十九之一（第四分别诵）</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“若放牛儿成就十一法，<a id="a-9"></a>牛群终不长益，<a id="a-A"></a>亦复不能将护其牛。<a id="a-B"></a>云何为十一？<a id="a-C"></a>于是，<a id="a-D"></a>放牛人亦不别其色，<a id="a-E"></a>不解其相，<a id="a-F"></a>应摩刷而不摩刷，<a id="a-G"></a>不覆护疮痍，<a id="a-H"></a>不随时放烟，<a id="a-I"></a>不知良田茂草处，<a id="a-J"></a>不知安隐之处，<a id="a-K"></a>亦复不知渡牛处所，<a id="a-L"></a>不知时宜，<a id="a-M"></a>若构牛时不留遗余尽取[(殼-一)/牛]之，<a id="a-N"></a>是时诸大牛可任用者不随时将护。<a id="a-O"></a>是谓，<a id="a-P"></a>比丘，<a id="a-Q"></a>若牧牛人成就此十一法，<a id="a-R"></a>终不能长养其牛，<a id="a-S"></a>将护其身。</p>
  <p id="aT">“今此众中比丘亦复如是，<a id="a-U"></a>终不能有所长益。<a id="a-V"></a>云何为十一？<a id="a-W"></a>于是，<a id="a-X"></a>比丘不别其色，<a id="a-Y"></a>不晓其相，<a id="a-Z"></a>应摩刷而不摩刷，<a id="a-a"></a>不覆护疮痍，<a id="a-b"></a>不随时放烟，<a id="a-c"></a>不知良田茂草处，<a id="a-d"></a>不知渡处，<a id="a-e"></a>亦复不知安隐之处，<a id="a-f"></a>不知时宜，<a id="a-g"></a>食不知留遗余，<a id="a-h"></a>诸长老比丘亦不敬待。</p>
  <p id="ai">“云何比丘不知色？<a id="a-j"></a>于是，<a id="a-k"></a>比丘有四大及四大所造色，<a id="a-l"></a>皆悉不知，<a id="a-m"></a>如是比丘不别其色。</p>
  <p id="an">“云何比丘不别其相？<a id="a-o"></a>于是，<a id="a-p"></a>比丘不知行愚，<a id="a-q"></a>亦不知行智，<a id="a-r"></a>如实而不知，<a id="a-s"></a>如是比丘不别其相。</p>
  <p id="at">“云何比丘应摩刷而不摩刷？<a id="a-u"></a>于是，<a id="a-v"></a>比丘若眼见色便起色想，<a id="a-w"></a>有诸乱念，<a id="a-x"></a>又且不守护眼根，<a id="a-y"></a>以不善摄念，<a id="a-z"></a>造众殃舋，<a id="a-10"></a>不守护眼根；<a id="a-11"></a>如是，<a id="a-12"></a>比丘若耳闻声，<a id="a-13"></a>鼻嗅香，<a id="a-14"></a>舌知味，<a id="a-15"></a>身知细滑，<a id="a-16"></a>意知法，<a id="a-17"></a>起诸乱想，<a id="a-18"></a>亦不守护意根，<a id="a-19"></a>不改其行，<a id="a-1A"></a>如是比丘应摩刷而不摩刷。</p>
  <p id="a1B">“云何比丘不覆护疮？<a id="a-1C"></a>于是，<a id="a-1D"></a>比丘起欲想而不舍离，<a id="a-1E"></a>亦不除去其念，<a id="a-1F"></a>若起瞋想、<a id="a-1G"></a>杀害想，<a id="a-1H"></a>起诸恶不善想，<a id="a-1I"></a>终不舍之，<a id="a-1J"></a>如是比丘不覆护疮。</p>
  <p id="a1K">“云何比丘不随时起烟？<a id="a-1L"></a>于是，<a id="a-1M"></a>比丘所讽诵法，<a id="a-1N"></a>不随时向人说，<a id="a-1O"></a>如是比丘不随时放烟。</p>
  <p id="a1P">“云何比丘不知良田茂草处？<a id="a-1Q"></a>于是，<a id="a-1R"></a>比丘不知四意止，<a id="a-1S"></a>如实而不知，<a id="a-1T"></a>如是比丘不知良田茂草处。</p>
  <p id="a1U">“云何比丘不知渡处？<a id="a-1V"></a>于是，<a id="a-1W"></a>比丘不别贤圣八品道，<a id="a-1X"></a>如是比丘不知渡处。</p>
  <p id="a1Y">“云何比丘不知所爱？<a id="a-1Z"></a>于是，<a id="a-1a"></a>比丘于十二部：<a id="a-1b"></a>契经、<a id="a-1c"></a>祇夜、<a id="a-1d"></a>授决、<a id="a-1e"></a>偈、<a id="a-1f"></a>因缘、<a id="a-1g"></a>本末、<a id="a-1h"></a>方等、<a id="a-1i"></a>譬喻、<a id="a-1j"></a>生经、<a id="a-1k"></a>说、<a id="a-1l"></a>广普、<a id="a-1m"></a>未曾有法，<a id="a-1n"></a>如是比丘不知所爱。</p>
  <p id="a1o">“云何比丘不知时宜？<a id="a-1p"></a>于是，<a id="a-1q"></a>比丘便往轻贱家、<a id="a-1r"></a>博戏家，<a id="a-1s"></a>如是比丘不知时宜。</p>
  <p id="a1t">“云何比丘不留遗余？<a id="a-1u"></a>于是，<a id="a-1v"></a>比丘有信梵志、<a id="a-1w"></a>优婆塞往而请之，<a id="a-1x"></a>然诸比丘贪著饮食，<a id="a-1y"></a>不知止足，<a id="a-1z"></a>如是比丘不留遗余。</p>
  <p id="a20">“云何比丘不敬长老诸高德比丘？<a id="a-21"></a>于是，<a id="a-22"></a>比丘不起恭敬之心向诸有德人，<a id="a-23"></a>如是比丘多有所犯，<a id="a-24"></a>是谓比丘不敬长老。<a id="a-25"></a>若有比丘成就十一法，<a id="a-26"></a>终不能于此法中多所饶益。</p>
  <p id="a27">“若复牧牛人成就十一法者，<a id="a-28"></a>能拥护其牛，<a id="a-29"></a>终不失时，<a id="a-2A"></a>有所饶益。<a id="a-2B"></a>云何为十一？<a id="a-2C"></a>于是，<a id="a-2D"></a>牧牛人知其色，<a id="a-2E"></a>别其相，<a id="a-2F"></a>应摩刷而摩刷，<a id="a-2G"></a>覆护疮痍，<a id="a-2H"></a>随时而起烟，<a id="a-2I"></a>知良田茂草处，<a id="a-2J"></a>知渡要处，<a id="a-2K"></a>爱其牛，<a id="a-2L"></a>分别时宜，<a id="a-2M"></a>亦知性行，<a id="a-2N"></a>若[(殼-一)/牛]牛时知留遗余，<a id="a-2O"></a>亦复知随时将护可任用者，<a id="a-2P"></a>如是牧牛人将护牛。<a id="a-2Q"></a>如是，<a id="a-2R"></a>比丘，<a id="a-2S"></a>若牧牛人成就此十一法，<a id="a-2T"></a>不失时节者，<a id="a-2U"></a>终不可沮坏。</p>
  <p id="a2V">“如是，<a id="a-2W"></a>比丘若成就十一法者，<a id="a-2X"></a>于此现法中多所饶益。<a id="a-2Y"></a>云何十一法？<a id="a-2Z"></a>于是，<a id="a-2a"></a>比丘知色，<a id="a-2b"></a>知相，<a id="a-2c"></a>知摩刷，<a id="a-2d"></a>知覆护疮，<a id="a-2e"></a>知起烟，<a id="a-2f"></a>知良田茂草处，<a id="a-2g"></a>知所爱，<a id="a-2h"></a>知择道行，<a id="a-2i"></a>知渡处，<a id="a-2j"></a>知食止足，<a id="a-2k"></a>知敬奉长老比丘随时礼拜。</p>
  <p id="a2l">“云何比丘而知色？<a id="a-2m"></a>于是，<a id="a-2n"></a>比丘知四大色，<a id="a-2o"></a>亦知四大所造色，<a id="a-2p"></a>是谓比丘知色。</p>
  <p id="a2q">“云何比丘知相？<a id="a-2r"></a>于是，<a id="a-2s"></a>比丘知愚相，<a id="a-2t"></a>知智相，<a id="a-2u"></a>如实而知之，<a id="a-2v"></a>如是比丘知相。</p>
  <p id="a2w">“云何比丘知摩刷？<a id="a-2x"></a>于是，<a id="a-2y"></a>比丘若欲想起，<a id="a-2z"></a>念知舍离，<a id="a-30"></a>亦不殷勤，<a id="a-31"></a>永无欲想；<a id="a-32"></a>若恚想、<a id="a-33"></a>害想，<a id="a-34"></a>及诸恶不善想起，<a id="a-35"></a>念知舍离，<a id="a-36"></a>亦不殷勤，<a id="a-37"></a>永无恚想，<a id="a-38"></a>如是比丘为知摩刷。</p>
  <p id="a39">“云何比丘知覆护疮？<a id="a-3A"></a>于是，<a id="a-3B"></a>比丘若眼见色不起色想，<a id="a-3C"></a>亦不染著而净眼根，<a id="a-3D"></a>除去愁忧恶不善法，<a id="a-3E"></a>心不贪乐，<a id="a-3F"></a>于中而护眼根；<a id="a-3G"></a>如是，<a id="a-3H"></a>比丘若耳闻声，<a id="a-3I"></a>鼻嗅香，<a id="a-3J"></a>舌知味，<a id="a-3K"></a>身知细滑，<a id="a-3L"></a>意知法，<a id="a-3M"></a>不起识想，<a id="a-3N"></a>亦不染著而净意根，<a id="a-3O"></a>如是比丘知覆护疮。</p>
  <p id="a3P">“云何比丘知起烟？<a id="a-3Q"></a>于是，<a id="a-3R"></a>比丘所从闻法广与人说，<a id="a-3S"></a>如是比丘为知起烟。</p>
  <p id="a3T">“云何比丘知良田茂草处？<a id="a-3U"></a>于是，<a id="a-3V"></a>比丘贤圣八品道如实知之，<a id="a-3W"></a>是谓比丘知良田茂草处。</p>
  <p id="a3X">“云何比丘知所爱？<a id="a-3Y"></a>于是，<a id="a-3Z"></a>比丘若闻如来所说法宝，<a id="a-3a"></a>心便爱乐，<a id="a-3b"></a>如是比丘为知所爱。</p>
  <p id="a3c">“云何比丘择道行？<a id="a-3d"></a>于是，<a id="a-3e"></a>比丘于十二部经择而行之，<a id="a-3f"></a>所谓契经、<a id="a-3g"></a>祗夜、<a id="a-3h"></a>授决、<a id="a-3i"></a>偈、<a id="a-3j"></a>因缘、<a id="a-3k"></a>本未、<a id="a-3l"></a>方等、<a id="a-3m"></a>譬喻、<a id="a-3n"></a>生经、<a id="a-3o"></a>说、<a id="a-3p"></a>广普、<a id="a-3q"></a>未曾有法，<a id="a-3r"></a>如是比丘知择道行。</p>
  <p id="a3s">“云何比丘知渡处？<a id="a-3t"></a>于是，<a id="a-3u"></a>比丘知四意止，<a id="a-3v"></a>是谓比丘知渡处。</p>
  <p id="a3w">“云何比丘知食止足？<a id="a-3x"></a>于是，<a id="a-3y"></a>比丘有信梵志、<a id="a-3z"></a>优婆塞来请者，<a id="a-40"></a>不贪饮食，<a id="a-41"></a>能自止足，<a id="a-42"></a>如是比丘为知止足。</p>
  <p id="a43">“云何比丘随时恭奉长老比丘？<a id="a-44"></a>于是，<a id="a-45"></a>比丘恒以身、<a id="a-46"></a>口、<a id="a-47"></a>意善行，<a id="a-48"></a>向诸长老比丘，<a id="a-49"></a>如是比丘随时恭奉长老比丘。<a id="a-4A"></a>如是，<a id="a-4B"></a>若成就十一法者，<a id="a-4C"></a>于现法中多所饶益。<a id="a-4D"></a>”</p>
  <p id="a4E">尔时，<a id="a-4F"></a>世尊便说此偈：</p>
  <p id="a4G">“牧牛不放逸，<a id="a-4H"></a>其主获其福，</p>
  <p id="a4I">六牛六年中，<a id="a-4J"></a>展转六十牛。</p>
  <p id="a4K">比丘戒成就，<a id="a-4L"></a>于禅得自在，</p>
  <p id="a4M">六根而寂然，<a id="a-4N"></a>六年成六通。</p>
  <p id="a4O">“如是，<a id="a-4P"></a>比丘，<a id="a-4Q"></a>若有人能离此恶法，<a id="a-4R"></a>成后十一法者，<a id="a-4S"></a>于现法中多所饶益。<a id="a-4T"></a>如是，<a id="a-4U"></a>比丘，<a id="a-4V"></a>当作是学！<a id="a-4W"></a>”</p>
  <p id="a4X">尔时，<a id="a-4Y"></a>诸比丘闻佛所说，<a id="a-4Z"></a>欢喜奉行。</p>
  <p id="a4a">闻如是：<a id="a-4b"></a>一时，<a id="a-4c"></a>佛在舍卫国祇树给孤独园。</p>
  <p id="a4d">尔时，<a id="a-4e"></a>世尊告诸比丘：<a id="a-4f"></a>“若比丘成就十一法者，<a id="a-4g"></a>必能有所成长。<a id="a-4h"></a>云何为十一？<a id="a-4i"></a>于是，<a id="a-4j"></a>比丘，<a id="a-4k"></a>戒成就，<a id="a-4l"></a>三昧成就，<a id="a-4m"></a>智慧成就，<a id="a-4n"></a>解脱成就，<a id="a-4o"></a>解脱见慧成就，<a id="a-4p"></a>诸根寂静，<a id="a-4q"></a>饮食知止足，<a id="a-4r"></a>恒修行共法，<a id="a-4s"></a>亦知其方便，<a id="a-4t"></a>分别其义，<a id="a-4u"></a>不著利养。<a id="a-4v"></a>如是，<a id="a-4w"></a>比丘，<a id="a-4x"></a>若成就此十一法者，<a id="a-4y"></a>堪任长养。<a id="a-4z"></a>所以然者？<a id="a-50"></a>一切诸行正有十一法。<a id="a-51"></a>”</p>
  <p id="a52">尔时，<a id="a-53"></a>阿难白世尊言：<a id="a-54"></a>“何以故，<a id="a-55"></a>正有十一法，<a id="a-56"></a>无有出者？<a id="a-57"></a>云何为十一？<a id="a-58"></a>”</p>
  <p id="a59">“所谓阿练若，<a id="a-5A"></a>乞食，<a id="a-5B"></a>一处坐，<a id="a-5C"></a>一时食，<a id="a-5D"></a>正中食，<a id="a-5E"></a>不择家食，<a id="a-5F"></a>守三衣，<a id="a-5G"></a>坐树下，<a id="a-5H"></a>露坐闲静之处，<a id="a-5I"></a>著补衲衣，<a id="a-5J"></a>若在冢间。<a id="a-5K"></a>是谓，<a id="a-5L"></a>比丘，<a id="a-5M"></a>有人成就此十一法，<a id="a-5N"></a>便能有所至。<a id="a-5O"></a>我今复重告汝，<a id="a-5P"></a>若有人十一年中学此法，<a id="a-5Q"></a>即于现身成阿那含，<a id="a-5R"></a>转身便成阿罗汉。<a id="a-5S"></a>诸比丘，<a id="a-5T"></a>且舍十一年，<a id="a-5U"></a>若九、<a id="a-5V"></a>八、<a id="a-5W"></a>七、<a id="a-5X"></a>六、<a id="a-5Y"></a>五、<a id="a-5Z"></a>四、<a id="a-5a"></a>三、<a id="a-5b"></a>二、<a id="a-5c"></a>一年学此法者，<a id="a-5d"></a>便成二果：<a id="a-5e"></a>若阿那含、<a id="a-5f"></a>若阿罗汉。<a id="a-5g"></a>且舍十二月，<a id="a-5h"></a>若能一月之中修行其法，<a id="a-5i"></a>彼比丘必成二果：<a id="a-5j"></a>若阿那含、<a id="a-5k"></a>若阿罗汉。<a id="a-5l"></a>所以然者？<a id="a-5m"></a>十二因缘皆出十一法中，<a id="a-5n"></a>所谓生、<a id="a-5o"></a>老、<a id="a-5p"></a>病、<a id="a-5q"></a>死、<a id="a-5r"></a>愁、<a id="a-5s"></a>忧、<a id="a-5t"></a>苦、<a id="a-5u"></a>恼。</p>
  <p id="a5v">“我今教诸比丘，<a id="a-5w"></a>当如迦葉比丘之比，<a id="a-5x"></a>设有人行谦苦之法，<a id="a-5y"></a>此行难及。<a id="a-5z"></a>所以然者？<a id="a-60"></a>迦葉比丘成就此十一法，<a id="a-61"></a>当知过去多萨阿竭成等正觉，<a id="a-62"></a>亦成就此十一苦法。<a id="a-63"></a>今迦葉比丘，<a id="a-64"></a>皆愍念一切众生，<a id="a-65"></a>若供养过去诸声闻，<a id="a-66"></a>后身方当乃得受报；<a id="a-67"></a>设供养迦葉者，<a id="a-68"></a>现身便受其报；<a id="a-69"></a>设我不成无上等正觉，<a id="a-6A"></a>后当由迦葉成等正觉。<a id="a-6B"></a>由此因缘故，<a id="a-6C"></a>迦葉比丘胜过去诸声闻，<a id="a-6D"></a>其能如迦葉比丘者，<a id="a-6E"></a>此则上行。<a id="a-6F"></a>如是，<a id="a-6G"></a>比丘，<a id="a-6H"></a>当作是学！<a id="a-6I"></a>”</p>
  <p id="a6J">尔时，<a id="a-6K"></a>诸比丘闻佛所说，<a id="a-6L"></a>欢喜奉行。</p>
  <p id="a6M">闻如是：<a id="a-6N"></a>一时，<a id="a-6O"></a>佛在舍卫国祇树给孤独园。</p>
  <p id="a6P">尔时，<a id="a-6Q"></a>佛与无数众生，<a id="a-6R"></a>前后围绕而为说法。<a id="a-6S"></a>尔时，<a id="a-6T"></a>舍利弗将众多比丘而经行。<a id="a-6U"></a>大目揵连及大迦葉、<a id="a-6V"></a>阿那律、<a id="a-6W"></a>离越、<a id="a-6X"></a>迦旃延、<a id="a-6Y"></a>满愿子、<a id="a-6Z"></a>优波离、<a id="a-6a"></a>须菩提、<a id="a-6b"></a>罗云、<a id="a-6c"></a>阿难比丘，<a id="a-6d"></a>各各将众多比丘自相娱乐。<a id="a-6e"></a>提婆达兜亦复将众多比丘而自经行。</p>
  <p id="a6f">尔时，<a id="a-6g"></a>世尊见诸神足弟子，<a id="a-6h"></a>各将其众而自经行。<a id="a-6i"></a>尔时，<a id="a-6j"></a>世尊告诸比丘：<a id="a-6k"></a>“人根情性各各相似，<a id="a-6l"></a>善者与善共并，<a id="a-6m"></a>恶者与恶共并。<a id="a-6n"></a>犹如乳与乳相应，<a id="a-6o"></a>酥与酥相应，<a id="a-6p"></a>粪与屎、<a id="a-6q"></a>溺各自相应；<a id="a-6r"></a>此亦如是，<a id="a-6s"></a>众生根原所行法则各自相应，<a id="a-6t"></a>善者与善相应，<a id="a-6u"></a>恶者与恶相应。<a id="a-6v"></a>汝等颇见舍利弗比丘将诸比丘经行乎？<a id="a-6w"></a>”</p>
  <p id="a6x">诸比丘白佛言：<a id="a-6y"></a>“唯然，<a id="a-6z"></a>见之。<a id="a-70"></a>”</p>
  <p id="a71">佛告比丘：<a id="a-72"></a>“如此诸人皆智慧之士。<a id="a-73"></a>”</p>
  <p id="a74">又告比丘：<a id="a-75"></a>“汝等颇见目连比丘将诸比丘经行乎？<a id="a-76"></a>”</p>
  <p id="a77">诸比丘白佛言：<a id="a-78"></a>“唯然，<a id="a-79"></a>见之。<a id="a-7A"></a>”</p>
  <p id="a7B">佛告之曰：<a id="a-7C"></a>“此诸比丘皆是神足之士。<a id="a-7D"></a>”</p>
  <p id="a7E">又问：<a id="a-7F"></a>“汝等见迦葉将诸比丘而经行乎？<a id="a-7G"></a>”</p>
  <p id="a7H">诸比丘对曰：<a id="a-7I"></a>“唯然，<a id="a-7J"></a>见之。<a id="a-7K"></a>”</p>
  <p id="a7L">佛告之曰：<a id="a-7M"></a>“此诸上士皆是十一头陀行法之人也。<a id="a-7N"></a>”</p>
  <p id="a7O">又问：<a id="a-7P"></a>“汝等见阿那律比丘不乎？<a id="a-7Q"></a>”</p>
  <p id="a7R">诸比丘对曰：<a id="a-7S"></a>“唯然，<a id="a-7T"></a>见之。<a id="a-7U"></a>”</p>
  <p id="a7V">佛告之曰：<a id="a-7W"></a>“此诸贤士皆天眼第一。<a id="a-7X"></a>”</p>
  <p id="a7Y">又问：<a id="a-7Z"></a>“颇见离越比丘不乎？<a id="a-7a"></a>”</p>
  <p id="a7b">诸比丘对曰：<a id="a-7c"></a>“唯然，<a id="a-7d"></a>见之。<a id="a-7e"></a>”</p>
  <p id="a7f">佛告比丘：<a id="a-7g"></a>“此诸人皆是入定之士。<a id="a-7h"></a>”</p>
  <p id="a7i">又问：<a id="a-7j"></a>“汝等颇见迦旃延比丘不乎？<a id="a-7k"></a>”</p>
  <p id="a7l">诸比丘对曰：<a id="a-7m"></a>“唯然，<a id="a-7n"></a>见之。<a id="a-7o"></a>”</p>
  <p id="a7p">佛告之曰：<a id="a-7q"></a>“此诸上士皆是分别义理之人。<a id="a-7r"></a>”</p>
  <p id="a7s">又问：<a id="a-7t"></a>“汝等颇见满愿子比丘不乎？<a id="a-7u"></a>”</p>
  <p id="a7v">诸比丘对曰：<a id="a-7w"></a>“唯然，<a id="a-7x"></a>见之。<a id="a-7y"></a>”</p>
  <p id="a7z">佛告比丘：<a id="a-80"></a>“此诸贤士皆是说法之人。<a id="a-81"></a>”</p>
  <p id="a82">又问：<a id="a-83"></a>“汝等颇见优波离将诸比丘而经行乎？<a id="a-84"></a>”</p>
  <p id="a85">诸比丘对曰：<a id="a-86"></a>“唯然，<a id="a-87"></a>见之。<a id="a-88"></a>”</p>
  <p id="a89">佛告之曰：<a id="a-8A"></a>“此诸人皆是持禁律之人。<a id="a-8B"></a>”</p>
  <p id="a8C">又问：<a id="a-8D"></a>“汝等颇见须菩提比丘不乎？<a id="a-8E"></a>”</p>
  <p id="a8F">诸比丘对曰：<a id="a-8G"></a>“唯然，<a id="a-8H"></a>见之。<a id="a-8I"></a>”</p>
  <p id="a8J">佛告之曰：<a id="a-8K"></a>“此诸上人皆是解空第一。<a id="a-8L"></a>”</p>
  <p id="a8M">又问：<a id="a-8N"></a>“汝等颇见罗云比丘不乎？<a id="a-8O"></a>”</p>
  <p id="a8P">诸比丘白佛言：<a id="a-8Q"></a>“唯然，<a id="a-8R"></a>见之。<a id="a-8S"></a>”</p>
  <p id="a8T">佛告之曰：<a id="a-8U"></a>“此诸贤士皆是戒具足士。<a id="a-8V"></a>”</p>
  <p id="a8W">又问：<a id="a-8X"></a>“汝等颇见阿难比丘不乎？<a id="a-8Y"></a>”</p>
  <p id="a8Z">诸比丘白佛言：<a id="a-8a"></a>“唯然，<a id="a-8b"></a>见之。<a id="a-8c"></a>”</p>
  <p id="a8d">佛告比丘：<a id="a-8e"></a>“此诸贤士皆是多闻第一，<a id="a-8f"></a>所受不忘。<a id="a-8g"></a>”</p>
  <p id="a8h">又问：<a id="a-8i"></a>“汝等颇见提婆达兜比丘将诸人而经行乎？<a id="a-8j"></a>”</p>
  <p id="a8k">诸比丘对曰：<a id="a-8l"></a>“唯然，<a id="a-8m"></a>见之。<a id="a-8n"></a>”</p>
  <p id="a8o">佛告之曰：<a id="a-8p"></a>“此诸人为恶之首，<a id="a-8q"></a>无有善本。<a id="a-8r"></a>”</p>
  <p id="a8s">尔时，<a id="a-8t"></a>世尊便说斯颂：</p>
  <p id="a8u">“莫与恶知识，<a id="a-8v"></a>与愚共从事，</p>
  <p id="a8w">当与善知识，<a id="a-8x"></a>智者而交通。</p>
  <p id="a8y">若人本无恶，<a id="a-8z"></a>亲近于恶人，</p>
  <p id="a90">后必成恶因，<a id="a-91"></a>恶名遍天下。<a id="a-92"></a>”</p>
  <p id="a93">尔时，<a id="a-94"></a>提婆达兜弟子三十余人，<a id="a-95"></a>闻世尊说此偈已，<a id="a-96"></a>便舍提婆达兜，<a id="a-97"></a>来至佛所，<a id="a-98"></a>头面礼足，<a id="a-99"></a>求改重罪。<a id="a-9A"></a>又白世尊：<a id="a-9B"></a>“我等愚惑，<a id="a-9C"></a>不识真伪，<a id="a-9D"></a>舍善知识，<a id="a-9E"></a>近恶知识。<a id="a-9F"></a>惟愿世尊当见原恕，<a id="a-9G"></a>后更不犯！<a id="a-9H"></a>”</p>
  <p id="a9I">佛告比丘：<a id="a-9J"></a>“听汝悔过，<a id="a-9K"></a>改往修来，<a id="a-9L"></a>勿复更犯。<a id="a-9M"></a>”尔时，<a id="a-9N"></a>提婆达兜弟子承世尊教诫，<a id="a-9O"></a>在闲静之处，<a id="a-9P"></a>思惟妙义，<a id="a-9Q"></a>克己行法，<a id="a-9R"></a>所以族姓子，<a id="a-9S"></a>剃除须发，<a id="a-9T"></a>出家学道者，<a id="a-9U"></a>欲修无上梵行。<a id="a-9V"></a>尔时，<a id="a-9W"></a>诸比丘皆得阿罗汉。</p>
  <p id="a9X">“比丘当知：<a id="a-9Y"></a>众生根原皆自相类，<a id="a-9Z"></a>恶者与恶相从，<a id="a-9a"></a>善者与善相从；<a id="a-9b"></a>过去、<a id="a-9c"></a>将来众生根原，<a id="a-9d"></a>亦复如是，<a id="a-9e"></a>以类相从。<a id="a-9f"></a>犹如以净与净相应，<a id="a-9g"></a>不净者与不净相应。<a id="a-9h"></a>是故，<a id="a-9i"></a>比丘，<a id="a-9j"></a>当学与净相应；<a id="a-9k"></a>净，<a id="a-9l"></a>去离不净。<a id="a-9m"></a>如是，<a id="a-9n"></a>比丘，<a id="a-9o"></a>当作是学！<a id="a-9p"></a>”</p>
  <p id="a9q">尔时，<a id="a-9r"></a>诸比丘闻佛所说，<a id="a-9s"></a>欢喜奉行。</p>
  <p id="a9t">闻如是：<a id="a-9u"></a>一时，<a id="a-9v"></a>佛在拘留沙法行城中，<a id="a-9w"></a>与大比丘众五百人俱。</p>
  <p id="a9x">尔时，<a id="a-9y"></a>象舍利弗还舍法服，<a id="a-9z"></a>习白衣行。<a id="a-A0"></a>尔时，<a id="a-A1"></a>阿难著衣持钵，<a id="a-A2"></a>入城乞食，<a id="a-A3"></a>渐渐至象舍利弗家。<a id="a-A4"></a>尔时，<a id="a-A5"></a>象舍利弗凭两女人肩上。<a id="a-A6"></a>阿难遥见已，<a id="a-A7"></a>便怀愁忧不欢之想。<a id="a-A8"></a>象舍利弗见阿难已，<a id="a-A9"></a>极怀惭愧，<a id="a-AA"></a>独处而坐。</p>
  <p id="aAB">尔时，<a id="a-AC"></a>阿难乞食周讫，<a id="a-AD"></a>还出城，<a id="a-AE"></a>至世尊所，<a id="a-AF"></a>头面礼足，<a id="a-AG"></a>在一面坐。<a id="a-AH"></a>尔时，<a id="a-AI"></a>阿难白佛言：<a id="a-AJ"></a>“向入城乞食，<a id="a-AK"></a>渐渐至象舍利弗家，<a id="a-AL"></a>见扶两妇人肩上。<a id="a-AM"></a>当见之时，<a id="a-AN"></a>甚怀愁忧。<a id="a-AO"></a>”</p>
  <p id="aAP">世尊告曰：<a id="a-AQ"></a>“汝见已，<a id="a-AR"></a>为生何意？<a id="a-AS"></a>”</p>
  <p id="aAT">阿难白佛言：<a id="a-AU"></a>“我念象舍利弗精进多闻，<a id="a-AV"></a>性行柔和，<a id="a-AW"></a>长与诸梵行之人说法无厌足，<a id="a-AX"></a>云何如今还舍法服，<a id="a-AY"></a>习白衣行？<a id="a-AZ"></a>时我见已，<a id="a-Aa"></a>甚怀愁忧。<a id="a-Ab"></a>然此象舍利弗有大神力，<a id="a-Ac"></a>威德无量。<a id="a-Ad"></a>自念我昔曾见与释提桓因共论，<a id="a-Ae"></a>云何今日习欲为恶？<a id="a-Af"></a>”</p>
  <p id="aAg">世尊告曰：<a id="a-Ah"></a>“如是，<a id="a-Ai"></a>阿难，<a id="a-Aj"></a>如汝所言，<a id="a-Ak"></a>但非阿罗汉。<a id="a-Al"></a>夫阿罗汉者，<a id="a-Am"></a>终不还舍法服，<a id="a-An"></a>习白衣行。<a id="a-Ao"></a>但今，<a id="a-Ap"></a>阿难，<a id="a-Aq"></a>勿怀愁悒，<a id="a-Ar"></a>象舍利弗却后七日，<a id="a-As"></a>当来至此间，<a id="a-At"></a>尽有漏，<a id="a-Au"></a>成无漏行。<a id="a-Av"></a>然此象舍利弗，<a id="a-Aw"></a>宿行所牵，<a id="a-Ax"></a>故致此耳！<a id="a-Ay"></a>今行具满，<a id="a-Az"></a>当尽有漏。<a id="a-B0"></a>”</p>
  <p id="aB1">尔时，<a id="a-B2"></a>象舍利弗却后七日，<a id="a-B3"></a>至世尊所，<a id="a-B4"></a>头面礼足，<a id="a-B5"></a>在一面坐；<a id="a-B6"></a>须臾退坐，<a id="a-B7"></a>白佛言：<a id="a-B8"></a>“唯然，<a id="a-B9"></a>世尊，<a id="a-BA"></a>听在末行，<a id="a-BB"></a>修沙门行。<a id="a-BC"></a>”尔时，<a id="a-BD"></a>象舍利弗比丘即得作沙门，<a id="a-BE"></a>寻于座上得阿罗汉。</p>
  <p id="aBF">尔时，<a id="a-BG"></a>象舍利弗著衣持钵，<a id="a-BH"></a>入城乞食。<a id="a-BI"></a>时，<a id="a-BJ"></a>有梵志便生斯念：<a id="a-BK"></a>“此诸释种子，<a id="a-BL"></a>无处不有，<a id="a-BM"></a>无处不遍，<a id="a-BN"></a>又遏绝我等所行咒术。<a id="a-BO"></a>吾今当向城中人民说此沙门瑕愆。<a id="a-BP"></a>”尔时，<a id="a-BQ"></a>此梵志语城中人民曰：<a id="a-BR"></a>“汝等诸人颇见象舍利弗乎？<a id="a-BS"></a>昔日自称言是阿罗汉，<a id="a-BT"></a>中还舍法服，<a id="a-BU"></a>习白衣行，<a id="a-BV"></a>与五欲相娱乐。<a id="a-BW"></a>今复更作沙门，<a id="a-BX"></a>家家乞食，<a id="a-BY"></a>佯现贞廉，<a id="a-BZ"></a>观诸妇人，<a id="a-Ba"></a>兴欲情想，<a id="a-Bb"></a>还至园中，<a id="a-Bc"></a>思惟女色，<a id="a-Bd"></a>不去心首。<a id="a-Be"></a>亦如乏驴，<a id="a-Bf"></a>不任负驮，<a id="a-Bg"></a>寂然卧住；<a id="a-Bh"></a>此释种子亦复如是，<a id="a-Bi"></a>佯现乞食，<a id="a-Bj"></a>观诸女色，<a id="a-Bk"></a>思惟校计。<a id="a-Bl"></a>”</p>
  <p id="aBm">尔时，<a id="a-Bn"></a>象舍利弗闻此梵志有恶声响，<a id="a-Bo"></a>便生此念：<a id="a-Bp"></a>“此人极为愚痴，<a id="a-Bq"></a>兴嫉妒心；<a id="a-Br"></a>见他得利养，<a id="a-Bs"></a>起悭嫉心；<a id="a-Bt"></a>若己得利养，<a id="a-Bu"></a>便怀欢喜，<a id="a-Bv"></a>至白衣家主行诽谤。<a id="a-Bw"></a>吾今当制令不为恶，<a id="a-Bx"></a>无令此人受罪无量。<a id="a-By"></a>”</p>
  <p id="aBz">尔时，<a id="a-C0"></a>象舍利弗飞在空中，<a id="a-C1"></a>告梵志曰：</p>
  <p id="aC2">“无眼无巧便，<a id="a-C3"></a>兴意谤梵行，</p>
  <p id="aC4">自造无益事，<a id="a-C5"></a>久受地狱苦。<a id="a-C6"></a>”</p>
  <p id="aC7">尔时，<a id="a-C8"></a>象舍利弗说此偈已，<a id="a-C9"></a>便自退还，<a id="a-CA"></a>还归所在。</p>
  <p id="aCB">是时，<a id="a-CC"></a>城中人民闻梵志诽谤，<a id="a-CD"></a>又闻象舍利弗说偈，<a id="a-CE"></a>各生斯念：<a id="a-CF"></a>“若当如梵志语者，<a id="a-CG"></a>然后现神足难及；<a id="a-CH"></a>又我等见还舍法服，<a id="a-CI"></a>习白衣行。<a id="a-CJ"></a>”是时，<a id="a-CK"></a>众多人民各各相将至象舍利弗所，<a id="a-CL"></a>头面礼足，<a id="a-CM"></a>在一面坐。<a id="a-CN"></a>尔时，<a id="a-CO"></a>众多人民问象舍利弗曰：<a id="a-CP"></a>“颇有阿罗汉还舍法服，<a id="a-CQ"></a>习白衣行耶？<a id="a-CR"></a>”</p>
  <p id="aCS">象舍利弗报曰：<a id="a-CT"></a>“无有阿罗汉还舍法服，<a id="a-CU"></a>习白衣行。<a id="a-CV"></a>”</p>
  <p id="aCW">是时，<a id="a-CX"></a>诸人民白象舍利弗言：<a id="a-CY"></a>“阿罗汉颇由本缘而犯戒乎？<a id="a-CZ"></a>”</p>
  <p id="aCa">象舍利弗报言：<a id="a-Cb"></a>“已得阿罗汉，<a id="a-Cc"></a>终不犯戒。<a id="a-Cd"></a>”</p>
  <p id="aCe">诸人民复白言：<a id="a-Cf"></a>“在学地之人，<a id="a-Cg"></a>由本缘故而犯戒乎？<a id="a-Ch"></a>”</p>
  <p id="aCi">象舍利弗报言：<a id="a-Cj"></a>“有，<a id="a-Ck"></a>若住学地之人，<a id="a-Cl"></a>由本缘故而犯禁戒。<a id="a-Cm"></a>”</p>
  <p id="aCn">时，<a id="a-Co"></a>诸人民复言：<a id="a-Cp"></a>“尊者先已是阿罗汉，<a id="a-Cq"></a>复舍法服，<a id="a-Cr"></a>习白衣行，<a id="a-Cs"></a>于五欲自相娱乐；<a id="a-Ct"></a>今复出家学道，<a id="a-Cu"></a>本先有神足，<a id="a-Cv"></a>今何故乃尔？<a id="a-Cw"></a>”</p>
  <p id="aCx">尔时，<a id="a-Cy"></a>象舍利弗便说此偈：</p>
  <p id="aCz">“游于世俗禅，<a id="a-D0"></a>至竟不解脱，</p>
  <p id="aD1">不得灭尽迹，<a id="a-D2"></a>复习于五欲。</p>
  <p id="aD3">无薪火不燃，<a id="a-D4"></a>无根枝不生，</p>
  <p id="aD5">石女无有胎，<a id="a-D6"></a>罗汉不受漏。<a id="a-D7"></a>”</p>
  <p id="aD8">尔时，<a id="a-D9"></a>诸人民复问象舍利弗曰：<a id="a-DA"></a>“尊先非罗汉乎？<a id="a-DB"></a>”</p>
  <p id="aDC">象舍利弗报曰：<a id="a-DD"></a>“我先非罗汉也。<a id="a-DE"></a>诸居士当知：<a id="a-DF"></a>五通与六通，<a id="a-DG"></a>各各差别，<a id="a-DH"></a>今当说十一通。<a id="a-DI"></a>夫五通仙人欲爱已尽，<a id="a-DJ"></a>若生上界，<a id="a-DK"></a>复来堕欲界。<a id="a-DL"></a>六通阿罗汉如来弟子者，<a id="a-DM"></a>得漏尽通，<a id="a-DN"></a>即于无余涅槃界而般涅槃。<a id="a-DO"></a>”</p>
  <p id="aDP">时，<a id="a-DQ"></a>诸人民复白言：<a id="a-DR"></a>“我等观察象舍利弗所说，<a id="a-DS"></a>世间无有阿罗汉舍法服，<a id="a-DT"></a>习白衣行。<a id="a-DU"></a>”</p>
  <p id="aDV">时，<a id="a-DW"></a>象舍利弗报曰：<a id="a-DX"></a>“如是，<a id="a-DY"></a>如汝所言，<a id="a-DZ"></a>无有阿罗汉还舍法服，<a id="a-Da"></a>习白衣行者。<a id="a-Db"></a>有十一法阿罗汉所不习者。<a id="a-Dc"></a>云何为十一？<a id="a-Dd"></a>漏尽阿罗汉终不舍法服，<a id="a-De"></a>习白衣行；<a id="a-Df"></a>漏尽阿罗汉终不习不净行；<a id="a-Dg"></a>漏尽阿罗汉终不杀生；<a id="a-Dh"></a>漏尽阿罗汉终不盗；<a id="a-Di"></a>漏尽阿罗汉食终不留遗余；<a id="a-Dj"></a>漏尽阿罗汉终不妄语；<a id="a-Dk"></a>漏尽阿罗汉终不群类相佐；<a id="a-Dl"></a>漏尽阿罗汉终不吐恶言；<a id="a-Dm"></a>漏尽阿罗汉终不有狐疑；<a id="a-Dn"></a>漏尽阿罗汉终不恐惧；<a id="a-Do"></a>漏尽阿罗汉终不受余师，<a id="a-Dp"></a>又不更受胞胎。<a id="a-Dq"></a>是谓，<a id="a-Dr"></a>诸贤士，<a id="a-Ds"></a>漏尽阿罗汉终不处十一之地。<a id="a-Dt"></a>”</p>
  <p id="aDu">尔时，<a id="a-Dv"></a>诸人民白象舍利弗言：<a id="a-Dw"></a>“我等闻尊者所说，<a id="a-Dx"></a>观外道异学，<a id="a-Dy"></a>如观空瓶而无所有。<a id="a-Dz"></a>今察内法如似蜜瓶，<a id="a-E0"></a>靡不甘美，<a id="a-E1"></a>今如来正法亦复如是。<a id="a-E2"></a>今彼梵志受罪无量。<a id="a-E3"></a>”</p>
  <p id="aE4">尔时，<a id="a-E5"></a>象舍利弗飞在虚空，<a id="a-E6"></a>结跏趺坐，<a id="a-E7"></a>便说此偈：</p>
  <p id="aE8">“不解彼此要，<a id="a-E9"></a>习于外道术，</p>
  <p id="aEA">彼此而斗乱，<a id="a-EB"></a>智者所不行。<a id="a-EC"></a>”</p>
  <p id="aED">尔时，<a id="a-EE"></a>拘留沙人民白象舍利弗言：<a id="a-EF"></a>“所说过多，<a id="a-EG"></a>实为难及。<a id="a-EH"></a>犹盲者得眼，<a id="a-EI"></a>耳聋者得听；<a id="a-EJ"></a>今尊者所说亦复如是，<a id="a-EK"></a>无数方便而说法教。<a id="a-EL"></a>我等今日自归如来法及比丘僧，<a id="a-EM"></a>惟愿尊者听为优婆塞，<a id="a-EN"></a>尽形寿不复杀生！<a id="a-EO"></a>”</p>
  <p id="aEP">尔时，<a id="a-EQ"></a>象舍利弗与诸人民说微妙之法，<a id="a-ER"></a>令发欢喜之心，<a id="a-ES"></a>各从座起，<a id="a-ET"></a>礼足而去。</p>
  <p id="aEU">尔时，<a id="a-EV"></a>尊者阿难闻梵志谤象舍利弗，<a id="a-EW"></a>然无所至，<a id="a-EX"></a>尚不能熟视象舍利弗，<a id="a-EY"></a>况与共论？<a id="a-EZ"></a>即往世尊所，<a id="a-Ea"></a>以此因缘，<a id="a-Eb"></a>具白如来。<a id="a-Ec"></a>尔时，<a id="a-Ed"></a>世尊告阿难曰：<a id="a-Ee"></a>“夫论平等阿罗汉，<a id="a-Ef"></a>当说象舍利弗是也。<a id="a-Eg"></a>所以然者？<a id="a-Eh"></a>今象舍利弗已成阿罗汉，<a id="a-Ei"></a>昔所传罗汉名者今日已获，<a id="a-Ej"></a>世俗五通非真实行，<a id="a-Ek"></a>后必还失；<a id="a-El"></a>六通者是真实行。<a id="a-Em"></a>所以然者？<a id="a-En"></a>此象舍利弗先有五通，<a id="a-Eo"></a>今获六通。<a id="a-Ep"></a>汝亦当学及象舍利弗。<a id="a-Eq"></a>此是其义，<a id="a-Er"></a>当念奉行！<a id="a-Es"></a>”</p>
  <p id="aEt">尔时，<a id="a-Eu"></a>阿难闻佛所说，<a id="a-Ev"></a>欢喜奉行。</p>
  <p id="aEw">闻如是：<a id="a-Ex"></a>一时，<a id="a-Ey"></a>佛在舍卫国祇树给孤独园。</p>
  <p id="aEz">尔时，<a id="a-F0"></a>世尊告诸比丘：<a id="a-F1"></a>“今当说因缘之法，<a id="a-F2"></a>善思念之，<a id="a-F3"></a>修习其行。<a id="a-F4"></a>”</p>
  <p id="aF5">诸比丘白佛言：<a id="a-F6"></a>“唯然，<a id="a-F7"></a>世尊。<a id="a-F8"></a>”尔时，<a id="a-F9"></a>诸比丘从佛受教。</p>
  <p id="aFA">世尊告曰：<a id="a-FB"></a>“彼云何名为因缘之法？<a id="a-FC"></a>所谓无明缘行，<a id="a-FD"></a>行缘识，<a id="a-FE"></a>识缘名色，<a id="a-FF"></a>名色缘六入，<a id="a-FG"></a>六入缘更乐，<a id="a-FH"></a>更乐缘痛，<a id="a-FI"></a>痛缘爱，<a id="a-FJ"></a>爱缘受，<a id="a-FK"></a>受缘有，<a id="a-FL"></a>有缘生，<a id="a-FM"></a>生缘死，<a id="a-FN"></a>死缘忧、<a id="a-FO"></a>悲、<a id="a-FP"></a>苦、<a id="a-FQ"></a>恼，<a id="a-FR"></a>不可称计，<a id="a-FS"></a>如是成此五阴之身。</p>
  <p id="aFT">“彼云何名为无明？<a id="a-FU"></a>所谓不知苦，<a id="a-FV"></a>不知集，<a id="a-FW"></a>不知尽，<a id="a-FX"></a>不知道，<a id="a-FY"></a>此名为无明。</p>
  <p id="aFZ">“彼云何名为行？<a id="a-Fa"></a>所谓行者有三种。<a id="a-Fb"></a>云何为三？<a id="a-Fc"></a>所谓身行、<a id="a-Fd"></a>口行、<a id="a-Fe"></a>意行，<a id="a-Ff"></a>是谓为行。</p>
  <p id="aFg">“彼云何名为识？<a id="a-Fh"></a>所谓六识身是也。<a id="a-Fi"></a>云何为六？<a id="a-Fj"></a>所谓眼、<a id="a-Fk"></a>耳、<a id="a-Fl"></a>鼻、<a id="a-Fm"></a>舌、<a id="a-Fn"></a>身、<a id="a-Fo"></a>意识，<a id="a-Fp"></a>是谓为识。</p>
  <p id="aFq">“云何名为名？<a id="a-Fr"></a>所谓名者，<a id="a-Fs"></a>痛、<a id="a-Ft"></a>想、<a id="a-Fu"></a>念、<a id="a-Fv"></a>更乐、<a id="a-Fw"></a>思惟，<a id="a-Fx"></a>是为名。</p>
  <p id="aFy">“彼云何为色？<a id="a-Fz"></a>所谓四大身及四大身所造色，<a id="a-G0"></a>是谓名为色，<a id="a-G1"></a>色异、<a id="a-G2"></a>名异，<a id="a-G3"></a>故曰名色。</p>
  <p id="aG4">“彼云何六入？<a id="a-G5"></a>内六入。<a id="a-G6"></a>云何为六？<a id="a-G7"></a>所谓眼、<a id="a-G8"></a>耳、<a id="a-G9"></a>鼻、<a id="a-GA"></a>舌、<a id="a-GB"></a>身、<a id="a-GC"></a>意入，<a id="a-GD"></a>是谓六入。</p>
  <p id="aGE">“彼云何名为更乐？<a id="a-GF"></a>所谓六更乐身。<a id="a-GG"></a>云何为六？<a id="a-GH"></a>所谓眼、<a id="a-GI"></a>耳、<a id="a-GJ"></a>鼻、<a id="a-GK"></a>舌、<a id="a-GL"></a>身、<a id="a-GM"></a>意更乐，<a id="a-GN"></a>是谓名为更乐。</p>
  <p id="aGO">“彼云何为痛？<a id="a-GP"></a>所谓三痛。<a id="a-GQ"></a>云何为三？<a id="a-GR"></a>所谓乐痛、<a id="a-GS"></a>苦痛、<a id="a-GT"></a>不苦不乐痛，<a id="a-GU"></a>是谓名为痛。</p>
  <p id="aGV">“彼云何名为爱？<a id="a-GW"></a>所谓三爱身是也。<a id="a-GX"></a>欲爱、<a id="a-GY"></a>有爱、<a id="a-GZ"></a>无有爱，<a id="a-Ga"></a>是谓为爱。</p>
  <p id="aGb">“云何为受？<a id="a-Gc"></a>所谓四受是。<a id="a-Gd"></a>云何为四？<a id="a-Ge"></a>所谓欲受、<a id="a-Gf"></a>见受、<a id="a-Gg"></a>戒受、<a id="a-Gh"></a>我受，<a id="a-Gi"></a>是谓四受。</p>
  <p id="aGj">“彼云何为有？<a id="a-Gk"></a>所谓三有。<a id="a-Gl"></a>云何为三？<a id="a-Gm"></a>欲有、<a id="a-Gn"></a>色有、<a id="a-Go"></a>无色有，<a id="a-Gp"></a>是名为有。</p>
  <p id="aGq">‘彼云何为生？<a id="a-Gr"></a>所谓生者，<a id="a-Gs"></a>等具出处，<a id="a-Gt"></a>受诸有，<a id="a-Gu"></a>得五阴，<a id="a-Gv"></a>受诸入，<a id="a-Gw"></a>是谓为生。</p>
  <p id="aGx">“彼云何为老？<a id="a-Gy"></a>所谓彼彼众生，<a id="a-Gz"></a>于此身分，<a id="a-H0"></a>齿落发白，<a id="a-H1"></a>气力劣竭，<a id="a-H2"></a>诸根纯熟，<a id="a-H3"></a>寿命日衰，<a id="a-H4"></a>无复本识，<a id="a-H5"></a>是谓为老。</p>
  <p id="aH6">“云何为死？<a id="a-H7"></a>所谓彼彼众生，<a id="a-H8"></a>展转受形，<a id="a-H9"></a>身体无温，<a id="a-HA"></a>无常变易，<a id="a-HB"></a>五亲分张，<a id="a-HC"></a>舍五阴身，<a id="a-HD"></a>命根断坏，<a id="a-HE"></a>是谓为死。<a id="a-HF"></a>比丘当知：<a id="a-HG"></a>故名为老、<a id="a-HH"></a>病、<a id="a-HI"></a>死，<a id="a-HJ"></a>此名为因缘之法，<a id="a-HK"></a>广分别其义。<a id="a-HL"></a>诸佛如来所应施行起大慈哀，<a id="a-HM"></a>吾今已办。<a id="a-HN"></a>当念在树下露坐，<a id="a-HO"></a>若在冢间，<a id="a-HP"></a>当念坐禅，<a id="a-HQ"></a>勿怀恐难。<a id="a-HR"></a>今不精勤，<a id="a-HS"></a>后悔无益！<a id="a-HT"></a>”</p>
  <p id="aHU">尔时，<a id="a-HV"></a>阿难白世尊言：<a id="a-HW"></a>“如来与诸比丘说甚深缘本，<a id="a-HX"></a>然我观察无甚深之义。<a id="a-HY"></a>”</p>
  <p id="aHZ">世尊告曰：<a id="a-Ha"></a>“止！<a id="a-Hb"></a>止！<a id="a-Hc"></a>阿难，<a id="a-Hd"></a>勿兴此意。<a id="a-He"></a>所以然者？<a id="a-Hf"></a>十二因缘者极为甚深，<a id="a-Hg"></a>非是常人所能明晓。<a id="a-Hh"></a>我昔未觉此因缘法时，<a id="a-Hi"></a>流浪生死，<a id="a-Hj"></a>无有出期。<a id="a-Hk"></a>又复，<a id="a-Hl"></a>阿难，<a id="a-Hm"></a>不但今日汝言因缘不甚深，<a id="a-Hn"></a>昔日已来言不甚深也。<a id="a-Ho"></a>所以然者？<a id="a-Hp"></a>乃昔过去世时，<a id="a-Hq"></a>有须焰阿须伦王窃生此念，<a id="a-Hr"></a>欲捉日月；<a id="a-Hs"></a>出大海水，<a id="a-Ht"></a>化身极大，<a id="a-Hu"></a>海水齐腰。</p>
  <p id="aHv">“尔时，<a id="a-Hw"></a>彼阿须伦王有儿名拘那罗，<a id="a-Hx"></a>自白其父：<a id="a-Hy"></a>‘我今欲于海水沐浴。<a id="a-Hz"></a>’须焰阿须伦报曰：<a id="a-I0"></a>‘莫乐海水中浴。<a id="a-I1"></a>所以然者？<a id="a-I2"></a>海水极深且广，<a id="a-I3"></a>终不堪住海水中浴。<a id="a-I4"></a>’时，<a id="a-I5"></a>拘那罗白言：<a id="a-I6"></a>‘我今观水齐大王腰，<a id="a-I7"></a>何以故复言甚深？<a id="a-I8"></a>’是时，<a id="a-I9"></a>阿须伦王即取儿著大海水中。<a id="a-IA"></a>尔时，<a id="a-IB"></a>阿须伦儿足不至水底，<a id="a-IC"></a>极怀恐怖。<a id="a-ID"></a>尔时，<a id="a-IE"></a>须焰告其子曰：<a id="a-IF"></a>‘我先敕汝，<a id="a-IG"></a>海水甚深，<a id="a-IH"></a>汝言无苦。<a id="a-II"></a>唯我能在大海水洗浴，<a id="a-IJ"></a>非汝所能洗浴。<a id="a-IK"></a>’</p>
  <p id="aIL">“尔时须焰阿须伦者，<a id="a-IM"></a>岂异人乎？<a id="a-IN"></a>莫作是观！<a id="a-IO"></a>所以然者？<a id="a-IP"></a>须焰者即我身是也。<a id="a-IQ"></a>尔时阿须伦儿，<a id="a-IR"></a>即汝身是也。<a id="a-IS"></a>尔时海水甚深，<a id="a-IT"></a>汝言无苦，<a id="a-IU"></a>今复言十二因缘甚深之法，<a id="a-IV"></a>汝复言无是甚深。<a id="a-IW"></a>其有众生不解十二缘法，<a id="a-IX"></a>流转生死，<a id="a-IY"></a>无有出期；<a id="a-IZ"></a>皆悉迷惑，<a id="a-Ia"></a>不识行本，<a id="a-Ib"></a>于今世至后世，<a id="a-Ic"></a>从后世至今世，<a id="a-Id"></a>永在五恼之中，<a id="a-Ie"></a>求出甚难。<a id="a-If"></a>我初成佛道，<a id="a-Ig"></a>思惟十二因缘，<a id="a-Ih"></a>降伏魔官属，<a id="a-Ii"></a>以除无明而得慧明，<a id="a-Ij"></a>诸暗永除，<a id="a-Ik"></a>无尘垢。<a id="a-Il"></a>又我，<a id="a-Im"></a>阿难，<a id="a-In"></a>三转十二说此缘本时，<a id="a-Io"></a>即成觉道。<a id="a-Ip"></a>以此方便，<a id="a-Iq"></a>知十二缘法极为甚深，<a id="a-Ir"></a>非常人所能宣畅。<a id="a-Is"></a>如是，<a id="a-It"></a>阿难，<a id="a-Iu"></a>当念甚深，<a id="a-Iv"></a>奉持此十二因缘之法。<a id="a-Iw"></a>当念作是学！<a id="a-Ix"></a>”</p>
  <p id="aIy">尔时，<a id="a-Iz"></a>阿难闻佛所说，<a id="a-J0"></a>欢喜奉行。</p>
  <p id="aJ1">闻如是：<a id="a-J2"></a>一时，<a id="a-J3"></a>佛在罗阅城迦兰陀竹园所，<a id="a-J4"></a>与大比丘众五百人俱。</p>
  <p id="aJ5">尔时，<a id="a-J6"></a>罗阅城中有梵志，<a id="a-J7"></a>名曰施罗，<a id="a-J8"></a>备知诸术，<a id="a-J9"></a>外道异学经籍所记，<a id="a-JA"></a>天文、<a id="a-JB"></a>地理靡不贯练，<a id="a-JC"></a>又复教授五百梵志童子。<a id="a-JD"></a>又彼城中有异学之士，<a id="a-JE"></a>名曰翅宁，<a id="a-JF"></a>多有所知，<a id="a-JG"></a>为频毗娑罗王所见爱敬，<a id="a-JH"></a>随时供养给与梵志所须之施。</p>
  <p id="aJI">尔时，<a id="a-JJ"></a>如来名称远布，<a id="a-JK"></a>如来、<a id="a-JL"></a>至真、<a id="a-JM"></a>等正觉、<a id="a-JN"></a>明行成为、<a id="a-JO"></a>善逝、<a id="a-JP"></a>世间解、<a id="a-JQ"></a>无上士、<a id="a-JR"></a>道法御、<a id="a-JS"></a>天人师，<a id="a-JT"></a>号佛、<a id="a-JU"></a>众佑，<a id="a-JV"></a>度人无量，<a id="a-JW"></a>出现世间。<a id="a-JX"></a>是时，<a id="a-JY"></a>翅宁梵志兴此念：<a id="a-JZ"></a>“如来名号甚为难闻，<a id="a-Ja"></a>今我欲往问讯，<a id="a-Jb"></a>亲近礼敬。<a id="a-Jc"></a>”是时，<a id="a-Jd"></a>翅宁梵志便往佛所，<a id="a-Je"></a>头面礼足，<a id="a-Jf"></a>在一面坐。<a id="a-Jg"></a>尔时，<a id="a-Jh"></a>梵志白世尊言：<a id="a-Ji"></a>“沙门瞿昙，<a id="a-Jj"></a>为姓何等？<a id="a-Jk"></a>”</p>
  <p id="aJl">佛告梵志：<a id="a-Jm"></a>“吾姓刹利。<a id="a-Jn"></a>”</p>
  <p id="aJo">梵志问曰：<a id="a-Jp"></a>“诸婆罗门各有此论：<a id="a-Jq"></a>‘吾姓最豪，<a id="a-Jr"></a>无有出者。<a id="a-Js"></a>’或言：<a id="a-Jt"></a>‘姓白。<a id="a-Ju"></a>’或言：<a id="a-Jv"></a>‘姓黑。<a id="a-Jw"></a>’婆罗门自称言：<a id="a-Jx"></a>‘梵天所生。<a id="a-Jy"></a>’今，<a id="a-Jz"></a>沙门瞿昙，<a id="a-K0"></a>欲何等论说？<a id="a-K1"></a>”</p>
  <p id="aK2">佛告之曰：<a id="a-K3"></a>“梵志当知：<a id="a-K4"></a>其有婚姻嫁娶，<a id="a-K5"></a>便当求豪贵之姓。<a id="a-K6"></a>然我正法之中，<a id="a-K7"></a>无有高下、<a id="a-K8"></a>是非之名姓也。<a id="a-K9"></a>”</p>
  <p id="aKA">梵志复白言：<a id="a-KB"></a>“云何，<a id="a-KC"></a>瞿昙，<a id="a-KD"></a>生处清净，<a id="a-KE"></a>然后法得清净？<a id="a-KF"></a>”</p>
  <p id="aKG">佛告梵志：<a id="a-KH"></a>“汝用法清净、<a id="a-KI"></a>生处清净为乎？<a id="a-KJ"></a>”</p>
  <p id="aKK">梵志又曰：<a id="a-KL"></a>“诸婆罗门各兴此论：<a id="a-KM"></a>‘吾姓最豪，<a id="a-KN"></a>无有出者。<a id="a-KO"></a>’或言：<a id="a-KP"></a>‘姓白。<a id="a-KQ"></a>’或言：<a id="a-KR"></a>‘姓黑。<a id="a-KS"></a>’婆罗门自称言：<a id="a-KT"></a>‘梵天所生。<a id="a-KU"></a>’”</p>
  <p id="aKV">佛告梵志：<a id="a-KW"></a>“若当刹利女出适婆罗门家，<a id="a-KX"></a>设生男儿者当从何姓？<a id="a-KY"></a>”</p>
  <p id="aKZ">梵志报曰：<a id="a-Ka"></a>“彼当言婆罗门种。<a id="a-Kb"></a>所以然者？<a id="a-Kc"></a>由父遗形故，<a id="a-Kd"></a>得有此儿。<a id="a-Ke"></a>”</p>
  <p id="aKf">佛告梵志：<a id="a-Kg"></a>“若复婆罗门女出适刹利家，<a id="a-Kh"></a>生男儿者彼当从何姓？<a id="a-Ki"></a>”</p>
  <p id="aKj">梵志报曰：<a id="a-Kk"></a>“彼人当是刹利种。<a id="a-Kl"></a>所以然者？<a id="a-Km"></a>由父遗形故，<a id="a-Kn"></a>得有此儿。<a id="a-Ko"></a>”</p>
  <p id="aKp">佛告梵志：<a id="a-Kq"></a>“熟自思惟，<a id="a-Kr"></a>然后报吾。<a id="a-Ks"></a>汝今所说前与后皆不相应。<a id="a-Kt"></a>云何，<a id="a-Ku"></a>梵志，<a id="a-Kv"></a>设驴从马后生驹者，<a id="a-Kw"></a>当言是马？<a id="a-Kx"></a>为是驴也？<a id="a-Ky"></a>”</p>
  <p id="aKz">梵志报曰：<a id="a-L0"></a>“如此之类当言驴马。<a id="a-L1"></a>所以然者？<a id="a-L2"></a>由驴遗形故，<a id="a-L3"></a>得此驹也。<a id="a-L4"></a>”</p>
  <p id="aL5">佛告梵志：<a id="a-L6"></a>“汝熟思惟，<a id="a-L7"></a>然后报吾。<a id="a-L8"></a>汝今所说前后不相应。<a id="a-L9"></a>汝前所说刹利女出适婆罗门家，<a id="a-LA"></a>若生儿者，<a id="a-LB"></a>便言婆罗门种，<a id="a-LC"></a>今驴逐马生驹者，<a id="a-LD"></a>便言驴马，<a id="a-LE"></a>将不违前语乎？<a id="a-LF"></a>设复，<a id="a-LG"></a>梵志，<a id="a-LH"></a>若马逐驴生驹者，<a id="a-LI"></a>名之云何？<a id="a-LJ"></a>”</p>
  <p id="aLK">梵志报曰：<a id="a-LL"></a>“当名为马驴。<a id="a-LM"></a>”</p>
  <p id="aLN">佛告之曰：<a id="a-LO"></a>“云何，<a id="a-LP"></a>梵志，<a id="a-LQ"></a>马驴、<a id="a-LR"></a>驴马岂复有异乎？<a id="a-LS"></a>若复有人言宝一斛，<a id="a-LT"></a>复有人言一斛宝，<a id="a-LU"></a>此二义岂有异乎？<a id="a-LV"></a>”</p>
  <p id="aLW">梵志报曰：<a id="a-LX"></a>“此是一义。<a id="a-LY"></a>所以然者？<a id="a-LZ"></a>宝一、<a id="a-La"></a>一宝此义不异也。<a id="a-Lb"></a>”</p>
  <p id="aLc">佛告梵志：<a id="a-Ld"></a>“云何马驴、<a id="a-Le"></a>驴马此非一义乎？<a id="a-Lf"></a>”</p>
  <p id="aLg">梵志报言：<a id="a-Lh"></a>“今，<a id="a-Li"></a>沙门瞿昙，<a id="a-Lj"></a>虽有斯言，<a id="a-Lk"></a>然婆罗门自称言：<a id="a-Ll"></a>‘吾姓最豪，<a id="a-Lm"></a>无有出者。<a id="a-Ln"></a>’”</p>
  <p id="aLo">佛告梵志：<a id="a-Lp"></a>“汝先称誉其母，<a id="a-Lq"></a>后复叹说其父。<a id="a-Lr"></a>若复父亦是婆罗门种，<a id="a-Ls"></a>母亦是婆罗门种，<a id="a-Lt"></a>后生二儿，<a id="a-Lu"></a>彼时其中一儿，<a id="a-Lv"></a>多诸技术，<a id="a-Lw"></a>无事不览，<a id="a-Lx"></a>第二子者了无所知。<a id="a-Ly"></a>是时，<a id="a-Lz"></a>父母为敬待何者？<a id="a-M0"></a>为当敬待有智者？<a id="a-M1"></a>为当敬待无所知者？<a id="a-M2"></a>”</p>
  <p id="aM3">梵志报曰：<a id="a-M4"></a>“其父母应当敬待高德聪明者，<a id="a-M5"></a>不应敬待无有智者。<a id="a-M6"></a>所以然者？<a id="a-M7"></a>今此一子无事不了，<a id="a-M8"></a>无事不闲，<a id="a-M9"></a>正应敬待此子，<a id="a-MA"></a>不应敬待无智之子。<a id="a-MB"></a>”</p>
  <p id="aMC">佛告梵志：<a id="a-MD"></a>“若彼二子，<a id="a-ME"></a>一聪明者，<a id="a-MF"></a>便复兴意作杀、<a id="a-MG"></a>盗、<a id="a-MH"></a>淫泆十恶之法；<a id="a-MI"></a>彼一子不聪明者，<a id="a-MJ"></a>守护身、<a id="a-MK"></a>口、<a id="a-ML"></a>意行，<a id="a-MM"></a>十善之法一无所犯。<a id="a-MN"></a>彼父母应当敬待何者？<a id="a-MO"></a>”</p>
  <p id="aMP">梵志报曰：<a id="a-MQ"></a>“彼父母应当敬待行十善之子，<a id="a-MR"></a>彼行不善之人复敬待为？<a id="a-MS"></a>”</p>
  <p id="aMT">佛告梵志：<a id="a-MU"></a>“汝先叹其多闻，<a id="a-MV"></a>后叹其戒。<a id="a-MW"></a>云何，<a id="a-MX"></a>梵志，<a id="a-MY"></a>若复有二子，<a id="a-MZ"></a>一子父专正，<a id="a-Ma"></a>母不专正；<a id="a-Mb"></a>一子父不专正，<a id="a-Mc"></a>母专正。<a id="a-Md"></a>彼子若母正、<a id="a-Me"></a>父不正者，<a id="a-Mf"></a>无事不闲，<a id="a-Mg"></a>博知经术。<a id="a-Mh"></a>第二子父正、<a id="a-Mi"></a>母不正者，<a id="a-Mj"></a>既不博学，<a id="a-Mk"></a>但持十善。<a id="a-Ml"></a>然其父母应敬待何者？<a id="a-Mm"></a>为当敬待母净、<a id="a-Mn"></a>父不净者？<a id="a-Mo"></a>为当敬待父净、<a id="a-Mp"></a>母不净者？<a id="a-Mq"></a>”</p>
  <p id="aMr">梵志报曰：<a id="a-Ms"></a>“应当敬待母净之子。<a id="a-Mt"></a>所以然者？<a id="a-Mu"></a>由知经书，<a id="a-Mv"></a>博诸伎术故。<a id="a-Mw"></a>所谓第二子，<a id="a-Mx"></a>父净、<a id="a-My"></a>母不净，<a id="a-Mz"></a>虽复持戒而无智慧，<a id="a-N0"></a>竟何所至？<a id="a-N1"></a>有闻则有戒。<a id="a-N2"></a>”</p>
  <p id="aN3">佛告梵志：<a id="a-N4"></a>“汝前叹说父净，<a id="a-N5"></a>不叹说母净；<a id="a-N6"></a>今复叹说母净，<a id="a-N7"></a>不叹说父净；<a id="a-N8"></a>先叹闻德，<a id="a-N9"></a>后叹禁戒；<a id="a-NA"></a>复叹说戒，<a id="a-NB"></a>后方说闻。<a id="a-NC"></a>云何，<a id="a-ND"></a>梵志，<a id="a-NE"></a>若彼二梵志子，<a id="a-NF"></a>其中一子多闻博学，<a id="a-NG"></a>兼持十善；<a id="a-NH"></a>其第二子既有智慧，<a id="a-NI"></a>兼行十恶。<a id="a-NJ"></a>彼父母应当敬待何者？<a id="a-NK"></a>”</p>
  <p id="aNL">梵志报曰：<a id="a-NM"></a>“应当敬父净、<a id="a-NN"></a>母不净之子。<a id="a-NO"></a>所以然者？<a id="a-NP"></a>由其博览诸经，<a id="a-NQ"></a>晓诸技术，<a id="a-NR"></a>由父净生得此子，<a id="a-NS"></a>兼行十善，<a id="a-NT"></a>无所触犯，<a id="a-NU"></a>一切具足诸德本故。<a id="a-NV"></a>”</p>
  <p id="aNW">佛告之曰：<a id="a-NX"></a>“汝本说其姓，<a id="a-NY"></a>后说其闻，<a id="a-NZ"></a>不说其姓；<a id="a-Na"></a>后复说戒，<a id="a-Nb"></a>不说闻；<a id="a-Nc"></a>后复说其闻，<a id="a-Nd"></a>不说其戒。<a id="a-Ne"></a>汝今叹说父母闻、<a id="a-Nf"></a>戒，<a id="a-Ng"></a>岂不违前言乎？<a id="a-Nh"></a>”</p>
  <p id="aNi">梵志白佛言：<a id="a-Nj"></a>“沙门瞿昙虽有斯言，<a id="a-Nk"></a>然婆罗门自称言：<a id="a-Nl"></a>‘我姓最豪贵，<a id="a-Nm"></a>无有出者。<a id="a-Nn"></a>’”</p>
  <p id="aNo">世尊告曰：<a id="a-Np"></a>“诸有嫁娶之处则论姓，<a id="a-Nq"></a>然我法中无有此义。<a id="a-Nr"></a>汝颇闻边国远邦及余边地人乎？<a id="a-Ns"></a>”</p>
  <p id="aNt">梵志报曰：<a id="a-Nu"></a>“唯然，<a id="a-Nv"></a>闻之，<a id="a-Nw"></a>有此诸人。<a id="a-Nx"></a>”</p>
  <p id="aNy">世尊告曰：<a id="a-Nz"></a>“彼土人民有二种之姓。<a id="a-O0"></a>云何为二？<a id="a-O1"></a>一者、<a id="a-O2"></a>人，<a id="a-O3"></a>二者、<a id="a-O4"></a>奴，<a id="a-O5"></a>此二姓亦复不定。<a id="a-O6"></a>”</p>
  <p id="aO7">又问：<a id="a-O8"></a>“云何不定？<a id="a-O9"></a>”</p>
  <p id="aOA">世尊告曰：<a id="a-OB"></a>“或先作人，<a id="a-OC"></a>后作奴；<a id="a-OD"></a>或先作奴，<a id="a-OE"></a>后作人。<a id="a-OF"></a>然众生之类，<a id="a-OG"></a>尽同一类而无若干。<a id="a-OH"></a>若复，<a id="a-OI"></a>梵志，<a id="a-OJ"></a>天地败毁，<a id="a-OK"></a>世间皆空。<a id="a-OL"></a>是时，<a id="a-OM"></a>山河石壁草木之徒，<a id="a-ON"></a>皆悉烧尽，<a id="a-OO"></a>人亦命终。<a id="a-OP"></a>若天地还欲成时，<a id="a-OQ"></a>未有日月年岁之限。<a id="a-OR"></a>尔时，<a id="a-OS"></a>光音天来至此间。<a id="a-OT"></a>是时，<a id="a-OU"></a>光音天福德稍尽，<a id="a-OV"></a>无复精光，<a id="a-OW"></a>展转相视，<a id="a-OX"></a>兴起欲想。<a id="a-OY"></a>欲意偏多者便成女人，<a id="a-OZ"></a>欲意少者成男子，<a id="a-Oa"></a>展转交接，<a id="a-Ob"></a>便成胞胎。<a id="a-Oc"></a>由此因缘，<a id="a-Od"></a>故最初有人，<a id="a-Oe"></a>转生四姓，<a id="a-Of"></a>流布天下。<a id="a-Og"></a>当以此方便，<a id="a-Oh"></a>知人民尽出于刹利种。<a id="a-Oi"></a>”</p>
  <p id="aOj">尔时，<a id="a-Ok"></a>梵志白世尊言：<a id="a-Ol"></a>“止！<a id="a-Om"></a>瞿昙，<a id="a-On"></a>如偻者得伸，<a id="a-Oo"></a>盲者得眼目，<a id="a-Op"></a>冥者得见明。<a id="a-Oq"></a>沙门瞿昙亦复如是，<a id="a-Or"></a>无数方便与我说法。<a id="a-Os"></a>我今自归沙门瞿昙，<a id="a-Ot"></a>惟愿与我说法，<a id="a-Ou"></a>听为优婆塞！<a id="a-Ov"></a>”</p>
  <p id="aOw">尔时，<a id="a-Ox"></a>梵志复白世尊：<a id="a-Oy"></a>“惟愿如来当受我请，<a id="a-Oz"></a>将诸比丘众当至我家。<a id="a-P0"></a>”</p>
  <p id="aP1">尔时，<a id="a-P2"></a>世尊默然受请。<a id="a-P3"></a>是时，<a id="a-P4"></a>梵志见佛默然受请，<a id="a-P5"></a>即从座起，<a id="a-P6"></a>头面礼足，<a id="a-P7"></a>便退而去；<a id="a-P8"></a>还至家中，<a id="a-P9"></a>办具饮食，<a id="a-PA"></a>敷诸坐具，<a id="a-PB"></a>香汁洒地，<a id="a-PC"></a>并自吐言：<a id="a-PD"></a>“如来当于此座。<a id="a-PE"></a>”</p>
  <p id="aPF">尔时，<a id="a-PG"></a>施罗梵志将五百弟予，<a id="a-PH"></a>至翅宁梵志家，<a id="a-PI"></a>遥见彼家敷好坐具，<a id="a-PJ"></a>见已，<a id="a-PK"></a>问翅宁梵志：<a id="a-PL"></a>“汝今欲与男女嫁娶，<a id="a-PM"></a>为欲请摩竭国频毗娑罗王乎？<a id="a-PN"></a>”</p>
  <p id="aPO">翅宁梵志报曰：<a id="a-PP"></a>“我亦不请频毗娑罗王，<a id="a-PQ"></a>亦无嫁娶之事。<a id="a-PR"></a>我今欲施设大福业。<a id="a-PS"></a>”</p>
  <p id="aPT">施罗梵志问曰：<a id="a-PU"></a>“愿闻其意，<a id="a-PV"></a>欲施何福业？<a id="a-PW"></a>”</p>
  <p id="aPX">尔时，<a id="a-PY"></a>翅宁梵志报施罗梵志曰：<a id="a-PZ"></a>“当知有释种子出家学道，<a id="a-Pa"></a>成无上至真、<a id="a-Pb"></a>等正觉。<a id="a-Pc"></a>我今请佛及比丘僧，<a id="a-Pd"></a>是故办具种种坐具耳！<a id="a-Pe"></a>”</p>
  <p id="aPf">是时，<a id="a-Pg"></a>施罗梵志语翅宁梵志：<a id="a-Ph"></a>“汝今言佛乎？<a id="a-Pi"></a>”</p>
  <p id="aPj">报曰：<a id="a-Pk"></a>“吾今言佛。<a id="a-Pl"></a>”</p>
  <p id="aPm">又问：<a id="a-Pn"></a>“甚奇！<a id="a-Po"></a>甚特！<a id="a-Pp"></a>今乃闻佛音响。<a id="a-Pq"></a>如来竟为所在？<a id="a-Pr"></a>吾欲见之。<a id="a-Ps"></a>”</p>
  <p id="aPt">翅宁报曰：<a id="a-Pu"></a>“今在罗阅城外竹园中住，<a id="a-Pv"></a>将五百弟子自相娱乐，<a id="a-Pw"></a>欲往见者，<a id="a-Px"></a>宜知是时。<a id="a-Py"></a>”</p>
  <p id="aPz">时，<a id="a-Q0"></a>此梵志即将五百弟子，<a id="a-Q1"></a>往至佛所；<a id="a-Q2"></a>到已，<a id="a-Q3"></a>共相问讯，<a id="a-Q4"></a>在一面坐。<a id="a-Q5"></a>尔时，<a id="a-Q6"></a>施罗梵志便生此念：<a id="a-Q7"></a>“沙门瞿昙极为端正，<a id="a-Q8"></a>身作黄金色。<a id="a-Q9"></a>我等经籍亦有斯言：<a id="a-QA"></a>‘如来出世之时，<a id="a-QB"></a>实不可遇，<a id="a-QC"></a>犹如优昙钵华时时乃现。<a id="a-QD"></a>若成就三十二相、<a id="a-QE"></a>八十种好，<a id="a-QF"></a>当趣二处：<a id="a-QG"></a>若在家者，<a id="a-QH"></a>当作转轮圣王，<a id="a-QI"></a>七宝具足；<a id="a-QJ"></a>若出家学道者，<a id="a-QK"></a>必成无上道，<a id="a-QL"></a>为三界世佑。<a id="a-QM"></a>’我今欲观佛三十二相。<a id="a-QN"></a>”尔时，<a id="a-QO"></a>梵志唯见三十相，<a id="a-QP"></a>而不睹二相，<a id="a-QQ"></a>起狐疑犹豫，<a id="a-QR"></a>不见广长舌、<a id="a-QS"></a>阴马藏。</p>
  <p id="aQT">尔时，<a id="a-QU"></a>施罗梵志即以偈问曰：</p>
  <p id="aQV">“吾闻三十二，<a id="a-QW"></a>大人之相好，</p>
  <p id="aQX">今不见二相，<a id="a-QY"></a>竟为在何所？</p>
  <p id="aQZ">贞洁阴马藏，<a id="a-Qa"></a>其相甚难喻，</p>
  <p id="aQb">颇有广长舌，<a id="a-Qc"></a>舐耳覆面不？</p>
  <p id="aQd">愿出广长舌，<a id="a-Qe"></a>使我无狐疑，</p>
  <p id="aQf">又使我见之，<a id="a-Qg"></a>永无疑结网。<a id="a-Qh"></a>”</p>
  <p id="aQi">尔时，<a id="a-Qj"></a>世尊即吐舌，<a id="a-Qk"></a>左右舐耳，<a id="a-Ql"></a>还复缩之。<a id="a-Qm"></a>尔时，<a id="a-Qn"></a>世尊即入三昧，<a id="a-Qo"></a>使彼梵志见阴马藏。</p>
  <p id="aQp">时，<a id="a-Qq"></a>梵志见佛三十二相、<a id="a-Qr"></a>八十种好，<a id="a-Qs"></a>欢喜踊跃，<a id="a-Qt"></a>不能自胜。<a id="a-Qu"></a>尔时，<a id="a-Qv"></a>施罗梵志白佛言：<a id="a-Qw"></a>“我今婆罗门，<a id="a-Qx"></a>沙门刹利种；<a id="a-Qy"></a>然沙门、<a id="a-Qz"></a>婆罗门皆同一道，<a id="a-R0"></a>求一解脱。<a id="a-R1"></a>惟愿沙门听我等有得同一道乎？<a id="a-R2"></a>”</p>
  <p id="aR3">佛告梵志：<a id="a-R4"></a>“汝有此见。<a id="a-R5"></a>”</p>
  <p id="aR6">梵志报曰：<a id="a-R7"></a>“我有斯见。<a id="a-R8"></a>”</p>
  <p id="aR9">佛告梵志：<a id="a-RA"></a>“汝当兴意向一解脱，<a id="a-RB"></a>所谓正见是也。<a id="a-RC"></a>”</p>
  <p id="aRD">梵志白佛言：<a id="a-RE"></a>“正见即是一解脱，<a id="a-RF"></a>复更有解脱乎？<a id="a-RG"></a>”</p>
  <p id="aRH">世尊告曰：<a id="a-RI"></a>“梵志，<a id="a-RJ"></a>更有解脱得涅槃界，<a id="a-RK"></a>其事有八，<a id="a-RL"></a>所谓正见、<a id="a-RM"></a>正治、<a id="a-RN"></a>正语、<a id="a-RO"></a>正业、<a id="a-RP"></a>正命、<a id="a-RQ"></a>正方便、<a id="a-RR"></a>正念、<a id="a-RS"></a>正定，<a id="a-RT"></a>是谓梵志八种之道，<a id="a-RU"></a>得至涅槃。<a id="a-RV"></a>”</p>
  <p id="aRW">尔时，<a id="a-RX"></a>梵志白佛言：<a id="a-RY"></a>“颇有此众生知此八种道乎？<a id="a-RZ"></a>”</p>
  <p id="aRa">世尊告曰：<a id="a-Rb"></a>“非一百千。<a id="a-Rc"></a>梵志当知：<a id="a-Rd"></a>无数百千众生知此八种之道。<a id="a-Re"></a>”</p>
  <p id="aRf">梵志白佛言：<a id="a-Rg"></a>“颇复有此众生不解此八种之道乎？<a id="a-Rh"></a>”</p>
  <p id="aRi">世尊告曰：<a id="a-Rj"></a>“有此众生其不解者，<a id="a-Rk"></a>非一人也。<a id="a-Rl"></a>”</p>
  <p id="aRm">梵志白佛言：<a id="a-Rn"></a>“颇复有众生不得此法乎？<a id="a-Ro"></a>”</p>
  <p id="aRp">佛告之曰：<a id="a-Rq"></a>“有此众生不得道，<a id="a-Rr"></a>如此之人十一种。<a id="a-Rs"></a>云何为十一？<a id="a-Rt"></a>所谓奸伪、<a id="a-Ru"></a>恶语、<a id="a-Rv"></a>难谏、<a id="a-Rw"></a>无反复、<a id="a-Rx"></a>好憎性、<a id="a-Ry"></a>害父母、<a id="a-Rz"></a>杀阿罗汉、<a id="a-S0"></a>断善根善事、<a id="a-S1"></a>反为恶、<a id="a-S2"></a>计有我、<a id="a-S3"></a>起恶念向如来，<a id="a-S4"></a>是谓梵志十一之人不能得此八种之道。<a id="a-S5"></a>”</p>
  <p id="aS6">当说此八种道时，<a id="a-S7"></a>时彼梵志诸尘垢尽，<a id="a-S8"></a>得法眼净。</p>
  <p id="aS9">尔时，<a id="a-SA"></a>施罗梵志告五百弟子曰：<a id="a-SB"></a>“汝等各所好者，<a id="a-SC"></a>各自诵习。<a id="a-SD"></a>吾欲于如来所，<a id="a-SE"></a>善修梵行。<a id="a-SF"></a>”</p>
  <p id="aSG">诸弟子白曰：<a id="a-SH"></a>“我等亦复欲出家学道。<a id="a-SI"></a>”</p>
  <p id="aSJ">尔时，<a id="a-SK"></a>梵志及五百弟子各各长跪，<a id="a-SL"></a>白世尊言：<a id="a-SM"></a>“惟愿世尊听出家学道！<a id="a-SN"></a>”</p>
  <p id="aSO">佛告诸梵志：<a id="a-SP"></a>“善来！<a id="a-SQ"></a>比丘，<a id="a-SR"></a>于如来所善修梵行，<a id="a-SS"></a>渐尽苦原。<a id="a-ST"></a>”</p>
  <p id="aSU">如来说此语时，<a id="a-SV"></a>五百梵志即成沙门。<a id="a-SW"></a>尔时，<a id="a-SX"></a>世尊渐与五百人说微妙之论，<a id="a-SY"></a>所谓论者：<a id="a-SZ"></a>施论、<a id="a-Sa"></a>戒论、<a id="a-Sb"></a>生天之论，<a id="a-Sc"></a>欲不净想，<a id="a-Sd"></a>出要为乐。<a id="a-Se"></a>如诸佛世尊常所说法——苦、<a id="a-Sf"></a>集、<a id="a-Sg"></a>尽、<a id="a-Sh"></a>道，<a id="a-Si"></a>尔时世尊广与诸人说之。<a id="a-Sj"></a>时五百人诸漏永尽，<a id="a-Sk"></a>得上人法。</p>
  <p id="aSl">尔时，<a id="a-Sm"></a>翅宁梵志又白：<a id="a-Sn"></a>“时到，<a id="a-So"></a>惟愿屈神！<a id="a-Sp"></a>”</p>
  <p id="aSq">尔时，<a id="a-Sr"></a>世尊告施罗等五百比丘：<a id="a-Ss"></a>“汝等各著衣持钵。<a id="a-St"></a>”</p>
  <p id="aSu">千比丘围绕，<a id="a-Sv"></a>至城中梵志所，<a id="a-Sw"></a>就座而坐。<a id="a-Sx"></a>尔时，<a id="a-Sy"></a>翅宁梵志见五百婆罗门皆作沙门，<a id="a-Sz"></a>即语之曰：<a id="a-T0"></a>“善哉！<a id="a-T1"></a>诸人！<a id="a-T2"></a>趣道之要，<a id="a-T3"></a>莫复过是。<a id="a-T4"></a>”</p>
  <p id="aT5">尔时，<a id="a-T6"></a>施罗比丘为翅宁说此偈曰：</p>
  <p id="aT7">“此外更无法，<a id="a-T8"></a>能胜此要者，</p>
  <p id="aT9">如此之比像，<a id="a-TA"></a>善者无过是。<a id="a-TB"></a>”</p>
  <p id="aTC">尔时，<a id="a-TD"></a>翅宁梵志白世尊言：<a id="a-TE"></a>“惟愿世尊小留神待时！<a id="a-TF"></a>正尔，<a id="a-TG"></a>更办饮食。<a id="a-TH"></a>”</p>
  <p id="aTI">世尊告曰：<a id="a-TJ"></a>“所办饮食，<a id="a-TK"></a>但时贡之，<a id="a-TL"></a>勿惧不足。<a id="a-TM"></a>”</p>
  <p id="aTN">是时，<a id="a-TO"></a>翅宁梵志欢喜无量，<a id="a-TP"></a>躬自行食，<a id="a-TQ"></a>供养佛及比丘僧。<a id="a-TR"></a>尔时，<a id="a-TS"></a>世尊饭食已讫，<a id="a-TT"></a>除去食器，<a id="a-TU"></a>以若干种华，<a id="a-TV"></a>散佛、<a id="a-TW"></a>比丘僧上，<a id="a-TX"></a>前白佛言：<a id="a-TY"></a>“惟愿世尊，<a id="a-TZ"></a>男女大小尽求作优婆塞。<a id="a-Ta"></a>”</p>
  <p id="aTb">尔时，<a id="a-Tc"></a>梵志妇怀妊，<a id="a-Td"></a>妇人白佛言：<a id="a-Te"></a>“我有娠，<a id="a-Tf"></a>亦不知是男？<a id="a-Tg"></a>是女耶？<a id="a-Th"></a>亦复自归如来，<a id="a-Ti"></a>听为优婆夷。<a id="a-Tj"></a>”</p>
  <p id="aTk">尔时，<a id="a-Tl"></a>如来与诸大众说微妙之法，<a id="a-Tm"></a>即于座上而说此偈：</p>
  <p id="aTn">“快哉斯福报，<a id="a-To"></a>所愿必得果，</p>
  <p id="aTp">渐至安隐处，<a id="a-Tq"></a>永无忧厄患。</p>
  <p id="aTr">死得生天上，<a id="a-Ts"></a>设使诸魔天，</p>
  <p id="aTt">亦复不能使，<a id="a-Tu"></a>为福者堕罪。</p>
  <p id="aTv">彼亦求方便，<a id="a-Tw"></a>贤圣之智慧，</p>
  <p id="aTx">当尽于苦本，<a id="a-Ty"></a>长离去八难。<a id="a-Tz"></a>”</p>
  <p id="aU0">尔时，<a id="a-U1"></a>世尊说此偈已，<a id="a-U2"></a>便从座起而去。</p>
  <p id="aU3">尔时，<a id="a-U4"></a>翅宁梵志闻佛所说，<a id="a-U5"></a>欢喜奉行。</p>
 </body>
</html>