<!doctype html>
<html id="z3IBUAjY3" data-ver="1569">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第三十一</h1>
  <h2 id="a2">力品第三十八之一</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“有六凡常之力。<a id="a-9"></a>云何为六？<a id="a-A"></a>小儿以啼为力，<a id="a-B"></a>欲有所说，<a id="a-C"></a>要当先啼；<a id="a-D"></a>女人以瞋恚为力，<a id="a-E"></a>依瞋恚已，<a id="a-F"></a>然后所说；<a id="a-G"></a>沙门、<a id="a-H"></a>婆罗门以忍为力，<a id="a-I"></a>常念下下于人，<a id="a-J"></a>然后自陈；<a id="a-K"></a>国王以骄傲为力，<a id="a-L"></a>以此豪势而自陈说；<a id="a-M"></a>然阿罗汉以专精为力，<a id="a-N"></a>而自陈说；<a id="a-O"></a>诸佛世尊成大慈悲，<a id="a-P"></a>以大悲为力弘益众生。<a id="a-Q"></a>是谓，<a id="a-R"></a>比丘，<a id="a-S"></a>有此六凡常之力。<a id="a-T"></a>是故，<a id="a-U"></a>比丘，<a id="a-V"></a>常念修行此大慈悲。<a id="a-W"></a>如是，<a id="a-X"></a>诸比丘，<a id="a-Y"></a>当作是学！<a id="a-Z"></a>”</p>
  <p id="aa">尔时，<a id="a-b"></a>诸比丘闻佛所说，<a id="a-c"></a>欢喜奉行。</p>
  <p id="ad">闻如是：<a id="a-e"></a>一时，<a id="a-f"></a>佛在舍卫国祇树给孤独园。</p>
  <p id="ag">尔时，<a id="a-h"></a>世尊告诸比丘：<a id="a-i"></a>“汝等当思惟无常想，<a id="a-j"></a>广布无常想。<a id="a-k"></a>已思惟、<a id="a-l"></a>广布无常想，<a id="a-m"></a>尽断欲界爱，<a id="a-n"></a>色界、<a id="a-o"></a>无色界爱，<a id="a-p"></a>亦断无明、<a id="a-q"></a>骄慢。<a id="a-r"></a>犹如以火烧焚草木，<a id="a-s"></a>永尽无余，<a id="a-t"></a>亦无遗迹；<a id="a-u"></a>此亦如是，<a id="a-v"></a>若修无常想，<a id="a-w"></a>尽断欲爱、<a id="a-x"></a>色爱、<a id="a-y"></a>无色爱、<a id="a-z"></a>无明、<a id="a-10"></a>骄慢，<a id="a-11"></a>永无有余。<a id="a-12"></a>所以然者？<a id="a-13"></a>比丘，<a id="a-14"></a>当修无常想时，<a id="a-15"></a>而无欲心。<a id="a-16"></a>彼以无欲心，<a id="a-17"></a>便能分别法，<a id="a-18"></a>思惟其义，<a id="a-19"></a>无有愁、<a id="a-1A"></a>忧、<a id="a-1B"></a>苦、<a id="a-1C"></a>恼。<a id="a-1D"></a>彼以思惟法义，<a id="a-1E"></a>则无愚惑。</p>
  <p id="a1F">“设修行人若见有斗诤者，<a id="a-1G"></a>彼便作是念：<a id="a-1H"></a>‘此诸贤士不修无常想，<a id="a-1I"></a>不广布无常想，<a id="a-1J"></a>故致此斗讼耳！<a id="a-1K"></a>’彼以斗诤不观其义，<a id="a-1L"></a>以不观其义则有迷惑之心。<a id="a-1M"></a>彼以执此愚惑，<a id="a-1N"></a>而命终入三恶道：<a id="a-1O"></a>饿鬼、<a id="a-1P"></a>畜生、<a id="a-1Q"></a>地狱中。</p>
  <p id="a1R">“是故，<a id="a-1S"></a>诸比丘，<a id="a-1T"></a>当修无常想，<a id="a-1U"></a>广布无常想，<a id="a-1V"></a>便无瞋恚、<a id="a-1W"></a>愚惑之想，<a id="a-1X"></a>亦能观法，<a id="a-1Y"></a>亦观其义，<a id="a-1Z"></a>若命终之后，<a id="a-1a"></a>生三善处：<a id="a-1b"></a>生天上、<a id="a-1c"></a>人中、<a id="a-1d"></a>涅槃之道。<a id="a-1e"></a>如是，<a id="a-1f"></a>诸比丘，<a id="a-1g"></a>当作是学！<a id="a-1h"></a>”</p>
  <p id="a1i">尔时，<a id="a-1j"></a>诸比丘闻佛所说，<a id="a-1k"></a>欢喜奉行。</p>
  <p id="a1l">闻如是：<a id="a-1m"></a>一时，<a id="a-1n"></a>佛在摩竭国忧迦支江水侧。</p>
  <p id="a1o">尔时，<a id="a-1p"></a>世尊诣一树下，<a id="a-1q"></a>躬自敷座而坐，<a id="a-1r"></a>正身正意，<a id="a-1s"></a>系念在前。</p>
  <p id="a1t">尔时，<a id="a-1u"></a>有一梵志往至彼处。<a id="a-1v"></a>是时，<a id="a-1w"></a>梵志见世尊脚迹为妙，<a id="a-1x"></a>见已，<a id="a-1y"></a>便生此念：<a id="a-1z"></a>“是何人之迹？<a id="a-20"></a>为是天、<a id="a-21"></a>龙、<a id="a-22"></a>鬼、<a id="a-23"></a>神、<a id="a-24"></a>乾沓和、<a id="a-25"></a>阿须伦、<a id="a-26"></a>人若非人？<a id="a-27"></a>为我先祖梵天耶？<a id="a-28"></a>”是时，<a id="a-29"></a>梵志即逐迹前进。<a id="a-2A"></a>遥见世尊在一树下坐，<a id="a-2B"></a>正身正意，<a id="a-2C"></a>系念在前，<a id="a-2D"></a>见已，<a id="a-2E"></a>作是语：<a id="a-2F"></a>“为是天耶？<a id="a-2G"></a>”</p>
  <p id="a2H">世尊告曰：<a id="a-2I"></a>“我非是天。<a id="a-2J"></a>”</p>
  <p id="a2K">“为乾沓和耶？<a id="a-2L"></a>”</p>
  <p id="a2M">世尊告曰：<a id="a-2N"></a>“我非乾沓和也。<a id="a-2O"></a>”</p>
  <p id="a2P">“为是龙乎？<a id="a-2Q"></a>”</p>
  <p id="a2R">对曰：<a id="a-2S"></a>“我非是龙也。<a id="a-2T"></a>”</p>
  <p id="a2U">“为阅叉也？<a id="a-2V"></a>”</p>
  <p id="a2W">佛报梵志：<a id="a-2X"></a>“我非阅叉。<a id="a-2Y"></a>”</p>
  <p id="a2Z">“为是祖父也？<a id="a-2a"></a>”</p>
  <p id="a2b">佛报曰：<a id="a-2c"></a>“我非祖父。<a id="a-2d"></a>”</p>
  <p id="a2e">是时，<a id="a-2f"></a>婆罗门问世尊曰：<a id="a-2g"></a>“汝今是谁？<a id="a-2h"></a>”</p>
  <p id="a2i">世尊告曰：<a id="a-2j"></a>“有爱者则有受，<a id="a-2k"></a>有受则有爱，<a id="a-2l"></a>因缘合会，<a id="a-2m"></a>然后各各相生如此，<a id="a-2n"></a>如此五苦盛阴无有断绝时。<a id="a-2o"></a>以知爱已，<a id="a-2p"></a>则知五欲，<a id="a-2q"></a>亦知外六尘、<a id="a-2r"></a>内六入，<a id="a-2s"></a>即知此盛阴之本末。<a id="a-2t"></a>”</p>
  <p id="a2u">尔时，<a id="a-2v"></a>世尊便说此偈：</p>
  <p id="a2w">“世间有五欲，<a id="a-2x"></a>意为第六生，</p>
  <p id="a2y">以知内外六，<a id="a-2z"></a>当念尽苦际。</p>
  <p id="a30">“是故，<a id="a-31"></a>当求方便，<a id="a-32"></a>灭内外六事。<a id="a-33"></a>如是，<a id="a-34"></a>梵志，<a id="a-35"></a>当作是学！<a id="a-36"></a>”</p>
  <p id="a37">尔时，<a id="a-38"></a>彼梵志闻佛如是教，<a id="a-39"></a>思惟玩习，<a id="a-3A"></a>不去心怀，<a id="a-3B"></a>即于座上，<a id="a-3C"></a>诸尘垢尽，<a id="a-3D"></a>得法眼净。</p>
  <p id="a3E">尔时，<a id="a-3F"></a>彼梵志闻佛所说，<a id="a-3G"></a>欢喜奉行。</p>
  <p id="a3H">闻如是：<a id="a-3I"></a>一时，<a id="a-3J"></a>佛在舍卫国祇树给孤独园。</p>
  <p id="a3K">尔时，<a id="a-3L"></a>世尊告诸比丘：<a id="a-3M"></a>“我本为菩萨时，<a id="a-3N"></a>未成佛道中有此念：<a id="a-3O"></a>‘此世间极为勤苦，<a id="a-3P"></a>有生、<a id="a-3Q"></a>有老、<a id="a-3R"></a>有病、<a id="a-3S"></a>有死，<a id="a-3T"></a>然此五盛阴不得尽本原。<a id="a-3U"></a>’</p>
  <p id="a3V">“是时，<a id="a-3W"></a>我复作是念：<a id="a-3X"></a>‘由何因缘有生、<a id="a-3Y"></a>老、<a id="a-3Z"></a>病、<a id="a-3a"></a>死？<a id="a-3b"></a>复由何因缘致此灾患？<a id="a-3c"></a>’当思惟此时，<a id="a-3d"></a>复生此念：<a id="a-3e"></a>‘有生则有老、<a id="a-3f"></a>病、<a id="a-3g"></a>死。<a id="a-3h"></a>’尔时，<a id="a-3i"></a>当思惟是时，<a id="a-3j"></a>复更生念：<a id="a-3k"></a>‘由何因缘有生？<a id="a-3l"></a>此由有而生。<a id="a-3m"></a>’复生此念：<a id="a-3n"></a>‘有者，<a id="a-3o"></a>何由而有？<a id="a-3p"></a>’当思惟是时，<a id="a-3q"></a>便生此念：<a id="a-3r"></a>‘此有由受而有。<a id="a-3s"></a>’复念：<a id="a-3t"></a>‘此受何由而有？<a id="a-3u"></a>’尔时，<a id="a-3v"></a>以智观之，<a id="a-3w"></a>由爱而有受。<a id="a-3x"></a>复更思惟：<a id="a-3y"></a>‘此爱何由而生？<a id="a-3z"></a>’重观察之，<a id="a-40"></a>由痛而有爱。<a id="a-41"></a>复更思惟：<a id="a-42"></a>‘此痛何由而生？<a id="a-43"></a>’当作是观察时，<a id="a-44"></a>由更乐而有此痛。<a id="a-45"></a>复重思惟：<a id="a-46"></a>‘此更乐何由而有？<a id="a-47"></a>’我生此念时：<a id="a-48"></a>‘缘六入而有此更乐。<a id="a-49"></a>’时我重思惟：<a id="a-4A"></a>‘此六入何由而有？<a id="a-4B"></a>’观察是时，<a id="a-4C"></a>由名色而有六入。<a id="a-4D"></a>时我复作是念：<a id="a-4E"></a>‘名色何由而有？<a id="a-4F"></a>’观察是时，<a id="a-4G"></a>由识而有名色。<a id="a-4H"></a>‘此识何由而有？<a id="a-4I"></a>’观察是时，<a id="a-4J"></a>由行生识。<a id="a-4K"></a>时我复作是念：<a id="a-4L"></a>‘行何由而生？<a id="a-4M"></a>’观察是时，<a id="a-4N"></a>行由痴而生。</p>
  <p id="a4O">“无明缘行，<a id="a-4P"></a>行缘识，<a id="a-4Q"></a>识缘名色，<a id="a-4R"></a>名色缘六入，<a id="a-4S"></a>六入缘更乐，<a id="a-4T"></a>更乐缘痛，<a id="a-4U"></a>痛缘爱，<a id="a-4V"></a>爱缘受，<a id="a-4W"></a>受缘有，<a id="a-4X"></a>有缘生，<a id="a-4Y"></a>生缘死，<a id="a-4Z"></a>死缘愁、<a id="a-4a"></a>忧、<a id="a-4b"></a>苦、<a id="a-4c"></a>恼，<a id="a-4d"></a>不可称计。<a id="a-4e"></a>如是名为苦盛阴所集。</p>
  <p id="a4f">“我尔时复作是念：<a id="a-4g"></a>‘由何因缘灭生、<a id="a-4h"></a>老、<a id="a-4i"></a>病、<a id="a-4j"></a>死？<a id="a-4k"></a>’我观察是时，<a id="a-4l"></a>生灭，<a id="a-4m"></a>老、<a id="a-4n"></a>病、<a id="a-4o"></a>死灭。<a id="a-4p"></a>时复生此念：<a id="a-4q"></a>‘由何而无生？<a id="a-4r"></a>’观此生原有灭，<a id="a-4s"></a>生则灭。<a id="a-4t"></a>复念：<a id="a-4u"></a>‘由何而无有？<a id="a-4v"></a>’时生此念：<a id="a-4w"></a>‘无受则无有。<a id="a-4x"></a>’时我生此念：<a id="a-4y"></a>‘由何灭受？<a id="a-4z"></a>’观察是时，<a id="a-50"></a>爱灭，<a id="a-51"></a>受则灭。<a id="a-52"></a>复生此念：<a id="a-53"></a>‘由何而灭爱？<a id="a-54"></a>’重更观察，<a id="a-55"></a>痛灭，<a id="a-56"></a>爱则灭。<a id="a-57"></a>’复思惟：<a id="a-58"></a>‘由何而灭痛？<a id="a-59"></a>’观察是时，<a id="a-5A"></a>更乐灭，<a id="a-5B"></a>则痛灭。<a id="a-5C"></a>复思惟：<a id="a-5D"></a>‘更乐何由而灭？<a id="a-5E"></a>’观察是时，<a id="a-5F"></a>六入灭，<a id="a-5G"></a>则更乐灭。<a id="a-5H"></a>复观此六入何由而灭？<a id="a-5I"></a>当观察时，<a id="a-5J"></a>名色灭，<a id="a-5K"></a>则六入灭。<a id="a-5L"></a>复观名色何由而灭？<a id="a-5M"></a>识灭，<a id="a-5N"></a>则名色灭。<a id="a-5O"></a>复观察此识何由而灭？<a id="a-5P"></a>行灭，<a id="a-5Q"></a>则识灭。<a id="a-5R"></a>复观此行何由而灭？<a id="a-5S"></a>痴灭，<a id="a-5T"></a>则行灭；<a id="a-5U"></a>行灭，<a id="a-5V"></a>则识灭；<a id="a-5W"></a>识灭，<a id="a-5X"></a>则名色灭；<a id="a-5Y"></a>名色灭，<a id="a-5Z"></a>则六入灭；<a id="a-5a"></a>六入灭，<a id="a-5b"></a>则更乐灭；<a id="a-5c"></a>更乐灭，<a id="a-5d"></a>则痛灭；<a id="a-5e"></a>痛灭，<a id="a-5f"></a>则爱灭；<a id="a-5g"></a>爱灭，<a id="a-5h"></a>则受灭；<a id="a-5i"></a>受灭，<a id="a-5j"></a>则有灭；<a id="a-5k"></a>有灭，<a id="a-5l"></a>则生灭；<a id="a-5m"></a>生灭，<a id="a-5n"></a>则老、<a id="a-5o"></a>病灭；<a id="a-5p"></a>老、<a id="a-5q"></a>病灭，<a id="a-5r"></a>则死灭，<a id="a-5s"></a>是谓名为五盛阴灭。</p>
  <p id="a5t">“时我复生此念：<a id="a-5u"></a>‘此识最为原首，<a id="a-5v"></a>令人致此生、<a id="a-5w"></a>老、<a id="a-5x"></a>病、<a id="a-5y"></a>死；<a id="a-5z"></a>然不能知此生、<a id="a-60"></a>老、<a id="a-61"></a>病、<a id="a-62"></a>死之原本。<a id="a-63"></a>’犹如有人在山林中，<a id="a-64"></a>行逐小径道。<a id="a-65"></a>小复前行，<a id="a-66"></a>见旧大道，<a id="a-67"></a>古昔诸人在中行处。<a id="a-68"></a>是时，<a id="a-69"></a>彼人便复行此道，<a id="a-6A"></a>小复前进，<a id="a-6B"></a>见旧城郭、<a id="a-6C"></a>园观、<a id="a-6D"></a>浴池，<a id="a-6E"></a>皆悉茂盛，<a id="a-6F"></a>但彼城中无有居民。<a id="a-6G"></a>此人见已，<a id="a-6H"></a>还归本国，<a id="a-6I"></a>前白王言：<a id="a-6J"></a>‘昨游山林见好城郭，<a id="a-6K"></a>树木繁茂，<a id="a-6L"></a>但彼城中无有人民。<a id="a-6M"></a>大王，<a id="a-6N"></a>可使人民在彼城止住？<a id="a-6O"></a>’是时，<a id="a-6P"></a>国王闻此人语，<a id="a-6Q"></a>即居止人民；<a id="a-6R"></a>然此城郭还复如故，<a id="a-6S"></a>人民炽盛，<a id="a-6T"></a>快乐无比。</p>
  <p id="a6U">“诸比丘当知：<a id="a-6V"></a>我昔未成菩萨时，<a id="a-6W"></a>在山中学道，<a id="a-6X"></a>见古昔诸佛所游行处，<a id="a-6Y"></a>便从彼道，<a id="a-6Z"></a>即知生、<a id="a-6a"></a>老、<a id="a-6b"></a>病、<a id="a-6c"></a>死所起原本，<a id="a-6d"></a>有生有灭，<a id="a-6e"></a>皆悉分别；<a id="a-6f"></a>知生苦、<a id="a-6g"></a>生集、<a id="a-6h"></a>生尽、<a id="a-6i"></a>生道，<a id="a-6j"></a>皆悉了知；<a id="a-6k"></a>有、<a id="a-6l"></a>受、<a id="a-6m"></a>爱、<a id="a-6n"></a>痛、<a id="a-6o"></a>更乐、<a id="a-6p"></a>六入、<a id="a-6q"></a>名色、<a id="a-6r"></a>识、<a id="a-6s"></a>行、<a id="a-6t"></a>痴亦复如是。<a id="a-6u"></a>无明起则行起，<a id="a-6v"></a>行所造者复由于识。<a id="a-6w"></a>我今以明于识，<a id="a-6x"></a>今与四部之众而说此本；<a id="a-6y"></a>皆当知此原本所起，<a id="a-6z"></a>知苦、<a id="a-70"></a>知集、<a id="a-71"></a>知尽、<a id="a-72"></a>知道，<a id="a-73"></a>念使分明，<a id="a-74"></a>以知六入，<a id="a-75"></a>则知生、<a id="a-76"></a>老、<a id="a-77"></a>病、<a id="a-78"></a>死，<a id="a-79"></a>六入灭则生、<a id="a-7A"></a>老、<a id="a-7B"></a>病、<a id="a-7C"></a>死灭。<a id="a-7D"></a>是故，<a id="a-7E"></a>比丘，<a id="a-7F"></a>当求方便，<a id="a-7G"></a>灭于六入。<a id="a-7H"></a>如是，<a id="a-7I"></a>诸比丘，<a id="a-7J"></a>当作是学！<a id="a-7K"></a>”</p>
  <p id="a7L">尔时，<a id="a-7M"></a>诸比丘闻佛所说，<a id="a-7N"></a>欢喜奉行。</p>
  <p id="a7O">闻如是：<a id="a-7P"></a>一时，<a id="a-7Q"></a>佛在舍卫国祇树给孤独园。</p>
  <p id="a7R">尔时，<a id="a-7S"></a>世尊与无央数百千万众而为说法。<a id="a-7T"></a>尔时，<a id="a-7U"></a>阿那律在彼座上。<a id="a-7V"></a>是时，<a id="a-7W"></a>阿那律在众中睡眠。</p>
  <p id="a7X">尔时，<a id="a-7Y"></a>佛见阿那律睡眠，<a id="a-7Z"></a>便说此偈：</p>
  <p id="a7a">“受法快睡眠，<a id="a-7b"></a>意无有错乱，</p>
  <p id="a7c">贤圣所说法，<a id="a-7d"></a>智者之所乐。</p>
  <p id="a7e">犹如深渊水，<a id="a-7f"></a>澄清无瑕秽，</p>
  <p id="a7g">如是闻法人，<a id="a-7h"></a>清净心乐受。</p>
  <p id="a7i">亦如大方石，<a id="a-7j"></a>风所不能动，</p>
  <p id="a7k">如是得毁誉，<a id="a-7l"></a>心无有倾动。<a id="a-7m"></a>”</p>
  <p id="a7n">是时，<a id="a-7o"></a>世尊告阿那律：<a id="a-7p"></a>“汝畏王法及畏盗贼而作道乎？<a id="a-7q"></a>”</p>
  <p id="a7r">阿那律报曰：<a id="a-7s"></a>“不也，<a id="a-7t"></a>世尊。<a id="a-7u"></a>”</p>
  <p id="a7v">佛告阿那律：<a id="a-7w"></a>“汝何故出家学道？<a id="a-7x"></a>”</p>
  <p id="a7y">阿那律白佛言：<a id="a-7z"></a>“厌患此老、<a id="a-80"></a>病、<a id="a-81"></a>死、<a id="a-82"></a>愁、<a id="a-83"></a>忧、<a id="a-84"></a>苦、<a id="a-85"></a>恼，<a id="a-86"></a>为苦所恼，<a id="a-87"></a>故欲舍之，<a id="a-88"></a>是故出家学道。<a id="a-89"></a>”</p>
  <p id="a8A">世尊告曰：<a id="a-8B"></a>“汝今，<a id="a-8C"></a>族姓子，<a id="a-8D"></a>信心坚固，<a id="a-8E"></a>出家学道。<a id="a-8F"></a>世尊今日躬自说法，<a id="a-8G"></a>云何于中睡眠？<a id="a-8H"></a>”</p>
  <p id="a8I">是时，<a id="a-8J"></a>尊者阿那律即从座起，<a id="a-8K"></a>偏露右肩，<a id="a-8L"></a>长跪叉手，<a id="a-8M"></a>白世尊言：<a id="a-8N"></a>“自今已后形融体烂，<a id="a-8O"></a>终不在如来前坐睡。<a id="a-8P"></a>”</p>
  <p id="a8Q">尔时，<a id="a-8R"></a>尊者阿那律达晓不眠，<a id="a-8S"></a>然不能除去睡眠，<a id="a-8T"></a>眼根遂损。<a id="a-8U"></a>尔时，<a id="a-8V"></a>世尊告阿那律曰：<a id="a-8W"></a>“勤加精进者与调戏盖相应，<a id="a-8X"></a>设复懈怠与结相应，<a id="a-8Y"></a>汝今所行当处其中。<a id="a-8Z"></a>”</p>
  <p id="a8a">阿那律白佛：<a id="a-8b"></a>“前已在如来前誓，<a id="a-8c"></a>今不能复违本要。<a id="a-8d"></a>”</p>
  <p id="a8e">是时，<a id="a-8f"></a>世尊告耆域曰：<a id="a-8g"></a>“疗治阿那律眼根。<a id="a-8h"></a>”</p>
  <p id="a8i">耆域报曰：<a id="a-8j"></a>“若阿那律小睡眠者，<a id="a-8k"></a>我当治目。<a id="a-8l"></a>”</p>
  <p id="a8m">世尊告阿那律曰：<a id="a-8n"></a>“汝可寝寐。<a id="a-8o"></a>所以然者？<a id="a-8p"></a>一切诸法由食而存，<a id="a-8q"></a>非食不存。<a id="a-8r"></a>眼者以眠为食，<a id="a-8s"></a>耳者以声为食，<a id="a-8t"></a>鼻者以香为食，<a id="a-8u"></a>舌者以味为食，<a id="a-8v"></a>身者以细滑为食，<a id="a-8w"></a>意者以法为食。<a id="a-8x"></a>我今亦说涅槃有食。<a id="a-8y"></a>”</p>
  <p id="a8z">阿那律白佛言：<a id="a-90"></a>“涅槃者以何等为食？<a id="a-91"></a>”</p>
  <p id="a92">佛告阿那律：<a id="a-93"></a>“涅槃者以无放逸为食，<a id="a-94"></a>乘无放逸，<a id="a-95"></a>得至于无为。<a id="a-96"></a>”</p>
  <p id="a97">阿那律白佛言：<a id="a-98"></a>“世尊，<a id="a-99"></a>虽言眼者以眠为食，<a id="a-9A"></a>然我不堪睡眠。<a id="a-9B"></a>”</p>
  <p id="a9C">尔时，<a id="a-9D"></a>阿那律缝故衣裳。<a id="a-9E"></a>是时，<a id="a-9F"></a>眼遂败坏，<a id="a-9G"></a>而得天眼，<a id="a-9H"></a>无有瑕秽。<a id="a-9I"></a>是时，<a id="a-9J"></a>阿那律以凡常之法而缝衣裳，<a id="a-9K"></a>不能得使缕通针孔中。<a id="a-9L"></a>是时，<a id="a-9M"></a>阿那律便作是念：<a id="a-9N"></a>“诸世间得道罗汉，<a id="a-9O"></a>当与我贯针。<a id="a-9P"></a>”</p>
  <p id="a9Q">是时，<a id="a-9R"></a>世尊以天耳清净，<a id="a-9S"></a>闻此音声：<a id="a-9T"></a>“诸世间得道阿罗汉者，<a id="a-9U"></a>当与我贯针。<a id="a-9V"></a>”尔时，<a id="a-9W"></a>世尊至阿那律所而告之曰：<a id="a-9X"></a>“汝持针来，<a id="a-9Y"></a>吾与贯之。<a id="a-9Z"></a>”</p>
  <p id="a9a">阿那律白佛言：<a id="a-9b"></a>“向所称说者，<a id="a-9c"></a>谓诸世间欲求其福者，<a id="a-9d"></a>与我贯针。<a id="a-9e"></a>”</p>
  <p id="a9f">世尊告曰：<a id="a-9g"></a>“世间求福之人无复过我，<a id="a-9h"></a>如来于六法无有厌足。<a id="a-9i"></a>云何为六？<a id="a-9j"></a>一者、<a id="a-9k"></a>施，<a id="a-9l"></a>二者、<a id="a-9m"></a>教诫，<a id="a-9n"></a>三者、<a id="a-9o"></a>忍，<a id="a-9p"></a>四者、<a id="a-9q"></a>法说义说，<a id="a-9r"></a>五者、<a id="a-9s"></a>将护众生，<a id="a-9t"></a>六者、<a id="a-9u"></a>求无上正真之道。<a id="a-9v"></a>是谓，<a id="a-9w"></a>阿那律，<a id="a-9x"></a>如来于此六法无有厌足。<a id="a-9y"></a>”</p>
  <p id="a9z">阿那律曰：<a id="a-A0"></a>“如来身者真法之身，<a id="a-A1"></a>复欲更求何法？<a id="a-A2"></a>如来已度生死之海，<a id="a-A3"></a>又脱爱著。<a id="a-A4"></a>然今日故求为福之道。<a id="a-A5"></a>”</p>
  <p id="aA6">世尊告曰：<a id="a-A7"></a>“如是，<a id="a-A8"></a>阿那律，<a id="a-A9"></a>如汝所说，<a id="a-AA"></a>如来亦知此六法为无厌足。<a id="a-AB"></a>若当众生知罪恶之原身、<a id="a-AC"></a>口、<a id="a-AD"></a>意所行者，<a id="a-AE"></a>终不堕三恶趣；<a id="a-AF"></a>以其众生不知罪恶之原，<a id="a-AG"></a>故坠堕三恶趣中。<a id="a-AH"></a>”</p>
  <p id="aAI">尔时，<a id="a-AJ"></a>世尊便说此偈：</p>
  <p id="aAK">“世间所有力，<a id="a-AL"></a>游在天人中，</p>
  <p id="aAM">福力最为胜，<a id="a-AN"></a>由福成佛道。</p>
  <p id="aAO">“是故，<a id="a-AP"></a>阿那律，<a id="a-AQ"></a>当求方便，<a id="a-AR"></a>得此六法。<a id="a-AS"></a>如是，<a id="a-AT"></a>诸比丘，<a id="a-AU"></a>当作是学。<a id="a-AV"></a>”</p>
  <p id="aAW">尔时，<a id="a-AX"></a>诸比丘闻佛所说，<a id="a-AY"></a>欢喜奉行。</p>
  <p id="aAZ">闻如是：<a id="a-Aa"></a>一时，<a id="a-Ab"></a>佛在舍卫国祇树给孤独园。</p>
  <p id="aAc">尔时，<a id="a-Ad"></a>有众多比丘入舍卫城乞食，<a id="a-Ae"></a>闻王波斯匿宫门外有众多人民，<a id="a-Af"></a>于中举手唤呼，<a id="a-Ag"></a>皆称怨：<a id="a-Ah"></a>“国界有贼名鸯掘魔，<a id="a-Ai"></a>极为凶暴，<a id="a-Aj"></a>杀害生类不可称计，<a id="a-Ak"></a>无慈悲于一切众生，<a id="a-Al"></a>国界人民无不厌患，<a id="a-Am"></a>日取人杀以指为鬘，<a id="a-An"></a>故名为指鬘。<a id="a-Ao"></a>惟愿大王当往共战！<a id="a-Ap"></a>”</p>
  <p id="aAq">是时，<a id="a-Ar"></a>众多比丘乞食已，<a id="a-As"></a>还诣祇洹精舍，<a id="a-At"></a>收摄衣钵，<a id="a-Au"></a>以尼师檀著肩上，<a id="a-Av"></a>往至世尊所，<a id="a-Aw"></a>头面礼足，<a id="a-Ax"></a>在一面坐。<a id="a-Ay"></a>尔时，<a id="a-Az"></a>众多比丘白世尊言：<a id="a-B0"></a>“我等众多比丘入舍卫城乞食，<a id="a-B1"></a>见众多人民在王宫门外，<a id="a-B2"></a>称怨诉辞：<a id="a-B3"></a>‘今王国界有贼名鸯掘魔，<a id="a-B4"></a>为人凶暴，<a id="a-B5"></a>无有慈心，<a id="a-B6"></a>杀于一切众生，<a id="a-B7"></a>人亡国虚，<a id="a-B8"></a>皆由此人，<a id="a-B9"></a>又取人指以为华鬘。<a id="a-BA"></a>’”</p>
  <p id="aBB">尔时，<a id="a-BC"></a>世尊闻彼比丘语已，<a id="a-BD"></a>即从座起，<a id="a-BE"></a>默然而行。</p>
  <p id="aBF">是时，<a id="a-BG"></a>世尊寻到彼所，<a id="a-BH"></a>诸有取薪、<a id="a-BI"></a>负草、<a id="a-BJ"></a>犁作之人，<a id="a-BK"></a>及牧牛羊者，<a id="a-BL"></a>见世尊诣彼道，<a id="a-BM"></a>各白佛言：<a id="a-BN"></a>“沙门，<a id="a-BO"></a>沙门，<a id="a-BP"></a>勿从彼道。<a id="a-BQ"></a>所以然者？<a id="a-BR"></a>此路侧有贼名鸯掘魔，<a id="a-BS"></a>于中止住。<a id="a-BT"></a>诸有人民，<a id="a-BU"></a>欲就此道者，<a id="a-BV"></a>要集十人、<a id="a-BW"></a>或二十人、<a id="a-BX"></a>或三十、<a id="a-BY"></a>四十、<a id="a-BZ"></a>五十人，<a id="a-Ba"></a>犹不得过，<a id="a-Bb"></a>尽为鸯掘魔所擒获。<a id="a-Bc"></a>然沙门瞿昙独无有侣，<a id="a-Bd"></a>为鸯掘魔所触娆者，<a id="a-Be"></a>于事不省。<a id="a-Bf"></a>”世尊虽闻此语，<a id="a-Bg"></a>故进不住。</p>
  <p id="aBh">尔时，<a id="a-Bi"></a>鸯掘魔母持食诣鸯掘魔所。<a id="a-Bj"></a>是时，<a id="a-Bk"></a>鸯掘魔便作是念：<a id="a-Bl"></a>“吾指鬘为充数不乎？<a id="a-Bm"></a>”是时，<a id="a-Bn"></a>即数指犹未充数，<a id="a-Bo"></a>复更重数，<a id="a-Bp"></a>唯少一人指。<a id="a-Bq"></a>是时，<a id="a-Br"></a>鸯掘魔左右顾视，<a id="a-Bs"></a>求觅生人，<a id="a-Bt"></a>欲取杀之；<a id="a-Bu"></a>然四远顾望，<a id="a-Bv"></a>亦不见人，<a id="a-Bw"></a>便作是念：<a id="a-Bx"></a>“我师有教：<a id="a-By"></a>‘若能害母者，<a id="a-Bz"></a>必当生天。<a id="a-C0"></a>’我今母躬来在此，<a id="a-C1"></a>即可取杀之，<a id="a-C2"></a>得指充数，<a id="a-C3"></a>生于天上。<a id="a-C4"></a>”</p>
  <p id="aC5">是时，<a id="a-C6"></a>鸯掘魔左手捉母头，<a id="a-C7"></a>右手拔剑而语母言：<a id="a-C8"></a>“小住！<a id="a-C9"></a>阿母！<a id="a-CA"></a>”是时，<a id="a-CB"></a>世尊便作是念：<a id="a-CC"></a>“此鸯掘魔当为五逆。<a id="a-CD"></a>”即放眉间相，<a id="a-CE"></a>光明普照彼山林。<a id="a-CF"></a>是时，<a id="a-CG"></a>鸯掘魔见光明已，<a id="a-CH"></a>复语母言：<a id="a-CI"></a>“此是何光明照此山林？<a id="a-CJ"></a>将非国王集诸兵众，<a id="a-CK"></a>攻伐我身乎？<a id="a-CL"></a>”</p>
  <p id="aCM">是时，<a id="a-CN"></a>母告曰：<a id="a-CO"></a>“汝今当知：<a id="a-CP"></a>此非日月火光，<a id="a-CQ"></a>亦非释、<a id="a-CR"></a>梵天王光明！<a id="a-CS"></a>”</p>
  <p id="aCT">尔时，<a id="a-CU"></a>其母便说此偈：</p>
  <p id="aCV">“此非火光明，<a id="a-CW"></a>非日月释梵，</p>
  <p id="aCX">鸟狩不惊怖，<a id="a-CY"></a>和鸣殊于常。</p>
  <p id="aCZ">此光极清净，<a id="a-Ca"></a>使人悦无量，</p>
  <p id="aCb">必是尊最胜，<a id="a-Cc"></a>十力至此间。</p>
  <p id="aCd">于天世人中，<a id="a-Ce"></a>天眼睹世界，</p>
  <p id="aCf">故欲度汝身，<a id="a-Cg"></a>世尊来至此。<a id="a-Ch"></a>”</p>
  <p id="aCi">是时，<a id="a-Cj"></a>鸯掘魔闻佛音响，<a id="a-Ck"></a>欢喜踊跃，<a id="a-Cl"></a>不能自胜，<a id="a-Cm"></a>便作是语：<a id="a-Cn"></a>“我师亦有教诫而敕我曰：<a id="a-Co"></a>‘设汝能害母，<a id="a-Cp"></a>并杀沙门瞿昙者，<a id="a-Cq"></a>必生梵天上。<a id="a-Cr"></a>’”</p>
  <p id="aCs">是时，<a id="a-Ct"></a>鸯掘魔语母曰：<a id="a-Cu"></a>“母！<a id="a-Cv"></a>今且住！<a id="a-Cw"></a>我先取沙门瞿昙杀，<a id="a-Cx"></a>然后当食。<a id="a-Cy"></a>”</p>
  <p id="aCz">是时，<a id="a-D0"></a>鸯掘魔即放母而往逐世尊。<a id="a-D1"></a>遥见世尊来，<a id="a-D2"></a>亦如金聚，<a id="a-D3"></a>靡所不照；<a id="a-D4"></a>见已，<a id="a-D5"></a>并笑而说是语：<a id="a-D6"></a>“今此沙门定在我手，<a id="a-D7"></a>必杀不疑。<a id="a-D8"></a>其有人民欲行此道者，<a id="a-D9"></a>皆集大众而行此道，<a id="a-DA"></a>然此沙门独无伴侣，<a id="a-DB"></a>我今当取杀之。<a id="a-DC"></a>”</p>
  <p id="aDD">是时，<a id="a-DE"></a>鸯掘魔即拔腰剑，<a id="a-DF"></a>往逆世尊。<a id="a-DG"></a>是时，<a id="a-DH"></a>世尊寻还复道，<a id="a-DI"></a>徐而行步，<a id="a-DJ"></a>而鸯掘魔奔驰而逐，<a id="a-DK"></a>亦不能及如来。<a id="a-DL"></a>是时，<a id="a-DM"></a>鸯掘魔白世尊言：<a id="a-DN"></a>“住！<a id="a-DO"></a>住！<a id="a-DP"></a>沙门。<a id="a-DQ"></a>”</p>
  <p id="aDR">世尊告曰：<a id="a-DS"></a>“我自住耳！<a id="a-DT"></a>汝自不住。<a id="a-DU"></a>”</p>
  <p id="aDV">是时，<a id="a-DW"></a>彼鸯掘魔并走，<a id="a-DX"></a>遥说此偈：</p>
  <p id="aDY">“去而复言住，<a id="a-DZ"></a>语我言不住，</p>
  <p id="aDa">与我说此义，<a id="a-Db"></a>彼住我不住。<a id="a-Dc"></a>”</p>
  <p id="aDd">尔时，<a id="a-De"></a>世尊以偈报曰：</p>
  <p id="aDf">“世尊言已住，<a id="a-Dg"></a>不害于一切，</p>
  <p id="aDh">汝今有杀心，<a id="a-Di"></a>不离于恶原。</p>
  <p id="aDj">我住慈心地，<a id="a-Dk"></a>愍护一切人，</p>
  <p id="aDl">汝种地狱苦，<a id="a-Dm"></a>不离于恶原。<a id="a-Dn"></a>”</p>
  <p id="aDo">是时，<a id="a-Dp"></a>鸯掘魔闻此偈已，<a id="a-Dq"></a>便作是念：<a id="a-Dr"></a>“我今审为恶耶？<a id="a-Ds"></a>又师语我言：<a id="a-Dt"></a>‘此是大祠，<a id="a-Du"></a>获大果报，<a id="a-Dv"></a>能取千人杀，<a id="a-Dw"></a>以指作鬘者，<a id="a-Dx"></a>果其所愿。<a id="a-Dy"></a>如此之人，<a id="a-Dz"></a>命终之后，<a id="a-E0"></a>生善处天上。<a id="a-E1"></a>’设取所生母及沙门瞿昙杀者，<a id="a-E2"></a>当生梵天上。<a id="a-E3"></a>”是时，<a id="a-E4"></a>佛作威神，<a id="a-E5"></a>令被神识豁寤：<a id="a-E6"></a>“诸梵志书籍亦有此言：<a id="a-E7"></a>‘如来出世甚为难遇，<a id="a-E8"></a>时时亿劫乃出。<a id="a-E9"></a>彼出世时，<a id="a-EA"></a>不度者令度，<a id="a-EB"></a>不解脱者令得解脱。<a id="a-EC"></a>彼说灭六见之法。<a id="a-ED"></a>云何为六？<a id="a-EE"></a>言有我见者，<a id="a-EF"></a>即说灭六见之法；<a id="a-EG"></a>无有我者，<a id="a-EH"></a>亦与说灭无有我见之法；<a id="a-EI"></a>言有我见、<a id="a-EJ"></a>无有我见，<a id="a-EK"></a>亦与说有我见、<a id="a-EL"></a>无我见之法；<a id="a-EM"></a>复自观察、<a id="a-EN"></a>说观察之法；<a id="a-EO"></a>自说无我之法；<a id="a-EP"></a>亦非我说、<a id="a-EQ"></a>亦非我不说之法。<a id="a-ER"></a>’若如来出世，<a id="a-ES"></a>说此灭六见之法。<a id="a-ET"></a>又我奔走之时，<a id="a-EU"></a>能及象、<a id="a-EV"></a>马、<a id="a-EW"></a>车乘，<a id="a-EX"></a>亦及人民；<a id="a-EY"></a>然此沙门行不暴疾，<a id="a-EZ"></a>然我今日不能及此，<a id="a-Ea"></a>必当是如来。<a id="a-Eb"></a>”</p>
  <p id="aEc">是时，<a id="a-Ed"></a>鸯掘魔便说此偈：</p>
  <p id="aEe">“尊今为我故，<a id="a-Ef"></a>而说微妙偈，</p>
  <p id="aEg">恶者今识真，<a id="a-Eh"></a>皆由尊威神。</p>
  <p id="aEi">即时舍利剑，<a id="a-Ej"></a>投于深坑中，</p>
  <p id="aEk">今礼沙门迹，<a id="a-El"></a>即求作沙门。<a id="a-Em"></a>”</p>
  <p id="aEn">是时，<a id="a-Eo"></a>鸯掘魔即前白佛言：<a id="a-Ep"></a>“世尊，<a id="a-Eq"></a>惟愿听作沙门。<a id="a-Er"></a>”</p>
  <p id="aEs">世尊告曰：<a id="a-Et"></a>“善来！<a id="a-Eu"></a>比丘。<a id="a-Ev"></a>”即时鸯掘魔便成沙门，<a id="a-Ew"></a>著三法衣。</p>
  <p id="aEx">尔时，<a id="a-Ey"></a>世尊便说此偈：</p>
  <p id="aEz">“汝今以剃头，<a id="a-F0"></a>除结亦当尔，</p>
  <p id="aF1">结灭成大果，<a id="a-F2"></a>无复愁苦恼。<a id="a-F3"></a>”</p>
  <p id="aF4">是时，<a id="a-F5"></a>鸯掘魔闻此语已，<a id="a-F6"></a>即时诸尘垢尽，<a id="a-F7"></a>得法眼净。</p>
  <p id="aF8">尔时，<a id="a-F9"></a>世尊将鸯掘魔比丘还诣舍卫城祗洹精舍。<a id="a-FA"></a>是时，<a id="a-FB"></a>王波斯匿集四部之众，<a id="a-FC"></a>欲往攻伐贼鸯掘魔。<a id="a-FD"></a>是时，<a id="a-FE"></a>王便作是念：<a id="a-FF"></a>“我今可往至世尊所，<a id="a-FG"></a>以此因缘，<a id="a-FH"></a>具白世尊。<a id="a-FI"></a>若世尊有所说者，<a id="a-FJ"></a>当奉行之。<a id="a-FK"></a>”尔时，<a id="a-FL"></a>王波斯匿即集四部之兵，<a id="a-FM"></a>往世尊所，<a id="a-FN"></a>头面礼足，<a id="a-FO"></a>在一面坐。<a id="a-FP"></a>尔时，<a id="a-FQ"></a>世尊问王曰：<a id="a-FR"></a>“大王，<a id="a-FS"></a>今日欲何所至？<a id="a-FT"></a>尘污身体，<a id="a-FU"></a>乃至于斯。<a id="a-FV"></a>”</p>
  <p id="aFW">波斯匿王白佛言：<a id="a-FX"></a>“我今国界有贼名鸯掘魔，<a id="a-FY"></a>极为凶暴，<a id="a-FZ"></a>无有慈心于一切众生，<a id="a-Fa"></a>使国丘荒，<a id="a-Fb"></a>人民流迸，<a id="a-Fc"></a>皆由此贼。<a id="a-Fd"></a>彼今取人杀之，<a id="a-Fe"></a>以指为鬘。<a id="a-Ff"></a>此是恶鬼，<a id="a-Fg"></a>非为人也，<a id="a-Fh"></a>我今欲诛伐此人。<a id="a-Fi"></a>”</p>
  <p id="aFj">世尊告曰：<a id="a-Fk"></a>“若当大王见鸯掘魔信心坚固，<a id="a-Fl"></a>出家学道者，<a id="a-Fm"></a>王当奈之何？<a id="a-Fn"></a>”</p>
  <p id="aFo">王白佛言：<a id="a-Fp"></a>“知复如何，<a id="a-Fq"></a>但当承事供养，<a id="a-Fr"></a>随时礼拜。<a id="a-Fs"></a>然复，<a id="a-Ft"></a>世尊，<a id="a-Fu"></a>彼是恶人，<a id="a-Fv"></a>无毫厘之善，<a id="a-Fw"></a>恒杀害，<a id="a-Fx"></a>能有此心出家学道乎？<a id="a-Fy"></a>终无此理。<a id="a-Fz"></a>”</p>
  <p id="aG0">是时，<a id="a-G1"></a>鸯掘魔去世尊不远，<a id="a-G2"></a>结跏趺坐，<a id="a-G3"></a>正身正意，<a id="a-G4"></a>系念在前。<a id="a-G5"></a>尔时，<a id="a-G6"></a>世尊伸右手指示王曰：<a id="a-G7"></a>“此是贼鸯掘魔。<a id="a-G8"></a>”</p>
  <p id="aG9">王闻此语，<a id="a-GA"></a>便怀恐怖，<a id="a-GB"></a>衣毛皆竖。<a id="a-GC"></a>世尊告王：<a id="a-GD"></a>“勿怀恐怖！<a id="a-GE"></a>可往至前，<a id="a-GF"></a>自当悟王意耳！<a id="a-GG"></a>”</p>
  <p id="aGH">是时王闻佛语，<a id="a-GI"></a>即至鸯掘魔前，<a id="a-GJ"></a>语鸯掘魔曰：<a id="a-GK"></a>“汝今姓谁？<a id="a-GL"></a>”</p>
  <p id="aGM">鸯掘魔曰：<a id="a-GN"></a>“我姓伽伽，<a id="a-GO"></a>母名满足。<a id="a-GP"></a>”</p>
  <p id="aGQ">是时王礼足已，<a id="a-GR"></a>在一面坐。<a id="a-GS"></a>尔时，<a id="a-GT"></a>王问曰：<a id="a-GU"></a>“善乐此正法之中，<a id="a-GV"></a>勿有懈怠，<a id="a-GW"></a>修清净梵行，<a id="a-GX"></a>得尽苦际，<a id="a-GY"></a>我当尽形寿供养衣被、<a id="a-GZ"></a>饮食、<a id="a-Ga"></a>床卧具、<a id="a-Gb"></a>病瘦医药。<a id="a-Gc"></a>”</p>
  <p id="aGd">是时，<a id="a-Ge"></a>鸯倔魔默然不对。<a id="a-Gf"></a>王即从座起，<a id="a-Gg"></a>头面礼足；<a id="a-Gh"></a>还诣世尊所，<a id="a-Gi"></a>头面礼足，<a id="a-Gj"></a>在一面坐。</p>
  <p id="aGk">是时，<a id="a-Gl"></a>王复白佛言：<a id="a-Gm"></a>“不降者使降，<a id="a-Gn"></a>不伏者使伏。<a id="a-Go"></a>甚奇！<a id="a-Gp"></a>甚特！<a id="a-Gq"></a>曾所不有，<a id="a-Gr"></a>乃能降伏极恶之人。<a id="a-Gs"></a>惟愿大尊受命无穷，<a id="a-Gt"></a>长养生民，<a id="a-Gu"></a>蒙世尊恩，<a id="a-Gv"></a>得免此难！<a id="a-Gw"></a>国事猥多，<a id="a-Gx"></a>欲还城池。<a id="a-Gy"></a>”</p>
  <p id="aGz">世尊告曰：<a id="a-H0"></a>“王知是时。<a id="a-H1"></a>”尔时，<a id="a-H2"></a>国王即从座起，<a id="a-H3"></a>头面礼足，<a id="a-H4"></a>便退而去。</p>
  <p id="aH5">尔时，<a id="a-H6"></a>鸯掘魔作阿练若，<a id="a-H7"></a>著五纳衣，<a id="a-H8"></a>到时持钵，<a id="a-H9"></a>家家乞食，<a id="a-HA"></a>周而复始，<a id="a-HB"></a>著补纳弊坏之衣，<a id="a-HC"></a>极为粗丑，<a id="a-HD"></a>亦复露坐，<a id="a-HE"></a>不覆形体。<a id="a-HF"></a>是时，<a id="a-HG"></a>鸯掘魔在闲静之处，<a id="a-HH"></a>自修其行，<a id="a-HI"></a>所以族姓子，<a id="a-HJ"></a>出家学道者，<a id="a-HK"></a>欲修无上梵行；<a id="a-HL"></a>生死已尽，<a id="a-HM"></a>梵行已立，<a id="a-HN"></a>所作已办，<a id="a-HO"></a>更不复受胎，<a id="a-HP"></a>如实知之。<a id="a-HQ"></a>时，<a id="a-HR"></a>鸯掘魔便成罗汉，<a id="a-HS"></a>六通清彻，<a id="a-HT"></a>无有尘垢，<a id="a-HU"></a>已成阿罗汉。</p>
  <p id="aHV">到时，<a id="a-HW"></a>著衣持钵，<a id="a-HX"></a>入舍卫城乞食。<a id="a-HY"></a>是时，<a id="a-HZ"></a>有妇女临产甚难；<a id="a-Ha"></a>见已，<a id="a-Hb"></a>便作是念：<a id="a-Hc"></a>“众生类极为苦痛，<a id="a-Hd"></a>受胎无限。<a id="a-He"></a>”是时，<a id="a-Hf"></a>鸯倔魔食后，<a id="a-Hg"></a>收摄衣钵，<a id="a-Hh"></a>以尼师檀著肩上，<a id="a-Hi"></a>往至世尊所，<a id="a-Hj"></a>头面礼足，<a id="a-Hk"></a>在一面坐。</p>
  <p id="aHl">尔时，<a id="a-Hm"></a>鸯掘魔白世尊言：<a id="a-Hn"></a>“我向著衣持钵，<a id="a-Ho"></a>入舍卫城乞食，<a id="a-Hp"></a>见一妇人身体重妊。<a id="a-Hq"></a>是时，<a id="a-Hr"></a>我便作是念：<a id="a-Hs"></a>‘众生受苦何至于斯？<a id="a-Ht"></a>’”</p>
  <p id="aHu">世尊告曰：<a id="a-Hv"></a>“汝今往彼妇人所，<a id="a-Hw"></a>而作是说：<a id="a-Hx"></a>‘我从贤圣生已来，<a id="a-Hy"></a>未曾杀生。<a id="a-Hz"></a>’持此至诚之言，<a id="a-I0"></a>使此母人胎得无他。<a id="a-I1"></a>”</p>
  <p id="aI2">鸯掘魔对曰：<a id="a-I3"></a>“如是，<a id="a-I4"></a>世尊。<a id="a-I5"></a>”</p>
  <p id="aI6">是时，<a id="a-I7"></a>鸯掘魔即其日，<a id="a-I8"></a>著衣持钵，<a id="a-I9"></a>入舍卫城，<a id="a-IA"></a>往至彼母人所，<a id="a-IB"></a>语彼母人曰：<a id="a-IC"></a>“我从贤圣生已来，<a id="a-ID"></a>更不杀生。<a id="a-IE"></a>持此至诚之言，<a id="a-IF"></a>使胎得解脱。<a id="a-IG"></a>”</p>
  <p id="aIH">是时，<a id="a-II"></a>母人胎即得解脱。</p>
  <p id="aIJ">是时，<a id="a-IK"></a>鸯掘魔城中乞食，<a id="a-IL"></a>诸男女大小见之，<a id="a-IM"></a>各各自相谓言：<a id="a-IN"></a>“此名鸯掘魔，<a id="a-IO"></a>杀害众生不可称计，<a id="a-IP"></a>今复在城中乞食。<a id="a-IQ"></a>”</p>
  <p id="aIR">是时，<a id="a-IS"></a>城中人民，<a id="a-IT"></a>各各以瓦石打者，<a id="a-IU"></a>或有以刀斫者，<a id="a-IV"></a>伤坏头目，<a id="a-IW"></a>衣裳裂尽，<a id="a-IX"></a>流血污体，<a id="a-IY"></a>即出舍卫城至如来所。<a id="a-IZ"></a>是时，<a id="a-Ia"></a>世尊遥见鸯掘魔头目伤破，<a id="a-Ib"></a>流血污衣而来，<a id="a-Ic"></a>见已，<a id="a-Id"></a>便作是说：<a id="a-Ie"></a>“汝今忍之。<a id="a-If"></a>所以然者？<a id="a-Ig"></a>此罪乃应永劫受之。<a id="a-Ih"></a>”</p>
  <p id="aIi">是时，<a id="a-Ij"></a>鸯掘魔至世尊所，<a id="a-Ik"></a>头面礼足，<a id="a-Il"></a>在一面坐。<a id="a-Im"></a>尔时，<a id="a-In"></a>鸯掘魔在如来前，<a id="a-Io"></a>便说此偈：</p>
  <p id="aIp">“坚固听法句，<a id="a-Iq"></a>坚固行佛法，</p>
  <p id="aIr">坚固亲善友，<a id="a-Is"></a>便成灭尽处。</p>
  <p id="aIt">我本为大贼，<a id="a-Iu"></a>名曰鸯掘魔，</p>
  <p id="aIv">为流之所漂，<a id="a-Iw"></a>蒙尊拔济之。</p>
  <p id="aIx">今观自归业，<a id="a-Iy"></a>亦当观法本，</p>
  <p id="aIz">今以逮三明，<a id="a-J0"></a>成就佛行业。</p>
  <p id="aJ1">我本名无害，<a id="a-J2"></a>杀害不可计，</p>
  <p id="aJ3">今名真谛实，<a id="a-J4"></a>不害于一切。</p>
  <p id="aJ5">设复身口意，<a id="a-J6"></a>都无害心识，</p>
  <p id="aJ7">此名无杀害，<a id="a-J8"></a>何况起思想？</p>
  <p id="aJ9">弓师能调角，<a id="a-JA"></a>水人能调水，</p>
  <p id="aJB">巧匠调其木，<a id="a-JC"></a>智者自调身。</p>
  <p id="aJD">或以鞭杖伏，<a id="a-JE"></a>或以言语屈，</p>
  <p id="aJF">竟不加刀杖，<a id="a-JG"></a>今我自降伏。</p>
  <p id="aJH">人前为过恶，<a id="a-JI"></a>后止不复犯，</p>
  <p id="aJJ">是照于世间，<a id="a-JK"></a>如云消月现。</p>
  <p id="aJL">人前为过恶，<a id="a-JM"></a>后止不复犯，</p>
  <p id="aJN">是照于世间，<a id="a-JO"></a>如云消日现。</p>
  <p id="aJP">比丘老少壮，<a id="a-JQ"></a>修行佛法行，</p>
  <p id="aJR">是照于世间，<a id="a-JS"></a>如彼月云消。</p>
  <p id="aJT">比丘老少壮，<a id="a-JU"></a>修行佛法者，</p>
  <p id="aJV">是照此世间，<a id="a-JW"></a>如彼日云消。</p>
  <p id="aJX">我今受痛少，<a id="a-JY"></a>饮食自知足，</p>
  <p id="aJZ">尽脱一切苦，<a id="a-Ja"></a>本缘今已尽。</p>
  <p id="aJb">更不受死迹，<a id="a-Jc"></a>亦复不乐生，</p>
  <p id="aJd">今正待时节，<a id="a-Je"></a>欢喜而不乱。<a id="a-Jf"></a>”</p>
  <p id="aJg">是时，<a id="a-Jh"></a>如来可鸯掘魔所说。<a id="a-Ji"></a>是时，<a id="a-Jj"></a>鸯掘魔以见如来然可之，<a id="a-Jk"></a>即从座起，<a id="a-Jl"></a>礼世尊足，<a id="a-Jm"></a>便退而去。</p>
  <p id="aJn">是时，<a id="a-Jo"></a>诸比丘白世尊言：<a id="a-Jp"></a>“鸯掘魔本作何功德，<a id="a-Jq"></a>今日聪明智慧，<a id="a-Jr"></a>面目端正，<a id="a-Js"></a>世之希有？<a id="a-Jt"></a>复作何不善行，<a id="a-Ju"></a>于今身上，<a id="a-Jv"></a>杀害生类不可称计？<a id="a-Jw"></a>复作何功德，<a id="a-Jx"></a>于今值如来，<a id="a-Jy"></a>得阿罗汉道？<a id="a-Jz"></a>”</p>
  <p id="aK0">尔时，<a id="a-K1"></a>世尊告诸比丘：<a id="a-K2"></a>“昔者，<a id="a-K3"></a>过去久远于此贤劫之中，<a id="a-K4"></a>有佛名迦葉如来、<a id="a-K5"></a>至真、<a id="a-K6"></a>等正觉，<a id="a-K7"></a>出现于世。<a id="a-K8"></a>迦葉如来去世之后，<a id="a-K9"></a>有王名大果，<a id="a-KA"></a>统领国界，<a id="a-KB"></a>典阎浮提。<a id="a-KC"></a>尔时，<a id="a-KD"></a>彼王有八万四千宫人婇女，<a id="a-KE"></a>各无儿息。<a id="a-KF"></a>尔时，<a id="a-KG"></a>大果王向诸树神、<a id="a-KH"></a>山神、<a id="a-KI"></a>日月、<a id="a-KJ"></a>星宿，<a id="a-KK"></a>靡所不周，<a id="a-KL"></a>欲求男女。<a id="a-KM"></a>尔时，<a id="a-KN"></a>王第一夫人身即怀妊，<a id="a-KO"></a>经八、<a id="a-KP"></a>九月，<a id="a-KQ"></a>便生男儿，<a id="a-KR"></a>颜貌端正，<a id="a-KS"></a>世之希有。<a id="a-KT"></a>是时，<a id="a-KU"></a>彼王便生是念：<a id="a-KV"></a>‘我本无有儿息，<a id="a-KW"></a>经尔许时，<a id="a-KX"></a>今方生儿，<a id="a-KY"></a>宜当立字，<a id="a-KZ"></a>于五欲之中，<a id="a-Ka"></a>而自娱乐。<a id="a-Kb"></a>’</p>
  <p id="aKc">“是时，<a id="a-Kd"></a>王召诸群臣能瞻相者，<a id="a-Ke"></a>而告之曰：<a id="a-Kf"></a>‘我今以生此儿，<a id="a-Kg"></a>各与立字。<a id="a-Kh"></a>’是时，<a id="a-Ki"></a>群臣闻王教已，<a id="a-Kj"></a>即白王言：<a id="a-Kk"></a>‘今此太子极为奇妙，<a id="a-Kl"></a>端正无比，<a id="a-Km"></a>面如桃华色，<a id="a-Kn"></a>必当有大力势，<a id="a-Ko"></a>今当立字名曰大力。<a id="a-Kp"></a>’是时，<a id="a-Kq"></a>相师与太子立字已，<a id="a-Kr"></a>各从座起而去。<a id="a-Ks"></a>是时，<a id="a-Kt"></a>国王爱愍此太子，<a id="a-Ku"></a>未曾去目前。</p>
  <p id="aKv">“是时，<a id="a-Kw"></a>太子年向八岁，<a id="a-Kx"></a>将诸臣佐往父所，<a id="a-Ky"></a>朝贺问讯。<a id="a-Kz"></a>父王复作是念：<a id="a-L0"></a>‘今此太子极自奇特！，<a id="a-L1"></a>’即告之曰：<a id="a-L2"></a>‘吾今与汝取妇何如乎？<a id="a-L3"></a>’太子白王：<a id="a-L4"></a>‘子今年幼，<a id="a-L5"></a>何须娉娶？<a id="a-L6"></a>’是时，<a id="a-L7"></a>父王权停，<a id="a-L8"></a>不与取妇。<a id="a-L9"></a>复经二十岁，<a id="a-LA"></a>王复告曰：<a id="a-LB"></a>‘吾欲与汝取妇。<a id="a-LC"></a>’太子白王：<a id="a-LD"></a>‘不须取妇。<a id="a-LE"></a>’</p>
  <p id="aLF">“是时，<a id="a-LG"></a>父王告群臣人民曰：<a id="a-LH"></a>‘我本无儿息，<a id="a-LI"></a>经历久远，<a id="a-LJ"></a>方生一子，<a id="a-LK"></a>今不肯取妇，<a id="a-LL"></a>清净无瑕。<a id="a-LM"></a>’尔时，<a id="a-LN"></a>王太子转字名曰清净。</p>
  <p id="aLO">“是时，<a id="a-LP"></a>清净太子年向三十，<a id="a-LQ"></a>王复敕群臣曰：<a id="a-LR"></a>‘吾今年已衰微，<a id="a-LS"></a>更无儿息；<a id="a-LT"></a>今唯有清净太子，<a id="a-LU"></a>今王高位应授与太子。<a id="a-LV"></a>然太子不乐五欲之中，<a id="a-LW"></a>当云何理国事？<a id="a-LX"></a>’群臣报曰：<a id="a-LY"></a>‘当为方便，<a id="a-LZ"></a>使乐五欲。<a id="a-La"></a>’是时，<a id="a-Lb"></a>父王即椎钟鸣鼓，<a id="a-Lc"></a>敕国中人：<a id="a-Ld"></a>‘其能使清净太子乐五欲者，<a id="a-Le"></a>吾当赐与千金及诸宝物。<a id="a-Lf"></a>’</p>
  <p id="aLg">“尔时，<a id="a-Lh"></a>有女人名曰淫种，<a id="a-Li"></a>尽明六十四变。<a id="a-Lj"></a>彼女人闻王有教令，<a id="a-Lk"></a>其能使王太子习五欲者，<a id="a-Ll"></a>当赐与千金及诸宝物。<a id="a-Lm"></a>即往至父王所，<a id="a-Ln"></a>而告之曰：<a id="a-Lo"></a>‘见与千金及诸宝物，<a id="a-Lp"></a>能使王太子习于五欲。<a id="a-Lq"></a>’父王报曰：<a id="a-Lr"></a>‘审能尔者，<a id="a-Ls"></a>当重相赐，<a id="a-Lt"></a>不负言信。<a id="a-Lu"></a>’时淫女白王：<a id="a-Lv"></a>‘太子为寝宿何处？<a id="a-Lw"></a>’王报曰：<a id="a-Lx"></a>‘在东堂上，<a id="a-Ly"></a>无有女人，<a id="a-Lz"></a>唯有一男儿，<a id="a-M0"></a>在彼侍卫。<a id="a-M1"></a>’女人白曰：<a id="a-M2"></a>‘惟愿大王敕内宫中，<a id="a-M3"></a>勿见限遮，<a id="a-M4"></a>随意出入！<a id="a-M5"></a>’</p>
  <p id="aM6">“是时，<a id="a-M7"></a>淫女即其夜鼓二时，<a id="a-M8"></a>在太子门侧，<a id="a-M9"></a>佯举声哭。<a id="a-MA"></a>是时，<a id="a-MB"></a>太子闻女人哭声，<a id="a-MC"></a>便敕侍人曰：<a id="a-MD"></a>‘此是何人于斯而哭？<a id="a-ME"></a>’侍人报曰：<a id="a-MF"></a>‘此是女人在门侧哭。<a id="a-MG"></a>’大子告曰：<a id="a-MH"></a>‘汝速往问所由哭耶？<a id="a-MI"></a>’时，<a id="a-MJ"></a>彼侍臣往而问之：<a id="a-MK"></a>‘所由哭耶？<a id="a-ML"></a>’淫女报曰：<a id="a-MM"></a>‘夫主见弃，<a id="a-MN"></a>是故哭耳！<a id="a-MO"></a>’侍臣还白太子：<a id="a-MP"></a>‘此女人为夫主所弃，<a id="a-MQ"></a>又畏盗贼，<a id="a-MR"></a>是故哭耳！<a id="a-MS"></a>’太子告曰：<a id="a-MT"></a>‘将此女人著象厩中。<a id="a-MU"></a>’到彼复哭；<a id="a-MV"></a>复将至马厩中，<a id="a-MW"></a>复哭。<a id="a-MX"></a>太子复语侍臣：<a id="a-MY"></a>‘将来在此。<a id="a-MZ"></a>’即将入堂，<a id="a-Ma"></a>复于中哭。<a id="a-Mb"></a>太子躬自问曰：<a id="a-Mc"></a>‘何为复哭？<a id="a-Md"></a>’淫女报曰：<a id="a-Me"></a>‘太子，<a id="a-Mf"></a>女人单弱，<a id="a-Mg"></a>极怀恐怖，<a id="a-Mh"></a>是故哭耳！<a id="a-Mi"></a>’太子告曰：<a id="a-Mj"></a>‘上吾床上，<a id="a-Mk"></a>可得无畏。<a id="a-Ml"></a>’时，<a id="a-Mm"></a>女人默然不语，<a id="a-Mn"></a>亦复不哭。<a id="a-Mo"></a>是时，<a id="a-Mp"></a>女人即脱衣裳，<a id="a-Mq"></a>前捉太子手，<a id="a-Mr"></a>举著己胸上，<a id="a-Ms"></a>即时惊觉，<a id="a-Mt"></a>渐渐起欲想；<a id="a-Mu"></a>以起欲心，<a id="a-Mv"></a>便身就之。</p>
  <p id="aMw">“是时，<a id="a-Mx"></a>清净太子明日清旦，<a id="a-My"></a>往父王所。<a id="a-Mz"></a>是时，<a id="a-N0"></a>父王遥见太子颜色，<a id="a-N1"></a>殊于常日；<a id="a-N2"></a>见已，<a id="a-N3"></a>便作是说：<a id="a-N4"></a>‘汝今所欲者事果乎？<a id="a-N5"></a>’太子报曰：<a id="a-N6"></a>‘如大王所言。<a id="a-N7"></a>’是时，<a id="a-N8"></a>父王欢喜踊跃，<a id="a-N9"></a>不能自胜，<a id="a-NA"></a>并作是说：<a id="a-NB"></a>‘欲求何愿，<a id="a-NC"></a>吾当与之。<a id="a-ND"></a>’太子报曰：<a id="a-NE"></a>‘所赐愿者，<a id="a-NF"></a>勿复中悔，<a id="a-NG"></a>当求其愿。<a id="a-NH"></a>’时王报曰：<a id="a-NI"></a>‘如汝所言，<a id="a-NJ"></a>终不中悔，<a id="a-NK"></a>欲求何愿？<a id="a-NL"></a>’太子白王：<a id="a-NM"></a>‘大王，<a id="a-NN"></a>今日统领阎浮提内，<a id="a-NO"></a>皆悉自由；<a id="a-NP"></a>阎浮提里内诸未嫁女者，<a id="a-NQ"></a>先适我家，<a id="a-NR"></a>然后使嫁。<a id="a-NS"></a>’是时王曰：<a id="a-NT"></a>‘随汝所言。<a id="a-NU"></a>’王即敕国内人民之类曰：<a id="a-NV"></a>‘诸有女未出门者，<a id="a-NW"></a>先使诣清净太子，<a id="a-NX"></a>然后嫁之。<a id="a-NY"></a>’</p>
  <p id="aNZ">“尔时，<a id="a-Na"></a>彼城中有女名须蛮，<a id="a-Nb"></a>次应至王所。<a id="a-Nc"></a>是时，<a id="a-Nd"></a>须蛮长者女露形裸跣在众人中行，<a id="a-Ne"></a>亦无羞耻。<a id="a-Nf"></a>众人见已，<a id="a-Ng"></a>各相对谈：<a id="a-Nh"></a>‘此是长者女，<a id="a-Ni"></a>名称远闻。<a id="a-Nj"></a>云何露形在人中行？<a id="a-Nk"></a>如驴何异？<a id="a-Nl"></a>’女报众人曰：<a id="a-Nm"></a>‘我非为驴，<a id="a-Nn"></a>汝等众人斯是驴耳！<a id="a-No"></a>汝等颇见女人还见女人有相耻乎？<a id="a-Np"></a>城中生类尽是女人，<a id="a-Nq"></a>唯有清净太子是男子矣！<a id="a-Nr"></a>若我至清净太子门者，<a id="a-Ns"></a>当著衣裳。<a id="a-Nt"></a>’是时，<a id="a-Nu"></a>城中人民自相谓言：<a id="a-Nv"></a>‘此女所说诚入我意，<a id="a-Nw"></a>我等实是女，<a id="a-Nx"></a>非男也。<a id="a-Ny"></a>唯有清净太子乃是男也，<a id="a-Nz"></a>我等今日当行男子之法。<a id="a-O0"></a>’</p>
  <p id="aO1">“是时，<a id="a-O2"></a>城中人民各办战具，<a id="a-O3"></a>著铠持杖，<a id="a-O4"></a>往至父王所，<a id="a-O5"></a>白父王曰：<a id="a-O6"></a>‘欲求二愿，<a id="a-O7"></a>唯见听许！<a id="a-O8"></a>’王报之曰：<a id="a-O9"></a>‘何等二愿？<a id="a-OA"></a>’人民白王：<a id="a-OB"></a>‘王欲存者，<a id="a-OC"></a>当杀清净太子；<a id="a-OD"></a>太子欲存者，<a id="a-OE"></a>今当杀王。<a id="a-OF"></a>我等不堪任承事清净太子辱国常法。<a id="a-OG"></a>’</p>
  <p id="aOH">“是时，<a id="a-OI"></a>父王便说此偈：</p>
  <p id="aOJ">“‘为家忘一人，<a id="a-OK"></a>为村忘一家，</p>
  <p id="aOL">为国忘一村，<a id="a-OM"></a>为身忘世间。<a id="a-ON"></a>’</p>
  <p id="aOO">“是时，<a id="a-OP"></a>父王说此偈已，<a id="a-OQ"></a>告人民曰：<a id="a-OR"></a>‘今正是时，<a id="a-OS"></a>随汝等意。<a id="a-OT"></a>’是时，<a id="a-OU"></a>诸人将清净太子取两手缚之，<a id="a-OV"></a>将诣城外，<a id="a-OW"></a>各相谓言：<a id="a-OX"></a>‘我等咸共以瓦石打杀，<a id="a-OY"></a>何须一人杀乎？<a id="a-OZ"></a>’</p>
  <p id="aOa">“是时，<a id="a-Ob"></a>清净太子临欲死时，<a id="a-Oc"></a>而作是说，<a id="a-Od"></a>又作誓愿：<a id="a-Oe"></a>‘诸人民取吾枉杀，<a id="a-Of"></a>然父王自与我愿，<a id="a-Og"></a>我今受死亦不敢辞。<a id="a-Oh"></a>使我将来之世，<a id="a-Oi"></a>当报此怨；<a id="a-Oj"></a>又使值真人罗汉，<a id="a-Ok"></a>速得解脱。<a id="a-Ol"></a>’是时，<a id="a-Om"></a>人民取太子杀已，<a id="a-On"></a>各自散去。</p>
  <p id="aOo">“诸比丘，<a id="a-Op"></a>莫作是观！<a id="a-Oq"></a>尔时大果王者，<a id="a-Or"></a>岂异人乎？<a id="a-Os"></a>今鸯掘魔师是也。<a id="a-Ot"></a>尔时淫女者，<a id="a-Ou"></a>今师妇是也。<a id="a-Ov"></a>尔时人民者，<a id="a-Ow"></a>今八万人民死者是也。<a id="a-Ox"></a>尔时清净太子，<a id="a-Oy"></a>今鸯掘魔比丘是也。<a id="a-Oz"></a>临欲死时作是誓愿，<a id="a-P0"></a>今还报怨无免手者，<a id="a-P1"></a>缘此因缘，<a id="a-P2"></a>杀害无限。<a id="a-P3"></a>后作誓愿，<a id="a-P4"></a>愿欲值佛，<a id="a-P5"></a>今得解脱，<a id="a-P6"></a>成阿罗汉。<a id="a-P7"></a>此是其义，<a id="a-P8"></a>当念奉行！<a id="a-P9"></a>”</p>
  <p id="aPA">尔时，<a id="a-PB"></a>世尊告诸比丘：<a id="a-PC"></a>“我弟子中，<a id="a-PD"></a>第一聪明捷疾智者，<a id="a-PE"></a>所谓鸯掘魔比丘是也。<a id="a-PF"></a>”</p>
  <p id="aPG">尔时，<a id="a-PH"></a>诸比丘闻佛所说，<a id="a-PI"></a>欢喜奉行。</p>
 </body>
</html>