<!doctype html>
<html id="z3IBUAGXq" data-ver="1701">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第十八</h1>
  <h2 id="a2">四意断品第二十六之一</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“犹如山河、<a id="a-9"></a>石壁、<a id="a-A"></a>百草、<a id="a-B"></a>五谷，<a id="a-C"></a>皆依于地而得长大，<a id="a-D"></a>然复此地最尊、<a id="a-E"></a>最上；<a id="a-F"></a>此亦如是，<a id="a-G"></a>诸善三十七道品之法，<a id="a-H"></a>住不放逸之地，<a id="a-I"></a>使诸善法而得长大。</p>
  <p id="aJ">“无放逸比丘修四意断，<a id="a-K"></a>多修四意断。<a id="a-L"></a>云何为四？<a id="a-M"></a>于是，<a id="a-N"></a>比丘未生弊恶法，<a id="a-O"></a>求方便令不生，<a id="a-P"></a>心不远离，<a id="a-Q"></a>恒欲令灭；<a id="a-R"></a>已生弊恶法，<a id="a-S"></a>求方便令不生，<a id="a-T"></a>心不远离，<a id="a-U"></a>恒欲令灭；<a id="a-V"></a>未生善法，<a id="a-W"></a>求方便令生；<a id="a-X"></a>已生善法，<a id="a-Y"></a>求方便令增多，<a id="a-Z"></a>不忘失，<a id="a-a"></a>具足修行，<a id="a-b"></a>心意不忘。<a id="a-c"></a>如是，<a id="a-d"></a>比丘修四意断。<a id="a-e"></a>是故，<a id="a-f"></a>诸比丘，<a id="a-g"></a>当求方便，<a id="a-h"></a>修四意断。<a id="a-i"></a>如是，<a id="a-j"></a>诸比丘，<a id="a-k"></a>当作是学！<a id="a-l"></a>”</p>
  <p id="am">尔时，<a id="a-n"></a>诸比丘闻佛所说，<a id="a-o"></a>欢喜奉行。</p>
  <p id="ap">闻如是：<a id="a-q"></a>一时，<a id="a-r"></a>佛在舍卫国祇树给孤独园。</p>
  <p id="as">尔时，<a id="a-t"></a>世尊告诸比丘：<a id="a-u"></a>“比丘当知：<a id="a-v"></a>诸有粟散国王及诸大王皆来附近于转轮王，<a id="a-w"></a>转轮王于彼最尊、<a id="a-x"></a>最上；<a id="a-y"></a>此亦如是，<a id="a-z"></a>诸善三十七道品之法，<a id="a-10"></a>无放逸之法最为第一。</p>
  <p id="a11">“无放逸比丘修四意断。<a id="a-12"></a>于是，<a id="a-13"></a>比丘未生弊恶法，<a id="a-14"></a>求方便令不生，<a id="a-15"></a>心不远离，<a id="a-16"></a>恒欲令灭；<a id="a-17"></a>已生弊恶法，<a id="a-18"></a>求方便令不生，<a id="a-19"></a>心不远离，<a id="a-1A"></a>恒欲令灭；<a id="a-1B"></a>未生善法，<a id="a-1C"></a>求方便令生；<a id="a-1D"></a>已生善法，<a id="a-1E"></a>重令增多，<a id="a-1F"></a>终不忘失，<a id="a-1G"></a>具足修行，<a id="a-1H"></a>心意不忘。<a id="a-1I"></a>如是，<a id="a-1J"></a>诸比丘修四意断。<a id="a-1K"></a>如是，<a id="a-1L"></a>诸比丘，<a id="a-1M"></a>当作是学！<a id="a-1N"></a>”</p>
  <p id="a1O">尔时，<a id="a-1P"></a>诸比丘闻佛所说，<a id="a-1Q"></a>欢喜奉行。</p>
  <p id="a1R">闻如是：<a id="a-1S"></a>一时，<a id="a-1T"></a>佛在舍卫国祇树给孤独园。</p>
  <p id="a1U">尔时，<a id="a-1V"></a>世尊告诸比丘：<a id="a-1W"></a>“诸有星宿之光，<a id="a-1X"></a>月光最为第一；<a id="a-1Y"></a>此亦如是，<a id="a-1Z"></a>诸善功德三十七道品之法，<a id="a-1a"></a>无放逸行最为第一，<a id="a-1b"></a>最尊、<a id="a-1c"></a>最贵。</p>
  <p id="a1d">“无放逸比丘修四意断。<a id="a-1e"></a>云何为四？<a id="a-1f"></a>于是，<a id="a-1g"></a>比丘若未生弊恶法，<a id="a-1h"></a>求方便令不生；<a id="a-1i"></a>若已生弊恶法，<a id="a-1j"></a>求方便令灭；<a id="a-1k"></a>若未生善法，<a id="a-1l"></a>求方便令生；<a id="a-1m"></a>若已生善法，<a id="a-1n"></a>求方便重令增多，<a id="a-1o"></a>终不忘失，<a id="a-1p"></a>具足修行，<a id="a-1q"></a>心意不忘。<a id="a-1r"></a>如是，<a id="a-1s"></a>比丘修四意断。<a id="a-1t"></a>是故，<a id="a-1u"></a>诸比丘，<a id="a-1v"></a>当求方便，<a id="a-1w"></a>修四意断。<a id="a-1x"></a>如是，<a id="a-1y"></a>诸比丘，<a id="a-1z"></a>当作是学！<a id="a-20"></a>”</p>
  <p id="a21">尔时，<a id="a-22"></a>诸比丘闻佛所说，<a id="a-23"></a>欢喜奉行。</p>
  <p id="a24">闻如是：<a id="a-25"></a>一时，<a id="a-26"></a>佛在舍卫国祇树给孤独园。</p>
  <p id="a27">尔时，<a id="a-28"></a>世尊告诸比丘：<a id="a-29"></a>“诸有华之属，<a id="a-2A"></a>瞻蔔之华、<a id="a-2B"></a>须摩那华，<a id="a-2C"></a>天上、<a id="a-2D"></a>人中，<a id="a-2E"></a>婆师华最为第一；<a id="a-2F"></a>此亦如是，<a id="a-2G"></a>诸善功德三十七道品之法，<a id="a-2H"></a>无放逸行最为第一。</p>
  <p id="a2I">“若无放逸比丘修四意断。<a id="a-2J"></a>云何为四？<a id="a-2K"></a>于是，<a id="a-2L"></a>比丘若未生弊恶法，<a id="a-2M"></a>求方便令不生；<a id="a-2N"></a>已生弊恶法，<a id="a-2O"></a>求方便令灭；<a id="a-2P"></a>若未生善法，<a id="a-2Q"></a>求方便令生；<a id="a-2R"></a>已生善法，<a id="a-2S"></a>求方便令增多，<a id="a-2T"></a>终不忘失，<a id="a-2U"></a>具足修行，<a id="a-2V"></a>心意不忘。<a id="a-2W"></a>如是，<a id="a-2X"></a>比丘修四意断。<a id="a-2Y"></a>是故，<a id="a-2Z"></a>诸比丘，<a id="a-2a"></a>当求方便，<a id="a-2b"></a>修四意断。<a id="a-2c"></a>是故，<a id="a-2d"></a>诸比丘，<a id="a-2e"></a>当作是学！<a id="a-2f"></a>”</p>
  <p id="a2g">尔时，<a id="a-2h"></a>诸比丘闻佛所说，<a id="a-2i"></a>欢喜奉行。</p>
  <p id="a2j">闻如是：<a id="a-2k"></a>一时，<a id="a-2l"></a>佛在舍卫国祇树给孤独园。</p>
  <p id="a2m">尔时，<a id="a-2n"></a>王波斯匿乘宝羽之车，<a id="a-2o"></a>出舍卫城，<a id="a-2p"></a>至祇洹精舍，<a id="a-2q"></a>欲觐世尊。<a id="a-2r"></a>诸王常法有五威容，<a id="a-2s"></a>舍著一面，<a id="a-2t"></a>前至世尊所，<a id="a-2u"></a>头面礼足，<a id="a-2v"></a>在一面坐。</p>
  <p id="a2w">尔时，<a id="a-2x"></a>世尊告大王曰：<a id="a-2y"></a>“大王当知：<a id="a-2z"></a>世间有四种人出现于世。<a id="a-30"></a>云何为四？<a id="a-31"></a>或有一人，<a id="a-32"></a>先暗而后明；<a id="a-33"></a>或有一人，<a id="a-34"></a>先明而后暗；<a id="a-35"></a>或有一人，<a id="a-36"></a>先暗而后暗；<a id="a-37"></a>或有一人，<a id="a-38"></a>先明而后明。</p>
  <p id="a39">“彼人云何先暗而后明？<a id="a-3A"></a>于是，<a id="a-3B"></a>或有一人生卑贱家，<a id="a-3C"></a>或旃陀罗种、<a id="a-3D"></a>或啖人种、<a id="a-3E"></a>或工师种、<a id="a-3F"></a>或淫泆家生，<a id="a-3G"></a>或无目、<a id="a-3H"></a>或无手足、<a id="a-3I"></a>或时裸跣、<a id="a-3J"></a>或诸根错乱；<a id="a-3K"></a>然复身、<a id="a-3L"></a>口行善法，<a id="a-3M"></a>意念善法。<a id="a-3N"></a>彼若见沙门、<a id="a-3O"></a>婆罗门诸尊长者，<a id="a-3P"></a>恒念礼拜，<a id="a-3Q"></a>不失时节，<a id="a-3R"></a>迎来起送，<a id="a-3S"></a>先笑后语，<a id="a-3T"></a>随时供给。<a id="a-3U"></a>若复有时见乞儿者，<a id="a-3V"></a>若沙门、<a id="a-3W"></a>婆罗门，<a id="a-3X"></a>若路行者，<a id="a-3Y"></a>若贫匮者，<a id="a-3Z"></a>若有钱财，<a id="a-3a"></a>便持施与；<a id="a-3b"></a>设无财货者，<a id="a-3c"></a>便往至长者家，<a id="a-3d"></a>乞求施与；<a id="a-3e"></a>若复见彼施者，<a id="a-3f"></a>便还欢喜踊跃，<a id="a-3g"></a>不能自胜。<a id="a-3h"></a>身行善法，<a id="a-3i"></a>口修善法，<a id="a-3j"></a>意念善法，<a id="a-3k"></a>身坏命终，<a id="a-3l"></a>生善处天上。<a id="a-3m"></a>犹如有人，<a id="a-3n"></a>从地至床，<a id="a-3o"></a>从床乘马，<a id="a-3p"></a>从马乘象，<a id="a-3q"></a>从象入讲堂。<a id="a-3r"></a>由是故我今说，<a id="a-3s"></a>此人先暗而后明。<a id="a-3t"></a>如是，<a id="a-3u"></a>大王，<a id="a-3v"></a>此人名曰先暗而后明。</p>
  <p id="a3w">“彼人云何先明而后暗？<a id="a-3x"></a>于是，<a id="a-3y"></a>或有一人在大家生，<a id="a-3z"></a>若刹利种、<a id="a-40"></a>若长者种、<a id="a-41"></a>若婆罗门种，<a id="a-42"></a>饶财多宝，<a id="a-43"></a>金、<a id="a-44"></a>银、<a id="a-45"></a>珍宝、<a id="a-46"></a>砗磲、<a id="a-47"></a>玛瑙、<a id="a-48"></a>水精、<a id="a-49"></a>琉璃，<a id="a-4A"></a>仆从、<a id="a-4B"></a>奴婢不可称计，<a id="a-4C"></a>象、<a id="a-4D"></a>马、<a id="a-4E"></a>猪、<a id="a-4F"></a>羊皆悉具足。<a id="a-4G"></a>然复此人颜貌端正，<a id="a-4H"></a>如桃华色。<a id="a-4I"></a>彼人恒怀邪见，<a id="a-4J"></a>与边见相应，<a id="a-4K"></a>彼便有此见：<a id="a-4L"></a>无施、<a id="a-4M"></a>无受，<a id="a-4N"></a>亦无前人可所施物，<a id="a-4O"></a>亦无善恶之行，<a id="a-4P"></a>亦无今世、<a id="a-4Q"></a>后世，<a id="a-4R"></a>亦无得道者，<a id="a-4S"></a>世无阿罗汉可承敬者，<a id="a-4T"></a>于今世、<a id="a-4U"></a>后世可作证者。<a id="a-4V"></a>彼若见沙门、<a id="a-4W"></a>婆罗门，<a id="a-4X"></a>便起瞋恚，<a id="a-4Y"></a>无恭敬心。<a id="a-4Z"></a>若见人惠施者，<a id="a-4a"></a>心不喜乐，<a id="a-4b"></a>身、<a id="a-4c"></a>口、<a id="a-4d"></a>意所作行而不平均，<a id="a-4e"></a>以行非法之行，<a id="a-4f"></a>身坏命终，<a id="a-4g"></a>生地狱中。<a id="a-4h"></a>犹如有人从讲堂至象，<a id="a-4i"></a>从象至马，<a id="a-4j"></a>从马至床，<a id="a-4k"></a>从床至地。<a id="a-4l"></a>由是故，<a id="a-4m"></a>我今说此人。<a id="a-4n"></a>如是，<a id="a-4o"></a>大王，<a id="a-4p"></a>所谓此人先明而后暗。</p>
  <p id="a4q">“彼云何有人从暗至暗？<a id="a-4r"></a>若复有人生卑贱家，<a id="a-4s"></a>或旃陀罗家、<a id="a-4t"></a>或啖人家、<a id="a-4u"></a>或极下穷家，<a id="a-4v"></a>此人必生此中，<a id="a-4w"></a>或复有时，<a id="a-4x"></a>诸根不具，<a id="a-4y"></a>颜色粗恶。<a id="a-4z"></a>然复彼人恒怀邪见，<a id="a-50"></a>彼便有此见：<a id="a-51"></a>无今世、<a id="a-52"></a>后世，<a id="a-53"></a>无沙门、<a id="a-54"></a>婆罗门，<a id="a-55"></a>亦无得道者，<a id="a-56"></a>亦无阿罗汉可承敬者，<a id="a-57"></a>亦无今世、<a id="a-58"></a>后世可作证者。<a id="a-59"></a>彼若见沙门、<a id="a-5A"></a>婆罗门，<a id="a-5B"></a>便起瞋恚，<a id="a-5C"></a>无恭敬心。<a id="a-5D"></a>若见人来惠施者，<a id="a-5E"></a>心不喜乐，<a id="a-5F"></a>身、<a id="a-5G"></a>口、<a id="a-5H"></a>意所作行而不平等，<a id="a-5I"></a>诽谤圣人，<a id="a-5J"></a>毁辱三尊；<a id="a-5K"></a>彼既自不施，<a id="a-5L"></a>又见他施，<a id="a-5M"></a>甚怀瞋恚；<a id="a-5N"></a>已行瞋恚，<a id="a-5O"></a>身坏命终，<a id="a-5P"></a>生地狱中。<a id="a-5Q"></a>犹如有人从暗至暗，<a id="a-5R"></a>从火焰至火焰，<a id="a-5S"></a>舍智就愚。<a id="a-5T"></a>由是而言，<a id="a-5U"></a>此人可谓先暗而后暗。<a id="a-5V"></a>大王当知：<a id="a-5W"></a>故名此人从暗至暗。</p>
  <p id="a5X">“彼名何等人从明至明？<a id="a-5Y"></a>或有一人生豪族家，<a id="a-5Z"></a>或刹利种、<a id="a-5a"></a>或国王家、<a id="a-5b"></a>或大臣家，<a id="a-5c"></a>饶财多宝，<a id="a-5d"></a>不可称计。<a id="a-5e"></a>然复彼人颜色端正，<a id="a-5f"></a>如桃华色。<a id="a-5g"></a>彼人恒有正见，<a id="a-5h"></a>心无错乱，<a id="a-5i"></a>彼有此正见：<a id="a-5j"></a>有施、<a id="a-5k"></a>有福、<a id="a-5l"></a>有受者，<a id="a-5m"></a>有善、<a id="a-5n"></a>恶之报，<a id="a-5o"></a>有今世、<a id="a-5p"></a>后世，<a id="a-5q"></a>有沙门、<a id="a-5r"></a>婆罗门。<a id="a-5s"></a>设复彼人若见沙门、<a id="a-5t"></a>婆罗门，<a id="a-5u"></a>起恭敬心，<a id="a-5v"></a>和颜悦色；<a id="a-5w"></a>己身恒喜布施，<a id="a-5x"></a>亦复劝人使行布施之；<a id="a-5y"></a>设布施之日，<a id="a-5z"></a>心怀踊跃，<a id="a-60"></a>不能自胜。<a id="a-61"></a>彼身行善，<a id="a-62"></a>口行善，<a id="a-63"></a>意行善，<a id="a-64"></a>身坏命终生善处。<a id="a-65"></a>犹如有人从讲堂至讲堂，<a id="a-66"></a>从宫至宫。<a id="a-67"></a>由是而言，<a id="a-68"></a>我今说此人从明至明。</p>
  <p id="a69">“是为，<a id="a-6A"></a>大王，<a id="a-6B"></a>世间有此四人。<a id="a-6C"></a>”</p>
  <p id="a6D">尔时，<a id="a-6E"></a>世尊便说此偈：</p>
  <p id="a6F">“王当知贫人，<a id="a-6G"></a>有信好布施，</p>
  <p id="a6H">见沙门婆罗，<a id="a-6I"></a>及诸可施者。</p>
  <p id="a6J">能复起迎逆，<a id="a-6K"></a>而教于正见，</p>
  <p id="a6L">施时极欢喜，<a id="a-6M"></a>所求不逆人。</p>
  <p id="a6N">彼人是良友，<a id="a-6O"></a>终不为恶行，</p>
  <p id="a6P">恒喜行正见，<a id="a-6Q"></a>常念求善法。</p>
  <p id="a6R">大王如彼人，<a id="a-6S"></a>死时有所适，</p>
  <p id="a6T">必生兜术天，<a id="a-6U"></a>先暗而后明。</p>
  <p id="a6V">如人极为富，<a id="a-6W"></a>不信好喜恚，</p>
  <p id="a6X">悭贪心怯弱，<a id="a-6Y"></a>邪见而不改。</p>
  <p id="a6Z">见沙门梵志，<a id="a-6a"></a>及诸乞求者，</p>
  <p id="a6b">恒喜呵骂詈，<a id="a-6c"></a>邪见言无有。</p>
  <p id="a6d">见施起瞋恚，<a id="a-6e"></a>不令有施人，</p>
  <p id="a6f">彼人行极弊，<a id="a-6g"></a>造诸恶元本。</p>
  <p id="a6h">如是彼人者，<a id="a-6i"></a>临欲命终时，</p>
  <p id="a6j">当生地狱中，<a id="a-6k"></a>先明而后暗。</p>
  <p id="a6l">如有贫贱人，<a id="a-6m"></a>无信好瞋恚，</p>
  <p id="a6n">造诸不善行，<a id="a-6o"></a>邪见不信正。</p>
  <p id="a6p">设见沙门士，<a id="a-6q"></a>及诸可事者，</p>
  <p id="a6r">而取轻毁之，<a id="a-6s"></a>悭贪无有信。</p>
  <p id="a6t">施时而不喜，<a id="a-6u"></a>见他施亦然，</p>
  <p id="a6v">彼人所造行，<a id="a-6w"></a>所适无安处。</p>
  <p id="a6x">如此彼之人，<a id="a-6y"></a>必当取命终，</p>
  <p id="a6z">当生地狱中，<a id="a-70"></a>先暗而后暗。</p>
  <p id="a71">如人极有财，<a id="a-72"></a>有信好布施，</p>
  <p id="a73">正见不他念，<a id="a-74"></a>恒喜求善法。</p>
  <p id="a75">设见诸道士，<a id="a-76"></a>及诸可施者，</p>
  <p id="a77">起恭迎敬之，<a id="a-78"></a>而学于正见。</p>
  <p id="a79">与时极和悦，<a id="a-7A"></a>常念于平均，</p>
  <p id="a7B">惠施无吝惜，<a id="a-7C"></a>不逆于人心。</p>
  <p id="a7D">彼人受命决，<a id="a-7E"></a>不造诸非法，</p>
  <p id="a7F">当知彼之人，<a id="a-7G"></a>临欲命终时，</p>
  <p id="a7H">必生好善处，<a id="a-7I"></a>先明而后明。</p>
  <p id="a7J">“是故，<a id="a-7K"></a>大王，<a id="a-7L"></a>当学先明而后明，<a id="a-7M"></a>莫学先明而后暗。<a id="a-7N"></a>如是，<a id="a-7O"></a>大王，<a id="a-7P"></a>当作是学！<a id="a-7Q"></a>”</p>
  <p id="a7R">尔时，<a id="a-7S"></a>波斯匿王闻佛所说，<a id="a-7T"></a>欢喜奉行。</p>
  <p id="a7U">闻如是：<a id="a-7V"></a>一时，<a id="a-7W"></a>佛在舍卫国祇树给孤独园。</p>
  <p id="a7X">尔时，<a id="a-7Y"></a>尊者阿难至世尊所，<a id="a-7Z"></a>头面礼足，<a id="a-7a"></a>在一面住。<a id="a-7b"></a>斯须，<a id="a-7c"></a>复以两手摩如来足已，<a id="a-7d"></a>复以口呜如来足上，<a id="a-7e"></a>而作是说：<a id="a-7f"></a>“天尊之体，<a id="a-7g"></a>何故乃尔？<a id="a-7h"></a>身极缓尔，<a id="a-7i"></a>如来之身不如本故。<a id="a-7j"></a>”</p>
  <p id="a7k">世尊告曰：<a id="a-7l"></a>“如是，<a id="a-7m"></a>阿难，<a id="a-7n"></a>如汝所言，<a id="a-7o"></a>今如来身皮肉已缓，<a id="a-7p"></a>今日之体不如本故。<a id="a-7q"></a>所以然者？<a id="a-7r"></a>夫受形体，<a id="a-7s"></a>为病所逼。<a id="a-7t"></a>若应病众生，<a id="a-7u"></a>为病所困；<a id="a-7v"></a>应死众生，<a id="a-7w"></a>为死所逼。<a id="a-7x"></a>今日如来，<a id="a-7y"></a>年已衰微，<a id="a-7z"></a>年过八十。<a id="a-80"></a>”</p>
  <p id="a81">是时，<a id="a-82"></a>阿难闻此语已，<a id="a-83"></a>悲泣哽噎，<a id="a-84"></a>不能自胜，<a id="a-85"></a>并作是语：<a id="a-86"></a>“咄嗟！<a id="a-87"></a>老至乃至于斯！<a id="a-88"></a>”</p>
  <p id="a89">是时，<a id="a-8A"></a>世尊到时，<a id="a-8B"></a>著衣持钵，<a id="a-8C"></a>入舍卫城乞食。<a id="a-8D"></a>是时，<a id="a-8E"></a>世尊渐渐乞食，<a id="a-8F"></a>至王波斯匿舍。<a id="a-8G"></a>当于尔时，<a id="a-8H"></a>波斯匿门前，<a id="a-8I"></a>有故坏车数十乘，<a id="a-8J"></a>舍在一面。</p>
  <p id="a8K">是时，<a id="a-8L"></a>尊者阿难以见车弃在一面，<a id="a-8M"></a>见已，<a id="a-8N"></a>白世尊曰：<a id="a-8O"></a>“此车王波斯匿车，<a id="a-8P"></a>昔日作时极为精妙，<a id="a-8Q"></a>如今日观之，<a id="a-8R"></a>与瓦石同色。<a id="a-8S"></a>”</p>
  <p id="a8T">世尊告曰：<a id="a-8U"></a>“如是，<a id="a-8V"></a>阿难，<a id="a-8W"></a>如汝所言。<a id="a-8X"></a>如今观所有车，<a id="a-8Y"></a>昔日之时极为精妙，<a id="a-8Z"></a>金银所造，<a id="a-8a"></a>今日坏败，<a id="a-8b"></a>不可复用。<a id="a-8c"></a>如是外物尚坏败，<a id="a-8d"></a>况复内者！<a id="a-8e"></a>”</p>
  <p id="a8f">尔时，<a id="a-8g"></a>世尊便说此偈：</p>
  <p id="a8h">“咄！<a id="a-8i"></a>此老病死，<a id="a-8j"></a>坏人极盛色，</p>
  <p id="a8k">初时甚悦意，<a id="a-8l"></a>今为死使逼。</p>
  <p id="a8m">虽当寿百岁，<a id="a-8n"></a>皆当归于死，</p>
  <p id="a8o">无免此患苦，<a id="a-8p"></a>尽当归此道。</p>
  <p id="a8q">如内身所有，<a id="a-8r"></a>为死之所驱，</p>
  <p id="a8s">外诸四大者，<a id="a-8t"></a>悉趣于本无。</p>
  <p id="a8u">是故求无死，<a id="a-8v"></a>唯有涅槃耳！</p>
  <p id="a8w">彼无死无生，<a id="a-8x"></a>都无此诸行。<a id="a-8y"></a>”</p>
  <p id="a8z">尔时，<a id="a-90"></a>世尊即就波斯匿王坐。</p>
  <p id="a91">是时，<a id="a-92"></a>王波斯匿与世尊办种种饮食。<a id="a-93"></a>观世尊食竟，<a id="a-94"></a>王更取一小座，<a id="a-95"></a>在如来前坐，<a id="a-96"></a>白世尊曰：<a id="a-97"></a>“云何，<a id="a-98"></a>世尊，<a id="a-99"></a>诸佛形体皆金刚数，<a id="a-9A"></a>亦当有老、<a id="a-9B"></a>病、<a id="a-9C"></a>死乎？<a id="a-9D"></a>”</p>
  <p id="a9E">世尊告曰：<a id="a-9F"></a>“如是，<a id="a-9G"></a>大王，<a id="a-9H"></a>如大王语，<a id="a-9I"></a>如来亦当有此生、<a id="a-9J"></a>老、<a id="a-9K"></a>病、<a id="a-9L"></a>死。<a id="a-9M"></a>我今亦是人数，<a id="a-9N"></a>父名真净，<a id="a-9O"></a>母名摩耶，<a id="a-9P"></a>出转轮圣王种。<a id="a-9Q"></a>”</p>
  <p id="a9R">尔时，<a id="a-9S"></a>世尊便说此偈：</p>
  <p id="a9T">“诸佛出于人，<a id="a-9U"></a>父名曰真净，</p>
  <p id="a9V">母名极清妙，<a id="a-9W"></a>豪族刹利种。</p>
  <p id="a9X">死径为极困，<a id="a-9Y"></a>都不观尊卑，</p>
  <p id="a9Z">诸佛尚不免，<a id="a-9a"></a>况复余凡俗？<a id="a-9b"></a>”</p>
  <p id="a9c">尔时，<a id="a-9d"></a>世尊与波斯匿王而便说此偈：</p>
  <p id="a9e">“祠祀火为上，<a id="a-9f"></a>诗书颂为尊，</p>
  <p id="a9g">人中王为贵，<a id="a-9h"></a>众流海为首，</p>
  <p id="a9i">众星月为上，<a id="a-9j"></a>光明日为先。</p>
  <p id="a9k">八方上下中，<a id="a-9l"></a>世界之所载，</p>
  <p id="a9m">天及世人民，<a id="a-9n"></a>如来最为尊。</p>
  <p id="a9o">其欲求福禄，<a id="a-9p"></a>常供养三佛。<a id="a-9q"></a>”</p>
  <p id="a9r">是时，<a id="a-9s"></a>世尊说此偈已，<a id="a-9t"></a>便从座起而去，<a id="a-9u"></a>还祇洹精舍，<a id="a-9v"></a>就座而坐。</p>
  <p id="a9w">尔时，<a id="a-9x"></a>世尊告诸比丘：<a id="a-9y"></a>“有四法，<a id="a-9z"></a>在世间人所爱敬。<a id="a-A0"></a>云何为四？<a id="a-A1"></a>少壮之年，<a id="a-A2"></a>世间人民之所爱敬；<a id="a-A3"></a>无有病痛，<a id="a-A4"></a>人所爱敬；<a id="a-A5"></a>寿命，<a id="a-A6"></a>人所爱敬；<a id="a-A7"></a>恩爱集聚，<a id="a-A8"></a>人所爱敬。<a id="a-A9"></a>是谓，<a id="a-AA"></a>比丘，<a id="a-AB"></a>有此四法，<a id="a-AC"></a>世间人民之所爱敬。</p>
  <p id="aAD">“复次，<a id="a-AE"></a>比丘，<a id="a-AF"></a>复有四法，<a id="a-AG"></a>世间人民所不爱敬。<a id="a-AH"></a>云何为四？<a id="a-AI"></a>比丘当知：<a id="a-AJ"></a>少壮之年，<a id="a-AK"></a>若时老病，<a id="a-AL"></a>世人所不喜；<a id="a-AM"></a>若无病者，<a id="a-AN"></a>后便得病，<a id="a-AO"></a>世人所不喜；<a id="a-AP"></a>若有得寿命，<a id="a-AQ"></a>后便命终，<a id="a-AR"></a>世人所不喜；<a id="a-AS"></a>恩爱得集，<a id="a-AT"></a>后复别离，<a id="a-AU"></a>是世人所不喜。<a id="a-AV"></a>是谓，<a id="a-AW"></a>比丘，<a id="a-AX"></a>有此四法与世回转，<a id="a-AY"></a>诸天、<a id="a-AZ"></a>世人，<a id="a-Aa"></a>乃至转轮圣王、<a id="a-Ab"></a>诸佛世尊，<a id="a-Ac"></a>共有此法。<a id="a-Ad"></a>是为，<a id="a-Ae"></a>比丘，<a id="a-Af"></a>世间有此四法与世回转。</p>
  <p id="aAg">“若不觉此四法时，<a id="a-Ah"></a>便流转生死，<a id="a-Ai"></a>周旋五道。<a id="a-Aj"></a>云何为四？<a id="a-Ak"></a>圣贤戒、<a id="a-Al"></a>贤圣三昧、<a id="a-Am"></a>贤圣智慧、<a id="a-An"></a>贤圣解脱。<a id="a-Ao"></a>是为，<a id="a-Ap"></a>比丘，<a id="a-Aq"></a>有此四法而不觉知者，<a id="a-Ar"></a>则受上四法。<a id="a-As"></a>我今及汝等，<a id="a-At"></a>以觉知此贤圣四法，<a id="a-Au"></a>断生死根，<a id="a-Av"></a>不复受有。<a id="a-Aw"></a>如今如来形体衰老，<a id="a-Ax"></a>当受此衰耗之报。<a id="a-Ay"></a>是故，<a id="a-Az"></a>诸比丘，<a id="a-B0"></a>当求此永寂涅槃，<a id="a-B1"></a>不生、<a id="a-B2"></a>不老、<a id="a-B3"></a>不病、<a id="a-B4"></a>不死，<a id="a-B5"></a>恩爱别离，<a id="a-B6"></a>常念无常之变。<a id="a-B7"></a>如是，<a id="a-B8"></a>比丘，<a id="a-B9"></a>当作是念！<a id="a-BA"></a>”</p>
  <p id="aBB">尔时，<a id="a-BC"></a>诸比丘闻佛所说，<a id="a-BD"></a>欢喜奉行。</p>
  <p id="aBE">闻如是：<a id="a-BF"></a>一时，<a id="a-BG"></a>佛在舍卫国祇树给孤独园。</p>
  <p id="aBH">尔时，<a id="a-BI"></a>王波斯匿即敕臣佐，<a id="a-BJ"></a>严宝羽之车，<a id="a-BK"></a>欲出舍卫城观地讲堂。<a id="a-BL"></a>当于尔时，<a id="a-BM"></a>波斯匿王母命过，<a id="a-BN"></a>年极衰老，<a id="a-BO"></a>垂向百岁，<a id="a-BP"></a>王甚尊敬，<a id="a-BQ"></a>念未曾离目。</p>
  <p id="aBR">是时，<a id="a-BS"></a>波斯匿王边有大臣，<a id="a-BT"></a>名不奢蜜，<a id="a-BU"></a>高才盖世，<a id="a-BV"></a>世人尊重。<a id="a-BW"></a>时，<a id="a-BX"></a>大臣便作是念：<a id="a-BY"></a>“此波斯匿王母年向百岁，<a id="a-BZ"></a>今日命终；<a id="a-Ba"></a>设当闻者，<a id="a-Bb"></a>王甚愁忧，<a id="a-Bc"></a>不能饮食而得重病。<a id="a-Bd"></a>我今当设方便，<a id="a-Be"></a>使王不愁忧，<a id="a-Bf"></a>亦使不病。<a id="a-Bg"></a>”</p>
  <p id="aBh">是时，<a id="a-Bi"></a>大臣即严驾五百白象，<a id="a-Bj"></a>亦严驾五百匹马，<a id="a-Bk"></a>复严驾五百步兵，<a id="a-Bl"></a>复严驾五百妓女，<a id="a-Bm"></a>复严驾五百老母，<a id="a-Bn"></a>复严驾五百婆罗门，<a id="a-Bo"></a>复有五百沙门，<a id="a-Bp"></a>复严驾五百衣裳，<a id="a-Bq"></a>复严驾五百珍宝，<a id="a-Br"></a>与亡者作好大棺，<a id="a-Bs"></a>彩画极令使妙，<a id="a-Bt"></a>悬缯幡盖，<a id="a-Bu"></a>作倡妓乐，<a id="a-Bv"></a>不可称计，<a id="a-Bw"></a>出舍卫城。</p>
  <p id="aBx">是时，<a id="a-By"></a>波斯匿王还来入城。<a id="a-Bz"></a>是时，<a id="a-C0"></a>王波斯匿有少事。<a id="a-C1"></a>是时，<a id="a-C2"></a>王遥见亡者，<a id="a-C3"></a>问左右曰：<a id="a-C4"></a>“此是何人，<a id="a-C5"></a>供养乃至于斯？<a id="a-C6"></a>”</p>
  <p id="aC7">时，<a id="a-C8"></a>不奢蜜曰：<a id="a-C9"></a>“此舍卫城中有长者母无常，<a id="a-CA"></a>是彼之具。<a id="a-CB"></a>”</p>
  <p id="aCC">时，<a id="a-CD"></a>王复告曰：<a id="a-CE"></a>“此诸象马车乘复用为？<a id="a-CF"></a>”</p>
  <p id="aCG">大臣报曰：<a id="a-CH"></a>“此五百老母者，<a id="a-CI"></a>用奉上阎罗王，<a id="a-CJ"></a>持用赎命。<a id="a-CK"></a>”</p>
  <p id="aCL">时，<a id="a-CM"></a>王便笑而作是说：<a id="a-CN"></a>“此是愚人之法！<a id="a-CO"></a>命也难保，<a id="a-CP"></a>有何可克？<a id="a-CQ"></a>如有人堕摩竭鱼口，<a id="a-CR"></a>欲求出者，<a id="a-CS"></a>实复难得；<a id="a-CT"></a>此亦如是，<a id="a-CU"></a>堕阎罗王边，<a id="a-CV"></a>欲求出，<a id="a-CW"></a>实难可得。<a id="a-CX"></a>”</p>
  <p id="aCY">“此五百妓女亦用赎命。<a id="a-CZ"></a>”</p>
  <p id="aCa">王报曰：<a id="a-Cb"></a>“此亦难得。<a id="a-Cc"></a>”</p>
  <p id="aCd">时，<a id="a-Ce"></a>大臣曰：<a id="a-Cf"></a>“若此妓女不可得者，<a id="a-Cg"></a>当用余者赎之。<a id="a-Ch"></a>”</p>
  <p id="aCi">王曰：<a id="a-Cj"></a>“此亦难得。<a id="a-Ck"></a>”</p>
  <p id="aCl">大臣曰：<a id="a-Cm"></a>“若此不可得者，<a id="a-Cn"></a>当用五百珍宝赎之。<a id="a-Co"></a>”</p>
  <p id="aCp">王报曰：<a id="a-Cq"></a>“此亦难得。<a id="a-Cr"></a>”</p>
  <p id="aCs">大臣曰：<a id="a-Ct"></a>“此不可得者，<a id="a-Cu"></a>用五百衣裳赎之。<a id="a-Cv"></a>”</p>
  <p id="aCw">王曰：<a id="a-Cx"></a>“此亦难得。<a id="a-Cy"></a>”</p>
  <p id="aCz">臣曰：<a id="a-D0"></a>“若此衣裳不可得者，<a id="a-D1"></a>当用此五百梵志咒术，<a id="a-D2"></a>咒术取之。<a id="a-D3"></a>”</p>
  <p id="aD4">王曰：<a id="a-D5"></a>“此亦难得。<a id="a-D6"></a>”</p>
  <p id="aD7">大臣曰：<a id="a-D8"></a>“若此五百梵志不可得者，<a id="a-D9"></a>复当持此沙门高才说法，<a id="a-DA"></a>持用赎之。<a id="a-DB"></a>”</p>
  <p id="aDC">王曰：<a id="a-DD"></a>“此不可得。<a id="a-DE"></a>”</p>
  <p id="aDF">大臣曰：<a id="a-DG"></a>“若说法不可得者，<a id="a-DH"></a>当集兵众，<a id="a-DI"></a>共大战斗而取之。<a id="a-DJ"></a>”</p>
  <p id="aDK">时，<a id="a-DL"></a>波斯匿王大笑而曰：<a id="a-DM"></a>“此是愚人之法，<a id="a-DN"></a>以堕摩竭鱼口，<a id="a-DO"></a>终不得出。<a id="a-DP"></a>”</p>
  <p id="aDQ">时，<a id="a-DR"></a>王曰：<a id="a-DS"></a>“汝当知之：<a id="a-DT"></a>颇有生而不死乎？<a id="a-DU"></a>”</p>
  <p id="aDV">时，<a id="a-DW"></a>大臣曰：<a id="a-DX"></a>“此实不可得也。<a id="a-DY"></a>”</p>
  <p id="aDZ">时，<a id="a-Da"></a>大王报曰：<a id="a-Db"></a>“实不可得。<a id="a-Dc"></a>诸佛亦作是说，<a id="a-Dd"></a>夫生有死，<a id="a-De"></a>命亦难得。<a id="a-Df"></a>”</p>
  <p id="aDg">是时，<a id="a-Dh"></a>不奢蜜跪白王曰：<a id="a-Di"></a>“是故，<a id="a-Dj"></a>大王，<a id="a-Dk"></a>甚莫愁忧，<a id="a-Dl"></a>一切众生皆归于死。<a id="a-Dm"></a>”</p>
  <p id="aDn">时，<a id="a-Do"></a>王问曰：<a id="a-Dp"></a>“我何故愁忧？<a id="a-Dq"></a>”</p>
  <p id="aDr">时，<a id="a-Ds"></a>臣白王：<a id="a-Dt"></a>“王当知之：<a id="a-Du"></a>大王母者，<a id="a-Dv"></a>今日已死！<a id="a-Dw"></a>”</p>
  <p id="aDx">是故，<a id="a-Dy"></a>波斯匿王闻此语已，<a id="a-Dz"></a>八九叹息而语大臣曰：<a id="a-E0"></a>“善哉！<a id="a-E1"></a>如汝所言，<a id="a-E2"></a>乃能知善权方便。<a id="a-E3"></a>”</p>
  <p id="aE4">是时，<a id="a-E5"></a>王波斯匿还入城，<a id="a-E6"></a>办种种香华，<a id="a-E7"></a>供养亡母；<a id="a-E8"></a>供养亡母已，<a id="a-E9"></a>便还驾乘至世尊所；<a id="a-EA"></a>到已，<a id="a-EB"></a>头面礼足，<a id="a-EC"></a>在一面坐。</p>
  <p id="aED">是时，<a id="a-EE"></a>世尊问曰：<a id="a-EF"></a>“大王，<a id="a-EG"></a>何故尘土坌身？<a id="a-EH"></a>”</p>
  <p id="aEI">王白世尊：<a id="a-EJ"></a>“天母命终，<a id="a-EK"></a>向送至城外，<a id="a-EL"></a>今来诣世尊所，<a id="a-EM"></a>问其所由。<a id="a-EN"></a>然天母在时，<a id="a-EO"></a>持戒精进，<a id="a-EP"></a>恒修善法；<a id="a-EQ"></a>年向百岁，<a id="a-ER"></a>今日已命终，<a id="a-ES"></a>故来至世尊所耳！<a id="a-ET"></a>若当我持象赎命可得者，<a id="a-EU"></a>亦当用象赎之；<a id="a-EV"></a>若当马赎命可得者，<a id="a-EW"></a>当用马赎之；<a id="a-EX"></a>若当车乘赎命可得者，<a id="a-EY"></a>便当用车乘赎之；<a id="a-EZ"></a>若当金银珍宝赎命可得者，<a id="a-Ea"></a>当用金银珍宝赎之；<a id="a-Eb"></a>若当以奴婢、<a id="a-Ec"></a>仆从、<a id="a-Ed"></a>城廓、<a id="a-Ee"></a>国界，<a id="a-Ef"></a>赎命可得者，<a id="a-Eg"></a>当以城廓、<a id="a-Eh"></a>国界赎之；<a id="a-Ei"></a>若以加尸国界人民赎命可得者，<a id="a-Ej"></a>当以加尸人民赎之。<a id="a-Ek"></a>莫令我天母命终！<a id="a-El"></a>”</p>
  <p id="aEm">世尊告曰：<a id="a-En"></a>“是故，<a id="a-Eo"></a>大王，<a id="a-Ep"></a>甚莫愁忧，<a id="a-Eq"></a>一切众生皆归于死。<a id="a-Er"></a>一切变易之法，<a id="a-Es"></a>欲令不变易者，<a id="a-Et"></a>终不有此事。<a id="a-Eu"></a>大王当知：<a id="a-Ev"></a>人身之法犹如雪揣，<a id="a-Ew"></a>要当归坏；<a id="a-Ex"></a>亦如土坏，<a id="a-Ey"></a>同亦归坏，<a id="a-Ez"></a>不可久保；<a id="a-F0"></a>亦如野马幻化，<a id="a-F1"></a>虚伪不真；<a id="a-F2"></a>亦如空拳，<a id="a-F3"></a>以诳小儿。<a id="a-F4"></a>是故，<a id="a-F5"></a>大王，<a id="a-F6"></a>莫怀愁忧，<a id="a-F7"></a>恃怙此身。<a id="a-F8"></a>大王当知：<a id="a-F9"></a>有此四大恐怖，<a id="a-FA"></a>来至此身，<a id="a-FB"></a>不可障护，<a id="a-FC"></a>亦不可以言语、<a id="a-FD"></a>咒术、<a id="a-FE"></a>药草、<a id="a-FF"></a>符书，<a id="a-FG"></a>所可除去。</p>
  <p id="aFH">“云何为四？<a id="a-FI"></a>一者、<a id="a-FJ"></a>名为老，<a id="a-FK"></a>坏败少壮，<a id="a-FL"></a>使无颜色；<a id="a-FM"></a>二者、<a id="a-FN"></a>名为病尽，<a id="a-FO"></a>坏败无病；<a id="a-FP"></a>三者、<a id="a-FQ"></a>名为死尽，<a id="a-FR"></a>坏败命根；<a id="a-FS"></a>四者、<a id="a-FT"></a>有常之物归于无常。<a id="a-FU"></a>是谓，<a id="a-FV"></a>大王，<a id="a-FW"></a>有此四法不可障护，<a id="a-FX"></a>非力所能伏也。<a id="a-FY"></a>大王当知：<a id="a-FZ"></a>犹如四方有四大山，<a id="a-Fa"></a>从四方来，<a id="a-Fb"></a>使压众生，<a id="a-Fc"></a>非力所却。<a id="a-Fd"></a>是故，<a id="a-Fe"></a>大王，<a id="a-Ff"></a>非牢固物，<a id="a-Fg"></a>不可恃怙。<a id="a-Fh"></a>是故，<a id="a-Fi"></a>大王，<a id="a-Fj"></a>当以法治化，<a id="a-Fk"></a>莫以非法。<a id="a-Fl"></a>王亦不久，<a id="a-Fm"></a>当至生死之海。<a id="a-Fn"></a>王亦当知：<a id="a-Fo"></a>诸以法治化者，<a id="a-Fp"></a>身坏命终，<a id="a-Fq"></a>生善处天上；<a id="a-Fr"></a>若复以非法治化者，<a id="a-Fs"></a>身坏命终，<a id="a-Ft"></a>生地狱中。<a id="a-Fu"></a>是故，<a id="a-Fv"></a>大王，<a id="a-Fw"></a>当以法治化，<a id="a-Fx"></a>莫以非法。<a id="a-Fy"></a>如是，<a id="a-Fz"></a>大王，<a id="a-G0"></a>当作是学！<a id="a-G1"></a>”</p>
  <p id="aG2">尔时，<a id="a-G3"></a>波斯匿王白世尊曰：<a id="a-G4"></a>“此法名何等？<a id="a-G5"></a>当云何奉行？<a id="a-G6"></a>”</p>
  <p id="aG7">世尊告曰：<a id="a-G8"></a>“此法名为除愁忧之刺。<a id="a-G9"></a>”</p>
  <p id="aGA">王白佛言：<a id="a-GB"></a>“实尔，<a id="a-GC"></a>世尊。<a id="a-GD"></a>所以然者？<a id="a-GE"></a>我闻此法已，<a id="a-GF"></a>所有愁忧之刺，<a id="a-GG"></a>今日已除。<a id="a-GH"></a>然，<a id="a-GI"></a>世尊，<a id="a-GJ"></a>国界事猥，<a id="a-GK"></a>欲还所在。<a id="a-GL"></a>”</p>
  <p id="aGM">世尊告曰：<a id="a-GN"></a>“宜知是时。<a id="a-GO"></a>”波斯匿王即从座起，<a id="a-GP"></a>头面礼足，<a id="a-GQ"></a>便退而去。</p>
  <p id="aGR">尔时，<a id="a-GS"></a>波斯匿王闻佛所说，<a id="a-GT"></a>欢喜奉行。</p>
  <p id="aGU">闻如是：<a id="a-GV"></a>一时，<a id="a-GW"></a>佛在舍卫国祇树给孤独园。</p>
  <p id="aGX">尔时，<a id="a-GY"></a>世尊告诸比丘：<a id="a-GZ"></a>“我今非独在比丘、<a id="a-Ga"></a>比丘尼、<a id="a-Gb"></a>清信士、<a id="a-Gc"></a>清信女中为尊，<a id="a-Gd"></a>乃至世间人民中独尊。<a id="a-Ge"></a>今有四法本末，<a id="a-Gf"></a>我躬自知之，<a id="a-Gg"></a>而作证于四部之众、<a id="a-Gh"></a>天上、<a id="a-Gi"></a>人中。<a id="a-Gj"></a>云何为四？<a id="a-Gk"></a>一者、<a id="a-Gl"></a>一切诸行皆悉无常，<a id="a-Gm"></a>我今知之，<a id="a-Gn"></a>于四部之众、<a id="a-Go"></a>天上、<a id="a-Gp"></a>人中而作证；<a id="a-Gq"></a>二者、<a id="a-Gr"></a>一切诸行苦；<a id="a-Gs"></a>三者、<a id="a-Gt"></a>一切诸行无我；<a id="a-Gu"></a>四者、<a id="a-Gv"></a>涅槃休息。<a id="a-Gw"></a>我今知之，<a id="a-Gx"></a>于四部之众，<a id="a-Gy"></a>于天上、<a id="a-Gz"></a>人中而作证。<a id="a-H0"></a>是谓，<a id="a-H1"></a>比丘，<a id="a-H2"></a>四法之本，<a id="a-H3"></a>是故于天上、<a id="a-H4"></a>人中而独得尊。<a id="a-H5"></a>”</p>
  <p id="aH6">尔时，<a id="a-H7"></a>诸比丘闻佛所说，<a id="a-H8"></a>欢喜奉行。</p>
  <p id="aH9">闻如是：<a id="a-HA"></a>一时，<a id="a-HB"></a>佛在舍卫国祇树给孤独园。</p>
  <p id="aHC">尔时，<a id="a-HD"></a>世尊与大比丘众五百人俱。<a id="a-HE"></a>尔时，<a id="a-HF"></a>世尊欲诣罗阅城夏坐，<a id="a-HG"></a>舍利弗亦欲诣罗阅城夏坐，<a id="a-HH"></a>千二百五十弟子皆欲诣罗阅城夏坐。<a id="a-HI"></a>然舍利弗、<a id="a-HJ"></a>目揵连夏坐竟，<a id="a-HK"></a>当取般涅槃。</p>
  <p id="aHL">尔时，<a id="a-HM"></a>世尊将诸比丘、<a id="a-HN"></a>舍利弗、<a id="a-HO"></a>目揵连等，<a id="a-HP"></a>游罗阅城迦兰陀竹园，<a id="a-HQ"></a>受夏坐已。<a id="a-HR"></a>尔时，<a id="a-HS"></a>世尊告舍利弗：<a id="a-HT"></a>“今千二百五十弟子，<a id="a-HU"></a>为汝等在此夏坐。<a id="a-HV"></a>然舍利弗、<a id="a-HW"></a>目揵连比丘当取灭度。<a id="a-HX"></a>云何，<a id="a-HY"></a>舍利弗，<a id="a-HZ"></a>堪任与诸比丘说妙法乎？<a id="a-Ha"></a>我今脊痛，<a id="a-Hb"></a>欲小止息。<a id="a-Hc"></a>”</p>
  <p id="aHd">舍利弗对曰：<a id="a-He"></a>“如是，<a id="a-Hf"></a>世尊。<a id="a-Hg"></a>”</p>
  <p id="aHh">尔时，<a id="a-Hi"></a>世尊躬襞僧迦利，<a id="a-Hj"></a>右胁著地，<a id="a-Hk"></a>脚脚相累，<a id="a-Hl"></a>计意在明。</p>
  <p id="aHm">尔时，<a id="a-Hn"></a>尊者舍利弗告诸比丘：<a id="a-Ho"></a>“我初受戒时，<a id="a-Hp"></a>已经半月，<a id="a-Hq"></a>得四辩才而作证，<a id="a-Hr"></a>义理具足。<a id="a-Hs"></a>我今当说之，<a id="a-Ht"></a>分别其义，<a id="a-Hu"></a>使汝等知，<a id="a-Hv"></a>布现分别之。<a id="a-Hw"></a>谛听！<a id="a-Hx"></a>善思念之。<a id="a-Hy"></a>”</p>
  <p id="aHz">诸比丘对曰：<a id="a-I0"></a>“如是。<a id="a-I1"></a>”是时，<a id="a-I2"></a>诸比丘从舍利弗受教。</p>
  <p id="aI3">舍利弗告曰：<a id="a-I4"></a>“何等是四辩才？<a id="a-I5"></a>我得证者所谓义辩，<a id="a-I6"></a>我由此得证所谓法辩，<a id="a-I7"></a>我由此得证所谓应辩，<a id="a-I8"></a>我由此得证所谓自辩。<a id="a-I9"></a>我今当广分别其义。<a id="a-IA"></a>若当四部之众有狐疑者，<a id="a-IB"></a>我今现在，<a id="a-IC"></a>可问其义。<a id="a-ID"></a>若复，<a id="a-IE"></a>诸贤，<a id="a-IF"></a>于四禅有狐疑者；<a id="a-IG"></a>若复，<a id="a-IH"></a>诸贤，<a id="a-II"></a>于四等心有狐疑者，<a id="a-IJ"></a>可问我义，<a id="a-IK"></a>今当说之。<a id="a-IL"></a>设复，<a id="a-IM"></a>诸贤，<a id="a-IN"></a>于四意断有狐疑者，<a id="a-IO"></a>可问我义，<a id="a-IP"></a>我今当说；<a id="a-IQ"></a>四神足、<a id="a-IR"></a>四意止、<a id="a-IS"></a>四谛，<a id="a-IT"></a>有狐疑者，<a id="a-IU"></a>便来问我义，<a id="a-IV"></a>我今当说之。<a id="a-IW"></a>今不问者，<a id="a-IX"></a>后悔无益！<a id="a-IY"></a>我今唯有世尊、<a id="a-IZ"></a>无所著、<a id="a-Ia"></a>等正觉所有深法，<a id="a-Ib"></a>所行众事，<a id="a-Ic"></a>亦问我义，<a id="a-Id"></a>我当说之。<a id="a-Ie"></a>今不问者，<a id="a-If"></a>后勿有悔！<a id="a-Ig"></a>”</p>
  <p id="aIh">是时，<a id="a-Ii"></a>尊者大目揵连到时，<a id="a-Ij"></a>著衣持钵，<a id="a-Ik"></a>欲入罗阁城乞食。<a id="a-Il"></a>是时，<a id="a-Im"></a>执杖梵志遥见目连来，<a id="a-In"></a>各各相诣谓曰：<a id="a-Io"></a>“此是沙门瞿昙弟子中，<a id="a-Ip"></a>无有出此人上。<a id="a-Iq"></a>我等尽共围已，<a id="a-Ir"></a>而取打杀。<a id="a-Is"></a>”</p>
  <p id="aIt">是时，<a id="a-Iu"></a>彼梵志便共围捉，<a id="a-Iv"></a>各以瓦石打杀而便舍去，<a id="a-Iw"></a>身体无处不遍，<a id="a-Ix"></a>骨肉烂尽，<a id="a-Iy"></a>酷痛苦恼，<a id="a-Iz"></a>不可称计。</p>
  <p id="aJ0">是时，<a id="a-J1"></a>大目揵连而作是念：<a id="a-J2"></a>“此诸梵志围我取打，<a id="a-J3"></a>骨肉烂尽，<a id="a-J4"></a>舍我而去。<a id="a-J5"></a>我今身体无处不痛，<a id="a-J6"></a>极患疼痛，<a id="a-J7"></a>又无气力可还至园，<a id="a-J8"></a>我今可以神足还至精舍。<a id="a-J9"></a>”是时，<a id="a-JA"></a>目连即以神足还至精舍，<a id="a-JB"></a>到舍利弗所，<a id="a-JC"></a>在一面坐。</p>
  <p id="aJD">是时，<a id="a-JE"></a>尊者大目揵连语舍利弗言：<a id="a-JF"></a>“此执杖梵志围我取打，<a id="a-JG"></a>骨肉烂尽，<a id="a-JH"></a>身体疼痛，<a id="a-JI"></a>实不可堪，<a id="a-JJ"></a>我今欲取般涅槃，<a id="a-JK"></a>故来辞汝。<a id="a-JL"></a>”</p>
  <p id="aJM">时，<a id="a-JN"></a>舍利弗言：<a id="a-JO"></a>“世尊弟子之中，<a id="a-JP"></a>神足第一，<a id="a-JQ"></a>有大威力，<a id="a-JR"></a>何故不以神足而避乎？<a id="a-JS"></a>”</p>
  <p id="aJT">目连报言：<a id="a-JU"></a>“我本所造行极为深重，<a id="a-JV"></a>要索受报，<a id="a-JW"></a>终不可避，<a id="a-JX"></a>非是空中而受此报。<a id="a-JY"></a>然我今日身极患疼痛，<a id="a-JZ"></a>故来辞汝，<a id="a-Ja"></a>取般涅槃。<a id="a-Jb"></a>”</p>
  <p id="aJc">舍利弗言：<a id="a-Jd"></a>“诸有比丘、<a id="a-Je"></a>比丘尼修四神足，<a id="a-Jf"></a>多广演其义，<a id="a-Jg"></a>若彼人意中欲住劫、<a id="a-Jh"></a>过劫，<a id="a-Ji"></a>乃至不灭度，<a id="a-Jj"></a>何以不住而灭度乎？<a id="a-Jk"></a>”</p>
  <p id="aJl">目连报言：<a id="a-Jm"></a>“如是，<a id="a-Jn"></a>舍利弗，<a id="a-Jo"></a>如来言：<a id="a-Jp"></a>‘若比丘、<a id="a-Jq"></a>比丘尼修四神足，<a id="a-Jr"></a>欲住寿经劫者，<a id="a-Js"></a>亦可得耳！<a id="a-Jt"></a>’但如来住劫住者，<a id="a-Ju"></a>我亦住耳！<a id="a-Jv"></a>但今日世尊不久当取般涅槃，<a id="a-Jw"></a>众生之类寿命极短，<a id="a-Jx"></a>又我不忍见世尊取般涅槃。<a id="a-Jy"></a>然我身体极为疼痛，<a id="a-Jz"></a>欲取般涅槃。<a id="a-K0"></a>”</p>
  <p id="aK1">尔时，<a id="a-K2"></a>舍利弗语目连言：<a id="a-K3"></a>“汝今小停，<a id="a-K4"></a>我当先取灭度。<a id="a-K5"></a>”是时，<a id="a-K6"></a>目连默然不对。</p>
  <p id="aK7">是时，<a id="a-K8"></a>舍利弗往至世尊所，<a id="a-K9"></a>头面礼足，<a id="a-KA"></a>在一面坐。<a id="a-KB"></a>时，<a id="a-KC"></a>舍利弗白世尊言：<a id="a-KD"></a>“我今欲取灭度，<a id="a-KE"></a>惟愿听许！<a id="a-KF"></a>”</p>
  <p id="aKG">是时，<a id="a-KH"></a>世尊默然不对。<a id="a-KI"></a>时，<a id="a-KJ"></a>舍利弗再三白世尊言：<a id="a-KK"></a>“我今正是时，<a id="a-KL"></a>欲取般涅槃。<a id="a-KM"></a>”</p>
  <p id="aKN">是时，<a id="a-KO"></a>世尊告舍利弗：<a id="a-KP"></a>“汝今何故不住一劫，<a id="a-KQ"></a>乃过一劫？<a id="a-KR"></a>”</p>
  <p id="aKS">舍利弗白世尊言：<a id="a-KT"></a>“我躬从世尊闻，<a id="a-KU"></a>躬自承受，<a id="a-KV"></a>众生之类受命极短，<a id="a-KW"></a>极寿不过百岁。<a id="a-KX"></a>以众生命短，<a id="a-KY"></a>故如来寿亦短。<a id="a-KZ"></a>若当如来住寿一劫者，<a id="a-Ka"></a>我当亦住寿一劫。<a id="a-Kb"></a>”</p>
  <p id="aKc">世尊告曰：<a id="a-Kd"></a>“如舍利弗言，<a id="a-Ke"></a>以众生命短，<a id="a-Kf"></a>故如来寿亦短，<a id="a-Kg"></a>然复此事亦不可论。<a id="a-Kh"></a>所以然者？<a id="a-Ki"></a>过去久远阿僧祇劫，<a id="a-Kj"></a>有佛名善念誓愿如来、<a id="a-Kk"></a>至真、<a id="a-Kl"></a>等正觉，<a id="a-Km"></a>出现于世。<a id="a-Kn"></a>当于尔时，<a id="a-Ko"></a>人寿八万岁，<a id="a-Kp"></a>无有中夭者。<a id="a-Kq"></a>彼善念誓愿如来当成佛时，<a id="a-Kr"></a>即其日便化作无量佛，<a id="a-Ks"></a>立无量众生在三乘行，<a id="a-Kt"></a>有在不退转地住者；<a id="a-Ku"></a>复立无量众生在四姓家；<a id="a-Kv"></a>复立无量众生在四天王宫、<a id="a-Kw"></a>艳天、<a id="a-Kx"></a>兜术天、<a id="a-Ky"></a>化自在天、<a id="a-Kz"></a>他化自在天、<a id="a-L0"></a>梵迦夷天、<a id="a-L1"></a>欲天、<a id="a-L2"></a>色天、<a id="a-L3"></a>无色天，<a id="a-L4"></a>亦于其日，<a id="a-L5"></a>于无余涅槃界而般涅槃。<a id="a-L6"></a>而今舍利弗言：<a id="a-L7"></a>‘以众生寿短，<a id="a-L8"></a>故如来寿命亦短。<a id="a-L9"></a>’云何，<a id="a-LA"></a>舍利弗，<a id="a-LB"></a>而作是说：<a id="a-LC"></a>‘如来当住一劫，<a id="a-LD"></a>至一劫，<a id="a-LE"></a>我亦当住一劫，<a id="a-LF"></a>至一劫’？<a id="a-LG"></a>然复众生，<a id="a-LH"></a>不能知如来寿命长短。<a id="a-LI"></a>舍利弗当知：<a id="a-LJ"></a>如来有四不可思议事，<a id="a-LK"></a>非小乘所能知。<a id="a-LL"></a>云何为四？<a id="a-LM"></a>世界不可思议，<a id="a-LN"></a>众生不可思议，<a id="a-LO"></a>龙不可思议，<a id="a-LP"></a>佛土境界不可思议。<a id="a-LQ"></a>是谓，<a id="a-LR"></a>舍利弗，<a id="a-LS"></a>有四不可思议。<a id="a-LT"></a>”</p>
  <p id="aLU">舍利弗言：<a id="a-LV"></a>“如是，<a id="a-LW"></a>世尊，<a id="a-LX"></a>有四不可思议，<a id="a-LY"></a>世界、<a id="a-LZ"></a>众生、<a id="a-La"></a>龙宫、<a id="a-Lb"></a>佛土实不可思议。<a id="a-Lc"></a>然长夜恒有此念：<a id="a-Ld"></a>‘释迦文佛终不住一劫。<a id="a-Le"></a>’又复诸天来至我所，<a id="a-Lf"></a>而语我言：<a id="a-Lg"></a>‘释迦文佛不久在世，<a id="a-Lh"></a>年向八十，<a id="a-Li"></a>然今世尊不久当取涅槃。<a id="a-Lj"></a>’我今不堪见世尊取般涅槃。<a id="a-Lk"></a>又我躬从如来闻此语：<a id="a-Ll"></a>‘诸过去、<a id="a-Lm"></a>当来、<a id="a-Ln"></a>今现在，<a id="a-Lo"></a>诸佛上足弟子先取般涅槃，<a id="a-Lp"></a>然后佛取般涅槃；<a id="a-Lq"></a>又最后弟子亦先取般涅槃，<a id="a-Lr"></a>然后世尊不久当取灭度。<a id="a-Ls"></a>’惟愿世尊听取灭度！<a id="a-Lt"></a>”</p>
  <p id="aLu">世尊告曰：<a id="a-Lv"></a>“今正是时。<a id="a-Lw"></a>”</p>
  <p id="aLx">舍利弗即住如来前坐，<a id="a-Ly"></a>正身正意，<a id="a-Lz"></a>系念在前，<a id="a-M0"></a>而入初禅；<a id="a-M1"></a>从初禅起，<a id="a-M2"></a>复入二禅；<a id="a-M3"></a>从二禅起，<a id="a-M4"></a>复入三禅；<a id="a-M5"></a>从三禅起，<a id="a-M6"></a>复入四禅；<a id="a-M7"></a>从四禅起，<a id="a-M8"></a>复入空处、<a id="a-M9"></a>识处、<a id="a-MA"></a>不用处、<a id="a-MB"></a>有想无想处；<a id="a-MC"></a>从有想无想起，<a id="a-MD"></a>入灭尽定；<a id="a-ME"></a>从灭尽定起，<a id="a-MF"></a>入有想无想处；<a id="a-MG"></a>从有想无想起，<a id="a-MH"></a>入不用处、<a id="a-MI"></a>识处、<a id="a-MJ"></a>空处；<a id="a-MK"></a>从空处起，<a id="a-ML"></a>入第四禅；<a id="a-MM"></a>从第四禅起，<a id="a-MN"></a>入第三禅；<a id="a-MO"></a>从第三禅起；<a id="a-MP"></a>入第二禅；<a id="a-MQ"></a>从第二禅起，<a id="a-MR"></a>入初禅；<a id="a-MS"></a>从初禅起，<a id="a-MT"></a>入第二禅；<a id="a-MU"></a>从第二禅起，<a id="a-MV"></a>入第三禅；<a id="a-MW"></a>从第三禅起，<a id="a-MX"></a>入第四禅。<a id="a-MY"></a>时，<a id="a-MZ"></a>尊者舍利弗从四禅起已，<a id="a-Ma"></a>告诸比丘：<a id="a-Mb"></a>“此名师子奋迅三昧。<a id="a-Mc"></a>”</p>
  <p id="aMd">是时，<a id="a-Me"></a>诸比丘叹未曾有：<a id="a-Mf"></a>“甚奇！<a id="a-Mg"></a>甚特！<a id="a-Mh"></a>尊者舍利弗入三昧，<a id="a-Mi"></a>速疾乃尔！<a id="a-Mj"></a>”</p>
  <p id="aMk">尔时，<a id="a-Ml"></a>舍利弗即从座起，<a id="a-Mm"></a>头面礼世尊足，<a id="a-Mn"></a>便退而去。</p>
  <p id="aMo">当于尔时，<a id="a-Mp"></a>众多比丘从舍利弗后。<a id="a-Mq"></a>时舍利弗还顾语：<a id="a-Mr"></a>“诸贤，<a id="a-Ms"></a>各欲所至？<a id="a-Mt"></a>”</p>
  <p id="aMu">众多比丘报曰：<a id="a-Mv"></a>“我等欲得供养尊者舍利。<a id="a-Mw"></a>”</p>
  <p id="aMx">舍利弗言：<a id="a-My"></a>“止！<a id="a-Mz"></a>止！<a id="a-N0"></a>诸贤，<a id="a-N1"></a>此则为供养已。<a id="a-N2"></a>吾自有沙弥，<a id="a-N3"></a>足得供养我耳！<a id="a-N4"></a>汝等各还所在，<a id="a-N5"></a>思惟道化，<a id="a-N6"></a>善修梵行，<a id="a-N7"></a>尽于苦际。<a id="a-N8"></a>如来出世，<a id="a-N9"></a>甚难可遇，<a id="a-NA"></a>时时乃出。<a id="a-NB"></a>犹优昙钵华时时乃出，<a id="a-NC"></a>如来亦复如是，<a id="a-ND"></a>亿劫乃出，<a id="a-NE"></a>人身亦复难克，<a id="a-NF"></a>有信成就亦复难得，<a id="a-NG"></a>欲求出家学如来法亦复难得；<a id="a-NH"></a>一切诸行欲使不灭尽，<a id="a-NI"></a>此亦难得。<a id="a-NJ"></a>灭于爱欲，<a id="a-NK"></a>永尽无除，<a id="a-NL"></a>灭尽涅槃。<a id="a-NM"></a>今有四法本末，<a id="a-NN"></a>如来之所说。<a id="a-NO"></a>云何为四？<a id="a-NP"></a>一切诸行无常，<a id="a-NQ"></a>是谓初法本末，<a id="a-NR"></a>如来之所说；<a id="a-NS"></a>一切诸行苦，<a id="a-NT"></a>是谓第二法本末，<a id="a-NU"></a>如来之所说；<a id="a-NV"></a>一切诸行无我，<a id="a-NW"></a>是谓第三法本末，<a id="a-NX"></a>如来之所说；<a id="a-NY"></a>涅槃为永寂，<a id="a-NZ"></a>是谓第四法本末，<a id="a-Na"></a>如来之所说。<a id="a-Nb"></a>是谓，<a id="a-Nc"></a>诸贤，<a id="a-Nd"></a>四法本末，<a id="a-Ne"></a>如来之所说。<a id="a-Nf"></a>”</p>
  <p id="aNg">尔时，<a id="a-Nh"></a>诸比丘咸共堕泪：<a id="a-Ni"></a>“今舍利弗灭度，<a id="a-Nj"></a>何速乃尔！<a id="a-Nk"></a>”</p>
  <p id="aNl">尔时，<a id="a-Nm"></a>尊者舍利弗告诸比丘：<a id="a-Nn"></a>“止！<a id="a-No"></a>止！<a id="a-Np"></a>诸贤，<a id="a-Nq"></a>慎莫愁忧。<a id="a-Nr"></a>变易之法，<a id="a-Ns"></a>欲使不变易者，<a id="a-Nt"></a>此事不然。<a id="a-Nu"></a>须弥山王尚有无常之变，<a id="a-Nv"></a>况复芥子之体，<a id="a-Nw"></a>舍利弗比丘而免此患乎？<a id="a-Nx"></a>如来金刚之身，<a id="a-Ny"></a>不久亦当取般涅槃，<a id="a-Nz"></a>何况我身！<a id="a-O0"></a>然汝等各修其法行，<a id="a-O1"></a>得尽苦际。<a id="a-O2"></a>”</p>
  <p id="aO3">是时，<a id="a-O4"></a>尊者舍利弗往诣精舍；<a id="a-O5"></a>到已，<a id="a-O6"></a>收摄衣钵，<a id="a-O7"></a>出于竹园，<a id="a-O8"></a>往诣本生住处。<a id="a-O9"></a>是时，<a id="a-OA"></a>尊者舍利弗渐渐乞食至摩瘦国。<a id="a-OB"></a>尔时，<a id="a-OC"></a>尊者舍利弗游于摩瘦本生之处，<a id="a-OD"></a>身遇疾病，<a id="a-OE"></a>极为苦痛。<a id="a-OF"></a>时，<a id="a-OG"></a>唯有均头沙弥供养，<a id="a-OH"></a>目下除去不净，<a id="a-OI"></a>供给清净。</p>
  <p id="aOJ">是时，<a id="a-OK"></a>释提桓因知舍利弗心中所念，<a id="a-OL"></a>譬如力士屈伸臂顷，<a id="a-OM"></a>从三十三天没不现，<a id="a-ON"></a>来至舍利弗精舍中；<a id="a-OO"></a>至已，<a id="a-OP"></a>头面礼足，<a id="a-OQ"></a>复以两手摩舍利弗足，<a id="a-OR"></a>自称姓名，<a id="a-OS"></a>而作是说：<a id="a-OT"></a>“我是天王帝释。<a id="a-OU"></a>”</p>
  <p id="aOV">舍利弗言：<a id="a-OW"></a>“快哉！<a id="a-OX"></a>天帝，<a id="a-OY"></a>受命无穷。<a id="a-OZ"></a>”</p>
  <p id="aOa">释提桓因报言：<a id="a-Ob"></a>“我今欲供养尊者舍利。<a id="a-Oc"></a>”</p>
  <p id="aOd">时，<a id="a-Oe"></a>舍利弗报言：<a id="a-Of"></a>“止！<a id="a-Og"></a>止！<a id="a-Oh"></a>天帝，<a id="a-Oi"></a>此则为供养已。<a id="a-Oj"></a>诸天清净，<a id="a-Ok"></a>阿须轮、<a id="a-Ol"></a>龙、<a id="a-Om"></a>鬼及诸天之众。<a id="a-On"></a>我今自有沙弥，<a id="a-Oo"></a>足堪使令。<a id="a-Op"></a>”</p>
  <p id="aOq">时，<a id="a-Or"></a>释提桓因再三白舍利弗言：<a id="a-Os"></a>“我今欲作福业，<a id="a-Ot"></a>莫见违愿，<a id="a-Ou"></a>今欲供养尊者舍利。<a id="a-Ov"></a>”</p>
  <p id="aOw">是时，<a id="a-Ox"></a>舍利弗默然不对。</p>
  <p id="aOy">时，<a id="a-Oz"></a>释提桓因躬自除粪，<a id="a-P0"></a>不辞谦苦。</p>
  <p id="aP1">是时，<a id="a-P2"></a>尊者舍利弗即以其夜而般涅槃。<a id="a-P3"></a>是时，<a id="a-P4"></a>此地六变震动，<a id="a-P5"></a>有大音声，<a id="a-P6"></a>雨诸天华，<a id="a-P7"></a>作倡伎乐，<a id="a-P8"></a>诸天侧塞虚空，<a id="a-P9"></a>神妙诸天亦散拘牟头华，<a id="a-PA"></a>或以栴檀杂碎之香而散其上。<a id="a-PB"></a>时，<a id="a-PC"></a>舍利弗已取灭度，<a id="a-PD"></a>诸天皆在空中，<a id="a-PE"></a>悲号啼哭，<a id="a-PF"></a>不能自胜。<a id="a-PG"></a>虚空之中，<a id="a-PH"></a>欲天、<a id="a-PI"></a>色天、<a id="a-PJ"></a>无色天，<a id="a-PK"></a>悉共堕泪，<a id="a-PL"></a>亦如春月细雨和畅。<a id="a-PM"></a>尔时，<a id="a-PN"></a>亦复如是：<a id="a-PO"></a>“今尊者舍利弗取般涅槃，<a id="a-PP"></a>何其速哉！<a id="a-PQ"></a>”</p>
  <p id="aPR">是时，<a id="a-PS"></a>释桓提因集一切众香，<a id="a-PT"></a>而耶维尊者舍利弗身，<a id="a-PU"></a>种种供养已，<a id="a-PV"></a>而收舍利及衣钵，<a id="a-PW"></a>而付均头沙弥，<a id="a-PX"></a>又告之曰：<a id="a-PY"></a>“此是汝师舍利及衣钵，<a id="a-PZ"></a>往奉世尊；<a id="a-Pa"></a>到已，<a id="a-Pb"></a>以此因缘，<a id="a-Pc"></a>具白世尊。<a id="a-Pd"></a>若有所说者，<a id="a-Pe"></a>便奉行之。<a id="a-Pf"></a>”</p>
  <p id="aPg">是时，<a id="a-Ph"></a>均头报言：<a id="a-Pi"></a>“如是，<a id="a-Pj"></a>拘翼。<a id="a-Pk"></a>”</p>
  <p id="aPl">是时，<a id="a-Pm"></a>均头沙弥捉衣、<a id="a-Pn"></a>持钵及舍利，<a id="a-Po"></a>往至阿难所，<a id="a-Pp"></a>白阿难曰：<a id="a-Pq"></a>“我师已取灭度，<a id="a-Pr"></a>今持舍利、<a id="a-Ps"></a>衣钵，<a id="a-Pt"></a>用奉上世尊。<a id="a-Pu"></a>”</p>
  <p id="aPv">时，<a id="a-Pw"></a>阿难见已，<a id="a-Px"></a>即堕泪而作是语：<a id="a-Py"></a>“汝亦来共至世尊所，<a id="a-Pz"></a>以此因缘，<a id="a-Q0"></a>共白世尊。<a id="a-Q1"></a>若世尊有所说，<a id="a-Q2"></a>我等当奉行之。<a id="a-Q3"></a>”</p>
  <p id="aQ4">均头报言：<a id="a-Q5"></a>“如是，<a id="a-Q6"></a>尊者。<a id="a-Q7"></a>”</p>
  <p id="aQ8">是时，<a id="a-Q9"></a>阿难将均头沙弥至世尊所，<a id="a-QA"></a>头面礼足，<a id="a-QB"></a>白世尊曰：<a id="a-QC"></a>“此均头沙弥来至我所，<a id="a-QD"></a>白我言：<a id="a-QE"></a>‘我师已灭度，<a id="a-QF"></a>今持衣钵来奉上如来。<a id="a-QG"></a>’我今日心意烦恼，<a id="a-QH"></a>志性迷惑，<a id="a-QI"></a>莫知东西，<a id="a-QJ"></a>闻尊者舍利弗取般涅槃，<a id="a-QK"></a>怅然伤心！<a id="a-QL"></a>”</p>
  <p id="aQM">世尊告曰：<a id="a-QN"></a>“云何，<a id="a-QO"></a>阿难，<a id="a-QP"></a>舍利弗比丘用戒身般涅槃乎？<a id="a-QQ"></a>”</p>
  <p id="aQR">阿难对曰：<a id="a-QS"></a>“非也，<a id="a-QT"></a>世尊。<a id="a-QU"></a>”</p>
  <p id="aQV">世尊告曰：<a id="a-QW"></a>“云何，<a id="a-QX"></a>阿难，<a id="a-QY"></a>用定身、<a id="a-QZ"></a>慧身、<a id="a-Qa"></a>解脱身、<a id="a-Qb"></a>解脱所见身，<a id="a-Qc"></a>而取灭度乎？<a id="a-Qd"></a>”</p>
  <p id="aQe">阿难白佛言：<a id="a-Qf"></a>“舍利弗比丘不用戒身、<a id="a-Qg"></a>定身、<a id="a-Qh"></a>慧身、<a id="a-Qi"></a>解脱身、<a id="a-Qj"></a>解脱所见身，<a id="a-Qk"></a>而取灭度，<a id="a-Ql"></a>但舍利弗比丘恒喜教化，<a id="a-Qm"></a>说法无厌足，<a id="a-Qn"></a>与诸比丘教诫，<a id="a-Qo"></a>亦无厌足。<a id="a-Qp"></a>我今忆此舍利弗深恩过多，<a id="a-Qq"></a>是以愁悒耳！<a id="a-Qr"></a>”</p>
  <p id="aQs">世尊告曰：<a id="a-Qt"></a>“止！<a id="a-Qu"></a>止！<a id="a-Qv"></a>阿难，<a id="a-Qw"></a>莫怀愁忧，<a id="a-Qx"></a>不常之物，<a id="a-Qy"></a>欲使恒在者，<a id="a-Qz"></a>此事不然。<a id="a-R0"></a>夫生有死！<a id="a-R1"></a>云何，<a id="a-R2"></a>阿难，<a id="a-R3"></a>过去诸佛尽非灭度乎？<a id="a-R4"></a>譬如灯炷，<a id="a-R5"></a>油尽即灭。<a id="a-R6"></a>如从宝藏、<a id="a-R7"></a>定光至今七佛及弟子众，<a id="a-R8"></a>尽非般涅槃乎？<a id="a-R9"></a>如是辟支佛审谛、<a id="a-RA"></a>高称、<a id="a-RB"></a>远闻、<a id="a-RC"></a>尼嗟优尼般嗟伽罗、<a id="a-RD"></a>优般伽罗，<a id="a-RE"></a>尔许辟支佛尽非灭度乎？<a id="a-RF"></a>贤劫之初，<a id="a-RG"></a>大国圣王名曰善悦摩诃提婆，<a id="a-RH"></a>如是转轮圣王今为所在，<a id="a-RI"></a>岂非尽般涅槃乎？<a id="a-RJ"></a>”</p>
  <p id="aRK">尔时，<a id="a-RL"></a>世尊便说此偈：</p>
  <p id="aRM">“一切行无常，<a id="a-RN"></a>生者当有死，</p>
  <p id="aRO">不生不复灭，<a id="a-RP"></a>此灭最第一。<a id="a-RQ"></a>”</p>
 </body>
</html>