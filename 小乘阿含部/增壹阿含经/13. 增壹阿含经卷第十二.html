<!doctype html>
<html id="z3IBUA2Xk" data-ver="2138">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第十二</h1>
  <h2 id="a2">三宝品第二十一</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“有三自归之德。<a id="a-9"></a>云何为三？<a id="a-A"></a>所谓归佛第一之德，<a id="a-B"></a>归法第二之德，<a id="a-C"></a>归僧第三之德。</p>
  <p id="aD">“彼云何名为归佛之德？<a id="a-E"></a>诸有众生，<a id="a-F"></a>二足、<a id="a-G"></a>四足、<a id="a-H"></a>众多足者，<a id="a-I"></a>有色、<a id="a-J"></a>无色，<a id="a-K"></a>有想、<a id="a-L"></a>无想，<a id="a-M"></a>至尼维先天上，<a id="a-N"></a>如来于中，<a id="a-O"></a>最尊、<a id="a-P"></a>最上，<a id="a-Q"></a>无能及者。<a id="a-R"></a>由牛得乳，<a id="a-S"></a>由乳得酪，<a id="a-T"></a>由酪得酥，<a id="a-U"></a>由酥得醍醐，<a id="a-V"></a>然复醍醐于中最尊、<a id="a-W"></a>最上，<a id="a-X"></a>无能及者；<a id="a-Y"></a>此亦如是，<a id="a-Z"></a>诸有众生，<a id="a-a"></a>二足、<a id="a-b"></a>四足、<a id="a-c"></a>众多足者，<a id="a-d"></a>有色、<a id="a-e"></a>无色，<a id="a-f"></a>有想、<a id="a-g"></a>无想，<a id="a-h"></a>至尼维先天上，<a id="a-i"></a>如来于中最尊、<a id="a-j"></a>最上，<a id="a-k"></a>无能及者。<a id="a-l"></a>诸有众生承事佛者，<a id="a-m"></a>是谓承事第一之德。<a id="a-n"></a>以获第一之德，<a id="a-o"></a>便受天上、<a id="a-p"></a>人中之福，<a id="a-q"></a>此名第一之德。<a id="a-r"></a>”</p>
  <p id="as">“云何名为自归法者？<a id="a-t"></a>所谓诸法：<a id="a-u"></a>有漏、<a id="a-v"></a>无漏，<a id="a-w"></a>有为、<a id="a-x"></a>无为，<a id="a-y"></a>无欲、<a id="a-z"></a>无染，<a id="a-10"></a>灭尽、<a id="a-11"></a>涅槃；<a id="a-12"></a>然涅槃法于诸法中，<a id="a-13"></a>最尊、<a id="a-14"></a>最上，<a id="a-15"></a>无能及者。<a id="a-16"></a>由牛得乳，<a id="a-17"></a>由乳得酪，<a id="a-18"></a>由酪得酥，<a id="a-19"></a>由酥得醍醐，<a id="a-1A"></a>然复醍醐于中最尊、<a id="a-1B"></a>最上，<a id="a-1C"></a>无能及者；<a id="a-1D"></a>此亦如是，<a id="a-1E"></a>所谓诸法，<a id="a-1F"></a>有漏、<a id="a-1G"></a>无漏，<a id="a-1H"></a>有为、<a id="a-1I"></a>无为，<a id="a-1J"></a>无欲、<a id="a-1K"></a>无染，<a id="a-1L"></a>灭尽、<a id="a-1M"></a>涅槃，<a id="a-1N"></a>然涅槃法于诸法中最尊、<a id="a-1O"></a>最上，<a id="a-1P"></a>无能及者。<a id="a-1Q"></a>诸有众生承事法者，<a id="a-1R"></a>是谓承事第一之德。<a id="a-1S"></a>以获第一之德，<a id="a-1T"></a>便受天上、<a id="a-1U"></a>人中之福，<a id="a-1V"></a>此名第一之德。</p>
  <p id="a1W">“云何名为自归圣众？<a id="a-1X"></a>所谓圣众者，<a id="a-1Y"></a>大众大聚有形之类。<a id="a-1Z"></a>众生之中，<a id="a-1a"></a>如来众僧于此众中，<a id="a-1b"></a>最尊、<a id="a-1c"></a>最上，<a id="a-1d"></a>无能及者。<a id="a-1e"></a>由牛得乳，<a id="a-1f"></a>由乳得酪，<a id="a-1g"></a>由酪得酥，<a id="a-1h"></a>由酥得醍醐，<a id="a-1i"></a>然复醍醐于中最尊、<a id="a-1j"></a>最上，<a id="a-1k"></a>无能及者。<a id="a-1l"></a>此亦如是，<a id="a-1m"></a>所谓圣众者，<a id="a-1n"></a>大众大聚者，<a id="a-1o"></a>有形之类众生之中，<a id="a-1p"></a>如来众僧于此众中最尊、<a id="a-1q"></a>最上，<a id="a-1r"></a>无能及者，<a id="a-1s"></a>是谓承事第一之德。<a id="a-1t"></a>以获第一之德，<a id="a-1u"></a>便受天上、<a id="a-1v"></a>人中之福，<a id="a-1w"></a>此名第一之德。<a id="a-1x"></a>”</p>
  <p id="a1y">尔时，<a id="a-1z"></a>世尊便说此偈：</p>
  <p id="a20">“第一承事佛，<a id="a-21"></a>最尊无有上；</p>
  <p id="a22">次复承事法，<a id="a-23"></a>无欲无所著；</p>
  <p id="a24">敬奉贤圣众，<a id="a-25"></a>最是良福田；</p>
  <p id="a26">彼人第一智，<a id="a-27"></a>受福最在前。</p>
  <p id="a28">若在天人中，<a id="a-29"></a>处众为正导，</p>
  <p id="a2A">亦得最妙座，<a id="a-2B"></a>自然食甘露。</p>
  <p id="a2C">身著七宝衣，<a id="a-2D"></a>为人之所敬，</p>
  <p id="a2E">戒具最完全，<a id="a-2F"></a>诸根不缺漏。</p>
  <p id="a2G">亦获智慧海，<a id="a-2H"></a>渐至涅槃界，</p>
  <p id="a2I">有此三归者，<a id="a-2J"></a>趣道亦不难。<a id="a-2K"></a>”</p>
  <p id="a2L">尔时，<a id="a-2M"></a>诸比丘闻佛所说，<a id="a-2N"></a>欢喜奉行。</p>
  <p id="a2O">闻如是：<a id="a-2P"></a>一时，<a id="a-2Q"></a>佛在舍卫国祇树给孤独园。</p>
  <p id="a2R">尔时，<a id="a-2S"></a>世尊告诸比丘：<a id="a-2T"></a>“有此三福之业。<a id="a-2U"></a>云何为三？<a id="a-2V"></a>施为福业，<a id="a-2W"></a>平等为福业，<a id="a-2X"></a>思惟为福业。</p>
  <p id="a2Y">“彼云何名施为福业？<a id="a-2Z"></a>若有一人，<a id="a-2a"></a>开心布施沙门、<a id="a-2b"></a>婆罗门、<a id="a-2c"></a>极贫穷者、<a id="a-2d"></a>孤独者、<a id="a-2e"></a>无所趣向者，<a id="a-2f"></a>须食与食，<a id="a-2g"></a>须浆给浆，<a id="a-2h"></a>衣被、<a id="a-2i"></a>饭食、<a id="a-2j"></a>床卧之具、<a id="a-2k"></a>病瘦医药、<a id="a-2l"></a>香华、<a id="a-2m"></a>宿止，<a id="a-2n"></a>随身所便，<a id="a-2o"></a>无所爱惜，<a id="a-2p"></a>此名曰施福之业。</p>
  <p id="a2q">“云何名平等为福业？<a id="a-2r"></a>若有一人不杀、<a id="a-2s"></a>不盗，<a id="a-2t"></a>恒知惭愧，<a id="a-2u"></a>不兴恶想；<a id="a-2v"></a>亦不盗窃，<a id="a-2w"></a>好惠施人，<a id="a-2x"></a>无贪悋心，<a id="a-2y"></a>语言和雅，<a id="a-2z"></a>不伤人心；<a id="a-30"></a>亦不他淫，<a id="a-31"></a>自修梵行，<a id="a-32"></a>己色自足；<a id="a-33"></a>亦不妄语，<a id="a-34"></a>恒念至诚，<a id="a-35"></a>不欺诳言，<a id="a-36"></a>世人所敬，<a id="a-37"></a>无有增损；<a id="a-38"></a>亦不饮酒，<a id="a-39"></a>恒知避乱。<a id="a-3A"></a>复以慈心遍满一方，<a id="a-3B"></a>二方、<a id="a-3C"></a>三方、<a id="a-3D"></a>四方亦尔，<a id="a-3E"></a>八方、<a id="a-3F"></a>上下遍满其中，<a id="a-3G"></a>无量无限，<a id="a-3H"></a>不可限，<a id="a-3I"></a>不可称计，<a id="a-3J"></a>以此慈心普覆一切，<a id="a-3K"></a>令得安隐。<a id="a-3L"></a>复以悲、<a id="a-3M"></a>喜、<a id="a-3N"></a>护心普满一方，<a id="a-3O"></a>二方、<a id="a-3P"></a>三方、<a id="a-3Q"></a>四方亦尔，<a id="a-3R"></a>八方、<a id="a-3S"></a>上下悉满其中，<a id="a-3T"></a>无量无限，<a id="a-3U"></a>不可称计，<a id="a-3V"></a>以此悲、<a id="a-3W"></a>喜、<a id="a-3X"></a>护心悉满其中。<a id="a-3Y"></a>是谓名为平等为福之业。</p>
  <p id="a3Z">“彼法云何名思惟为福业？<a id="a-3a"></a>于是，<a id="a-3b"></a>比丘，<a id="a-3c"></a>修行念觉意，<a id="a-3d"></a>依无欲，<a id="a-3e"></a>依无观，<a id="a-3f"></a>依灭尽，<a id="a-3g"></a>依出要；<a id="a-3h"></a>修择法觉意，<a id="a-3i"></a>修念觉意，<a id="a-3j"></a>修猗觉意，<a id="a-3k"></a>修定觉意，<a id="a-3l"></a>修护觉意，<a id="a-3m"></a>依无欲，<a id="a-3n"></a>依无观，<a id="a-3o"></a>依灭尽，<a id="a-3p"></a>依出要。<a id="a-3q"></a>是谓名思惟为福业。</p>
  <p id="a3r">“如是，<a id="a-3s"></a>比丘，<a id="a-3t"></a>有此三福之业。<a id="a-3u"></a>”</p>
  <p id="a3v">尔时，<a id="a-3w"></a>世尊便说此偈：</p>
  <p id="a3x">“布施及平等，<a id="a-3y"></a>慈心护思惟，</p>
  <p id="a3z">有此三处所，<a id="a-40"></a>智者所亲近。</p>
  <p id="a41">此间受其报，<a id="a-42"></a>天上亦复然，</p>
  <p id="a43">缘有此三处，<a id="a-44"></a>生天必不疑。</p>
  <p id="a45">“是故，<a id="a-46"></a>诸比丘，<a id="a-47"></a>当求方便，<a id="a-48"></a>索此三处。<a id="a-49"></a>如是，<a id="a-4A"></a>诸比丘，<a id="a-4B"></a>当作如是学！<a id="a-4C"></a>”</p>
  <p id="a4D">尔时，<a id="a-4E"></a>诸比丘闻佛所说，<a id="a-4F"></a>欢喜奉行。</p>
  <p id="a4G">闻如是：<a id="a-4H"></a>一时，<a id="a-4I"></a>佛在舍卫国祇树给孤独园。</p>
  <p id="a4J">尔时，<a id="a-4K"></a>世尊告诸比丘：<a id="a-4L"></a>“有三因缘，<a id="a-4M"></a>识来受胎。<a id="a-4N"></a>云何为三？<a id="a-4O"></a>于是，<a id="a-4P"></a>比丘，<a id="a-4Q"></a>母有欲意，<a id="a-4R"></a>父母共集一处，<a id="a-4S"></a>与共止宿，<a id="a-4T"></a>然复外识未应来趣，<a id="a-4U"></a>便不成胎。<a id="a-4V"></a>若复欲识来趣，<a id="a-4W"></a>父母不集，<a id="a-4X"></a>则非成胎。<a id="a-4Y"></a>若复母人无欲，<a id="a-4Z"></a>父母共集一处，<a id="a-4a"></a>尔时父欲意盛，<a id="a-4b"></a>母不大殷勤，<a id="a-4c"></a>则非成胎。<a id="a-4d"></a>若复父母集在一处，<a id="a-4e"></a>母欲炽盛，<a id="a-4f"></a>父不大殷勤，<a id="a-4g"></a>则非成胎。</p>
  <p id="a4h">“若复父母集在一处，<a id="a-4i"></a>父有风病，<a id="a-4j"></a>母有冷病，<a id="a-4k"></a>则不成胎。<a id="a-4l"></a>若复父母集在一处，<a id="a-4m"></a>母有风病，<a id="a-4n"></a>父有冷病，<a id="a-4o"></a>则非成胎。<a id="a-4p"></a>若复有时父母集在一处，<a id="a-4q"></a>父身水气偏多，<a id="a-4r"></a>母无此患，<a id="a-4s"></a>则非成胎。</p>
  <p id="a4t">“若复有时父母集在一处，<a id="a-4u"></a>父相有子，<a id="a-4v"></a>母相无子，<a id="a-4w"></a>则不成胎。<a id="a-4x"></a>若复有时父母集在一处，<a id="a-4y"></a>母相有子，<a id="a-4z"></a>父相无子，<a id="a-50"></a>则不成胎。<a id="a-51"></a>若复有时父母俱相无子，<a id="a-52"></a>则非成胎。</p>
  <p id="a53">“若复有时识神趣胎，<a id="a-54"></a>父行不在，<a id="a-55"></a>则非成胎。<a id="a-56"></a>若复有时父母应集一处，<a id="a-57"></a>然母远行不在，<a id="a-58"></a>则不成胎。<a id="a-59"></a>若复有时父母应集一处，<a id="a-5A"></a>然父身遇重患，<a id="a-5B"></a>时识神来趣，<a id="a-5C"></a>则非成胎。<a id="a-5D"></a>若复有时父母应集一处，<a id="a-5E"></a>识神来趣，<a id="a-5F"></a>然母身得重患，<a id="a-5G"></a>则非成胎。<a id="a-5H"></a>若复有时父母应集一处，<a id="a-5I"></a>识神来趣，<a id="a-5J"></a>然复父母身俱得疾病，<a id="a-5K"></a>则非成胎。</p>
  <p id="a5L">“若复，<a id="a-5M"></a>比丘，<a id="a-5N"></a>父母集在一处，<a id="a-5O"></a>父母无患，<a id="a-5P"></a>识神来趣，<a id="a-5Q"></a>然复父母俱相有儿，<a id="a-5R"></a>此则成胎。<a id="a-5S"></a>是谓有此三因缘而来受胎。<a id="a-5T"></a>是故，<a id="a-5U"></a>比丘，<a id="a-5V"></a>当求方便，<a id="a-5W"></a>断三因缘。<a id="a-5X"></a>如是，<a id="a-5Y"></a>诸比丘，<a id="a-5Z"></a>当作是学！<a id="a-5a"></a>”</p>
  <p id="a5b">尔时，<a id="a-5c"></a>诸比丘闻佛所说，<a id="a-5d"></a>欢喜奉行。</p>
  <p id="a5e">闻如是：<a id="a-5f"></a>一时，<a id="a-5g"></a>佛在舍卫国祇树给孤独园。</p>
  <p id="a5h">尔时，<a id="a-5i"></a>世尊告诸比丘：<a id="a-5j"></a>“若有众生，<a id="a-5k"></a>欲起慈心，<a id="a-5l"></a>有笃信意，<a id="a-5m"></a>承受奉事父母、<a id="a-5n"></a>兄弟、<a id="a-5o"></a>宗族、<a id="a-5p"></a>室家、<a id="a-5q"></a>朋女、<a id="a-5r"></a>知识，<a id="a-5s"></a>当安三处，<a id="a-5t"></a>令不移动。</p>
  <p id="a5u">“云何为三？<a id="a-5v"></a>当发欢喜，<a id="a-5w"></a>于如来所，<a id="a-5x"></a>心不移动。<a id="a-5y"></a>彼如来、<a id="a-5z"></a>至真、<a id="a-60"></a>等正觉、<a id="a-61"></a>明行成为、<a id="a-62"></a>善逝、<a id="a-63"></a>世间解、<a id="a-64"></a>无上士、<a id="a-65"></a>道法御、<a id="a-66"></a>天人师，<a id="a-67"></a>号佛、<a id="a-68"></a>世尊。<a id="a-69"></a>复当发意于正法中。<a id="a-6A"></a>如来法者，<a id="a-6B"></a>善说无碍，<a id="a-6C"></a>极为微妙，<a id="a-6D"></a>由此成果。<a id="a-6E"></a>如是智者当学知之！<a id="a-6F"></a>亦当发意于圣众所。<a id="a-6G"></a>如来圣众，<a id="a-6H"></a>悉皆和合，<a id="a-6I"></a>无有错乱，<a id="a-6J"></a>法法成就：<a id="a-6K"></a>戒成就、<a id="a-6L"></a>三昧成就、<a id="a-6M"></a>智慧成就、<a id="a-6N"></a>解脱成就、<a id="a-6O"></a>解脱见慧成就。<a id="a-6P"></a>所谓圣众者，<a id="a-6Q"></a>四双八辈、<a id="a-6R"></a>十二贤圣，<a id="a-6S"></a>此是如来圣众，<a id="a-6T"></a>可敬、<a id="a-6U"></a>可贵，<a id="a-6V"></a>此是世间无上福田。<a id="a-6W"></a>诸有比丘学此三处，<a id="a-6X"></a>则成大果报。<a id="a-6Y"></a>如是，<a id="a-6Z"></a>诸比丘，<a id="a-6a"></a>当作是学！<a id="a-6b"></a>”</p>
  <p id="a6c">尔时，<a id="a-6d"></a>诸比丘闻佛所说，<a id="a-6e"></a>欢喜奉行。</p>
  <p id="a6f">闻如是：<a id="a-6g"></a>一时，<a id="a-6h"></a>佛在舍卫国祇树给孤独园。</p>
  <p id="a6i">尔时，<a id="a-6j"></a>瞿波离比丘至世尊所，<a id="a-6k"></a>头面礼足，<a id="a-6l"></a>在一面坐。<a id="a-6m"></a>尔时，<a id="a-6n"></a>彼比丘白世尊曰：<a id="a-6o"></a>“此舍利弗、<a id="a-6p"></a>目揵连比丘所行甚恶，<a id="a-6q"></a>造诸恶行。<a id="a-6r"></a>”</p>
  <p id="a6s">世尊告曰：<a id="a-6t"></a>“勿作是语！<a id="a-6u"></a>汝发欢喜心于如来所；<a id="a-6v"></a>舍利弗、<a id="a-6w"></a>目揵连比丘所行纯善，<a id="a-6x"></a>无有诸恶。<a id="a-6y"></a>”</p>
  <p id="a6z">是时，<a id="a-70"></a>瞿波离比丘再三白世尊曰：<a id="a-71"></a>“如来所说诚无虚妄，<a id="a-72"></a>然舍利弗、<a id="a-73"></a>目揵连比丘所行甚恶，<a id="a-74"></a>无有善本。<a id="a-75"></a>”</p>
  <p id="a76">世尊告曰：<a id="a-77"></a>“汝是愚人！<a id="a-78"></a>不信如来之所说乎？<a id="a-79"></a>方言：<a id="a-7A"></a>‘舍利弗、<a id="a-7B"></a>目揵连比丘所行甚恶。<a id="a-7C"></a>’汝今造此恶行，<a id="a-7D"></a>后受报不久。<a id="a-7E"></a>”</p>
  <p id="a7F">尔时，<a id="a-7G"></a>彼比丘即于座上，<a id="a-7H"></a>身生恶疮，<a id="a-7I"></a>大如芥子，<a id="a-7J"></a>转如大豆，<a id="a-7K"></a>渐如阿摩勒果，<a id="a-7L"></a>稍如胡桃，<a id="a-7M"></a>遂如合掌，<a id="a-7N"></a>脓血流溢，<a id="a-7O"></a>身坏命终，<a id="a-7P"></a>生莲华地狱中。</p>
  <p id="a7Q">是时，<a id="a-7R"></a>尊者大目揵连闻瞿波离命终，<a id="a-7S"></a>便至世尊所，<a id="a-7T"></a>头面礼足，<a id="a-7U"></a>在一面坐；<a id="a-7V"></a>须臾退坐，<a id="a-7W"></a>白世尊曰：<a id="a-7X"></a>“瞿波离比丘为生何处？<a id="a-7Y"></a>”</p>
  <p id="a7Z">世尊告曰：<a id="a-7a"></a>“彼命终者生莲华地狱中。<a id="a-7b"></a>”</p>
  <p id="a7c">是时，<a id="a-7d"></a>目连白世尊曰：<a id="a-7e"></a>“我今欲往至彼地狱，<a id="a-7f"></a>教化彼人。<a id="a-7g"></a>”</p>
  <p id="a7h">世尊告曰：<a id="a-7i"></a>“目连，<a id="a-7j"></a>不须往彼！<a id="a-7k"></a>”</p>
  <p id="a7l">目连复重白世尊曰：<a id="a-7m"></a>“欲往至彼地狱中，<a id="a-7n"></a>教化彼人。<a id="a-7o"></a>”</p>
  <p id="a7p">尔时，<a id="a-7q"></a>世尊亦默然不对。</p>
  <p id="a7r">是时，<a id="a-7s"></a>尊者大目揵连如力士屈伸臂顷，<a id="a-7t"></a>从舍卫没不现，<a id="a-7u"></a>便至莲华大地狱中。<a id="a-7v"></a>当尔时，<a id="a-7w"></a>瞿波离比丘身体火燃，<a id="a-7x"></a>又有百头牛以犁其舌。</p>
  <p id="a7y">尔时，<a id="a-7z"></a>尊者大目揵连在虚空中结跏趺坐，<a id="a-80"></a>弹指告彼比丘。</p>
  <p id="a81">彼比丘即仰问曰：<a id="a-82"></a>“汝是何人？<a id="a-83"></a>”</p>
  <p id="a84">目揵连报曰：<a id="a-85"></a>“瞿波离，<a id="a-86"></a>我是释迦文佛弟子，<a id="a-87"></a>字目揵连，<a id="a-88"></a>姓拘利陀。<a id="a-89"></a>”</p>
  <p id="a8A">是时，<a id="a-8B"></a>比丘见目连已，<a id="a-8C"></a>吐此恶言：<a id="a-8D"></a>“我今堕此恶趣，<a id="a-8E"></a>犹不免汝前乎？<a id="a-8F"></a>”说此语讫，<a id="a-8G"></a>即其时以有千头牛以犁其舌。</p>
  <p id="a8H">目连见已，<a id="a-8I"></a>倍增愁悒，<a id="a-8J"></a>生变悔心，<a id="a-8K"></a>即于彼没，<a id="a-8L"></a>还至舍卫国，<a id="a-8M"></a>至世尊所，<a id="a-8N"></a>头面礼足，<a id="a-8O"></a>在一面住。<a id="a-8P"></a>尔时，<a id="a-8Q"></a>目连以此因缘具白世尊。</p>
  <p id="a8R">世尊告曰：<a id="a-8S"></a>“我前语汝，<a id="a-8T"></a>不须至彼见此恶人。<a id="a-8U"></a>”</p>
  <p id="a8V">尔时，<a id="a-8W"></a>世尊便说此偈：</p>
  <p id="a8X">“夫士之生，<a id="a-8Y"></a>斧在口中，</p>
  <p id="a8Z">所以斩身，<a id="a-8a"></a>由其恶言。</p>
  <p id="a8b">彼息我息，<a id="a-8c"></a>此二俱善；</p>
  <p id="a8d">已造恶行，<a id="a-8e"></a>斯堕恶趣。</p>
  <p id="a8f">此为最恶，<a id="a-8g"></a>有尽无尽，</p>
  <p id="a8h">向如来恶，<a id="a-8i"></a>此者最重。</p>
  <p id="a8j">壹万三千，<a id="a-8k"></a>六壹灰狱，</p>
  <p id="a8l">谤圣堕彼，<a id="a-8m"></a>身口所造。<a id="a-8n"></a>”</p>
  <p id="a8o">尔时，<a id="a-8p"></a>世尊告诸比丘：<a id="a-8q"></a>“当学三法，<a id="a-8r"></a>成就其行。<a id="a-8s"></a>云何为三？<a id="a-8t"></a>身行善、<a id="a-8u"></a>口行善、<a id="a-8v"></a>意行善。<a id="a-8w"></a>如是，<a id="a-8x"></a>比丘，<a id="a-8y"></a>当作是学！<a id="a-8z"></a>”</p>
  <p id="a90">尔时，<a id="a-91"></a>诸比丘闻佛所说，<a id="a-92"></a>欢喜奉行。</p>
  <p id="a93">闻如是：<a id="a-94"></a>一时，<a id="a-95"></a>佛在舍卫国祇树给孤独园。</p>
  <p id="a96">尔时，<a id="a-97"></a>世尊告诸比丘：<a id="a-98"></a>“若有比丘成就三法，<a id="a-99"></a>于现法中善得快乐，<a id="a-9A"></a>勇猛精进，<a id="a-9B"></a>得尽有漏。<a id="a-9C"></a>云何为三？<a id="a-9D"></a>于是，<a id="a-9E"></a>比丘，<a id="a-9F"></a>诸根寂静，<a id="a-9G"></a>饮食知节，<a id="a-9H"></a>不失经行。</p>
  <p id="a9I">“云何比丘诸根寂静？<a id="a-9J"></a>于是，<a id="a-9K"></a>比丘若眼见色，<a id="a-9L"></a>不起想著，<a id="a-9M"></a>无有识念，<a id="a-9N"></a>于眼根而得清净；<a id="a-9O"></a>因彼求于解脱，<a id="a-9P"></a>恒护眼根。<a id="a-9Q"></a>若耳闻声，<a id="a-9R"></a>鼻嗅香，<a id="a-9S"></a>舌知味，<a id="a-9T"></a>身知细滑，<a id="a-9U"></a>意知法，<a id="a-9V"></a>不起想著，<a id="a-9W"></a>无有识念，<a id="a-9X"></a>于意根而得清净；<a id="a-9Y"></a>因彼求于解脱，<a id="a-9Z"></a>恒护意根。<a id="a-9a"></a>如是，<a id="a-9b"></a>比丘诸根寂静。</p>
  <p id="a9c">“云何比丘饮食知节？<a id="a-9d"></a>于是，<a id="a-9e"></a>比丘思惟饮食所从来处，<a id="a-9f"></a>不求肥白，<a id="a-9g"></a>趣欲支形，<a id="a-9h"></a>得全四大。<a id="a-9i"></a>我今当除故痛，<a id="a-9j"></a>使新者不生，<a id="a-9k"></a>令身有力，<a id="a-9l"></a>得修行道，<a id="a-9m"></a>使梵行不绝。<a id="a-9n"></a>犹如男女身生恶疮，<a id="a-9o"></a>或用脂膏涂疮，<a id="a-9p"></a>所以涂疮者，<a id="a-9q"></a>欲使时愈故；<a id="a-9r"></a>此亦如是，<a id="a-9s"></a>诸比丘，<a id="a-9t"></a>饮食知节。<a id="a-9u"></a>于是，<a id="a-9v"></a>比丘思惟饭食所从来处，<a id="a-9w"></a>不求肥白，<a id="a-9x"></a>趣欲支形，<a id="a-9y"></a>得全四大。<a id="a-9z"></a>‘我今当除故痛，<a id="a-A0"></a>使新者不生，<a id="a-A1"></a>令身有力，<a id="a-A2"></a>得修行道，<a id="a-A3"></a>使梵行不绝。<a id="a-A4"></a>’犹如重载之车所以膏毂者，<a id="a-A5"></a>欲致重有所至。<a id="a-A6"></a>比丘亦如是，<a id="a-A7"></a>饮食知节，<a id="a-A8"></a>思惟所从来处，<a id="a-A9"></a>不求肥白，<a id="a-AA"></a>趣欲支形，<a id="a-AB"></a>得全四大。<a id="a-AC"></a>‘我今当除故痛，<a id="a-AD"></a>使新者不生，<a id="a-AE"></a>令身有力，<a id="a-AF"></a>得修行道，<a id="a-AG"></a>使梵行不绝。<a id="a-AH"></a>’如是，<a id="a-AI"></a>比丘饮食知节。</p>
  <p id="aAJ">“云何比丘不失经行？<a id="a-AK"></a>于是，<a id="a-AL"></a>比丘前夜、<a id="a-AM"></a>后夜，<a id="a-AN"></a>恒念经行，<a id="a-AO"></a>不失时节，<a id="a-AP"></a>常念系意在道品之中，<a id="a-AQ"></a>若在昼日，<a id="a-AR"></a>若行、<a id="a-AS"></a>若坐，<a id="a-AT"></a>思惟妙法，<a id="a-AU"></a>除去阴盖。<a id="a-AV"></a>复于初夜，<a id="a-AW"></a>若行、<a id="a-AX"></a>若坐，<a id="a-AY"></a>思惟妙法，<a id="a-AZ"></a>除去阴盖。<a id="a-Aa"></a>复于中夜，<a id="a-Ab"></a>右胁而卧，<a id="a-Ac"></a>思惟系意在明。<a id="a-Ad"></a>彼复于后夜起，<a id="a-Ae"></a>若行、<a id="a-Af"></a>若坐，<a id="a-Ag"></a>思惟深法，<a id="a-Ah"></a>除去阴盖。<a id="a-Ai"></a>如是，<a id="a-Aj"></a>比丘不失经行。</p>
  <p id="aAk">“若有比丘诸根寂静，<a id="a-Al"></a>饮食知节，<a id="a-Am"></a>不失经行，<a id="a-An"></a>常念系意在道品之中，<a id="a-Ao"></a>此比丘便成二果，<a id="a-Ap"></a>于现法中得阿那含。<a id="a-Aq"></a>犹如善御之士，<a id="a-Ar"></a>在平正道中，<a id="a-As"></a>御四马之车，<a id="a-At"></a>无有凝滞，<a id="a-Au"></a>所欲到处，<a id="a-Av"></a>必果不疑。<a id="a-Aw"></a>此比丘亦复如是，<a id="a-Ax"></a>若诸根寂静，<a id="a-Ay"></a>饮食知节，<a id="a-Az"></a>不失经行，<a id="a-B0"></a>常念系意在道品之中，<a id="a-B1"></a>此比丘便成二果，<a id="a-B2"></a>于现法中，<a id="a-B3"></a>漏尽得阿那含。<a id="a-B4"></a>”</p>
  <p id="aB5">尔时，<a id="a-B6"></a>诸比丘闻佛所说，<a id="a-B7"></a>欢喜奉行。</p>
  <p id="aB8">闻如是：<a id="a-B9"></a>一时，<a id="a-BA"></a>佛在舍卫国祇树给孤独园。</p>
  <p id="aBB">尔时，<a id="a-BC"></a>世尊告诸比丘：<a id="a-BD"></a>“有三大患。<a id="a-BE"></a>云何为三？<a id="a-BF"></a>所谓风为大患，<a id="a-BG"></a>痰为大患，<a id="a-BH"></a>冷为大患。<a id="a-BI"></a>是谓，<a id="a-BJ"></a>比丘，<a id="a-BK"></a>有此三大患。<a id="a-BL"></a>然复此三大患有三良药。<a id="a-BM"></a>云何为三？<a id="a-BN"></a>若风患者，<a id="a-BO"></a>酥为良药，<a id="a-BP"></a>及酥所作饭食。<a id="a-BQ"></a>若痰患者，<a id="a-BR"></a>蜜为良药，<a id="a-BS"></a>及蜜所作饭食。<a id="a-BT"></a>若冷患者，<a id="a-BU"></a>油为良药，<a id="a-BV"></a>及油所作饭食。<a id="a-BW"></a>是谓，<a id="a-BX"></a>比丘，<a id="a-BY"></a>此三大患有此三药。</p>
  <p id="aBZ">“如是，<a id="a-Ba"></a>比丘亦有此三大患。<a id="a-Bb"></a>云何为三？<a id="a-Bc"></a>所谓贪欲、<a id="a-Bd"></a>瞋恚，<a id="a-Be"></a>愚痴。<a id="a-Bf"></a>是谓，<a id="a-Bg"></a>比丘，<a id="a-Bh"></a>有此三大患。<a id="a-Bi"></a>然复此三大患有三良药。<a id="a-Bj"></a>云何为三？<a id="a-Bk"></a>若贪欲起时，<a id="a-Bl"></a>以不净往治，<a id="a-Bm"></a>及思惟不净道。<a id="a-Bn"></a>瞋恚大患者，<a id="a-Bo"></a>以慈心往治，<a id="a-Bp"></a>及思惟慈心道。<a id="a-Bq"></a>愚痴大患者，<a id="a-Br"></a>以智慧往治，<a id="a-Bs"></a>及因缘所起道。<a id="a-Bt"></a>是谓，<a id="a-Bu"></a>比丘，<a id="a-Bv"></a>此三大患有此三药。<a id="a-Bw"></a>是故，<a id="a-Bx"></a>比丘，<a id="a-By"></a>当求方便，<a id="a-Bz"></a>索此三药。<a id="a-C0"></a>如是，<a id="a-C1"></a>比丘，<a id="a-C2"></a>当作是学！<a id="a-C3"></a>”</p>
  <p id="aC4">尔时，<a id="a-C5"></a>诸比丘闻佛所说，<a id="a-C6"></a>欢喜奉行。</p>
  <p id="aC7">闻如是：<a id="a-C8"></a>一时，<a id="a-C9"></a>佛在舍卫国祇树给孤独园。</p>
  <p id="aCA">尔时，<a id="a-CB"></a>世尊告诸比丘：<a id="a-CC"></a>“有三恶行。<a id="a-CD"></a>云何为三？<a id="a-CE"></a>所谓身恶行、<a id="a-CF"></a>口恶行、<a id="a-CG"></a>意恶行。<a id="a-CH"></a>是谓，<a id="a-CI"></a>比丘，<a id="a-CJ"></a>有三恶行。<a id="a-CK"></a>当求方便，<a id="a-CL"></a>修三善行。<a id="a-CM"></a>云何为三？<a id="a-CN"></a>身恶行者，<a id="a-CO"></a>当修身善行；<a id="a-CP"></a>口恶行者，<a id="a-CQ"></a>当修口善行；<a id="a-CR"></a>意恶行者，<a id="a-CS"></a>当修意善行。<a id="a-CT"></a>”</p>
  <p id="aCU">尔时，<a id="a-CV"></a>世尊便说此偈：</p>
  <p id="aCW">“当护身恶行，<a id="a-CX"></a>修习身善行；</p>
  <p id="aCY">念舍身恶行，<a id="a-CZ"></a>当学身善行。</p>
  <p id="aCa">当护口恶行，<a id="a-Cb"></a>修习口善行；</p>
  <p id="aCc">念舍口恶行，<a id="a-Cd"></a>当学口善行。</p>
  <p id="aCe">当护意恶行，<a id="a-Cf"></a>修习意善行；</p>
  <p id="aCg">念舍意恶行，<a id="a-Ch"></a>当学意善行。</p>
  <p id="aCi">身行为善哉，<a id="a-Cj"></a>口行亦复然，</p>
  <p id="aCk">意行为善哉，<a id="a-Cl"></a>一切亦如是。</p>
  <p id="aCm">护口意清净，<a id="a-Cn"></a>身不为恶行，</p>
  <p id="aCo">净此三行迹，<a id="a-Cp"></a>至仙无为处。</p>
  <p id="aCq">“如是，<a id="a-Cr"></a>诸比丘，<a id="a-Cs"></a>当舍三恶行，<a id="a-Ct"></a>修三善行。<a id="a-Cu"></a>如是，<a id="a-Cv"></a>比丘，<a id="a-Cw"></a>当作如是学！<a id="a-Cx"></a>”</p>
  <p id="aCy">尔时，<a id="a-Cz"></a>诸比丘闻佛所说，<a id="a-D0"></a>欢喜奉行。</p>
  <p id="aD1">闻如是：<a id="a-D2"></a>一时，<a id="a-D3"></a>佛在舍卫国祇树给孤独园。</p>
  <p id="aD4">尔时，<a id="a-D5"></a>有众多比丘到时，<a id="a-D6"></a>著衣持钵，<a id="a-D7"></a>入城乞食。<a id="a-D8"></a>是时，<a id="a-D9"></a>众多比丘便生此念：<a id="a-DA"></a>“我等入城乞食，<a id="a-DB"></a>日时犹早，<a id="a-DC"></a>今可相率至外道梵志所。<a id="a-DD"></a>”</p>
  <p id="aDE">尔时，<a id="a-DF"></a>众多比丘便往至异学梵志所；<a id="a-DG"></a>到已，<a id="a-DH"></a>共相问讯，<a id="a-DI"></a>在一面坐。<a id="a-DJ"></a>是时，<a id="a-DK"></a>梵志问沙门曰：<a id="a-DL"></a>“瞿昙道士恒说欲论、<a id="a-DM"></a>色论、<a id="a-DN"></a>痛论、<a id="a-DO"></a>想论，<a id="a-DP"></a>如此诸论有何差别？<a id="a-DQ"></a>我等所论亦是沙门所说，<a id="a-DR"></a>沙门所说亦是我等所论。<a id="a-DS"></a>说法同我说法，<a id="a-DT"></a>教诲同我教诲。<a id="a-DU"></a>”</p>
  <p id="aDV">是时，<a id="a-DW"></a>众多比丘闻彼语已，<a id="a-DX"></a>亦不言善，<a id="a-DY"></a>复非言恶，<a id="a-DZ"></a>即从座起而去，<a id="a-Da"></a>并作是念：<a id="a-Db"></a>“我等当以此义往问世尊。<a id="a-Dc"></a>”</p>
  <p id="aDd">尔时，<a id="a-De"></a>众多比丘食后便至世尊所；<a id="a-Df"></a>到已，<a id="a-Dg"></a>头面礼足，<a id="a-Dh"></a>在一面坐。<a id="a-Di"></a>是时，<a id="a-Dj"></a>众多比丘从梵志所，<a id="a-Dk"></a>问事因缘本末尽白世尊。</p>
  <p id="aDl">尔时，<a id="a-Dm"></a>世尊告诸比丘：<a id="a-Dn"></a>“设彼梵志作是问者，<a id="a-Do"></a>汝等当以此义，<a id="a-Dp"></a>酬彼来问：<a id="a-Dq"></a>‘欲有何味？<a id="a-Dr"></a>复有何过？<a id="a-Ds"></a>当舍离欲。<a id="a-Dt"></a>色有何味？<a id="a-Du"></a>复有何过？<a id="a-Dv"></a>当舍离色。<a id="a-Dw"></a>痛有何味？<a id="a-Dx"></a>复有何过？<a id="a-Dy"></a>当舍离痛。<a id="a-Dz"></a>’汝等设以此语酬彼来问者，<a id="a-E0"></a>彼诸梵志默然不对。<a id="a-E1"></a>设有所说者，<a id="a-E2"></a>亦不能解此深义，<a id="a-E3"></a>遂增愚惑，<a id="a-E4"></a>堕于边际。<a id="a-E5"></a>所以然者？<a id="a-E6"></a>非彼境界。<a id="a-E7"></a>然复，<a id="a-E8"></a>比丘，<a id="a-E9"></a>魔及魔天、<a id="a-EA"></a>释、<a id="a-EB"></a>梵、<a id="a-EC"></a>四天王、<a id="a-ED"></a>沙门、<a id="a-EE"></a>婆罗门、<a id="a-EF"></a>人及非人能解此深义者，<a id="a-EG"></a>除如来、<a id="a-EH"></a>等正觉及如来圣众；<a id="a-EI"></a>受吾教者，<a id="a-EJ"></a>此即不论。</p>
  <p id="aEK">“欲有何味？<a id="a-EL"></a>所谓五欲者是。<a id="a-EM"></a>云何为五？<a id="a-EN"></a>眼见色，<a id="a-EO"></a>为起眼识，<a id="a-EP"></a>甚爱敬念，<a id="a-EQ"></a>世人所喜；<a id="a-ER"></a>若耳闻声，<a id="a-ES"></a>鼻嗅香、<a id="a-ET"></a>舌知味、<a id="a-EU"></a>身知细滑，<a id="a-EV"></a>甚爱敬念，<a id="a-EW"></a>世人所喜。<a id="a-EX"></a>若复于此五欲之中，<a id="a-EY"></a>起苦、<a id="a-EZ"></a>乐心，<a id="a-Ea"></a>是谓欲味。</p>
  <p id="aEb">“云何欲有何过者？<a id="a-Ec"></a>若有一族姓子，<a id="a-Ed"></a>学诸伎术，<a id="a-Ee"></a>而自营己。<a id="a-Ef"></a>或学田作，<a id="a-Eg"></a>或学书疏，<a id="a-Eh"></a>或学佣作，<a id="a-Ei"></a>或学算数，<a id="a-Ej"></a>或学权诈，<a id="a-Ek"></a>或学刻镂，<a id="a-El"></a>或学通信，<a id="a-Em"></a>至彼来此。<a id="a-En"></a>或学承事王身，<a id="a-Eo"></a>不避寒暑，<a id="a-Ep"></a>记累勤苦，<a id="a-Eq"></a>不自由己，<a id="a-Er"></a>作此辛苦而获财业，<a id="a-Es"></a>是为欲为大过。</p>
  <p id="aEt">“现世苦恼，<a id="a-Eu"></a>由此恩爱，<a id="a-Ev"></a>皆由贪欲。<a id="a-Ew"></a>然复彼族姓子，<a id="a-Ex"></a>作此勤劳，<a id="a-Ey"></a>不获财宝。<a id="a-Ez"></a>彼便怀愁忧苦恼，<a id="a-F0"></a>不可称记，<a id="a-F1"></a>便自思惟：<a id="a-F2"></a>‘我作此功劳，<a id="a-F3"></a>施诸方计，<a id="a-F4"></a>不得财货。<a id="a-F5"></a>’如此之比者，<a id="a-F6"></a>当念舍离，<a id="a-F7"></a>是为当舍离欲。</p>
  <p id="aF8">“复次，<a id="a-F9"></a>彼族姓子或时作此方计而获财货，<a id="a-FA"></a>以获财货，<a id="a-FB"></a>广施方宜。<a id="a-FC"></a>恒自拥护，<a id="a-FD"></a>恐王敕夺，<a id="a-FE"></a>为贼偷窃，<a id="a-FF"></a>为水所漂，<a id="a-FG"></a>为火所烧。<a id="a-FH"></a>复作是念：<a id="a-FI"></a>‘正欲藏窖，<a id="a-FJ"></a>恐后亡失；<a id="a-FK"></a>正欲出利，<a id="a-FL"></a>复恐不克；<a id="a-FM"></a>或家生恶子，<a id="a-FN"></a>费散吾财。<a id="a-FO"></a>’是为欲为大患，<a id="a-FP"></a>皆缘欲本，<a id="a-FQ"></a>致此灾变。</p>
  <p id="aFR">“复次，<a id="a-FS"></a>族姓子恒生此心，<a id="a-FT"></a>欲拥护财货。<a id="a-FU"></a>后犹复为国王所夺，<a id="a-FV"></a>为贼所劫，<a id="a-FW"></a>为水所漂，<a id="a-FX"></a>为火所烧；<a id="a-FY"></a>所藏窖者亦复不克；<a id="a-FZ"></a>正使出利亦复不获；<a id="a-Fa"></a>居家生恶子，<a id="a-Fb"></a>费散财货，<a id="a-Fc"></a>万不获一，<a id="a-Fd"></a>便怀愁忧苦恼，<a id="a-Fe"></a>椎胸唤呼：<a id="a-Ff"></a>‘我本所得财货，<a id="a-Fg"></a>今尽忘失！<a id="a-Fh"></a>’遂成愚惑，<a id="a-Fi"></a>心意错乱，<a id="a-Fj"></a>是谓欲为大患。<a id="a-Fk"></a>缘此欲本，<a id="a-Fl"></a>不至无为。</p>
  <p id="aFm">“复次，<a id="a-Fn"></a>缘此欲本，<a id="a-Fo"></a>著铠执仗，<a id="a-Fp"></a>共相攻伐。<a id="a-Fq"></a>以相攻伐，<a id="a-Fr"></a>或在象众前、<a id="a-Fs"></a>或在马众前、<a id="a-Ft"></a>或在步兵前、<a id="a-Fu"></a>或在车众前，<a id="a-Fv"></a>见马共马斗、<a id="a-Fw"></a>见象共象斗、<a id="a-Fx"></a>见车共车斗、<a id="a-Fy"></a>见步兵共步兵斗，<a id="a-Fz"></a>或相斫射，<a id="a-G0"></a>以矟相斫刺。<a id="a-G1"></a>如此之比，<a id="a-G2"></a>欲为大患。<a id="a-G3"></a>缘欲为本，<a id="a-G4"></a>致此灾变。</p>
  <p id="aG5">“复次，<a id="a-G6"></a>缘此欲本，<a id="a-G7"></a>著铠执仗，<a id="a-G8"></a>或在城门、<a id="a-G9"></a>或在城上，<a id="a-GA"></a>共相斫射，<a id="a-GB"></a>或以矟刺、<a id="a-GC"></a>或以铁轮而轹其头，<a id="a-GD"></a>或消铁相洒，<a id="a-GE"></a>受此苦恼，<a id="a-GF"></a>死者众多。</p>
  <p id="aGG">“复次，<a id="a-GH"></a>欲者亦无有常，<a id="a-GI"></a>皆代谢变易，<a id="a-GJ"></a>不停不解。<a id="a-GK"></a>此欲变易无常者，<a id="a-GL"></a>此谓欲为大患。</p>
  <p id="aGM">“云何当舍离欲？<a id="a-GN"></a>若能修行除贪欲者，<a id="a-GO"></a>是谓舍欲。<a id="a-GP"></a>谓诸有沙门、<a id="a-GQ"></a>婆罗门不知欲之大患，<a id="a-GR"></a>亦复不知舍欲之原，<a id="a-GS"></a>如实不知沙门、<a id="a-GT"></a>沙门威仪，<a id="a-GU"></a>不知婆罗门、<a id="a-GV"></a>婆罗门威仪，<a id="a-GW"></a>此非沙门、<a id="a-GX"></a>婆罗门，<a id="a-GY"></a>亦复不能举身作证而自游戏。<a id="a-GZ"></a>谓诸沙门、<a id="a-Ga"></a>婆罗门审知欲为大患，<a id="a-Gb"></a>能舍离欲，<a id="a-Gc"></a>如实不虚，<a id="a-Gd"></a>知沙门有沙门威仪，<a id="a-Ge"></a>知婆罗门有婆罗门威仪，<a id="a-Gf"></a>己身作证而自游戏，<a id="a-Gg"></a>是为舍离于欲。</p>
  <p id="aGh">“云何色味？<a id="a-Gi"></a>设有见刹利女种、<a id="a-Gj"></a>婆罗门女种、<a id="a-Gk"></a>长者女种，<a id="a-Gl"></a>年十四、<a id="a-Gm"></a>十五、<a id="a-Gn"></a>十六，<a id="a-Go"></a>不长不短，<a id="a-Gp"></a>不肥不瘦，<a id="a-Gq"></a>不白不黑，<a id="a-Gr"></a>端正无双，<a id="a-Gs"></a>世之希有。<a id="a-Gt"></a>彼最初见彼颜色，<a id="a-Gu"></a>起喜乐想，<a id="a-Gv"></a>是谓色味。</p>
  <p id="aGw">“云何为色大患？<a id="a-Gx"></a>复次，<a id="a-Gy"></a>若后见彼女人，<a id="a-Gz"></a>年八十、<a id="a-H0"></a>九十，<a id="a-H1"></a>乃至百岁，<a id="a-H2"></a>颜色变异，<a id="a-H3"></a>年过少壮，<a id="a-H4"></a>牙齿缺落，<a id="a-H5"></a>头发皓白，<a id="a-H6"></a>身体垢界，<a id="a-H7"></a>皮缓面皱，<a id="a-H8"></a>脊偻呻吟，<a id="a-H9"></a>身如故车，<a id="a-HA"></a>形体战掉，<a id="a-HB"></a>扶杖而行。<a id="a-HC"></a>云何，<a id="a-HD"></a>比丘，<a id="a-HE"></a>初见妙色，<a id="a-HF"></a>后复变易，<a id="a-HG"></a>岂非是大患乎？<a id="a-HH"></a>”</p>
  <p id="aHI">诸比丘对曰：<a id="a-HJ"></a>“如是，<a id="a-HK"></a>世尊。<a id="a-HL"></a>”</p>
  <p id="aHM">世尊告诸比丘：<a id="a-HN"></a>“是谓色为大患。<a id="a-HO"></a>复次，<a id="a-HP"></a>此若见彼女人，<a id="a-HQ"></a>身抱重患，<a id="a-HR"></a>卧于床褥，<a id="a-HS"></a>失大小便，<a id="a-HT"></a>不能起止。<a id="a-HU"></a>云何，<a id="a-HV"></a>比丘，<a id="a-HW"></a>本见妙色，<a id="a-HX"></a>今致此患，<a id="a-HY"></a>岂非大患乎？<a id="a-HZ"></a>”</p>
  <p id="aHa">诸比丘对曰：<a id="a-Hb"></a>“如是，<a id="a-Hc"></a>世尊。<a id="a-Hd"></a>”</p>
  <p id="aHe">世尊告曰：<a id="a-Hf"></a>“诸比丘，<a id="a-Hg"></a>是谓色为大患。<a id="a-Hh"></a>复次，<a id="a-Hi"></a>比丘，<a id="a-Hj"></a>若见彼女人身坏命终，<a id="a-Hk"></a>将诣冢间。<a id="a-Hl"></a>云何，<a id="a-Hm"></a>比丘，<a id="a-Hn"></a>本见妙色，<a id="a-Ho"></a>今以变改，<a id="a-Hp"></a>于中现起苦乐想，<a id="a-Hq"></a>岂非大患乎？<a id="a-Hr"></a>”</p>
  <p id="aHs">诸比丘对曰：<a id="a-Ht"></a>“如是，<a id="a-Hu"></a>世尊。<a id="a-Hv"></a>”</p>
  <p id="aHw">世尊告曰：<a id="a-Hx"></a>“是谓色为大患。<a id="a-Hy"></a>复次，<a id="a-Hz"></a>若见彼女人，<a id="a-I0"></a>死经一日、<a id="a-I1"></a>二日、<a id="a-I2"></a>三日、<a id="a-I3"></a>四日、<a id="a-I4"></a>五日，<a id="a-I5"></a>乃至七日，<a id="a-I6"></a>身体胮胀烂臭，<a id="a-I7"></a>散落一处。<a id="a-I8"></a>云何，<a id="a-I9"></a>比丘，<a id="a-IA"></a>本有妙色，<a id="a-IB"></a>今致此变，<a id="a-IC"></a>岂非大患乎？<a id="a-ID"></a>”</p>
  <p id="aIE">诸比丘对曰：<a id="a-IF"></a>“如是，<a id="a-IG"></a>世尊。<a id="a-IH"></a>”</p>
  <p id="aII">世尊告曰：<a id="a-IJ"></a>“是谓色为大患。<a id="a-IK"></a>复次，<a id="a-IL"></a>若见彼女人，<a id="a-IM"></a>乌、<a id="a-IN"></a>鹊、<a id="a-IO"></a>鸱、<a id="a-IP"></a>鹫竞来食啖，<a id="a-IQ"></a>或为狐、<a id="a-IR"></a>狗、<a id="a-IS"></a>狼、<a id="a-IT"></a>虎所见食啖，<a id="a-IU"></a>或为蜎飞蠢动、<a id="a-IV"></a>极细蠕虫而见食啖。<a id="a-IW"></a>云何，<a id="a-IX"></a>比丘，<a id="a-IY"></a>彼本有妙色，<a id="a-IZ"></a>今致此变，<a id="a-Ia"></a>于中起苦、<a id="a-Ib"></a>乐想，<a id="a-Ic"></a>岂非大患乎？<a id="a-Id"></a>”</p>
  <p id="aIe">诸比丘对曰：<a id="a-If"></a>“如是，<a id="a-Ig"></a>世尊。<a id="a-Ih"></a>”</p>
  <p id="aIi">世尊告曰：<a id="a-Ij"></a>“是谓色为大患。<a id="a-Ik"></a>复次，<a id="a-Il"></a>若见彼女人身，<a id="a-Im"></a>虫鸟以食其半，<a id="a-In"></a>肠胃肉血污秽不净。<a id="a-Io"></a>云何，<a id="a-Ip"></a>比丘，<a id="a-Iq"></a>彼本有妙色，<a id="a-Ir"></a>今致此变，<a id="a-Is"></a>于中起苦、<a id="a-It"></a>乐想，<a id="a-Iu"></a>此非大患乎？<a id="a-Iv"></a>”</p>
  <p id="aIw">诸比丘对曰：<a id="a-Ix"></a>“如是，<a id="a-Iy"></a>世尊。<a id="a-Iz"></a>”</p>
  <p id="aJ0">世尊告曰：<a id="a-J1"></a>“是谓色为大患。<a id="a-J2"></a>复次，<a id="a-J3"></a>若见彼女人身，<a id="a-J4"></a>血肉已尽，<a id="a-J5"></a>骸骨相连。<a id="a-J6"></a>云何，<a id="a-J7"></a>比丘，<a id="a-J8"></a>彼本有妙色，<a id="a-J9"></a>今致此变，<a id="a-JA"></a>于中起苦、<a id="a-JB"></a>乐想，<a id="a-JC"></a>此岂非大患乎？<a id="a-JD"></a>”</p>
  <p id="aJE">诸比丘对曰：<a id="a-JF"></a>“如是，<a id="a-JG"></a>世尊。<a id="a-JH"></a>”</p>
  <p id="aJI">世尊告曰：<a id="a-JJ"></a>“是谓色为大患。<a id="a-JK"></a>复次，<a id="a-JL"></a>若见彼女人身，<a id="a-JM"></a>血肉已尽，<a id="a-JN"></a>唯有筋缠束薪。<a id="a-JO"></a>云何，<a id="a-JP"></a>比丘，<a id="a-JQ"></a>本有妙色，<a id="a-JR"></a>今致此变，<a id="a-JS"></a>于中起苦、<a id="a-JT"></a>乐想，<a id="a-JU"></a>此非大患乎？<a id="a-JV"></a>”</p>
  <p id="aJW">诸比丘对曰：<a id="a-JX"></a>“如是，<a id="a-JY"></a>世尊。<a id="a-JZ"></a>”</p>
  <p id="aJa">世尊告曰：<a id="a-Jb"></a>“是谓色为大患。<a id="a-Jc"></a>复次，<a id="a-Jd"></a>若复见彼女人身，<a id="a-Je"></a>骸骨散落，<a id="a-Jf"></a>各在一处，<a id="a-Jg"></a>或脚骨一处，<a id="a-Jh"></a>或膞骨一处，<a id="a-Ji"></a>或髀骨一处，<a id="a-Jj"></a>或髋骨一处，<a id="a-Jk"></a>或胁肋一处，<a id="a-Jl"></a>或肩臂骨一处，<a id="a-Jm"></a>或颈骨一处，<a id="a-Jn"></a>或髑髅一处。<a id="a-Jo"></a>云何，<a id="a-Jp"></a>诸比丘，<a id="a-Jq"></a>本有妙色，<a id="a-Jr"></a>今致此变，<a id="a-Js"></a>于中起苦、<a id="a-Jt"></a>乐想，<a id="a-Ju"></a>此岂非大患乎？</p>
  <p id="aJv">诸比丘对曰：<a id="a-Jw"></a>“如是，<a id="a-Jx"></a>世尊。<a id="a-Jy"></a>”</p>
  <p id="aJz">世尊告曰：<a id="a-K0"></a>“是谓色为大患。<a id="a-K1"></a>复次，<a id="a-K2"></a>若见彼女人身，<a id="a-K3"></a>骨皓白色，<a id="a-K4"></a>或似鸽色。<a id="a-K5"></a>云何，<a id="a-K6"></a>比丘，<a id="a-K7"></a>本有妙色，<a id="a-K8"></a>今致此变，<a id="a-K9"></a>于中起苦、<a id="a-KA"></a>乐想，<a id="a-KB"></a>岂非大患乎？<a id="a-KC"></a>”</p>
  <p id="aKD">诸比丘对曰：<a id="a-KE"></a>“如是，<a id="a-KF"></a>世尊。<a id="a-KG"></a>”</p>
  <p id="aKH">世尊告曰：<a id="a-KI"></a>“是谓色为大患。<a id="a-KJ"></a>复次，<a id="a-KK"></a>若见彼女人骸骨，<a id="a-KL"></a>经无数岁，<a id="a-KM"></a>或有腐烂坏败，<a id="a-KN"></a>与土同色。<a id="a-KO"></a>云何，<a id="a-KP"></a>比丘，<a id="a-KQ"></a>彼本有妙色，<a id="a-KR"></a>今致此变，<a id="a-KS"></a>于中起苦、<a id="a-KT"></a>乐想，<a id="a-KU"></a>岂非大患乎？<a id="a-KV"></a>”</p>
  <p id="aKW">诸比丘对曰：<a id="a-KX"></a>“如是，<a id="a-KY"></a>世尊。<a id="a-KZ"></a>”</p>
  <p id="aKa">世尊告曰：<a id="a-Kb"></a>“是谓色为大患。<a id="a-Kc"></a>复次，<a id="a-Kd"></a>此色无常、<a id="a-Ke"></a>变易，<a id="a-Kf"></a>不得久停，<a id="a-Kg"></a>无有牢强，<a id="a-Kh"></a>是谓色为大患。</p>
  <p id="aKi">“云何色为出要？<a id="a-Kj"></a>若能舍离于色，<a id="a-Kk"></a>除诸乱想，<a id="a-Kl"></a>是谓舍离于色。<a id="a-Km"></a>谓诸沙门、<a id="a-Kn"></a>婆罗门，<a id="a-Ko"></a>于色著色，<a id="a-Kp"></a>不知大患，<a id="a-Kq"></a>亦不舍离，<a id="a-Kr"></a>如实而不知，<a id="a-Ks"></a>此非沙门、<a id="a-Kt"></a>婆罗门，<a id="a-Ku"></a>于沙门不知沙门威仪，<a id="a-Kv"></a>于婆罗门不知婆罗门威仪，<a id="a-Kw"></a>不能己身作证而自游戏。<a id="a-Kx"></a>谓诸有沙门、<a id="a-Ky"></a>婆罗门，<a id="a-Kz"></a>于色不著色，<a id="a-L0"></a>深知为大患，<a id="a-L1"></a>能知舍离，<a id="a-L2"></a>是谓于沙门知沙门威仪，<a id="a-L3"></a>于婆罗门知婆罗门威仪，<a id="a-L4"></a>己身作证而自游戏，<a id="a-L5"></a>是谓舍离于色。</p>
  <p id="aL6">“云何为名痛味？<a id="a-L7"></a>于是，<a id="a-L8"></a>比丘，<a id="a-L9"></a>得乐痛时，<a id="a-LA"></a>便知我得乐痛；<a id="a-LB"></a>得苦痛时，<a id="a-LC"></a>便知我得苦痛；<a id="a-LD"></a>若得不苦不乐痛时，<a id="a-LE"></a>便知我得不苦不乐痛。<a id="a-LF"></a>若得食乐痛时，<a id="a-LG"></a>便知我得食乐痛；<a id="a-LH"></a>若得食苦痛时，<a id="a-LI"></a>便知我得食苦痛；<a id="a-LJ"></a>若得食不苦不乐痛时，<a id="a-LK"></a>便知我得不苦不乐痛。<a id="a-LL"></a>不食苦痛时，<a id="a-LM"></a>便自知我不食苦痛；<a id="a-LN"></a>若不食乐痛时，<a id="a-LO"></a>便自知我不食乐痛；<a id="a-LP"></a>若不食不苦不乐痛时，<a id="a-LQ"></a>便自知我不食不苦不乐痛。</p>
  <p id="aLR">“复次，<a id="a-LS"></a>比丘，<a id="a-LT"></a>若得乐痛，<a id="a-LU"></a>尔时不得苦痛，<a id="a-LV"></a>亦复无不苦不乐痛，<a id="a-LW"></a>尔时我唯有乐痛。<a id="a-LX"></a>若得苦痛时，<a id="a-LY"></a>尔时无有乐痛，<a id="a-LZ"></a>亦无不苦不乐痛，<a id="a-La"></a>唯有苦痛。<a id="a-Lb"></a>若复，<a id="a-Lc"></a>比丘，<a id="a-Ld"></a>得不苦不乐痛时，<a id="a-Le"></a>尔时无有乐痛、<a id="a-Lf"></a>苦痛，<a id="a-Lg"></a>唯有不苦不乐痛。<a id="a-Lh"></a>复次，<a id="a-Li"></a>痛者无常、<a id="a-Lj"></a>变易之法，<a id="a-Lk"></a>以知痛无常、<a id="a-Ll"></a>变易法者，<a id="a-Lm"></a>是谓痛为大患。</p>
  <p id="aLn">“云何痛为出要？<a id="a-Lo"></a>若能于痛舍离于痛，<a id="a-Lp"></a>除诸乱想，<a id="a-Lq"></a>是谓舍离于痛。<a id="a-Lr"></a>诸有沙门、<a id="a-Ls"></a>婆罗门于痛著痛，<a id="a-Lt"></a>不知大患，<a id="a-Lu"></a>亦不舍离，<a id="a-Lv"></a>如实而不知，<a id="a-Lw"></a>此非沙门、<a id="a-Lx"></a>婆罗门，<a id="a-Ly"></a>于沙门不知沙门威仪，<a id="a-Lz"></a>于婆罗门不知婆罗门威仪，<a id="a-M0"></a>不能以身作证而自游戏。<a id="a-M1"></a>诸有沙门、<a id="a-M2"></a>婆罗门于痛不著痛，<a id="a-M3"></a>深知为大患，<a id="a-M4"></a>能知舍离，<a id="a-M5"></a>是谓于沙门知沙门威仪，<a id="a-M6"></a>于婆罗门知婆罗门威仪，<a id="a-M7"></a>以身作证而自游戏，<a id="a-M8"></a>是谓舍离于痛。</p>
  <p id="aM9">“复次，<a id="a-MA"></a>比丘，<a id="a-MB"></a>若有沙门、<a id="a-MC"></a>婆罗门不知苦痛、<a id="a-MD"></a>乐痛、<a id="a-ME"></a>不苦不乐痛，<a id="a-MF"></a>如实而不知，<a id="a-MG"></a>复教他人使行者，<a id="a-MH"></a>此非其宜。<a id="a-MI"></a>若有沙门、<a id="a-MJ"></a>婆罗门能舍离痛，<a id="a-MK"></a>如实而知，<a id="a-ML"></a>复劝教人使远离之，<a id="a-MM"></a>此正其宜，<a id="a-MN"></a>是谓舍离于痛。</p>
  <p id="aMO">“我今，<a id="a-MP"></a>比丘，<a id="a-MQ"></a>以说著欲、<a id="a-MR"></a>味欲，<a id="a-MS"></a>欲为大患，<a id="a-MT"></a>复能舍者；<a id="a-MU"></a>亦说著色、<a id="a-MV"></a>味色，<a id="a-MW"></a>色为大患，<a id="a-MX"></a>能舍离色；<a id="a-MY"></a>以说著痛、<a id="a-MZ"></a>味痛，<a id="a-Ma"></a>痛为大患，<a id="a-Mb"></a>能舍离痛。<a id="a-Mc"></a>诸如来所应行者，<a id="a-Md"></a>所谓施设者，<a id="a-Me"></a>我今周讫。<a id="a-Mf"></a>常当念在树下空闲之处，<a id="a-Mg"></a>坐禅思惟，<a id="a-Mh"></a>莫有懈怠！<a id="a-Mi"></a>是谓我之教敕。<a id="a-Mj"></a>”</p>
  <p id="aMk">尔时，<a id="a-Ml"></a>诸比丘闻佛所说，<a id="a-Mm"></a>欢喜奉行。</p>
  <p id="aMn">闻如是：<a id="a-Mo"></a>一时，<a id="a-Mp"></a>佛在舍卫国祇树给孤独园。</p>
  <p id="aMq">尔时，<a id="a-Mr"></a>世尊告诸比丘：<a id="a-Ms"></a>“有三不牢要。<a id="a-Mt"></a>云何为三？<a id="a-Mu"></a>身不牢要、<a id="a-Mv"></a>命不牢要、<a id="a-Mw"></a>财不牢要。<a id="a-Mx"></a>是谓，<a id="a-My"></a>比丘，<a id="a-Mz"></a>有此三不牢要。<a id="a-N0"></a>于此，<a id="a-N1"></a>比丘，<a id="a-N2"></a>三不牢要中，<a id="a-N3"></a>当求方便，<a id="a-N4"></a>成三牢要。<a id="a-N5"></a>云何为三？<a id="a-N6"></a>不牢要身，<a id="a-N7"></a>求于牢要；<a id="a-N8"></a>不牢要命，<a id="a-N9"></a>求于牢要；<a id="a-NA"></a>不牢要财，<a id="a-NB"></a>求于牢要。</p>
  <p id="aNC">“云何不牢要身，<a id="a-ND"></a>求于牢要？<a id="a-NE"></a>所谓谦敬礼拜，<a id="a-NF"></a>随时问讯。<a id="a-NG"></a>是谓不牢要身，<a id="a-NH"></a>求于牢要。</p>
  <p id="aNI">“云何不牢要命，<a id="a-NJ"></a>求于牢要？<a id="a-NK"></a>于是，<a id="a-NL"></a>若有善男子、<a id="a-NM"></a>善女人尽形寿不杀生，<a id="a-NN"></a>不加刀杖，<a id="a-NO"></a>常知渐愧，<a id="a-NP"></a>有慈悲心，<a id="a-NQ"></a>普念一切众生；<a id="a-NR"></a>尽形寿不盗，<a id="a-NS"></a>恒念惠施，<a id="a-NT"></a>心无吝相；<a id="a-NU"></a>尽形寿不淫，<a id="a-NV"></a>亦不他淫；<a id="a-NW"></a>尽形寿不妄语，<a id="a-NX"></a>常念至诚，<a id="a-NY"></a>不欺世人；<a id="a-NZ"></a>尽形寿不饮酒，<a id="a-Na"></a>意不错乱，<a id="a-Nb"></a>持佛禁戒。<a id="a-Nc"></a>是谓命不牢要，<a id="a-Nd"></a>求于牢要。</p>
  <p id="aNe">“云何财不牢要，<a id="a-Nf"></a>求于牢要？<a id="a-Ng"></a>若有善男子、<a id="a-Nh"></a>善女人常念惠施，<a id="a-Ni"></a>与沙门、<a id="a-Nj"></a>婆罗门、<a id="a-Nk"></a>诸贫匮者，<a id="a-Nl"></a>须食者与食，<a id="a-Nm"></a>须浆与浆，<a id="a-Nn"></a>衣被、<a id="a-No"></a>饮食、<a id="a-Np"></a>床敷卧具、<a id="a-Nq"></a>病瘦医药、<a id="a-Nr"></a>舍宅、<a id="a-Ns"></a>城郭，<a id="a-Nt"></a>所须之具悉皆与之。<a id="a-Nu"></a>如是，<a id="a-Nv"></a>财不牢要，<a id="a-Nw"></a>求于牢要。</p>
  <p id="aNx">“是谓，<a id="a-Ny"></a>比丘，<a id="a-Nz"></a>以此三不牢要，<a id="a-O0"></a>求此三牢要。<a id="a-O1"></a>”</p>
  <p id="aO2">尔时，<a id="a-O3"></a>世尊便说此偈：</p>
  <p id="aO4">“知身不牢要，<a id="a-O5"></a>命亦不牢固，</p>
  <p id="aO6">财货衰耗法，<a id="a-O7"></a>当求牢要者。</p>
  <p id="aO8">人身甚难得，<a id="a-O9"></a>命亦不久停，</p>
  <p id="aOA">财货磨灭法，<a id="a-OB"></a>欢喜念惠施。<a id="a-OC"></a>”</p>
  <p id="aOD">尔时，<a id="a-OE"></a>诸比丘闻佛所说，<a id="a-OF"></a>欢喜奉行。</p>
  <p id="aOG">第一德、<a id="a-OH"></a>福业，<a id="a-OI"></a>三因、<a id="a-OJ"></a>三安、<a id="a-OK"></a>瞿，</p>
  <p id="aOL">三夜、<a id="a-OM"></a>病、<a id="a-ON"></a>恶行，<a id="a-OO"></a>苦除、<a id="a-OP"></a>不牢要。</p>
  <p data-pb></p>
  <h2 id="aOQ">三供养品第二十二</h2>
  <p id="aOR">闻如是：<a id="a-OS"></a>一时，<a id="a-OT"></a>佛在舍卫国祇树给孤独园。</p>
  <p id="aOU">尔时，<a id="a-OV"></a>世尊告诸比丘：<a id="a-OW"></a>“有三人，<a id="a-OX"></a>世人所应供养。<a id="a-OY"></a>云何为三？<a id="a-OZ"></a>如来、<a id="a-Oa"></a>至真、<a id="a-Ob"></a>等正觉，<a id="a-Oc"></a>世人所应供养；<a id="a-Od"></a>如来弟子漏尽阿罗汉，<a id="a-Oe"></a>世人所应供养；<a id="a-Of"></a>转轮圣王，<a id="a-Og"></a>世人所应供养。</p>
  <p id="aOh">“有何因缘如来世人所应供养乎？<a id="a-Oi"></a>夫如来者，<a id="a-Oj"></a>不伏者伏，<a id="a-Ok"></a>不降者降，<a id="a-Ol"></a>不度者度，<a id="a-Om"></a>未得解脱者令得解脱，<a id="a-On"></a>未般涅槃者使成涅槃，<a id="a-Oo"></a>无救护者与作救护，<a id="a-Op"></a>盲者与作眼目，<a id="a-Oq"></a>病者与作救护，<a id="a-Or"></a>最尊第一。<a id="a-Os"></a>魔若魔天、<a id="a-Ot"></a>天及人民，<a id="a-Ou"></a>于中最尊福田，<a id="a-Ov"></a>可敬可贵，<a id="a-Ow"></a>与人作导，<a id="a-Ox"></a>令知正路，<a id="a-Oy"></a>未知道者与说道教，<a id="a-Oz"></a>以此因缘，<a id="a-P0"></a>如来世人所应供养。</p>
  <p id="aP1">“复有何因缘如来弟子漏尽阿罗汉世人所应供养乎？<a id="a-P2"></a>比丘当知：<a id="a-P3"></a>漏尽阿罗汉以度生死源，<a id="a-P4"></a>更不复受有，<a id="a-P5"></a>以得无上法，<a id="a-P6"></a>淫、<a id="a-P7"></a>怒、<a id="a-P8"></a>痴尽，<a id="a-P9"></a>永不得全，<a id="a-PA"></a>是世福田。<a id="a-PB"></a>以此因缘本末，<a id="a-PC"></a>使漏尽阿罗汉，<a id="a-PD"></a>世人所应供养。</p>
  <p id="aPE">“复以何因缘转轮圣王世人所应供养？<a id="a-PF"></a>比丘当知：<a id="a-PG"></a>转轮圣王以法治化，<a id="a-PH"></a>终不杀生，<a id="a-PI"></a>复教他人使不杀生；<a id="a-PJ"></a>自不盗窃，<a id="a-PK"></a>亦复教他人使不偷盗；<a id="a-PL"></a>自不淫泆，<a id="a-PM"></a>复教他人不行淫泆；<a id="a-PN"></a>自不妄语，<a id="a-PO"></a>亦复教他人使不妄语；<a id="a-PP"></a>自不两舌，<a id="a-PQ"></a>斗乱彼此，<a id="a-PR"></a>亦复教他人使不两舌；<a id="a-PS"></a>自不嫉妒、<a id="a-PT"></a>恚、<a id="a-PU"></a>痴，<a id="a-PV"></a>亦复教他人不习此法；<a id="a-PW"></a>自行正见，<a id="a-PX"></a>复教他人使不邪见。<a id="a-PY"></a>以此因缘，<a id="a-PZ"></a>以此本末，<a id="a-Pa"></a>使转轮圣王，<a id="a-Pb"></a>世人所应供养。<a id="a-Pc"></a>”</p>
  <p id="aPd">尔时，<a id="a-Pe"></a>诸比丘闻佛所说，<a id="a-Pf"></a>欢喜奉行。</p>
  <p id="aPg">闻如是：<a id="a-Ph"></a>一时，<a id="a-Pi"></a>佛在舍卫国祇树给孤独园。</p>
  <p id="aPj">尔时，<a id="a-Pk"></a>世尊告阿难：<a id="a-Pl"></a>“有三善根，<a id="a-Pm"></a>不可穷尽，<a id="a-Pn"></a>渐至涅槃界。<a id="a-Po"></a>云何为三？<a id="a-Pp"></a>所谓于如来所而种功德，<a id="a-Pq"></a>此善根不可穷尽；<a id="a-Pr"></a>于正法中而种功德，<a id="a-Ps"></a>此善根不可穷尽；<a id="a-Pt"></a>于圣众所而种功德，<a id="a-Pu"></a>此善根不可穷尽。<a id="a-Pv"></a>是谓，<a id="a-Pw"></a>阿难，<a id="a-Px"></a>此三善根不可穷尽，<a id="a-Py"></a>得至涅槃界。<a id="a-Pz"></a>是故，<a id="a-Q0"></a>阿难，<a id="a-Q1"></a>当求方便，<a id="a-Q2"></a>获此不可穷尽之福。<a id="a-Q3"></a>如是，<a id="a-Q4"></a>阿难，<a id="a-Q5"></a>当作是学！<a id="a-Q6"></a>”</p>
  <p id="aQ7">尔时，<a id="a-Q8"></a>阿难闻佛所说，<a id="a-Q9"></a>欢喜奉行。</p>
  <p id="aQA">闻如是：<a id="a-QB"></a>一时，<a id="a-QC"></a>佛在舍卫国祇树给孤独园。</p>
  <p id="aQD">尔时，<a id="a-QE"></a>世尊告诸比丘：<a id="a-QF"></a>“有此三痛。<a id="a-QG"></a>云何为三？<a id="a-QH"></a>所谓乐痛、<a id="a-QI"></a>苦痛、<a id="a-QJ"></a>不苦不乐痛。<a id="a-QK"></a>诸比丘当知：<a id="a-QL"></a>彼乐痛者，<a id="a-QM"></a>欲爱使也；<a id="a-QN"></a>彼苦痛者，<a id="a-QO"></a>瞋恚使也；<a id="a-QP"></a>不苦不乐痛者，<a id="a-QQ"></a>是痴使也。<a id="a-QR"></a>是故，<a id="a-QS"></a>诸比丘，<a id="a-QT"></a>当学方便，<a id="a-QU"></a>求灭此使。<a id="a-QV"></a>所以然者？<a id="a-QW"></a>当自炽然，<a id="a-QX"></a>当自修行法，<a id="a-QY"></a>得无比法。<a id="a-QZ"></a>诸比丘当知：<a id="a-Qa"></a>我灭度后，<a id="a-Qb"></a>其有比丘念自炽然，<a id="a-Qc"></a>修其行法，<a id="a-Qd"></a>得无比法，<a id="a-Qe"></a>此则是第一声闻。</p>
  <p id="aQf">“云何，<a id="a-Qg"></a>比丘，<a id="a-Qh"></a>当自炽然，<a id="a-Qi"></a>当自修行，<a id="a-Qj"></a>得修行法，<a id="a-Qk"></a>获无比法？<a id="a-Ql"></a>于是，<a id="a-Qm"></a>比丘，<a id="a-Qn"></a>内自观身，<a id="a-Qo"></a>外自观身，<a id="a-Qp"></a>内外自观身而自游戏；<a id="a-Qq"></a>内观痛，<a id="a-Qr"></a>外观痛，<a id="a-Qs"></a>内外观痛；<a id="a-Qt"></a>内观意，<a id="a-Qu"></a>外观意，<a id="a-Qv"></a>内外观意；<a id="a-Qw"></a>内观法，<a id="a-Qx"></a>外观法，<a id="a-Qy"></a>内外观法而自游戏。<a id="a-Qz"></a>如是，<a id="a-R0"></a>比丘，<a id="a-R1"></a>当自炽然，<a id="a-R2"></a>修行其法，<a id="a-R3"></a>得无比法。<a id="a-R4"></a>诸比丘行此法者，<a id="a-R5"></a>于声闻中第一弟子。<a id="a-R6"></a>如是，<a id="a-R7"></a>比丘，<a id="a-R8"></a>当作是学！<a id="a-R9"></a>”</p>
  <p id="aRA">尔时，<a id="a-RB"></a>诸比丘闻佛所说，<a id="a-RC"></a>欢喜奉行。</p>
  <p id="aRD">闻如是：<a id="a-RE"></a>一时，<a id="a-RF"></a>佛在舍卫国祇树给孤独园。</p>
  <p id="aRG">尔时，<a id="a-RH"></a>世尊告诸比丘：<a id="a-RI"></a>“有三事，<a id="a-RJ"></a>覆则妙，<a id="a-RK"></a>露则不妙。<a id="a-RL"></a>云何为三？<a id="a-RM"></a>一者女人，<a id="a-RN"></a>覆则妙，<a id="a-RO"></a>露则不妙；<a id="a-RP"></a>婆罗门咒术，<a id="a-RQ"></a>覆则妙，<a id="a-RR"></a>露则不妙；<a id="a-RS"></a>邪见之业，<a id="a-RT"></a>覆则妙，<a id="a-RU"></a>露则不妙。<a id="a-RV"></a>是谓，<a id="a-RW"></a>比丘，<a id="a-RX"></a>有此三事，<a id="a-RY"></a>覆则妙，<a id="a-RZ"></a>露则不妙。</p>
  <p id="aRa">“复有三事，<a id="a-Rb"></a>露则妙，<a id="a-Rc"></a>覆则不妙。<a id="a-Rd"></a>云何为三？<a id="a-Re"></a>日、<a id="a-Rf"></a>月，<a id="a-Rg"></a>露则妙，<a id="a-Rh"></a>覆则不妙；<a id="a-Ri"></a>如来法语，<a id="a-Rj"></a>露则妙，<a id="a-Rk"></a>覆则不妙。<a id="a-Rl"></a>是谓，<a id="a-Rm"></a>比丘，<a id="a-Rn"></a>有此三事，<a id="a-Ro"></a>露则妙，<a id="a-Rp"></a>覆则不妙。<a id="a-Rq"></a>”</p>
  <p id="aRr">尔时，<a id="a-Rs"></a>世尊便说此偈：</p>
  <p id="aRt">“女人及咒术，<a id="a-Ru"></a>邪见不善行，</p>
  <p id="aRv">此是世三法，<a id="a-Rw"></a>覆隐而最妙。</p>
  <p id="aRx">日、<a id="a-Ry"></a>月广所照，<a id="a-Rz"></a>如来正法语，</p>
  <p id="aS0">此是三世法，<a id="a-S1"></a>露则第一妙。</p>
  <p id="aS2">“是故，<a id="a-S3"></a>诸比丘，<a id="a-S4"></a>当露现如来法，<a id="a-S5"></a>勿使覆隐。<a id="a-S6"></a>如是，<a id="a-S7"></a>比丘，<a id="a-S8"></a>当作是学！</p>
  <p id="aS9">尔时，<a id="a-SA"></a>诸比丘闻佛所说，<a id="a-SB"></a>欢喜奉行。</p>
  <p id="aSC">闻如是：<a id="a-SD"></a>一时，<a id="a-SE"></a>佛在舍卫国祇树给孤独园。</p>
  <p id="aSF">尔时，<a id="a-SG"></a>世尊告诸比丘：<a id="a-SH"></a>“此三有为有为相。<a id="a-SI"></a>云何为三？<a id="a-SJ"></a>知所从起，<a id="a-SK"></a>知当迁变，<a id="a-SL"></a>知当灭尽。<a id="a-SM"></a>彼云何知所从起？<a id="a-SN"></a>所谓生，<a id="a-SO"></a>长大成五阴形，<a id="a-SP"></a>得诸持、<a id="a-SQ"></a>入，<a id="a-SR"></a>是谓知所从起。<a id="a-SS"></a>彼云何为灭尽？<a id="a-ST"></a>所谓死，<a id="a-SU"></a>命过不住、<a id="a-SV"></a>无常，<a id="a-SW"></a>诸阴散坏，<a id="a-SX"></a>宗族别离，<a id="a-SY"></a>命根断绝，<a id="a-SZ"></a>是谓为灭尽。<a id="a-Sa"></a>彼云何变易？<a id="a-Sb"></a>齿落、<a id="a-Sc"></a>发白、<a id="a-Sd"></a>气力竭尽，<a id="a-Se"></a>年遂衰微，<a id="a-Sf"></a>身体解散，<a id="a-Sg"></a>是谓为变易法。<a id="a-Sh"></a>是为，<a id="a-Si"></a>比丘，<a id="a-Sj"></a>三有为有为相。<a id="a-Sk"></a>当知此三有为相，<a id="a-Sl"></a>善分别之。<a id="a-Sm"></a>如是，<a id="a-Sn"></a>诸比丘，<a id="a-So"></a>当作是学！<a id="a-Sp"></a>”</p>
  <p id="aSq">尔时，<a id="a-Sr"></a>诸比丘闻佛所说，<a id="a-Ss"></a>欢喜奉行。</p>
  <p id="aSt">闻如是：<a id="a-Su"></a>一时，<a id="a-Sv"></a>佛在舍卫国祇树给孤独园。</p>
  <p id="aSw">尔时，<a id="a-Sx"></a>世尊告诸比丘：<a id="a-Sy"></a>“愚人有三相三法，<a id="a-Sz"></a>不可恃怙。<a id="a-T0"></a>云何为三？<a id="a-T1"></a>于是，<a id="a-T2"></a>愚者不可思惟而思惟之，<a id="a-T3"></a>不可论说而论说之，<a id="a-T4"></a>不可行者而修习之。</p>
  <p id="aT5">“云何愚者不可思惟而思念之？<a id="a-T6"></a>于是，<a id="a-T7"></a>愚者意三行便思忆之。<a id="a-T8"></a>云何为三？<a id="a-T9"></a>于是，<a id="a-TA"></a>愚者起嫉心，<a id="a-TB"></a>于他财物及于女色，<a id="a-TC"></a>心念恶言，<a id="a-TD"></a>悉兴嫉心：<a id="a-TE"></a>‘彼之所有，<a id="a-TF"></a>愿是我许。<a id="a-TG"></a>’如是，<a id="a-TH"></a>愚者不可思惟而思惟之。</p>
  <p id="aTI">“云何愚者不可论说而论说之？<a id="a-TJ"></a>于是，<a id="a-TK"></a>愚者造口四过。<a id="a-TL"></a>云何为四？<a id="a-TM"></a>于是，<a id="a-TN"></a>愚者恒喜妄言、<a id="a-TO"></a>绮语、<a id="a-TP"></a>恶口、<a id="a-TQ"></a>斗乱彼此。<a id="a-TR"></a>如是，<a id="a-TS"></a>愚者造口四过。</p>
  <p id="aTT">“云何愚者造于恶行？<a id="a-TU"></a>于是，<a id="a-TV"></a>愚者造身恶行，<a id="a-TW"></a>常念杀生、<a id="a-TX"></a>窃盗、<a id="a-TY"></a>淫泆。<a id="a-TZ"></a>如是，<a id="a-Ta"></a>愚者造于恶行。<a id="a-Tb"></a>如是，<a id="a-Tc"></a>比丘，<a id="a-Td"></a>愚者有此三行，<a id="a-Te"></a>愚痴之人习此三事。</p>
  <p id="aTf">“复次，<a id="a-Tg"></a>比丘，<a id="a-Th"></a>智者有三事，<a id="a-Ti"></a>当念修行。<a id="a-Tj"></a>云何为三？<a id="a-Tk"></a>于是，<a id="a-Tl"></a>智者应思惟者，<a id="a-Tm"></a>便思惟之；<a id="a-Tn"></a>应论说者，<a id="a-To"></a>便论说之；<a id="a-Tp"></a>应行善者，<a id="a-Tq"></a>便修行善。</p>
  <p id="aTr">“彼云何智者应思惟事，<a id="a-Ts"></a>便思惟之？<a id="a-Tt"></a>于是，<a id="a-Tu"></a>智者思惟意三行。<a id="a-Tv"></a>云何为三？<a id="a-Tw"></a>于是，<a id="a-Tx"></a>智者不嫉妒、<a id="a-Ty"></a>恚、<a id="a-Tz"></a>痴，<a id="a-U0"></a>常行正见，<a id="a-U1"></a>见他财货，<a id="a-U2"></a>不生想念。<a id="a-U3"></a>如是，<a id="a-U4"></a>智者应思惟者，<a id="a-U5"></a>便思惟之。</p>
  <p id="aU6">“云何智者应论说者，<a id="a-U7"></a>便论说之？<a id="a-U8"></a>于是，<a id="a-U9"></a>智者成就口四行。<a id="a-UA"></a>云何为四？<a id="a-UB"></a>于是，<a id="a-UC"></a>智者不行妄语，<a id="a-UD"></a>亦不教人妄语，<a id="a-UE"></a>见人妄语者意不喜乐，<a id="a-UF"></a>是谓智者而护其口。<a id="a-UG"></a>复次，<a id="a-UH"></a>智者不行绮语、<a id="a-UI"></a>恶口、<a id="a-UJ"></a>斗乱彼此，<a id="a-UK"></a>亦不教人使行绮语、<a id="a-UL"></a>恶口、<a id="a-UM"></a>斗乱。<a id="a-UN"></a>如是，<a id="a-UO"></a>智者成就口四行。</p>
  <p id="aUP">“云何智者成就身三行？<a id="a-UQ"></a>于是，<a id="a-UR"></a>智者思惟身行，<a id="a-US"></a>无所触犯。<a id="a-UT"></a>然复智者自不杀生，<a id="a-UU"></a>亦不教人杀生，<a id="a-UV"></a>见人杀者心不喜乐。<a id="a-UW"></a>自不偷窃，<a id="a-UX"></a>不教人盗，<a id="a-UY"></a>见人盗者心不喜乐。<a id="a-UZ"></a>亦不淫泆，<a id="a-Ua"></a>见他女色，<a id="a-Ub"></a>心不起想，<a id="a-Uc"></a>亦不教人使行淫泆；<a id="a-Ud"></a>设见老母，<a id="a-Ue"></a>视之如己亲，<a id="a-Uf"></a>中者如姊，<a id="a-Ug"></a>小者如妹，<a id="a-Uh"></a>意无高下。<a id="a-Ui"></a>如是，<a id="a-Uj"></a>智者身成就三行。<a id="a-Uk"></a>是谓智者所行。<a id="a-Ul"></a>如是，<a id="a-Um"></a>比丘，<a id="a-Un"></a>有此三有为之相。<a id="a-Uo"></a>是故，<a id="a-Up"></a>诸比丘，<a id="a-Uq"></a>愚者三相常当舍离。<a id="a-Ur"></a>此三智者所行，<a id="a-Us"></a>不废斯须。<a id="a-Ut"></a>如是，<a id="a-Uu"></a>诸比丘，<a id="a-Uv"></a>当作是学！<a id="a-Uw"></a>”</p>
  <p id="aUx">尔时，<a id="a-Uy"></a>诸比丘闻佛所说，<a id="a-Uz"></a>欢喜奉行。</p>
  <p id="aV0">闻如是：<a id="a-V1"></a>一时，<a id="a-V2"></a>佛在舍卫国祇树给孤独园。</p>
  <p id="aV3">尔时，<a id="a-V4"></a>世尊告诸比丘：<a id="a-V5"></a>“有此三法，<a id="a-V6"></a>不可觉知，<a id="a-V7"></a>不见、<a id="a-V8"></a>不闻，<a id="a-V9"></a>经历生死，<a id="a-VA"></a>未曾瞻睹，<a id="a-VB"></a>我及尔等曾不见闻。<a id="a-VC"></a>云何为三？<a id="a-VD"></a>所谓贤圣戒，<a id="a-VE"></a>不可觉知，<a id="a-VF"></a>不见、<a id="a-VG"></a>不闻，<a id="a-VH"></a>经历生死，<a id="a-VI"></a>未曾瞻睹，<a id="a-VJ"></a>我及尔等曾不见闻。<a id="a-VK"></a>贤圣三昧、<a id="a-VL"></a>贤圣智慧，<a id="a-VM"></a>不可觉知，<a id="a-VN"></a>不见、<a id="a-VO"></a>不闻。<a id="a-VP"></a>如今我身并及汝等，<a id="a-VQ"></a>皆悉觉知贤圣禁戒、<a id="a-VR"></a>贤圣三昧、<a id="a-VS"></a>贤圣智慧，<a id="a-VT"></a>皆悉成就，<a id="a-VU"></a>不复受有，<a id="a-VV"></a>已断生死根原。<a id="a-VW"></a>是故，<a id="a-VX"></a>诸比丘，<a id="a-VY"></a>当念修行此三法。<a id="a-VZ"></a>如是，<a id="a-Va"></a>诸比丘，<a id="a-Vb"></a>当作是学！<a id="a-Vc"></a>”</p>
  <p id="aVd">尔时，<a id="a-Ve"></a>诸比丘闻佛所说，<a id="a-Vf"></a>欢喜奉行。</p>
  <p id="aVg">闻如是：<a id="a-Vh"></a>一时，<a id="a-Vi"></a>佛在舍衙国祇树给孤独园。</p>
  <p id="aVj">尔时，<a id="a-Vk"></a>世尊告诸比丘：<a id="a-Vl"></a>“有三法甚可敬爱，<a id="a-Vm"></a>世人所贪。<a id="a-Vn"></a>云何为三？<a id="a-Vo"></a>所谓少壮，<a id="a-Vp"></a>甚可爱敬，<a id="a-Vq"></a>世人所贪；<a id="a-Vr"></a>无病，<a id="a-Vs"></a>甚可爱敬，<a id="a-Vt"></a>世人所贪；<a id="a-Vu"></a>寿命，<a id="a-Vv"></a>甚可爱敬，<a id="a-Vw"></a>世人所贪。<a id="a-Vx"></a>是谓，<a id="a-Vy"></a>比丘，<a id="a-Vz"></a>有此三法，<a id="a-W0"></a>甚可爱敬，<a id="a-W1"></a>世人所贪。</p>
  <p id="aW2">“复次，<a id="a-W3"></a>比丘，<a id="a-W4"></a>虽有此三法，<a id="a-W5"></a>甚可爱敬，<a id="a-W6"></a>世人所贪；<a id="a-W7"></a>然更有三法，<a id="a-W8"></a>不可爱敬，<a id="a-W9"></a>世人所不贪。<a id="a-WA"></a>云何为三？<a id="a-WB"></a>虽有少壮，<a id="a-WC"></a>然必当老，<a id="a-WD"></a>不可爱敬，<a id="a-WE"></a>世人所不贪。<a id="a-WF"></a>比丘当知：<a id="a-WG"></a>虽有无病，<a id="a-WH"></a>然必当病，<a id="a-WI"></a>不可爱敬，<a id="a-WJ"></a>世人所不贪。<a id="a-WK"></a>比丘当知：<a id="a-WL"></a>虽有寿命，<a id="a-WM"></a>然必当死，<a id="a-WN"></a>不可爱敬，<a id="a-WO"></a>世人所不贪。<a id="a-WP"></a>是故，<a id="a-WQ"></a>诸比丘，<a id="a-WR"></a>设有少壮，<a id="a-WS"></a>当求不老，<a id="a-WT"></a>至涅槃界；<a id="a-WU"></a>虽有无病，<a id="a-WV"></a>当求方便，<a id="a-WW"></a>使不有病；<a id="a-WX"></a>虽有寿命，<a id="a-WY"></a>当求方便，<a id="a-WZ"></a>使不命终。<a id="a-Wa"></a>如是，<a id="a-Wb"></a>诸比丘，<a id="a-Wc"></a>当作是学！<a id="a-Wd"></a>”</p>
  <p id="aWe">尔时，<a id="a-Wf"></a>诸比丘闻佛所说，<a id="a-Wg"></a>欢喜奉行。</p>
  <p id="aWh">闻如是：<a id="a-Wi"></a>一时，<a id="a-Wj"></a>佛在舍卫国祇树给孤独园。</p>
  <p id="aWk">尔时，<a id="a-Wl"></a>世尊告诸比丘：<a id="a-Wm"></a>“犹如春时天雨大雹，<a id="a-Wn"></a>设如来不出世，<a id="a-Wo"></a>众生入地狱，<a id="a-Wp"></a>亦复如是。<a id="a-Wq"></a>是时，<a id="a-Wr"></a>女人入地狱多于男子。<a id="a-Ws"></a>所以然者？<a id="a-Wt"></a>比丘当知：<a id="a-Wu"></a>以三事故，<a id="a-Wv"></a>众生之类，<a id="a-Ww"></a>身坏命终，<a id="a-Wx"></a>入三恶趣。<a id="a-Wy"></a>云何为三？<a id="a-Wz"></a>所谓贪欲、<a id="a-X0"></a>睡眠、<a id="a-X1"></a>调戏。<a id="a-X2"></a>有此三事缠著心意，<a id="a-X3"></a>身坏命终，<a id="a-X4"></a>入三恶趣。</p>
  <p id="aX5">“女人竟日习玩三法而自娱乐。<a id="a-X6"></a>云何为三？<a id="a-X7"></a>晨朝，<a id="a-X8"></a>以嫉妒心而自缠缚；<a id="a-X9"></a>若至日中，<a id="a-XA"></a>复以睡眠结而自缠裹；<a id="a-XB"></a>向暮，<a id="a-XC"></a>以贪欲心而自缠缚。<a id="a-XD"></a>以此因缘，<a id="a-XE"></a>使彼女人身坏命终，<a id="a-XF"></a>生三恶趣。<a id="a-XG"></a>是故，<a id="a-XH"></a>诸比丘，<a id="a-XI"></a>当念离此三法。<a id="a-XJ"></a>”</p>
  <p id="aXK">尔时，<a id="a-XL"></a>世尊便说此偈：</p>
  <p id="aXM">“嫉妒、<a id="a-XN"></a>睡眠、<a id="a-XO"></a>调，<a id="a-XP"></a>贪欲是恶法，</p>
  <p id="aXQ">牵人至地狱，<a id="a-XR"></a>至竟无解脱。</p>
  <p id="aXS">是故当舍离，<a id="a-XT"></a>嫉妒及睡、<a id="a-XU"></a>调，</p>
  <p id="aXV">亦当舍于欲，<a id="a-XW"></a>莫造彼恶行。</p>
  <p id="aXX">“是故，<a id="a-XY"></a>诸比丘，<a id="a-XZ"></a>当念去离嫉妒，<a id="a-Xa"></a>无悭吝心，<a id="a-Xb"></a>常行惠施，<a id="a-Xc"></a>不著睡眠，<a id="a-Xd"></a>当行不染，<a id="a-Xe"></a>不著贪欲。<a id="a-Xf"></a>如是，<a id="a-Xg"></a>诸比丘，<a id="a-Xh"></a>当作是学！<a id="a-Xi"></a>”</p>
  <p id="aXj">尔时，<a id="a-Xk"></a>诸比丘闻佛所说，<a id="a-Xl"></a>欢喜奉行。</p>
  <p id="aXm">闻如是：<a id="a-Xn"></a>一时，<a id="a-Xo"></a>佛在舍卫国祇树给孤独园。</p>
  <p id="aXp">尔时，<a id="a-Xq"></a>世尊告诸比丘：<a id="a-Xr"></a>“有此三法，<a id="a-Xs"></a>习之、<a id="a-Xt"></a>玩之，<a id="a-Xu"></a>不知厌足，<a id="a-Xv"></a>亦复不能至休息处。<a id="a-Xw"></a>云何为三？<a id="a-Xx"></a>所谓贪欲，<a id="a-Xy"></a>若有人习此法，<a id="a-Xz"></a>初无厌足；<a id="a-Y0"></a>若复有人习饮酒者，<a id="a-Y1"></a>初无厌足；<a id="a-Y2"></a>若复有人修习睡眠，<a id="a-Y3"></a>初无厌足。<a id="a-Y4"></a>是谓，<a id="a-Y5"></a>比丘，<a id="a-Y6"></a>若有人习此三法者，<a id="a-Y7"></a>初无厌足，<a id="a-Y8"></a>亦复不能至灭尽之处。<a id="a-Y9"></a>是故，<a id="a-YA"></a>诸比丘，<a id="a-YB"></a>常当舍离此三法，<a id="a-YC"></a>不亲近之。<a id="a-YD"></a>如是，<a id="a-YE"></a>诸比丘，<a id="a-YF"></a>当作是学！<a id="a-YG"></a>”</p>
  <p id="aYH">尔时，<a id="a-YI"></a>诸比丘闻佛所说，<a id="a-YJ"></a>欢喜奉行。</p>
  <p id="aYK">供养、<a id="a-YL"></a>三善根，<a id="a-YM"></a>三痛、<a id="a-YN"></a>三覆露，</p>
  <p id="aYO">相、<a id="a-YP"></a>法、<a id="a-YQ"></a>三不觉，<a id="a-YR"></a>爱敬、<a id="a-YS"></a>春、<a id="a-YT"></a>无足。</p>
 </body>
</html>