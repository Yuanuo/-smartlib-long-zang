<!doctype html>
<html id="z3IBUAcY0" data-ver="1634">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第二十八</h1>
  <h2 id="a2">听法品第三十六</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“随时听法有五功德，<a id="a-9"></a>随时承受不失次第。<a id="a-A"></a>云何为五？<a id="a-B"></a>未曾闻者，<a id="a-C"></a>便得闻之；<a id="a-D"></a>以得闻者，<a id="a-E"></a>重讽诵之；<a id="a-F"></a>见不邪倾；<a id="a-G"></a>无有狐疑；<a id="a-H"></a>即解甚深之义。<a id="a-I"></a>随时听法有五功德，<a id="a-J"></a>是故，<a id="a-K"></a>诸比丘，<a id="a-L"></a>当求方便，<a id="a-M"></a>随时听法。<a id="a-N"></a>如是，<a id="a-O"></a>诸比丘，<a id="a-P"></a>当作是学！<a id="a-Q"></a>”</p>
  <p id="aR">尔时，<a id="a-S"></a>诸比丘闻佛所说，<a id="a-T"></a>欢喜奉行。</p>
  <p id="aU">闻如是：<a id="a-V"></a>一时，<a id="a-W"></a>佛在舍卫国祇树给孤独园。</p>
  <p id="aX">尔时，<a id="a-Y"></a>世尊告诸比丘：<a id="a-Z"></a>“造作浴室有五功德。<a id="a-a"></a>云何为五？<a id="a-b"></a>一者、<a id="a-c"></a>除风，<a id="a-d"></a>二者、<a id="a-e"></a>病得差，<a id="a-f"></a>三者、<a id="a-g"></a>除去尘垢，<a id="a-h"></a>四者、<a id="a-i"></a>身体轻便，<a id="a-j"></a>五者、<a id="a-k"></a>得肥白。<a id="a-l"></a>是谓，<a id="a-m"></a>比丘，<a id="a-n"></a>造作浴室有此五功德。<a id="a-o"></a>是故，<a id="a-p"></a>诸比丘，<a id="a-q"></a>若有四部之众欲求此五功德者，<a id="a-r"></a>当求方便，<a id="a-s"></a>造立浴室。<a id="a-t"></a>如是，<a id="a-u"></a>诸比丘，<a id="a-v"></a>当作是学！<a id="a-w"></a>”</p>
  <p id="ax">尔时，<a id="a-y"></a>诸比丘闻佛所说，<a id="a-z"></a>欢喜奉行。</p>
  <p id="a10">闻如是：<a id="a-11"></a>一时，<a id="a-12"></a>佛在舍卫国祇树给孤独园。</p>
  <p id="a13">尔时，<a id="a-14"></a>世尊告诸比丘：<a id="a-15"></a>“施人杨枝有五功德。<a id="a-16"></a>云何为五？<a id="a-17"></a>一者、<a id="a-18"></a>除风，<a id="a-19"></a>二者、<a id="a-1A"></a>除涎唾，<a id="a-1B"></a>三者、<a id="a-1C"></a>生藏得消，<a id="a-1D"></a>四者、<a id="a-1E"></a>口中不臭，<a id="a-1F"></a>五者、<a id="a-1G"></a>眼得清净。<a id="a-1H"></a>是谓，<a id="a-1I"></a>比丘，<a id="a-1J"></a>施人杨枝有五功德。<a id="a-1K"></a>若善男子、<a id="a-1L"></a>善女人求此五功德，<a id="a-1M"></a>当念以杨枝用惠施。<a id="a-1N"></a>如是，<a id="a-1O"></a>比丘，<a id="a-1P"></a>当作是学！<a id="a-1Q"></a>”</p>
  <p id="a1R">尔时，<a id="a-1S"></a>诸比丘闻佛所说，<a id="a-1T"></a>欢喜奉行。</p>
  <p id="a1U">闻如是：<a id="a-1V"></a>一时，<a id="a-1W"></a>佛在舍卫国祇树给孤独园。</p>
  <p id="a1X">尔时，<a id="a-1Y"></a>世尊告诸比丘：<a id="a-1Z"></a>“汝等颇见屠牛之人，<a id="a-1a"></a>以此财业后得乘车马、<a id="a-1b"></a>大象乎？<a id="a-1c"></a>”</p>
  <p id="a1d">诸比丘对曰：<a id="a-1e"></a>“非也，<a id="a-1f"></a>世尊。<a id="a-1g"></a>”</p>
  <p id="a1h">世尊告曰：<a id="a-1i"></a>“善哉！<a id="a-1j"></a>诸比丘，<a id="a-1k"></a>我亦不见、<a id="a-1l"></a>不闻屠牛之人杀害牛已，<a id="a-1m"></a>得乘车马、<a id="a-1n"></a>大象。<a id="a-1o"></a>所以然者？<a id="a-1p"></a>我亦不见屠牛之人得乘车马、<a id="a-1q"></a>大象，<a id="a-1r"></a>终无此理。<a id="a-1s"></a>云何，<a id="a-1t"></a>比丘，<a id="a-1u"></a>汝等颇见屠羊、<a id="a-1v"></a>杀猪，<a id="a-1w"></a>或猎捕鹿，<a id="a-1x"></a>如此之人作此恶已，<a id="a-1y"></a>得此财业后得乘车马、<a id="a-1z"></a>大象乎？<a id="a-20"></a>”</p>
  <p id="a21">诸比丘对曰：<a id="a-22"></a>“非也，<a id="a-23"></a>世尊。<a id="a-24"></a>”</p>
  <p id="a25">世尊告曰：<a id="a-26"></a>“善哉！<a id="a-27"></a>诸比丘，<a id="a-28"></a>我亦不见、<a id="a-29"></a>不闻屠牛之人杀害生类已，<a id="a-2A"></a>得乘车马、<a id="a-2B"></a>大象，<a id="a-2C"></a>终无此理。<a id="a-2D"></a>汝等比丘，<a id="a-2E"></a>若见杀牛之人乘车马者，<a id="a-2F"></a>此是前世之德，<a id="a-2G"></a>非今世福也；<a id="a-2H"></a>皆是前世宿行所致也。<a id="a-2I"></a>汝等若见杀羊之人得乘车马者，<a id="a-2J"></a>当知此人前世宿福之所种也。<a id="a-2K"></a>所以然者？<a id="a-2L"></a>皆由杀心不除故也。<a id="a-2M"></a>何以故？<a id="a-2N"></a>若有人亲近恶人，<a id="a-2O"></a>好喜杀生，<a id="a-2P"></a>种地狱之罪，<a id="a-2Q"></a>若来人中，<a id="a-2R"></a>寿命极短。<a id="a-2S"></a>若复有人好喜偷盗，<a id="a-2T"></a>种地狱罪。<a id="a-2U"></a>如彼屠牛之人，<a id="a-2V"></a>贱取贵卖，<a id="a-2W"></a>诳惑世人，<a id="a-2X"></a>不按正法。<a id="a-2Y"></a>屠牛之人亦复如是，<a id="a-2Z"></a>由杀心故，<a id="a-2a"></a>致此罪咎，<a id="a-2b"></a>不得乘车马、<a id="a-2c"></a>大象。<a id="a-2d"></a>是故，<a id="a-2e"></a>诸比丘，<a id="a-2f"></a>当起慈心于一切众生。<a id="a-2g"></a>如是，<a id="a-2h"></a>诸比丘，<a id="a-2i"></a>当作是学！</p>
  <p id="a2j">尔时，<a id="a-2k"></a>诸比丘闻佛所说，<a id="a-2l"></a>欢喜奉行。</p>
  <p id="a2m">闻如是：<a id="a-2n"></a>一时，<a id="a-2o"></a>佛在舍卫国祇树给孤独园。<a id="a-2p"></a>尔时，<a id="a-2q"></a>世尊与大比丘众五百人俱。</p>
  <p id="a2r">尔时，<a id="a-2s"></a>释提桓因如屈伸臂顷，<a id="a-2t"></a>来至世尊所，<a id="a-2u"></a>头面礼足，<a id="a-2v"></a>在一面坐。<a id="a-2w"></a>尔时，<a id="a-2x"></a>释提桓因白世尊言：<a id="a-2y"></a>“如来亦说，<a id="a-2z"></a>夫如来出世必当为五事。<a id="a-30"></a>云何为五？<a id="a-31"></a>当转法轮；<a id="a-32"></a>当度父母；<a id="a-33"></a>无信之人立于信地；<a id="a-34"></a>未发菩萨心令发菩萨意；<a id="a-35"></a>于其中间当受佛决。<a id="a-36"></a>此五因缘如来出现必当为之。<a id="a-37"></a>今如来母在三十三天，<a id="a-38"></a>欲得闻法。<a id="a-39"></a>今如来在阎浮里内，<a id="a-3A"></a>四部围绕，<a id="a-3B"></a>国王人民皆来云集。<a id="a-3C"></a>善哉！<a id="a-3D"></a>世尊，<a id="a-3E"></a>可至三十三天与母说法。<a id="a-3F"></a>”是时，<a id="a-3G"></a>世尊默然受之。</p>
  <p id="a3H">尔时，<a id="a-3I"></a>难陀、<a id="a-3J"></a>优槃难陀龙王便作是念：<a id="a-3K"></a>“此诸秃头沙门在我上飞，<a id="a-3L"></a>当作方便，<a id="a-3M"></a>使不陵虚。<a id="a-3N"></a>”是时，<a id="a-3O"></a>龙王便兴瞋恚，<a id="a-3P"></a>放大火风，<a id="a-3Q"></a>使阎浮里内，<a id="a-3R"></a>洞燃火燃。</p>
  <p id="a3S">是时，<a id="a-3T"></a>阿难白佛言：<a id="a-3U"></a>“此阎浮里内，<a id="a-3V"></a>何故有此烟火？<a id="a-3W"></a>”</p>
  <p id="a3X">世尊告曰：<a id="a-3Y"></a>“此二龙王便生此念：<a id="a-3Z"></a>‘秃头沙门恒在我上飞，<a id="a-3a"></a>我等当共制之，<a id="a-3b"></a>令不陵虚。<a id="a-3c"></a>’便兴瞋恚，<a id="a-3d"></a>放此烟火，<a id="a-3e"></a>由此因缘，<a id="a-3f"></a>故致此变。<a id="a-3g"></a>”</p>
  <p id="a3h">是时，<a id="a-3i"></a>大迦葉即从座起，<a id="a-3j"></a>白世尊言：<a id="a-3k"></a>“我今欲往，<a id="a-3l"></a>与彼共战。<a id="a-3m"></a>”</p>
  <p id="a3n">世尊告曰：<a id="a-3o"></a>“此二龙王极为凶恶，<a id="a-3p"></a>难可受化，<a id="a-3q"></a>卿还就座。<a id="a-3r"></a>”</p>
  <p id="a3s">是时，<a id="a-3t"></a>尊者阿那律即从座起，<a id="a-3u"></a>白世尊言：<a id="a-3v"></a>“我今欲往降彼恶龙。<a id="a-3w"></a>”</p>
  <p id="a3x">世尊告白：<a id="a-3y"></a>“此二恶龙极为凶暴，<a id="a-3z"></a>难可受化，<a id="a-40"></a>卿还就座。<a id="a-41"></a>”</p>
  <p id="a42">是时，<a id="a-43"></a>离越、<a id="a-44"></a>尊者迦旃延、<a id="a-45"></a>尊者须菩提、<a id="a-46"></a>尊者优陀夷、<a id="a-47"></a>尊者婆竭，<a id="a-48"></a>各从座起，<a id="a-49"></a>白世尊言：<a id="a-4A"></a>“我今欲往降伏恶龙。<a id="a-4B"></a>”</p>
  <p id="a4C">世尊告曰：<a id="a-4D"></a>“此二龙王极为凶恶，<a id="a-4E"></a>难可受化，<a id="a-4F"></a>卿还就坐。<a id="a-4G"></a>”</p>
  <p id="a4H">尔时，<a id="a-4I"></a>尊者大目揵连即从座起，<a id="a-4J"></a>偏露右肩，<a id="a-4K"></a>长跪叉手，<a id="a-4L"></a>白佛言：<a id="a-4M"></a>“欲往诣彼降伏恶龙。<a id="a-4N"></a>”</p>
  <p id="a4O">世尊告白：<a id="a-4P"></a>“此二龙王极为凶恶，<a id="a-4Q"></a>难可降化，<a id="a-4R"></a>卿今云何化彼龙王？<a id="a-4S"></a>”</p>
  <p id="a4T">目连白佛言：<a id="a-4U"></a>“我先至彼化形极大，<a id="a-4V"></a>恐怯彼龙，<a id="a-4W"></a>后复化形极为微小，<a id="a-4X"></a>然后以常法则而降伏之。<a id="a-4Y"></a>”</p>
  <p id="a4Z">世尊告曰：<a id="a-4a"></a>“善哉！<a id="a-4b"></a>目连，<a id="a-4c"></a>汝能堪任降伏恶龙。<a id="a-4d"></a>然今，<a id="a-4e"></a>目连，<a id="a-4f"></a>坚持心意，<a id="a-4g"></a>勿兴乱想。<a id="a-4h"></a>所以然者？<a id="a-4i"></a>彼龙凶恶，<a id="a-4j"></a>备触娆汝。<a id="a-4k"></a>”</p>
  <p id="a4l">是时，<a id="a-4m"></a>目连即礼佛足，<a id="a-4n"></a>屈伸臂顷，<a id="a-4o"></a>于彼没不现，<a id="a-4p"></a>往至须弥山上。<a id="a-4q"></a>尔时，<a id="a-4r"></a>难陀、<a id="a-4s"></a>优槃难陀龙王绕须弥山七匝，<a id="a-4t"></a>极兴瞋恚，<a id="a-4u"></a>放大烟火。</p>
  <p id="a4v">是时，<a id="a-4w"></a>目连自隐本形，<a id="a-4x"></a>化作大龙王，<a id="a-4y"></a>有十四头，<a id="a-4z"></a>绕须弥山十四匝，<a id="a-50"></a>放大火烟，<a id="a-51"></a>当在二龙王上住。</p>
  <p id="a52">是时，<a id="a-53"></a>难陀、<a id="a-54"></a>优槃难陀龙王见大龙王有十四头，<a id="a-55"></a>便坏恐怖，<a id="a-56"></a>自相谓言：<a id="a-57"></a>“我等今日当试此龙王威力，<a id="a-58"></a>为审胜吾不乎？<a id="a-59"></a>”</p>
  <p id="a5A">尔时，<a id="a-5B"></a>难陀、<a id="a-5C"></a>优槃难陀龙王以尾掷大海中，<a id="a-5D"></a>以水洒三十三天，<a id="a-5E"></a>亦不著目连身。<a id="a-5F"></a>是时，<a id="a-5G"></a>尊者大目连复以尾著大海水中，<a id="a-5H"></a>水乃至到梵迦夷天，<a id="a-5I"></a>并复洒二龙王身上。</p>
  <p id="a5J">是时，<a id="a-5K"></a>二龙王自相谓言：<a id="a-5L"></a>“我等尽其力势，<a id="a-5M"></a>以水洒三十三天，<a id="a-5N"></a>然此大龙王复过我上去。<a id="a-5O"></a>我等正有七头，<a id="a-5P"></a>今此龙王十四头。<a id="a-5Q"></a>我等绕须弥山七匝，<a id="a-5R"></a>今此龙王绕须弥山十四匝。<a id="a-5S"></a>我今二龙王当共并力与共战斗！<a id="a-5T"></a>”</p>
  <p id="a5U">是时，<a id="a-5V"></a>二龙王极怀瞋恚，<a id="a-5W"></a>雷电霹雳，<a id="a-5X"></a>放大火炎。<a id="a-5Y"></a>是时，<a id="a-5Z"></a>尊者大目连便作是念：<a id="a-5a"></a>“凡龙战斗以火霹雳，<a id="a-5b"></a>设我以火霹雳共战斗者，<a id="a-5c"></a>阎浮里内人民之类，<a id="a-5d"></a>及三十三天皆当被害。<a id="a-5e"></a>我今化形极小，<a id="a-5f"></a>当与战斗。<a id="a-5g"></a>”是时，<a id="a-5h"></a>目连即化形使小，<a id="a-5i"></a>便入龙口中，<a id="a-5j"></a>从鼻中出；<a id="a-5k"></a>或从鼻入，<a id="a-5l"></a>从耳中出；<a id="a-5m"></a>或入耳中，<a id="a-5n"></a>从眼中出；<a id="a-5o"></a>以出眼中，<a id="a-5p"></a>在眉上行。</p>
  <p id="a5q">尔时，<a id="a-5r"></a>二龙王极怀恐惧，<a id="a-5s"></a>即作是念：<a id="a-5t"></a>“此大龙王极有威力，<a id="a-5u"></a>乃能从口中入，<a id="a-5v"></a>鼻中出；<a id="a-5w"></a>从鼻入，<a id="a-5x"></a>眼中出。<a id="a-5y"></a>我等今日实为不如。<a id="a-5z"></a>我等龙种今有四生：<a id="a-60"></a>卵生、<a id="a-61"></a>胎生、<a id="a-62"></a>湿生、<a id="a-63"></a>化生，<a id="a-64"></a>然无有出我等者。<a id="a-65"></a>今此龙王威力乃尔，<a id="a-66"></a>不堪共斗。<a id="a-67"></a>我等性命死在斯须！<a id="a-68"></a>”皆怀恐惧，<a id="a-69"></a>衣毛皆竖。</p>
  <p id="a6A">是时，<a id="a-6B"></a>目连以见龙王心怀恐惧，<a id="a-6C"></a>还隐其形，<a id="a-6D"></a>作常形容，<a id="a-6E"></a>在眼睫上行。<a id="a-6F"></a>是时，<a id="a-6G"></a>二龙王见大目连，<a id="a-6H"></a>自相谓言：<a id="a-6I"></a>“此是目连沙门，<a id="a-6J"></a>亦非龙王，<a id="a-6K"></a>甚奇！<a id="a-6L"></a>甚特！<a id="a-6M"></a>有大威力，<a id="a-6N"></a>乃能与我等共斗。<a id="a-6O"></a>”是时，<a id="a-6P"></a>二龙王白目连言：<a id="a-6Q"></a>“尊者何为触娆我乃尔？<a id="a-6R"></a>欲何所诫敕？<a id="a-6S"></a>”</p>
  <p id="a6T">目连报曰：<a id="a-6U"></a>“汝等昨日而作是念：<a id="a-6V"></a>‘云何秃头沙门恒在我上飞，<a id="a-6W"></a>今当制御之。<a id="a-6X"></a>’”</p>
  <p id="a6Y">龙王报曰：<a id="a-6Z"></a>“如是，<a id="a-6a"></a>目连。<a id="a-6b"></a>”</p>
  <p id="a6c">目连告曰：<a id="a-6d"></a>“龙王当知：<a id="a-6e"></a>此须弥山者是诸天道路，<a id="a-6f"></a>非汝所居之处。<a id="a-6g"></a>”</p>
  <p id="a6h">龙王报曰：<a id="a-6i"></a>“惟愿恕之，<a id="a-6j"></a>不见重责，<a id="a-6k"></a>自今以后更不敢触娆，<a id="a-6l"></a>兴恶乱想，<a id="a-6m"></a>惟愿听为弟子！<a id="a-6n"></a>”</p>
  <p id="a6o">目连报曰：<a id="a-6p"></a>“汝等莫自归我身，<a id="a-6q"></a>我所自归者，<a id="a-6r"></a>汝等便自归之。<a id="a-6s"></a>”</p>
  <p id="a6t">龙王白目连：<a id="a-6u"></a>“我等今日自归如来。<a id="a-6v"></a>”</p>
  <p id="a6w">目连告曰：<a id="a-6x"></a>“汝等不可依此须弥山，<a id="a-6y"></a>自归世尊；<a id="a-6z"></a>今可共我至舍卫城，<a id="a-70"></a>乃得自归。<a id="a-71"></a>”</p>
  <p id="a72">是时，<a id="a-73"></a>目连将二龙王，<a id="a-74"></a>如屈伸臂顷，<a id="a-75"></a>从须弥山上至舍卫城。<a id="a-76"></a>尔时，<a id="a-77"></a>世尊与无央数之众而为说法。<a id="a-78"></a>是时，<a id="a-79"></a>目连告二龙王曰：<a id="a-7A"></a>“汝等当知：<a id="a-7B"></a>今日世尊与无央数之众而为说法，<a id="a-7C"></a>不可作汝形至世尊所。<a id="a-7D"></a>”</p>
  <p id="a7E">龙王报曰：<a id="a-7F"></a>“如是，<a id="a-7G"></a>目连。<a id="a-7H"></a>”</p>
  <p id="a7I">是时，<a id="a-7J"></a>龙王还隐龙形，<a id="a-7K"></a>化作人形，<a id="a-7L"></a>不长不短，<a id="a-7M"></a>容貌端正，<a id="a-7N"></a>如桃华色。</p>
  <p id="a7O">是时，<a id="a-7P"></a>目连至世尊所，<a id="a-7Q"></a>头面礼足，<a id="a-7R"></a>在一面坐。<a id="a-7S"></a>是时，<a id="a-7T"></a>目连语龙王曰：<a id="a-7U"></a>“今正是时，<a id="a-7V"></a>宜可前进！<a id="a-7W"></a>”</p>
  <p id="a7X">是时，<a id="a-7Y"></a>龙王闻目连语，<a id="a-7Z"></a>即从座起，<a id="a-7a"></a>长跪叉手，<a id="a-7b"></a>白世尊言：<a id="a-7c"></a>“我等二族姓子，<a id="a-7d"></a>一名难陀，<a id="a-7e"></a>二名优槃难陀，<a id="a-7f"></a>自归如来，<a id="a-7g"></a>受持五戒。<a id="a-7h"></a>惟愿世尊听为优婆塞，<a id="a-7i"></a>尽形寿不复杀生！<a id="a-7j"></a>”尔时，<a id="a-7k"></a>世尊弹指可之。<a id="a-7l"></a>时，<a id="a-7m"></a>二龙王还复故坐，<a id="a-7n"></a>欲得闻法。</p>
  <p id="a7o">尔时，<a id="a-7p"></a>波斯匿王便作是念：<a id="a-7q"></a>“有何因缘，<a id="a-7r"></a>使此阎浮利内烟火乃尔？<a id="a-7s"></a>”是时，<a id="a-7t"></a>王波斯匿乘宝羽之车出舍卫城，<a id="a-7u"></a>至世尊所。<a id="a-7v"></a>尔时，<a id="a-7w"></a>人民之类遥见王来，<a id="a-7x"></a>咸共起迎：<a id="a-7y"></a>“善来！<a id="a-7z"></a>大王，<a id="a-80"></a>可就此坐。<a id="a-81"></a>”</p>
  <p id="a82">时，<a id="a-83"></a>二龙王默然不起。<a id="a-84"></a>是时，<a id="a-85"></a>波斯匿王礼世尊足，<a id="a-86"></a>在一面坐。<a id="a-87"></a>是时，<a id="a-88"></a>大王白世尊言：<a id="a-89"></a>“我今欲有所问，<a id="a-8A"></a>惟愿世尊事事敷演！<a id="a-8B"></a>”</p>
  <p id="a8C">世尊告白：<a id="a-8D"></a>“欲有所问，<a id="a-8E"></a>今正是时。<a id="a-8F"></a>”</p>
  <p id="a8G">波斯匿王白佛言：<a id="a-8H"></a>“有何因缘，<a id="a-8I"></a>令此阎浮里内烟火乃尔？<a id="a-8J"></a>”</p>
  <p id="a8K">世尊告曰：<a id="a-8L"></a>“难陀、<a id="a-8M"></a>优槃难陀龙王之所造。<a id="a-8N"></a>然今，<a id="a-8O"></a>大王，<a id="a-8P"></a>勿怀恐惧，<a id="a-8Q"></a>今日更无烟火之变。<a id="a-8R"></a>”</p>
  <p id="a8S">是时，<a id="a-8T"></a>波斯匿王便作是念：<a id="a-8U"></a>“我今是国之大王，<a id="a-8V"></a>人民宗敬，<a id="a-8W"></a>名闻四远。<a id="a-8X"></a>今此二人为从何来？<a id="a-8Y"></a>见吾至此，<a id="a-8Z"></a>亦不起迎。<a id="a-8a"></a>设住吾境界者当取闭之，<a id="a-8b"></a>设他界来者当取杀之。<a id="a-8c"></a>”</p>
  <p id="a8d">是时，<a id="a-8e"></a>龙王知波斯匿心中所念，<a id="a-8f"></a>便兴瞋恚。<a id="a-8g"></a>尔时，<a id="a-8h"></a>龙王便作是念：<a id="a-8i"></a>“我等无过于此王所，<a id="a-8j"></a>更欲反害吾身；<a id="a-8k"></a>要当取此国王及迦夷国人，<a id="a-8l"></a>尽取杀之。<a id="a-8m"></a>”是时，<a id="a-8n"></a>龙王即从座起，<a id="a-8o"></a>礼世尊足，<a id="a-8p"></a>即便而去，<a id="a-8q"></a>离祇洹不远，<a id="a-8r"></a>便不复现。</p>
  <p id="a8s">是时，<a id="a-8t"></a>波斯匿王见此人去，<a id="a-8u"></a>未久，<a id="a-8v"></a>白世尊言：<a id="a-8w"></a>“国事猥多，<a id="a-8x"></a>欲还宫中。<a id="a-8y"></a>”</p>
  <p id="a8z">世尊告曰：<a id="a-90"></a>“宜知是时。<a id="a-91"></a>”</p>
  <p id="a92">是时，<a id="a-93"></a>波斯匿王即从座起，<a id="a-94"></a>便退而去，<a id="a-95"></a>告群臣曰：<a id="a-96"></a>“向者二人为从何道去？<a id="a-97"></a>速捕取之。<a id="a-98"></a>”是时，<a id="a-99"></a>诸臣闻王教令，<a id="a-9A"></a>即驰走求之而不知处，<a id="a-9B"></a>便还宫中。</p>
  <p id="a9C">是时，<a id="a-9D"></a>难陀、<a id="a-9E"></a>优槃难陀龙王各生此念：<a id="a-9F"></a>“我等无过于彼王所，<a id="a-9G"></a>方欲取我等害之；<a id="a-9H"></a>我等当共害彼人民，<a id="a-9I"></a>使无遗余。<a id="a-9J"></a>”是时，<a id="a-9K"></a>龙王复作是念：<a id="a-9L"></a>“国中人民有何过失？<a id="a-9M"></a>当取舍卫城人民害之。<a id="a-9N"></a>”复重作是念：<a id="a-9O"></a>“舍卫国人有何过失于我等？<a id="a-9P"></a>当取王宫官属尽取杀之。<a id="a-9Q"></a>”</p>
  <p id="a9R">尔时，<a id="a-9S"></a>世尊以知龙王心中所念，<a id="a-9T"></a>告目连曰：<a id="a-9U"></a>“汝今当救波斯匿王，<a id="a-9V"></a>无令为难陀、<a id="a-9W"></a>优槃难陀龙王所害。<a id="a-9X"></a>”</p>
  <p id="a9Y">目连对曰：<a id="a-9Z"></a>“如是，<a id="a-9a"></a>世尊。<a id="a-9b"></a>”</p>
  <p id="a9c">是时，<a id="a-9d"></a>目连受佛教诫，<a id="a-9e"></a>礼世尊足，<a id="a-9f"></a>便退而去；<a id="a-9g"></a>在王宫上，<a id="a-9h"></a>结跏趺坐，<a id="a-9i"></a>令身不现。<a id="a-9j"></a>是时，<a id="a-9k"></a>二龙王雷吼霹雳，<a id="a-9l"></a>暴风疾雨，<a id="a-9m"></a>在王宫上，<a id="a-9n"></a>或雨瓦石，<a id="a-9o"></a>或雨刀剑，<a id="a-9p"></a>未堕地之顷，<a id="a-9q"></a>便为优钵莲华在虚空中。<a id="a-9r"></a>是时，<a id="a-9s"></a>龙王倍复瞋恚，<a id="a-9t"></a>雨大高山于宫殿上。<a id="a-9u"></a>是时，<a id="a-9v"></a>目连复化使作种种饮食。<a id="a-9w"></a>是时，<a id="a-9x"></a>龙王倍复瞋恚炽盛，<a id="a-9y"></a>雨诸刀剑。<a id="a-9z"></a>是时，<a id="a-A0"></a>目连复化使作极好衣裳。<a id="a-A1"></a>是时，<a id="a-A2"></a>龙王倍复瞋恚，<a id="a-A3"></a>复雨大沙砾石，<a id="a-A4"></a>在波斯匿宫上，<a id="a-A5"></a>未堕地之顷，<a id="a-A6"></a>便化作七宝。</p>
  <p id="aA7">是时，<a id="a-A8"></a>波斯匿王见宫殿中雨种种七宝，<a id="a-A9"></a>欢喜踊跃，<a id="a-AA"></a>不能自胜，<a id="a-AB"></a>便作是念：<a id="a-AC"></a>“阎浮里内有德之人，<a id="a-AD"></a>无复过我，<a id="a-AE"></a>唯除如来。<a id="a-AF"></a>所以然者？<a id="a-AG"></a>我家中种粳米一根上生，<a id="a-AH"></a>收拾得一斛米，<a id="a-AI"></a>饭以甘蔗之浆，<a id="a-AJ"></a>极为香美。<a id="a-AK"></a>今复于宫殿上雨七宝，<a id="a-AL"></a>我便能作转轮圣王乎！<a id="a-AM"></a>”是时，<a id="a-AN"></a>波斯匿王领诸婇女收摄七宝。</p>
  <p id="aAO">是时，<a id="a-AP"></a>二龙王自相谓言：<a id="a-AQ"></a>“今将有何意？<a id="a-AR"></a>我等来时欲害波斯匿王，<a id="a-AS"></a>今日变化乃至于斯；<a id="a-AT"></a>所有力势今日尽现，<a id="a-AU"></a>犹不能动波斯匿王毫厘之分。<a id="a-AV"></a>”</p>
  <p id="aAW">是时，<a id="a-AX"></a>龙王见大目揵连在宫殿上结跏趺坐，<a id="a-AY"></a>正身正意，<a id="a-AZ"></a>形不倾斜；<a id="a-Aa"></a>见已，<a id="a-Ab"></a>便作是念：<a id="a-Ac"></a>“此必是大目连之所为也。<a id="a-Ad"></a>”是时，<a id="a-Ae"></a>二龙王以见目连，<a id="a-Af"></a>便退而去。<a id="a-Ag"></a>是时，<a id="a-Ah"></a>目连见龙王去，<a id="a-Ai"></a>还舍神足，<a id="a-Aj"></a>至世尊所，<a id="a-Ak"></a>头面礼足，<a id="a-Al"></a>在一面坐。</p>
  <p id="aAm">时，<a id="a-An"></a>波斯匿王便作是念：<a id="a-Ao"></a>“今此种种饮食不应先食，<a id="a-Ap"></a>当先奉上如来，<a id="a-Aq"></a>然后自食。<a id="a-Ar"></a>”是时，<a id="a-As"></a>波斯匿王即车载珍宝，<a id="a-At"></a>及种种饮食，<a id="a-Au"></a>往至世尊所：<a id="a-Av"></a>“昨日天雨七宝及此饮食，<a id="a-Aw"></a>惟愿纳受！<a id="a-Ax"></a>”</p>
  <p id="aAy">尔时，<a id="a-Az"></a>大目揵连去如来不远。<a id="a-B0"></a>佛告王曰：<a id="a-B1"></a>“汝今可持七宝饮食之具，<a id="a-B2"></a>与大目连。<a id="a-B3"></a>所以然者？<a id="a-B4"></a>蒙目连恩，<a id="a-B5"></a>得更生圣贤之地。<a id="a-B6"></a>”</p>
  <p id="aB7">波斯匿王白佛言：<a id="a-B8"></a>“有何因缘，<a id="a-B9"></a>言我更生？<a id="a-BA"></a>”</p>
  <p id="aBB">世尊告曰：<a id="a-BC"></a>“汝朝不至我所，<a id="a-BD"></a>欲得听法乎？<a id="a-BE"></a>尔时，<a id="a-BF"></a>有二人亦来听法。<a id="a-BG"></a>王生此念：<a id="a-BH"></a>‘我于此国界，<a id="a-BI"></a>最为豪尊，<a id="a-BJ"></a>众人所敬。<a id="a-BK"></a>然此二人为从何来？<a id="a-BL"></a>见我不起承迎。<a id="a-BM"></a>’”</p>
  <p id="aBN">时，<a id="a-BO"></a>王白佛：<a id="a-BP"></a>“实然，<a id="a-BQ"></a>世尊。<a id="a-BR"></a>”</p>
  <p id="aBS">世尊告曰：<a id="a-BT"></a>“此亦非人，<a id="a-BU"></a>乃是难陀、<a id="a-BV"></a>优槃难陀龙王。<a id="a-BW"></a>彼知王意，<a id="a-BX"></a>自相谓言：<a id="a-BY"></a>‘我等无过于此人王，<a id="a-BZ"></a>何故反来害我？<a id="a-Ba"></a>要当方宜灭此国界。<a id="a-Bb"></a>’我等寻知龙王心中所念，<a id="a-Bc"></a>即敕目连，<a id="a-Bd"></a>今可救波斯匿王，<a id="a-Be"></a>无令为龙所害也。<a id="a-Bf"></a>即受我教，<a id="a-Bg"></a>在宫殿上，<a id="a-Bh"></a>隐形不现，<a id="a-Bi"></a>作此变化。<a id="a-Bj"></a>是时，<a id="a-Bk"></a>龙王极怀瞋恚，<a id="a-Bl"></a>雨沙砾石于宫殿上，<a id="a-Bm"></a>未堕地之顷，<a id="a-Bn"></a>化作七宝、<a id="a-Bo"></a>衣裳、<a id="a-Bp"></a>饮食之具。<a id="a-Bq"></a>由此因缘，<a id="a-Br"></a>大王，<a id="a-Bs"></a>今日便为更生。<a id="a-Bt"></a>”</p>
  <p id="aBu">是时，<a id="a-Bv"></a>波斯匿王便怀恐怖，<a id="a-Bw"></a>衣毛皆竖，<a id="a-Bx"></a>前跪膝行至如来前，<a id="a-By"></a>而白佛言：<a id="a-Bz"></a>“惟愿世尊恩垂过厚，<a id="a-C0"></a>得济生命！<a id="a-C1"></a>”复礼目连足，<a id="a-C2"></a>头面礼敬：<a id="a-C3"></a>“蒙尊之恩，<a id="a-C4"></a>得济生命！<a id="a-C5"></a>”</p>
  <p id="aC6">尔时，<a id="a-C7"></a>国王便说此偈：</p>
  <p id="aC8">“唯尊寿无穷，<a id="a-C9"></a>长夜护其命，</p>
  <p id="aCA">度脱苦穷厄，<a id="a-CB"></a>蒙尊得脱难。<a id="a-CC"></a>”</p>
  <p id="aCD">是时，<a id="a-CE"></a>波斯匿王以天香华散如来身，<a id="a-CF"></a>便作是说：<a id="a-CG"></a>“我今持此七宝奉上三尊，<a id="a-CH"></a>惟愿纳受！<a id="a-CI"></a>”头面礼足，<a id="a-CJ"></a>绕佛三匝，<a id="a-CK"></a>便退而去。</p>
  <p id="aCL">是时，<a id="a-CM"></a>世尊便作是念：<a id="a-CN"></a>“此四部之众多有懈怠，<a id="a-CO"></a>皆不听法；<a id="a-CP"></a>亦不求方便，<a id="a-CQ"></a>使身作证；<a id="a-CR"></a>亦不复求未获者获，<a id="a-CS"></a>未得者得；<a id="a-CT"></a>我今宜可使四部之众渴仰于法。<a id="a-CU"></a>”尔时，<a id="a-CV"></a>世尊不告四部之众，<a id="a-CW"></a>复不将侍者，<a id="a-CX"></a>如屈伸臂顷，<a id="a-CY"></a>从祇洹不现，<a id="a-CZ"></a>往至三十三天。</p>
  <p id="aCa">尔时，<a id="a-Cb"></a>释提桓因遥见世尊来，<a id="a-Cc"></a>将诸天众，<a id="a-Cd"></a>前迎世尊，<a id="a-Ce"></a>头面礼足，<a id="a-Cf"></a>请令就座，<a id="a-Cg"></a>并作是说：<a id="a-Ch"></a>“善来！<a id="a-Ci"></a>世尊，<a id="a-Cj"></a>久违觐省。<a id="a-Ck"></a>”</p>
  <p id="aCl">是时，<a id="a-Cm"></a>世尊便作是念：<a id="a-Cn"></a>“我今当以神足之力自隐形体，<a id="a-Co"></a>使众人不见我为所在。<a id="a-Cp"></a>”尔时，<a id="a-Cq"></a>世尊复作是念：<a id="a-Cr"></a>“我今于三十三天，<a id="a-Cs"></a>化身极使广大。<a id="a-Ct"></a>”</p>
  <p id="aCu">尔时，<a id="a-Cv"></a>天上善法讲堂有金石纵广一由旬。<a id="a-Cw"></a>尔时，<a id="a-Cx"></a>世尊石上结跏跌坐，<a id="a-Cy"></a>遍满石上。<a id="a-Cz"></a>尔时，<a id="a-D0"></a>如来母摩耶将诸天女至世尊所，<a id="a-D1"></a>头面礼足，<a id="a-D2"></a>在一面坐，<a id="a-D3"></a>并作是说：<a id="a-D4"></a>“违奉甚久，<a id="a-D5"></a>今来至此，<a id="a-D6"></a>实蒙大幸，<a id="a-D7"></a>渴仰思见，<a id="a-D8"></a>佛今日方来。<a id="a-D9"></a>”是时，<a id="a-DA"></a>母摩耶头面礼足已，<a id="a-DB"></a>在一面坐；<a id="a-DC"></a>释提桓因亦礼如来足，<a id="a-DD"></a>在一面坐；<a id="a-DE"></a>三十三天礼如来足，<a id="a-DF"></a>在一面坐。<a id="a-DG"></a>是时，<a id="a-DH"></a>诸天之众见如来在彼增益天众，<a id="a-DI"></a>减损阿须伦。</p>
  <p id="aDJ">尔时，<a id="a-DK"></a>世尊渐与彼诸天之众说于妙论，<a id="a-DL"></a>所谓论者：<a id="a-DM"></a>施论、<a id="a-DN"></a>戒论、<a id="a-DO"></a>生天之论，<a id="a-DP"></a>欲不净想，<a id="a-DQ"></a>淫为秽恶，<a id="a-DR"></a>出要为乐。<a id="a-DS"></a>尔时，<a id="a-DT"></a>世尊以见诸来大众及诸天人心开意解，<a id="a-DU"></a>诸佛世尊常所说法——苦、<a id="a-DV"></a>集、<a id="a-DW"></a>尽、<a id="a-DX"></a>道，<a id="a-DY"></a>普与诸天说之，<a id="a-DZ"></a>各于坐上，<a id="a-Da"></a>诸尘垢尽，<a id="a-Db"></a>得法眼净。<a id="a-Dc"></a>复有十八亿天女之众而见道迹，<a id="a-Dd"></a>三万六千天众得法眼净。<a id="a-De"></a>是时，<a id="a-Df"></a>如来母即从座起，<a id="a-Dg"></a>礼如来足，<a id="a-Dh"></a>还入宫中。</p>
  <p id="aDi">尔时，<a id="a-Dj"></a>释提桓因白佛言：<a id="a-Dk"></a>“我今当以何食饭如来乎？<a id="a-Dl"></a>为用人间之食？<a id="a-Dm"></a>为用自然天食？<a id="a-Dn"></a>”</p>
  <p id="aDo">世尊告曰：<a id="a-Dp"></a>“可用人间之食用食如来。<a id="a-Dq"></a>所以然者？<a id="a-Dr"></a>我身生于人间，<a id="a-Ds"></a>长于人间，<a id="a-Dt"></a>于人间得佛。<a id="a-Du"></a>”</p>
  <p id="aDv">释提桓因白佛言：<a id="a-Dw"></a>“如是，<a id="a-Dx"></a>世尊。<a id="a-Dy"></a>”是时，<a id="a-Dz"></a>释提桓因复白佛言：<a id="a-E0"></a>“为用天上时节？<a id="a-E1"></a>为用人间时节？<a id="a-E2"></a>”</p>
  <p id="aE3">世尊告曰：<a id="a-E4"></a>“用人间时节。<a id="a-E5"></a>”</p>
  <p id="aE6">对曰：<a id="a-E7"></a>“如是，<a id="a-E8"></a>世尊。<a id="a-E9"></a>”</p>
  <p id="aEA">是时，<a id="a-EB"></a>释提桓因即以人间之食，<a id="a-EC"></a>复以人间时节饭食如来。</p>
  <p id="aED">尔时，<a id="a-EE"></a>三十三天各各自相谓言：<a id="a-EF"></a>“我等今见如来竟日饭食。<a id="a-EG"></a>”</p>
  <p id="aEH">是时，<a id="a-EI"></a>世尊便作是念：<a id="a-EJ"></a>“我今当入如是三昧，<a id="a-EK"></a>欲使诸天进便进，<a id="a-EL"></a>欲使诸天退便退。<a id="a-EM"></a>”是时，<a id="a-EN"></a>世尊以入此三昧，<a id="a-EO"></a>进却诸天，<a id="a-EP"></a>随其时宜。</p>
  <p id="aEQ">是时，<a id="a-ER"></a>人间四部之众不见如来久，<a id="a-ES"></a>往至阿难所，<a id="a-ET"></a>白阿难言：<a id="a-EU"></a>“如来今为所在？<a id="a-EV"></a>渴仰欲见。<a id="a-EW"></a>”</p>
  <p id="aEX">阿难报曰：<a id="a-EY"></a>“我等亦复不知如来所在！<a id="a-EZ"></a>”</p>
  <p id="aEa">是时，<a id="a-Eb"></a>波斯匿王、<a id="a-Ec"></a>优填王至阿难所，<a id="a-Ed"></a>问阿难曰：<a id="a-Ee"></a>“如来今日竟为所在？<a id="a-Ef"></a>”</p>
  <p id="aEg">阿难报曰：<a id="a-Eh"></a>“大王，<a id="a-Ei"></a>我亦不知如来所在！<a id="a-Ej"></a>”</p>
  <p id="aEk">是时，<a id="a-El"></a>二王思睹如来，<a id="a-Em"></a>遂得苦患。<a id="a-En"></a>尔时，<a id="a-Eo"></a>群臣至优填王所，<a id="a-Ep"></a>白优填王曰：<a id="a-Eq"></a>“今为所患？<a id="a-Er"></a>”</p>
  <p id="aEs">时，<a id="a-Et"></a>王报曰：<a id="a-Eu"></a>“我今以愁忧成患。<a id="a-Ev"></a>”</p>
  <p id="aEw">群臣白王：<a id="a-Ex"></a>“云何以愁忧成患？<a id="a-Ey"></a>”</p>
  <p id="aEz">其王报曰：<a id="a-F0"></a>“由不见如来故也。<a id="a-F1"></a>设我不见如来者，<a id="a-F2"></a>便当命终。<a id="a-F3"></a>”</p>
  <p id="aF4">是时，<a id="a-F5"></a>群臣便作是念：<a id="a-F6"></a>“当以何方便，<a id="a-F7"></a>使优填王不令命终？<a id="a-F8"></a>我等宜作如来形像。<a id="a-F9"></a>”是时，<a id="a-FA"></a>群臣白王言：<a id="a-FB"></a>“我等欲作形像，<a id="a-FC"></a>亦可恭敬承事作礼。<a id="a-FD"></a>”</p>
  <p id="aFE">时，<a id="a-FF"></a>王闻此语已，<a id="a-FG"></a>欢喜踊跃，<a id="a-FH"></a>不能自胜，<a id="a-FI"></a>告群臣曰：<a id="a-FJ"></a>“善哉！<a id="a-FK"></a>卿等所说至妙。<a id="a-FL"></a>”</p>
  <p id="aFM">群臣白王：<a id="a-FN"></a>“当以何宝作如来形像？<a id="a-FO"></a>”</p>
  <p id="aFP">是时，<a id="a-FQ"></a>王即敕国界之内诸奇巧师匠，<a id="a-FR"></a>而告之曰：<a id="a-FS"></a>“我今欲作形像。<a id="a-FT"></a>”</p>
  <p id="aFU">巧匠对曰：<a id="a-FV"></a>“如是，<a id="a-FW"></a>大王。<a id="a-FX"></a>”</p>
  <p id="aFY">是时，<a id="a-FZ"></a>优填王即以牛头栴檀作如来形像高五尺。</p>
  <p id="aFa">是时，<a id="a-Fb"></a>波斯匿王闻优填王作如来形像高五尺而供养。<a id="a-Fc"></a>是时，<a id="a-Fd"></a>波斯匿王复召国中巧匠，<a id="a-Fe"></a>而告之曰：<a id="a-Ff"></a>“我今欲造如来形像，<a id="a-Fg"></a>汝等当时办之。<a id="a-Fh"></a>”时，<a id="a-Fi"></a>波斯匿王而生此念：<a id="a-Fj"></a>“当用何宝，<a id="a-Fk"></a>作如来形像耶？<a id="a-Fl"></a>”斯须复作是念：<a id="a-Fm"></a>“如来形体，<a id="a-Fn"></a>黄如天金，<a id="a-Fo"></a>今当以金作如来形像。<a id="a-Fp"></a>”是时，<a id="a-Fq"></a>波斯匿王纯以紫磨金作如来像高五尺。<a id="a-Fr"></a>尔时，<a id="a-Fs"></a>阎浮里内始有此二如来形像。</p>
  <p id="aFt">是时，<a id="a-Fu"></a>四部之众往至阿难所，<a id="a-Fv"></a>白阿难曰：<a id="a-Fw"></a>“我等渴仰于如来，<a id="a-Fx"></a>所思欲觐尊，<a id="a-Fy"></a>如来今日竟为所在？<a id="a-Fz"></a>”</p>
  <p id="aG0">阿难报曰：<a id="a-G1"></a>“我等亦复不知如来所在。<a id="a-G2"></a>但今共至阿那律所而问此义。<a id="a-G3"></a>所以然者？<a id="a-G4"></a>尊者阿那律天眼第一，<a id="a-G5"></a>清净无瑕秽。<a id="a-G6"></a>彼以天眼见千世界、<a id="a-G7"></a>二千世界、<a id="a-G8"></a>三千大千世界，<a id="a-G9"></a>彼能知见。<a id="a-GA"></a>”</p>
  <p id="aGB">是时，<a id="a-GC"></a>四部之众共阿难往至阿那律所，<a id="a-GD"></a>白阿那律曰：<a id="a-GE"></a>“今此四部之众来至我所，<a id="a-GF"></a>而问我曰：<a id="a-GG"></a>‘今日如来竟为所在？<a id="a-GH"></a>’惟愿尊者以天眼观如来今为所在！<a id="a-GI"></a>”</p>
  <p id="aGJ">是时，<a id="a-GK"></a>尊者阿那律报曰：<a id="a-GL"></a>“汝等且止！<a id="a-GM"></a>吾今欲观如来竟为所在。<a id="a-GN"></a>”</p>
  <p id="aGO">是时，<a id="a-GP"></a>阿那律正身正意，<a id="a-GQ"></a>系念在前，<a id="a-GR"></a>以天眼观阎浮里内而不见之。<a id="a-GS"></a>复以天眼观拘耶尼、<a id="a-GT"></a>弗于逮、<a id="a-GU"></a>郁单曰而不见之。<a id="a-GV"></a>复观四天王、<a id="a-GW"></a>三十三天、<a id="a-GX"></a>艳天、<a id="a-GY"></a>兜术天、<a id="a-GZ"></a>化自在天、<a id="a-Ga"></a>他化自在天，<a id="a-Gb"></a>乃至观梵天而不见之。<a id="a-Gc"></a>复观千阎浮地、<a id="a-Gd"></a>千瞿耶尼、<a id="a-Ge"></a>千郁单曰、<a id="a-Gf"></a>千弗于逮、<a id="a-Gg"></a>千四天王、<a id="a-Gh"></a>千艳天、<a id="a-Gi"></a>千兜术天、<a id="a-Gj"></a>千化自在天、<a id="a-Gk"></a>千他化自在天、<a id="a-Gl"></a>千梵天，<a id="a-Gm"></a>而不见如来。<a id="a-Gn"></a>复观三千大千刹土而复不见。<a id="a-Go"></a>即从座起，<a id="a-Gp"></a>语阿难曰：<a id="a-Gq"></a>“我今已观三千大千刹土而不见之。<a id="a-Gr"></a>”</p>
  <p id="aGs">是时，<a id="a-Gt"></a>阿难及四部之众默然而止。<a id="a-Gu"></a>阿难作是念：<a id="a-Gv"></a>“如来将不般涅槃乎？<a id="a-Gw"></a>”</p>
  <p id="aGx">是时，<a id="a-Gy"></a>三十三天各各自相谓言：<a id="a-Gz"></a>“我等快得善利，<a id="a-H0"></a>惟愿七佛常现于世，<a id="a-H1"></a>天及世人多所润益！<a id="a-H2"></a>”或有天子而作是语：<a id="a-H3"></a>“且置七佛，<a id="a-H4"></a>但使有六佛者，<a id="a-H5"></a>此亦甚善。<a id="a-H6"></a>”或有天子言：<a id="a-H7"></a>“但使有五佛。<a id="a-H8"></a>”或言：<a id="a-H9"></a>“四佛。<a id="a-HA"></a>”或言：<a id="a-HB"></a>“三佛。<a id="a-HC"></a>”或言：<a id="a-HD"></a>“二佛出现世者，<a id="a-HE"></a>多所润益。<a id="a-HF"></a>”</p>
  <p id="aHG">时，<a id="a-HH"></a>释提桓因告诸天曰：<a id="a-HI"></a>“且置七佛，<a id="a-HJ"></a>乃至二佛，<a id="a-HK"></a>但使今日释迦文佛久住世者，<a id="a-HL"></a>则多所饶益。<a id="a-HM"></a>”</p>
  <p id="aHN">尔时，<a id="a-HO"></a>如来意欲使诸天来，<a id="a-HP"></a>诸天便来；<a id="a-HQ"></a>意欲使诸天去，<a id="a-HR"></a>诸天便去。<a id="a-HS"></a>是时，<a id="a-HT"></a>三十三天各各自相谓言：<a id="a-HU"></a>“如来何故竟日而食？<a id="a-HV"></a>”</p>
  <p id="aHW">是时，<a id="a-HX"></a>释提桓因告三十三天曰：<a id="a-HY"></a>“如来今日食以人间时节，<a id="a-HZ"></a>不用天上时节。<a id="a-Ha"></a>”</p>
  <p id="aHb">是时，<a id="a-Hc"></a>世尊以经三月，<a id="a-Hd"></a>便作是念：<a id="a-He"></a>“阎浮里人四部之众不见吾久，<a id="a-Hf"></a>甚有虚渴之想。<a id="a-Hg"></a>我今当舍神足，<a id="a-Hh"></a>使诸声闻知如来在三十三天。<a id="a-Hi"></a>”是时，<a id="a-Hj"></a>世尊即舍神足。</p>
  <p id="aHk">时，<a id="a-Hl"></a>阿难往阿那律所，<a id="a-Hm"></a>白阿那律言：<a id="a-Hn"></a>“今四部之众甚有虚渴，<a id="a-Ho"></a>欲见如来。<a id="a-Hp"></a>然今如来不取灭度乎？<a id="a-Hq"></a>”</p>
  <p id="aHr">是时，<a id="a-Hs"></a>阿那律语阿难曰：<a id="a-Ht"></a>“昨夜有天来至我所，<a id="a-Hu"></a>云：<a id="a-Hv"></a>‘如来在三十三天善法讲堂。<a id="a-Hw"></a>’汝今且止！<a id="a-Hx"></a>吾今欲观如来所在。<a id="a-Hy"></a>”是时，<a id="a-Hz"></a>尊者阿那律即结跏跌坐，<a id="a-I0"></a>正身正意，<a id="a-I1"></a>心不移动，<a id="a-I2"></a>以天眼观三十三天，<a id="a-I3"></a>见世尊在壁方一由旬石上坐。<a id="a-I4"></a>是时，<a id="a-I5"></a>阿那律即从三昧起，<a id="a-I6"></a>语阿难曰：<a id="a-I7"></a>“如来今在三十三天与母说法。<a id="a-I8"></a>”</p>
  <p id="aI9">是时，<a id="a-IA"></a>阿难及四部之众欢喜踊跃，<a id="a-IB"></a>不能自胜。<a id="a-IC"></a>是时，<a id="a-ID"></a>阿难问四部众曰：<a id="a-IE"></a>“谁能堪任至三十三天问讯如来？<a id="a-IF"></a>”</p>
  <p id="aIG">阿那律曰：<a id="a-IH"></a>“今尊者目连神足第一，<a id="a-II"></a>愿屈神力往问讯佛。<a id="a-IJ"></a>”</p>
  <p id="aIK">是时，<a id="a-IL"></a>四部之众白目连曰：<a id="a-IM"></a>“今日如来在三十三天，<a id="a-IN"></a>惟愿尊者持四部姓名，<a id="a-IO"></a>问讯如来！<a id="a-IP"></a>又持此义往白如来：<a id="a-IQ"></a>‘世尊在阎浮里内世间得道，<a id="a-IR"></a>唯屈威神还至世间！<a id="a-IS"></a>’”</p>
  <p id="aIT">目连报曰：<a id="a-IU"></a>“甚善！<a id="a-IV"></a>诸贤。<a id="a-IW"></a>”</p>
  <p id="aIX">是时，<a id="a-IY"></a>目连受四部之教，<a id="a-IZ"></a>屈伸臂顷，<a id="a-Ia"></a>往至三十三天，<a id="a-Ib"></a>到如来所。<a id="a-Ic"></a>是时，<a id="a-Id"></a>释提桓因及三十三天遥见目连来，<a id="a-Ie"></a>诸天各生此念：<a id="a-If"></a>“正是僧使，<a id="a-Ig"></a>若当是诸王之使。<a id="a-Ih"></a>”是时，<a id="a-Ii"></a>诸天皆起往迎：<a id="a-Ij"></a>“善来！<a id="a-Ik"></a>尊者。<a id="a-Il"></a>”</p>
  <p id="aIm">是时，<a id="a-In"></a>目连遥见世尊与无央数之众而为说法，<a id="a-Io"></a>见已，<a id="a-Ip"></a>生此念：<a id="a-Iq"></a>“世尊在此天中，<a id="a-Ir"></a>亦复烦闹。<a id="a-Is"></a>”目连往至世尊所，<a id="a-It"></a>头面礼足，<a id="a-Iu"></a>在一面立。</p>
  <p id="aIv">尔时，<a id="a-Iw"></a>目连白佛言：<a id="a-Ix"></a>“世尊，<a id="a-Iy"></a>四部之众问讯如来：<a id="a-Iz"></a>起居轻利，<a id="a-J0"></a>游步康强。<a id="a-J1"></a>”又白此事：<a id="a-J2"></a>“如来生长阎浮里内，<a id="a-J3"></a>于世间得道。<a id="a-J4"></a>惟愿世尊还来至世间，<a id="a-J5"></a>四部虚渴，<a id="a-J6"></a>欲见世尊。<a id="a-J7"></a>”</p>
  <p id="aJ8">世尊告曰：<a id="a-J9"></a>“使四部之众进业无倦。<a id="a-JA"></a>云何，<a id="a-JB"></a>目连，<a id="a-JC"></a>四部之众游化劳乎？<a id="a-JD"></a>无斗讼耶？<a id="a-JE"></a>外道异学无触娆乎？<a id="a-JF"></a>”</p>
  <p id="aJG">目连报曰：<a id="a-JH"></a>“四部之众行道无倦。<a id="a-JI"></a>”</p>
  <p id="aJJ">“但，<a id="a-JK"></a>目连，<a id="a-JL"></a>汝向者作是念言：<a id="a-JM"></a>‘如来在此亦烦闹。<a id="a-JN"></a>’此事不然。<a id="a-JO"></a>所以然者？<a id="a-JP"></a>我说法时亦不经久，<a id="a-JQ"></a>设我作是念，<a id="a-JR"></a>欲使诸天来，<a id="a-JS"></a>诸天便来；<a id="a-JT"></a>欲便诸天不来，<a id="a-JU"></a>诸天则不来。<a id="a-JV"></a>目连，<a id="a-JW"></a>汝还世间，<a id="a-JX"></a>却后七日，<a id="a-JY"></a>如来当往僧迦尸国大池水侧。<a id="a-JZ"></a>”</p>
  <p id="aJa">是时，<a id="a-Jb"></a>目连屈伸臂顷，<a id="a-Jc"></a>还诣舍卫城祇树给孤独园，<a id="a-Jd"></a>往诣四部众，<a id="a-Je"></a>而告之曰：<a id="a-Jf"></a>“诸贤当知：<a id="a-Jg"></a>却后七日，<a id="a-Jh"></a>如来当来下至阎浮里地僧迦尸大池水侧。<a id="a-Ji"></a>”</p>
  <p id="aJj">尔时，<a id="a-Jk"></a>四部众闻此语已，<a id="a-Jl"></a>欢喜踊跃，<a id="a-Jm"></a>不能自胜。<a id="a-Jn"></a>是时，<a id="a-Jo"></a>波斯匿王、<a id="a-Jp"></a>优填王、<a id="a-Jq"></a>恶生王、<a id="a-Jr"></a>优陀延王、<a id="a-Js"></a>频毗娑罗王，<a id="a-Jt"></a>闻如来却后七日，<a id="a-Ju"></a>当至僧迦尸国大池水侧，<a id="a-Jv"></a>极怀欢喜，<a id="a-Jw"></a>不能自胜。<a id="a-Jx"></a>是时，<a id="a-Jy"></a>毗舍离人民之众，<a id="a-Jz"></a>迦毗罗越释种，<a id="a-K0"></a>拘夷罗越人民之众，<a id="a-K1"></a>闻如来当来至阎浮里地，<a id="a-K2"></a>闻已，<a id="a-K3"></a>欢喜踊跃，<a id="a-K4"></a>不能自胜。</p>
  <p id="aK5">尔时，<a id="a-K6"></a>波斯匿集四种之兵，<a id="a-K7"></a>诣池水侧，<a id="a-K8"></a>欲见世尊。<a id="a-K9"></a>是时，<a id="a-KA"></a>五王皆集兵众往世尊所，<a id="a-KB"></a>欲得觐省如来及人民之众。<a id="a-KC"></a>迦毗罗越释皆悉往世尊所，<a id="a-KD"></a>及四部之众皆悉往世尊所，<a id="a-KE"></a>欲得见如来。</p>
  <p id="aKF">尔时，<a id="a-KG"></a>临七日头，<a id="a-KH"></a>释提桓因告自在天子曰：<a id="a-KI"></a>“汝今从须弥山顶至僧迦尸池水，<a id="a-KJ"></a>作三道路，<a id="a-KK"></a>观如来不用神足至阎浮地。<a id="a-KL"></a>”</p>
  <p id="aKM">自在天子报曰：<a id="a-KN"></a>“此事甚佳，<a id="a-KO"></a>正尔时办。<a id="a-KP"></a>”尔时，<a id="a-KQ"></a>自在天子即化作三道——金、<a id="a-KR"></a>银、<a id="a-KS"></a>水精。<a id="a-KT"></a>是时，<a id="a-KU"></a>金道当在中央，<a id="a-KV"></a>夹水精道侧、<a id="a-KW"></a>银道侧，<a id="a-KX"></a>化作金树。<a id="a-KY"></a>当于尔时，<a id="a-KZ"></a>诸神妙尊天，<a id="a-Ka"></a>七日之中皆来听法。</p>
  <p id="aKb">尔时，<a id="a-Kc"></a>世尊与数千万众前后围绕，<a id="a-Kd"></a>而为说法，<a id="a-Ke"></a>说：<a id="a-Kf"></a>“五盛阴苦。<a id="a-Kg"></a>云何为五？<a id="a-Kh"></a>所谓色、<a id="a-Ki"></a>痛、<a id="a-Kj"></a>想、<a id="a-Kk"></a>行、<a id="a-Kl"></a>识。<a id="a-Km"></a>云何为色阴？<a id="a-Kn"></a>所谓此四大身，<a id="a-Ko"></a>是四大所造色，<a id="a-Kp"></a>是谓名为色阴也。<a id="a-Kq"></a>彼云何名为痛阴？<a id="a-Kr"></a>所谓苦痛、<a id="a-Ks"></a>乐痛、<a id="a-Kt"></a>不苦不乐痛，<a id="a-Ku"></a>是谓名为痛阴。<a id="a-Kv"></a>彼云何名想阴？<a id="a-Kw"></a>所谓三世共会，<a id="a-Kx"></a>是谓名为想阴。<a id="a-Ky"></a>彼云何名为行阴？<a id="a-Kz"></a>所谓身行、<a id="a-L0"></a>口行、<a id="a-L1"></a>意行，<a id="a-L2"></a>此名行阴。<a id="a-L3"></a>彼云何名为识阴？<a id="a-L4"></a>所谓眼、<a id="a-L5"></a>耳、<a id="a-L6"></a>鼻、<a id="a-L7"></a>口、<a id="a-L8"></a>身、<a id="a-L9"></a>意识，<a id="a-LA"></a>此名识阴。</p>
  <p id="aLB">“彼云何名为色？<a id="a-LC"></a>所谓色者，<a id="a-LD"></a>寒亦是色，<a id="a-LE"></a>热亦是色，<a id="a-LF"></a>饥亦是色，<a id="a-LG"></a>渴亦是色。<a id="a-LH"></a>云何名为痛？<a id="a-LI"></a>所谓痛者，<a id="a-LJ"></a>痛者名觉。<a id="a-LK"></a>为觉何物？<a id="a-LL"></a>觉苦、<a id="a-LM"></a>觉乐、<a id="a-LN"></a>觉不苦不乐，<a id="a-LO"></a>故名为觉也。<a id="a-LP"></a>云何名为想？<a id="a-LQ"></a>所谓想者，<a id="a-LR"></a>想亦是知。<a id="a-LS"></a>知青、<a id="a-LT"></a>黄、<a id="a-LU"></a>白、<a id="a-LV"></a>黑，<a id="a-LW"></a>知苦乐，<a id="a-LX"></a>故名为知。<a id="a-LY"></a>云何名为行？<a id="a-LZ"></a>所谓行者，<a id="a-La"></a>能有所成，<a id="a-Lb"></a>故名为行。<a id="a-Lc"></a>为成何等？<a id="a-Ld"></a>或成恶行，<a id="a-Le"></a>或成善行，<a id="a-Lf"></a>故名为行。<a id="a-Lg"></a>云何名为识？<a id="a-Lh"></a>所谓识者，<a id="a-Li"></a>识别是非，<a id="a-Lj"></a>亦识诸味，<a id="a-Lk"></a>此名为识也。</p>
  <p id="aLl">“诸天子当知：<a id="a-Lm"></a>此五盛阴，<a id="a-Ln"></a>知三恶道、<a id="a-Lo"></a>天道、<a id="a-Lp"></a>人道；<a id="a-Lq"></a>此五盛阴灭，<a id="a-Lr"></a>便知有涅槃之道。<a id="a-Ls"></a>”尔时，<a id="a-Lt"></a>说此法时，<a id="a-Lu"></a>有六万天人得法眼净。</p>
  <p id="aLv">尔时，<a id="a-Lw"></a>世尊与诸天人说法已，<a id="a-Lx"></a>即从座起，<a id="a-Ly"></a>诣须弥山顶，<a id="a-Lz"></a>说此偈：</p>
  <p id="aM0">“汝等当勤学，<a id="a-M1"></a>于佛法圣众，</p>
  <p id="aM2">当灭死径路，<a id="a-M3"></a>如人钩调象。</p>
  <p id="aM4">若能于此法，<a id="a-M5"></a>而无懈怠者，</p>
  <p id="aM6">便当尽生死，<a id="a-M7"></a>无有苦原本。<a id="a-M8"></a>”</p>
  <p id="aM9">尔时，<a id="a-MA"></a>世尊说此偈已，<a id="a-MB"></a>便诣中道。<a id="a-MC"></a>是时，<a id="a-MD"></a>梵天在如来右处银道侧，<a id="a-ME"></a>释提桓因在水精道侧，<a id="a-MF"></a>及诸天人在虚空中散华烧香，<a id="a-MG"></a>作倡伎乐，<a id="a-MH"></a>娱乐如来。</p>
  <p id="aMI">是时，<a id="a-MJ"></a>优钵华色比丘尼闻如来今日当至阎浮提僧迦尸池水侧，<a id="a-MK"></a>闻已，<a id="a-ML"></a>便生此念：<a id="a-MM"></a>“四部之众、<a id="a-MN"></a>国王、<a id="a-MO"></a>大臣、<a id="a-MP"></a>国中人民，<a id="a-MQ"></a>靡不往者。<a id="a-MR"></a>设我当以常法往者，<a id="a-MS"></a>此非其宜。<a id="a-MT"></a>我今当作转轮圣王形容往见世尊。<a id="a-MU"></a>”是时优钵华色比丘尼还隐其形，<a id="a-MV"></a>作转轮圣王形，<a id="a-MW"></a>七宝具足。<a id="a-MX"></a>所谓七宝者，<a id="a-MY"></a>轮宝、<a id="a-MZ"></a>象宝、<a id="a-Ma"></a>马宝、<a id="a-Mb"></a>珠宝、<a id="a-Mc"></a>玉女宝、<a id="a-Md"></a>典兵宝、<a id="a-Me"></a>典藏宝，<a id="a-Mf"></a>是谓七宝。</p>
  <p id="aMg">尔时，<a id="a-Mh"></a>尊者须菩提在罗阅城耆阇崛山中，<a id="a-Mi"></a>在一山侧缝衣裳。<a id="a-Mj"></a>是时，<a id="a-Mk"></a>须菩提闻世尊今日当来至阎浮里地，<a id="a-Ml"></a>四部之众靡不见者，<a id="a-Mm"></a>“我今者宜可时往问讯礼拜如来。<a id="a-Mn"></a>”尔时，<a id="a-Mo"></a>尊者须菩提便舍缝衣之业，<a id="a-Mp"></a>从座起，<a id="a-Mq"></a>右脚著地。<a id="a-Mr"></a>是时，<a id="a-Ms"></a>彼复作是念：<a id="a-Mt"></a>“此如来形，<a id="a-Mu"></a>何者是世尊，<a id="a-Mv"></a>为是眼、<a id="a-Mw"></a>耳、<a id="a-Mx"></a>鼻、<a id="a-My"></a>口、<a id="a-Mz"></a>身、<a id="a-N0"></a>意乎？<a id="a-N1"></a>往见者复是地、<a id="a-N2"></a>水、<a id="a-N3"></a>火、<a id="a-N4"></a>风种乎？<a id="a-N5"></a>一切诸法皆悉空寂，<a id="a-N6"></a>无造、<a id="a-N7"></a>无作。<a id="a-N8"></a>如世尊所说偈言：</p>
  <p id="aN9">“‘若欲礼佛者，<a id="a-NA"></a>及诸最胜者，</p>
  <p id="aNB">阴持入诸种，<a id="a-NC"></a>皆悉观无常。</p>
  <p id="aND">曩昔过去佛，<a id="a-NE"></a>及以当来者，</p>
  <p id="aNF">如今现在佛，<a id="a-NG"></a>此皆悉无常。</p>
  <p id="aNH">若欲礼佛者，<a id="a-NI"></a>过去及当来，</p>
  <p id="aNJ">说于现在中，<a id="a-NK"></a>当观于空法。</p>
  <p id="aNL">若欲礼佛者，<a id="a-NM"></a>过去及当来，</p>
  <p id="aNN">现在及诸佛，<a id="a-NO"></a>当计于无我。<a id="a-NP"></a>’</p>
  <p id="aNQ">“此中无我、<a id="a-NR"></a>无命、<a id="a-NS"></a>无人、<a id="a-NT"></a>无造作，<a id="a-NU"></a>亦无形容有教、<a id="a-NV"></a>有授者，<a id="a-NW"></a>诸法皆悉空寂。<a id="a-NX"></a>何者是我？<a id="a-NY"></a>我者无主。<a id="a-NZ"></a>我今归命真法之聚。<a id="a-Na"></a>”尔时，<a id="a-Nb"></a>尊者须菩提还坐缝衣。</p>
  <p id="aNc">是时，<a id="a-Nd"></a>优钵华色比丘尼作转轮圣王形，<a id="a-Ne"></a>七宝导从至世尊所。<a id="a-Nf"></a>是时，<a id="a-Ng"></a>五国王遥见转轮圣王来，<a id="a-Nh"></a>欢喜踊跃，<a id="a-Ni"></a>不能自胜，<a id="a-Nj"></a>自相谓言：<a id="a-Nk"></a>“甚奇！<a id="a-Nl"></a>甚特！<a id="a-Nm"></a>世间出二珍宝：<a id="a-Nn"></a>如来、<a id="a-No"></a>转轮圣王。<a id="a-Np"></a>”</p>
  <p id="aNq">尔时，<a id="a-Nr"></a>世尊将数万天人从须弥山顶来，<a id="a-Ns"></a>至池水侧。<a id="a-Nt"></a>是时，<a id="a-Nu"></a>世尊举足蹈地，<a id="a-Nv"></a>此三千大千世界六变震动。<a id="a-Nw"></a>是时，<a id="a-Nx"></a>化转轮圣王渐渐至世尊所，<a id="a-Ny"></a>诸小国王及人民之类各各避之。<a id="a-Nz"></a>是时，<a id="a-O0"></a>化圣王觉知以近世尊，<a id="a-O1"></a>还复本形，<a id="a-O2"></a>作比丘尼，<a id="a-O3"></a>礼世尊足。<a id="a-O4"></a>五王见已，<a id="a-O5"></a>各自称怨，<a id="a-O6"></a>自相谓言：<a id="a-O7"></a>“我等今日极有所失，<a id="a-O8"></a>我等先应见如来，<a id="a-O9"></a>然今此比丘尼先见之。<a id="a-OA"></a>”是时，<a id="a-OB"></a>比丘尼至世尊所，<a id="a-OC"></a>头面礼足，<a id="a-OD"></a>而白佛言：<a id="a-OE"></a>“我今礼最胜尊，<a id="a-OF"></a>今日先得觐省，<a id="a-OG"></a>我优钵华色比丘尼是如来弟子。<a id="a-OH"></a>”</p>
  <p id="aOI">尔时，<a id="a-OJ"></a>世尊与彼比丘尼而说偈言：</p>
  <p id="aOK">“善业以先礼，<a id="a-OL"></a>最初无过者，</p>
  <p id="aOM">空无解脱门，<a id="a-ON"></a>此是礼佛义。</p>
  <p id="aOO">若欲礼佛者，<a id="a-OP"></a>当来及过去，</p>
  <p id="aOQ">当观空无法，<a id="a-OR"></a>此名礼佛义。<a id="a-OS"></a>”</p>
  <p id="aOT">是时，<a id="a-OU"></a>五王及人民之众不可称计，<a id="a-OV"></a>往至世尊所，<a id="a-OW"></a>各自称名。<a id="a-OX"></a>“我是迦尸国王波斯匿。<a id="a-OY"></a>”“我是拔嗟国王，<a id="a-OZ"></a>名曰优填。<a id="a-Oa"></a>”“我是五都人民之主，<a id="a-Ob"></a>名曰恶生。<a id="a-Oc"></a>”“我是南海之主，<a id="a-Od"></a>名优陀延。<a id="a-Oe"></a>”“我是摩竭国频毗娑罗王。<a id="a-Of"></a>”尔时，<a id="a-Og"></a>十一那术人民云集，<a id="a-Oh"></a>及四部之众最尊长者，<a id="a-Oi"></a>千二百五十人往至世尊所，<a id="a-Oj"></a>头面礼足，<a id="a-Ok"></a>在一面立。</p>
  <p id="aOl">尔时，<a id="a-Om"></a>优填王手执牛头栴檀像，<a id="a-On"></a>并以偈向如来说：</p>
  <p id="aOo">“我今欲所问，<a id="a-Op"></a>慈悲护一切，</p>
  <p id="aOq">作佛形像者，<a id="a-Or"></a>为得何等福？<a id="a-Os"></a>”</p>
  <p id="aOt">尔时，<a id="a-Ou"></a>世尊复以偈报曰：</p>
  <p id="aOv">“大王今听之，<a id="a-Ow"></a>少多演其义，</p>
  <p id="aOx">作佛形像者，<a id="a-Oy"></a>今当粗说之。</p>
  <p id="aOz">眼根初不坏，<a id="a-P0"></a>后得天眼视，</p>
  <p id="aP1">白黑而分明，<a id="a-P2"></a>作佛形像德。</p>
  <p id="aP3">形体当完具，<a id="a-P4"></a>意正不迷惑，</p>
  <p id="aP5">势力倍常人，<a id="a-P6"></a>造佛形像者。</p>
  <p id="aP7">终不堕恶趣，<a id="a-P8"></a>终辄生天上，</p>
  <p id="aP9">于彼作天王，<a id="a-PA"></a>造佛形像福。</p>
  <p id="aPB">余福不可计，<a id="a-PC"></a>其福不思议，</p>
  <p id="aPD">名闻遍四远，<a id="a-PE"></a>造佛形像福。</p>
  <p id="aPF">“善哉！<a id="a-PG"></a>善哉！<a id="a-PH"></a>大王，<a id="a-PI"></a>多所饶益，<a id="a-PJ"></a>天、<a id="a-PK"></a>人蒙佑。<a id="a-PL"></a>”</p>
  <p id="aPM">尔时，<a id="a-PN"></a>优填王极怀欢悦，<a id="a-PO"></a>不能自胜。</p>
  <p id="aPP">尔时，<a id="a-PQ"></a>世尊与四部众及与五王演说妙论，<a id="a-PR"></a>所谓论者：<a id="a-PS"></a>施论、<a id="a-PT"></a>戒论、<a id="a-PU"></a>生天之论，<a id="a-PV"></a>欲不净想，<a id="a-PW"></a>漏为大患，<a id="a-PX"></a>出要为妙。<a id="a-PY"></a>尔时，<a id="a-PZ"></a>世尊以知四部之众心开意解，<a id="a-Pa"></a>诸佛世尊常所说法——苦、<a id="a-Pb"></a>集、<a id="a-Pc"></a>尽、<a id="a-Pd"></a>道，<a id="a-Pe"></a>尽与彼说之。<a id="a-Pf"></a>尔时，<a id="a-Pg"></a>座上天及人民六万余人，<a id="a-Ph"></a>诸尘垢尽，<a id="a-Pi"></a>得法眼净。</p>
  <p id="aPj">尔时，<a id="a-Pk"></a>五王白世尊言：<a id="a-Pl"></a>“此处福妙最是神地，<a id="a-Pm"></a>如来始从忉利天来下至此说法。<a id="a-Pn"></a>今欲建立此处，<a id="a-Po"></a>使永存不朽。<a id="a-Pp"></a>”</p>
  <p id="aPq">世尊告曰：<a id="a-Pr"></a>“汝等五王，<a id="a-Ps"></a>于此处造立神寺，<a id="a-Pt"></a>长夜受福，<a id="a-Pu"></a>终不朽败。<a id="a-Pv"></a>”</p>
  <p id="aPw">诸王报曰：<a id="a-Px"></a>“当云何造立神寺？<a id="a-Py"></a>”</p>
  <p id="aPz">尔时，<a id="a-Q0"></a>世尊伸右手，<a id="a-Q1"></a>从地中出迦葉如来寺，<a id="a-Q2"></a>视五王而告之曰：<a id="a-Q3"></a>“欲作神寺者，<a id="a-Q4"></a>当以此为法。<a id="a-Q5"></a>”</p>
  <p id="aQ6">尔时，<a id="a-Q7"></a>五王即于彼处起大神寺。</p>
  <p id="aQ8">尔时，<a id="a-Q9"></a>世尊告诸比丘：<a id="a-QA"></a>“诸过去恒沙如来翼从多少，<a id="a-QB"></a>亦如今日而无有异。<a id="a-QC"></a>正使当来诸佛世尊翼从多少，<a id="a-QD"></a>亦如今日而无有异。<a id="a-QE"></a>今此经名游天法本。<a id="a-QF"></a>如是，<a id="a-QG"></a>诸比丘，<a id="a-QH"></a>当作是学！<a id="a-QI"></a>”</p>
  <p id="aQJ">尔时，<a id="a-QK"></a>四部之众及五国王闻佛所说，<a id="a-QL"></a>欢言奉行！</p>
 </body>
</html>