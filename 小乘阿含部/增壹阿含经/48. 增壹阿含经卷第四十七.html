<!doctype html>
<html id="z3IBUBsYJ" data-ver="2155">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第四十七</h1>
  <h2 id="a2">礼三宝品第五十</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“若善男子、<a id="a-9"></a>善女人欲礼拜如来神寺者，<a id="a-A"></a>当行十一法礼如来寺。<a id="a-B"></a>云何为十一？<a id="a-C"></a>兴勇猛意，<a id="a-D"></a>有所堪故；<a id="a-E"></a>意不错乱，<a id="a-F"></a>恒一心故；<a id="a-G"></a>当念专意，<a id="a-H"></a>诸止观故；<a id="a-I"></a>诸念永息，<a id="a-J"></a>入三昧故；<a id="a-K"></a>意及无量，<a id="a-L"></a>由智慧故；<a id="a-M"></a>意难观察，<a id="a-N"></a>由其形故；<a id="a-O"></a>意淡然静，<a id="a-P"></a>由威仪故；<a id="a-Q"></a>意无流驰，<a id="a-R"></a>以名称故；<a id="a-S"></a>意无想像，<a id="a-T"></a>由其色故；<a id="a-U"></a>梵音难及，<a id="a-V"></a>由柔软响故。<a id="a-W"></a>诸比丘，<a id="a-X"></a>若善男子、<a id="a-Y"></a>善女人欲拜如来寺，<a id="a-Z"></a>当具此十一法礼如来神寺，<a id="a-a"></a>长夜之中获德无量。<a id="a-b"></a>如是，<a id="a-c"></a>比丘，<a id="a-d"></a>当作是学！<a id="a-e"></a>”</p>
  <p id="af">尔时，<a id="a-g"></a>诸比丘闻佛所说，<a id="a-h"></a>欢喜奉行。</p>
  <p id="ai">闻如是：<a id="a-j"></a>一时，<a id="a-k"></a>佛在舍卫国祇树给孤独园。</p>
  <p id="al">尔时，<a id="a-m"></a>世尊告诸比丘：<a id="a-n"></a>“若善男子、<a id="a-o"></a>善女人欲行礼法，<a id="a-p"></a>当念十一事，<a id="a-q"></a>然后礼法。<a id="a-r"></a>云何名为十一？<a id="a-s"></a>有慢当除慢；<a id="a-t"></a>夫正法者，<a id="a-u"></a>于欲而除渴爱想；<a id="a-v"></a>夫正法者，<a id="a-w"></a>于欲而除欲；<a id="a-x"></a>夫正法能断生死渊流；<a id="a-y"></a>夫行正法获平等法；<a id="a-z"></a>然此正法断诸恶趣；<a id="a-10"></a>寻此正法得至善处；<a id="a-11"></a>夫正法者，<a id="a-12"></a>能断爱网；<a id="a-13"></a>行正法者，<a id="a-14"></a>从有至无；<a id="a-15"></a>行正法者，<a id="a-16"></a>明靡不照；<a id="a-17"></a>夫正法者，<a id="a-18"></a>至涅槃界。<a id="a-19"></a>若善男子、<a id="a-1A"></a>善女人欲行礼法，<a id="a-1B"></a>当思惟此十一法，<a id="a-1C"></a>然后便获福无量，<a id="a-1D"></a>长夜之中受福无限。<a id="a-1E"></a>如是，<a id="a-1F"></a>比丘，<a id="a-1G"></a>当作是学！<a id="a-1H"></a>”</p>
  <p id="a1I">尔时，<a id="a-1J"></a>诸比丘闻佛所说，<a id="a-1K"></a>欢喜奉行。</p>
  <p id="a1L">闻如是：<a id="a-1M"></a>一时，<a id="a-1N"></a>佛在舍卫国祇树给孤独园。</p>
  <p id="a1O">尔时，<a id="a-1P"></a>世尊告诸比丘：<a id="a-1Q"></a>“若善男子、<a id="a-1R"></a>善女人修礼僧者，<a id="a-1S"></a>当专十一法，<a id="a-1T"></a>然后乃当礼僧。<a id="a-1U"></a>云何为十一？<a id="a-1V"></a>如来众者，<a id="a-1W"></a>正法成就；<a id="a-1X"></a>如来圣众上下和合；<a id="a-1Y"></a>如来僧者，<a id="a-1Z"></a>法法成就；<a id="a-1a"></a>如来圣众戒成就、<a id="a-1b"></a>三昧成就、<a id="a-1c"></a>智慧成就、<a id="a-1d"></a>解脱成就、<a id="a-1e"></a>解脱见慧成就；<a id="a-1f"></a>如来圣众能掌护三宝；<a id="a-1g"></a>如来圣众能降伏外道异学；<a id="a-1h"></a>如来圣众是一切众生良友福田。<a id="a-1i"></a>若善男子、<a id="a-1j"></a>善女人欲礼僧者，<a id="a-1k"></a>当思惟此十一法，<a id="a-1l"></a>长夜之中获福无量。<a id="a-1m"></a>如是，<a id="a-1n"></a>比丘，<a id="a-1o"></a>当作是学！<a id="a-1p"></a>”</p>
  <p id="a1q">尔时，<a id="a-1r"></a>诸比丘、<a id="a-1s"></a>天、<a id="a-1t"></a>龙、<a id="a-1u"></a>鬼、<a id="a-1v"></a>神、<a id="a-1w"></a>乾沓和、<a id="a-1x"></a>阿须伦、<a id="a-1y"></a>迦留罗、<a id="a-1z"></a>甄陀罗、<a id="a-20"></a>摩休勒天及人民，<a id="a-21"></a>闻佛所说，<a id="a-22"></a>欢喜奉行。</p>
  <p id="a23">闻如是：<a id="a-24"></a>一时，<a id="a-25"></a>婆伽婆在摩竭国蜜提罗城东大天园中止，<a id="a-26"></a>与大比丘僧千二百五十人俱。</p>
  <p id="a27">尔时，<a id="a-28"></a>世尊食后起，<a id="a-29"></a>与阿难共于树园中经行，<a id="a-2A"></a>佛便笑。<a id="a-2B"></a>阿难心念：<a id="a-2C"></a>“如来、<a id="a-2D"></a>无所著、<a id="a-2E"></a>等正觉不妄笑，<a id="a-2F"></a>今何以笑？<a id="a-2G"></a>必当有意，<a id="a-2H"></a>我当问之。<a id="a-2I"></a>”阿难整衣服，<a id="a-2J"></a>右膝著地，<a id="a-2K"></a>叉手问佛：<a id="a-2L"></a>“如来、<a id="a-2M"></a>无所著、<a id="a-2N"></a>等正觉不妄笑，<a id="a-2O"></a>今何以笑？<a id="a-2P"></a>必当有意，<a id="a-2Q"></a>愿闻笑意！<a id="a-2R"></a>”</p>
  <p id="a2S">佛语阿难：<a id="a-2T"></a>“我当为汝说。<a id="a-2U"></a>过去贤劫初，<a id="a-2V"></a>于此中间有转轮圣王主四天下，<a id="a-2W"></a>名曰大天，<a id="a-2X"></a>长寿无病，<a id="a-2Y"></a>端正勇猛，<a id="a-2Z"></a>治以正法，<a id="a-2a"></a>不枉人民，<a id="a-2b"></a>有自然七宝。<a id="a-2c"></a>何等为七？<a id="a-2d"></a>一者、<a id="a-2e"></a>轮宝，<a id="a-2f"></a>二者、<a id="a-2g"></a>象宝，<a id="a-2h"></a>三者、<a id="a-2i"></a>马宝，<a id="a-2j"></a>四者、<a id="a-2k"></a>珠宝，<a id="a-2l"></a>五者、<a id="a-2m"></a>女宝，<a id="a-2n"></a>六者、<a id="a-2o"></a>主藏宝，<a id="a-2p"></a>七者、<a id="a-2q"></a>典兵宝。<a id="a-2r"></a>”</p>
  <p id="a2s">佛语阿难：<a id="a-2t"></a>“此大天王为童子时八万四千岁，<a id="a-2u"></a>作太子时八万四千岁，<a id="a-2v"></a>登圣王位八万四千岁。<a id="a-2w"></a>”</p>
  <p id="a2x">阿难问佛：<a id="a-2y"></a>“云何为轮宝？<a id="a-2z"></a>”</p>
  <p id="a30">佛语阿难：<a id="a-31"></a>“月十五日，<a id="a-32"></a>月盛满时，<a id="a-33"></a>王沐浴清净，<a id="a-34"></a>与婇女上东楼上，<a id="a-35"></a>东向视，<a id="a-36"></a>有千辐金轮，<a id="a-37"></a>轮高七仞为一多罗——多罗者，<a id="a-38"></a>独挺树——以树为限，<a id="a-39"></a>高七多罗，<a id="a-3A"></a>纯以紫磨金为轮。<a id="a-3B"></a>王见轮已，<a id="a-3C"></a>心念：<a id="a-3D"></a>‘此轮好轮，<a id="a-3E"></a>愿得提之耶？<a id="a-3F"></a>’念已，<a id="a-3G"></a>轮即就王左手，<a id="a-3H"></a>便举移右手中。<a id="a-3I"></a>王语此轮曰：<a id="a-3J"></a>‘诸不伏者，<a id="a-3K"></a>为我伏之；<a id="a-3L"></a>非我地者，<a id="a-3M"></a>为我取之；<a id="a-3N"></a>如法，<a id="a-3O"></a>非不如法。<a id="a-3P"></a>’语竟，<a id="a-3Q"></a>轮还住空，<a id="a-3R"></a>辋东向，<a id="a-3S"></a>毂北向。<a id="a-3T"></a>王敕左右具四种兵；<a id="a-3U"></a>具兵已，<a id="a-3V"></a>即将兵众，<a id="a-3W"></a>逐轮立空，<a id="a-3X"></a>随轮东引，<a id="a-3Y"></a>巡行尽东界；<a id="a-3Z"></a>暮则王与兵众，<a id="a-3a"></a>宿于轮下。</p>
  <p id="a3b">“东界诸小王皆来朝觐，<a id="a-3c"></a>所贡皆以金钵盛银粟，<a id="a-3d"></a>银钵盛金粟：<a id="a-3e"></a>‘善来！<a id="a-3f"></a>大王，<a id="a-3g"></a>此东界土地、<a id="a-3h"></a>珍宝、<a id="a-3i"></a>人民尽是王有，<a id="a-3j"></a>愿当停驾住此，<a id="a-3k"></a>我等当禀承天教！<a id="a-3l"></a>’大天王答诸小王曰：<a id="a-3m"></a>‘汝等欲承我教者，<a id="a-3n"></a>各还本国，<a id="a-3o"></a>以十善教民，<a id="a-3p"></a>勿行枉横。<a id="a-3q"></a>’诫敕已讫，<a id="a-3r"></a>轮即于海上回转，<a id="a-3s"></a>乘云而行。<a id="a-3t"></a>海中自然开道，<a id="a-3u"></a>广一由延。<a id="a-3v"></a>王与四种兵随轮如前，<a id="a-3w"></a>巡行南界。<a id="a-3x"></a>南界诸小王亦来朝觐，<a id="a-3y"></a>皆以金钵盛银粟，<a id="a-3z"></a>银钵盛金粟，<a id="a-40"></a>贡上曰：<a id="a-41"></a>‘善来！<a id="a-42"></a>天王，<a id="a-43"></a>此南界土地、<a id="a-44"></a>珍宝、<a id="a-45"></a>人民尽是王有，<a id="a-46"></a>愿停驾住此，<a id="a-47"></a>我等当禀承天命！<a id="a-48"></a>’大天答诸王曰：<a id="a-49"></a>‘汝等欲承我命者，<a id="a-4A"></a>各还本土，<a id="a-4B"></a>以十善教民，<a id="a-4C"></a>勿行枉横。<a id="a-4D"></a>’诫敕已讫，<a id="a-4E"></a>轮则西回，<a id="a-4F"></a>案行西界。<a id="a-4G"></a>西界诸王贡献劝请，<a id="a-4H"></a>如南方已讫，<a id="a-4I"></a>轮复北回，<a id="a-4J"></a>巡行北界。<a id="a-4K"></a>北界诸王亦皆朝觐，<a id="a-4L"></a>贡献劝请，<a id="a-4M"></a>尽如前法。<a id="a-4N"></a>周游四日，<a id="a-4O"></a>遍阎浮提四海，<a id="a-4P"></a>还本土蜜提罗城，<a id="a-4Q"></a>于宫门前虚空中住，<a id="a-4R"></a>高七多罗，<a id="a-4S"></a>辋东向，<a id="a-4T"></a>王便入宫。<a id="a-4U"></a>”</p>
  <p id="a4V">佛语阿难：<a id="a-4W"></a>“大天得轮宝如此。<a id="a-4X"></a>”</p>
  <p id="a4Y">阿难复问佛：<a id="a-4Z"></a>“大天得象宝复云何？<a id="a-4a"></a>”</p>
  <p id="a4b">佛语阿难：<a id="a-4c"></a>“大天以后十五日，<a id="a-4d"></a>月盛满时，<a id="a-4e"></a>沐浴清净，<a id="a-4f"></a>从诸婇女上东楼上，<a id="a-4g"></a>东向观见空中，<a id="a-4h"></a>有白象王名满呼，<a id="a-4i"></a>乘虚而来，<a id="a-4j"></a>七肢平跱，<a id="a-4k"></a>口有六牙，<a id="a-4l"></a>头上金冠，<a id="a-4m"></a>金为璎珞，<a id="a-4n"></a>以真珠交络其体，<a id="a-4o"></a>左右佩金铃。<a id="a-4p"></a>象有神力，<a id="a-4q"></a>变形自在。<a id="a-4r"></a>大天见之，<a id="a-4s"></a>心自念曰：<a id="a-4t"></a>‘我得此象可耶？<a id="a-4u"></a>当使有所为。<a id="a-4v"></a>’念讫，<a id="a-4w"></a>象便立空中于王前，<a id="a-4x"></a>王即教以五事。<a id="a-4y"></a>王复念曰：<a id="a-4z"></a>‘当试此象为能以不？<a id="a-50"></a>’至明日日出，<a id="a-51"></a>王乘此象，<a id="a-52"></a>须臾之间，<a id="a-53"></a>周遍四海，<a id="a-54"></a>还到本处，<a id="a-55"></a>于宫门东，<a id="a-56"></a>东向立。<a id="a-57"></a>阿难，<a id="a-58"></a>大天所得象宝如此。<a id="a-59"></a>”</p>
  <p id="a5A">阿难复问佛：<a id="a-5B"></a>“大天所得马宝复云何？<a id="a-5C"></a>”</p>
  <p id="a5D">佛语阿难：<a id="a-5E"></a>“大天到后十五日，<a id="a-5F"></a>月盛满时，<a id="a-5G"></a>沐浴清净，<a id="a-5H"></a>从诸婇女上西楼上，<a id="a-5I"></a>西向视，<a id="a-5J"></a>见有绀马王，<a id="a-5K"></a>名婆罗含，<a id="a-5L"></a>乘空而来，<a id="a-5M"></a>行不动身，<a id="a-5N"></a>头上金冠，<a id="a-5O"></a>宝为璎珞，<a id="a-5P"></a>披珠交络，<a id="a-5Q"></a>左右垂铃。<a id="a-5R"></a>马有神力，<a id="a-5S"></a>变形自在。<a id="a-5T"></a>大天见之，<a id="a-5U"></a>自念言：<a id="a-5V"></a>‘得此乘之可也？<a id="a-5W"></a>’念讫，<a id="a-5X"></a>至王前。<a id="a-5Y"></a>王便乘欲试之，<a id="a-5Z"></a>至明日日出，<a id="a-5a"></a>王乘东行，<a id="a-5b"></a>须臾之顷，<a id="a-5c"></a>周遍四海，<a id="a-5d"></a>还至本国，<a id="a-5e"></a>住宫门西，<a id="a-5f"></a>西向而立，<a id="a-5g"></a>阿难，<a id="a-5h"></a>大天所获马宝如此。<a id="a-5i"></a>”</p>
  <p id="a5j">阿难问佛：<a id="a-5k"></a>“大天所得珠宝复云何？<a id="a-5l"></a>”</p>
  <p id="a5m">佛语阿难：<a id="a-5n"></a>“大王至后十五日，<a id="a-5o"></a>月盛满时，<a id="a-5p"></a>沐浴清净，<a id="a-5q"></a>将诸婇女上东楼上，<a id="a-5r"></a>东向视，<a id="a-5s"></a>见有神珠，<a id="a-5t"></a>珠长一尺六寸，<a id="a-5u"></a>有八楞，<a id="a-5v"></a>作绀琉璃色，<a id="a-5w"></a>乘空而来，<a id="a-5x"></a>高七多罗。<a id="a-5y"></a>大天见之，<a id="a-5z"></a>心念曰：<a id="a-60"></a>‘得此珠观之可也？<a id="a-61"></a>’如念获之。<a id="a-62"></a>王欲试之，<a id="a-63"></a>至夜半，<a id="a-64"></a>合四种兵，<a id="a-65"></a>以珠悬于幢头，<a id="a-66"></a>出城而游，<a id="a-67"></a>珠照辟方十二由延，<a id="a-68"></a>兵众相见，<a id="a-69"></a>如昼无异；<a id="a-6A"></a>珠光所及，<a id="a-6B"></a>人民惊起，<a id="a-6C"></a>皆言天明。<a id="a-6D"></a>王即还宫，<a id="a-6E"></a>以幢竖之宫内，<a id="a-6F"></a>内外常明，<a id="a-6G"></a>与昼不异。<a id="a-6H"></a>阿难，<a id="a-6I"></a>大天所获珠宝如此。<a id="a-6J"></a>”</p>
  <p id="a6K">阿难问佛：<a id="a-6L"></a>“大天所得玉女宝复云何？<a id="a-6M"></a>”</p>
  <p id="a6N">佛语阿难：<a id="a-6O"></a>“大天至十五日，<a id="a-6P"></a>月盛满时，<a id="a-6Q"></a>沐浴清净，<a id="a-6R"></a>从诸婇女上东楼上，<a id="a-6S"></a>东向视，<a id="a-6T"></a>见有刹帝利女宝，<a id="a-6U"></a>名曼那呵利，<a id="a-6V"></a>端正无比，<a id="a-6W"></a>姝妙严净，<a id="a-6X"></a>不长、<a id="a-6Y"></a>不短，<a id="a-6Z"></a>不粗、<a id="a-6a"></a>不细，<a id="a-6b"></a>不白、<a id="a-6c"></a>不黑，<a id="a-6d"></a>冬则温暖，<a id="a-6e"></a>夏则清凉，<a id="a-6f"></a>身毛孔中出栴檀香，<a id="a-6g"></a>口出忧钵莲华香，<a id="a-6h"></a>亦无女人众恶姿态，<a id="a-6i"></a>情性调和，<a id="a-6j"></a>先意承旨，<a id="a-6k"></a>乘虚而来，<a id="a-6l"></a>径至王所。<a id="a-6m"></a>阿难，<a id="a-6n"></a>大天所获玉女宝如是。<a id="a-6o"></a>”</p>
  <p id="a6p">阿难问佛：<a id="a-6q"></a>“大天所得主藏宝者复云何？<a id="a-6r"></a>”</p>
  <p id="a6s">佛语阿难：<a id="a-6t"></a>“大天至十五日，<a id="a-6u"></a>月盛满时，<a id="a-6v"></a>沐浴清净，<a id="a-6w"></a>将诸婇女上北楼上，<a id="a-6x"></a>北向观，<a id="a-6y"></a>见主藏臣，<a id="a-6z"></a>名阿罗咃吱，<a id="a-70"></a>端正姝妙，<a id="a-71"></a>不长、<a id="a-72"></a>不短，<a id="a-73"></a>不肥、<a id="a-74"></a>不瘦，<a id="a-75"></a>身黄金色，<a id="a-76"></a>发绀青色，<a id="a-77"></a>眼白黑分明，<a id="a-78"></a>又能视见地伏藏七宝，<a id="a-79"></a>有主者为护之，<a id="a-7A"></a>无主者取共王用，<a id="a-7B"></a>聪明智慧，<a id="a-7C"></a>善有方谋，<a id="a-7D"></a>乘虚而来，<a id="a-7E"></a>径诣王前，<a id="a-7F"></a>而谓王曰：<a id="a-7G"></a>‘自今已往，<a id="a-7H"></a>王快可自乐，<a id="a-7I"></a>勿复忧愁，<a id="a-7J"></a>我当给王宝，<a id="a-7K"></a>不令有乏。<a id="a-7L"></a>’王便试藏臣，<a id="a-7M"></a>与之乘船独共入海。<a id="a-7N"></a>王谓藏臣者言：<a id="a-7O"></a>‘吾欲得金银财宝。<a id="a-7P"></a>’藏臣者白王：<a id="a-7Q"></a>‘还至岸边，<a id="a-7R"></a>当给财宝。<a id="a-7S"></a>’王曰：<a id="a-7T"></a>‘吾欲得水中宝，<a id="a-7U"></a>不用岸上者。<a id="a-7V"></a>’主藏臣者便从座起，<a id="a-7W"></a>整衣服，<a id="a-7X"></a>跪右膝，<a id="a-7Y"></a>叉手礼水，<a id="a-7Z"></a>水中即自然出金顶，<a id="a-7a"></a>大如车毂，<a id="a-7b"></a>须臾满船。<a id="a-7c"></a>王曰：<a id="a-7d"></a>‘可止！<a id="a-7e"></a>勿复上金，<a id="a-7f"></a>船将欲没。<a id="a-7g"></a>’阿难，<a id="a-7h"></a>大天所获典宝臣如此。<a id="a-7i"></a>”</p>
  <p id="a7j">阿难复问佛：<a id="a-7k"></a>“大天所获典兵将军者复云何？<a id="a-7l"></a>”</p>
  <p id="a7m">佛语阿难：<a id="a-7n"></a>“大天至十五日，<a id="a-7o"></a>月盛满时，<a id="a-7p"></a>沐俗清净，<a id="a-7q"></a>将诸婇女上南楼上，<a id="a-7r"></a>南向视，<a id="a-7s"></a>见南方有大将军，<a id="a-7t"></a>名比毗那，<a id="a-7u"></a>端正姝好，<a id="a-7v"></a>发如真珠色，<a id="a-7w"></a>身犹绿色，<a id="a-7x"></a>不长、<a id="a-7y"></a>不短，<a id="a-7z"></a>不肥、<a id="a-80"></a>不瘦，<a id="a-81"></a>眼能彻视，<a id="a-82"></a>知他人心念，<a id="a-83"></a>军策变谋，<a id="a-84"></a>进退知时，<a id="a-85"></a>乘虚而来，<a id="a-86"></a>径诣王所，<a id="a-87"></a>谓王曰：<a id="a-88"></a>‘愿王自恣快乐，<a id="a-89"></a>莫忧天下，<a id="a-8A"></a>征伐四方，<a id="a-8B"></a>臣自办之！<a id="a-8C"></a>’王欲试之，<a id="a-8D"></a>半夜思惟：<a id="a-8E"></a>‘欲合四种兵。<a id="a-8F"></a>’念讫，<a id="a-8G"></a>四兵尽集。<a id="a-8H"></a>王复念：<a id="a-8I"></a>‘欲使东引。<a id="a-8J"></a>’军即东引，<a id="a-8K"></a>王在中央，<a id="a-8L"></a>将军在前，<a id="a-8M"></a>四兵围绕。<a id="a-8N"></a>王念欲往即往，<a id="a-8O"></a>王念欲还即还。<a id="a-8P"></a>阿难，<a id="a-8Q"></a>大天所获典兵将军宝如此。<a id="a-8R"></a>”佛语阿难：<a id="a-8S"></a>“大天所获七宝如此。<a id="a-8T"></a>”</p>
  <p id="a8U">佛语阿难：<a id="a-8V"></a>“大天王治天下遂久，<a id="a-8W"></a>便语梳头侍者，<a id="a-8X"></a>名劫北：<a id="a-8Y"></a>‘若有白发者，<a id="a-8Z"></a>便拔示我。<a id="a-8a"></a>’劫北视发遂久，<a id="a-8b"></a>见有一白发，<a id="a-8c"></a>便白王曰：<a id="a-8d"></a>‘前所敕者，<a id="a-8e"></a>今已白见。<a id="a-8f"></a>’王曰：<a id="a-8g"></a>‘拔来示我。<a id="a-8h"></a>’劫北即以金镊拔取白发，<a id="a-8i"></a>置王手中。<a id="a-8j"></a>王捉白发，<a id="a-8k"></a>便说斯偈：</p>
  <p id="a8l">“‘我身首上，<a id="a-8m"></a>生此毁庄，</p>
  <p id="a8n">身使来召，<a id="a-8o"></a>入道时到。<a id="a-8p"></a>’</p>
  <p id="a8q">“王心念曰：<a id="a-8r"></a>‘我已极人五欲，<a id="a-8s"></a>今当出家，<a id="a-8t"></a>下须发，<a id="a-8u"></a>被法服。<a id="a-8v"></a>’召太子长生告曰：<a id="a-8w"></a>‘童子，<a id="a-8x"></a>吾头已有白发出，<a id="a-8y"></a>世间五欲吾已厌之，<a id="a-8z"></a>今欲求天所欲。<a id="a-90"></a>我今欲剃须发，<a id="a-91"></a>著法服，<a id="a-92"></a>出家为道。<a id="a-93"></a>汝当领国政，<a id="a-94"></a>立长为太子；<a id="a-95"></a>好养劫北，<a id="a-96"></a>使伺白发；<a id="a-97"></a>白发出者，<a id="a-98"></a>以国付太子，<a id="a-99"></a>如我出家，<a id="a-9A"></a>下须发，<a id="a-9B"></a>被法服。<a id="a-9C"></a>’王告太子：<a id="a-9D"></a>‘我今以此圣王位，<a id="a-9E"></a>殷勤累汝，<a id="a-9F"></a>当使圣位世世相绍，<a id="a-9G"></a>莫使种断；<a id="a-9H"></a>种断者，<a id="a-9I"></a>便为边地人也。<a id="a-9J"></a>若断善行者，<a id="a-9K"></a>便生无法处。<a id="a-9L"></a>’大天王诫敕已，<a id="a-9M"></a>便以国付太子长生，<a id="a-9N"></a>给劫北田业。<a id="a-9O"></a>”</p>
  <p id="a9P">佛语阿难：<a id="a-9Q"></a>“大天王于此城，<a id="a-9R"></a>于此园，<a id="a-9S"></a>于此地，<a id="a-9T"></a>下须发，<a id="a-9U"></a>著法服入道，<a id="a-9V"></a>于此处八万四千岁，<a id="a-9W"></a>行四梵行：<a id="a-9X"></a>慈、<a id="a-9Y"></a>悲、<a id="a-9Z"></a>喜、<a id="a-9a"></a>护，<a id="a-9b"></a>于是寿终得生梵天。<a id="a-9c"></a>大天出家七日后，<a id="a-9d"></a>女宝命终。</p>
  <p id="a9e">“长生登位已，<a id="a-9f"></a>至十五日，<a id="a-9g"></a>月盛满时，<a id="a-9h"></a>将诸婇女上东楼上，<a id="a-9i"></a>东向视，<a id="a-9j"></a>见有玉女端正如前，<a id="a-9k"></a>乘虚而来。<a id="a-9l"></a>长生还服七宝。<a id="a-9m"></a>王长生已领国政，<a id="a-9n"></a>统四天下。<a id="a-9o"></a>长生复语劫北：<a id="a-9p"></a>‘从今而去，<a id="a-9q"></a>为我梳头时，<a id="a-9r"></a>见白发，<a id="a-9s"></a>辄来白我。<a id="a-9t"></a>’登圣王位，<a id="a-9u"></a>遂经八万四千岁，<a id="a-9v"></a>白发复生，<a id="a-9w"></a>劫北白王：<a id="a-9x"></a>‘素发已生。<a id="a-9y"></a>’王曰：<a id="a-9z"></a>‘拔来著吾掌中。<a id="a-A0"></a>’劫北即以金镊拔，<a id="a-A1"></a>置王手中。<a id="a-A2"></a>王执白发，<a id="a-A3"></a>即说偈曰：</p>
  <p id="aA4">“‘我身首上，<a id="a-A5"></a>生此毁庄，</p>
  <p id="aA6">身使来召，<a id="a-A7"></a>入道时到。<a id="a-A8"></a>’</p>
  <p id="aA9">“王心念曰：<a id="a-AA"></a>‘我已极人五欲，<a id="a-AB"></a>今当出家，<a id="a-AC"></a>下须发，<a id="a-AD"></a>被法服。<a id="a-AE"></a>’即召太子冠髻告曰：<a id="a-AF"></a>‘童子，<a id="a-AG"></a>吾已头白，<a id="a-AH"></a>世间五欲吾已厌之，<a id="a-AI"></a>当求天欲。<a id="a-AJ"></a>我今欲出家为道，<a id="a-AK"></a>剃除须发，<a id="a-AL"></a>被著法服。<a id="a-AM"></a>汝当领国政，<a id="a-AN"></a>立长为太子；<a id="a-AO"></a>好养劫北，<a id="a-AP"></a>使伺白须；<a id="a-AQ"></a>白发出者，<a id="a-AR"></a>以国付太子，<a id="a-AS"></a>如我出家，<a id="a-AT"></a>下须发，<a id="a-AU"></a>被法服。<a id="a-AV"></a>’王告太子：<a id="a-AW"></a>‘我今以此圣王位，<a id="a-AX"></a>殷勤累汝，<a id="a-AY"></a>当使圣王位，<a id="a-AZ"></a>世世相绍，<a id="a-Aa"></a>莫使种断；<a id="a-Ab"></a>种断者，<a id="a-Ac"></a>便为边地人也。<a id="a-Ad"></a>若断善行者，<a id="a-Ae"></a>便生无法处。<a id="a-Af"></a>’长生王诫敕已，<a id="a-Ag"></a>即以国付太子冠髻，<a id="a-Ah"></a>给劫北田业。<a id="a-Ai"></a>”</p>
  <p id="aAj">佛语阿难：<a id="a-Ak"></a>“长生王亦于此城、<a id="a-Al"></a>此园、<a id="a-Am"></a>此地，<a id="a-An"></a>下须发，<a id="a-Ao"></a>著法服入道，<a id="a-Ap"></a>于此处八万四千岁，<a id="a-Aq"></a>行四梵行：<a id="a-Ar"></a>慈、<a id="a-As"></a>悲、<a id="a-At"></a>喜、<a id="a-Au"></a>护也，<a id="a-Av"></a>于是寿终得生梵天。<a id="a-Aw"></a>”</p>
  <p id="aAx">佛语阿难：<a id="a-Ay"></a>“王长生出家之后七日之中，<a id="a-Az"></a>七宝自然化去。<a id="a-B0"></a>冠髻王忧愁不乐。<a id="a-B1"></a>诸臣见王不悦，<a id="a-B2"></a>便问王曰：<a id="a-B3"></a>‘天王何以不悦？<a id="a-B4"></a>”王答诸臣曰：<a id="a-B5"></a>‘以七宝化去故也！<a id="a-B6"></a>’诸臣白王：<a id="a-B7"></a>‘王勿以为忧。<a id="a-B8"></a>’王曰：<a id="a-B9"></a>‘何得不忧也？<a id="a-BA"></a>’臣等启曰：<a id="a-BB"></a>‘父王梵行，<a id="a-BC"></a>近在园中，<a id="a-BD"></a>可往谘承，<a id="a-BE"></a>必当诲王致宝之法。<a id="a-BF"></a>’王即敕：<a id="a-BG"></a>‘严驾！<a id="a-BH"></a>’诸臣便严驾讫，<a id="a-BI"></a>便白王。<a id="a-BJ"></a>王与群臣乘七宝车，<a id="a-BK"></a>以五物为帜：<a id="a-BL"></a>宝冠、<a id="a-BM"></a>羽盖、<a id="a-BN"></a>剑、<a id="a-BO"></a>扇、<a id="a-BP"></a>宝屐。<a id="a-BQ"></a>左右臣从，<a id="a-BR"></a>进诣园所。<a id="a-BS"></a>到则下车，<a id="a-BT"></a>废却五物，<a id="a-BU"></a>步入园门，<a id="a-BV"></a>前至父王所，<a id="a-BW"></a>稽首礼足，<a id="a-BX"></a>却住一面，<a id="a-BY"></a>叉手白言：<a id="a-BZ"></a>‘王所有七宝，<a id="a-Ba"></a>今皆化去。<a id="a-Bb"></a>’父先定坐，<a id="a-Bc"></a>闻所启白，<a id="a-Bd"></a>仰头答曰：<a id="a-Be"></a>‘童子，<a id="a-Bf"></a>夫圣王法，<a id="a-Bg"></a>不恃父之所有也，<a id="a-Bh"></a>汝自行法承之。<a id="a-Bi"></a>’</p>
  <p id="aBj">“王复问曰：<a id="a-Bk"></a>‘转轮圣王以何法化？<a id="a-Bl"></a>’父便答曰：<a id="a-Bm"></a>‘敬法、<a id="a-Bn"></a>重法、<a id="a-Bo"></a>念法、<a id="a-Bp"></a>养法、<a id="a-Bq"></a>长法、<a id="a-Br"></a>炽法、<a id="a-Bs"></a>大法，<a id="a-Bt"></a>行此七法者，<a id="a-Bu"></a>便应圣王治也，<a id="a-Bv"></a>可以致宝也。<a id="a-Bw"></a>’王复问曰：<a id="a-Bx"></a>‘云何敬法乃至大法也？<a id="a-By"></a>’父答曰：<a id="a-Bz"></a>‘当学给赐贫穷，<a id="a-C0"></a>教民孝养二亲，<a id="a-C1"></a>四时八节以时祭祠，<a id="a-C2"></a>诲以忍辱，<a id="a-C3"></a>除淫、<a id="a-C4"></a>嫉、<a id="a-C5"></a>痴行，<a id="a-C6"></a>此七法者，<a id="a-C7"></a>乃应圣王法也。<a id="a-C8"></a>’王即受教，<a id="a-C9"></a>辞退却礼，<a id="a-CA"></a>绕七匝已，<a id="a-CB"></a>便引还归。<a id="a-CC"></a>于是，<a id="a-CD"></a>王辄承父命，<a id="a-CE"></a>奉行七法，<a id="a-CF"></a>宣令远近，<a id="a-CG"></a>祇崇王教。<a id="a-CH"></a>王便开藏，<a id="a-CI"></a>给赐贫穷，<a id="a-CJ"></a>侍养孤老，<a id="a-CK"></a>四方之民，<a id="a-CL"></a>莫不奉承。<a id="a-CM"></a>于是，<a id="a-CN"></a>王以十五日，<a id="a-CO"></a>月盛满时，<a id="a-CP"></a>沐浴清净，<a id="a-CQ"></a>将诸婇女上东楼上，<a id="a-CR"></a>东向视，<a id="a-CS"></a>见有千辐紫磨金轮，<a id="a-CT"></a>轮高七多罗，<a id="a-CU"></a>去地亦七多罗，<a id="a-CV"></a>乘虚而来，<a id="a-CW"></a>住于空中。</p>
  <p id="aCX">“王心念曰：<a id="a-CY"></a>‘愿得此轮可乎？<a id="a-CZ"></a>’轮即下至王左手，<a id="a-Ca"></a>复移之于右手。<a id="a-Cb"></a>王语此轮：<a id="a-Cc"></a>‘诸不伏者，<a id="a-Cd"></a>为我伏之；<a id="a-Ce"></a>非我地者，<a id="a-Cf"></a>为我取之；<a id="a-Cg"></a>如法，<a id="a-Ch"></a>非不如法。<a id="a-Ci"></a>’王便以手投轮，<a id="a-Cj"></a>还之虚空，<a id="a-Ck"></a>于宫门东，<a id="a-Cl"></a>辋东向，<a id="a-Cm"></a>毂北向而住空中。<a id="a-Cn"></a>轮后次有白象，<a id="a-Co"></a>次有绀马，<a id="a-Cp"></a>次有神珠，<a id="a-Cq"></a>次有玉女，<a id="a-Cr"></a>次有主藏，<a id="a-Cs"></a>次有将军，<a id="a-Ct"></a>此七宝出，<a id="a-Cu"></a>如大天王，<a id="a-Cv"></a>比试亦如是。<a id="a-Cw"></a>经八万四千岁竟，<a id="a-Cx"></a>王赐劫北，<a id="a-Cy"></a>并敕太子及付国事，<a id="a-Cz"></a>出家入道，<a id="a-D0"></a>皆如前王法。<a id="a-D1"></a>”</p>
  <p id="aD2">佛语阿难：<a id="a-D3"></a>“此冠髻王于此城园地，<a id="a-D4"></a>下须发，<a id="a-D5"></a>被法服，<a id="a-D6"></a>八万四千岁，<a id="a-D7"></a>修四梵行：<a id="a-D8"></a>慈、<a id="a-D9"></a>悲、<a id="a-DA"></a>喜、<a id="a-DB"></a>护，<a id="a-DC"></a>于是寿尽亦生梵天。<a id="a-DD"></a>”</p>
  <p id="aDE">佛告阿难：<a id="a-DF"></a>“大天王子孙相绍，<a id="a-DG"></a>乃至八万四千岁转轮圣王位善种不断，<a id="a-DH"></a>最后圣王名荏，<a id="a-DI"></a>治以正法，<a id="a-DJ"></a>为人聪明，<a id="a-DK"></a>审谛不忘，<a id="a-DL"></a>相有三十二，<a id="a-DM"></a>色犹红莲华，<a id="a-DN"></a>好喜布施，<a id="a-DO"></a>供养沙门、<a id="a-DP"></a>婆罗门，<a id="a-DQ"></a>侍养孤老，<a id="a-DR"></a>赈给贫穷。<a id="a-DS"></a>于四城门及城中央，<a id="a-DT"></a>置设库藏，<a id="a-DU"></a>金银、<a id="a-DV"></a>杂宝、<a id="a-DW"></a>象、<a id="a-DX"></a>马、<a id="a-DY"></a>车乘、<a id="a-DZ"></a>衣服、<a id="a-Da"></a>床褥、<a id="a-Db"></a>病瘦医药、<a id="a-Dc"></a>香华、<a id="a-Dd"></a>饮食，<a id="a-De"></a>诸孤独者皆给妻妇，<a id="a-Df"></a>种种惠施随人所欲。<a id="a-Dg"></a>王于六斋之日，<a id="a-Dh"></a>具敕内外皆持八关；<a id="a-Di"></a>于斯之日，<a id="a-Dj"></a>首陀会天当悉来下，<a id="a-Dk"></a>授其八戒；<a id="a-Dl"></a>帝释、<a id="a-Dm"></a>三十三天皆叹其国人民：<a id="a-Dn"></a>‘快哉！<a id="a-Do"></a>善利！<a id="a-Dp"></a>乃值斯法王耶！<a id="a-Dq"></a>种种惠施，<a id="a-Dr"></a>恣民所欲，<a id="a-Ds"></a>又能清洁斋戒无阙。<a id="a-Dt"></a>’天帝释告诸天子：<a id="a-Du"></a>‘欲得见荏王不？<a id="a-Dv"></a>’咸言：<a id="a-Dw"></a>‘欲见，<a id="a-Dx"></a>可使来至此。<a id="a-Dy"></a>’释提桓因即敕穷鼻尼天女：<a id="a-Dz"></a>‘汝诣蜜提罗城，<a id="a-E0"></a>告荏王曰：<a id="a-E1"></a>卿！<a id="a-E2"></a>大得善利也，<a id="a-E3"></a>此间诸天皆叹卿功德巍巍，<a id="a-E4"></a>为吾致问殷勤。<a id="a-E5"></a>此诸天子甚思相见，<a id="a-E6"></a>暂可屈意来至于此？<a id="a-E7"></a>’</p>
  <p id="aE8">“穷鼻尼受教便下，<a id="a-E9"></a>如人屈伸臂顷，<a id="a-EA"></a>忽然在王殿前，<a id="a-EB"></a>虚空中立。<a id="a-EC"></a>王侍一婇女，<a id="a-ED"></a>于殿上坐，<a id="a-EE"></a>思念世间，<a id="a-EF"></a>欲使一切皆得安隐，<a id="a-EG"></a>无众苦患。<a id="a-EH"></a>穷鼻尼于空中，<a id="a-EI"></a>弹指觉之。<a id="a-EJ"></a>王举头见殿上光明，<a id="a-EK"></a>闻其声曰：<a id="a-EL"></a>‘我是释提桓因侍者，<a id="a-EM"></a>故遣我诣王。<a id="a-EN"></a>’王答曰：<a id="a-EO"></a>‘不审天帝何所约敕？<a id="a-EP"></a>’天女答曰：<a id="a-EQ"></a>‘天帝致意殷勤，<a id="a-ER"></a>此诸天子赞卿功德，<a id="a-ES"></a>预思相见，<a id="a-ET"></a>可暂屈意？<a id="a-EU"></a>’王默然许之。<a id="a-EV"></a>天女便还白天帝曰：<a id="a-EW"></a>‘已达宣命，<a id="a-EX"></a>许当驰诣。<a id="a-EY"></a>’天帝即敕侍御严驾七宝飞行马车，<a id="a-EZ"></a>下到蜜提罗城，<a id="a-Ea"></a>迎于荏王。<a id="a-Eb"></a>侍御受教，<a id="a-Ec"></a>即驾马车，<a id="a-Ed"></a>忽然便下。</p>
  <p id="aEe">“王与群臣会于都坐，<a id="a-Ef"></a>车当王前，<a id="a-Eg"></a>于空中止，<a id="a-Eh"></a>御者告曰：<a id="a-Ei"></a>‘天帝今遣车相迎，<a id="a-Ej"></a>诸天子俨然相待，<a id="a-Ek"></a>便可上车，<a id="a-El"></a>勿复顾恋。<a id="a-Em"></a>’诸臣大小，<a id="a-En"></a>闻王当去，<a id="a-Eo"></a>佥然不悦，<a id="a-Ep"></a>皆起而立，<a id="a-Eq"></a>叉手白言：<a id="a-Er"></a>‘王去之后，<a id="a-Es"></a>臣等何所承命？<a id="a-Et"></a>’王答曰：<a id="a-Eu"></a>‘卿等勿忧，<a id="a-Ev"></a>吾去之后，<a id="a-Ew"></a>施惠、<a id="a-Ex"></a>斋戒、<a id="a-Ey"></a>养民、<a id="a-Ez"></a>治国，<a id="a-F0"></a>如吾在时，<a id="a-F1"></a>我比还不久。<a id="a-F2"></a>’王诫敕讫，<a id="a-F3"></a>车即下地，<a id="a-F4"></a>王便上车。<a id="a-F5"></a>侍御问王：<a id="a-F6"></a>‘当从何道？<a id="a-F7"></a>’王曰：<a id="a-F8"></a>‘此言何谓？<a id="a-F9"></a>’侍御答曰：<a id="a-FA"></a>‘夫行有两道：<a id="a-FB"></a>一者、<a id="a-FC"></a>恶道，<a id="a-FD"></a>二者、<a id="a-FE"></a>善道。<a id="a-FF"></a>行恶者，<a id="a-FG"></a>从恶道到苦处；<a id="a-FH"></a>修善者，<a id="a-FI"></a>游善道至乐处。<a id="a-FJ"></a>’王日：<a id="a-FK"></a>‘今日行道，<a id="a-FL"></a>善恶皆欲从之。<a id="a-FM"></a>’御者闻之，<a id="a-FN"></a>久乃寤曰：<a id="a-FO"></a>‘甚善！<a id="a-FP"></a>大王。<a id="a-FQ"></a>’御者便引在两道之中，<a id="a-FR"></a>善恶悉睹，<a id="a-FS"></a>径诣三十三天。</p>
  <p id="aFT">“天帝及诸天子遥见王来，<a id="a-FU"></a>释提桓因曰：<a id="a-FV"></a>‘善来！<a id="a-FW"></a>大王。<a id="a-FX"></a>’命令共坐。<a id="a-FY"></a>”</p>
  <p id="aFZ">佛语阿难：<a id="a-Fa"></a>“王便就天帝坐。<a id="a-Fb"></a>王与帝释貌相、<a id="a-Fc"></a>被服、<a id="a-Fd"></a>音声一揆。<a id="a-Fe"></a>诸天子心中念言：<a id="a-Ff"></a>‘何者帝释？<a id="a-Fg"></a>何者为王？<a id="a-Fh"></a>’又复念曰：<a id="a-Fi"></a>‘人法当眗，<a id="a-Fj"></a>而俱不眗？<a id="a-Fk"></a>’各怀愕然，<a id="a-Fl"></a>无以别之。<a id="a-Fm"></a>天帝见诸天有疑心，<a id="a-Fn"></a>复念言：<a id="a-Fo"></a>‘我当留王使住，<a id="a-Fp"></a>然后乃寤耳！<a id="a-Fq"></a>’帝释谓诸天子：<a id="a-Fr"></a>‘卿等欲使我留王住此不？<a id="a-Fs"></a>’诸天子曰：<a id="a-Ft"></a>‘实欲使住。<a id="a-Fu"></a>’天帝谓荏：<a id="a-Fv"></a>‘大王，<a id="a-Fw"></a>可住此不？<a id="a-Fx"></a>我当供给五欲。<a id="a-Fy"></a>’因是诸天乃识。</p>
  <p id="aFz">“人王白天帝曰：<a id="a-G0"></a>‘正尔，<a id="a-G1"></a>便为给赐已，<a id="a-G2"></a>愿诸天子寿命无极。<a id="a-G3"></a>’宾主请让，<a id="a-G4"></a>如是至三，<a id="a-G5"></a>帝释谓王：<a id="a-G6"></a>‘何以不住？<a id="a-G7"></a>’王答曰：<a id="a-G8"></a>‘我当出家修道，<a id="a-G9"></a>今在天上无缘学道。<a id="a-GA"></a>’天帝曰：<a id="a-GB"></a>‘胡为作道？<a id="a-GC"></a>’王曰：<a id="a-GD"></a>‘被父王遗令，<a id="a-GE"></a>若白发生，<a id="a-GF"></a>法当出家。<a id="a-GG"></a>’释闻遗令入道，<a id="a-GH"></a>默然不对。<a id="a-GI"></a>王于天上，<a id="a-GJ"></a>须臾之间，<a id="a-GK"></a>五欲自恣，<a id="a-GL"></a>方之世间已十二年。</p>
  <p id="aGM">“王将欲别，<a id="a-GN"></a>与诸天子说审谛法。<a id="a-GO"></a>释敕侍御：<a id="a-GP"></a>‘汝送荏王还于本国。<a id="a-GQ"></a>’侍御受教，<a id="a-GR"></a>即严驾，<a id="a-GS"></a>驾讫，<a id="a-GT"></a>白王曰：<a id="a-GU"></a>‘王可上车。<a id="a-GV"></a>’于是，<a id="a-GW"></a>王便与帝释及诸天子告别，<a id="a-GX"></a>即上车，<a id="a-GY"></a>循本道而归，<a id="a-GZ"></a>到蜜提罗宫，<a id="a-Ga"></a>侍御即还天上。<a id="a-Gb"></a>王下数日，<a id="a-Gc"></a>复敕劫北：<a id="a-Gd"></a>‘若见白发，<a id="a-Ge"></a>便白我。<a id="a-Gf"></a>’数日之中，<a id="a-Gg"></a>头上白发，<a id="a-Gh"></a>劫北以金镊拔白发，<a id="a-Gi"></a>置王手中。<a id="a-Gj"></a>王见已，<a id="a-Gk"></a>便说偈曰：</p>
  <p id="aGl">“‘我身头上，<a id="a-Gm"></a>生此毁庄，</p>
  <p id="aGn">身使来召，<a id="a-Go"></a>入道时到。<a id="a-Gp"></a>’</p>
  <p id="aGq">“王心念：<a id="a-Gr"></a>‘我已极人五欲，<a id="a-Gs"></a>今当出家，<a id="a-Gt"></a>剃须发，<a id="a-Gu"></a>被法服。<a id="a-Gv"></a>’王即召太子善尽告曰：<a id="a-Gw"></a>‘吾白发已出，<a id="a-Gx"></a>世间五欲吾已厌之，<a id="a-Gy"></a>当求天欲，<a id="a-Gz"></a>当下须发，<a id="a-H0"></a>被法服，<a id="a-H1"></a>出家入道。<a id="a-H2"></a>童子，<a id="a-H3"></a>今以国事付汝，<a id="a-H4"></a>好养劫北；<a id="a-H5"></a>若白发出者，<a id="a-H6"></a>以国付太子，<a id="a-H7"></a>出家入道。<a id="a-H8"></a>童子，<a id="a-H9"></a>今以此圣王位累汝，<a id="a-HA"></a>莫使种断；<a id="a-HB"></a>种断者，<a id="a-HC"></a>便为边地人也。<a id="a-HD"></a>’”</p>
  <p id="aHE">佛语阿难：<a id="a-HF"></a>“荏王即付太子国政，<a id="a-HG"></a>给劫北田业已，<a id="a-HH"></a>于此城园地，<a id="a-HI"></a>下须发，<a id="a-HJ"></a>被法服，<a id="a-HK"></a>出家修道。<a id="a-HL"></a>修道之后于七日中，<a id="a-HM"></a>轮、<a id="a-HN"></a>珠化去，<a id="a-HO"></a>象、<a id="a-HP"></a>马、<a id="a-HQ"></a>玉女、<a id="a-HR"></a>长者、<a id="a-HS"></a>将军，<a id="a-HT"></a>皆悉无常。<a id="a-HU"></a>王于园中八万四千岁，<a id="a-HV"></a>行四梵行：<a id="a-HW"></a>慈、<a id="a-HX"></a>悲、<a id="a-HY"></a>喜、<a id="a-HZ"></a>护，<a id="a-Ha"></a>命终生梵天。</p>
  <p id="aHb">“其后善尽王不承父业，<a id="a-Hc"></a>正法替废，<a id="a-Hd"></a>由是七宝不复来应，<a id="a-He"></a>善行不继，<a id="a-Hf"></a>五减遂至：<a id="a-Hg"></a>人民短命、<a id="a-Hh"></a>薄色、<a id="a-Hi"></a>少力、<a id="a-Hj"></a>多病、<a id="a-Hk"></a>无智。<a id="a-Hl"></a>五减以至，<a id="a-Hm"></a>转复贫困，<a id="a-Hn"></a>困穷窃盗相纠，<a id="a-Ho"></a>诣王启曰：<a id="a-Hp"></a>‘此人不与取。<a id="a-Hq"></a>’王即敕外行刑国人。<a id="a-Hr"></a>闻不与取，<a id="a-Hs"></a>王辄杀之，<a id="a-Ht"></a>皆咸其恶，<a id="a-Hu"></a>各兴利刀；<a id="a-Hv"></a>刀自此始造，<a id="a-Hw"></a>由是杀生从此起，<a id="a-Hx"></a>便有两恶出。<a id="a-Hy"></a>次复淫犯他妻；<a id="a-Hz"></a>夫主共诤，<a id="a-I0"></a>自言我不，<a id="a-I1"></a>便成四恶；<a id="a-I2"></a>两舌遘斗，<a id="a-I3"></a>是为五恶；<a id="a-I4"></a>斗则相骂，<a id="a-I5"></a>是为六恶；<a id="a-I6"></a>言不至诚，<a id="a-I7"></a>是为七恶；<a id="a-I8"></a>嫉他和合，<a id="a-I9"></a>是为八恶；<a id="a-IA"></a>含忿色变，<a id="a-IB"></a>是为九恶；<a id="a-IC"></a>心怀疑乱，<a id="a-ID"></a>是为十恶。<a id="a-IE"></a>十恶已具，<a id="a-IF"></a>五减转增。<a id="a-IG"></a>”</p>
  <p id="aIH">佛语阿难：<a id="a-II"></a>“欲知尔时大天王在贤劫初兴者不？<a id="a-IJ"></a>则我是也。<a id="a-IK"></a>阿难，<a id="a-IL"></a>欲知尔时八万四千年王名荏，<a id="a-IM"></a>治政无枉者，<a id="a-IN"></a>则汝是也。<a id="a-IO"></a>欲知尔时最后名善尽王，<a id="a-IP"></a>暴逆不道，<a id="a-IQ"></a>断圣王种者，<a id="a-IR"></a>调达是也。<a id="a-IS"></a>阿难，<a id="a-IT"></a>汝于往时，<a id="a-IU"></a>承继大天转轮圣王之善嗣，<a id="a-IV"></a>使其绍立不绝者，<a id="a-IW"></a>汝之功也，<a id="a-IX"></a>如法，<a id="a-IY"></a>非不如法。<a id="a-IZ"></a>阿难，<a id="a-Ia"></a>我今是无上法王，<a id="a-Ib"></a>今我遗无上善法，<a id="a-Ic"></a>殷勤嘱累汝。<a id="a-Id"></a>汝是释种子，<a id="a-Ie"></a>莫作边地人，<a id="a-If"></a>莫为断种行。<a id="a-Ig"></a>”</p>
  <p id="aIh">阿难问佛：<a id="a-Ii"></a>“何以故当作断种行？<a id="a-Ij"></a>”</p>
  <p id="aIk">佛语阿难：<a id="a-Il"></a>“大天王虽行善法，<a id="a-Im"></a>未得漏尽，<a id="a-In"></a>未出世间，<a id="a-Io"></a>未得度，<a id="a-Ip"></a>未得断欲，<a id="a-Iq"></a>未得破二十一结，<a id="a-Ir"></a>六十二见未除，<a id="a-Is"></a>三垢未净，<a id="a-It"></a>未得神通，<a id="a-Iu"></a>未得解脱真道，<a id="a-Iv"></a>不得涅槃。<a id="a-Iw"></a>大天所行善法，<a id="a-Ix"></a>不过生梵天。</p>
  <p id="aIy">“阿难，<a id="a-Iz"></a>我明法究竟无为，<a id="a-J0"></a>我法得到真际，<a id="a-J1"></a>天、<a id="a-J2"></a>人之上。<a id="a-J3"></a>我法无漏、<a id="a-J4"></a>无欲、<a id="a-J5"></a>灭度、<a id="a-J6"></a>神通、<a id="a-J7"></a>解脱、<a id="a-J8"></a>真沙门、<a id="a-J9"></a>至涅槃。<a id="a-JA"></a>阿难，<a id="a-JB"></a>我今以是无上道法，<a id="a-JC"></a>殷勤嘱累汝，<a id="a-JD"></a>莫增减我法，<a id="a-JE"></a>莫作边地人也！<a id="a-JF"></a>若有现行声闻，<a id="a-JG"></a>阿难，<a id="a-JH"></a>设有断此法者，<a id="a-JI"></a>便为边地人也！<a id="a-JJ"></a>若能兴此法者，<a id="a-JK"></a>便为佛长子，<a id="a-JL"></a>即为眷属成就。<a id="a-JM"></a>阿难，<a id="a-JN"></a>汝当成就眷属，<a id="a-JO"></a>莫作灭族行。<a id="a-JP"></a>阿难，<a id="a-JQ"></a>我前后所说法，<a id="a-JR"></a>尽嘱累汝。<a id="a-JS"></a>汝当学是！<a id="a-JT"></a>”</p>
  <p id="aJU">佛说是已，<a id="a-JV"></a>阿难欢喜奉行。</p>
  <p id="aJW">闻如是：<a id="a-JX"></a>一时，<a id="a-JY"></a>佛在舍卫国祇树给孤独园。</p>
  <p id="aJZ">尔时，<a id="a-Ja"></a>世尊告诸比丘：<a id="a-Jb"></a>“有四大泥犁之人。<a id="a-Jc"></a>云何为四？<a id="a-Jd"></a>所谓末佉梨罪人，<a id="a-Je"></a>帝舍比丘是大罪人，<a id="a-Jf"></a>提婆达兜是大罪人，<a id="a-Jg"></a>瞿波离比丘是大罪人。<a id="a-Jh"></a>末佉梨罪人者，<a id="a-Ji"></a>身出火光，<a id="a-Jj"></a>长六十肘。<a id="a-Jk"></a>帝舍罪人者，<a id="a-Jl"></a>身出火光，<a id="a-Jm"></a>长四十肘。<a id="a-Jn"></a>提婆达兜罪人者，<a id="a-Jo"></a>身出火光，<a id="a-Jp"></a>长三十肘。<a id="a-Jq"></a>瞿波离罪人者，<a id="a-Jr"></a>身出火光，<a id="a-Js"></a>长二十肘。</p>
  <p id="aJt">“比丘当知：<a id="a-Ju"></a>末佉梨教无数众生使行邪见颠倒之想，<a id="a-Jv"></a>计有无之想。<a id="a-Jw"></a>帝舍愚人者，<a id="a-Jx"></a>断诸圣众应器遗余。<a id="a-Jy"></a>提婆达兜愚人者，<a id="a-Jz"></a>斗乱众僧，<a id="a-K0"></a>杀阿罗汉比丘尼，<a id="a-K1"></a>起害意向于如来。<a id="a-K2"></a>瞿波离罪人者，<a id="a-K3"></a>诽谤舍利弗、<a id="a-K4"></a>目揵连。</p>
  <p id="aK5">“又复，<a id="a-K6"></a>比丘，<a id="a-K7"></a>末佉梨罪人教无数众生，<a id="a-K8"></a>使行邪见，<a id="a-K9"></a>身坏命终，<a id="a-KA"></a>堕焰光泥犁中。<a id="a-KB"></a>帝舍罪人，<a id="a-KC"></a>断圣众应器遗余，<a id="a-KD"></a>身坏命终，<a id="a-KE"></a>堕等害地狱中。<a id="a-KF"></a>提婆达兜罪人者，<a id="a-KG"></a>起谋害心向于如来，<a id="a-KH"></a>身坏命终，<a id="a-KI"></a>堕阿鼻地狱中。<a id="a-KJ"></a>瞿波离罪人者，<a id="a-KK"></a>由其诽谤舍利弗、<a id="a-KL"></a>目揵连，<a id="a-KM"></a>身坏命终，<a id="a-KN"></a>堕钵投摩地狱中。</p>
  <p id="aKO">“末佉离罪人者，<a id="a-KP"></a>是时狱卒生拔其舌背著脊上。<a id="a-KQ"></a>所以然者？<a id="a-KR"></a>由其曩昔教无数众生使行邪见。</p>
  <p id="aKS">“帝舍大罪人者，<a id="a-KT"></a>是时狱卒生擗其身，<a id="a-KU"></a>熔铜灌坏其心，<a id="a-KV"></a>又以热铁丸，<a id="a-KW"></a>便令吞之。<a id="a-KX"></a>所以然者？<a id="a-KY"></a>由其断应器遗余故。</p>
  <p id="aKZ">“提婆达兜罪人者，<a id="a-Ka"></a>以热铁轮，<a id="a-Kb"></a>轹坏其身，<a id="a-Kc"></a>又以铁杵哺咀其体，<a id="a-Kd"></a>群暴恶象蹋蹈其身，<a id="a-Ke"></a>又复大热铁山镇押面上，<a id="a-Kf"></a>举身为热铜叶所裹。<a id="a-Kg"></a>所以然者？<a id="a-Kh"></a>由其曩昔斗乱圣众，<a id="a-Ki"></a>坏和合僧故，<a id="a-Kj"></a>致铁轮轹断其头。<a id="a-Kk"></a>又此提婆达兜愚人，<a id="a-Kl"></a>教彼太子使害父王，<a id="a-Km"></a>由是果报故，<a id="a-Kn"></a>使铁杵破坏其身。<a id="a-Ko"></a>又彼提婆达兜愚痴之人，<a id="a-Kp"></a>饮象使醉往害如来，<a id="a-Kq"></a>由是果报，<a id="a-Kr"></a>群象蹋蹈其体。<a id="a-Ks"></a>又彼提婆达兜恶人，<a id="a-Kt"></a>上耆阇崛山颠，<a id="a-Ku"></a>执石掷佛，<a id="a-Kv"></a>由斯果报故，<a id="a-Kw"></a>使热铁山镇押其面。<a id="a-Kx"></a>然彼提婆达兜愚人，<a id="a-Ky"></a>杀阿罗汉比丘尼，<a id="a-Kz"></a>由斯果报故，<a id="a-L0"></a>使热铜铁叶缠裹其身。</p>
  <p id="aL1">“比丘当知：<a id="a-L2"></a>瞿波离罪人者，<a id="a-L3"></a>在彼莲华地狱中，<a id="a-L4"></a>千具犁牛以犁其舌。<a id="a-L5"></a>所以然者？<a id="a-L6"></a>由其谤诽舍利弗、<a id="a-L7"></a>目连故，<a id="a-L8"></a>由此因缘果报，<a id="a-L9"></a>使千具犁牛而坏其舌。</p>
  <p id="aLA">“又复，<a id="a-LB"></a>比丘，<a id="a-LC"></a>末佉离罪人者，<a id="a-LD"></a>身出火光，<a id="a-LE"></a>长六十肘。<a id="a-LF"></a>若有众生兴起此念：<a id="a-LG"></a>‘当拔济饶益此人。<a id="a-LH"></a>’取四大海水，<a id="a-LI"></a>高四十肘，<a id="a-LJ"></a>浇灌其身，<a id="a-LK"></a>然彼海水寻时消尽，<a id="a-LL"></a>焰不增减。<a id="a-LM"></a>犹如热铁叶火烧四日，<a id="a-LN"></a>有人来以四滴水浇，<a id="a-LO"></a>然水寻时消尽；<a id="a-LP"></a>此亦如是，<a id="a-LQ"></a>若有人来以四大海水浇彼人身，<a id="a-LR"></a>欲令无为，<a id="a-LS"></a>终不可果。<a id="a-LT"></a>所以然者？<a id="a-LU"></a>由彼罪过极深重故。</p>
  <p id="aLV">“然彼帝舍罪人，<a id="a-LW"></a>身出火光，<a id="a-LX"></a>长四十肘。<a id="a-LY"></a>设有众生悯念此人，<a id="a-LZ"></a>以三大海水浇灌其身，<a id="a-La"></a>然彼海水寻时消尽，<a id="a-Lb"></a>火焰不减。<a id="a-Lc"></a>其犹有人以三滴水著热鏊上，<a id="a-Ld"></a>水寻消减，<a id="a-Le"></a>不得久停；<a id="a-Lf"></a>此亦如是，<a id="a-Lg"></a>若以三大海水浇帝舍身上，<a id="a-Lh"></a>水寻时灭，<a id="a-Li"></a>火终不增减。</p>
  <p id="aLj">“提婆达兜罪人，<a id="a-Lk"></a>身出火光，<a id="a-Ll"></a>长三十肘。<a id="a-Lm"></a>若有众生，<a id="a-Ln"></a>兴起爱念之心，<a id="a-Lo"></a>欲使提婆达兜身永处无为，<a id="a-Lp"></a>以二大海水浇灌其身，<a id="a-Lq"></a>水寻时尽，<a id="a-Lr"></a>火终不灭。<a id="a-Ls"></a>犹如以二滴水著热鏊上，<a id="a-Lt"></a>终无增减；<a id="a-Lu"></a>提婆达兜愚人亦如是，<a id="a-Lv"></a>以二大海水浇灌其身，<a id="a-Lw"></a>水寻时尽，<a id="a-Lx"></a>火终不灭，<a id="a-Ly"></a>提婆达兜身体苦痛如斯。</p>
  <p id="aLz">“瞿波离罪人，<a id="a-M0"></a>身出火光，<a id="a-M1"></a>长二十肘。<a id="a-M2"></a>设有众生愍念斯人，<a id="a-M3"></a>取一大海水浇灌其身，<a id="a-M4"></a>然彼海水寻时消尽，<a id="a-M5"></a>火终不灭。<a id="a-M6"></a>犹如一滴水著热鏊上，<a id="a-M7"></a>寻时消尽，<a id="a-M8"></a>不得久停；<a id="a-M9"></a>瞿波离比丘亦复如是，<a id="a-MA"></a>罪报所牵，<a id="a-MB"></a>故受斯罪。<a id="a-MC"></a>是谓，<a id="a-MD"></a>比丘，<a id="a-ME"></a>此四种人受罪极重，<a id="a-MF"></a>当自尽意远离斯患，<a id="a-MG"></a>承诸贤圣等修梵行者。<a id="a-MH"></a>如是，<a id="a-MI"></a>仁者，<a id="a-MJ"></a>当作斯学！<a id="a-MK"></a>”</p>
  <p id="aML">尔时，<a id="a-MM"></a>诸比丘闻佛所说，<a id="a-MN"></a>欢喜奉行。</p>
  <p id="aMO">闻如是：<a id="a-MP"></a>一时，<a id="a-MQ"></a>佛在舍卫国祇树给孤独园。</p>
  <p id="aMR">尔时，<a id="a-MS"></a>世尊告诸比丘：<a id="a-MT"></a>“我今明晓地狱，<a id="a-MU"></a>亦知趣地狱之径，<a id="a-MV"></a>亦复知彼地狱众生之本。<a id="a-MW"></a>设复众生造诸恶不善之行，<a id="a-MX"></a>身坏命终，<a id="a-MY"></a>入地狱中，<a id="a-MZ"></a>我亦知之。<a id="a-Ma"></a>又复，<a id="a-Mb"></a>比丘，<a id="a-Mc"></a>我亦知明晓畜生，<a id="a-Md"></a>亦知趣畜生之道，<a id="a-Me"></a>亦复知畜生之本，<a id="a-Mf"></a>作诸恶元，<a id="a-Mg"></a>生彼者亦悉晓了。<a id="a-Mh"></a>我今亦知饿鬼之道，<a id="a-Mi"></a>其有作恶根元者，<a id="a-Mj"></a>生饿鬼中，<a id="a-Mk"></a>我亦知之。<a id="a-Ml"></a>我今亦知人道向人之趣，<a id="a-Mm"></a>其有众生得人身者，<a id="a-Mn"></a>我亦知之。<a id="a-Mo"></a>我亦知趣天之道，<a id="a-Mp"></a>其有众生作诸德本，<a id="a-Mq"></a>生彼天上，<a id="a-Mr"></a>我亦知之。<a id="a-Ms"></a>我亦知涅槃之趣，<a id="a-Mt"></a>其有众生有漏尽，<a id="a-Mu"></a>成无漏，<a id="a-Mv"></a>心解脱、<a id="a-Mw"></a>智慧解脱，<a id="a-Mx"></a>于现法中而取证果，<a id="a-My"></a>我亦知之。</p>
  <p id="aMz">“比丘当知：<a id="a-N0"></a>我知地狱之趣，<a id="a-N1"></a>以何因缘而说斯言乎？<a id="a-N2"></a>”</p>
  <p id="aN3">佛告诸比丘：<a id="a-N4"></a>“我今观察众生心意，<a id="a-N5"></a>所谓此人身坏命终，<a id="a-N6"></a>应入地狱中。<a id="a-N7"></a>然后时观此人已入地狱中，<a id="a-N8"></a>受苦酸酷拷掠无数，<a id="a-N9"></a>愁忧苦恼不可称计。<a id="a-NA"></a>犹如一大火坑无有尘烟，<a id="a-NB"></a>设有人来径趣斯处，<a id="a-NC"></a>又且有目之士观此人所趣，<a id="a-ND"></a>必当坠火，<a id="a-NE"></a>终不虚也。<a id="a-NF"></a>然复后时观此人已堕火坑，<a id="a-NG"></a>吾所谓人者已堕火坑。<a id="a-NH"></a>今观察众生心意所念，<a id="a-NI"></a>必入地狱不疑。<a id="a-NJ"></a>如我后时观察此人，<a id="a-NK"></a>已定入地狱，<a id="a-NL"></a>受苦酸酷不可称计。<a id="a-NM"></a>云何斯人已入地狱？<a id="a-NN"></a>是谓我观趣地狱众生作诸恶行不善之业，<a id="a-NO"></a>身坏命终，<a id="a-NP"></a>入地狱中，<a id="a-NQ"></a>我悉知之。<a id="a-NR"></a>吾所说者，<a id="a-NS"></a>正谓此耳！</p>
  <p id="aNT">“我知畜生之道，<a id="a-NU"></a>亦知趣畜生者，<a id="a-NV"></a>以何缘本而说此乎？<a id="a-NW"></a>于是，<a id="a-NX"></a>比丘，<a id="a-NY"></a>我观察众生心中所念，<a id="a-NZ"></a>此人身坏命终，<a id="a-Na"></a>生畜生中。<a id="a-Nb"></a>又我后时观察此人，<a id="a-Nc"></a>已生畜生中，<a id="a-Nd"></a>愁忧苦恼不可称计。<a id="a-Ne"></a>云何斯人已堕畜生中乎？<a id="a-Nf"></a>犹如村落有大圊厕，<a id="a-Ng"></a>屎满其中。<a id="a-Nh"></a>设有斯人径趣斯处，<a id="a-Ni"></a>有目之士，<a id="a-Nj"></a>见斯人来径趣斯处，<a id="a-Nk"></a>此人不久径堕于厕。<a id="a-Nl"></a>然后时观此人已堕于厕，<a id="a-Nm"></a>受厄穷困不可称记。<a id="a-Nn"></a>云何斯人已堕于厕？<a id="a-No"></a>我今观众生类亦复如是，<a id="a-Np"></a>斯人命终应生畜生中。<a id="a-Nq"></a>又复后时观已生畜生中，<a id="a-Nr"></a>受苦无量。<a id="a-Ns"></a>我今观畜生众生皆悉明了。<a id="a-Nt"></a>我所说者，<a id="a-Nu"></a>正谓此耳！</p>
  <p id="aNv">“我亦知饿鬼众生，<a id="a-Nw"></a>饿鬼之道，<a id="a-Nx"></a>其身坏命终，<a id="a-Ny"></a>生饿鬼者，<a id="a-Nz"></a>我亦知之。<a id="a-O0"></a>其有众生身坏命终，<a id="a-O1"></a>趣饿鬼之道，<a id="a-O2"></a>我悉知之。<a id="a-O3"></a>我复于后时观见此众生，<a id="a-O4"></a>已入饿鬼受苦痛、<a id="a-O5"></a>乐痛。<a id="a-O6"></a>云何斯人已入饿鬼中乎？<a id="a-O7"></a>犹如大村落侧有一大树，<a id="a-O8"></a>生危险之处，<a id="a-O9"></a>枝叶凋落。<a id="a-OA"></a>设有人来，<a id="a-OB"></a>往趣斯处，<a id="a-OC"></a>有目之士遥观此人，<a id="a-OD"></a>必趣树不下疑。<a id="a-OE"></a>复于后时观此人，<a id="a-OF"></a>或坐、<a id="a-OG"></a>或卧，<a id="a-OH"></a>受其苦乐之报。<a id="a-OI"></a>云何斯人已至树下坐卧乎？<a id="a-OJ"></a>今我观众生之类亦复如是，<a id="a-OK"></a>身坏命终，<a id="a-OL"></a>必趣饿鬼不疑，<a id="a-OM"></a>受其苦乐之报不可称计。<a id="a-ON"></a>我知饿鬼趣，<a id="a-OO"></a>饿鬼之道，<a id="a-OP"></a>皆悉分明。<a id="a-OQ"></a>我所说者，<a id="a-OR"></a>正谓此耳！</p>
  <p id="aOS">“我知人道，<a id="a-OT"></a>亦知趣人道，<a id="a-OU"></a>其有造行，<a id="a-OV"></a>身坏命终，<a id="a-OW"></a>生人中者，<a id="a-OX"></a>我亦知之。<a id="a-OY"></a>于是，<a id="a-OZ"></a>比丘，<a id="a-Oa"></a>我观众生类心中所念，<a id="a-Ob"></a>此人必当身坏命终，<a id="a-Oc"></a>应生人中。<a id="a-Od"></a>我复于后时观此人已生人中。<a id="a-Oe"></a>云何斯人已生人中？<a id="a-Of"></a>犹如村落侧有一大树，<a id="a-Og"></a>在平正处，<a id="a-Oh"></a>多诸阴凉。<a id="a-Oi"></a>若有人直从一道来，<a id="a-Oj"></a>有目之士见已便知之，<a id="a-Ok"></a>斯人所趣向，<a id="a-Ol"></a>定至此树不疑。<a id="a-Om"></a>我复于后时观此人，<a id="a-On"></a>已至此树，<a id="a-Oo"></a>受乐无量。<a id="a-Op"></a>云何斯人得至斯处？<a id="a-Oq"></a>此亦如是。<a id="a-Or"></a>我观众生心意所念亦如是，<a id="a-Os"></a>身坏命终，<a id="a-Ot"></a>必生人中不疑。<a id="a-Ou"></a>我复于后时观此人已生人中，<a id="a-Ov"></a>受乐无量。<a id="a-Ow"></a>我知人趣，<a id="a-Ox"></a>亦知趣人之道。<a id="a-Oy"></a>今生人中者，<a id="a-Oz"></a>我亦知之。<a id="a-P0"></a>我所说者，<a id="a-P1"></a>正谓此耳！</p>
  <p id="aP2">“我亦知天，<a id="a-P3"></a>亦知趣天之道，<a id="a-P4"></a>其有众生作诸功业生天者，<a id="a-P5"></a>我亦知之。<a id="a-P6"></a>以何因缘而说此乎？<a id="a-P7"></a>我今观众生之类心中所念，<a id="a-P8"></a>此人必当身坏命终，<a id="a-P9"></a>生善处天上。<a id="a-PA"></a>然于后时观此人身坏命终，<a id="a-PB"></a>生善处天上，<a id="a-PC"></a>于彼受自然之福，<a id="a-PD"></a>快乐无比。<a id="a-PE"></a>是谓斯人已生天上，<a id="a-PF"></a>于彼受自然之福，<a id="a-PG"></a>快乐无比。<a id="a-PH"></a>犹如村落侧有好高广讲堂，<a id="a-PI"></a>雕文刻镂，<a id="a-PJ"></a>悬缯幡盖，<a id="a-PK"></a>香汁洒地，<a id="a-PL"></a>敷好坐具，<a id="a-PM"></a>氍毹毾[毯-炎+登]，<a id="a-PN"></a>文绣綩綖。<a id="a-PO"></a>若有人直从一道来，<a id="a-PP"></a>有目之士直从一道来，<a id="a-PQ"></a>此人所趣向，<a id="a-PR"></a>定至高广讲堂必不疑。<a id="a-PS"></a>复于后时观见此人，<a id="a-PT"></a>已到讲堂上，<a id="a-PU"></a>或坐、<a id="a-PV"></a>或卧，<a id="a-PW"></a>于中受福，<a id="a-PX"></a>快乐无比。<a id="a-PY"></a>此亦如是，<a id="a-PZ"></a>吾今观众生类身坏命终，<a id="a-Pa"></a>应生善处天上，<a id="a-Pb"></a>于彼受乐快不可计。<a id="a-Pc"></a>云何斯人已生善处天上乎？<a id="a-Pd"></a>我知天道，<a id="a-Pe"></a>趣天之路乎？<a id="a-Pf"></a>我所说者，<a id="a-Pg"></a>正谓此耳！</p>
  <p id="aPh">“我今知涅槃，<a id="a-Pi"></a>亦知涅槃之道，<a id="a-Pj"></a>亦知众生应般涅槃者。<a id="a-Pk"></a>或有众生尽有漏，<a id="a-Pl"></a>成无漏，<a id="a-Pm"></a>心解脱、<a id="a-Pn"></a>智慧解脱，<a id="a-Po"></a>现身取证而自游化，<a id="a-Pp"></a>我悉知之。<a id="a-Pq"></a>由何因缘而说此乎？<a id="a-Pr"></a>于是，<a id="a-Ps"></a>比丘，<a id="a-Pt"></a>我观众生类心中所念，<a id="a-Pu"></a>此人尽有漏，<a id="a-Pv"></a>成无漏，<a id="a-Pw"></a>心解脱、<a id="a-Px"></a>智慧解脱，<a id="a-Py"></a>是谓斯人已尽有漏，<a id="a-Pz"></a>成无漏。<a id="a-Q0"></a>犹如去村落不远有大池，<a id="a-Q1"></a>水极清彻，<a id="a-Q2"></a>若有人直从一道来，<a id="a-Q3"></a>有目之士遥见斯人来，<a id="a-Q4"></a>知此人必至池水不疑。<a id="a-Q5"></a>又于后时观此人已至池水，<a id="a-Q6"></a>沐浴澡洗，<a id="a-Q7"></a>除诸秽污，<a id="a-Q8"></a>去诸垢坌，<a id="a-Q9"></a>在侧而坐，<a id="a-QA"></a>亦不与人共相诤竞。<a id="a-QB"></a>我今观众生类亦复如是，<a id="a-QC"></a>尽有漏，<a id="a-QD"></a>成无漏，<a id="a-QE"></a>心解脱、<a id="a-QF"></a>智慧解脱：<a id="a-QG"></a>生死已尽，<a id="a-QH"></a>梵行已立，<a id="a-QI"></a>所作已办，<a id="a-QJ"></a>名色知如真。<a id="a-QK"></a>是谓斯人已至此处。<a id="a-QL"></a>我知涅槃之道，<a id="a-QM"></a>亦知众生般涅槃者，<a id="a-QN"></a>皆悉知之。<a id="a-QO"></a>如来、<a id="a-QP"></a>至真、<a id="a-QQ"></a>等正觉有此之智，<a id="a-QR"></a>无畏、<a id="a-QS"></a>力具，<a id="a-QT"></a>皆悉成就。<a id="a-QU"></a>如来智无有量，<a id="a-QV"></a>如来能观过去无限无量不可计事，<a id="a-QW"></a>皆悉知之。<a id="a-QX"></a>将来现在无限无量皆悉分别。<a id="a-QY"></a>是故，<a id="a-QZ"></a>比丘，<a id="a-Qa"></a>当求方便，<a id="a-Qb"></a>具足十力、<a id="a-Qc"></a>无畏。<a id="a-Qd"></a>如是，<a id="a-Qe"></a>比丘，<a id="a-Qf"></a>当作是学！<a id="a-Qg"></a>”</p>
  <p id="aQh">尔时，<a id="a-Qi"></a>诸比丘闻佛所说，<a id="a-Qj"></a>欢喜奉行。</p>
  <p id="aQk">闻如是：<a id="a-Ql"></a>一时，<a id="a-Qm"></a>佛在舍卫国祇树给孤独园。</p>
  <p id="aQn">尔时，<a id="a-Qo"></a>世尊告诸比丘：<a id="a-Qp"></a>“依雪山上有大高广之树，<a id="a-Qq"></a>五事长大。<a id="a-Qr"></a>云何为五？<a id="a-Qs"></a>根不移动，<a id="a-Qt"></a>皮极厚大，<a id="a-Qu"></a>枝节远荫，<a id="a-Qv"></a>靡所不覆，<a id="a-Qw"></a>叶极茂盛。<a id="a-Qx"></a>是谓，<a id="a-Qy"></a>比丘，<a id="a-Qz"></a>依雪山上有此大树极为俊好。<a id="a-R0"></a>今善男子、<a id="a-R1"></a>善女人亦复如是，<a id="a-R2"></a>依豪族之处，<a id="a-R3"></a>五事长益。<a id="a-R4"></a>云何为五？<a id="a-R5"></a>所谓信长益、<a id="a-R6"></a>戒长益、<a id="a-R7"></a>闻长益、<a id="a-R8"></a>施长益、<a id="a-R9"></a>慧长益。<a id="a-RA"></a>是谓，<a id="a-RB"></a>比丘，<a id="a-RC"></a>信善男子、<a id="a-RD"></a>善女人依豪族家，<a id="a-RE"></a>成就此五事。<a id="a-RF"></a>是故，<a id="a-RG"></a>比丘，<a id="a-RH"></a>当求方便，<a id="a-RI"></a>成就信、<a id="a-RJ"></a>戒、<a id="a-RK"></a>闻、<a id="a-RL"></a>施、<a id="a-RM"></a>智慧。<a id="a-RN"></a>”</p>
  <p id="aRO">尔时，<a id="a-RP"></a>世尊便说斯偈：</p>
  <p id="aRQ">“犹如雪山树，<a id="a-RR"></a>五事功德成，</p>
  <p id="aRS">根皮枝节广，<a id="a-RT"></a>阴叶极茂盛。</p>
  <p id="aRU">有信善男女，<a id="a-RV"></a>五事功德成，</p>
  <p id="aRW">信戒闻惠施，<a id="a-RX"></a>智慧遂增益。</p>
  <p id="aRY">“如是，<a id="a-RZ"></a>比丘，<a id="a-Ra"></a>当作是学！<a id="a-Rb"></a>”</p>
  <p id="aRc">尔时，<a id="a-Rd"></a>诸比丘闻佛所说，<a id="a-Re"></a>欢喜奉行。</p>
  <p id="aRf">闻如是：<a id="a-Rg"></a>一时，<a id="a-Rh"></a>佛在舍卫国祇树给孤独园。</p>
  <p id="aRi">尔时，<a id="a-Rj"></a>茂罗破群比丘与诸比丘尼共相游处，<a id="a-Rk"></a>然诸比丘尼亦复好乐共相游处。<a id="a-Rl"></a>其有人民称讥茂罗破群比丘者，<a id="a-Rm"></a>是时诸比丘尼极怀瞋恚，<a id="a-Rn"></a>愁忧不悦。<a id="a-Ro"></a>若复有人毁訾诸比丘尼者，<a id="a-Rp"></a>是时破群比丘亦复愁忧不悦。<a id="a-Rq"></a>是时，<a id="a-Rr"></a>众多比丘告破群比丘曰：<a id="a-Rs"></a>“汝今云何亲近诸比丘尼？<a id="a-Rt"></a>诸比丘尼亦复与汝交接？<a id="a-Ru"></a>”</p>
  <p id="aRv">破群报曰：<a id="a-Rw"></a>“我今解如来所说教诫，<a id="a-Rx"></a>其有犯淫者，<a id="a-Ry"></a>罪不足言。<a id="a-Rz"></a>”</p>
  <p id="aS0">众多比丘复告曰：<a id="a-S1"></a>“止！<a id="a-S2"></a>止！<a id="a-S3"></a>比丘，<a id="a-S4"></a>勿作斯言，<a id="a-S5"></a>莫诽谤如来言教！<a id="a-S6"></a>其诽谤如来言教者，<a id="a-S7"></a>罪咎不少。<a id="a-S8"></a>又复世尊无数方便说淫之秽，<a id="a-S9"></a>其有习淫，<a id="a-SA"></a>使无罪者，<a id="a-SB"></a>终无此理。<a id="a-SC"></a>汝今可舍此恶见，<a id="a-SD"></a>备于长夜受苦无量。<a id="a-SE"></a>”然此破群比丘故与交通，<a id="a-SF"></a>而不改其行。</p>
  <p id="aSG">尔时，<a id="a-SH"></a>众多比丘往至世尊所，<a id="a-SI"></a>头面礼足，<a id="a-SJ"></a>而白世尊言：<a id="a-SK"></a>“舍卫城中有一比丘，<a id="a-SL"></a>名曰破群，<a id="a-SM"></a>与诸比丘尼共相交接，<a id="a-SN"></a>然诸比丘尼亦与破群比丘交接往来。<a id="a-SO"></a>我等往彼劝喻，<a id="a-SP"></a>使改其行，<a id="a-SQ"></a>然彼二人遂更增益，<a id="a-SR"></a>不舍此颠倒之见，<a id="a-SS"></a>亦不顺正法之业。<a id="a-ST"></a>”</p>
  <p id="aSU">尔时，<a id="a-SV"></a>世尊告一比丘：<a id="a-SW"></a>“汝往至彼破群比丘所，<a id="a-SX"></a>云：<a id="a-SY"></a>‘如来唤卿。<a id="a-SZ"></a>’”</p>
  <p id="aSa">尔时，<a id="a-Sb"></a>比丘受如来教，<a id="a-Sc"></a>即往到破群比丘所：<a id="a-Sd"></a>“汝当知之：<a id="a-Se"></a>‘如来唤卿。<a id="a-Sf"></a>’”</p>
  <p id="aSg">破群比丘闻彼比丘语，<a id="a-Sh"></a>即往到世尊所，<a id="a-Si"></a>头面礼足，<a id="a-Sj"></a>在一面坐。<a id="a-Sk"></a>尔时，<a id="a-Sl"></a>世尊问彼比丘曰：<a id="a-Sm"></a>“汝审亲近诸比丘尼耶？<a id="a-Sn"></a>”</p>
  <p id="aSo">彼比丘对曰：<a id="a-Sp"></a>“如是，<a id="a-Sq"></a>世尊。<a id="a-Sr"></a>”</p>
  <p id="aSs">佛告比丘：<a id="a-St"></a>“汝为比丘，<a id="a-Su"></a>云何与比丘尼共相交接？<a id="a-Sv"></a>汝今是族姓子，<a id="a-Sw"></a>剃除须发，<a id="a-Sx"></a>著三法衣，<a id="a-Sy"></a>以信坚固，<a id="a-Sz"></a>出家学道。<a id="a-T0"></a>”</p>
  <p id="aT1">破群比丘白佛言：<a id="a-T2"></a>“唯然，<a id="a-T3"></a>世尊，<a id="a-T4"></a>我是族姓子，<a id="a-T5"></a>以信坚固，<a id="a-T6"></a>出家学道。<a id="a-T7"></a>”</p>
  <p id="aT8">佛告比丘：<a id="a-T9"></a>“非汝之法，<a id="a-TA"></a>云何与比丘尼共相交接？<a id="a-TB"></a>”</p>
  <p id="aTC">破群比丘白佛言：<a id="a-TD"></a>“我闻如来所说，<a id="a-TE"></a>其习淫者，<a id="a-TF"></a>其罪盖不足言。<a id="a-TG"></a>”</p>
  <p id="aTH">佛告比丘：<a id="a-TI"></a>“汝愚人！<a id="a-TJ"></a>云何说如来习淫无罪？<a id="a-TK"></a>我无数方便说淫之秽污。<a id="a-TL"></a>汝今云何作是语：<a id="a-TM"></a>‘如来说淫无罪？<a id="a-TN"></a>’汝好守护口过，<a id="a-TO"></a>无令长夜恒受其罪。<a id="a-TP"></a>”</p>
  <p id="aTQ">佛告之曰：<a id="a-TR"></a>“汝今且止！<a id="a-TS"></a>须吾更问诸比丘。<a id="a-TT"></a>”</p>
  <p id="aTU">尔时，<a id="a-TV"></a>世尊告诸比丘曰：<a id="a-TW"></a>“汝等颇闻吾与诸比丘说淫无罪乎？<a id="a-TX"></a>”</p>
  <p id="aTY">诸比丘对曰：<a id="a-TZ"></a>“唯然，<a id="a-Ta"></a>世尊，<a id="a-Tb"></a>不闻如来说淫无罪。<a id="a-Tc"></a>所以然者？<a id="a-Td"></a>如来无数方便说淫之秽污。<a id="a-Te"></a>设言无罪，<a id="a-Tf"></a>此义不然。<a id="a-Tg"></a>”</p>
  <p id="aTh">佛告诸比丘：<a id="a-Ti"></a>“善哉！<a id="a-Tj"></a>善哉！<a id="a-Tk"></a>诸比丘，<a id="a-Tl"></a>如汝所言，<a id="a-Tm"></a>我无数方便说淫之秽污。<a id="a-Tn"></a>”</p>
  <p id="aTo">尔时，<a id="a-Tp"></a>世尊重告诸比丘曰：<a id="a-Tq"></a>“汝等当知：<a id="a-Tr"></a>若有愚人习于法行，<a id="a-Ts"></a>所谓契经、<a id="a-Tt"></a>祗夜、<a id="a-Tu"></a>偈、<a id="a-Tv"></a>授决、<a id="a-Tw"></a>因缘、<a id="a-Tx"></a>本末、<a id="a-Ty"></a>譬喻、<a id="a-Tz"></a>生、<a id="a-U0"></a>方等、<a id="a-U1"></a>未曾有、<a id="a-U2"></a>说、<a id="a-U3"></a>广普；<a id="a-U4"></a>虽诵斯法，<a id="a-U5"></a>不解其义；<a id="a-U6"></a>以不观察其义，<a id="a-U7"></a>亦不顺从其法，<a id="a-U8"></a>所应顺法终不从其行。<a id="a-U9"></a>所以诵斯法者，<a id="a-UA"></a>从欲与人共竞诤，<a id="a-UB"></a>意计胜负，<a id="a-UC"></a>亦不自为己有所济及，<a id="a-UD"></a>彼诵法已，<a id="a-UE"></a>则犯制限。<a id="a-UF"></a>犹如有人出彼村落，<a id="a-UG"></a>欲求恶蛇。<a id="a-UH"></a>彼若见极大之蛇，<a id="a-UI"></a>到已，<a id="a-UJ"></a>以左手摩扪其尾，<a id="a-UK"></a>然彼蛇回头螫蜇其手，<a id="a-UL"></a>由此缘报，<a id="a-UM"></a>便致命终。<a id="a-UN"></a>此亦如是，<a id="a-UO"></a>若有愚人玩习其法，<a id="a-UP"></a>十二部经靡不斟酌，<a id="a-UQ"></a>亦不观察其义。<a id="a-UR"></a>所以然者？<a id="a-US"></a>由不究竟正法义故。</p>
  <p id="aUT">“于是，<a id="a-UU"></a>若有善男子将护玩习其法：<a id="a-UV"></a>契经、<a id="a-UW"></a>祇夜、<a id="a-UX"></a>偈、<a id="a-UY"></a>授决、<a id="a-UZ"></a>因缘、<a id="a-Ua"></a>本末、<a id="a-Ub"></a>譬喻、<a id="a-Uc"></a>生、<a id="a-Ud"></a>方等、<a id="a-Ue"></a>未曾有、<a id="a-Uf"></a>说、<a id="a-Ug"></a>广普。<a id="a-Uh"></a>彼人诵此法已，<a id="a-Ui"></a>深解其义；<a id="a-Uj"></a>以解彼深义之法，<a id="a-Uk"></a>顺从其教，<a id="a-Ul"></a>无所违失。<a id="a-Um"></a>所以诵法者，<a id="a-Un"></a>不以胜负之心，<a id="a-Uo"></a>与彼竞诤。<a id="a-Up"></a>所以诵习法者，<a id="a-Uq"></a>欲自纂修有察及。<a id="a-Ur"></a>所以诵法者，<a id="a-Us"></a>果有所愿，<a id="a-Ut"></a>由此因缘，<a id="a-Uu"></a>渐至涅槃。<a id="a-Uv"></a>犹如有人出彼村落，<a id="a-Uw"></a>求觅恶蛇。<a id="a-Ux"></a>彼见蛇已，<a id="a-Uy"></a>手执铁钳，<a id="a-Uz"></a>先镊其头，<a id="a-V0"></a>后便捉项，<a id="a-V1"></a>不令动摇；<a id="a-V2"></a>设彼恶蛇回尾欲，<a id="a-V3"></a>害彼人，<a id="a-V4"></a>终无所至。<a id="a-V5"></a>所以然者？<a id="a-V6"></a>诸比丘，<a id="a-V7"></a>由其捉项故。<a id="a-V8"></a>此善男子亦复如是，<a id="a-V9"></a>诵习、<a id="a-VA"></a>诵读，<a id="a-VB"></a>靡不周遍，<a id="a-VC"></a>观察其义，<a id="a-VD"></a>顺从其法，<a id="a-VE"></a>终无违失，<a id="a-VF"></a>渐渐由此因缘，<a id="a-VG"></a>得至涅槃。<a id="a-VH"></a>所以然者？<a id="a-VI"></a>由其执正法故。<a id="a-VJ"></a>是故，<a id="a-VK"></a>诸比丘，<a id="a-VL"></a>其有解吾义者，<a id="a-VM"></a>当念奉行；<a id="a-VN"></a>其不解者，<a id="a-VO"></a>重来问我，<a id="a-VP"></a>如来方今现在，<a id="a-VQ"></a>后悔无益！<a id="a-VR"></a>”</p>
  <p id="aVS">尔时，<a id="a-VT"></a>佛告诸比丘：<a id="a-VU"></a>“设有比丘在大众中而作是说：<a id="a-VV"></a>‘如来所说禁戒，<a id="a-VW"></a>我悉解了。<a id="a-VX"></a>其习淫者，<a id="a-VY"></a>罪盖不足言。<a id="a-VZ"></a>’彼比丘当语斯比丘：<a id="a-Va"></a>‘止！<a id="a-Vb"></a>止！<a id="a-Vc"></a>莫作斯言！<a id="a-Vd"></a>莫诽谤如来言说斯语，<a id="a-Ve"></a>如来终不说此言。<a id="a-Vf"></a>’若此比丘改其所犯者善；<a id="a-Vg"></a>若不改其行者，<a id="a-Vh"></a>复当再三谏之。<a id="a-Vi"></a>设当改者善，<a id="a-Vj"></a>设不改者堕。<a id="a-Vk"></a>若复比丘隐匿其事，<a id="a-Vl"></a>不使露现者，<a id="a-Vm"></a>诸人皆堕。<a id="a-Vn"></a>是谓，<a id="a-Vo"></a>比丘，<a id="a-Vp"></a>我之禁戒。<a id="a-Vq"></a>”</p>
  <p id="aVr">尔时，<a id="a-Vs"></a>诸比丘闻佛所说，<a id="a-Vt"></a>欢喜奉行。</p>
  <p id="aVu">闻如是：<a id="a-Vv"></a>一时，<a id="a-Vw"></a>佛在舍卫国祇树给孤独园。</p>
  <p id="aVx">尔时，<a id="a-Vy"></a>生漏梵志往至世尊所，<a id="a-Vz"></a>共相问讯，<a id="a-W0"></a>在一面坐。<a id="a-W1"></a>尔时，<a id="a-W2"></a>生漏梵志白世尊曰：<a id="a-W3"></a>“为有几劫过去？<a id="a-W4"></a>”</p>
  <p id="aW5">佛告梵志：<a id="a-W6"></a>“过去诸劫不可称计。<a id="a-W7"></a>”</p>
  <p id="aW8">梵志白佛：<a id="a-W9"></a>“为可计数不乎？<a id="a-WA"></a>沙门瞿昙恒说三世。<a id="a-WB"></a>云何为三？<a id="a-WC"></a>所谓过去、<a id="a-WD"></a>将来、<a id="a-WE"></a>现在。<a id="a-WF"></a>沙门瞿昙亦知过去、<a id="a-WG"></a>当来、<a id="a-WH"></a>现在之世，<a id="a-WI"></a>惟愿沙门演说劫数之义！<a id="a-WJ"></a>”</p>
  <p id="aWK">佛告梵志：<a id="a-WL"></a>“若当我说因此劫，<a id="a-WM"></a>复次此劫，<a id="a-WN"></a>我既灭度，<a id="a-WO"></a>汝取命终，<a id="a-WP"></a>不知劫数之义。<a id="a-WQ"></a>所以然者？<a id="a-WR"></a>如今人寿短促，<a id="a-WS"></a>极寿不过百年。<a id="a-WT"></a>计百年中数劫者，<a id="a-WU"></a>我取灭度，<a id="a-WV"></a>汝既命终，<a id="a-WW"></a>终不知劫数之义。<a id="a-WX"></a>梵志当知：<a id="a-WY"></a>如来亦有此知，<a id="a-WZ"></a>具足分别劫数，<a id="a-Wa"></a>众生寿命长短，<a id="a-Wb"></a>受其苦乐，<a id="a-Wc"></a>皆悉分明。<a id="a-Wd"></a>今当与汝引譬，<a id="a-We"></a>智者以譬喻得解。<a id="a-Wf"></a>犹如恒沙之数，<a id="a-Wg"></a>亦无有限，<a id="a-Wh"></a>无有量，<a id="a-Wi"></a>不可计算；<a id="a-Wj"></a>过去劫者其数如是，<a id="a-Wk"></a>不可称计，<a id="a-Wl"></a>不可筹量。<a id="a-Wm"></a>”</p>
  <p id="aWn">梵志白佛：<a id="a-Wo"></a>“当来劫颇有几数？<a id="a-Wp"></a>”</p>
  <p id="aWq">佛告梵志：<a id="a-Wr"></a>“亦如恒沙之数，<a id="a-Ws"></a>无有齐畔，<a id="a-Wt"></a>不可称计，<a id="a-Wu"></a>非算所及。<a id="a-Wv"></a>”</p>
  <p id="aWw">梵志复问佛：<a id="a-Wx"></a>“颇有现在劫、<a id="a-Wy"></a>成败劫乎？<a id="a-Wz"></a>”</p>
  <p id="aX0">佛告梵志：<a id="a-X1"></a>“有此成劫、<a id="a-X2"></a>败劫，<a id="a-X3"></a>非一劫、<a id="a-X4"></a>百劫。<a id="a-X5"></a>犹如器皿在危地，<a id="a-X6"></a>终不安住；<a id="a-X7"></a>设当住者，<a id="a-X8"></a>要当颠倒。<a id="a-X9"></a>诸世界方域亦复如是，<a id="a-XA"></a>或有劫成，<a id="a-XB"></a>或有劫败，<a id="a-XC"></a>此数亦复叵计为几劫成，<a id="a-XD"></a>为几劫败。<a id="a-XE"></a>所以然者？<a id="a-XF"></a>生死长远，<a id="a-XG"></a>无有边际。<a id="a-XH"></a>众生以无明结覆盖，<a id="a-XI"></a>漂浪流滞，<a id="a-XJ"></a>从今世至后世，<a id="a-XK"></a>从后世至今世，<a id="a-XL"></a>长夜受苦恼，<a id="a-XM"></a>当可厌患去离此恼。<a id="a-XN"></a>是故，<a id="a-XO"></a>梵志，<a id="a-XP"></a>当作是学！<a id="a-XQ"></a>”</p>
  <p id="aXR">尔时，<a id="a-XS"></a>生漏梵志白世尊言：<a id="a-XT"></a>“沙门瞿昙，<a id="a-XU"></a>甚奇！<a id="a-XV"></a>甚特！<a id="a-XW"></a>知过去当来劫数之义。<a id="a-XX"></a>我今重复自归沙门瞿昙，<a id="a-XY"></a>惟愿沙门瞿昙听为优婆塞，<a id="a-XZ"></a>尽其形寿不敢复杀，<a id="a-Xa"></a>乃至饮酒！<a id="a-Xb"></a>”</p>
  <p id="aXc">尔时，<a id="a-Xd"></a>生漏梵志闻佛所说，<a id="a-Xe"></a>欢喜奉行。</p>
  <p id="aXf">闻如是：<a id="a-Xg"></a>一时，<a id="a-Xh"></a>佛在罗阅城耆阇崛山中，<a id="a-Xi"></a>与大比丘众五百人俱。</p>
  <p id="aXj">尔时，<a id="a-Xk"></a>有一异比丘白世尊言：<a id="a-Xl"></a>“劫颇有边际乎？<a id="a-Xm"></a>”</p>
  <p id="aXn">佛告比丘：<a id="a-Xo"></a>“方便引譬，<a id="a-Xp"></a>然劫数无穷尽。<a id="a-Xq"></a>过去久远，<a id="a-Xr"></a>于此贤劫中，<a id="a-Xs"></a>有佛出，<a id="a-Xt"></a>号曰俱楼孙至真、<a id="a-Xu"></a>等正觉。<a id="a-Xv"></a>尔时，<a id="a-Xw"></a>此耆阇崛山更有姓号。<a id="a-Xx"></a>尔时，<a id="a-Xy"></a>罗阅城人民之类，<a id="a-Xz"></a>上此耆阇崛山中，<a id="a-Y0"></a>四日四夜，<a id="a-Y1"></a>行乃彻顶。<a id="a-Y2"></a>又复，<a id="a-Y3"></a>比丘，<a id="a-Y4"></a>拘那含牟尼佛时，<a id="a-Y5"></a>此耆阇崛山更有姓号。<a id="a-Y6"></a>尔时，<a id="a-Y7"></a>罗阅城人民之类，<a id="a-Y8"></a>三日三夜，<a id="a-Y9"></a>行乃至此山顶。<a id="a-YA"></a>迦葉如来出现于世，<a id="a-YB"></a>此耆阇崛山更有姓号。<a id="a-YC"></a>时，<a id="a-YD"></a>罗阅城人民之类，<a id="a-YE"></a>二日二夜，<a id="a-YF"></a>行乃至此山顶。<a id="a-YG"></a>如我今日释迦文佛出现于世，<a id="a-YH"></a>此山名耆阇崛山，<a id="a-YI"></a>须臾之顷乃到此山顶。<a id="a-YJ"></a>若弥勒如来出现于世，<a id="a-YK"></a>此山亦名耆阇崛山。<a id="a-YL"></a>所以然者？<a id="a-YM"></a>诸佛神力咸使出此山在。</p>
  <p id="aYN">“比丘，<a id="a-YO"></a>当以方便，<a id="a-YP"></a>知劫有衰尽，<a id="a-YQ"></a>不可称计。<a id="a-YR"></a>然劫有二种：<a id="a-YS"></a>大劫、<a id="a-YT"></a>小劫。<a id="a-YU"></a>若于劫中无佛出世，<a id="a-YV"></a>尔时复有辟支佛出世，<a id="a-YW"></a>此名为小劫。<a id="a-YX"></a>若如来于劫中出世，<a id="a-YY"></a>尔时彼劫中无有辟支佛出现于世，<a id="a-YZ"></a>此名为大劫。<a id="a-Ya"></a>比丘，<a id="a-Yb"></a>当以此方便，<a id="a-Yc"></a>知劫数长远，<a id="a-Yd"></a>不可称计。<a id="a-Ye"></a>是故，<a id="a-Yf"></a>比丘，<a id="a-Yg"></a>当忆此劫数之义！<a id="a-Yh"></a>”</p>
  <p id="aYi">尔时，<a id="a-Yj"></a>异比丘闻佛所说，<a id="a-Yk"></a>欢喜奉行。</p>
 </body>
</html>