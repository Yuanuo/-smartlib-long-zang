<!doctype html>
<html id="z3IBUAOXu" data-ver="1706">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第二十二</h1>
  <h2 id="a2">须陀品第三十</h2>
  <p id="a3">闻如是：<a id="a-4"></a>一时，<a id="a-5"></a>佛在摩竭国波沙山中，<a id="a-6"></a>与大比丘众五百人俱。</p>
  <p id="a7">尔时，<a id="a-8"></a>世尊清旦从静室起，<a id="a-9"></a>在外经行。<a id="a-A"></a>是时，<a id="a-B"></a>须陀沙弥在世尊后而经行。<a id="a-C"></a>尔时，<a id="a-D"></a>世尊还顾，<a id="a-E"></a>谓沙弥曰：<a id="a-F"></a>“我今欲问卿义，<a id="a-G"></a>谛听！<a id="a-H"></a>善思念之。<a id="a-I"></a>”</p>
  <p id="aJ">须陀沙弥对曰：<a id="a-K"></a>“如是，<a id="a-L"></a>世尊。<a id="a-M"></a>”</p>
  <p id="aN">是时，<a id="a-O"></a>世尊告曰：<a id="a-P"></a>“有常色及无常色，<a id="a-Q"></a>为是一义？<a id="a-R"></a>为有若干之貌？<a id="a-S"></a>”</p>
  <p id="aT">须陀沙弥白佛言：<a id="a-U"></a>“有常色及与无常色者，<a id="a-V"></a>此义若干，<a id="a-W"></a>非一义也。<a id="a-X"></a>所以然者？<a id="a-Y"></a>有常色者是内，<a id="a-Z"></a>无常色者是外，<a id="a-a"></a>以是之故，<a id="a-b"></a>义有若干，<a id="a-c"></a>非有一也。<a id="a-d"></a>”</p>
  <p id="ae">世尊告曰：<a id="a-f"></a>“善哉！<a id="a-g"></a>善哉！<a id="a-h"></a>须陀，<a id="a-i"></a>如汝所言，<a id="a-j"></a>快说此义！<a id="a-k"></a>有常色、<a id="a-l"></a>无常色，<a id="a-m"></a>此义若干，<a id="a-n"></a>非一义也。<a id="a-o"></a>云何，<a id="a-p"></a>须陀，<a id="a-q"></a>有漏义、<a id="a-r"></a>无漏义，<a id="a-s"></a>为是一义？<a id="a-t"></a>为若干义乎？<a id="a-u"></a>”</p>
  <p id="av">须陀沙弥对曰：<a id="a-w"></a>“有漏义、<a id="a-x"></a>无漏义是若干，<a id="a-y"></a>非一义也。<a id="a-z"></a>所以然者？<a id="a-10"></a>有漏义，<a id="a-11"></a>是生死结使；<a id="a-12"></a>无漏义者，<a id="a-13"></a>是涅槃之法。<a id="a-14"></a>以是之故，<a id="a-15"></a>义有若干，<a id="a-16"></a>非一义也。<a id="a-17"></a>”</p>
  <p id="a18">世尊告曰：<a id="a-19"></a>“善哉！<a id="a-1A"></a>善哉！<a id="a-1B"></a>须陀，<a id="a-1C"></a>如汝所言，<a id="a-1D"></a>有漏是生死，<a id="a-1E"></a>无漏是涅槃。<a id="a-1F"></a>”世尊告曰：<a id="a-1G"></a>“聚法、<a id="a-1H"></a>散法，<a id="a-1I"></a>为是一义？<a id="a-1J"></a>为是若干义乎？<a id="a-1K"></a>”</p>
  <p id="a1L">须陀沙弥白佛言：<a id="a-1M"></a>“聚法之色、<a id="a-1N"></a>散法之色，<a id="a-1O"></a>此义若干，<a id="a-1P"></a>非一义也。<a id="a-1Q"></a>所以然者？<a id="a-1R"></a>聚法之色者，<a id="a-1S"></a>四大形也；<a id="a-1T"></a>散法之色者，<a id="a-1U"></a>苦尽谛也。<a id="a-1V"></a>以是言之，<a id="a-1W"></a>义有若干，<a id="a-1X"></a>非一义也。<a id="a-1Y"></a>”</p>
  <p id="a1Z">世尊告曰：<a id="a-1a"></a>“善哉！<a id="a-1b"></a>善哉！<a id="a-1c"></a>须陀，<a id="a-1d"></a>如汝所言，<a id="a-1e"></a>聚法之色、<a id="a-1f"></a>散法之色，<a id="a-1g"></a>义有若干，<a id="a-1h"></a>非一义也。<a id="a-1i"></a>云何，<a id="a-1j"></a>须陀，<a id="a-1k"></a>受义、<a id="a-1l"></a>阴义，<a id="a-1m"></a>为是一义？<a id="a-1n"></a>为有若干乎？<a id="a-1o"></a>”</p>
  <p id="a1p">须陀沙弥白佛言：<a id="a-1q"></a>“受与阴义有若干，<a id="a-1r"></a>非一义也。<a id="a-1s"></a>所以然者？<a id="a-1t"></a>受者，<a id="a-1u"></a>无形不可见；<a id="a-1v"></a>阴者，<a id="a-1w"></a>有色可见。<a id="a-1x"></a>以是之故，<a id="a-1y"></a>义有若干，<a id="a-1z"></a>非一义也。<a id="a-20"></a>”</p>
  <p id="a21">世尊告曰：<a id="a-22"></a>“善哉！<a id="a-23"></a>善哉！<a id="a-24"></a>须陀，<a id="a-25"></a>如汝所言，<a id="a-26"></a>受义、<a id="a-27"></a>阴义，<a id="a-28"></a>事有若干，<a id="a-29"></a>非一义也。<a id="a-2A"></a>”世尊告曰：<a id="a-2B"></a>“有字、<a id="a-2C"></a>无字，<a id="a-2D"></a>义有若干？<a id="a-2E"></a>为是一义？<a id="a-2F"></a>”</p>
  <p id="a2G">沙弥白佛言：<a id="a-2H"></a>“有字、<a id="a-2I"></a>无字，<a id="a-2J"></a>义有若干，<a id="a-2K"></a>非一义也。<a id="a-2L"></a>所以然者？<a id="a-2M"></a>有字者，<a id="a-2N"></a>是生死结；<a id="a-2O"></a>无字者，<a id="a-2P"></a>是涅槃也。<a id="a-2Q"></a>以是言之，<a id="a-2R"></a>义有若干，<a id="a-2S"></a>非一义也。<a id="a-2T"></a>”</p>
  <p id="a2U">世尊告曰：<a id="a-2V"></a>“善哉！<a id="a-2W"></a>善哉！<a id="a-2X"></a>须陀，<a id="a-2Y"></a>如汝所言，<a id="a-2Z"></a>有字者，<a id="a-2a"></a>是生死；<a id="a-2b"></a>无字者，<a id="a-2c"></a>是涅槃。<a id="a-2d"></a>”世尊告曰：<a id="a-2e"></a>“云何，<a id="a-2f"></a>须陀，<a id="a-2g"></a>何以故，<a id="a-2h"></a>名有字是生死，<a id="a-2i"></a>无字是涅槃？<a id="a-2j"></a>”</p>
  <p id="a2k">沙弥白佛言：<a id="a-2l"></a>“有字者，<a id="a-2m"></a>有生、<a id="a-2n"></a>有死，<a id="a-2o"></a>有终、<a id="a-2p"></a>有始；<a id="a-2q"></a>无字者，<a id="a-2r"></a>无生、<a id="a-2s"></a>无死，<a id="a-2t"></a>无终、<a id="a-2u"></a>无始。<a id="a-2v"></a>”</p>
  <p id="a2w">世尊告曰：<a id="a-2x"></a>“善哉！<a id="a-2y"></a>善哉！<a id="a-2z"></a>须陀，<a id="a-30"></a>如汝所言，<a id="a-31"></a>有字者，<a id="a-32"></a>是生死之法；<a id="a-33"></a>无字者，<a id="a-34"></a>是涅槃之法。<a id="a-35"></a>”尔时，<a id="a-36"></a>世尊告沙弥曰：<a id="a-37"></a>“快说此言！<a id="a-38"></a>今即听汝为大比丘。<a id="a-39"></a>”</p>
  <p id="a3A">尔时，<a id="a-3B"></a>世尊还诣普集讲堂，<a id="a-3C"></a>告诸比丘：<a id="a-3D"></a>“摩竭国界快得善利，<a id="a-3E"></a>使须陀沙弥游此境界，<a id="a-3F"></a>其有以衣被、<a id="a-3G"></a>饮食、<a id="a-3H"></a>床卧具、<a id="a-3I"></a>病瘦医药持供养者，<a id="a-3J"></a>亦得善利；<a id="a-3K"></a>彼所生父母亦得善利，<a id="a-3L"></a>乃得生此须陀比丘。<a id="a-3M"></a>若须陀比丘所至之家，<a id="a-3N"></a>彼家便为获其大幸。<a id="a-3O"></a>我今告诸比丘，<a id="a-3P"></a>当学如须陀比丘。<a id="a-3Q"></a>所以者何？<a id="a-3R"></a>此须陀比丘极为聪明，<a id="a-3S"></a>说法无滞碍，<a id="a-3T"></a>亦无怯弱。<a id="a-3U"></a>是故，<a id="a-3V"></a>诸比丘，<a id="a-3W"></a>当学如须陀比丘。<a id="a-3X"></a>如是，<a id="a-3Y"></a>诸比丘，<a id="a-3Z"></a>当作是学！<a id="a-3a"></a>”</p>
  <p id="a3b">尔时，<a id="a-3c"></a>诸比丘闻佛所说，<a id="a-3d"></a>欢喜奉行。</p>
  <p id="a3e">闻如是：<a id="a-3f"></a>一时，<a id="a-3g"></a>佛在罗阅城迦兰陀竹园所，<a id="a-3h"></a>与大比丘众五百人俱。</p>
  <p id="a3i">尔时，<a id="a-3j"></a>世尊与无央数之众，<a id="a-3k"></a>前后围绕而为说法。<a id="a-3l"></a>尔时，<a id="a-3m"></a>有长老比丘在彼众中，<a id="a-3n"></a>向世尊舒脚而睡。<a id="a-3o"></a>尔时，<a id="a-3p"></a>修摩那沙弥年向八岁，<a id="a-3q"></a>去世尊不远结跏趺坐，<a id="a-3r"></a>系念在前。</p>
  <p id="a3s">尔时，<a id="a-3t"></a>世尊遥见长老比丘舒脚而眠，<a id="a-3u"></a>复见沙弥端坐思惟。<a id="a-3v"></a>世尊见已，<a id="a-3w"></a>便说此偈：</p>
  <p id="a3x">“所谓长老者，<a id="a-3y"></a>未必剃发须，</p>
  <p id="a3z">虽复年齿长，<a id="a-40"></a>不免于愚行。</p>
  <p id="a41">若有见谛法，<a id="a-42"></a>无害于群萌，</p>
  <p id="a43">舍诸秽恶行，<a id="a-44"></a>此名为长老。</p>
  <p id="a45">我今谓长老，<a id="a-46"></a>未必先出家，</p>
  <p id="a47">修其善本业，<a id="a-48"></a>分别于正行。</p>
  <p id="a49">设有年幼少，<a id="a-4A"></a>诸根无漏缺，</p>
  <p id="a4B">此谓名长老，<a id="a-4C"></a>分别正法行。<a id="a-4D"></a>”</p>
  <p id="a4E">尔时，<a id="a-4F"></a>世尊告诸比丘：<a id="a-4G"></a>“汝等颇见此长老舒脚而睡乎？<a id="a-4H"></a>”</p>
  <p id="a4I">诸比丘对曰：<a id="a-4J"></a>“如是，<a id="a-4K"></a>世尊，<a id="a-4L"></a>我等悉见。<a id="a-4M"></a>”</p>
  <p id="a4N">世尊告曰：<a id="a-4O"></a>“此长老比丘五百世中恒为龙身，<a id="a-4P"></a>今设当命终者当生龙中。<a id="a-4Q"></a>所以然者？<a id="a-4R"></a>无有恭敬之心于佛法众。<a id="a-4S"></a>若有众生无恭敬之心于佛法众者，<a id="a-4T"></a>身坏命终皆当生龙中。<a id="a-4U"></a>汝等颇见修摩那沙弥年向八岁，<a id="a-4V"></a>去我不远，<a id="a-4W"></a>端坐思惟？<a id="a-4X"></a>”</p>
  <p id="a4Y">诸比丘对曰：<a id="a-4Z"></a>“如是，<a id="a-4a"></a>世尊。<a id="a-4b"></a>”</p>
  <p id="a4c">是时，<a id="a-4d"></a>世尊告诸比丘：<a id="a-4e"></a>“此沙弥却后七日，<a id="a-4f"></a>当得四神足及得四谛之法，<a id="a-4g"></a>于四禅而得自在，<a id="a-4h"></a>善修四意断。<a id="a-4i"></a>所以然者？<a id="a-4j"></a>此修摩那沙弥有恭敬之心向佛法众。<a id="a-4k"></a>以是之故，<a id="a-4l"></a>诸比丘恒当勤加恭敬佛法之众。<a id="a-4m"></a>如是，<a id="a-4n"></a>诸比丘，<a id="a-4o"></a>当作是学！<a id="a-4p"></a>”</p>
  <p id="a4q">尔时，<a id="a-4r"></a>诸比丘闻佛所说，<a id="a-4s"></a>欢喜奉行。</p>
  <p id="a4t">闻如是：<a id="a-4u"></a>一时，<a id="a-4v"></a>佛在舍卫国给树给孤独园。</p>
  <p id="a4w">尔时，<a id="a-4x"></a>世尊与大比丘众千二百五十人俱。<a id="a-4y"></a>尔时，<a id="a-4z"></a>有长者名阿那邠邸，<a id="a-50"></a>饶财多宝，<a id="a-51"></a>金银、<a id="a-52"></a>珍宝、<a id="a-53"></a>砗磲、<a id="a-54"></a>玛瑙、<a id="a-55"></a>真珠、<a id="a-56"></a>琥珀、<a id="a-57"></a>水精、<a id="a-58"></a>琉璃、<a id="a-59"></a>象马、<a id="a-5A"></a>牛羊、<a id="a-5B"></a>奴婢、<a id="a-5C"></a>仆使，<a id="a-5D"></a>不可称计。<a id="a-5E"></a>尔时，<a id="a-5F"></a>满富城中，<a id="a-5G"></a>有长者名满财，<a id="a-5H"></a>亦饶财多宝，<a id="a-5I"></a>砗磲、<a id="a-5J"></a>玛瑙、<a id="a-5K"></a>真珠、<a id="a-5L"></a>琥珀、<a id="a-5M"></a>水精、<a id="a-5N"></a>琉璃、<a id="a-5O"></a>象马、<a id="a-5P"></a>牛羊、<a id="a-5Q"></a>奴婢、<a id="a-5R"></a>仆使，<a id="a-5S"></a>不可称量。<a id="a-5T"></a>复是阿那邠邸长者少小旧好，<a id="a-5U"></a>其相爱敬，<a id="a-5V"></a>未曾忘舍。<a id="a-5W"></a>然复阿那邠邸长者恒有数千万珍宝财货，<a id="a-5X"></a>在彼满富城中贩卖，<a id="a-5Y"></a>使满财长者经纪将护；<a id="a-5Z"></a>然满财长者亦有数千万珍宝财货，<a id="a-5a"></a>在舍卫城中贩卖，<a id="a-5b"></a>使阿那邠邸长者经纪将护。</p>
  <p id="a5c">是时，<a id="a-5d"></a>阿那邠邸有女名修摩提，<a id="a-5e"></a>颜貌端正，<a id="a-5f"></a>如桃华色，<a id="a-5g"></a>世之希有。<a id="a-5h"></a>尔时，<a id="a-5i"></a>满财长者有少事缘到舍卫城，<a id="a-5j"></a>往至阿那邠邸长者家，<a id="a-5k"></a>到已，<a id="a-5l"></a>就座而坐。<a id="a-5m"></a>是时，<a id="a-5n"></a>修摩提女从静室出，<a id="a-5o"></a>先拜跪父母，<a id="a-5p"></a>后拜跪满财长者，<a id="a-5q"></a>还入静室。</p>
  <p id="a5r">尔时，<a id="a-5s"></a>满财长者见修摩提女颜貌端正，<a id="a-5t"></a>如桃华色，<a id="a-5u"></a>世之希有；<a id="a-5v"></a>见已，<a id="a-5w"></a>问阿那邠邸长者曰：<a id="a-5x"></a>“此是谁家女？<a id="a-5y"></a>”</p>
  <p id="a5z">阿那邠邸报曰：<a id="a-60"></a>“向见女者，<a id="a-61"></a>是我所生。<a id="a-62"></a>”</p>
  <p id="a63">满财长者曰：<a id="a-64"></a>“我有小息，<a id="a-65"></a>未有婚对，<a id="a-66"></a>可得适贫家不？<a id="a-67"></a>”</p>
  <p id="a68">是时，<a id="a-69"></a>阿那邠邸长者报曰：<a id="a-6A"></a>“事不宜尔。<a id="a-6B"></a>”</p>
  <p id="a6C">满财长者曰：<a id="a-6D"></a>“以何等故事不宜尔？<a id="a-6E"></a>为以姓望？<a id="a-6F"></a>为以财货耶？<a id="a-6G"></a>”</p>
  <p id="a6H">阿那邠邸长者报曰：<a id="a-6I"></a>“种姓、<a id="a-6J"></a>财货足相酬匹，<a id="a-6K"></a>但所事神祠与我不同，<a id="a-6L"></a>此女事佛释迦弟子，<a id="a-6M"></a>汝等事外道异学，<a id="a-6N"></a>以是之故不赴来意。<a id="a-6O"></a>”</p>
  <p id="a6P">时，<a id="a-6Q"></a>满财长者曰：<a id="a-6R"></a>“我等所事自当别祀，<a id="a-6S"></a>此女所事别自供养。<a id="a-6T"></a>”</p>
  <p id="a6U">阿那邠邸长者曰：<a id="a-6V"></a>“我女设当适汝家者，<a id="a-6W"></a>所出财宝不可称计，<a id="a-6X"></a>长者亦当出财宝不可称计。<a id="a-6Y"></a>”</p>
  <p id="a6Z">满财长者曰：<a id="a-6a"></a>“汝今责几许财宝？<a id="a-6b"></a>”</p>
  <p id="a6c">阿那邠邸长者曰：<a id="a-6d"></a>“我今须六万两金。<a id="a-6e"></a>”是时，<a id="a-6f"></a>满财长者即与六万两金。</p>
  <p id="a6g">时，<a id="a-6h"></a>阿那邠邸长者复作是念：<a id="a-6i"></a>“我以方便前却，<a id="a-6j"></a>犹不能使止。<a id="a-6k"></a>”语彼长者曰：<a id="a-6l"></a>“设我嫁女当往问佛，<a id="a-6m"></a>若世尊有所教敕，<a id="a-6n"></a>当奉行。<a id="a-6o"></a>”</p>
  <p id="a6p">是时，<a id="a-6q"></a>阿那邠邸长者假设事务，<a id="a-6r"></a>如似小行，<a id="a-6s"></a>即出门往至世尊所，<a id="a-6t"></a>头面礼足，<a id="a-6u"></a>在一面立。<a id="a-6v"></a>尔时，<a id="a-6w"></a>阿那邠邸长者白世尊曰：<a id="a-6x"></a>“修摩提女为满富城中满财长者所求，<a id="a-6y"></a>为可与？<a id="a-6z"></a>为不可与乎？<a id="a-70"></a>”</p>
  <p id="a71">世尊告曰：<a id="a-72"></a>“若当修摩提女适彼国者，<a id="a-73"></a>多所饶益，<a id="a-74"></a>度脱人民不可称量。<a id="a-75"></a>”是时，<a id="a-76"></a>阿那邠邸长者复作是念：<a id="a-77"></a>“世尊以方便智应适彼土。<a id="a-78"></a>”</p>
  <p id="a79">是时，<a id="a-7A"></a>长者头面礼足，<a id="a-7B"></a>绕佛三匝，<a id="a-7C"></a>便退而去，<a id="a-7D"></a>还至家中，<a id="a-7E"></a>供办种种甘馔饮食与满财长者。<a id="a-7F"></a>满财长者曰：<a id="a-7G"></a>“我用此食为？<a id="a-7H"></a>但嫁女与我不也？<a id="a-7I"></a>”</p>
  <p id="a7J">阿那邠邸曰：<a id="a-7K"></a>“意欲尔者便可相从，<a id="a-7L"></a>却后十五日，<a id="a-7M"></a>使儿至此。<a id="a-7N"></a>”作此语已，<a id="a-7O"></a>便退而去。</p>
  <p id="a7P">是时，<a id="a-7Q"></a>满财长者办具所须，<a id="a-7R"></a>乘宝羽之车，<a id="a-7S"></a>从八十由延内来。<a id="a-7T"></a>阿那邠邸长者复庄严己女，<a id="a-7U"></a>沐浴香熏，<a id="a-7V"></a>乘宝羽之车，<a id="a-7W"></a>将此女往迎满财长者男，<a id="a-7X"></a>中道相遇。<a id="a-7Y"></a>时，<a id="a-7Z"></a>满财长者得女，<a id="a-7a"></a>便将至满富城中。</p>
  <p id="a7b">尔时，<a id="a-7c"></a>满富城中人民之类各作制限：<a id="a-7d"></a>若此城中有女出适他国者，<a id="a-7e"></a>当重刑罚；<a id="a-7f"></a>若复他国取妇将入国者，<a id="a-7g"></a>亦重刑罚。</p>
  <p id="a7h">尔时，<a id="a-7i"></a>彼国有六千梵志，<a id="a-7j"></a>国人所奉制限，<a id="a-7k"></a>有言：<a id="a-7l"></a>“设犯制者，<a id="a-7m"></a>当饭六千梵志。<a id="a-7n"></a>”尔时，<a id="a-7o"></a>长者自知犯制，<a id="a-7p"></a>即饭六千梵志。<a id="a-7q"></a>然梵志所食，<a id="a-7r"></a>均食猪肉，<a id="a-7s"></a>及猪肉羹，<a id="a-7t"></a>重酿之酒。<a id="a-7u"></a>又梵志所著衣服，<a id="a-7v"></a>或被白氎，<a id="a-7w"></a>或披毳衣。<a id="a-7x"></a>然彼梵志之法，<a id="a-7y"></a>入国之时，<a id="a-7z"></a>以衣偏著右肩，<a id="a-80"></a>半身露见。</p>
  <p id="a81">尔时，<a id="a-82"></a>长者即白：<a id="a-83"></a>“时到，<a id="a-84"></a>饮食已具。<a id="a-85"></a>”是时，<a id="a-86"></a>六千梵志皆偏著衣裳，<a id="a-87"></a>半身露见，<a id="a-88"></a>入长者家。</p>
  <p id="a89">时，<a id="a-8A"></a>长者见梵志来，<a id="a-8B"></a>膝行前迎，<a id="a-8C"></a>恭敬作礼。<a id="a-8D"></a>最大梵志举手称善，<a id="a-8E"></a>前抱长者项，<a id="a-8F"></a>往诣座所，<a id="a-8G"></a>余梵志者各随次而坐。<a id="a-8H"></a>尔时，<a id="a-8I"></a>六千梵志坐已定讫。</p>
  <p id="a8J">时，<a id="a-8K"></a>长者语修摩提女曰：<a id="a-8L"></a>“汝自庄严，<a id="a-8M"></a>向我等师作礼。<a id="a-8N"></a>”</p>
  <p id="a8O">修摩提女报曰：<a id="a-8P"></a>“止！<a id="a-8Q"></a>止！<a id="a-8R"></a>大家！<a id="a-8S"></a>我不堪任向裸人礼。<a id="a-8T"></a>”</p>
  <p id="a8U">长者曰：<a id="a-8V"></a>“此非裸人，<a id="a-8W"></a>非不有惭；<a id="a-8X"></a>但所著衣者，<a id="a-8Y"></a>是其法服。<a id="a-8Z"></a>”</p>
  <p id="a8a">修摩提女曰：<a id="a-8b"></a>“此无惭愧之人，<a id="a-8c"></a>皆共露形体在外，<a id="a-8d"></a>有何法服之用？<a id="a-8e"></a>长者愿听！<a id="a-8f"></a>世尊亦说有二事因缘，<a id="a-8g"></a>世人所贵，<a id="a-8h"></a>所谓有惭、<a id="a-8i"></a>有愧。<a id="a-8j"></a>若当无此二事者，<a id="a-8k"></a>则父母、<a id="a-8l"></a>兄弟、<a id="a-8m"></a>宗族五亲，<a id="a-8n"></a>尊卑高下则不可分别。<a id="a-8o"></a>如今有鸡、<a id="a-8p"></a>犬、<a id="a-8q"></a>猪、<a id="a-8r"></a>羊、<a id="a-8s"></a>驴、<a id="a-8t"></a>骡之属，<a id="a-8u"></a>皆共同类，<a id="a-8v"></a>无有尊卑。<a id="a-8w"></a>以有此二法在世故，<a id="a-8x"></a>则知有尊卑之序；<a id="a-8y"></a>然此等之人离此二法，<a id="a-8z"></a>似鸡、<a id="a-90"></a>犬、<a id="a-91"></a>猪、<a id="a-92"></a>羊、<a id="a-93"></a>驴、<a id="a-94"></a>骡同群，<a id="a-95"></a>实不堪任向作礼拜。<a id="a-96"></a>”</p>
  <p id="a97">时，<a id="a-98"></a>修摩提夫语其妇曰：<a id="a-99"></a>“汝今可起向我等师作礼，<a id="a-9A"></a>此诸人皆是我所事之天。<a id="a-9B"></a>”</p>
  <p id="a9C">修摩提女报曰：<a id="a-9D"></a>“且止！<a id="a-9E"></a>族姓子，<a id="a-9F"></a>我不堪任向此无惭愧裸人作礼，<a id="a-9G"></a>我今是人向驴犬作礼。<a id="a-9H"></a>”</p>
  <p id="a9I">夫复语曰：<a id="a-9J"></a>“止！<a id="a-9K"></a>止！<a id="a-9L"></a>贵女！<a id="a-9M"></a>勿作是言，<a id="a-9N"></a>自护汝口，<a id="a-9O"></a>勿有所犯。<a id="a-9P"></a>此亦非驴，<a id="a-9Q"></a>复非诳惑，<a id="a-9R"></a>但所著之衣，<a id="a-9S"></a>正是法衣。<a id="a-9T"></a>”</p>
  <p id="a9U">是时，<a id="a-9V"></a>修摩提女涕零悲泣，<a id="a-9W"></a>颜色变异，<a id="a-9X"></a>并作是说：<a id="a-9Y"></a>“我父母五亲宁形毁五刓，<a id="a-9Z"></a>断其命根，<a id="a-9a"></a>终不堕此邪见之中。<a id="a-9b"></a>”</p>
  <p id="a9c">时，<a id="a-9d"></a>六千梵志各共高声而作是说：<a id="a-9e"></a>“止！<a id="a-9f"></a>止！<a id="a-9g"></a>长者，<a id="a-9h"></a>何故使此婢骂詈乃尔？<a id="a-9i"></a>若见请者，<a id="a-9j"></a>时供办饮食。<a id="a-9k"></a>”是时，<a id="a-9l"></a>长者及修摩提夫即办猪肉、<a id="a-9m"></a>猪肉羹、<a id="a-9n"></a>重酿之酒，<a id="a-9o"></a>食六千梵志，<a id="a-9p"></a>皆使充足。<a id="a-9q"></a>诸梵志食已，<a id="a-9r"></a>少多论议，<a id="a-9s"></a>便起而去。</p>
  <p id="a9t">是时，<a id="a-9u"></a>满财长者在高楼上，<a id="a-9v"></a>烦冤愁惋，<a id="a-9w"></a>独坐思惟：<a id="a-9x"></a>“我今取此女来，<a id="a-9y"></a>便为破家，<a id="a-9z"></a>无异辱我门户。<a id="a-A0"></a>”</p>
  <p id="aA1">是时，<a id="a-A2"></a>有梵志名修跋，<a id="a-A3"></a>得五通，<a id="a-A4"></a>亦得诸禅，<a id="a-A5"></a>然满财长者所见贵重。<a id="a-A6"></a>时，<a id="a-A7"></a>修跋梵志而作是念：<a id="a-A8"></a>“我与长者别来日久，<a id="a-A9"></a>今可往相见。<a id="a-AA"></a>”是时，<a id="a-AB"></a>梵志入满富城，<a id="a-AC"></a>往诣长者家，<a id="a-AD"></a>问守门者曰：<a id="a-AE"></a>“长者今为所在？<a id="a-AF"></a>”</p>
  <p id="aAG">守门人报曰：<a id="a-AH"></a>“长者在楼上，<a id="a-AI"></a>极为愁忧，<a id="a-AJ"></a>大不可言。<a id="a-AK"></a>”</p>
  <p id="aAL">时，<a id="a-AM"></a>梵志径上楼上，<a id="a-AN"></a>与长者相见。<a id="a-AO"></a>梵志问长者曰：<a id="a-AP"></a>“何故愁忧乃至于斯，<a id="a-AQ"></a>无县官、<a id="a-AR"></a>盗贼、<a id="a-AS"></a>水、<a id="a-AT"></a>火灾变所侵抂乎？<a id="a-AU"></a>又非家中不和顺耶？<a id="a-AV"></a>”</p>
  <p id="aAW">长者报曰：<a id="a-AX"></a>“无有县官、<a id="a-AY"></a>盗贼之变，<a id="a-AZ"></a>但小家中事缘不遂。<a id="a-Aa"></a>”</p>
  <p id="aAb">梵志问曰：<a id="a-Ac"></a>“愿闻其状，<a id="a-Ad"></a>有何事缘？<a id="a-Ae"></a>”</p>
  <p id="aAf">长者报曰：<a id="a-Ag"></a>“昨日为儿娶妇，<a id="a-Ah"></a>又犯国限，<a id="a-Ai"></a>五亲被辱；<a id="a-Aj"></a>请诸师在舍，<a id="a-Ak"></a>将儿妇往礼拜而不从命。<a id="a-Al"></a>”</p>
  <p id="aAm">梵志修跋报曰：<a id="a-An"></a>“此女家者，<a id="a-Ao"></a>为在何国近远娉娶？<a id="a-Ap"></a>”</p>
  <p id="aAq">长者曰：<a id="a-Ar"></a>“此女舍卫城中阿那邠邸女。<a id="a-As"></a>”</p>
  <p id="aAt">时，<a id="a-Au"></a>彼梵志修跋闻此语已，<a id="a-Av"></a>愕然惊怪，<a id="a-Aw"></a>两手掩耳，<a id="a-Ax"></a>而作是说：<a id="a-Ay"></a>“咄！<a id="a-Az"></a>咄！<a id="a-B0"></a>长者，<a id="a-B1"></a>甚奇！<a id="a-B2"></a>甚特！<a id="a-B3"></a>此女乃能故在，<a id="a-B4"></a>又不自杀，<a id="a-B5"></a>不投楼下，<a id="a-B6"></a>甚是大幸。<a id="a-B7"></a>所以然者？<a id="a-B8"></a>此女所事之师，<a id="a-B9"></a>皆是梵行之人，<a id="a-BA"></a>今日现在，<a id="a-BB"></a>甚奇！<a id="a-BC"></a>甚特！<a id="a-BD"></a>”</p>
  <p id="aBE">长者曰：<a id="a-BF"></a>“我闻汝语，<a id="a-BG"></a>复欲嗤笑。<a id="a-BH"></a>所以然者？<a id="a-BI"></a>汝为外道异学，<a id="a-BJ"></a>何故叹誉沙门释种子行？<a id="a-BK"></a>此女所事之师，<a id="a-BL"></a>有何威德？<a id="a-BM"></a>有何神变？<a id="a-BN"></a>”</p>
  <p id="aBO">梵志报言：<a id="a-BP"></a>“长者，<a id="a-BQ"></a>欲闻此女师神德乎？<a id="a-BR"></a>我今粗说其原。<a id="a-BS"></a>”</p>
  <p id="aBT">长者曰：<a id="a-BU"></a>“愿闻其说！<a id="a-BV"></a>”</p>
  <p id="aBW">梵志报曰：<a id="a-BX"></a>“我昔日诣雪山北人间乞食，<a id="a-BY"></a>得食已，<a id="a-BZ"></a>飞来诣阿耨达泉。<a id="a-Ba"></a>时，<a id="a-Bb"></a>彼天、<a id="a-Bc"></a>龙、<a id="a-Bd"></a>鬼、<a id="a-Be"></a>神遥见我来，<a id="a-Bf"></a>皆护持刀剑而来向我，<a id="a-Bg"></a>并语我言：<a id="a-Bh"></a>‘修跋仙上，<a id="a-Bi"></a>莫来止此泉边，<a id="a-Bj"></a>莫污辱此泉。<a id="a-Bk"></a>设不随我语者，<a id="a-Bl"></a>正尔命根断坏！<a id="a-Bm"></a>’我闻此语，<a id="a-Bn"></a>即离彼泉不远而食。</p>
  <p id="aBo">“长者当知：<a id="a-Bp"></a>此女所事之师，<a id="a-Bq"></a>最小弟子名均头沙弥，<a id="a-Br"></a>然此沙弥亦至雪山北乞食，<a id="a-Bs"></a>飞来诣阿耨达泉，<a id="a-Bt"></a>叉手执冢间死人之衣，<a id="a-Bu"></a>血垢污染。<a id="a-Bv"></a>是时，<a id="a-Bw"></a>阿耨达大神天、<a id="a-Bx"></a>龙、<a id="a-By"></a>鬼、<a id="a-Bz"></a>神皆起前迎，<a id="a-C0"></a>恭敬问讯：<a id="a-C1"></a>‘善来！<a id="a-C2"></a>人师，<a id="a-C3"></a>可就此坐。<a id="a-C4"></a>’时，<a id="a-C5"></a>均头沙弥往至泉水之处。<a id="a-C6"></a>又复长者，<a id="a-C7"></a>当泉水中央有纯金之案。<a id="a-C8"></a>尔时，<a id="a-C9"></a>沙弥以此死人之衣，<a id="a-CA"></a>渍著水中；<a id="a-CB"></a>却后坐食，<a id="a-CC"></a>食竟，<a id="a-CD"></a>荡钵。<a id="a-CE"></a>在金案上结跏趺坐，<a id="a-CF"></a>正身正意，<a id="a-CG"></a>系念在前，<a id="a-CH"></a>便入初禅；<a id="a-CI"></a>从初禅起，<a id="a-CJ"></a>入第二禅；<a id="a-CK"></a>从第二禅起，<a id="a-CL"></a>入第三禅；<a id="a-CM"></a>从第三禅起，<a id="a-CN"></a>入第四禅；<a id="a-CO"></a>从第四禅起，<a id="a-CP"></a>入空处；<a id="a-CQ"></a>从空处起，<a id="a-CR"></a>入识处；<a id="a-CS"></a>从识处起，<a id="a-CT"></a>入不用处；<a id="a-CU"></a>从不用处起，<a id="a-CV"></a>入有想无想处；<a id="a-CW"></a>从有想无想处起，<a id="a-CX"></a>入灭尽三昧；<a id="a-CY"></a>从灭尽三昧起，<a id="a-CZ"></a>入炎光三昧；<a id="a-Ca"></a>从炎光三昧起，<a id="a-Cb"></a>入水气三昧；<a id="a-Cc"></a>从水气三昧起，<a id="a-Cd"></a>入炎光三昧。<a id="a-Ce"></a>次复入灭尽三昧，<a id="a-Cf"></a>次复入有想无想三昧，<a id="a-Cg"></a>次复入不用处三昧，<a id="a-Ch"></a>次复入识处三昧，<a id="a-Ci"></a>次复入空处三昧，<a id="a-Cj"></a>次复入四禅，<a id="a-Ck"></a>次复入三禅，<a id="a-Cl"></a>次复入二禅，<a id="a-Cm"></a>次复入初禅，<a id="a-Cn"></a>从初禅起而浣死人之衣。<a id="a-Co"></a>是时，<a id="a-Cp"></a>天、<a id="a-Cq"></a>龙、<a id="a-Cr"></a>鬼、<a id="a-Cs"></a>神或与蹋衣者，<a id="a-Ct"></a>或以洗者，<a id="a-Cu"></a>或取水而饮者。<a id="a-Cv"></a>尔时，<a id="a-Cw"></a>浣衣已，<a id="a-Cx"></a>举著空中而曝之。<a id="a-Cy"></a>尔时，<a id="a-Cz"></a>彼沙弥收摄衣已，<a id="a-D0"></a>便飞在空中，<a id="a-D1"></a>还归所在。</p>
  <p id="aD2">“长者当知：<a id="a-D3"></a>我尔时，<a id="a-D4"></a>遥见而不得近。<a id="a-D5"></a>此女所事之师，<a id="a-D6"></a>最小弟子有此神力，<a id="a-D7"></a>况复最大弟子有何可及乎？<a id="a-D8"></a>何况彼师如来、<a id="a-D9"></a>至真、<a id="a-DA"></a>等正觉而可及乎？<a id="a-DB"></a>观此义已，<a id="a-DC"></a>而作是说：<a id="a-DD"></a>‘甚奇！<a id="a-DE"></a>甚特！<a id="a-DF"></a>此女乃能而不自杀，<a id="a-DG"></a>不断命根。<a id="a-DH"></a>’”</p>
  <p id="aDI">是时，<a id="a-DJ"></a>长者语梵志曰：<a id="a-DK"></a>“我等可得见此女所事师乎？<a id="a-DL"></a>”</p>
  <p id="aDM">梵志报曰：<a id="a-DN"></a>“可还问此女。<a id="a-DO"></a>”</p>
  <p id="aDP">是时，<a id="a-DQ"></a>长者问须摩提女曰：<a id="a-DR"></a>“吾今欲得见汝所事师，<a id="a-DS"></a>能使来不乎？<a id="a-DT"></a>”</p>
  <p id="aDU">时，<a id="a-DV"></a>女闻已，<a id="a-DW"></a>欢喜踊跃，<a id="a-DX"></a>不能自胜，<a id="a-DY"></a>而作是说：<a id="a-DZ"></a>“愿时办具饮食，<a id="a-Da"></a>明日如来当来至此，<a id="a-Db"></a>及比丘僧。<a id="a-Dc"></a>”</p>
  <p id="aDd">长者报曰：<a id="a-De"></a>“汝今自请，<a id="a-Df"></a>吾不解法。<a id="a-Dg"></a>”</p>
  <p id="aDh">是时，<a id="a-Di"></a>长者女沐浴身体，<a id="a-Dj"></a>手执香炉，<a id="a-Dk"></a>上高楼上，<a id="a-Dl"></a>叉手向如来，<a id="a-Dm"></a>而作是说：<a id="a-Dn"></a>“惟愿世尊当善观察无能见顶者！<a id="a-Do"></a>然世尊无事不知，<a id="a-Dp"></a>无事不察，<a id="a-Dq"></a>女今在此困厄，<a id="a-Dr"></a>惟愿世尊当善观察！<a id="a-Ds"></a>”</p>
  <p id="aDt">又以此偈而叹曰：</p>
  <p id="aDu">“观世靡不周，<a id="a-Dv"></a>佛眼之所察，</p>
  <p id="aDw">降鬼诸神王，<a id="a-Dx"></a>及降鬼子母。</p>
  <p id="aDy">如彼啖人鬼，<a id="a-Dz"></a>取人指作鬘，</p>
  <p id="aE0">后复欲害母，<a id="a-E1"></a>然佛取降之。</p>
  <p id="aE2">又在罗阅城，<a id="a-E3"></a>暴象欲来害，</p>
  <p id="aE4">且如自归命，<a id="a-E5"></a>诸天叹善哉！</p>
  <p id="aE6">复至马提国，<a id="a-E7"></a>复值恶龙王，</p>
  <p id="aE8">见密迹力士，<a id="a-E9"></a>而龙自归命。</p>
  <p id="aEA">诸变不可计，<a id="a-EB"></a>皆使立正道，</p>
  <p id="aEC">我今复值厄，<a id="a-ED"></a>惟愿尊屈神！<a id="a-EE"></a>”</p>
  <p id="aEF">尔时香如云，<a id="a-EG"></a>玄在虚空中，</p>
  <p id="aEH">遍满祇洹舍，<a id="a-EI"></a>住在如来前。</p>
  <p id="aEJ">诸释虚空中，<a id="a-EK"></a>欢喜而作礼，</p>
  <p id="aEL">又见香在前，<a id="a-EM"></a>须摩提所请。</p>
  <p id="aEN">雨诸种种华，<a id="a-EO"></a>而不可计量，</p>
  <p id="aEP">悉满祇洹林，<a id="a-EQ"></a>如来笑放光。</p>
  <p id="aER">尔时，<a id="a-ES"></a>阿难见祇洹中有此妙香；<a id="a-ET"></a>见已，<a id="a-EU"></a>至世尊所；<a id="a-EV"></a>到已，<a id="a-EW"></a>头面礼足，<a id="a-EX"></a>在一面立。<a id="a-EY"></a>尔时，<a id="a-EZ"></a>阿难白世尊言：<a id="a-Ea"></a>“惟愿，<a id="a-Eb"></a>世尊，<a id="a-Ec"></a>此是何等香？<a id="a-Ed"></a>遍满祇洹精舍中。<a id="a-Ee"></a>”</p>
  <p id="aEf">世尊告曰：<a id="a-Eg"></a>“此香是佛使，<a id="a-Eh"></a>满富城中须摩提女所请。<a id="a-Ei"></a>汝今呼诸比丘，<a id="a-Ej"></a>尽集一处而行筹，<a id="a-Ek"></a>作是告敕：<a id="a-El"></a>‘诸比丘有漏尽阿罗汉，<a id="a-Em"></a>得神足者，<a id="a-En"></a>便取舍罗，<a id="a-Eo"></a>明日当诣满富城中，<a id="a-Ep"></a>受须摩提请。<a id="a-Eq"></a>’”</p>
  <p id="aEr">阿难白佛：<a id="a-Es"></a>“如是，<a id="a-Et"></a>世尊。<a id="a-Eu"></a>”</p>
  <p id="aEv">是时，<a id="a-Ew"></a>阿难受佛教已，<a id="a-Ex"></a>即集诸比丘在普会讲堂，<a id="a-Ey"></a>而作是念：<a id="a-Ez"></a>“诸有得道罗汉者，<a id="a-F0"></a>便取舍罗。<a id="a-F1"></a>”当于尔时，<a id="a-F2"></a>众僧上座，<a id="a-F3"></a>名君头波汉，<a id="a-F4"></a>得须陀洹，<a id="a-F5"></a>结使未尽，<a id="a-F6"></a>不得神足。<a id="a-F7"></a>是时，<a id="a-F8"></a>上座而作是念：<a id="a-F9"></a>“我今大众之中最是上座，<a id="a-FA"></a>又结使未尽，<a id="a-FB"></a>未得神足，<a id="a-FC"></a>我明日不能得至满富城中食；<a id="a-FD"></a>然如来众中最下座者，<a id="a-FE"></a>名均头沙弥，<a id="a-FF"></a>此有神足，<a id="a-FG"></a>有大威力，<a id="a-FH"></a>得至彼受请，<a id="a-FI"></a>我今亦当往受彼请。<a id="a-FJ"></a>”尔时，<a id="a-FK"></a>上座以心清净，<a id="a-FL"></a>居在学地而受舍罗。</p>
  <p id="aFM">尔时，<a id="a-FN"></a>世尊以天眼清净，<a id="a-FO"></a>见君头波汉居学地而受舍罗，<a id="a-FP"></a>即得无学。<a id="a-FQ"></a>尔时，<a id="a-FR"></a>世尊告诸比丘：<a id="a-FS"></a>“我弟子中第一受舍罗者，<a id="a-FT"></a>君头波汉比丘是也。<a id="a-FU"></a>”</p>
  <p id="aFV">尔时，<a id="a-FW"></a>世尊告诸神足比丘——大目连、<a id="a-FX"></a>大迦葉、<a id="a-FY"></a>阿那律、<a id="a-FZ"></a>离越、<a id="a-Fa"></a>须菩提、<a id="a-Fb"></a>优毗迦葉、<a id="a-Fc"></a>摩诃迦匹那、<a id="a-Fd"></a>尊者罗云、<a id="a-Fe"></a>均利般特、<a id="a-Ff"></a>均头沙弥：<a id="a-Fg"></a>“汝等以神足先往至彼城中。<a id="a-Fh"></a>”</p>
  <p id="aFi">诸比丘对曰：<a id="a-Fj"></a>“如是，<a id="a-Fk"></a>世尊。<a id="a-Fl"></a>”</p>
  <p id="aFm">是时，<a id="a-Fn"></a>众僧使人，<a id="a-Fo"></a>名曰乾荼，<a id="a-Fp"></a>明日清旦，<a id="a-Fq"></a>躬负大釜，<a id="a-Fr"></a>飞在空中，<a id="a-Fs"></a>往至彼城。</p>
  <p id="aFt">是时，<a id="a-Fu"></a>彼长者及诸人民，<a id="a-Fv"></a>上高楼上，<a id="a-Fw"></a>欲觐世尊，<a id="a-Fx"></a>遥见使人负釜而来。<a id="a-Fy"></a>时，<a id="a-Fz"></a>长者与女便说此偈：</p>
  <p id="aG0">“白衣而长发，<a id="a-G1"></a>露身如疾风，</p>
  <p id="aG2">又复负大釜，<a id="a-G3"></a>此是汝师耶？<a id="a-G4"></a>”</p>
  <p id="aG5">是时，<a id="a-G6"></a>女人复以偈报曰：</p>
  <p id="aG7">“此非尊弟子，<a id="a-G8"></a>如来之使人，</p>
  <p id="aG9">三道具五通，<a id="a-GA"></a>此人名乾荼。<a id="a-GB"></a>”</p>
  <p id="aGC">尔时，<a id="a-GD"></a>乾荼使人，<a id="a-GE"></a>绕城三匝，<a id="a-GF"></a>往诣长者家。</p>
  <p id="aGG">是时，<a id="a-GH"></a>均头沙弥化作五百华树，<a id="a-GI"></a>色若干种，<a id="a-GJ"></a>皆悉敷茂，<a id="a-GK"></a>其色甚好，<a id="a-GL"></a>优钵莲华，<a id="a-GM"></a>如是之华不可计限，<a id="a-GN"></a>往至彼城。</p>
  <p id="aGO">是时，<a id="a-GP"></a>长者遥见沙弥来，<a id="a-GQ"></a>复以此偈问女曰：</p>
  <p id="aGR">“此华若干种，<a id="a-GS"></a>尽在虚空中，</p>
  <p id="aGT">又有神足人，<a id="a-GU"></a>为是汝师乎？<a id="a-GV"></a>”</p>
  <p id="aGW">是时，<a id="a-GX"></a>女复以偈报曰：</p>
  <p id="aGY">“须跋前所说，<a id="a-GZ"></a>泉上沙弥者，</p>
  <p id="aGa">师名舍利弗，<a id="a-Gb"></a>是彼之弟子。<a id="a-Gc"></a>”</p>
  <p id="aGd">是时，<a id="a-Ge"></a>均头沙弥绕城三匝，<a id="a-Gf"></a>往诣长者家。</p>
  <p id="aGg">是时，<a id="a-Gh"></a>尊者般特化作五百头牛，<a id="a-Gi"></a>衣毛皆青；<a id="a-Gj"></a>在牛上结跏趺坐，<a id="a-Gk"></a>往诣彼城。</p>
  <p id="aGl">是时，<a id="a-Gm"></a>长者遥见，<a id="a-Gn"></a>复以此偈问女曰：</p>
  <p id="aGo">“此诸大群牛，<a id="a-Gp"></a>衣毛皆青色，</p>
  <p id="aGq">在上而独坐，<a id="a-Gr"></a>此是汝师耶？<a id="a-Gs"></a>”</p>
  <p id="aGt">女复以偈报曰：</p>
  <p id="aGu">“能化千比丘，<a id="a-Gv"></a>在耆域园中，</p>
  <p id="aGw">心神极为朗，<a id="a-Gx"></a>此名为般特。<a id="a-Gy"></a>”</p>
  <p id="aGz">尔时，<a id="a-H0"></a>尊者周利般特绕彼城三匝已，<a id="a-H1"></a>往诣长者家。</p>
  <p id="aH2">尔时，<a id="a-H3"></a>罗云复化作五百孔雀，<a id="a-H4"></a>色若干种；<a id="a-H5"></a>在上结跏趺坐，<a id="a-H6"></a>往诣彼城。</p>
  <p id="aH7">长者见已，<a id="a-H8"></a>复以此偈问女曰：</p>
  <p id="aH9">“此五百孔雀，<a id="a-HA"></a>其色甚为妙，</p>
  <p id="aHB">如彼军大将，<a id="a-HC"></a>此是汝师耶？<a id="a-HD"></a>”</p>
  <p id="aHE">时，<a id="a-HF"></a>女复以此偈报曰：</p>
  <p id="aHG">“如来说禁戒，<a id="a-HH"></a>一切无所犯，</p>
  <p id="aHI">于戒能护戒，<a id="a-HJ"></a>佛子罗云者。<a id="a-HK"></a>”</p>
  <p id="aHL">是时，<a id="a-HM"></a>罗云绕城三匝，<a id="a-HN"></a>往诣长者家。</p>
  <p id="aHO">是时，<a id="a-HP"></a>尊者迦匹那化作五百金翅鸟，<a id="a-HQ"></a>极为勇猛；<a id="a-HR"></a>在上结跏趺坐，<a id="a-HS"></a>往诣彼城。</p>
  <p id="aHT">时，<a id="a-HU"></a>长者遥见已，<a id="a-HV"></a>复以此偈问女曰：</p>
  <p id="aHW">“五百金翅鸟，<a id="a-HX"></a>极为盛勇猛，</p>
  <p id="aHY">在上无所畏，<a id="a-HZ"></a>此是汝师耶？<a id="a-Ha"></a>”</p>
  <p id="aHb">时，<a id="a-Hc"></a>女以偈报曰：</p>
  <p id="aHd">“能行出入息，<a id="a-He"></a>回转心善行，</p>
  <p id="aHf">慧力极勇盛，<a id="a-Hg"></a>此名迦匹那。<a id="a-Hh"></a>”</p>
  <p id="aHi">时，<a id="a-Hj"></a>尊者迦匹那绕城三匝，<a id="a-Hk"></a>往诣长者家。</p>
  <p id="aHl">尔时，<a id="a-Hm"></a>优毗迦葉化作五百龙，<a id="a-Hn"></a>皆有七头；<a id="a-Ho"></a>在上结跏趺坐，<a id="a-Hp"></a>往诣彼城。</p>
  <p id="aHq">长者遥见已，<a id="a-Hr"></a>复以偈问女曰：</p>
  <p id="aHs">“今此七头龙，<a id="a-Ht"></a>威颜甚可畏，</p>
  <p id="aHu">来者不可计，<a id="a-Hv"></a>此是汝师耶？<a id="a-Hw"></a>”</p>
  <p id="aHx">时，<a id="a-Hy"></a>女报曰：</p>
  <p id="aHz">“恒有千弟子，<a id="a-I0"></a>神足化毗沙，</p>
  <p id="aI1">优毗迦葉者，<a id="a-I2"></a>可谓此人是。<a id="a-I3"></a>”</p>
  <p id="aI4">时，<a id="a-I5"></a>优毗迦葉绕城三匝，<a id="a-I6"></a>往诣长者家。</p>
  <p id="aI7">是时，<a id="a-I8"></a>尊者须菩提化作琉璃山；<a id="a-I9"></a>入中结跏跌坐，<a id="a-IA"></a>往诣彼城。</p>
  <p id="aIB">尔时，<a id="a-IC"></a>长者遥见已，<a id="a-ID"></a>以偈问女曰：</p>
  <p id="aIE">“此山为极妙，<a id="a-IF"></a>尽作琉璃色，</p>
  <p id="aIG">今在窟中坐，<a id="a-IH"></a>此是汝师耶？<a id="a-II"></a>”</p>
  <p id="aIJ">时，<a id="a-IK"></a>女复以此偈报曰：</p>
  <p id="aIL">“由本布施报，<a id="a-IM"></a>今获此功德，</p>
  <p id="aIN">以成良福田，<a id="a-IO"></a>解空须菩提。<a id="a-IP"></a>”</p>
  <p id="aIQ">尔时，<a id="a-IR"></a>须菩提绕城三匝，<a id="a-IS"></a>往诣长者家。</p>
  <p id="aIT">时，<a id="a-IU"></a>尊者大迦旃延复化作五百鹄，<a id="a-IV"></a>色皆纯白，<a id="a-IW"></a>往诣彼城。</p>
  <p id="aIX">是时，<a id="a-IY"></a>长者遥见已，<a id="a-IZ"></a>以此偈问女曰：</p>
  <p id="aIa">“今此五百鹄，<a id="a-Ib"></a>诸色皆纯白，</p>
  <p id="aIc">尽满虚空中，<a id="a-Id"></a>此是汝师耶？<a id="a-Ie"></a>”</p>
  <p id="aIf">时，<a id="a-Ig"></a>女复以此偈报曰：</p>
  <p id="aIh">“佛经之所说，<a id="a-Ii"></a>分别其义句，</p>
  <p id="aIj">又演结使聚，<a id="a-Ik"></a>此名迦旃延。<a id="a-Il"></a>”</p>
  <p id="aIm">是时，<a id="a-In"></a>尊者大迦旃延绕彼城三匝，<a id="a-Io"></a>往诣长者家。</p>
  <p id="aIp">是时，<a id="a-Iq"></a>离越化作五百虎；<a id="a-Ir"></a>在上坐，<a id="a-Is"></a>而往诣彼城。</p>
  <p id="aIt">长者见已，<a id="a-Iu"></a>以此偈问女曰：</p>
  <p id="aIv">“今此五百虎，<a id="a-Iw"></a>衣毛甚悦泽，</p>
  <p id="aIx">又在上坐者，<a id="a-Iy"></a>此是汝师耶？<a id="a-Iz"></a>”</p>
  <p id="aJ0">时，<a id="a-J1"></a>女以偈报曰：</p>
  <p id="aJ2">“昔在祇洹寺，<a id="a-J3"></a>六年不移动，</p>
  <p id="aJ4">坐禅最第一，<a id="a-J5"></a>此名离越者。<a id="a-J6"></a>”</p>
  <p id="aJ7">是时，<a id="a-J8"></a>尊者离越绕城三匝，<a id="a-J9"></a>往诣长者家。</p>
  <p id="aJA">是时，<a id="a-JB"></a>尊者阿那律化作五百师子，<a id="a-JC"></a>极为勇猛；<a id="a-JD"></a>在上坐，<a id="a-JE"></a>往诣彼城。</p>
  <p id="aJF">是时，<a id="a-JG"></a>长者见已，<a id="a-JH"></a>以偈问女曰：</p>
  <p id="aJI">“此五百师子，<a id="a-JJ"></a>勇猛甚可畏，</p>
  <p id="aJK">在上而坐者，<a id="a-JL"></a>此是汝师耶？<a id="a-JM"></a>”</p>
  <p id="aJN">时，<a id="a-JO"></a>女以偈报曰：</p>
  <p id="aJP">“生时天地动，<a id="a-JQ"></a>珍宝出于地，</p>
  <p id="aJR">清净眼无垢，<a id="a-JS"></a>佛弟阿那律。<a id="a-JT"></a>”</p>
  <p id="aJU">是时，<a id="a-JV"></a>阿那律绕城三匝，<a id="a-JW"></a>往诣长者家。</p>
  <p id="aJX">是时，<a id="a-JY"></a>尊者大迦葉化作五百匹马，<a id="a-JZ"></a>皆朱毛尾，<a id="a-Ja"></a>金银校饰；<a id="a-Jb"></a>在上而坐，<a id="a-Jc"></a>并雨天华，<a id="a-Jd"></a>往诣彼城。</p>
  <p id="aJe">长者遥见已，<a id="a-Jf"></a>以偈问女曰：</p>
  <p id="aJg">“金马朱毛尾，<a id="a-Jh"></a>其数有五百，</p>
  <p id="aJi">为是转轮王，<a id="a-Jj"></a>为是汝师耶？<a id="a-Jk"></a>”</p>
  <p id="aJl">女复以偈报曰：</p>
  <p id="aJm">“头陀行第一，<a id="a-Jn"></a>恒愍贫穷者，</p>
  <p id="aJo">如来与半坐，<a id="a-Jp"></a>最大迦葉是。<a id="a-Jq"></a>”</p>
  <p id="aJr">是时，<a id="a-Js"></a>大迦葉绕城三匝，<a id="a-Jt"></a>往诣长者家。</p>
  <p id="aJu">是时，<a id="a-Jv"></a>尊者大目揵连化作五百白象，<a id="a-Jw"></a>皆有六牙，<a id="a-Jx"></a>七处平整，<a id="a-Jy"></a>金银校饰；<a id="a-Jz"></a>在上坐而来，<a id="a-K0"></a>放大光明悉满世界；<a id="a-K1"></a>诣城，<a id="a-K2"></a>在虚空之中，<a id="a-K3"></a>作倡伎乐，<a id="a-K4"></a>不可称计，<a id="a-K5"></a>雨种种杂华；<a id="a-K6"></a>又虚空之中，<a id="a-K7"></a>悬缯幡盖，<a id="a-K8"></a>极为奇妙。</p>
  <p id="aK9">尔时，<a id="a-KA"></a>长者遥见已，<a id="a-KB"></a>以偈问女曰：</p>
  <p id="aKC">“白象有六牙，<a id="a-KD"></a>在上如天王，</p>
  <p id="aKE">今闻伎乐音，<a id="a-KF"></a>是释迦文耶？<a id="a-KG"></a>”</p>
  <p id="aKH">时，<a id="a-KI"></a>女以偈报曰：</p>
  <p id="aKJ">“在彼大山上，<a id="a-KK"></a>降伏难陀龙，</p>
  <p id="aKL">神足第一者，<a id="a-KM"></a>名曰大目连。</p>
  <p id="aKN">我师故未来，<a id="a-KO"></a>此是弟子众，</p>
  <p id="aKP">圣师今当来，<a id="a-KQ"></a>光明靡不照！<a id="a-KR"></a>”</p>
  <p id="aKS">是时，<a id="a-KT"></a>尊者大目乾连绕城三匝，<a id="a-KU"></a>往诣长者家。</p>
  <p id="aKV">是时，<a id="a-KW"></a>世尊以知时到，<a id="a-KX"></a>被僧伽梨，<a id="a-KY"></a>在虚空中，<a id="a-KZ"></a>去地七仞。<a id="a-Ka"></a>是时，<a id="a-Kb"></a>尊者阿若拘邻在如来右，<a id="a-Kc"></a>舍利弗在如来左。<a id="a-Kd"></a>尔时，<a id="a-Ke"></a>阿难承佛威神，<a id="a-Kf"></a>在如来后，<a id="a-Kg"></a>而手执拂，<a id="a-Kh"></a>千二百弟子前后围绕，<a id="a-Ki"></a>如来最在中央，<a id="a-Kj"></a>及诸神足弟子，<a id="a-Kk"></a>阿若拘邻化作月天子，<a id="a-Kl"></a>舍利弗化作日天子，<a id="a-Km"></a>诸余神足比丘，<a id="a-Kn"></a>或化作释提桓因，<a id="a-Ko"></a>或化作梵天者，<a id="a-Kp"></a>或有化作提头赖吒，<a id="a-Kq"></a>毗留勒形者，<a id="a-Kr"></a>毗留博叉，<a id="a-Ks"></a>或作毗沙门形者，<a id="a-Kt"></a>领诸鬼神，<a id="a-Ku"></a>或有作转轮圣王形者，<a id="a-Kv"></a>或有入火光三昧，<a id="a-Kw"></a>或有入水精三昧，<a id="a-Kx"></a>或有放光者，<a id="a-Ky"></a>或有放烟者，<a id="a-Kz"></a>作种种神足。<a id="a-L0"></a>是时，<a id="a-L1"></a>梵天王在如来右，<a id="a-L2"></a>释提桓因在如来左，<a id="a-L3"></a>手执拂；<a id="a-L4"></a>密迹金刚力士在如来后，<a id="a-L5"></a>手执金刚杵；<a id="a-L6"></a>毗沙门天王手执七宝之盖，<a id="a-L7"></a>处虚空中，<a id="a-L8"></a>在如来上，<a id="a-L9"></a>恐有尘土坌如来身。<a id="a-LA"></a>是时，<a id="a-LB"></a>般遮旬手执琉璃琴，<a id="a-LC"></a>叹如来功德，<a id="a-LD"></a>及诸天神悉在虚空之中，<a id="a-LE"></a>作倡伎乐数千万种，<a id="a-LF"></a>雨天杂华散如来上。</p>
  <p id="aLG">是时，<a id="a-LH"></a>波斯匿王、<a id="a-LI"></a>阿那邠邸长者，<a id="a-LJ"></a>及舍卫城内人民之类，<a id="a-LK"></a>皆见如来在虚空中，<a id="a-LL"></a>去地七仞；<a id="a-LM"></a>见已，<a id="a-LN"></a>皆怀欢喜，<a id="a-LO"></a>踊跃不能自胜。</p>
  <p id="aLP">是时，<a id="a-LQ"></a>阿那邠邸长者便说此偈：</p>
  <p id="aLR">“如来实神妙，<a id="a-LS"></a>爱民如赤子，</p>
  <p id="aLT">快哉须摩提！<a id="a-LU"></a>当受如来法。<a id="a-LV"></a>”</p>
  <p id="aLW">尔时，<a id="a-LX"></a>波斯匿王及阿那邠邸长者散种种名香杂华。<a id="a-LY"></a>是时，<a id="a-LZ"></a>世尊将诸比丘众，<a id="a-La"></a>前后围绕，<a id="a-Lb"></a>及诸神天不可称计，<a id="a-Lc"></a>如似凤凰王在虚空中，<a id="a-Ld"></a>往诣彼城。</p>
  <p id="aLe">是时，<a id="a-Lf"></a>般遮旬以偈叹佛：</p>
  <p id="aLg">“诸生结永尽，<a id="a-Lh"></a>意念不错乱，</p>
  <p id="aLi">以无尘垢碍，<a id="a-Lj"></a>入彼旧邦土。</p>
  <p id="aLk">心性极清净，<a id="a-Ll"></a>断魔邪恶念，</p>
  <p id="aLm">功德如大海，<a id="a-Ln"></a>今入彼邦土。</p>
  <p id="aLo">颜貌甚殊特，<a id="a-Lp"></a>诸使永不起，</p>
  <p id="aLq">为彼不自处，<a id="a-Lr"></a>今入彼邦土。</p>
  <p id="aLs">以渡四流渊，<a id="a-Lt"></a>脱于生老死，</p>
  <p id="aLu">以断有根原，<a id="a-Lv"></a>今入彼邦土。<a id="a-Lw"></a>”</p>
  <p id="aLx">是时，<a id="a-Ly"></a>满财长者遥见世尊从远来，<a id="a-Lz"></a>诸根澹怕，<a id="a-M0"></a>世之希有，<a id="a-M1"></a>净如天金，<a id="a-M2"></a>有三十二相、<a id="a-M3"></a>八十种好庄严其身，<a id="a-M4"></a>犹须弥山出众山上，<a id="a-M5"></a>亦如金聚放大光明。</p>
  <p id="aM6">是时，<a id="a-M7"></a>长者以偈问须摩提曰：</p>
  <p id="aM8">“此是日光耶？<a id="a-M9"></a>未曾见此容，</p>
  <p id="aMA">数千万亿光，<a id="a-MB"></a>未敢能熟视。<a id="a-MC"></a>”</p>
  <p id="aMD">是时，<a id="a-ME"></a>须摩提女长跪叉手向如来，<a id="a-MF"></a>以此偈报长者曰：</p>
  <p id="aMG">“非日非不日，<a id="a-MH"></a>而放千种光，</p>
  <p id="aMI">为一切众生，<a id="a-MJ"></a>亦复是我师。</p>
  <p id="aMK">皆共叹如来，<a id="a-ML"></a>如前之所说，</p>
  <p id="aMM">今当获大果，<a id="a-MN"></a>勤加供养之。<a id="a-MO"></a>”</p>
  <p id="aMP">是时，<a id="a-MQ"></a>满财长者右膝著地，<a id="a-MR"></a>复以偈叹如来曰：</p>
  <p id="aMS">“自归十力尊，<a id="a-MT"></a>圆光金色体，</p>
  <p id="aMU">天人所叹敬，<a id="a-MV"></a>今日自归命。</p>
  <p id="aMW">尊今是日王，<a id="a-MX"></a>如月星中明，</p>
  <p id="aMY">以度不度者，<a id="a-MZ"></a>今日自归命。</p>
  <p id="aMa">尊如天帝像，<a id="a-Mb"></a>如梵行慈心，</p>
  <p id="aMc">自脱脱众生，<a id="a-Md"></a>今日自归命。</p>
  <p id="aMe">天世人中尊，<a id="a-Mf"></a>诸鬼神王上，</p>
  <p id="aMg">降伏诸外道，<a id="a-Mh"></a>今日自归命。<a id="a-Mi"></a>”</p>
  <p id="aMj">是时，<a id="a-Mk"></a>须摩提女长跪叉手，<a id="a-Ml"></a>叹世尊曰：</p>
  <p id="aMm">“自降能降他，<a id="a-Mn"></a>自正能正人，</p>
  <p id="aMo">以度度人民，<a id="a-Mp"></a>已解复脱人。</p>
  <p id="aMq">度垢使度垢，<a id="a-Mr"></a>自照照群萌，</p>
  <p id="aMs">靡不有度者，<a id="a-Mt"></a>除斗无斗讼。</p>
  <p id="aMu">极自净洁住，<a id="a-Mv"></a>心意不倾动，</p>
  <p id="aMw">十力哀愍世，<a id="a-Mx"></a>重自顶礼敬。</p>
  <p id="aMy">“有慈、<a id="a-Mz"></a>悲、<a id="a-N0"></a>喜、<a id="a-N1"></a>护之心，<a id="a-N2"></a>具空、<a id="a-N3"></a>无相、<a id="a-N4"></a>愿，<a id="a-N5"></a>于欲界中最尊第一，<a id="a-N6"></a>天中之上七财具足，<a id="a-N7"></a>诸天人自然梵生，<a id="a-N8"></a>亦无与等，<a id="a-N9"></a>亦不可像貌，<a id="a-NA"></a>我今自归命！<a id="a-NB"></a>”</p>
  <p id="aNC">是时，<a id="a-ND"></a>六千梵志见世尊作如此神变，<a id="a-NE"></a>各各自相谓言：<a id="a-NF"></a>“我等可离此国，<a id="a-NG"></a>更适他土，<a id="a-NH"></a>此沙门瞿昙以降此国中人民。<a id="a-NI"></a>”是时，<a id="a-NJ"></a>六千梵志寻出国去，<a id="a-NK"></a>更不复入国。<a id="a-NL"></a>犹如师子兽王，<a id="a-NM"></a>出于山谷，<a id="a-NN"></a>而观四方，<a id="a-NO"></a>复三鸣吼，<a id="a-NP"></a>方行所求。<a id="a-NQ"></a>诸有兽虫之类各奔所趣，<a id="a-NR"></a>莫知所如，<a id="a-NS"></a>飞逝沉伏。<a id="a-NT"></a>若复有力神象闻师子声，<a id="a-NU"></a>各奔所趣，<a id="a-NV"></a>不能自安。<a id="a-NW"></a>所以然者？<a id="a-NX"></a>由师子兽王极有威神故。<a id="a-NY"></a>此亦如是，<a id="a-NZ"></a>彼六千梵志闻世尊音响之声，<a id="a-Na"></a>各各驰走，<a id="a-Nb"></a>不得自宁。<a id="a-Nc"></a>所以然者？<a id="a-Nd"></a>由沙门瞿昙有大威力故。</p>
  <p id="aNe">是时，<a id="a-Nf"></a>世尊还舍神足，<a id="a-Ng"></a>如常法则，<a id="a-Nh"></a>入满富城中。<a id="a-Ni"></a>是时，<a id="a-Nj"></a>世尊足蹈门阈上。<a id="a-Nk"></a>是时，<a id="a-Nl"></a>天地大动，<a id="a-Nm"></a>诸尊神天散华供养。<a id="a-Nn"></a>是时，<a id="a-No"></a>人民见世尊容貌，<a id="a-Np"></a>诸根寂静，<a id="a-Nq"></a>有三十二相、<a id="a-Nr"></a>八十种好，<a id="a-Ns"></a>而自庄严。<a id="a-Nt"></a>人民之类便说此偈：</p>
  <p id="aNu">“二足尊极妙，<a id="a-Nv"></a>梵志不敢当，</p>
  <p id="aNw">无故事梵志，<a id="a-Nx"></a>失此人中尊。<a id="a-Ny"></a>”</p>
  <p id="aNz">是时，<a id="a-O0"></a>世尊往诣长者家，<a id="a-O1"></a>就座而坐。<a id="a-O2"></a>尔时，<a id="a-O3"></a>彼国人民极为炽盛。<a id="a-O4"></a>时，<a id="a-O5"></a>长者家有八万四千人民之类，<a id="a-O6"></a>皆悉云集，<a id="a-O7"></a>欲坏长者房舍，<a id="a-O8"></a>见世尊及比丘僧。<a id="a-O9"></a>尔时，<a id="a-OA"></a>世尊便作是念：<a id="a-OB"></a>“此人民之类必有所损，<a id="a-OC"></a>可作神力，<a id="a-OD"></a>使举国人民尽见我身及比丘僧。<a id="a-OE"></a>”尔时，<a id="a-OF"></a>世尊化长者屋舍作琉璃色，<a id="a-OG"></a>内外相视，<a id="a-OH"></a>如似观掌中珠。</p>
  <p id="aOI">尔时，<a id="a-OJ"></a>须摩提女前至世尊所，<a id="a-OK"></a>头面礼足，<a id="a-OL"></a>悲喜交集，<a id="a-OM"></a>便说此偈：</p>
  <p id="aON">“一切智慧具，<a id="a-OO"></a>尽度一切法，</p>
  <p id="aOP">复断欲爱结，<a id="a-OQ"></a>我今而自归。</p>
  <p id="aOR">宁使我父母，<a id="a-OS"></a>而毁我双目，</p>
  <p id="aOT">不来适此间，<a id="a-OU"></a>邪见五逆中。</p>
  <p id="aOV">宿作何恶缘，<a id="a-OW"></a>得来至此处？</p>
  <p id="aOX">如鸟入罗网，<a id="a-OY"></a>愿断此疑结。<a id="a-OZ"></a>”</p>
  <p id="aOa">尔时，<a id="a-Ob"></a>世尊复以偈报女曰：</p>
  <p id="aOc">“汝今快勿虑，<a id="a-Od"></a>澹怕自开意，</p>
  <p id="aOe">亦莫起想著，<a id="a-Of"></a>如来今当演。</p>
  <p id="aOg">汝本无罪缘，<a id="a-Oh"></a>得来至此间，</p>
  <p id="aOi">愿誓之果报，<a id="a-Oj"></a>欲度此众生。</p>
  <p id="aOk">今当拔根原，<a id="a-Ol"></a>不堕三恶趣，</p>
  <p id="aOm">数千众生类，<a id="a-On"></a>汝前当得度。</p>
  <p id="aOo">今日当净除，<a id="a-Op"></a>使得智慧明，</p>
  <p id="aOq">使天人民类，<a id="a-Or"></a>见汝如观珠。<a id="a-Os"></a>”</p>
  <p id="aOt">是时，<a id="a-Ou"></a>须摩提女闻此语已，<a id="a-Ov"></a>欢喜踊跃，<a id="a-Ow"></a>不能自胜。<a id="a-Ox"></a>是时，<a id="a-Oy"></a>长者将己仆从，<a id="a-Oz"></a>供给饮食，<a id="a-P0"></a>种种甘馔，<a id="a-P1"></a>见世尊食已讫，<a id="a-P2"></a>行清净水，<a id="a-P3"></a>更取一小座，<a id="a-P4"></a>在如来前坐；<a id="a-P5"></a>及诸营从及八万四千众各各次第坐；<a id="a-P6"></a>或有自称姓名而坐。</p>
  <p id="aP7">尔时，<a id="a-P8"></a>世尊渐与彼长者及八万四千人民之类说于妙论，<a id="a-P9"></a>所谓论者：<a id="a-PA"></a>戒论、<a id="a-PB"></a>施论、<a id="a-PC"></a>生天之论，<a id="a-PD"></a>欲不净想，<a id="a-PE"></a>漏为秽恶，<a id="a-PF"></a>出家为要。<a id="a-PG"></a>尔时，<a id="a-PH"></a>世尊以见长者及须摩提女，<a id="a-PI"></a>八万四千人民之类心开意解，<a id="a-PJ"></a>诸佛世尊常所说法——苦、<a id="a-PK"></a>集、<a id="a-PL"></a>尽、<a id="a-PM"></a>道，<a id="a-PN"></a>普与此众生说之。<a id="a-PO"></a>彼各于坐上，<a id="a-PP"></a>诸尘垢尽，<a id="a-PQ"></a>得法眼净。<a id="a-PR"></a>犹如极净白氎易染为色，<a id="a-PS"></a>此亦如是，<a id="a-PT"></a>满财长者、<a id="a-PU"></a>须摩提女，<a id="a-PV"></a>及八万四千人民之类，<a id="a-PW"></a>诸尘垢尽，<a id="a-PX"></a>得法眼净，<a id="a-PY"></a>无复狐疑，<a id="a-PZ"></a>得无所畏，<a id="a-Pa"></a>皆自归三尊，<a id="a-Pb"></a>受持五戒。</p>
  <p id="aPc">是时，<a id="a-Pd"></a>须摩提女即于佛前，<a id="a-Pe"></a>而说此偈：</p>
  <p id="aPf">“如来耳清彻，<a id="a-Pg"></a>闻我遇此苦，</p>
  <p id="aPh">降神至此已，<a id="a-Pi"></a>诸人得法眼。<a id="a-Pj"></a>”</p>
  <p id="aPk">尔时，<a id="a-Pl"></a>世尊以说法讫，<a id="a-Pm"></a>即从座起，<a id="a-Pn"></a>还诣所在。</p>
  <p id="aPo">是时，<a id="a-Pp"></a>诸比丘白佛言：<a id="a-Pq"></a>“须摩提女本作何因缘，<a id="a-Pr"></a>生富贵家？<a id="a-Ps"></a>复作何因缘，<a id="a-Pt"></a>堕此邪见之家？<a id="a-Pu"></a>复作何善功德，<a id="a-Pv"></a>今得法眼净？<a id="a-Pw"></a>复作何功德，<a id="a-Px"></a>使八万四千人皆得法眼净？<a id="a-Py"></a>”</p>
  <p id="aPz">尔时，<a id="a-Q0"></a>世尊告诸比丘：<a id="a-Q1"></a>“过去久远此贤劫中，<a id="a-Q2"></a>有迦葉佛、<a id="a-Q3"></a>明行成为、<a id="a-Q4"></a>善逝、<a id="a-Q5"></a>世间解、<a id="a-Q6"></a>无上士、<a id="a-Q7"></a>道法御、<a id="a-Q8"></a>天人师，<a id="a-Q9"></a>号佛、<a id="a-QA"></a>众佑，<a id="a-QB"></a>在波罗柰国界于中游化，<a id="a-QC"></a>与大比丘众二万人俱。<a id="a-QD"></a>尔时，<a id="a-QE"></a>有王名曰哀愍，<a id="a-QF"></a>有女名须摩那。<a id="a-QG"></a>是时，<a id="a-QH"></a>此女极有敬心，<a id="a-QI"></a>向迦葉如来奉持禁戒，<a id="a-QJ"></a>恒好布施，<a id="a-QK"></a>又四事供养。<a id="a-QL"></a>云何为四？<a id="a-QM"></a>一者、<a id="a-QN"></a>施，<a id="a-QO"></a>二者、<a id="a-QP"></a>爱敬，<a id="a-QQ"></a>三者、<a id="a-QR"></a>利人，<a id="a-QS"></a>四者、<a id="a-QT"></a>等利。<a id="a-QU"></a>于迦葉如来所而诵法句，<a id="a-QV"></a>在高楼上高声诵习，<a id="a-QW"></a>普作此愿：<a id="a-QX"></a>‘恒有此四受之法，<a id="a-QY"></a>又于如来前而诵法句，<a id="a-QZ"></a>其中设有亳厘之福者，<a id="a-Qa"></a>所生之处不堕三恶趣，<a id="a-Qb"></a>亦莫堕贫家，<a id="a-Qc"></a>当来之世亦当复值如此之尊，<a id="a-Qd"></a>使我莫转女人身，<a id="a-Qe"></a>得法眼净。<a id="a-Qf"></a>’</p>
  <p id="aQg">“是时，<a id="a-Qh"></a>城中人民之类，<a id="a-Qi"></a>闻王女作如此誓愿，<a id="a-Qj"></a>皆共聚集，<a id="a-Qk"></a>至王女所，<a id="a-Ql"></a>而作是说：<a id="a-Qm"></a>‘王女今日极为笃信，<a id="a-Qn"></a>作诸功德，<a id="a-Qo"></a>四事不乏，<a id="a-Qp"></a>布施、<a id="a-Qq"></a>兼爱、<a id="a-Qr"></a>利人、<a id="a-Qs"></a>等利。<a id="a-Qt"></a>’复作誓愿：<a id="a-Qu"></a>‘使当来之世值如此之尊，<a id="a-Qv"></a>若为我说法，<a id="a-Qw"></a>寻得法眼净。<a id="a-Qx"></a>今日王女以作愿誓，<a id="a-Qy"></a>并及我等国土人民同时得度。<a id="a-Qz"></a>’尔时，<a id="a-R0"></a>王女报曰：<a id="a-R1"></a>‘我持此功德，<a id="a-R2"></a>并施汝等，<a id="a-R3"></a>设值如来说法者，<a id="a-R4"></a>同时得度。<a id="a-R5"></a>’</p>
  <p id="aR6">“汝等比丘岂有疑乎？<a id="a-R7"></a>莫作是观！<a id="a-R8"></a>尔时哀愍王，<a id="a-R9"></a>今须达长者是；<a id="a-RA"></a>尔时王女者，<a id="a-RB"></a>今须摩提女是也；<a id="a-RC"></a>尔时国土人民之类，<a id="a-RD"></a>今八万四千众是。<a id="a-RE"></a>由彼誓愿，<a id="a-RF"></a>今值我身，<a id="a-RG"></a>闻法得道，<a id="a-RH"></a>及彼人民之类尽得法眼净，<a id="a-RI"></a>此是其义，<a id="a-RJ"></a>当念奉行。<a id="a-RK"></a>所以然者？<a id="a-RL"></a>此四事者最是福田，<a id="a-RM"></a>若有比丘亲近四事者，<a id="a-RN"></a>便获四谛，<a id="a-RO"></a>当求方便，<a id="a-RP"></a>成四事法。<a id="a-RQ"></a>如是，<a id="a-RR"></a>诸比丘，<a id="a-RS"></a>当作是学！</p>
  <p id="aRT">尔时，<a id="a-RU"></a>诸比丘闻佛所说，<a id="a-RV"></a>欢喜奉行。</p>
 </body>
</html>