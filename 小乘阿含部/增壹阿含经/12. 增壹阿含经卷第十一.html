<!doctype html>
<html id="z3IBUA0Xj" data-ver="1379">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第十一</h1>
  <h2 id="a2">善知识品第二十</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“当亲近善知识，<a id="a-9"></a>莫习恶行，<a id="a-A"></a>信于恶业。<a id="a-B"></a>所以然者？<a id="a-C"></a>诸比丘，<a id="a-D"></a>亲近善知识已，<a id="a-E"></a>信便增益，<a id="a-F"></a>闻、<a id="a-G"></a>施、<a id="a-H"></a>智慧普悉增益。<a id="a-I"></a>若比丘亲近善知识，<a id="a-J"></a>莫习恶行。<a id="a-K"></a>所以然者？<a id="a-L"></a>若近恶知识，<a id="a-M"></a>便无信、<a id="a-N"></a>戒、<a id="a-O"></a>闻、<a id="a-P"></a>施、<a id="a-Q"></a>智慧。<a id="a-R"></a>是故，<a id="a-S"></a>诸比丘，<a id="a-T"></a>当亲近善知识，<a id="a-U"></a>莫近恶知识。<a id="a-V"></a>如是，<a id="a-W"></a>诸比丘，<a id="a-X"></a>当作是学！<a id="a-Y"></a>”</p>
  <p id="aZ">尔时，<a id="a-a"></a>诸比丘闻佛所说，<a id="a-b"></a>欢喜奉行。</p>
  <p id="ac">闻如是：<a id="a-d"></a>一时，<a id="a-e"></a>佛在罗阅城迦罗陀竹园所，<a id="a-f"></a>与大比丘五百人俱，<a id="a-g"></a>前后围绕而为说法。</p>
  <p id="ah">尔时，<a id="a-i"></a>提婆达兜将五百比丘去如来不远而经过。<a id="a-j"></a>世尊遥见提婆达兜自将门徒，<a id="a-k"></a>便说此偈：</p>
  <p id="al">“莫亲恶知识，<a id="a-m"></a>亦莫愚从事，</p>
  <p id="an">当近善知识，<a id="a-o"></a>人中最胜者。</p>
  <p id="ap">人本无有恶，<a id="a-q"></a>习近恶知识，</p>
  <p id="ar">后必种恶根，<a id="a-s"></a>永在暗冥中。<a id="a-t"></a>”</p>
  <p id="au">是时，<a id="a-v"></a>提婆达兜五百弟子闻世尊说此偈已，<a id="a-w"></a>便来至世尊所，<a id="a-x"></a>头面礼足，<a id="a-y"></a>在一面坐；<a id="a-z"></a>斯须退坐，<a id="a-10"></a>向世尊悔过：<a id="a-11"></a>“我等愚惑，<a id="a-12"></a>无所识知，<a id="a-13"></a>惟愿世尊受我等忏悔！<a id="a-14"></a>”</p>
  <p id="a15">尔时，<a id="a-16"></a>世尊受彼五百比丘忏悔，<a id="a-17"></a>便与说法，<a id="a-18"></a>令得信根。</p>
  <p id="a19">尔时，<a id="a-1A"></a>五百比丘在闲静之处思惟深法。<a id="a-1B"></a>所以然者？<a id="a-1C"></a>族姓子出家学道，<a id="a-1D"></a>以信坚固，<a id="a-1E"></a>修无上梵行。<a id="a-1F"></a>尔时，<a id="a-1G"></a>彼五百比丘便成阿罗汉：<a id="a-1H"></a>生死已尽，<a id="a-1I"></a>所作已办，<a id="a-1J"></a>梵行已立，<a id="a-1K"></a>更不复受胎有，<a id="a-1L"></a>如实知之。<a id="a-1M"></a>尔时，<a id="a-1N"></a>五百人成阿罗汉。</p>
  <p id="a1O">是时，<a id="a-1P"></a>诸比丘闻佛所说，<a id="a-1Q"></a>欢喜奉行。</p>
  <p id="a1R">闻如是：<a id="a-1S"></a>一时，<a id="a-1T"></a>佛在舍卫国祇树给孤独园。</p>
  <p id="a1U">尔时，<a id="a-1V"></a>世尊与无央数之众围绕说法。<a id="a-1W"></a>是时，<a id="a-1X"></a>昙摩留支在静室中，<a id="a-1Y"></a>独自思惟，<a id="a-1Z"></a>入禅三昧，<a id="a-1a"></a>观见前身在大海中作鱼，<a id="a-1b"></a>身长七百由旬。<a id="a-1c"></a>即从静室起，<a id="a-1d"></a>犹如力土屈伸臂顷，<a id="a-1e"></a>便往至大海中故死尸上而经行。</p>
  <p id="a1f">尔时，<a id="a-1g"></a>昙摩留支便说此偈：</p>
  <p id="a1h">“生死无数劫，<a id="a-1i"></a>流转不可计，</p>
  <p id="a1j">各各求所安，<a id="a-1k"></a>数数受苦恼。</p>
  <p id="a1l">设复见身已，<a id="a-1m"></a>意欲造舍宅，</p>
  <p id="a1n">一切支节坏，<a id="a-1o"></a>形体不得全。</p>
  <p id="a1p">心已离诸行，<a id="a-1q"></a>爱著永无余，</p>
  <p id="a1r">更不受此形，<a id="a-1s"></a>长乐涅槃中。<a id="a-1t"></a>”</p>
  <p id="a1u">尔时，<a id="a-1v"></a>尊者昙摩留支说此偈已，<a id="a-1w"></a>即从彼没，<a id="a-1x"></a>来至舍卫祇洹精舍，<a id="a-1y"></a>往至世尊所。<a id="a-1z"></a>尔时，<a id="a-20"></a>世尊见昙摩留支来，<a id="a-21"></a>作是告曰：<a id="a-22"></a>“善哉！<a id="a-23"></a>昙摩留支，<a id="a-24"></a>久来此间。<a id="a-25"></a>”</p>
  <p id="a26">瞿摩留支白世尊曰：<a id="a-27"></a>“如是，<a id="a-28"></a>世尊，<a id="a-29"></a>久来此间。<a id="a-2A"></a>”</p>
  <p id="a2B">尔时，<a id="a-2C"></a>上坐及诸比丘各生斯念：<a id="a-2D"></a>“此昙摩留支恒在世尊左右，<a id="a-2E"></a>然今世尊告曰：<a id="a-2F"></a>‘善哉！<a id="a-2G"></a>昙摩留支，<a id="a-2H"></a>久来此间。<a id="a-2I"></a>’”</p>
  <p id="a2J">尔时，<a id="a-2K"></a>世尊知诸比丘心中所念，<a id="a-2L"></a>欲断狐疑故，<a id="a-2M"></a>便告诸比丘：<a id="a-2N"></a>“非为昙摩留支久来此间，<a id="a-2O"></a>故我言此义。<a id="a-2P"></a>所以然者？<a id="a-2Q"></a>昔者过去无数劫时，<a id="a-2R"></a>有定光如来、<a id="a-2S"></a>至真、<a id="a-2T"></a>等正觉、<a id="a-2U"></a>明行成为、<a id="a-2V"></a>善逝、<a id="a-2W"></a>世间解、<a id="a-2X"></a>无上士、<a id="a-2Y"></a>道法御、<a id="a-2Z"></a>天人师，<a id="a-2a"></a>为佛、<a id="a-2b"></a>众佑，<a id="a-2c"></a>出现于世，<a id="a-2d"></a>治在钵摩大国，<a id="a-2e"></a>与大比丘众十四万八千人俱。<a id="a-2f"></a>尔时，<a id="a-2g"></a>四部之众不可称计，<a id="a-2h"></a>国王、<a id="a-2i"></a>臣吏、<a id="a-2j"></a>人民之类，<a id="a-2k"></a>皆来供养给其所须。</p>
  <p id="a2l">“尔时，<a id="a-2m"></a>有梵志名耶若达，<a id="a-2n"></a>在雪山侧住，<a id="a-2o"></a>看诸秘谶，<a id="a-2p"></a>天文、<a id="a-2q"></a>地理靡不贯博，<a id="a-2r"></a>书疏文字亦悉了知，<a id="a-2s"></a>讽诵一句五百言大人之相亦复了知，<a id="a-2t"></a>事诸火神、<a id="a-2u"></a>日月、<a id="a-2v"></a>星宿，<a id="a-2w"></a>教五百弟子宿夜不倦。<a id="a-2x"></a>耶若达梵志有弟子名曰云雷，<a id="a-2y"></a>颜貌端正，<a id="a-2z"></a>世之希有，<a id="a-30"></a>发绀青色。<a id="a-31"></a>云雷梵志聪明博见，<a id="a-32"></a>靡事不通，<a id="a-33"></a>恒为耶若达所见爱敬，<a id="a-34"></a>不去须臾。<a id="a-35"></a>是时，<a id="a-36"></a>婆罗门所行咒术，<a id="a-37"></a>尽皆备举。</p>
  <p id="a38">“尔时，<a id="a-39"></a>云雷梵志便作是念：<a id="a-3A"></a>‘我今所应学者悉皆备已。<a id="a-3B"></a>’然复自念：<a id="a-3C"></a>‘书籍所载，<a id="a-3D"></a>诸有学梵志行术过者，<a id="a-3E"></a>当报师恩。<a id="a-3F"></a>又我今日所应学者皆复知之，<a id="a-3G"></a>我今宜可报于师恩。<a id="a-3H"></a>然复贫匮，<a id="a-3I"></a>空无所有可用供养师者；<a id="a-3J"></a>宜当往诣国界求所须者。<a id="a-3K"></a>’</p>
  <p id="a3L">“尔时，<a id="a-3M"></a>云雷梵志便往至师所，<a id="a-3N"></a>而白师曰：<a id="a-3O"></a>‘梵志所学技术之法，<a id="a-3P"></a>今悉知已。<a id="a-3Q"></a>然复书籍所载，<a id="a-3R"></a>诸有学术过者，<a id="a-3S"></a>当报师恩。<a id="a-3T"></a>然复贫乏，<a id="a-3U"></a>无有金银珍宝可用供养者，<a id="a-3V"></a>今欲诣国界求索财物，<a id="a-3W"></a>用供养师。<a id="a-3X"></a>’</p>
  <p id="a3Y">“尔时，<a id="a-3Z"></a>耶若达婆罗门便作是念：<a id="a-3a"></a>‘此云雷梵志我之所爱，<a id="a-3b"></a>不去心首。<a id="a-3c"></a>设吾死者，<a id="a-3d"></a>尚不能别离，<a id="a-3e"></a>何况今日欲舍吾去！<a id="a-3f"></a>我今当作何方宜使留得住耶？<a id="a-3g"></a>’</p>
  <p id="a3h">“是时，<a id="a-3i"></a>耶若达梵志即告云雷曰：<a id="a-3j"></a>‘汝梵志，<a id="a-3k"></a>今故有婆罗门所应学者，<a id="a-3l"></a>卿尚不知。<a id="a-3m"></a>’是时，<a id="a-3n"></a>云雷梵志便前白师：<a id="a-3o"></a>‘惟愿见教，<a id="a-3p"></a>何者未诵？<a id="a-3q"></a>’是时，<a id="a-3r"></a>耶若达梵志便思惟造五百言诵，<a id="a-3s"></a>告云雷曰：<a id="a-3t"></a>‘今有此书名五百言诵，<a id="a-3u"></a>汝可受之。<a id="a-3v"></a>’云雷白言：<a id="a-3w"></a>‘愿师见授，<a id="a-3x"></a>欲得讽诵！<a id="a-3y"></a>’比丘当知：<a id="a-3z"></a>尔时，<a id="a-40"></a>耶若达便授弟子此五百言诵。<a id="a-41"></a>未经几日，<a id="a-42"></a>悉皆流利。</p>
  <p id="a43">“是时，<a id="a-44"></a>耶若达婆罗门告五百弟子曰：<a id="a-45"></a>‘此云雷梵志技术悉备，<a id="a-46"></a>无事不通。<a id="a-47"></a>即以立名，<a id="a-48"></a>名曰超术。<a id="a-49"></a>此超术梵志极为高才，<a id="a-4A"></a>天文、<a id="a-4B"></a>地理靡不观博，<a id="a-4C"></a>书疏文字亦悉了知。<a id="a-4D"></a>’尔时，<a id="a-4E"></a>超术梵志复经数日，<a id="a-4F"></a>复白师曰：<a id="a-4G"></a>‘梵志所学技术之法，<a id="a-4H"></a>今悉知已。<a id="a-4I"></a>然复书籍所载，<a id="a-4J"></a>诸有学术过者，<a id="a-4K"></a>当报师恩。<a id="a-4L"></a>加复贫乏，<a id="a-4M"></a>无有金银珍宝可用供养师者，<a id="a-4N"></a>今欲诣国界求索财物，<a id="a-4O"></a>用供养师，<a id="a-4P"></a>惟愿听许！<a id="a-4Q"></a>’尔时，<a id="a-4R"></a>耶若达梵志告曰：<a id="a-4S"></a>‘汝知是时。<a id="a-4T"></a>”超术梵志前礼师足，<a id="a-4U"></a>便退而去。</p>
  <p id="a4V">“尔时，<a id="a-4W"></a>钵摩大国去城不远，<a id="a-4X"></a>有众梵志普集一处，<a id="a-4Y"></a>欲共大祠，<a id="a-4Z"></a>亦欲讲论。<a id="a-4a"></a>时，<a id="a-4b"></a>有八万四千梵志共集。<a id="a-4c"></a>第一上座亦复讽诵外道书疏，<a id="a-4d"></a>莫不练知；<a id="a-4e"></a>天文、<a id="a-4f"></a>地理、<a id="a-4g"></a>星宿变怪，<a id="a-4h"></a>皆悉了知。<a id="a-4i"></a>各欲散时，<a id="a-4j"></a>便以五百两金及金杖一枚、<a id="a-4k"></a>金澡罐一枚、<a id="a-4l"></a>牛千头，<a id="a-4m"></a>用奉上师，<a id="a-4n"></a>与第一上座。</p>
  <p id="a4o">“尔时，<a id="a-4p"></a>超术梵志闻：<a id="a-4q"></a>去钵摩大国不远，<a id="a-4r"></a>有诸梵志八万四千集在一处，<a id="a-4s"></a>其有试术过者，<a id="a-4t"></a>便与五百两金及金杖一枚、<a id="a-4u"></a>金澡罐一杖、<a id="a-4v"></a>大牛千头。<a id="a-4w"></a>是时，<a id="a-4x"></a>超术梵志自念：<a id="a-4y"></a>‘我今何故家家乞求？<a id="a-4z"></a>不如诣彼大众共捔技术。<a id="a-50"></a>’是时，<a id="a-51"></a>超术梵志便往至大众所。</p>
  <p id="a52">“尔时，<a id="a-53"></a>众多梵志遥见超术梵志，<a id="a-54"></a>各各高声唤曰：<a id="a-55"></a>‘善哉！<a id="a-56"></a>祠主，<a id="a-57"></a>今获大利，<a id="a-58"></a>乃使梵天躬自下降。<a id="a-59"></a>’时，<a id="a-5A"></a>八万四千诸梵志等各起共迎，<a id="a-5B"></a>异口同音而作是语：<a id="a-5C"></a>‘善来！<a id="a-5D"></a>大梵神天。<a id="a-5E"></a>’时，<a id="a-5F"></a>超术梵志便生此念：<a id="a-5G"></a>‘此诸梵志谓呼吾是梵天，<a id="a-5H"></a>然复吾亦非梵天。<a id="a-5I"></a>’是时，<a id="a-5J"></a>超术梵志语诸婆罗门曰：<a id="a-5K"></a>‘止！<a id="a-5L"></a>止！<a id="a-5M"></a>诸贤，<a id="a-5N"></a>勿呼吾是梵天也，<a id="a-5O"></a>汝等岂不闻乎？<a id="a-5P"></a>雪山北有大梵志众师，<a id="a-5Q"></a>名耶若达，<a id="a-5R"></a>天文、<a id="a-5S"></a>地理靡不贯练。<a id="a-5T"></a>’诸梵志曰：<a id="a-5U"></a>‘吾等闻之，<a id="a-5V"></a>但不见耳！<a id="a-5W"></a>’超术梵志曰：<a id="a-5X"></a>‘我是其弟子，<a id="a-5Y"></a>名曰超术。<a id="a-5Z"></a>’是时，<a id="a-5a"></a>超术梵志便向彼众第一上座而告之曰：<a id="a-5b"></a>‘设知技术者，<a id="a-5c"></a>向吾说之。<a id="a-5d"></a>’</p>
  <p id="a5e">“尔时，<a id="a-5f"></a>彼众第一上座即向超术梵志诵三藏技术，<a id="a-5g"></a>无有漏失。<a id="a-5h"></a>时，<a id="a-5i"></a>超术婆罗门复语彼上座曰：<a id="a-5j"></a>‘一句五百言，<a id="a-5k"></a>今可说之。<a id="a-5l"></a>’是时，<a id="a-5m"></a>彼上座曰：<a id="a-5n"></a>‘我不解此义，<a id="a-5o"></a>何等是一句五百言者？<a id="a-5p"></a>’时，<a id="a-5q"></a>超术梵志告曰：<a id="a-5r"></a>‘诸贤，<a id="a-5s"></a>默然听说一句五百言大人之相。<a id="a-5t"></a>’比丘当知：<a id="a-5u"></a>尔时，<a id="a-5v"></a>超术梵志便诵三藏之术，<a id="a-5w"></a>及一句五百言大人之相。<a id="a-5x"></a>尔时，<a id="a-5y"></a>八万四千梵志叹未曾有：<a id="a-5z"></a>‘甚奇！<a id="a-60"></a>甚特！<a id="a-61"></a>我等初不闻一句五百言大人之相，<a id="a-62"></a>今尊者宜在上头第一上座。<a id="a-63"></a>’</p>
  <p id="a64">“尔时，<a id="a-65"></a>超术梵志移彼上座已，<a id="a-66"></a>便在第一上头坐。<a id="a-67"></a>尔时，<a id="a-68"></a>彼众上座极怀瞋恚，<a id="a-69"></a>发此誓愿：<a id="a-6A"></a>‘今此人移我坐处，<a id="a-6B"></a>自补其处。<a id="a-6C"></a>我今所诵经籍，<a id="a-6D"></a>持戒苦行，<a id="a-6E"></a>设当有福者，<a id="a-6F"></a>尽持用作誓：<a id="a-6G"></a>此人所生之处，<a id="a-6H"></a>所欲作事，<a id="a-6I"></a>我恒当坏败其功。<a id="a-6J"></a>’</p>
  <p id="a6K">“是时，<a id="a-6L"></a>彼施之主即出五百两金及金杖一枚、<a id="a-6M"></a>金澡罐一枚、<a id="a-6N"></a>牛千头、<a id="a-6O"></a>好女一人，<a id="a-6P"></a>持用与上座使咒愿。<a id="a-6Q"></a>尔时，<a id="a-6R"></a>上座告主人曰：<a id="a-6S"></a>‘我今受此五百两金及金杖、<a id="a-6T"></a>金澡罐，<a id="a-6U"></a>当用供养师。<a id="a-6V"></a>此女人及牛千头，<a id="a-6W"></a>还施主人。<a id="a-6X"></a>所以然者？<a id="a-6Y"></a>吾不习欲，<a id="a-6Z"></a>亦不积财。<a id="a-6a"></a>’</p>
  <p id="a6b">“是时，<a id="a-6c"></a>超术梵志受此金杖、<a id="a-6d"></a>澡罐已，<a id="a-6e"></a>便往诣钵摩大国。<a id="a-6f"></a>其王名曰光明。<a id="a-6g"></a>时，<a id="a-6h"></a>彼国王请定光如来及比丘众衣食供养。<a id="a-6i"></a>时，<a id="a-6j"></a>彼国王告令城内：<a id="a-6k"></a>‘其有人民有香华，<a id="a-6l"></a>尽不得卖。<a id="a-6m"></a>若有卖者，<a id="a-6n"></a>当重罚之。<a id="a-6o"></a>吾自出买，<a id="a-6p"></a>不须转卖。<a id="a-6q"></a>’复敕人民：<a id="a-6r"></a>‘扫洒令净，<a id="a-6s"></a>勿使有土沙秽恶；<a id="a-6t"></a>悬缯幡盖，<a id="a-6u"></a>香汁涂地，<a id="a-6v"></a>作倡妓乐，<a id="a-6w"></a>不可称计。<a id="a-6x"></a>’</p>
  <p id="a6y">“尔时，<a id="a-6z"></a>彼梵志见已，<a id="a-70"></a>便问行道人曰：<a id="a-71"></a>‘今是何日？<a id="a-72"></a>扫洒道路，<a id="a-73"></a>除治不净，<a id="a-74"></a>悬缯幡盖，<a id="a-75"></a>不可称计，<a id="a-76"></a>将非国主太子有所娉娶？<a id="a-77"></a>’彼行道人报曰：<a id="a-78"></a>‘梵志不知耶？<a id="a-79"></a>钵摩大国王今请定光如来、<a id="a-7A"></a>至真、<a id="a-7B"></a>等正觉，<a id="a-7C"></a>衣食供养，<a id="a-7D"></a>故平治道路，<a id="a-7E"></a>悬缯幡盖耳！<a id="a-7F"></a>’</p>
  <p id="a7G">“然梵志秘记亦有此语：<a id="a-7H"></a>‘如来出世，<a id="a-7I"></a>甚难得遇，<a id="a-7J"></a>时时乃出，<a id="a-7K"></a>实不可见。<a id="a-7L"></a>犹如优昙钵华，<a id="a-7M"></a>时时乃出；<a id="a-7N"></a>此亦如是，<a id="a-7O"></a>如来出现于世，<a id="a-7P"></a>甚不可值。<a id="a-7Q"></a>’又梵志书亦有此语：<a id="a-7R"></a>‘有二人出世甚难得值。<a id="a-7S"></a>云何二人？<a id="a-7T"></a>如来及转轮圣王，<a id="a-7U"></a>此二人出现甚难得值。<a id="a-7V"></a>’尔时，<a id="a-7W"></a>彼复作是念：<a id="a-7X"></a>‘我今何急速报师恩？<a id="a-7Y"></a>今且以此五百两金奉上定光如来。<a id="a-7Z"></a>’复作是念：<a id="a-7a"></a>‘书记所载，<a id="a-7b"></a>如来不受金银珍宝。<a id="a-7c"></a>我可持此五百两金，<a id="a-7d"></a>用买香华，<a id="a-7e"></a>散如来上。<a id="a-7f"></a>’</p>
  <p id="a7g">“是时，<a id="a-7h"></a>梵志即入城内求买香华。<a id="a-7i"></a>尔时，<a id="a-7j"></a>城中行人报曰：<a id="a-7k"></a>‘梵志不知耶？<a id="a-7l"></a>国王有教令，<a id="a-7m"></a>其有香华卖者当重罚之。<a id="a-7n"></a>’时，<a id="a-7o"></a>彼超术梵志便作是念：<a id="a-7p"></a>‘是我薄佑，<a id="a-7q"></a>求华不获，<a id="a-7r"></a>将知如何？<a id="a-7s"></a>’便还出城，<a id="a-7t"></a>在门外立。</p>
  <p id="a7u">“尔时，<a id="a-7v"></a>有婆罗门女名曰善味，<a id="a-7w"></a>持水瓶行取水，<a id="a-7x"></a>手执五枚华。<a id="a-7y"></a>梵志见已，<a id="a-7z"></a>语彼女人曰：<a id="a-80"></a>‘大妹，<a id="a-81"></a>我今须华，<a id="a-82"></a>愿妹见卖与我。<a id="a-83"></a>’梵志女曰：<a id="a-84"></a>‘我何时是汝妹？<a id="a-85"></a>为识我父母不？<a id="a-86"></a>’时，<a id="a-87"></a>超术梵志复生此念：<a id="a-88"></a>‘此女人性行宽博，<a id="a-89"></a>意在戏笑。<a id="a-8A"></a>’即复语言：<a id="a-8B"></a>‘贤女，<a id="a-8C"></a>我当与价，<a id="a-8D"></a>是非见惠此华。<a id="a-8E"></a>’梵志女曰：<a id="a-8F"></a>‘岂不闻大王有严教，<a id="a-8G"></a>不得卖华乎？<a id="a-8H"></a>’</p>
  <p id="a8I">“梵志曰：<a id="a-8J"></a>‘贤女，<a id="a-8K"></a>此事无苦，<a id="a-8L"></a>王不奈汝何！<a id="a-8M"></a>我今急须此五枚华，<a id="a-8N"></a>我得此华，<a id="a-8O"></a>汝得贵价。<a id="a-8P"></a>’梵志女曰：<a id="a-8Q"></a>‘汝急须华，<a id="a-8R"></a>欲作何等？<a id="a-8S"></a>’梵志报曰：<a id="a-8T"></a>‘我今见有良地，<a id="a-8U"></a>欲种此华。<a id="a-8V"></a>’梵志女曰：<a id="a-8W"></a>‘此华已离其根，<a id="a-8X"></a>终不可生。<a id="a-8Y"></a>云何方言我欲种之？<a id="a-8Z"></a>’梵志报曰：<a id="a-8a"></a>‘如我今日所见良田，<a id="a-8b"></a>种死灰尚生，<a id="a-8c"></a>何况此华！<a id="a-8d"></a>’</p>
  <p id="a8e">“梵志女曰：<a id="a-8f"></a>‘何者是良田，<a id="a-8g"></a>种死灰乃生乎？<a id="a-8h"></a>’梵志报曰：<a id="a-8i"></a>‘贤女，<a id="a-8j"></a>有定光佛、<a id="a-8k"></a>如来、<a id="a-8l"></a>至真、<a id="a-8m"></a>等正觉，<a id="a-8n"></a>出现于世。<a id="a-8o"></a>’梵志女曰：<a id="a-8p"></a>‘定光如来为何等类？<a id="a-8q"></a>’梵志即报彼女曰：<a id="a-8r"></a>‘定光如来者，<a id="a-8s"></a>有如是之德，<a id="a-8t"></a>有如是之戒，<a id="a-8u"></a>成诸功德。<a id="a-8v"></a>’梵志女曰：<a id="a-8w"></a>‘设有功德者，<a id="a-8x"></a>欲求何等福？<a id="a-8y"></a>’梵志报曰：<a id="a-8z"></a>‘愿我后生当如定光如来、<a id="a-90"></a>至真、<a id="a-91"></a>等正觉，<a id="a-92"></a>禁戒、<a id="a-93"></a>功德亦当如是。<a id="a-94"></a>’</p>
  <p id="a95">“梵志女曰：<a id="a-96"></a>‘设汝许我世世作夫妇，<a id="a-97"></a>我便与汝华。<a id="a-98"></a>’梵志曰：<a id="a-99"></a>‘我今所行，<a id="a-9A"></a>意不著欲。<a id="a-9B"></a>’梵志女曰：<a id="a-9C"></a>‘如我今身不求为汝作妻，<a id="a-9D"></a>使我将来世与汝作妻。<a id="a-9E"></a>’超术梵志曰：<a id="a-9F"></a>‘菩萨所行，<a id="a-9G"></a>无有爱惜，<a id="a-9H"></a>设与我作妻者，<a id="a-9I"></a>必坏我心。<a id="a-9J"></a>’梵志女曰：<a id="a-9K"></a>‘我终不坏汝施意，<a id="a-9L"></a>正使持我身施与人者，<a id="a-9M"></a>终不坏施心。<a id="a-9N"></a>’是时，<a id="a-9O"></a>便持五百金钱，<a id="a-9P"></a>用买五枚华，<a id="a-9Q"></a>与彼女人，<a id="a-9R"></a>共作誓愿，<a id="a-9S"></a>各自别去。</p>
  <p id="a9T">“是时，<a id="a-9U"></a>定光如来、<a id="a-9V"></a>至真、<a id="a-9W"></a>等正觉时到著衣持钵，<a id="a-9X"></a>与比丘僧前后围绕，<a id="a-9Y"></a>入钵摩大国。<a id="a-9Z"></a>时，<a id="a-9a"></a>超术梵志遥见定光如来颜貌端正，<a id="a-9b"></a>见莫不欢，<a id="a-9c"></a>诸根寂静，<a id="a-9d"></a>行不错乱，<a id="a-9e"></a>有三十二相、<a id="a-9f"></a>八十种好，<a id="a-9g"></a>犹如澄水无有秽浊，<a id="a-9h"></a>光明彻照，<a id="a-9i"></a>无所罣碍，<a id="a-9j"></a>亦如宝山，<a id="a-9k"></a>出诸山上；<a id="a-9l"></a>见已，<a id="a-9m"></a>便发欢喜心，<a id="a-9n"></a>于如来所持此五茎华，<a id="a-9o"></a>至定光如来所；<a id="a-9p"></a>到已，<a id="a-9q"></a>在一面住。</p>
  <p id="a9r">“时，<a id="a-9s"></a>超术梵志白定光佛言：<a id="a-9t"></a>‘愿见采受！<a id="a-9u"></a>设世尊今不授决者，<a id="a-9v"></a>便当于此处断其命根，<a id="a-9w"></a>不愿此生。<a id="a-9x"></a>’尔时，<a id="a-9y"></a>世尊告曰：<a id="a-9z"></a>‘梵志，<a id="a-A0"></a>不可以此五茎华授无上等正觉。<a id="a-A1"></a>’梵志白言：<a id="a-A2"></a>‘愿世尊与我说菩萨所行法！<a id="a-A3"></a>’定光佛告曰：<a id="a-A4"></a>‘菩萨所行，<a id="a-A5"></a>无所爱惜！<a id="a-A6"></a>’</p>
  <p id="aA7">“尔时，<a id="a-A8"></a>梵志便说偈言：</p>
  <p id="aA9">“‘不敢以父母，<a id="a-AA"></a>持施与外人，</p>
  <p id="aAB">诸佛真人长，<a id="a-AC"></a>亦复不敢施。</p>
  <p id="aAD">日月周行世，<a id="a-AE"></a>此二不可施，</p>
  <p id="aAF">余者尽可施，<a id="a-AG"></a>意决无有难。<a id="a-AH"></a>’</p>
  <p id="aAI">“尔时，<a id="a-AJ"></a>定光佛复以此偈报梵志曰：</p>
  <p id="aAK">“‘如汝所说施，<a id="a-AL"></a>亦不如来言。</p>
  <p id="aAM">当忍亿劫苦，<a id="a-AN"></a>施头身耳目，</p>
  <p id="aAO">妻子国财宝，<a id="a-AP"></a>车马仆从人，</p>
  <p id="aAQ">设能堪与者，<a id="a-AR"></a>今当授汝决。<a id="a-AS"></a>’</p>
  <p id="aAT">“尔时，<a id="a-AU"></a>摩纳复说此偈：</p>
  <p id="aAV">“‘大山炽如火，<a id="a-AW"></a>亿劫堪顶戴，</p>
  <p id="aAX">不能坏道意，<a id="a-AY"></a>惟愿时授决。<a id="a-AZ"></a>’</p>
  <p id="aAa">“尔时，<a id="a-Ab"></a>定光如来默然不语。<a id="a-Ac"></a>时，<a id="a-Ad"></a>彼梵志手执五茎华，<a id="a-Ae"></a>右膝著地，<a id="a-Af"></a>散定光如来，<a id="a-Ag"></a>并作是说：<a id="a-Ah"></a>‘持是福佑，<a id="a-Ai"></a>使将来世当如定光如来、<a id="a-Aj"></a>至真、<a id="a-Ak"></a>等正觉，<a id="a-Al"></a>而无有异！<a id="a-Am"></a>’即自散发在于淤泥：<a id="a-An"></a>‘若如来授我决者，<a id="a-Ao"></a>便当以足蹈我发上过。<a id="a-Ap"></a>’比丘当知：<a id="a-Aq"></a>尔时，<a id="a-Ar"></a>定光如来观察梵志心中所念，<a id="a-As"></a>便告梵志曰：<a id="a-At"></a>‘汝将来世当作释迦文佛、<a id="a-Au"></a>如来、<a id="a-Av"></a>至真、<a id="a-Aw"></a>等正觉。<a id="a-Ax"></a>’</p>
  <p id="aAy">“时，<a id="a-Az"></a>超术梵志有同学，<a id="a-B0"></a>名昙摩留支，<a id="a-B1"></a>在如来边，<a id="a-B2"></a>见定光佛授超术梵志决，<a id="a-B3"></a>又足蹈发上；<a id="a-B4"></a>见已，<a id="a-B5"></a>便作是说：<a id="a-B6"></a>‘此秃头沙门何忍，<a id="a-B7"></a>乃举足蹈此清净梵志发上？<a id="a-B8"></a>此非人行！<a id="a-B9"></a>’”</p>
  <p id="aBA">佛告诸比丘：<a id="a-BB"></a>“尔时耶若达梵志者，<a id="a-BC"></a>岂异人乎？<a id="a-BD"></a>莫作是观！<a id="a-BE"></a>所以然者？<a id="a-BF"></a>尔时耶若达者，<a id="a-BG"></a>今白净王是。<a id="a-BH"></a>尔时八万四千梵志上座者，<a id="a-BI"></a>今提婆达兜身是也。<a id="a-BJ"></a>时超术梵志者，<a id="a-BK"></a>即我身是也。<a id="a-BL"></a>是时梵志女卖华者，<a id="a-BM"></a>今瞿夷是也。<a id="a-BN"></a>尔时祠主者，<a id="a-BO"></a>今执杖梵志是也。<a id="a-BP"></a>尔时昙摩留支，<a id="a-BQ"></a>口所造行，<a id="a-BR"></a>吐不善响，<a id="a-BS"></a>今昙摩留支是也。<a id="a-BT"></a>然复昙摩留支无数劫中恒作畜生，<a id="a-BU"></a>最后受身在大海作鱼，<a id="a-BV"></a>身长七百由旬。<a id="a-BW"></a>从彼命终，<a id="a-BX"></a>来生此间，<a id="a-BY"></a>与善知识从事，<a id="a-BZ"></a>恒亲近善知识，<a id="a-Ba"></a>习诸善法，<a id="a-Bb"></a>根门通利。<a id="a-Bc"></a>以此因缘故，<a id="a-Bd"></a>我言：<a id="a-Be"></a>‘久来此间。<a id="a-Bf"></a>’昙摩留支亦复自陈：<a id="a-Bg"></a>‘如是，<a id="a-Bh"></a>世尊，<a id="a-Bi"></a>久来此间。<a id="a-Bj"></a>’是故，<a id="a-Bk"></a>诸比丘，<a id="a-Bl"></a>常当修习身、<a id="a-Bm"></a>口、<a id="a-Bn"></a>意行。<a id="a-Bo"></a>如是，<a id="a-Bp"></a>诸比丘，<a id="a-Bq"></a>当作是学！<a id="a-Br"></a>”</p>
  <p id="aBs">尔时，<a id="a-Bt"></a>诸比丘闻佛所说，<a id="a-Bu"></a>欢喜奉行。</p>
  <p id="aBv">闻如是：<a id="a-Bw"></a>一时，<a id="a-Bx"></a>佛在舍卫国祇树给孤独园。</p>
  <p id="aBy">尔时，<a id="a-Bz"></a>世尊告诸比丘：<a id="a-C0"></a>“我今当说，<a id="a-C1"></a>有人似师子者，<a id="a-C2"></a>有似羊者。<a id="a-C3"></a>汝等谛听！<a id="a-C4"></a>善思念之。<a id="a-C5"></a>”</p>
  <p id="aC6">诸比丘对曰：<a id="a-C7"></a>“如是，<a id="a-C8"></a>世尊。<a id="a-C9"></a>”尔时，<a id="a-CA"></a>诸比丘从佛受教。</p>
  <p id="aCB">世尊告曰：<a id="a-CC"></a>“彼人云何似师子者？<a id="a-CD"></a>于是，<a id="a-CE"></a>比丘，<a id="a-CF"></a>或有人得供养衣被、<a id="a-CG"></a>饮食、<a id="a-CH"></a>床卧具、<a id="a-CI"></a>病瘦医药；<a id="a-CJ"></a>彼得已，<a id="a-CK"></a>便自食啖，<a id="a-CL"></a>不起染著之心，<a id="a-CM"></a>亦无有欲意，<a id="a-CN"></a>不起诸想，<a id="a-CO"></a>都无此念，<a id="a-CP"></a>自知出要之法；<a id="a-CQ"></a>设使不得利养，<a id="a-CR"></a>不起乱念，<a id="a-CS"></a>无增减心。<a id="a-CT"></a>犹师子王食啖小畜，<a id="a-CU"></a>尔时，<a id="a-CV"></a>彼兽王亦不作是念：<a id="a-CW"></a>‘此者好，<a id="a-CX"></a>此者不好。<a id="a-CY"></a>’不起染著之心，<a id="a-CZ"></a>亦无欲意，<a id="a-Ca"></a>不起诸想。<a id="a-Cb"></a>此人亦复如是，<a id="a-Cc"></a>若得供养衣被、<a id="a-Cd"></a>饭食、<a id="a-Ce"></a>床卧具、<a id="a-Cf"></a>病瘦医药，<a id="a-Cg"></a>彼得已，<a id="a-Ch"></a>便自食啖，<a id="a-Ci"></a>不起想著之意；<a id="a-Cj"></a>设使不得，<a id="a-Ck"></a>亦无诸念。</p>
  <p id="aCl">“犹如有人受人供养衣被、<a id="a-Cm"></a>饭食、<a id="a-Cn"></a>床卧具、<a id="a-Co"></a>病瘦医药，<a id="a-Cp"></a>得已，<a id="a-Cq"></a>便自食啖，<a id="a-Cr"></a>起染著之心，<a id="a-Cs"></a>生爱欲意，<a id="a-Ct"></a>不知出要之道；<a id="a-Cu"></a>设使不得，<a id="a-Cv"></a>恒生此想念。<a id="a-Cw"></a>彼人得供养已，<a id="a-Cx"></a>向诸比丘而自贡高，<a id="a-Cy"></a>毁蔑他人：<a id="a-Cz"></a>‘我所能得衣被、<a id="a-D0"></a>饭食、<a id="a-D1"></a>床卧具、<a id="a-D2"></a>病瘦医药，<a id="a-D3"></a>此诸比丘不能得之。<a id="a-D4"></a>’犹如大群羊中有一羊，<a id="a-D5"></a>出群已，<a id="a-D6"></a>诣大粪聚；<a id="a-D7"></a>此羊饱食屎已，<a id="a-D8"></a>还至羊群中，<a id="a-D9"></a>便自贡高：<a id="a-DA"></a>‘我能得好食，<a id="a-DB"></a>此诸羊不能得食。<a id="a-DC"></a>’此亦如是，<a id="a-DD"></a>若有一人，<a id="a-DE"></a>得利养衣被、<a id="a-DF"></a>床卧具、<a id="a-DG"></a>病瘦医药，<a id="a-DH"></a>起诸乱想，<a id="a-DI"></a>生染著心，<a id="a-DJ"></a>便向诸比丘而自贡高：<a id="a-DK"></a>‘我能得供养，<a id="a-DL"></a>此诸比丘不能得供养。<a id="a-DM"></a>’是故，<a id="a-DN"></a>诸比丘，<a id="a-DO"></a>当学如师子王，<a id="a-DP"></a>莫如羊也。<a id="a-DQ"></a>如是，<a id="a-DR"></a>诸比丘，<a id="a-DS"></a>当作是学！<a id="a-DT"></a>”</p>
  <p id="aDU">尔时，<a id="a-DV"></a>诸比丘闻佛所说，<a id="a-DW"></a>欢喜奉行。</p>
  <p id="aDX">闻如是：<a id="a-DY"></a>一时，<a id="a-DZ"></a>佛在舍卫国祇树给孤独园。</p>
  <p id="aDa">尔时，<a id="a-Db"></a>世尊告诸比丘：<a id="a-Dc"></a>“若有众生知反复者，<a id="a-Dd"></a>此人可敬，<a id="a-De"></a>小恩尚不忘，<a id="a-Df"></a>何况大恩！<a id="a-Dg"></a>设使离此间千由旬、<a id="a-Dh"></a>百千由旬，<a id="a-Di"></a>故不为远，<a id="a-Dj"></a>犹近我不异。<a id="a-Dk"></a>所以然者？<a id="a-Dl"></a>比丘当知：<a id="a-Dm"></a>我恒叹誉知返复者。<a id="a-Dn"></a>诸有众生不知反复者，<a id="a-Do"></a>大恩尚不忆，<a id="a-Dp"></a>何况小者！<a id="a-Dq"></a>彼非近我，<a id="a-Dr"></a>我不近彼，<a id="a-Ds"></a>正使著僧伽梨在吾左右，<a id="a-Dt"></a>此人犹远。<a id="a-Du"></a>所以然者？<a id="a-Dv"></a>我恒不说无反复者。<a id="a-Dw"></a>是故，<a id="a-Dx"></a>诸比丘，<a id="a-Dy"></a>当念反复，<a id="a-Dz"></a>莫学无反复。<a id="a-E0"></a>如是，<a id="a-E1"></a>诸比丘，<a id="a-E2"></a>当作是学！<a id="a-E3"></a>”</p>
  <p id="aE4">尔时，<a id="a-E5"></a>诸比丘闻佛所说，<a id="a-E6"></a>欢喜奉行。</p>
  <p id="aE7">闻如是：<a id="a-E8"></a>一时，<a id="a-E9"></a>佛在舍卫国祇树给孤独园。</p>
  <p id="aEA">尔时，<a id="a-EB"></a>世尊告诸比丘：<a id="a-EC"></a>“若有人懈惰，<a id="a-ED"></a>种不善行，<a id="a-EE"></a>于事有损。<a id="a-EF"></a>若能不懈惰而精进者，<a id="a-EG"></a>此者最妙，<a id="a-EH"></a>于诸善法便有增益。<a id="a-EI"></a>所以然者？<a id="a-EJ"></a>弥勒菩萨经三十劫应当作佛、<a id="a-EK"></a>至真、<a id="a-EL"></a>等正觉，<a id="a-EM"></a>我以精进力、<a id="a-EN"></a>勇猛之心，<a id="a-EO"></a>使弥勒在后。<a id="a-EP"></a>过去恒沙多萨阿竭、<a id="a-EQ"></a>阿罗诃、<a id="a-ER"></a>三耶三佛，<a id="a-ES"></a>皆由勇猛而得成佛。<a id="a-ET"></a>以此方便，<a id="a-EU"></a>当知懈惰为苦，<a id="a-EV"></a>作诸恶行，<a id="a-EW"></a>于事有损。<a id="a-EX"></a>若能精进勇猛心强，<a id="a-EY"></a>诸善功德便有增益。<a id="a-EZ"></a>是故，<a id="a-Ea"></a>诸比丘，<a id="a-Eb"></a>当念精进，<a id="a-Ec"></a>勿有懈怠。<a id="a-Ed"></a>如是，<a id="a-Ee"></a>诸比丘，<a id="a-Ef"></a>当作是学！<a id="a-Eg"></a>”</p>
  <p id="aEh">尔时，<a id="a-Ei"></a>诸比丘闻佛所说，<a id="a-Ej"></a>欢喜奉行。</p>
  <p id="aEk">闻如是：<a id="a-El"></a>一时，<a id="a-Em"></a>佛在舍卫国祇树给孤独园。</p>
  <p id="aEn">尔时，<a id="a-Eo"></a>世尊告诸比丘：<a id="a-Ep"></a>“阿练比丘当修行二法。<a id="a-Eq"></a>云何二法？<a id="a-Er"></a>所谓止与观也。<a id="a-Es"></a>若阿练比丘得休息止，<a id="a-Et"></a>则戒律成就，<a id="a-Eu"></a>不失威仪，<a id="a-Ev"></a>不犯禁行，<a id="a-Ew"></a>作诸功德。<a id="a-Ex"></a>若复阿练比丘得观已，<a id="a-Ey"></a>便观此苦，<a id="a-Ez"></a>如实知之；<a id="a-F0"></a>观苦集，<a id="a-F1"></a>观苦尽，<a id="a-F2"></a>观苦出要，<a id="a-F3"></a>如实知之。<a id="a-F4"></a>彼如是观已，<a id="a-F5"></a>欲漏心得解脱，<a id="a-F6"></a>有漏心、<a id="a-F7"></a>无明漏心得解脱，<a id="a-F8"></a>便得解脱智：<a id="a-F9"></a>生死已尽，<a id="a-FA"></a>梵行已立，<a id="a-FB"></a>所作已办，<a id="a-FC"></a>更不复受有，<a id="a-FD"></a>如实知之。</p>
  <p id="aFE">“过去诸多萨阿竭、<a id="a-FF"></a>阿罗诃、<a id="a-FG"></a>三耶三佛皆由此二法而得成就。<a id="a-FH"></a>所以然者？<a id="a-FI"></a>犹如菩萨坐树王下时，<a id="a-FJ"></a>先思惟此法止与观也。<a id="a-FK"></a>若菩萨摩诃萨得止已，<a id="a-FL"></a>便能降伏魔怨；<a id="a-FM"></a>若复菩萨得观已，<a id="a-FN"></a>寻成三达智，<a id="a-FO"></a>成无上至真、<a id="a-FP"></a>等正觉。<a id="a-FQ"></a>是故，<a id="a-FR"></a>诸比丘，<a id="a-FS"></a>阿练比丘当求方便，<a id="a-FT"></a>行此二法。<a id="a-FU"></a>如是，<a id="a-FV"></a>诸比丘，<a id="a-FW"></a>当作是学！<a id="a-FX"></a>”</p>
  <p id="aFY">尔时，<a id="a-FZ"></a>诸比丘闻佛所说，<a id="a-Fa"></a>欢喜奉行。</p>
  <p id="aFb">闻如是：<a id="a-Fc"></a>一时，<a id="a-Fd"></a>佛在舍卫国祇树给孤独园。</p>
  <p id="aFe">尔时，<a id="a-Ff"></a>世尊告诸比丘：<a id="a-Fg"></a>“若有阿练比丘在闲静处，<a id="a-Fh"></a>不在众中，<a id="a-Fi"></a>恒当恭敬，<a id="a-Fj"></a>发欢喜心。<a id="a-Fk"></a>若复阿练比丘在闲静处，<a id="a-Fl"></a>无有恭敬，<a id="a-Fm"></a>不发欢喜心；<a id="a-Fn"></a>正使在大众中，<a id="a-Fo"></a>为人所论不知阿练之法，<a id="a-Fp"></a>云：<a id="a-Fq"></a>‘此阿练比丘无恭敬心，<a id="a-Fr"></a>不发欢喜！<a id="a-Fs"></a>’</p>
  <p id="aFt">“复次，<a id="a-Fu"></a>比丘，<a id="a-Fv"></a>阿练比丘在闲静处，<a id="a-Fw"></a>不在众中，<a id="a-Fx"></a>常当精进，<a id="a-Fy"></a>莫有懈慢，<a id="a-Fz"></a>悉当解了诸法之要。<a id="a-G0"></a>若复阿练比丘在闲静之处，<a id="a-G1"></a>有懈慢心，<a id="a-G2"></a>作诸恶行；<a id="a-G3"></a>彼在众中，<a id="a-G4"></a>为人所论：<a id="a-G5"></a>‘此阿练比丘懈怠，<a id="a-G6"></a>无有精进。<a id="a-G7"></a>’是故，<a id="a-G8"></a>比丘，<a id="a-G9"></a>阿练比丘在闲静处，<a id="a-GA"></a>不在众中，<a id="a-GB"></a>常当下意发欢喜心，<a id="a-GC"></a>莫有懈慢，<a id="a-GD"></a>无有恭敬，<a id="a-GE"></a>念行精进，<a id="a-GF"></a>意不移转，<a id="a-GG"></a>于诸善法，<a id="a-GH"></a>悉当具足。<a id="a-GI"></a>如是，<a id="a-GJ"></a>诸比丘，<a id="a-GK"></a>当作是学！<a id="a-GL"></a>”</p>
  <p id="aGM">尔时，<a id="a-GN"></a>诸比丘闻佛所说，<a id="a-GO"></a>欢喜奉行。</p>
  <p id="aGP">闻如是：<a id="a-GQ"></a>一时，<a id="a-GR"></a>佛在舍卫国祇树给孤独园。</p>
  <p id="aGS">尔时，<a id="a-GT"></a>世尊告诸比丘：<a id="a-GU"></a>“有二人不能善说法语。<a id="a-GV"></a>云何为二人？<a id="a-GW"></a>无信之人与说信法，<a id="a-GX"></a>此事甚难；<a id="a-GY"></a>悭贪之人为说施法，<a id="a-GZ"></a>此亦甚难。<a id="a-Ga"></a>若复，<a id="a-Gb"></a>比丘，<a id="a-Gc"></a>无信之人与说信法，<a id="a-Gd"></a>便兴瞋恚，<a id="a-Ge"></a>起伤害心。<a id="a-Gf"></a>犹如狗恶，<a id="a-Gg"></a>加复伤鼻，<a id="a-Gh"></a>倍更瞋恚。<a id="a-Gi"></a>诸比丘，<a id="a-Gj"></a>此亦如是，<a id="a-Gk"></a>无信之人与说信法，<a id="a-Gl"></a>便起瞋恚，<a id="a-Gm"></a>生伤害心。<a id="a-Gn"></a>若复，<a id="a-Go"></a>比丘，<a id="a-Gp"></a>悭贪之人与说施法，<a id="a-Gq"></a>便生瞋恚，<a id="a-Gr"></a>起伤害心。<a id="a-Gs"></a>犹如痈疮未熟，<a id="a-Gt"></a>复加刀割，<a id="a-Gu"></a>痛不可忍。<a id="a-Gv"></a>此亦如是，<a id="a-Gw"></a>悭贪之人与说施法，<a id="a-Gx"></a>倍复瞋恚，<a id="a-Gy"></a>起伤害心。<a id="a-Gz"></a>是谓，<a id="a-H0"></a>比丘，<a id="a-H1"></a>此二人难为说法。</p>
  <p id="aH2">“复次，<a id="a-H3"></a>比丘，<a id="a-H4"></a>有二人易为说法。<a id="a-H5"></a>云何为二？<a id="a-H6"></a>有信之人与说信法，<a id="a-H7"></a>不悭贪人与说施法。<a id="a-H8"></a>若，<a id="a-H9"></a>比丘，<a id="a-HA"></a>有信之人与说信法，<a id="a-HB"></a>便得欢喜，<a id="a-HC"></a>意不变悔。<a id="a-HD"></a>犹如有病之人，<a id="a-HE"></a>与说除病之药，<a id="a-HF"></a>便得平复。<a id="a-HG"></a>此亦如是，<a id="a-HH"></a>有信之人与说信法，<a id="a-HI"></a>便得欢喜，<a id="a-HJ"></a>心不改变。<a id="a-HK"></a>若复无贪之人与说施法，<a id="a-HL"></a>即得欢喜，<a id="a-HM"></a>无有悔心。<a id="a-HN"></a>犹如有男女端正，<a id="a-HO"></a>自喜沐浴手面；<a id="a-HP"></a>复有人来，<a id="a-HQ"></a>持好华奉上，<a id="a-HR"></a>倍有颜色；<a id="a-HS"></a>复以好衣服饰奉上其人，<a id="a-HT"></a>彼人得已，<a id="a-HU"></a>益怀欢喜。<a id="a-HV"></a>此亦如是，<a id="a-HW"></a>无悭贪之人与说施法，<a id="a-HX"></a>便得欢喜，<a id="a-HY"></a>无有悔心。<a id="a-HZ"></a>是谓，<a id="a-Ha"></a>比丘，<a id="a-Hb"></a>此二人易为说法。<a id="a-Hc"></a>是故，<a id="a-Hd"></a>诸比丘，<a id="a-He"></a>当学有信，<a id="a-Hf"></a>亦当学布施，<a id="a-Hg"></a>莫有悭贪。<a id="a-Hh"></a>如是，<a id="a-Hi"></a>诸比丘，<a id="a-Hj"></a>当作是学！<a id="a-Hk"></a>”</p>
  <p id="aHl">尔时，<a id="a-Hm"></a>诸比丘闻佛所说，<a id="a-Hn"></a>欢喜奉行。</p>
  <p id="aHo">闻如是：<a id="a-Hp"></a>一时，<a id="a-Hq"></a>佛在舍卫国祇树给孤独园。</p>
  <p id="aHr">尔时，<a id="a-Hs"></a>世尊告诸比丘：<a id="a-Ht"></a>“有二法与凡夫人，<a id="a-Hu"></a>得大功德，<a id="a-Hv"></a>成大果报，<a id="a-Hw"></a>得甘露味，<a id="a-Hx"></a>至无为处。<a id="a-Hy"></a>云何为二法？<a id="a-Hz"></a>供养父母，<a id="a-I0"></a>是谓二人获大功德，<a id="a-I1"></a>成大果报。<a id="a-I2"></a>若复供养一生补处菩萨，<a id="a-I3"></a>获大功德，<a id="a-I4"></a>得大果报。<a id="a-I5"></a>是谓，<a id="a-I6"></a>比丘，<a id="a-I7"></a>施此二人获大功德，<a id="a-I8"></a>受大果报，<a id="a-I9"></a>得甘露味，<a id="a-IA"></a>至无为处。<a id="a-IB"></a>是故，<a id="a-IC"></a>诸比丘，<a id="a-ID"></a>常念孝顺供养父母。<a id="a-IE"></a>如是，<a id="a-IF"></a>诸比丘，<a id="a-IG"></a>当作是学！<a id="a-IH"></a>”</p>
  <p id="aII">尔时，<a id="a-IJ"></a>诸比丘闻佛所说，<a id="a-IK"></a>欢喜奉行。</p>
  <p id="aIL">闻如是：<a id="a-IM"></a>一时，<a id="a-IN"></a>佛在舍卫国祇树给孤独园。</p>
  <p id="aIO">尔时，<a id="a-IP"></a>世尊告诸比丘：<a id="a-IQ"></a>“教二人作善不可得报恩。<a id="a-IR"></a>云何为二？<a id="a-IS"></a>所谓父母也。<a id="a-IT"></a>若复，<a id="a-IU"></a>比丘，<a id="a-IV"></a>有人以父著左肩上，<a id="a-IW"></a>以母著右肩上，<a id="a-IX"></a>至千万岁，<a id="a-IY"></a>衣被、<a id="a-IZ"></a>饭食、<a id="a-Ia"></a>床蓐卧具、<a id="a-Ib"></a>病瘦医药，<a id="a-Ic"></a>即于肩上放于屎溺，<a id="a-Id"></a>犹不能得报恩。<a id="a-Ie"></a>比丘当知：<a id="a-If"></a>父母恩重，<a id="a-Ig"></a>抱之、<a id="a-Ih"></a>育之，<a id="a-Ii"></a>随时将护，<a id="a-Ij"></a>不失时节，<a id="a-Ik"></a>得见日月，<a id="a-Il"></a>以此方便，<a id="a-Im"></a>知此恩难报。<a id="a-In"></a>是故，<a id="a-Io"></a>诸比丘，<a id="a-Ip"></a>当供养父母，<a id="a-Iq"></a>常当孝顺，<a id="a-Ir"></a>不失时节。<a id="a-Is"></a>如是，<a id="a-It"></a>诸比丘，<a id="a-Iu"></a>当作是学！<a id="a-Iv"></a>”</p>
  <p id="aIw">尔时，<a id="a-Ix"></a>诸比丘闻佛所说，<a id="a-Iy"></a>欢喜奉行。</p>
  <p id="aIz">闻如是：<a id="a-J0"></a>一时，<a id="a-J1"></a>佛在舍卫国祇树给孤独园。</p>
  <p id="aJ2">尔时，<a id="a-J3"></a>尊者槃特告弟朱利槃特曰：<a id="a-J4"></a>“若不能持戒者，<a id="a-J5"></a>还作白衣！<a id="a-J6"></a>”是时，<a id="a-J7"></a>朱利槃特闻此语已，<a id="a-J8"></a>便诣祇洹精舍门外立而堕泪。</p>
  <p id="aJ9">尔时，<a id="a-JA"></a>世尊以天眼清净，<a id="a-JB"></a>观是朱利槃特比丘在门外立，<a id="a-JC"></a>而悲泣不能自胜。<a id="a-JD"></a>时，<a id="a-JE"></a>世尊从静室起，<a id="a-JF"></a>如似经行至祇洹精舍门外，<a id="a-JG"></a>告朱利槃特曰：<a id="a-JH"></a>“比丘，<a id="a-JI"></a>何故在此悲泣？<a id="a-JJ"></a>”</p>
  <p id="aJK">朱利槃特报曰：<a id="a-JL"></a>“世尊，<a id="a-JM"></a>兄见驱逐：<a id="a-JN"></a>‘若不能持戒者，<a id="a-JO"></a>还作白衣，<a id="a-JP"></a>不须住此。<a id="a-JQ"></a>’是故悲泣耳！<a id="a-JR"></a>”</p>
  <p id="aJS">世尊告曰：<a id="a-JT"></a>“比丘，<a id="a-JU"></a>勿怀畏怖，<a id="a-JV"></a>我成无上等正觉，<a id="a-JW"></a>不由卿兄槃特得道。<a id="a-JX"></a>”</p>
  <p id="aJY">尔时，<a id="a-JZ"></a>世尊手执朱利槃特诣静室教，<a id="a-Ja"></a>使就坐。<a id="a-Jb"></a>世尊复教使执扫篲：<a id="a-Jc"></a>“汝诵此字，<a id="a-Jd"></a>为字何等？<a id="a-Je"></a>”</p>
  <p id="aJf">是时，<a id="a-Jg"></a>朱利槃特诵得扫，<a id="a-Jh"></a>复忘篲；<a id="a-Ji"></a>若诵得篲，<a id="a-Jj"></a>复忘扫。</p>
  <p id="aJk">尔时，<a id="a-Jl"></a>尊者朱利槃特诵此篲扫乃经数日。<a id="a-Jm"></a>然此扫篲复名除垢，<a id="a-Jn"></a>朱利槃特复作是念：<a id="a-Jo"></a>“何者是除？<a id="a-Jp"></a>何者是垢？<a id="a-Jq"></a>垢者灰土瓦石，<a id="a-Jr"></a>除者清净也。<a id="a-Js"></a>”复作是念：<a id="a-Jt"></a>“世尊何故以此教悔我？<a id="a-Ju"></a>我今当思惟此义。<a id="a-Jv"></a>”以思惟此义，<a id="a-Jw"></a>复作是念：<a id="a-Jx"></a>“今我身上亦有尘垢，<a id="a-Jy"></a>我自作喻，<a id="a-Jz"></a>何者是除？<a id="a-K0"></a>何者是垢？<a id="a-K1"></a>”彼复作是念：<a id="a-K2"></a>“缚结是垢，<a id="a-K3"></a>智慧是除。<a id="a-K4"></a>我今可以智慧之篲，<a id="a-K5"></a>扫此结缚。<a id="a-K6"></a>”</p>
  <p id="aK7">尔时，<a id="a-K8"></a>尊者朱利槃特思惟五盛阴成者、<a id="a-K9"></a>败者，<a id="a-KA"></a>所谓此色、<a id="a-KB"></a>色集、<a id="a-KC"></a>色灭，<a id="a-KD"></a>是谓痛、<a id="a-KE"></a>想、<a id="a-KF"></a>行、<a id="a-KG"></a>识成者、<a id="a-KH"></a>败者。<a id="a-KI"></a>尔时，<a id="a-KJ"></a>思惟此五盛阴已，<a id="a-KK"></a>欲漏心得解脱，<a id="a-KL"></a>有漏心、<a id="a-KM"></a>无明漏心得解脱；<a id="a-KN"></a>已得解脱，<a id="a-KO"></a>便得解脱智；<a id="a-KP"></a>生死已尽，<a id="a-KQ"></a>梵行已立，<a id="a-KR"></a>所作已办，<a id="a-KS"></a>更不复受胎有，<a id="a-KT"></a>如实知之。</p>
  <p id="aKU">尊者朱利槃特便成阿罗汉，<a id="a-KV"></a>已成阿罗汉，<a id="a-KW"></a>即从座起，<a id="a-KX"></a>诣世尊所，<a id="a-KY"></a>头面礼足，<a id="a-KZ"></a>在一面坐，<a id="a-Ka"></a>白世尊曰：<a id="a-Kb"></a>“今已有智，<a id="a-Kc"></a>今已有慧，<a id="a-Kd"></a>今已解扫篲。<a id="a-Ke"></a>”</p>
  <p id="aKf">世尊告曰：<a id="a-Kg"></a>“比丘，<a id="a-Kh"></a>云何解之？<a id="a-Ki"></a>”</p>
  <p id="aKj">朱利槃特报曰：<a id="a-Kk"></a>“除者谓之慧，<a id="a-Kl"></a>垢者谓之结。<a id="a-Km"></a>”</p>
  <p id="aKn">世尊告曰：<a id="a-Ko"></a>“善哉！<a id="a-Kp"></a>比丘，<a id="a-Kq"></a>如汝所言，<a id="a-Kr"></a>除者是慧，<a id="a-Ks"></a>垢者是结。<a id="a-Kt"></a>”</p>
  <p id="aKu">尔时，<a id="a-Kv"></a>尊者朱利槃特向世尊而说此偈：</p>
  <p id="aKw">“今诵此已足，<a id="a-Kx"></a>如尊之所说，</p>
  <p id="aKy">智慧能除结，<a id="a-Kz"></a>不由其余行。<a id="a-L0"></a>”</p>
  <p id="aL1">世尊告曰：<a id="a-L2"></a>“比丘，<a id="a-L3"></a>如汝所言，<a id="a-L4"></a>以智慧，<a id="a-L5"></a>非由其余。<a id="a-L6"></a>”</p>
  <p id="aL7">尔时，<a id="a-L8"></a>尊者闻世尊所说，<a id="a-L9"></a>欢喜奉行。</p>
  <p id="aLA">闻如是：<a id="a-LB"></a>一时，<a id="a-LC"></a>佛在舍卫国祇树给孤独园。</p>
  <p id="aLD">尔时，<a id="a-LE"></a>世尊告诸比丘：<a id="a-LF"></a>“有此二法，<a id="a-LG"></a>不可敬待，<a id="a-LH"></a>亦不足爱著，<a id="a-LI"></a>世人所捐弃。<a id="a-LJ"></a>云何为二法？<a id="a-LK"></a>怨憎共会，<a id="a-LL"></a>此不可敬待，<a id="a-LM"></a>亦不足爱著，<a id="a-LN"></a>世人所捐弃；<a id="a-LO"></a>恩爱别离，<a id="a-LP"></a>不可敬待，<a id="a-LQ"></a>亦不足爱著，<a id="a-LR"></a>世人所捐弃。<a id="a-LS"></a>是谓，<a id="a-LT"></a>比丘，<a id="a-LU"></a>有此二法，<a id="a-LV"></a>世人所不喜，<a id="a-LW"></a>不可敬待。</p>
  <p id="aLX">“比丘，<a id="a-LY"></a>复有二法，<a id="a-LZ"></a>世人所不弃。<a id="a-La"></a>云何为二法？<a id="a-Lb"></a>怨憎别离，<a id="a-Lc"></a>世人之所喜；<a id="a-Ld"></a>恩爱集一处，<a id="a-Le"></a>甚可爱敬，<a id="a-Lf"></a>世人之所喜。<a id="a-Lg"></a>是谓，<a id="a-Lh"></a>比丘，<a id="a-Li"></a>有此二法，<a id="a-Lj"></a>世人所喜。</p>
  <p id="aLk">“我今说此怨憎共会、<a id="a-Ll"></a>恩爱别离；<a id="a-Lm"></a>复说怨憎别离、<a id="a-Ln"></a>恩爱共会，<a id="a-Lo"></a>有何义？<a id="a-Lp"></a>有何缘？<a id="a-Lq"></a>”</p>
  <p id="aLr">比丘报曰：<a id="a-Ls"></a>“世尊诸法之王，<a id="a-Lt"></a>惟愿世尊与我等说，<a id="a-Lu"></a>诸比丘闻已，<a id="a-Lv"></a>当共奉行！<a id="a-Lw"></a>”</p>
  <p id="aLx">世尊告曰：<a id="a-Ly"></a>“谛听！<a id="a-Lz"></a>善思念之，<a id="a-M0"></a>吾当为汝分别说之。<a id="a-M1"></a>诸比丘，<a id="a-M2"></a>此二法由爱兴，<a id="a-M3"></a>由爱生，<a id="a-M4"></a>由爱成，<a id="a-M5"></a>由爱起；<a id="a-M6"></a>当学除其爱，<a id="a-M7"></a>不令使生。<a id="a-M8"></a>如是，<a id="a-M9"></a>诸比丘，<a id="a-MA"></a>当作是学！<a id="a-MB"></a>”</p>
  <p id="aMC">尔时，<a id="a-MD"></a>诸比丘闻佛所说，<a id="a-ME"></a>欢喜奉行。</p>
 </body>
</html>