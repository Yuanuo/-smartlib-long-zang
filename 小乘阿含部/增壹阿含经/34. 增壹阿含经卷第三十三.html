<!doctype html>
<html id="z3IBUAnY5" data-ver="1916">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第三十三</h1>
  <h2 id="a2">等法品第三十九</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“若有比丘成就七法者，<a id="a-9"></a>于现法中受乐无穷，<a id="a-A"></a>欲得尽漏，<a id="a-B"></a>便能获之。<a id="a-C"></a>云何为七法？<a id="a-D"></a>于是，<a id="a-E"></a>比丘知法、<a id="a-F"></a>知义、<a id="a-G"></a>知时，<a id="a-H"></a>又能自知，<a id="a-I"></a>复能知足，<a id="a-J"></a>亦复知入众中，<a id="a-K"></a>观察众人，<a id="a-L"></a>是谓七法。</p>
  <p id="aM">“云何比丘知法？<a id="a-N"></a>于是，<a id="a-O"></a>比丘知法，<a id="a-P"></a>所谓契经、<a id="a-Q"></a>祇夜、<a id="a-R"></a>偈、<a id="a-S"></a>因缘、<a id="a-T"></a>譬喻、<a id="a-U"></a>本末、<a id="a-V"></a>广演、<a id="a-W"></a>方等、<a id="a-X"></a>未曾有、<a id="a-Y"></a>广普、<a id="a-Z"></a>授决、<a id="a-a"></a>生经。<a id="a-b"></a>若有比丘不知法者，<a id="a-c"></a>不知十二部经，<a id="a-d"></a>此非比丘也。<a id="a-e"></a>以其比丘能解了法故，<a id="a-f"></a>名为知法。<a id="a-g"></a>如是，<a id="a-h"></a>比丘解了于法。</p>
  <p id="ai">“云何比丘解了于义？<a id="a-j"></a>于是，<a id="a-k"></a>比丘知如来机趣，<a id="a-l"></a>解了深义，<a id="a-m"></a>无所疑难。<a id="a-n"></a>若有比丘不解了义者，<a id="a-o"></a>此非比丘也。<a id="a-p"></a>以其比丘能知深义故，<a id="a-q"></a>名为解义也。<a id="a-r"></a>如是，<a id="a-s"></a>比丘能分别义。</p>
  <p id="at">“云何比丘知其时宜？<a id="a-u"></a>于是，<a id="a-v"></a>比丘知其时节，<a id="a-w"></a>可修观时便修观，<a id="a-x"></a>可修止时便修止，<a id="a-y"></a>可默知默，<a id="a-z"></a>可行知行，<a id="a-10"></a>可诵知诵，<a id="a-11"></a>可授前人便授前人，<a id="a-12"></a>可语知语。<a id="a-13"></a>若有比丘不知此者，<a id="a-14"></a>不知止观进止之宜，<a id="a-15"></a>此非比丘。<a id="a-16"></a>若复比丘知其时节，<a id="a-17"></a>不失时宜，<a id="a-18"></a>此名为随其方宜。<a id="a-19"></a>如是，<a id="a-1A"></a>比丘知其时宜。</p>
  <p id="a1B">“云何比丘自能修己？<a id="a-1C"></a>于是，<a id="a-1D"></a>比丘能自知己：<a id="a-1E"></a>‘我今有此见闻念知，<a id="a-1F"></a>有如是智慧，<a id="a-1G"></a>行步进止，<a id="a-1H"></a>恒随正法。<a id="a-1I"></a>’若有比丘不能自知智慧之宜，<a id="a-1J"></a>出入行来，<a id="a-1K"></a>此非比丘也。<a id="a-1L"></a>以其比丘能自修己进止之宜，<a id="a-1M"></a>此名为自修己行。<a id="a-1N"></a>是谓比丘能自知己。</p>
  <p id="a1O">“云何比丘自知止足？<a id="a-1P"></a>于是，<a id="a-1Q"></a>比丘能自筹量睡眠、<a id="a-1R"></a>觉寤、<a id="a-1S"></a>坐卧、<a id="a-1T"></a>经行、<a id="a-1U"></a>进止之宜，<a id="a-1V"></a>皆能知止足。<a id="a-1W"></a>若有比丘不能知是者，<a id="a-1X"></a>则非比丘也。<a id="a-1Y"></a>以其比丘能解了此故，<a id="a-1Z"></a>名为知足。<a id="a-1a"></a>如是，<a id="a-1b"></a>比丘名为知足。</p>
  <p id="a1c">“云何比丘知入大众？<a id="a-1d"></a>于是，<a id="a-1e"></a>比丘分别大众：<a id="a-1f"></a>‘此是刹利种，<a id="a-1g"></a>此是婆罗门众，<a id="a-1h"></a>此是长者众，<a id="a-1i"></a>此是沙门众。<a id="a-1j"></a>我当以此法，<a id="a-1k"></a>宜则适彼众中。<a id="a-1l"></a>’可语可默，<a id="a-1m"></a>皆悉知之。<a id="a-1n"></a>若有比丘不知入众，<a id="a-1o"></a>此非比丘。<a id="a-1p"></a>以其比丘知入大众故，<a id="a-1q"></a>名为知入众也。<a id="a-1r"></a>是谓比丘知入大众也。</p>
  <p id="a1s">“云何比丘知众人根元？<a id="a-1t"></a>比丘当知：<a id="a-1u"></a>有二人。<a id="a-1v"></a>云何为二？<a id="a-1w"></a>彼或有一人，<a id="a-1x"></a>欲往至园中亲觐比丘；<a id="a-1y"></a>彼第二人不喜至彼观见比丘。<a id="a-1z"></a>彼人欲至园中亲觐比丘者，<a id="a-20"></a>此人最为上。</p>
  <p id="a21">“比丘，<a id="a-22"></a>复有二人。<a id="a-23"></a>云何为二？<a id="a-24"></a>彼一人虽至比丘所，<a id="a-25"></a>然不问其宜；<a id="a-26"></a>彼第二人亦不往至寺中见比丘。<a id="a-27"></a>彼至寺人最为第一。</p>
  <p id="a28">“比丘，<a id="a-29"></a>复有二人。<a id="a-2A"></a>云何为二？<a id="a-2B"></a>彼一人至比丘所问讯时宜；<a id="a-2C"></a>彼第二人不至比丘所问讯时宜。<a id="a-2D"></a>彼人至寺者，<a id="a-2E"></a>最尊第一，<a id="a-2F"></a>出彼人上。</p>
  <p id="a2G">“比丘，<a id="a-2H"></a>复有二人。<a id="a-2I"></a>云何为二？<a id="a-2J"></a>彼一人至比丘所，<a id="a-2K"></a>至心听法；<a id="a-2L"></a>彼第二人不至比丘所，<a id="a-2M"></a>不至心听法。<a id="a-2N"></a>彼至心听法者，<a id="a-2O"></a>于彼人最为第一。</p>
  <p id="a2P">“比丘，<a id="a-2Q"></a>复有二人。<a id="a-2R"></a>云何为二？<a id="a-2S"></a>彼有一人能观察法，<a id="a-2T"></a>受持讽诵；<a id="a-2U"></a>彼第二人，<a id="a-2V"></a>不能受持讽诵。<a id="a-2W"></a>彼人受持讽诵者，<a id="a-2X"></a>于此人上最为第一。</p>
  <p id="a2Y">“比丘，<a id="a-2Z"></a>复有二人。<a id="a-2a"></a>云何为二？<a id="a-2b"></a>彼有一人，<a id="a-2c"></a>闻法解其义；<a id="a-2d"></a>彼第二人，<a id="a-2e"></a>闻法不解其义。<a id="a-2f"></a>彼人闻法解义者，<a id="a-2g"></a>于此人最尊第一。</p>
  <p id="a2h">“比丘，<a id="a-2i"></a>复有二人。<a id="a-2j"></a>云何为二？<a id="a-2k"></a>彼有一人闻法，<a id="a-2l"></a>法成就；<a id="a-2m"></a>彼第二人不闻法，<a id="a-2n"></a>法不成就。<a id="a-2o"></a>彼人闻法，<a id="a-2p"></a>法成就者，<a id="a-2q"></a>于此人第一。</p>
  <p id="a2r">“比丘，<a id="a-2s"></a>复有二人。<a id="a-2t"></a>云何为二？<a id="a-2u"></a>彼一人闻法能堪忍修行，<a id="a-2v"></a>分别护持正法；<a id="a-2w"></a>第二人不能堪忍修行其法。<a id="a-2x"></a>彼能修行法者，<a id="a-2y"></a>于此诸人最尊第一。<a id="a-2z"></a>犹如牛有酪，<a id="a-30"></a>由酪有酥，<a id="a-31"></a>由酥有醍醐，<a id="a-32"></a>醍醐最为第一，<a id="a-33"></a>无能及者；<a id="a-34"></a>此亦如是，<a id="a-35"></a>若有人能修行者，<a id="a-36"></a>此人最为第一，<a id="a-37"></a>无能及者。<a id="a-38"></a>是谓比丘观察人根。<a id="a-39"></a>若有人不了此者，<a id="a-3A"></a>则非比丘也。<a id="a-3B"></a>以其比丘闻法分别其义者，<a id="a-3C"></a>此为最上，<a id="a-3D"></a>如是比丘观察人根。</p>
  <p id="a3E">“若有比丘成就七法者，<a id="a-3F"></a>于现法中快乐无为，<a id="a-3G"></a>意欲断漏亦无有疑。<a id="a-3H"></a>是故，<a id="a-3I"></a>比丘，<a id="a-3J"></a>当求方便，<a id="a-3K"></a>成此七法。<a id="a-3L"></a>如是，<a id="a-3M"></a>比丘，<a id="a-3N"></a>当作是学！</p>
  <p id="a3O">尔时，<a id="a-3P"></a>诸比丘闻佛所说，<a id="a-3Q"></a>欢喜奉行。</p>
  <p id="a3R">闻如是：<a id="a-3S"></a>一时，<a id="a-3T"></a>佛在舍卫国祇树给孤独园。</p>
  <p id="a3U">尔时，<a id="a-3V"></a>世尊告诸比丘：<a id="a-3W"></a>“三十三天昼度树，<a id="a-3X"></a>本纵广五十由旬，<a id="a-3Y"></a>高百由旬，<a id="a-3Z"></a>东、<a id="a-3a"></a>西、<a id="a-3b"></a>南、<a id="a-3c"></a>北荫覆五十由旬，<a id="a-3d"></a>三十三天在彼四月自相娱乐。<a id="a-3e"></a>比丘当知：<a id="a-3f"></a>或有是时，<a id="a-3g"></a>彼昼度树华叶凋落，<a id="a-3h"></a>萎黄在地。<a id="a-3i"></a>尔时，<a id="a-3j"></a>诸天见此瑞应，<a id="a-3k"></a>普怀欢喜，<a id="a-3l"></a>欣情内发：<a id="a-3m"></a>‘此树不久当更生华实。<a id="a-3n"></a>’</p>
  <p id="a3o">“比丘当知：<a id="a-3p"></a>或有是时，<a id="a-3q"></a>彼树华实皆悉凋落，<a id="a-3r"></a>捐弃在地。<a id="a-3s"></a>是时，<a id="a-3t"></a>三十三天倍复欢喜，<a id="a-3u"></a>自相谓言：<a id="a-3v"></a>‘此树不久当作灰色。<a id="a-3w"></a>’</p>
  <p id="a3x">“比丘当知：<a id="a-3y"></a>复经历数时，<a id="a-3z"></a>彼树便作灰色。<a id="a-40"></a>是时，<a id="a-41"></a>三十三天已见此树而作灰色，<a id="a-42"></a>甚怀喜悦，<a id="a-43"></a>自相谓言：<a id="a-44"></a>‘而今此树已作灰色，<a id="a-45"></a>不久当生罗网。<a id="a-46"></a>’</p>
  <p id="a47">“是时，<a id="a-48"></a>三十三天见此昼度树已生罗网，<a id="a-49"></a>不久当生雹节。<a id="a-4A"></a>尔时，<a id="a-4B"></a>三十三天见已，<a id="a-4C"></a>复怀欢喜：<a id="a-4D"></a>‘此树今日已生雹节，<a id="a-4E"></a>不久当复开敷。<a id="a-4F"></a>’</p>
  <p id="a4G">“比丘当知：<a id="a-4H"></a>三十三天已见此树渐渐开敷，<a id="a-4I"></a>各怀欢喜：<a id="a-4J"></a>‘此树已渐渐开敷，<a id="a-4K"></a>不久当尽著华。<a id="a-4L"></a>’</p>
  <p id="a4M">“比丘当知：<a id="a-4N"></a>或有是时，<a id="a-4O"></a>彼树普悉开敷，<a id="a-4P"></a>皆怀欢喜：<a id="a-4Q"></a>‘此树今日皆悉著华。<a id="a-4R"></a>’尔时，<a id="a-4S"></a>此香逆风，<a id="a-4T"></a>百由旬内无不闻香者。<a id="a-4U"></a>尔时，<a id="a-4V"></a>诸天四月之中于彼自相娱乐，<a id="a-4W"></a>乐不可计。</p>
  <p id="a4X">“此亦如是，<a id="a-4Y"></a>若贤圣弟子意欲出家学道时，<a id="a-4Z"></a>如似彼树始欲凋落。</p>
  <p id="a4a">“复次，<a id="a-4b"></a>贤圣弟子捐弃妻财，<a id="a-4c"></a>以信坚固，<a id="a-4d"></a>出家学道，<a id="a-4e"></a>剃除须发，<a id="a-4f"></a>如似彼树叶落在地。</p>
  <p id="a4g">“比丘当知：<a id="a-4h"></a>若贤圣弟子无贪欲想，<a id="a-4i"></a>除不善法，<a id="a-4j"></a>念持欢喜，<a id="a-4k"></a>游志初禅，<a id="a-4l"></a>似彼昼度树而作灰色。</p>
  <p id="a4m">“复次，<a id="a-4n"></a>贤圣弟子有觉、<a id="a-4o"></a>有观息，<a id="a-4p"></a>内有欢喜，<a id="a-4q"></a>专其一心，<a id="a-4r"></a>无觉、<a id="a-4s"></a>无观，<a id="a-4t"></a>游心二禅，<a id="a-4u"></a>如似彼树而生罗网。</p>
  <p id="a4v">“复次，<a id="a-4w"></a>贤圣弟子念而有护，<a id="a-4x"></a>自觉身有乐，<a id="a-4y"></a>诸贤圣所求，<a id="a-4z"></a>护念具足，<a id="a-50"></a>游心三禅，<a id="a-51"></a>如似彼树而生雹节。</p>
  <p id="a52">“复次，<a id="a-53"></a>贤圣弟子苦乐已尽，<a id="a-54"></a>先无愁忧，<a id="a-55"></a>无苦无乐，<a id="a-56"></a>护念清净，<a id="a-57"></a>游志四禅，<a id="a-58"></a>如似彼树渐渐开敷。</p>
  <p id="a59">“复次，<a id="a-5A"></a>贤圣弟子尽有漏，<a id="a-5B"></a>成无漏，<a id="a-5C"></a>心解脱、<a id="a-5D"></a>智慧解脱，<a id="a-5E"></a>于现法中而自娱乐：<a id="a-5F"></a>生死已尽，<a id="a-5G"></a>梵行已立，<a id="a-5H"></a>所作已办，<a id="a-5I"></a>更不复受胎，<a id="a-5J"></a>如实知之。<a id="a-5K"></a>如似彼树皆悉敷华。</p>
  <p id="a5L">“是时，<a id="a-5M"></a>贤圣弟子戒德之香，<a id="a-5N"></a>遍闻四远，<a id="a-5O"></a>无不称誉者，<a id="a-5P"></a>四月之中而自娱乐，<a id="a-5Q"></a>游心四禅，<a id="a-5R"></a>具足行本。<a id="a-5S"></a>是故，<a id="a-5T"></a>诸比丘，<a id="a-5U"></a>当求方便，<a id="a-5V"></a>成戒德之香。<a id="a-5W"></a>如是，<a id="a-5X"></a>比丘，<a id="a-5Y"></a>当作是学！<a id="a-5Z"></a>”</p>
  <p id="a5a">尔时，<a id="a-5b"></a>诸比丘闻佛所说，<a id="a-5c"></a>欢喜奉行。</p>
  <p id="a5d">闻如是：<a id="a-5e"></a>一时，<a id="a-5f"></a>佛在舍卫国祇树给孤独园。</p>
  <p id="a5g">尔时，<a id="a-5h"></a>世尊告诸比丘：<a id="a-5i"></a>“我今当说七事水喻，<a id="a-5j"></a>人亦如是。<a id="a-5k"></a>谛听！<a id="a-5l"></a>谛听！<a id="a-5m"></a>善思念之。<a id="a-5n"></a>”</p>
  <p id="a5o">诸比丘对曰：<a id="a-5p"></a>“如是，<a id="a-5q"></a>世尊。<a id="a-5r"></a>”</p>
  <p id="a5s">世尊告曰：<a id="a-5t"></a>“彼云何七事水喻而似人？<a id="a-5u"></a>犹如有人没在水底，<a id="a-5v"></a>如复有人暂出水还没，<a id="a-5w"></a>如复有人出水观看，<a id="a-5x"></a>如复有人出头而住，<a id="a-5y"></a>如复有人于水中行，<a id="a-5z"></a>如复有人出水而欲到彼岸，<a id="a-60"></a>如复有人已到彼岸。<a id="a-61"></a>是谓，<a id="a-62"></a>比丘，<a id="a-63"></a>七事水喻出现于世。</p>
  <p id="a64">“彼云何人没在水底而不得出？<a id="a-65"></a>于是，<a id="a-66"></a>或有一人不善之法，<a id="a-67"></a>遍满其体，<a id="a-68"></a>当经历劫数，<a id="a-69"></a>不可疗治，<a id="a-6A"></a>是谓此人没在水底。<a id="a-6B"></a>”</p>
  <p id="a6C">“彼何等人出水还没？<a id="a-6D"></a>或有一人信根渐薄，<a id="a-6E"></a>虽有善法而不牢固。<a id="a-6F"></a>彼身、<a id="a-6G"></a>口、<a id="a-6H"></a>意行善，<a id="a-6I"></a>后复身、<a id="a-6J"></a>口、<a id="a-6K"></a>意行不善法，<a id="a-6L"></a>身坏命终，<a id="a-6M"></a>生地狱中，<a id="a-6N"></a>是谓此人出水还没。</p>
  <p id="a6O">“彼何等人出水观看？<a id="a-6P"></a>于是，<a id="a-6Q"></a>或有人有信善根，<a id="a-6R"></a>身、<a id="a-6S"></a>口、<a id="a-6T"></a>意行，<a id="a-6U"></a>更不增益其法，<a id="a-6V"></a>自守而住，<a id="a-6W"></a>彼身坏命终，<a id="a-6X"></a>生阿须伦中，<a id="a-6Y"></a>是谓此人出水而观。</p>
  <p id="a6Z">“彼何等人出水住者？<a id="a-6a"></a>于是，<a id="a-6b"></a>或有人有信精进，<a id="a-6c"></a>断三结使，<a id="a-6d"></a>更不退转，<a id="a-6e"></a>必至究竟成无上道，<a id="a-6f"></a>是谓此人出水而住。</p>
  <p id="a6g">“彼何等人欲渡水者？<a id="a-6h"></a>于是，<a id="a-6i"></a>或有人信根精进，<a id="a-6j"></a>恒怀渐愧，<a id="a-6k"></a>断三结使，<a id="a-6l"></a>淫、<a id="a-6m"></a>怒、<a id="a-6n"></a>痴薄，<a id="a-6o"></a>来至此世而断苦际，<a id="a-6p"></a>是谓此人欲渡水者。</p>
  <p id="a6q">“彼何等人欲至彼岸？<a id="a-6r"></a>或有人信根精进，<a id="a-6s"></a>断下五结，<a id="a-6t"></a>成阿那含，<a id="a-6u"></a>即彼般涅槃，<a id="a-6v"></a>更不来此世，<a id="a-6w"></a>是谓此人欲至彼岸者也。</p>
  <p id="a6x">“何等人已至彼岸者？<a id="a-6y"></a>于是，<a id="a-6z"></a>或有一人，<a id="a-70"></a>信根精进而怀惭愧，<a id="a-71"></a>尽有漏，<a id="a-72"></a>成无漏，<a id="a-73"></a>于现法中而自娱乐：<a id="a-74"></a>生死已尽，<a id="a-75"></a>梵行已立，<a id="a-76"></a>所作已办，<a id="a-77"></a>更不复受胎，<a id="a-78"></a>如实知之。<a id="a-79"></a>于此无余涅槃界而般涅槃，<a id="a-7A"></a>是谓此人已渡彼岸者也。</p>
  <p id="a7B">“是谓，<a id="a-7C"></a>比丘，<a id="a-7D"></a>有此七人水喻向汝等说。<a id="a-7E"></a>诸佛世尊所应修行接度人民，<a id="a-7F"></a>今已施行。<a id="a-7G"></a>当在闲居静处，<a id="a-7H"></a>若在树下，<a id="a-7I"></a>当念坐禅，<a id="a-7J"></a>勿起懈怠，<a id="a-7K"></a>此是我之教诲！<a id="a-7L"></a>”</p>
  <p id="a7M">尔时，<a id="a-7N"></a>诸比丘闻佛所说，<a id="a-7O"></a>欢喜奉行。</p>
  <p id="a7P">闻如是：<a id="a-7Q"></a>一时，<a id="a-7R"></a>佛在舍卫国祇树给孤独园。</p>
  <p id="a7S">尔时，<a id="a-7T"></a>世尊告诸比丘：<a id="a-7U"></a>“圣王在远国治化，<a id="a-7V"></a>七法成就，<a id="a-7W"></a>不为怨家盗贼所擒获。<a id="a-7X"></a>云何为七？<a id="a-7Y"></a>然彼城郭极为高峻，<a id="a-7Z"></a>修治齐整，<a id="a-7a"></a>是谓彼王先成就第一之法。<a id="a-7b"></a>复次，<a id="a-7c"></a>彼城门户牢固，<a id="a-7d"></a>是谓彼城成就第二法。<a id="a-7e"></a>复次，<a id="a-7f"></a>彼城外堑极深且广，<a id="a-7g"></a>是谓此城成就第三之法。<a id="a-7h"></a>复次，<a id="a-7i"></a>彼城内多诸谷米，<a id="a-7j"></a>仓库盈满，<a id="a-7k"></a>是谓彼城成就第四之法。<a id="a-7l"></a>复次，<a id="a-7m"></a>彼城饶诸薪草，<a id="a-7n"></a>是谓彼城成就第五之法。<a id="a-7o"></a>复次，<a id="a-7p"></a>彼城多诸器杖，<a id="a-7q"></a>备诸战具，<a id="a-7r"></a>是谓彼城成就六法。<a id="a-7s"></a>复次，<a id="a-7t"></a>彼城主极聪明高才，<a id="a-7u"></a>豫知人情，<a id="a-7v"></a>可鞭则鞭，<a id="a-7w"></a>可治则治，<a id="a-7x"></a>是谓彼城成就七法，<a id="a-7y"></a>外境不能来侵。<a id="a-7z"></a>是谓，<a id="a-80"></a>比丘，<a id="a-81"></a>彼城国主成就此七法，<a id="a-82"></a>外人不得娆近。</p>
  <p id="a83">“此比丘亦复如是，<a id="a-84"></a>若成就七法，<a id="a-85"></a>弊魔波旬不得其便。<a id="a-86"></a>云何为七？<a id="a-87"></a>于是，<a id="a-88"></a>比丘，<a id="a-89"></a>戒律成就，<a id="a-8A"></a>威仪具足，<a id="a-8B"></a>犯小律尚畏，<a id="a-8C"></a>何况大者！<a id="a-8D"></a>是谓比丘成就此第一之法，<a id="a-8E"></a>弊魔波旬不得其便；<a id="a-8F"></a>犹如彼城，<a id="a-8G"></a>高广极峻，<a id="a-8H"></a>不可沮坏。</p>
  <p id="a8I">“复次，<a id="a-8J"></a>比丘若眼见色，<a id="a-8K"></a>不起想著，<a id="a-8L"></a>亦不兴念，<a id="a-8M"></a>具足眼根，<a id="a-8N"></a>无所缺漏，<a id="a-8O"></a>而护眼根；<a id="a-8P"></a>耳声、<a id="a-8Q"></a>鼻香、<a id="a-8R"></a>舌味、<a id="a-8S"></a>身触、<a id="a-8T"></a>意法、<a id="a-8U"></a>亦复如是，<a id="a-8V"></a>亦不起想，<a id="a-8W"></a>具足意根而无乱想，<a id="a-8X"></a>具足拥护意根。<a id="a-8Y"></a>是谓比丘成就此第二法，<a id="a-8Z"></a>弊魔波旬不得其便；<a id="a-8a"></a>如彼城郭，<a id="a-8b"></a>门户牢固。</p>
  <p id="a8c">“复次，<a id="a-8d"></a>比丘多闻不忘，<a id="a-8e"></a>恒念思惟正法道教，<a id="a-8f"></a>昔所经历皆悉备知。<a id="a-8g"></a>是谓比丘成就此第三法，<a id="a-8h"></a>弊魔波旬不得其便；<a id="a-8i"></a>如彼城郭，<a id="a-8j"></a>外堑极深且广。</p>
  <p id="a8k">“复次，<a id="a-8l"></a>比丘多诸方便，<a id="a-8m"></a>所有诸法，<a id="a-8n"></a>初善、<a id="a-8o"></a>中善、<a id="a-8p"></a>竟善，<a id="a-8q"></a>具足清净，<a id="a-8r"></a>得修梵行。<a id="a-8s"></a>是谓比丘成就此第四法；<a id="a-8t"></a>如彼城郭，<a id="a-8u"></a>多诸谷米，<a id="a-8v"></a>外寇不敢来侵。</p>
  <p id="a8w">“复次，<a id="a-8x"></a>比丘思惟四增上心之法，<a id="a-8y"></a>亦不脱漏。<a id="a-8z"></a>是谓比丘成就此第五之法，<a id="a-90"></a>弊魔波旬不得其便；<a id="a-91"></a>如彼城郭，<a id="a-92"></a>多诸薪草，<a id="a-93"></a>外人不能来触娆。</p>
  <p id="a94">“复次，<a id="a-95"></a>比丘得四神足，<a id="a-96"></a>所为无难。<a id="a-97"></a>是谓比丘成就此第六之法，<a id="a-98"></a>弊魔波旬不得其便；<a id="a-99"></a>如彼城内，<a id="a-9A"></a>器杖备具。</p>
  <p id="a9B">“复次，<a id="a-9C"></a>比丘具能分别阴、<a id="a-9D"></a>入、<a id="a-9E"></a>界，<a id="a-9F"></a>亦复分别十二因缘所起之法。<a id="a-9G"></a>是谓比丘成就此七法，<a id="a-9H"></a>弊魔波旬不得其便；<a id="a-9I"></a>如彼城郭之主，<a id="a-9J"></a>聪明高才，<a id="a-9K"></a>可收则收，<a id="a-9L"></a>可舍则舍。</p>
  <p id="a9M">“今此比丘亦复如是，<a id="a-9N"></a>具知分别阴、<a id="a-9O"></a>持、<a id="a-9P"></a>入诸病。<a id="a-9Q"></a>若有比丘成就此七法者，<a id="a-9R"></a>弊魔波旬终不得其便。<a id="a-9S"></a>是故，<a id="a-9T"></a>诸比丘，<a id="a-9U"></a>当求方宜，<a id="a-9V"></a>分别阴、<a id="a-9W"></a>持、<a id="a-9X"></a>入及十二因缘，<a id="a-9Y"></a>不失次第，<a id="a-9Z"></a>便度魔界，<a id="a-9a"></a>不处其中。<a id="a-9b"></a>如是，<a id="a-9c"></a>比丘，<a id="a-9d"></a>当作是学！<a id="a-9e"></a>”</p>
  <p id="a9f">尔时，<a id="a-9g"></a>诸比丘闻佛所说，<a id="a-9h"></a>欢喜奉行。</p>
  <p id="a9i">闻如是：<a id="a-9j"></a>一时，<a id="a-9k"></a>佛在舍卫国祇树给孤独园。</p>
  <p id="a9l">尔时，<a id="a-9m"></a>世尊告诸比丘：<a id="a-9n"></a>“我今当说七神止处。<a id="a-9o"></a>汝等谛听！<a id="a-9p"></a>善思念之。<a id="a-9q"></a>”</p>
  <p id="a9r">诸比丘对曰：<a id="a-9s"></a>“如是，<a id="a-9t"></a>世尊。<a id="a-9u"></a>”</p>
  <p id="a9v">是时，<a id="a-9w"></a>世尊告诸比丘：<a id="a-9x"></a>“彼云何名为七神识住处？<a id="a-9y"></a>所谓众生若干种身若干种想，<a id="a-9z"></a>所谓人及天也；<a id="a-A0"></a>又复众生若干种身而有一想，<a id="a-A1"></a>所谓梵迦夷天也，<a id="a-A2"></a>初出现世；<a id="a-A3"></a>又复众生一身若干想，<a id="a-A4"></a>所谓光音天也；<a id="a-A5"></a>又复众生一身一想，<a id="a-A6"></a>所谓遍净天也；<a id="a-A7"></a>又复众生无量空，<a id="a-A8"></a>空处天也；<a id="a-A9"></a>又复众生无量识，<a id="a-AA"></a>识处天也；<a id="a-AB"></a>又复众生无有处，<a id="a-AC"></a>无有处天也。<a id="a-AD"></a>是谓，<a id="a-AE"></a>比丘，<a id="a-AF"></a>七识住处。<a id="a-AG"></a>我今已说七识处，<a id="a-AH"></a>诸佛世尊所可施行接度人民，<a id="a-AI"></a>今日已办，<a id="a-AJ"></a>当在闲居树下，<a id="a-AK"></a>善修其行，<a id="a-AL"></a>勿有懈怠，<a id="a-AM"></a>此是我之教诲！<a id="a-AN"></a>”</p>
  <p id="aAO">尔时，<a id="a-AP"></a>诸比丘闻佛所说，<a id="a-AQ"></a>欢喜奉行。</p>
  <p id="aAR">闻如是：<a id="a-AS"></a>一时，<a id="a-AT"></a>佛在舍卫国祇树给孤独园。</p>
  <p id="aAU">当于尔时，<a id="a-AV"></a>尊者均头身抱重患，<a id="a-AW"></a>卧在床褥，<a id="a-AX"></a>不能自起居。<a id="a-AY"></a>是时，<a id="a-AZ"></a>均头便念：<a id="a-Aa"></a>“如来世尊今日不见垂愍，<a id="a-Ab"></a>又遭重患，<a id="a-Ac"></a>命在不久，<a id="a-Ad"></a>医药不接。<a id="a-Ae"></a>又闻世尊言：<a id="a-Af"></a>‘一人不度，<a id="a-Ag"></a>吾终不舍。<a id="a-Ah"></a>’然今独见遗弃，<a id="a-Ai"></a>将何苦哉！<a id="a-Aj"></a>”</p>
  <p id="aAk">尔时，<a id="a-Al"></a>世尊以天耳闻均头比丘作是称怨。<a id="a-Am"></a>是时，<a id="a-An"></a>世尊告诸比丘：<a id="a-Ao"></a>“汝等皆集至均头比丘所，<a id="a-Ap"></a>问其所疾。<a id="a-Aq"></a>”</p>
  <p id="aAr">诸比丘对曰：<a id="a-As"></a>“如是，<a id="a-At"></a>世尊。<a id="a-Au"></a>”</p>
  <p id="aAv">世尊将众多比丘渐渐至均头比丘房。<a id="a-Aw"></a>是时，<a id="a-Ax"></a>均头遥见如来来，<a id="a-Ay"></a>即自投地。<a id="a-Az"></a>尔时，<a id="a-B0"></a>世尊告均头曰：<a id="a-B1"></a>“汝今抱患极为笃重，<a id="a-B2"></a>不须下床，<a id="a-B3"></a>吾自有座。<a id="a-B4"></a>”</p>
  <p id="aB5">尔时，<a id="a-B6"></a>世尊告均头曰：<a id="a-B7"></a>“汝所患为增为损，<a id="a-B8"></a>不增损乎？<a id="a-B9"></a>有能堪任受吾教也？<a id="a-BA"></a>”</p>
  <p id="aBB">是时，<a id="a-BC"></a>均头比丘白佛言：<a id="a-BD"></a>“弟子今日所患极笃，<a id="a-BE"></a>但有增无损也，<a id="a-BF"></a>所服药草，<a id="a-BG"></a>靡不周遍。<a id="a-BH"></a>”</p>
  <p id="aBI">世尊问曰：<a id="a-BJ"></a>“瞻视病者竟为是谁？<a id="a-BK"></a>”</p>
  <p id="aBL">均头白言：<a id="a-BM"></a>“诸梵行来见瞻视。<a id="a-BN"></a>”</p>
  <p id="aBO">尔时，<a id="a-BP"></a>世尊告均头曰：<a id="a-BQ"></a>“汝今堪与吾说七觉意乎？<a id="a-BR"></a>”</p>
  <p id="aBS">均头是时，<a id="a-BT"></a>三自称说七觉意名：<a id="a-BU"></a>“我今堪任于如来前说七觉意法。<a id="a-BV"></a>”</p>
  <p id="aBW">世尊告曰：<a id="a-BX"></a>“若能堪任向如来说，<a id="a-BY"></a>今便说之。<a id="a-BZ"></a>”</p>
  <p id="aBa">是时，<a id="a-Bb"></a>均头白佛言：<a id="a-Bc"></a>“七觉意者，<a id="a-Bd"></a>何等为七？<a id="a-Be"></a>所谓念觉意，<a id="a-Bf"></a>如来之所说，<a id="a-Bg"></a>法觉意、<a id="a-Bh"></a>精进觉意、<a id="a-Bi"></a>喜觉意、<a id="a-Bj"></a>猗觉意、<a id="a-Bk"></a>定觉意、<a id="a-Bl"></a>护觉意。<a id="a-Bm"></a>是谓，<a id="a-Bn"></a>世尊，<a id="a-Bo"></a>有此七觉意者，<a id="a-Bp"></a>正谓此耳！<a id="a-Bq"></a>”</p>
  <p id="aBr">尔时，<a id="a-Bs"></a>尊者均头说此语已，<a id="a-Bt"></a>所有疾患，<a id="a-Bu"></a>皆悉除愈，<a id="a-Bv"></a>无有众恼。<a id="a-Bw"></a>是时，<a id="a-Bx"></a>均头白世尊言：<a id="a-By"></a>“药中之盛，<a id="a-Bz"></a>所谓此七觉意之法是也。<a id="a-C0"></a>欲言药中之盛者，<a id="a-C1"></a>不过此七觉意，<a id="a-C2"></a>今思惟此七觉意，<a id="a-C3"></a>所有众病皆悉除愈。<a id="a-C4"></a>”</p>
  <p id="aC5">尔时，<a id="a-C6"></a>世尊告诸比丘：<a id="a-C7"></a>“汝等受持此七觉意法，<a id="a-C8"></a>善念讽诵，<a id="a-C9"></a>勿有狐疑于佛、<a id="a-CA"></a>法、<a id="a-CB"></a>众者，<a id="a-CC"></a>彼众生类所有疾患皆悉除愈。<a id="a-CD"></a>所以然者？<a id="a-CE"></a>此七觉意甚难晓了，<a id="a-CF"></a>一切诸法皆悉了知，<a id="a-CG"></a>照明一切诸法，<a id="a-CH"></a>亦如良药疗治一切众病，<a id="a-CI"></a>犹如甘露食无厌足。<a id="a-CJ"></a>若不得此七觉意者，<a id="a-CK"></a>众生之类流转生死。<a id="a-CL"></a>诸比丘，<a id="a-CM"></a>当求方便，<a id="a-CN"></a>修七觉意。<a id="a-CO"></a>如是，<a id="a-CP"></a>诸比丘，<a id="a-CQ"></a>当作是学！<a id="a-CR"></a>”</p>
  <p id="aCS">尔时，<a id="a-CT"></a>诸比丘闻佛所说，<a id="a-CU"></a>欢喜奉行。</p>
  <p id="aCV">闻如是：<a id="a-CW"></a>一时，<a id="a-CX"></a>佛在舍卫国祇树给孤独园。</p>
  <p id="aCY">尔时，<a id="a-CZ"></a>世尊告诸比丘：<a id="a-Ca"></a>“若转轮圣王出现世间时，<a id="a-Cb"></a>便有七宝出现世间。<a id="a-Cc"></a>所谓轮宝、<a id="a-Cd"></a>象宝、<a id="a-Ce"></a>马宝、<a id="a-Cf"></a>珠宝、<a id="a-Cg"></a>玉女宝、<a id="a-Ch"></a>居士宝、<a id="a-Ci"></a>典兵宝，<a id="a-Cj"></a>是为七宝。<a id="a-Ck"></a>是谓转轮圣王出现世时，<a id="a-Cl"></a>便有此七宝流布世间。</p>
  <p id="aCm">“若如来出现世间时，<a id="a-Cn"></a>便有七觉意宝出现世间。<a id="a-Co"></a>云何为七？<a id="a-Cp"></a>所谓念觉意、<a id="a-Cq"></a>法觉意、<a id="a-Cr"></a>精进觉意、<a id="a-Cs"></a>喜觉意、<a id="a-Ct"></a>猗觉意、<a id="a-Cu"></a>定觉意、<a id="a-Cv"></a>护觉意，<a id="a-Cw"></a>出现于世。<a id="a-Cx"></a>若如来出现世间时，<a id="a-Cy"></a>便有此七觉意宝出现世间。<a id="a-Cz"></a>是故，<a id="a-D0"></a>诸比丘，<a id="a-D1"></a>当求方便，<a id="a-D2"></a>修此七觉意。<a id="a-D3"></a>如是，<a id="a-D4"></a>诸比丘，<a id="a-D5"></a>当作是学！<a id="a-D6"></a>”</p>
  <p id="aD7">尔时，<a id="a-D8"></a>诸比丘闻佛所说，<a id="a-D9"></a>欢喜奉行。</p>
  <p id="aDA">闻如是：<a id="a-DB"></a>一时，<a id="a-DC"></a>佛在舍卫国祇树给孤独园。</p>
  <p id="aDD">尔时，<a id="a-DE"></a>世尊告诸比丘：<a id="a-DF"></a>“若转轮圣王出现世间，<a id="a-DG"></a>尔时便选择好地而起城郭，<a id="a-DH"></a>东、<a id="a-DI"></a>西十二由旬，<a id="a-DJ"></a>南、<a id="a-DK"></a>北七由旬，<a id="a-DL"></a>土地丰熟，<a id="a-DM"></a>快乐不可言。<a id="a-DN"></a>尔时，<a id="a-DO"></a>彼城外郭，<a id="a-DP"></a>七重围绕，<a id="a-DQ"></a>七宝厕其间。<a id="a-DR"></a>所谓七宝者，<a id="a-DS"></a>金、<a id="a-DT"></a>银、<a id="a-DU"></a>水精、<a id="a-DV"></a>琉璃、<a id="a-DW"></a>琥珀、<a id="a-DX"></a>玛瑙、<a id="a-DY"></a>砗磲，<a id="a-DZ"></a>是谓七宝。<a id="a-Da"></a>复有七宝堑绕彼七重，<a id="a-Db"></a>极为深广，<a id="a-Dc"></a>人所难逾，<a id="a-Dd"></a>其间皆有金沙。<a id="a-De"></a>复有七重树兼生其间，<a id="a-Df"></a>然彼树复有七种色：<a id="a-Dg"></a>金、<a id="a-Dh"></a>银、<a id="a-Di"></a>水精、<a id="a-Dj"></a>琉璃、<a id="a-Dk"></a>砗磲、<a id="a-Dl"></a>玛瑙、<a id="a-Dm"></a>琥珀。<a id="a-Dn"></a>然彼城中周匝有七重门，<a id="a-Do"></a>皆悉牢固，<a id="a-Dp"></a>亦七宝所造。<a id="a-Dq"></a>银门以金间施其间，<a id="a-Dr"></a>金门以银间错其间，<a id="a-Ds"></a>水精门以琉璃间错其间，<a id="a-Dt"></a>琉璃门以水精间错其间，<a id="a-Du"></a>玛瑙门以琥珀间错其间，<a id="a-Dv"></a>甚为快乐，<a id="a-Dw"></a>实不可言。<a id="a-Dx"></a>然彼城中四面有四浴池，<a id="a-Dy"></a>一一浴池纵广一由旬，<a id="a-Dz"></a>自然有水，<a id="a-E0"></a>金、<a id="a-E1"></a>银、<a id="a-E2"></a>水精所造。<a id="a-E3"></a>银池水冻，<a id="a-E4"></a>便成银宝，<a id="a-E5"></a>金池水冻，<a id="a-E6"></a>便成金宝，<a id="a-E7"></a>然转轮圣王以此为用。</p>
  <p id="aE8">“尔时，<a id="a-E9"></a>彼地城中有七种音声。<a id="a-EA"></a>云何为七？<a id="a-EB"></a>所谓贝声、<a id="a-EC"></a>鼓声、<a id="a-ED"></a>小鼓声、<a id="a-EE"></a>钟声、<a id="a-EF"></a>细腰鼓声、<a id="a-EG"></a>舞声、<a id="a-EH"></a>歌声，<a id="a-EI"></a>是谓七种声。<a id="a-EJ"></a>尔时，<a id="a-EK"></a>人民以此恒相娱乐，<a id="a-EL"></a>然彼众生无有寒温，<a id="a-EM"></a>亦无饥渴，<a id="a-EN"></a>亦无疾病。<a id="a-EO"></a>然转轮圣王在世游化，<a id="a-EP"></a>成就此七宝及四神足，<a id="a-EQ"></a>无有缺减，<a id="a-ER"></a>终无亡失。<a id="a-ES"></a>转轮圣王云何成就七宝？<a id="a-ET"></a>所谓轮宝、<a id="a-EU"></a>象宝、<a id="a-EV"></a>马宝、<a id="a-EW"></a>珠宝、<a id="a-EX"></a>玉女宝、<a id="a-EY"></a>居士宝、<a id="a-EZ"></a>典兵宝。<a id="a-Ea"></a>复有千子，<a id="a-Eb"></a>极为勇猛，<a id="a-Ec"></a>能降伏外寇；<a id="a-Ed"></a>此阎浮里地不以刀杖化彼国。<a id="a-Ee"></a>”</p>
  <p id="aEf">尔时，<a id="a-Eg"></a>有一比丘白世尊言：<a id="a-Eh"></a>“转轮圣王云何成就轮宝？<a id="a-Ei"></a>”</p>
  <p id="aEj">世尊告曰：<a id="a-Ek"></a>“是时，<a id="a-El"></a>转轮圣王十五日清旦沐浴洗头，<a id="a-Em"></a>在大殿上玉女围绕。<a id="a-En"></a>是时，<a id="a-Eo"></a>轮宝千辐具足，<a id="a-Ep"></a>从东方来而在殿前，<a id="a-Eq"></a>光曜煌煌，<a id="a-Er"></a>非人所造，<a id="a-Es"></a>去地七仞，<a id="a-Et"></a>渐渐至王前住。<a id="a-Eu"></a>转轮圣王见已，<a id="a-Ev"></a>便作是说：<a id="a-Ew"></a>‘吾从旧人边闻：<a id="a-Ex"></a>转轮王十五日沐浴头、<a id="a-Ey"></a>手，<a id="a-Ez"></a>在殿上坐，<a id="a-F0"></a>是时轮宝自然从东方来，<a id="a-F1"></a>在王前住。<a id="a-F2"></a>吾今当试此轮宝。<a id="a-F3"></a>’是时，<a id="a-F4"></a>转轮王以右手执轮宝，<a id="a-F5"></a>而作是说：<a id="a-F6"></a>‘汝今以法回转，<a id="a-F7"></a>莫以非法。<a id="a-F8"></a>’是时，<a id="a-F9"></a>轮宝自然回转，<a id="a-FA"></a>又在空中住。<a id="a-FB"></a>转轮圣王复将四部兵，<a id="a-FC"></a>亦在虚空中。<a id="a-FD"></a>是时，<a id="a-FE"></a>轮宝回向东方，<a id="a-FF"></a>转轮圣王亦从宝轮而去。<a id="a-FG"></a>若轮宝住时，<a id="a-FH"></a>是时转轮圣王所将之众，<a id="a-FI"></a>亦在中住。<a id="a-FJ"></a>是时，<a id="a-FK"></a>东方粟散王及人民之类，<a id="a-FL"></a>遥见王来，<a id="a-FM"></a>皆悉起迎。<a id="a-FN"></a>又以金钵盛碎银，<a id="a-FO"></a>银钵盛碎金，<a id="a-FP"></a>奉上转轮圣王，<a id="a-FQ"></a>而白王言：<a id="a-FR"></a>‘善来！<a id="a-FS"></a>圣王，<a id="a-FT"></a>今此方域人民炽盛，<a id="a-FU"></a>快乐不可称计，<a id="a-FV"></a>惟愿大王当于中治化！<a id="a-FW"></a>’是时，<a id="a-FX"></a>转轮圣王告彼民曰：<a id="a-FY"></a>‘汝等当以法治化，<a id="a-FZ"></a>莫以非法，<a id="a-Fa"></a>亦莫杀生、<a id="a-Fb"></a>窃盗、<a id="a-Fc"></a>淫泆，<a id="a-Fd"></a>慎莫非法治化。<a id="a-Fe"></a>’是时，<a id="a-Ff"></a>轮宝复移至南方、<a id="a-Fg"></a>西方、<a id="a-Fh"></a>北方，<a id="a-Fi"></a>普绥化人民；<a id="a-Fj"></a>还来至王治处，<a id="a-Fk"></a>去地七仞而住。<a id="a-Fl"></a>如是，<a id="a-Fm"></a>比丘，<a id="a-Fn"></a>转轮圣王成就此轮宝也。<a id="a-Fo"></a>”</p>
  <p id="aFp">是时，<a id="a-Fq"></a>比丘白世尊言：<a id="a-Fr"></a>“转轮圣王云何成就象宝？<a id="a-Fs"></a>”</p>
  <p id="aFt">世尊告曰：<a id="a-Fu"></a>“比丘当知：<a id="a-Fv"></a>转轮圣王于十五日中，<a id="a-Fw"></a>沐浴澡洗，<a id="a-Fx"></a>在大殿上。<a id="a-Fy"></a>是时，<a id="a-Fz"></a>象宝从南方来，<a id="a-G0"></a>而有六牙，<a id="a-G1"></a>衣毛极白，<a id="a-G2"></a>七处齐整，<a id="a-G3"></a>皆以金、<a id="a-G4"></a>银、<a id="a-G5"></a>珍宝而校饰之，<a id="a-G6"></a>能飞行虚空。<a id="a-G7"></a>尔时，<a id="a-G8"></a>转轮圣王见已，<a id="a-G9"></a>便作是念：<a id="a-GA"></a>‘今此象宝极为殊妙，<a id="a-GB"></a>世之希有，<a id="a-GC"></a>体性柔和，<a id="a-GD"></a>不行卒暴，<a id="a-GE"></a>我今当试此象宝。<a id="a-GF"></a>’是时，<a id="a-GG"></a>转轮圣王清旦日欲初出，<a id="a-GH"></a>乘此象宝，<a id="a-GI"></a>游四海外，<a id="a-GJ"></a>治化人民。<a id="a-GK"></a>如是，<a id="a-GL"></a>转轮圣王成就象宝。<a id="a-GM"></a>”</p>
  <p id="aGN">是时，<a id="a-GO"></a>比丘白世尊言：<a id="a-GP"></a>“转轮圣王云何成就马宝？<a id="a-GQ"></a>”</p>
  <p id="aGR">世尊告曰：<a id="a-GS"></a>“转轮圣王出现世时，<a id="a-GT"></a>是时马宝从西方来，<a id="a-GU"></a>毛衣极青，<a id="a-GV"></a>尾毛朱光，<a id="a-GW"></a>行不移动，<a id="a-GX"></a>能飞在虚空，<a id="a-GY"></a>无所罜碍；<a id="a-GZ"></a>见已，<a id="a-Ga"></a>极怀喜悦：<a id="a-Gb"></a>‘此马宝实为殊妙，<a id="a-Gc"></a>今当役之，<a id="a-Gd"></a>又体性良善，<a id="a-Ge"></a>无有暴疾。<a id="a-Gf"></a>吾今当试此马宝。<a id="a-Gg"></a>’是时，<a id="a-Gh"></a>辅轮圣王即乘此马，<a id="a-Gi"></a>经四天下，<a id="a-Gj"></a>治化人民，<a id="a-Gk"></a>还来至王治处。<a id="a-Gl"></a>如是，<a id="a-Gm"></a>比丘，<a id="a-Gn"></a>转轮圣王成就马宝。<a id="a-Go"></a>”</p>
  <p id="aGp">比丘白佛言：<a id="a-Gq"></a>“复以何缘成就珠宝乎？<a id="a-Gr"></a>”</p>
  <p id="aGs">世尊告曰：<a id="a-Gt"></a>“于是，<a id="a-Gu"></a>比丘，<a id="a-Gv"></a>转轮圣王出现世时，<a id="a-Gw"></a>是时珠宝从东方来，<a id="a-Gx"></a>而有八角，<a id="a-Gy"></a>四面有火光，<a id="a-Gz"></a>长一尺六寸。<a id="a-H0"></a>转轮圣王见已，<a id="a-H1"></a>便作是念：<a id="a-H2"></a>‘此珠宝极为殊妙，<a id="a-H3"></a>吾今当试之。<a id="a-H4"></a>’是时，<a id="a-H5"></a>转轮圣王夜半悉集四部之兵，<a id="a-H6"></a>以此摩尼宝举著高幢头，<a id="a-H7"></a>是时光明照彼国界十二由旬。<a id="a-H8"></a>尔时，<a id="a-H9"></a>城中人民之类，<a id="a-HA"></a>见此光已，<a id="a-HB"></a>各各自相谓言：<a id="a-HC"></a>‘日今已出，<a id="a-HD"></a>可理家事。<a id="a-HE"></a>’是时，<a id="a-HF"></a>转轮圣王在殿上普见人民已，<a id="a-HG"></a>还入宫中。<a id="a-HH"></a>是时，<a id="a-HI"></a>转轮圣王持此摩尼举著宫内，<a id="a-HJ"></a>内外悉明，<a id="a-HK"></a>靡不周遍。<a id="a-HL"></a>如是，<a id="a-HM"></a>比丘，<a id="a-HN"></a>转轮圣王成就此珠宝也。<a id="a-HO"></a>”</p>
  <p id="aHP">尔时，<a id="a-HQ"></a>比丘白佛言：<a id="a-HR"></a>“转轮圣王云何成就玉女宝？<a id="a-HS"></a>”</p>
  <p id="aHT">世尊告曰：<a id="a-HU"></a>“比丘当知：<a id="a-HV"></a>若转轮圣王出现世时，<a id="a-HW"></a>自然有此玉女宝现，<a id="a-HX"></a>颜貌端正，<a id="a-HY"></a>面如桃华色，<a id="a-HZ"></a>不长不短，<a id="a-Ha"></a>不白不黑，<a id="a-Hb"></a>体性柔和，<a id="a-Hc"></a>不行卒暴，<a id="a-Hd"></a>口气作忧钵华香，<a id="a-He"></a>身作栴檀香；<a id="a-Hf"></a>恒侍从圣王左右，<a id="a-Hg"></a>不失时节，<a id="a-Hh"></a>常以和颜悦色，<a id="a-Hi"></a>视王颜貌。<a id="a-Hj"></a>如是，<a id="a-Hk"></a>比丘，<a id="a-Hl"></a>转轮圣王成就此玉女之宝。<a id="a-Hm"></a>”</p>
  <p id="aHn">是时，<a id="a-Ho"></a>比丘白佛言：<a id="a-Hp"></a>“转轮圣王云何成就居士宝？<a id="a-Hq"></a>”</p>
  <p id="aHr">世尊告曰：<a id="a-Hs"></a>“于是，<a id="a-Ht"></a>比丘，<a id="a-Hu"></a>转轮圣王出现世时，<a id="a-Hv"></a>便有此居士宝出现世间，<a id="a-Hw"></a>不长不短，<a id="a-Hx"></a>身体红色，<a id="a-Hy"></a>高才智达，<a id="a-Hz"></a>无事不开，<a id="a-I0"></a>又得天眼通。<a id="a-I1"></a>是时，<a id="a-I2"></a>居士来至王所，<a id="a-I3"></a>而白王言：<a id="a-I4"></a>‘惟愿圣王延寿无穷！<a id="a-I5"></a>若王欲须金、<a id="a-I6"></a>银、<a id="a-I7"></a>珍宝者，<a id="a-I8"></a>尽当供给。<a id="a-I9"></a>’是时，<a id="a-IA"></a>居士以天眼观有宝藏者、<a id="a-IB"></a>无宝藏者，<a id="a-IC"></a>皆悉见之。<a id="a-ID"></a>王有所须宝，<a id="a-IE"></a>随时给施。<a id="a-IF"></a>是时，<a id="a-IG"></a>转轮圣王欲试彼居士时，<a id="a-IH"></a>便将此居士度水，<a id="a-II"></a>未至彼岸，<a id="a-IJ"></a>便语居士言：<a id="a-IK"></a>‘我今欲须金、<a id="a-IL"></a>银、<a id="a-IM"></a>珍宝，<a id="a-IN"></a>正尔便办。<a id="a-IO"></a>’长者报曰：<a id="a-IP"></a>‘前至岸上当供给。<a id="a-IQ"></a>’转轮圣王言：<a id="a-IR"></a>‘我今此间须宝，<a id="a-IS"></a>不须至岸上。<a id="a-IT"></a>’是时，<a id="a-IU"></a>居士即前长跪叉手向水，<a id="a-IV"></a>寻时水中七宝踊出。<a id="a-IW"></a>是时，<a id="a-IX"></a>转轮圣王语彼长者：<a id="a-IY"></a>‘止！<a id="a-IZ"></a>止！<a id="a-Ia"></a>居士，<a id="a-Ib"></a>更不须宝。<a id="a-Ic"></a>’如是，<a id="a-Id"></a>比丘，<a id="a-Ie"></a>转轮圣王成就此居士宝也。<a id="a-If"></a>”</p>
  <p id="aIg">是时，<a id="a-Ih"></a>比丘白佛言：<a id="a-Ii"></a>“转轮圣王云何成就典兵之宝？<a id="a-Ij"></a>”</p>
  <p id="aIk">世尊告曰：<a id="a-Il"></a>“于是，<a id="a-Im"></a>比丘，<a id="a-In"></a>转轮圣王出现世时，<a id="a-Io"></a>便有此宝，<a id="a-Ip"></a>自然来应，<a id="a-Iq"></a>聪明盖世，<a id="a-Ir"></a>豫知人情，<a id="a-Is"></a>身体好色，<a id="a-It"></a>来至转轮圣王所，<a id="a-Iu"></a>白圣王言：<a id="a-Iv"></a>‘惟愿圣王快自娱乐！<a id="a-Iw"></a>若圣王欲须兵众，<a id="a-Ix"></a>正尔给办，<a id="a-Iy"></a>进止之宜，<a id="a-Iz"></a>不失时节。<a id="a-J0"></a>’是时，<a id="a-J1"></a>典兵宝随王所念，<a id="a-J2"></a>云集兵众，<a id="a-J3"></a>在王左右。<a id="a-J4"></a>是时，<a id="a-J5"></a>转轮圣王欲试典兵宝。<a id="a-J6"></a>是时，<a id="a-J7"></a>便作是念：<a id="a-J8"></a>‘使我兵众正尔云集。<a id="a-J9"></a>’寻时，<a id="a-JA"></a>兵众在王门外。<a id="a-JB"></a>若转轮圣王意欲使兵众住便住，<a id="a-JC"></a>进便进。<a id="a-JD"></a>如是，<a id="a-JE"></a>比丘，<a id="a-JF"></a>转轮圣王成就此典兵之宝。<a id="a-JG"></a>比丘当知：<a id="a-JH"></a>转轮圣王成就此七宝。<a id="a-JI"></a>”</p>
  <p id="aJJ">是时，<a id="a-JK"></a>彼比丘白世尊言：<a id="a-JL"></a>“转轮圣王云何成就四神足，<a id="a-JM"></a>快得善利？<a id="a-JN"></a>”</p>
  <p id="aJO">佛告比丘：<a id="a-JP"></a>“于是，<a id="a-JQ"></a>转轮圣王颜貌端正，<a id="a-JR"></a>世之希有，<a id="a-JS"></a>出过世人，<a id="a-JT"></a>犹彼天子无能及者。<a id="a-JU"></a>是谓转轮圣王成就此第一神足。<a id="a-JV"></a>”</p>
  <p id="aJW">“复次，<a id="a-JX"></a>转轮圣王聪明盖世，<a id="a-JY"></a>无事不练，<a id="a-JZ"></a>人中之雄猛，<a id="a-Ja"></a>尔时智慧之丰，<a id="a-Jb"></a>无过此转轮圣王。<a id="a-Jc"></a>是谓成就此第二神足。<a id="a-Jd"></a>”</p>
  <p id="aJe">“复次，<a id="a-Jf"></a>比丘，<a id="a-Jg"></a>转轮圣王无复疾病，<a id="a-Jh"></a>身体康强，<a id="a-Ji"></a>所可饮食，<a id="a-Jj"></a>自然消化，<a id="a-Jk"></a>无便利之患。<a id="a-Jl"></a>是谓，<a id="a-Jm"></a>比丘，<a id="a-Jn"></a>转轮圣王成就此第三之神足。<a id="a-Jo"></a>”</p>
  <p id="aJp">“复次，<a id="a-Jq"></a>比丘，<a id="a-Jr"></a>转轮圣王受命极长，<a id="a-Js"></a>寿不可计，<a id="a-Jt"></a>尔时人之命，<a id="a-Ju"></a>无过转轮圣王之寿。<a id="a-Jv"></a>是谓，<a id="a-Jw"></a>比丘，<a id="a-Jx"></a>转轮圣王成就此第四神足。<a id="a-Jy"></a>是谓，<a id="a-Jz"></a>比丘，<a id="a-K0"></a>转轮圣王有此四神足。<a id="a-K1"></a>”</p>
  <p id="aK2">尔时，<a id="a-K3"></a>彼比丘白佛言：<a id="a-K4"></a>“若转轮圣王命终之后，<a id="a-K5"></a>为生何处？<a id="a-K6"></a>”</p>
  <p id="aK7">世尊告曰：<a id="a-K8"></a>“转轮圣王命终之后生三十三天，<a id="a-K9"></a>受命千岁。<a id="a-KA"></a>所以然者？<a id="a-KB"></a>转轮圣王自不杀生，<a id="a-KC"></a>复教他人使不杀生；<a id="a-KD"></a>自不窃盗，<a id="a-KE"></a>复教他人使不偷盗；<a id="a-KF"></a>自不淫泆，<a id="a-KG"></a>复教他人使不行淫；<a id="a-KH"></a>自不妄语，<a id="a-KI"></a>复教他人使不妄语；<a id="a-KJ"></a>自行十善之法，<a id="a-KK"></a>复教他人使行十善。<a id="a-KL"></a>比丘当知：<a id="a-KM"></a>转轮圣王缘此功德，<a id="a-KN"></a>命终之后生三十三天。<a id="a-KO"></a>”</p>
  <p id="aKP">尔时，<a id="a-KQ"></a>彼比丘便作是念：<a id="a-KR"></a>“转轮圣王甚可贪慕！<a id="a-KS"></a>欲言是人，<a id="a-KT"></a>复非是人；<a id="a-KU"></a>然其实非天，<a id="a-KV"></a>又施行天事，<a id="a-KW"></a>受诸妙乐，<a id="a-KX"></a>不堕三恶趣。<a id="a-KY"></a>若我今日持戒勇猛，<a id="a-KZ"></a>所有之福，<a id="a-Ka"></a>使将来之世得作转轮圣王者，<a id="a-Kb"></a>不亦快哉！<a id="a-Kc"></a>”</p>
  <p id="aKd">尔时，<a id="a-Ke"></a>世尊知彼比丘心中所念，<a id="a-Kf"></a>告彼比丘曰：<a id="a-Kg"></a>“今在如来前勿作是念。<a id="a-Kh"></a>所以然者？<a id="a-Ki"></a>转轮圣王虽成就七宝，<a id="a-Kj"></a>有四神足，<a id="a-Kk"></a>无能及者，<a id="a-Kl"></a>犹不免三恶之趣：<a id="a-Km"></a>地狱、<a id="a-Kn"></a>畜生、<a id="a-Ko"></a>饿鬼之道。<a id="a-Kp"></a>所以然者？<a id="a-Kq"></a>转轮圣王不得四禅、<a id="a-Kr"></a>四神足，<a id="a-Ks"></a>不得四谛，<a id="a-Kt"></a>由此因缘，<a id="a-Ku"></a>复堕三恶趣。<a id="a-Kv"></a>人身甚为难得，<a id="a-Kw"></a>遭值八难，<a id="a-Kx"></a>求出甚难；<a id="a-Ky"></a>生正国中，<a id="a-Kz"></a>亦复不易；<a id="a-L0"></a>求善良友，<a id="a-L1"></a>亦复不易；<a id="a-L2"></a>欲与善知识相遇，<a id="a-L3"></a>亦复不易；<a id="a-L4"></a>欲从如来法中学道者，<a id="a-L5"></a>亦复难遇；<a id="a-L6"></a>如来出现，<a id="a-L7"></a>甚不可遭；<a id="a-L8"></a>所演法教，<a id="a-L9"></a>亦复如是，<a id="a-LA"></a>解脱、<a id="a-LB"></a>四谛及四非常，<a id="a-LC"></a>实不可得闻。<a id="a-LD"></a>转轮圣王于此四法，<a id="a-LE"></a>亦不得究竟。<a id="a-LF"></a>若，<a id="a-LG"></a>比丘，<a id="a-LH"></a>如来出现世时，<a id="a-LI"></a>便有此七宝出现世间。<a id="a-LJ"></a>如来七觉意宝，<a id="a-LK"></a>至无边究竟，<a id="a-LL"></a>天、<a id="a-LM"></a>人所誉。<a id="a-LN"></a>比丘今日善修梵行，<a id="a-LO"></a>于此现身得尽苦际，<a id="a-LP"></a>用此转轮圣王七宝乎？<a id="a-LQ"></a>”</p>
  <p id="aLR">尔时，<a id="a-LS"></a>彼比丘闻如来如是之教，<a id="a-LT"></a>在闲静之处，<a id="a-LU"></a>思惟道教，<a id="a-LV"></a>所以族姓子，<a id="a-LW"></a>剃除须发，<a id="a-LX"></a>出家学道，<a id="a-LY"></a>欲修无上正业：<a id="a-LZ"></a>生死已尽，<a id="a-La"></a>梵行已立，<a id="a-Lb"></a>所作已办，<a id="a-Lc"></a>更不复受有，<a id="a-Ld"></a>如实知之。<a id="a-Le"></a>尔时，<a id="a-Lf"></a>彼比丘便成罗汉。</p>
  <p id="aLg">尔时，<a id="a-Lh"></a>彼比丘闻佛所说，<a id="a-Li"></a>欢喜奉行。</p>
  <p id="aLj">闻如是：<a id="a-Lk"></a>一时，<a id="a-Ll"></a>尊者童真迦葉在舍卫国昼暗园中。</p>
  <p id="aLm">是时，<a id="a-Ln"></a>迦葉夜半而经行。<a id="a-Lo"></a>尔时，<a id="a-Lp"></a>有天来至迦葉所，<a id="a-Lq"></a>在虚空中语迦葉言：<a id="a-Lr"></a>“比丘当知：<a id="a-Ls"></a>此舍夜便有烟，<a id="a-Lt"></a>昼日火燃。<a id="a-Lu"></a>婆罗门语智者曰：<a id="a-Lv"></a>‘汝今持刀凿山，<a id="a-Lw"></a>当凿山时，<a id="a-Lx"></a>必当见有负物，<a id="a-Ly"></a>当拔济之。<a id="a-Lz"></a>汝当凿山，<a id="a-M0"></a>当凿山时，<a id="a-M1"></a>必当见山，<a id="a-M2"></a>汝今当舍山。<a id="a-M3"></a>汝今当凿山，<a id="a-M4"></a>当凿山时，<a id="a-M5"></a>必见虾蟆，<a id="a-M6"></a>今当舍虾蟆。<a id="a-M7"></a>汝今当凿山，<a id="a-M8"></a>当凿山时，<a id="a-M9"></a>当见肉聚，<a id="a-MA"></a>已见肉聚，<a id="a-MB"></a>当舍离之。<a id="a-MC"></a>汝今当凿山，<a id="a-MD"></a>当凿山时，<a id="a-ME"></a>当见枷，<a id="a-MF"></a>已见枷，<a id="a-MG"></a>便舍离之。<a id="a-MH"></a>汝今当凿山，<a id="a-MI"></a>已凿山，<a id="a-MJ"></a>当见二道，<a id="a-MK"></a>已见二道，<a id="a-ML"></a>当舍离之。<a id="a-MM"></a>汝今当凿山，<a id="a-MN"></a>已凿山，<a id="a-MO"></a>当见树枝，<a id="a-MP"></a>已见树技，<a id="a-MQ"></a>当舍离之。<a id="a-MR"></a>汝今当凿山，<a id="a-MS"></a>已凿山，<a id="a-MT"></a>当见龙，<a id="a-MU"></a>已见龙，<a id="a-MV"></a>勿共语，<a id="a-MW"></a>当自归命，<a id="a-MX"></a>慕令得所。<a id="a-MY"></a>’比丘，<a id="a-MZ"></a>当善思念此义；<a id="a-Ma"></a>设不解者，<a id="a-Mb"></a>便往至舍卫城，<a id="a-Mc"></a>到世尊所，<a id="a-Md"></a>而问此义。<a id="a-Me"></a>若如来有所说者，<a id="a-Mf"></a>善念行之。<a id="a-Mg"></a>所以然者？<a id="a-Mh"></a>我今亦不见有人、<a id="a-Mi"></a>沙门、<a id="a-Mj"></a>婆罗门、<a id="a-Mk"></a>魔若魔天能解此义者，<a id="a-Ml"></a>除如来及如来弟子，<a id="a-Mm"></a>若从我闻。<a id="a-Mn"></a>”</p>
  <p id="aMo">是时，<a id="a-Mp"></a>迦葉报天曰：<a id="a-Mq"></a>“此事甚佳！<a id="a-Mr"></a>”</p>
  <p id="aMs">尔时，<a id="a-Mt"></a>迦葉清旦至世尊所，<a id="a-Mu"></a>到已，<a id="a-Mv"></a>头面礼足，<a id="a-Mw"></a>在一面坐，<a id="a-Mx"></a>以此因缘，<a id="a-My"></a>具白世尊。<a id="a-Mz"></a>尔时，<a id="a-N0"></a>迦葉问世尊曰：<a id="a-N1"></a>“今当问如来义，<a id="a-N2"></a>天之所说，<a id="a-N3"></a>何所趣向？<a id="a-N4"></a>何以故舍夜有烟，<a id="a-N5"></a>昼便火燃？<a id="a-N6"></a>何以故名为婆罗门？<a id="a-N7"></a>何以故名为智者？<a id="a-N8"></a>又言凿山者，<a id="a-N9"></a>其义何所趣向？<a id="a-NA"></a>言刀者，<a id="a-NB"></a>亦所不解。<a id="a-NC"></a>何以故名为负物？<a id="a-ND"></a>又言山者，<a id="a-NE"></a>其义云何？<a id="a-NF"></a>何以故复言虾蟆？<a id="a-NG"></a>何以故复言肉聚？<a id="a-NH"></a>何以故复言枷？<a id="a-NI"></a>何以故复言二道？<a id="a-NJ"></a>树枝义其义云何？<a id="a-NK"></a>何以故名龙？<a id="a-NL"></a>”</p>
  <p id="aNM">世尊告曰：<a id="a-NN"></a>“舍者，<a id="a-NO"></a>即是形体也，<a id="a-NP"></a>四大色所造，<a id="a-NQ"></a>受父母血脉渐渐长大，<a id="a-NR"></a>恒当养食，<a id="a-NS"></a>不令有乏，<a id="a-NT"></a>是分散法。<a id="a-NU"></a>夜有烟者，<a id="a-NV"></a>众生之类心之所念是。<a id="a-NW"></a>昼日火燃者，<a id="a-NX"></a>身、<a id="a-NY"></a>口、<a id="a-NZ"></a>意所造行是也。<a id="a-Na"></a>婆罗门者，<a id="a-Nb"></a>是阿罗汉也。<a id="a-Nc"></a>智者，<a id="a-Nd"></a>是学人也。<a id="a-Ne"></a>凿山者，<a id="a-Nf"></a>精进之心是也。<a id="a-Ng"></a>刀者，<a id="a-Nh"></a>智慧是也。<a id="a-Ni"></a>负物者，<a id="a-Nj"></a>是五结也。<a id="a-Nk"></a>山者，<a id="a-Nl"></a>是骄慢也。<a id="a-Nm"></a>虾蟆者，<a id="a-Nn"></a>瞋恚心是也。<a id="a-No"></a>肉聚者，<a id="a-Np"></a>贪欲是也。<a id="a-Nq"></a>枷者，<a id="a-Nr"></a>五欲是也。<a id="a-Ns"></a>二道者，<a id="a-Nt"></a>疑是也。<a id="a-Nu"></a>树枝者，<a id="a-Nv"></a>是无明也。<a id="a-Nw"></a>龙者，<a id="a-Nx"></a>是如来、<a id="a-Ny"></a>至真、<a id="a-Nz"></a>等正觉是。<a id="a-O0"></a>彼天所说，<a id="a-O1"></a>其义如是。<a id="a-O2"></a>汝今当熟思惟，<a id="a-O3"></a>不久当尽有漏。<a id="a-O4"></a>”</p>
  <p id="aO5">尔时，<a id="a-O6"></a>迦葉受如来如是之教，<a id="a-O7"></a>在闲静之处，<a id="a-O8"></a>而自修行，<a id="a-O9"></a>所以族姓子，<a id="a-OA"></a>剃除须发，<a id="a-OB"></a>出家学道者，<a id="a-OC"></a>欲修梵行：<a id="a-OD"></a>生死已尽，<a id="a-OE"></a>梵行已立，<a id="a-OF"></a>所作已办，<a id="a-OG"></a>更不复受胎，<a id="a-OH"></a>如实知之。<a id="a-OI"></a>尔时，<a id="a-OJ"></a>迦葉便成阿罗汉。</p>
  <p id="aOK">尔时，<a id="a-OL"></a>迦葉闻佛所说，<a id="a-OM"></a>欢喜奉行。</p>
  <p id="aON">闻如是：<a id="a-OO"></a>一时，<a id="a-OP"></a>佛在罗阅城迦兰陀竹园所，<a id="a-OQ"></a>与大比丘众五百人俱。</p>
  <p id="aOR">满愿子亦将五百比丘游本生处。<a id="a-OS"></a>尔时，<a id="a-OT"></a>世尊于罗阅城九十日夏坐已，<a id="a-OU"></a>渐渐在人间游化，<a id="a-OV"></a>来至舍卫城中祇树给孤独园。<a id="a-OW"></a>尔时，<a id="a-OX"></a>众多比丘各散在人间游化，<a id="a-OY"></a>亦来至世尊所；<a id="a-OZ"></a>到已，<a id="a-Oa"></a>头面礼足，<a id="a-Ob"></a>在一面坐。</p>
  <p id="aOc">尔时，<a id="a-Od"></a>世尊问诸比丘：<a id="a-Oe"></a>“汝等为在何处夏坐？<a id="a-Of"></a>”</p>
  <p id="aOg">诸比丘对曰：<a id="a-Oh"></a>“在本所生处而受夏坐。<a id="a-Oi"></a>”</p>
  <p id="aOj">世尊告曰：<a id="a-Ok"></a>“汝等所生之处比丘之中，<a id="a-Ol"></a>能自行阿练若，<a id="a-Om"></a>复能称誉阿练若；<a id="a-On"></a>自行乞食，<a id="a-Oo"></a>复教他人使行乞食，<a id="a-Op"></a>不失时宜；<a id="a-Oq"></a>自著补纳衣，<a id="a-Or"></a>复教他人使著补纳衣；<a id="a-Os"></a>自修知足，<a id="a-Ot"></a>亦复叹誉知足之行；<a id="a-Ou"></a>自行少欲，<a id="a-Ov"></a>亦复叹说少欲之行；<a id="a-Ow"></a>自乐闲静之处，<a id="a-Ox"></a>复教他人在闲静之处；<a id="a-Oy"></a>自守其行，<a id="a-Oz"></a>复教他人使守其行；<a id="a-P0"></a>己身戒具清净，<a id="a-P1"></a>复教他人使修其戒；<a id="a-P2"></a>己身三昧成就，<a id="a-P3"></a>复教他人使行三昧；<a id="a-P4"></a>己身智慧成就，<a id="a-P5"></a>复教他人使行智慧；<a id="a-P6"></a>己身解脱成就，<a id="a-P7"></a>复教他人使行解脱；<a id="a-P8"></a>己身解脱见慧成就，<a id="a-P9"></a>复教他人使行此法，<a id="a-PA"></a>身能教化，<a id="a-PB"></a>不有厌足，<a id="a-PC"></a>说法无懈倦。<a id="a-PD"></a>”</p>
  <p id="aPE">尔时，<a id="a-PF"></a>诸比丘白世尊言：<a id="a-PG"></a>“比丘满愿子于此诸比丘中，<a id="a-PH"></a>堪任教化，<a id="a-PI"></a>己身修阿练若行，<a id="a-PJ"></a>亦复叹誉阿练若行；<a id="a-PK"></a>己身著补纳衣，<a id="a-PL"></a>少欲知足，<a id="a-PM"></a>精进勇猛，<a id="a-PN"></a>乞食，<a id="a-PO"></a>乐闲静之处，<a id="a-PP"></a>戒、<a id="a-PQ"></a>三昧、<a id="a-PR"></a>智慧、<a id="a-PS"></a>解脱、<a id="a-PT"></a>解脱见慧成就，<a id="a-PU"></a>复教他人使行此法，<a id="a-PV"></a>自能教化，<a id="a-PW"></a>说法无厌足。<a id="a-PX"></a>”</p>
  <p id="aPY">尔时，<a id="a-PZ"></a>世尊与诸比丘说微妙法。<a id="a-Pa"></a>是时，<a id="a-Pb"></a>诸比丘闻佛说法已，<a id="a-Pc"></a>小停左右，<a id="a-Pd"></a>便从座起，<a id="a-Pe"></a>绕佛三匝，<a id="a-Pf"></a>便退而去。</p>
  <p id="aPg">尔时，<a id="a-Ph"></a>舍利弗去世尊不远，<a id="a-Pi"></a>结跏趺坐，<a id="a-Pj"></a>正身正意，<a id="a-Pk"></a>系念在前。<a id="a-Pl"></a>尔时，<a id="a-Pm"></a>舍利弗便作是念：<a id="a-Pn"></a>“今满愿子快得善利！<a id="a-Po"></a>所以然者？<a id="a-Pp"></a>诸梵行比丘叹誉其德，<a id="a-Pq"></a>然复世尊称可其语，<a id="a-Pr"></a>亦不逆之。<a id="a-Ps"></a>我当何日与彼人得共相见，<a id="a-Pt"></a>与其谈论？<a id="a-Pu"></a>”</p>
  <p id="aPv">是时，<a id="a-Pw"></a>满愿子于本生处，<a id="a-Px"></a>教化周讫；<a id="a-Py"></a>渐渐人间教化，<a id="a-Pz"></a>来至世尊所，<a id="a-Q0"></a>头面礼足，<a id="a-Q1"></a>在一面坐。<a id="a-Q2"></a>尔时，<a id="a-Q3"></a>世尊渐与说法。<a id="a-Q4"></a>是时，<a id="a-Q5"></a>满愿子闻说法已，<a id="a-Q6"></a>即从座起，<a id="a-Q7"></a>头面礼足，<a id="a-Q8"></a>便退而去，<a id="a-Q9"></a>以尼师檀著右肩上，<a id="a-QA"></a>往诣昼暗园中。</p>
  <p id="aQB">尔时，<a id="a-QC"></a>有一比丘，<a id="a-QD"></a>遥见满愿子以尼师檀著右肩上，<a id="a-QE"></a>至彼园中；<a id="a-QF"></a>见已，<a id="a-QG"></a>即往至舍利弗所，<a id="a-QH"></a>白舍利弗言：<a id="a-QI"></a>“世尊常所叹满愿子方至如来所，<a id="a-QJ"></a>从佛闻法，<a id="a-QK"></a>今诣园中，<a id="a-QL"></a>尊者宜知是时。<a id="a-QM"></a>”</p>
  <p id="aQN">是时，<a id="a-QO"></a>舍利弗闻比丘语，<a id="a-QP"></a>即从座起，<a id="a-QQ"></a>以尼师檀著右肩上，<a id="a-QR"></a>往至彼园中。</p>
  <p id="aQS">是时，<a id="a-QT"></a>满愿子在一树下结跏趺坐，<a id="a-QU"></a>舍利弗亦复在一树下端坐思惟。<a id="a-QV"></a>是时，<a id="a-QW"></a>舍利弗便从座起，<a id="a-QX"></a>往至满愿子所；<a id="a-QY"></a>到已，<a id="a-QZ"></a>共相问讯，<a id="a-Qa"></a>在一面坐。<a id="a-Qb"></a>尔时，<a id="a-Qc"></a>舍利弗问满愿子曰：<a id="a-Qd"></a>“云何，<a id="a-Qe"></a>满愿子，<a id="a-Qf"></a>为由世尊得修梵行为弟子乎？<a id="a-Qg"></a>”</p>
  <p id="aQh">满愿子报曰：<a id="a-Qi"></a>“如是！<a id="a-Qj"></a>如是！<a id="a-Qk"></a>”</p>
  <p id="aQl">时，<a id="a-Qm"></a>舍利弗复问曰：<a id="a-Qn"></a>“复因世尊得修清净戒乎？<a id="a-Qo"></a>”</p>
  <p id="aQp">满愿子言：<a id="a-Qq"></a>“非也。<a id="a-Qr"></a>”</p>
  <p id="aQs">舍利弗言：<a id="a-Qt"></a>“为由心清净于如来所，<a id="a-Qu"></a>而修梵行乎？<a id="a-Qv"></a>”</p>
  <p id="aQw">满愿子报曰：<a id="a-Qx"></a>“非也。<a id="a-Qy"></a>”</p>
  <p id="aQz">舍利弗言：<a id="a-R0"></a>“为见清净于如来所，<a id="a-R1"></a>得修梵行乎？<a id="a-R2"></a>”</p>
  <p id="aR3">满愿子报曰：<a id="a-R4"></a>“非也。<a id="a-R5"></a>”</p>
  <p id="aR6">舍利弗言：<a id="a-R7"></a>“云何，<a id="a-R8"></a>为无犹豫，<a id="a-R9"></a>得修梵行乎？<a id="a-RA"></a>”</p>
  <p id="aRB">满愿子报曰：<a id="a-RC"></a>“非也。<a id="a-RD"></a>”</p>
  <p id="aRE">舍利弗曰：<a id="a-RF"></a>“为由行迹清净，<a id="a-RG"></a>得修梵行乎？<a id="a-RH"></a>”</p>
  <p id="aRI">满愿子报曰：<a id="a-RJ"></a>“非也。<a id="a-RK"></a>”</p>
  <p id="aRL">舍利弗言：<a id="a-RM"></a>“云何于道之中，<a id="a-RN"></a>智修清净，<a id="a-RO"></a>得修梵行乎？<a id="a-RP"></a>”</p>
  <p id="aRQ">满愿子报曰：<a id="a-RR"></a>“非也。<a id="a-RS"></a>”</p>
  <p id="aRT">舍利弗言：<a id="a-RU"></a>“云何，<a id="a-RV"></a>知见清净，<a id="a-RW"></a>得修梵行乎？<a id="a-RX"></a>”</p>
  <p id="aRY">满愿子报曰：<a id="a-RZ"></a>“非也。<a id="a-Ra"></a>”</p>
  <p id="aRb">舍利弗言：<a id="a-Rc"></a>“我今所问：<a id="a-Rd"></a>‘于如来所，<a id="a-Re"></a>得修梵行乎？<a id="a-Rf"></a>’汝复报吾言：<a id="a-Rg"></a>‘如是。<a id="a-Rh"></a>’吾复问：<a id="a-Ri"></a>‘智慧、<a id="a-Rj"></a>心清净，<a id="a-Rk"></a>道、<a id="a-Rl"></a>知见清净，<a id="a-Rm"></a>得修梵行耶？<a id="a-Rn"></a>’汝复言：<a id="a-Ro"></a>‘非也。<a id="a-Rp"></a>’汝今云何于如来所，<a id="a-Rq"></a>得修梵行耶？<a id="a-Rr"></a>”</p>
  <p id="aRs">满愿子报曰：<a id="a-Rt"></a>“戒清净义者，<a id="a-Ru"></a>能使心清净；<a id="a-Rv"></a>心清净义者，<a id="a-Rw"></a>能使见清净；<a id="a-Rx"></a>见清净义者，<a id="a-Ry"></a>能使无犹豫清净；<a id="a-Rz"></a>无犹豫清净义者，<a id="a-S0"></a>能使行迹清净；<a id="a-S1"></a>行迹清净义者，<a id="a-S2"></a>能使道清净；<a id="a-S3"></a>道清净义者，<a id="a-S4"></a>能使知见清净；<a id="a-S5"></a>知见清净义者，<a id="a-S6"></a>能使入涅槃义。<a id="a-S7"></a>是谓于如来所得修梵行。<a id="a-S8"></a>”</p>
  <p id="aS9">舍利弗言：<a id="a-SA"></a>“汝今所说义何所趣向？<a id="a-SB"></a>”</p>
  <p id="aSC">满愿子言：<a id="a-SD"></a>“我今当引譬喻解此义，<a id="a-SE"></a>智者以譬喻解此义，<a id="a-SF"></a>智者自寤。<a id="a-SG"></a>犹如今日波斯匿王，<a id="a-SH"></a>从舍卫城至婆祇国，<a id="a-SI"></a>两国中间布七乘车。<a id="a-SJ"></a>是时，<a id="a-SK"></a>波斯匿王出城先乘一车；<a id="a-SL"></a>至第二车，<a id="a-SM"></a>即乘第二车，<a id="a-SN"></a>复舍第一车；<a id="a-SO"></a>小复前行，<a id="a-SP"></a>乘第三车而舍第二车；<a id="a-SQ"></a>小复前行，<a id="a-SR"></a>乘第四车而舍第三车；<a id="a-SS"></a>小复前行，<a id="a-ST"></a>乘第五车而舍第四车；<a id="a-SU"></a>又复前行，<a id="a-SV"></a>乘第六车而舍第五车；<a id="a-SW"></a>又复前行，<a id="a-SX"></a>乘第七车而舍第六车，<a id="a-SY"></a>入婆祇国。<a id="a-SZ"></a>是时，<a id="a-Sa"></a>波斯匿王以至宫中。<a id="a-Sb"></a>设有人问：<a id="a-Sc"></a>‘大王今日为乘何等车来至此宫？<a id="a-Sd"></a>’彼王欲何报？<a id="a-Se"></a>”</p>
  <p id="aSf">舍利弗报言：<a id="a-Sg"></a>“设当有人问者，<a id="a-Sh"></a>当如是报曰：<a id="a-Si"></a>‘吾出舍卫城，<a id="a-Sj"></a>先乘第一车至第二车，<a id="a-Sk"></a>复舍第二车乘第三车，<a id="a-Sl"></a>复舍第三车乘第四车，<a id="a-Sm"></a>复舍第四车乘第五车，<a id="a-Sn"></a>复舍第五车乘第六车，<a id="a-So"></a>复舍第六车乘第七车，<a id="a-Sp"></a>至婆祇国。<a id="a-Sq"></a>所以然者？<a id="a-Sr"></a>皆由前车至第二车，<a id="a-Ss"></a>展转相因，<a id="a-St"></a>得至彼国。<a id="a-Su"></a>’设有人问者，<a id="a-Sv"></a>应当作是报之。<a id="a-Sw"></a>”</p>
  <p id="aSx">满愿子报曰：<a id="a-Sy"></a>“戒清净义，<a id="a-Sz"></a>亦复如是，<a id="a-T0"></a>由心清净，<a id="a-T1"></a>得见清净；<a id="a-T2"></a>由见清净，<a id="a-T3"></a>得至除犹豫清净；<a id="a-T4"></a>由无犹豫义，<a id="a-T5"></a>得至行迹清净；<a id="a-T6"></a>由行迹清净义，<a id="a-T7"></a>得至道清净；<a id="a-T8"></a>由道清净义，<a id="a-T9"></a>得至知见清净；<a id="a-TA"></a>由知见清净义，<a id="a-TB"></a>得至涅槃义，<a id="a-TC"></a>于如来所得修梵行。<a id="a-TD"></a>所以然者？<a id="a-TE"></a>戒清净义者，<a id="a-TF"></a>是受入之貌，<a id="a-TG"></a>然如来说使除受入；<a id="a-TH"></a>心清净义亦是受入之貌，<a id="a-TI"></a>然如来说除受入；<a id="a-TJ"></a>乃至知见之义亦是受入，<a id="a-TK"></a>如来说除受入，<a id="a-TL"></a>乃至涅槃，<a id="a-TM"></a>如来所得修梵行。<a id="a-TN"></a>若当戒清净，<a id="a-TO"></a>于如来所得修梵行者，<a id="a-TP"></a>凡夫之人亦当取灭度。<a id="a-TQ"></a>所以然者？<a id="a-TR"></a>凡夫之人亦有此戒法。<a id="a-TS"></a>世尊所说者，<a id="a-TT"></a>以次成道，<a id="a-TU"></a>得至涅槃界，<a id="a-TV"></a>非独戒清净，<a id="a-TW"></a>得至灭度。<a id="a-TX"></a>犹如有人欲上七重楼上，<a id="a-TY"></a>要当以次而至；<a id="a-TZ"></a>戒清净义，<a id="a-Ta"></a>亦复如是，<a id="a-Tb"></a>渐渐至心，<a id="a-Tc"></a>由心至见，<a id="a-Td"></a>由见至无犹豫，<a id="a-Te"></a>由无犹豫，<a id="a-Tf"></a>得至净于行迹，<a id="a-Tg"></a>由净行迹得至于道，<a id="a-Th"></a>由于净道得至知见，<a id="a-Ti"></a>由净知见得至涅槃。<a id="a-Tj"></a>”</p>
  <p id="aTk">是时，<a id="a-Tl"></a>舍利弗即称：<a id="a-Tm"></a>“善哉！<a id="a-Tn"></a>善哉！<a id="a-To"></a>快说此义。<a id="a-Tp"></a>汝今为名何等？<a id="a-Tq"></a>诸比丘梵行之人，<a id="a-Tr"></a>称汝何等号？<a id="a-Ts"></a>”</p>
  <p id="aTt">满愿子言：<a id="a-Tu"></a>“我今名为满愿子，<a id="a-Tv"></a>母姓弥多那尼。<a id="a-Tw"></a>”</p>
  <p id="aTx">舍利弗言：<a id="a-Ty"></a>“善哉！<a id="a-Tz"></a>善哉！<a id="a-U0"></a>满愿子，<a id="a-U1"></a>贤圣法中实无等伦！<a id="a-U2"></a>怀抱甘露，<a id="a-U3"></a>演布无穷，<a id="a-U4"></a>我今所问甚深之义，<a id="a-U5"></a>汝尽演说。<a id="a-U6"></a>设当诸梵行人以首戴行世间，<a id="a-U7"></a>犹不能得报其恩！<a id="a-U8"></a>其有来亲近问讯者，<a id="a-U9"></a>彼人快得善利！<a id="a-UA"></a>我今亦得其善利，<a id="a-UB"></a>承受其教。<a id="a-UC"></a>”</p>
  <p id="aUD">满愿子报曰：<a id="a-UE"></a>“善哉！<a id="a-UF"></a>善哉！<a id="a-UG"></a>如汝所言。<a id="a-UH"></a>汝今为名何等？<a id="a-UI"></a>诸比丘为何等号？<a id="a-UJ"></a>”</p>
  <p id="aUK">舍利弗报曰：<a id="a-UL"></a>“我名忧波提舍，<a id="a-UM"></a>母名舍利，<a id="a-UN"></a>诸比丘号吾为舍利弗。<a id="a-UO"></a>”</p>
  <p id="aUP">满愿子言：<a id="a-UQ"></a>“我今与大人共论，<a id="a-UR"></a>先亦不知法之大主来至此间。<a id="a-US"></a>设当知尊者舍利弗来至此者，<a id="a-UT"></a>亦无此辩共相酬答。<a id="a-UU"></a>然尊问此甚深之义，<a id="a-UV"></a>寻时发遣。<a id="a-UW"></a>善哉！<a id="a-UX"></a>舍利弗，<a id="a-UY"></a>佛弟子中最为上首，<a id="a-UZ"></a>恒以甘露法味而自娱乐。<a id="a-Ua"></a>设当诸梵行人，<a id="a-Ub"></a>以首戴尊者舍利弗行世间，<a id="a-Uc"></a>从岁至岁，<a id="a-Ud"></a>犹不能报斯须之恩。<a id="a-Ue"></a>其有众生来问讯尊者、<a id="a-Uf"></a>亲近者，<a id="a-Ug"></a>彼人快得善利，<a id="a-Uh"></a>我等亦快得善利！<a id="a-Ui"></a>”</p>
  <p id="aUj">尔时，<a id="a-Uk"></a>二贤在彼园共如是论议。</p>
  <p id="aUl">是时，<a id="a-Um"></a>二人各闻所说，<a id="a-Un"></a>欢善奉行！</p>
  <p id="aUo">等法及昼度，<a id="a-Up"></a>水及城郭喻，</p>
  <p id="aUq">识、<a id="a-Ur"></a>均头、<a id="a-Us"></a>二轮，<a id="a-Ut"></a>波蜜及七车。</p>
 </body>
</html>