<!doctype html>
<html id="z3IBUBbYA" data-ver="1184">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第三十八</h1>
  <h2 id="a2">马血天子问八政品第四十三</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">马血天子非人之时，<a id="a-7"></a>至世尊所，<a id="a-8"></a>头面礼足，<a id="a-9"></a>在一面立。<a id="a-A"></a>尔时，<a id="a-B"></a>天子白世尊言：<a id="a-C"></a>“向者生此念：<a id="a-D"></a>‘在地步度，<a id="a-E"></a>可尽此世界不乎？<a id="a-F"></a>’我今问世尊，<a id="a-G"></a>可以步尽世界不耶？<a id="a-H"></a>”</p>
  <p id="aI">世尊告曰：<a id="a-J"></a>“汝今以何义理而作此问？<a id="a-K"></a>”</p>
  <p id="aL">天子白佛言：<a id="a-M"></a>“我昔日一时至婆伽梵天所。<a id="a-N"></a>是时，<a id="a-O"></a>梵天遥见我来，<a id="a-P"></a>而语我言：<a id="a-Q"></a>‘善来！<a id="a-R"></a>马血天子，<a id="a-S"></a>此处无为之境，<a id="a-T"></a>无生、<a id="a-U"></a>无老、<a id="a-V"></a>无病、<a id="a-W"></a>无死、<a id="a-X"></a>无终、<a id="a-Y"></a>无始，<a id="a-Z"></a>亦无愁、<a id="a-a"></a>忧、<a id="a-b"></a>苦、<a id="a-c"></a>恼。<a id="a-d"></a>’当我尔时，<a id="a-e"></a>复作是念：<a id="a-f"></a>‘此是涅槃道耶？<a id="a-g"></a>何以故？<a id="a-h"></a>涅槃之中无生、<a id="a-i"></a>老、<a id="a-j"></a>病、<a id="a-k"></a>死、<a id="a-l"></a>愁、<a id="a-m"></a>忧、<a id="a-n"></a>苦、<a id="a-o"></a>恼。<a id="a-p"></a>此是世界之极边耶？<a id="a-q"></a>设当是世界边际者，<a id="a-r"></a>是为世间可步度耶？<a id="a-s"></a>’”</p>
  <p id="at">世尊告曰：<a id="a-u"></a>“汝今神足为何等类？<a id="a-v"></a>”</p>
  <p id="aw">天子白佛言：<a id="a-x"></a>“犹如力士善于射术，<a id="a-y"></a>箭去无碍；<a id="a-z"></a>我今神足其德如是，<a id="a-10"></a>无所罜碍。<a id="a-11"></a>”</p>
  <p id="a12">世尊告曰：<a id="a-13"></a>“我今问汝，<a id="a-14"></a>随所乐报之。<a id="a-15"></a>犹如有四男子善于射术，<a id="a-16"></a>然彼四人各向四方射，<a id="a-17"></a>设有人来，<a id="a-18"></a>意欲尽摄四面之箭，<a id="a-19"></a>使不堕地。<a id="a-1A"></a>云何，<a id="a-1B"></a>天子，<a id="a-1C"></a>此人极为捷疾不耶？<a id="a-1D"></a>乃能使箭不堕于地。</p>
  <p id="a1E">“天子当知：<a id="a-1F"></a>上日月前有捷步天子，<a id="a-1G"></a>行来进止复逾斯人之捷疾，<a id="a-1H"></a>然日月宫殿行甚于斯。<a id="a-1I"></a>计彼人天子及日月宫殿之疾，<a id="a-1J"></a>故不如三十三天之速疾也；<a id="a-1K"></a>计三十三天之疾，<a id="a-1L"></a>不如艳天之疾。<a id="a-1M"></a>如是，<a id="a-1N"></a>诸天所有神足，<a id="a-1O"></a>各各不相及。<a id="a-1P"></a>假使汝今有此神德，<a id="a-1Q"></a>如彼诸天，<a id="a-1R"></a>从劫至劫，<a id="a-1S"></a>乃至百劫，<a id="a-1T"></a>犹不能尽世境界。<a id="a-1U"></a>所以然者？<a id="a-1V"></a>地界方域不可称计。</p>
  <p id="a1W">“天子当知：<a id="a-1X"></a>我过去久远世时，<a id="a-1Y"></a>曾作仙人，<a id="a-1Z"></a>名为马血，<a id="a-1a"></a>与汝同字，<a id="a-1b"></a>欲爱已尽，<a id="a-1c"></a>飞行虚空，<a id="a-1d"></a>无所触碍。<a id="a-1e"></a>我尔时，<a id="a-1f"></a>神足与人有异，<a id="a-1g"></a>弹指之顷，<a id="a-1h"></a>已能摄此四方箭，<a id="a-1i"></a>使不堕落。<a id="a-1j"></a>时，<a id="a-1k"></a>我以有此神足，<a id="a-1l"></a>便作是念：<a id="a-1m"></a>‘我今能以此神足，<a id="a-1n"></a>可尽境地边际乎？<a id="a-1o"></a>’即涉世界而不能尽其方域。<a id="a-1p"></a>命终之后，<a id="a-1q"></a>进德修业而成佛道，<a id="a-1r"></a>坐树王下，<a id="a-1s"></a>端坐思惟往昔经历所施为事：<a id="a-1t"></a>本为仙人，<a id="a-1u"></a>以此神德犹不能尽其方面，<a id="a-1v"></a>当以何神力而得究其边际乎？<a id="a-1w"></a>时，<a id="a-1x"></a>我复作是念：<a id="a-1y"></a>‘要当乘圣贤八品之径路，<a id="a-1z"></a>然后乃得尽生死边际。<a id="a-20"></a>’</p>
  <p id="a21">“彼云何名为乘贤圣八品之径路？<a id="a-22"></a>所谓正见、<a id="a-23"></a>正治、<a id="a-24"></a>正语、<a id="a-25"></a>正业、<a id="a-26"></a>正命、<a id="a-27"></a>正方便、<a id="a-28"></a>正念、<a id="a-29"></a>正三昧。<a id="a-2A"></a>天子，<a id="a-2B"></a>又知斯名贤圣八品道，<a id="a-2C"></a>得尽世界之边际；<a id="a-2D"></a>诸过去恒沙诸佛得尽世界者，<a id="a-2E"></a>尽用此贤圣八品道而究世界；<a id="a-2F"></a>正使将来诸佛世尊出现世者，<a id="a-2G"></a>当以此贤圣之道得尽边际。<a id="a-2H"></a>”</p>
  <p id="a2I">尔时，<a id="a-2J"></a>世尊便说此偈：</p>
  <p id="a2K">“步涉无究竟，<a id="a-2L"></a>得尽世界者，</p>
  <p id="a2M">地种不可称，<a id="a-2N"></a>非神足所及。</p>
  <p id="a2O">凡夫施设意，<a id="a-2P"></a>于中起迷惑，</p>
  <p id="a2Q">不别真正法，<a id="a-2R"></a>流转五道中。</p>
  <p id="a2S">贤圣八品道，<a id="a-2T"></a>以此为舟船，</p>
  <p id="a2U">诸佛之所行，<a id="a-2V"></a>而究世界边。</p>
  <p id="a2W">正使当来佛，<a id="a-2X"></a>弥勒之等类，</p>
  <p id="a2Y">亦用八种道，<a id="a-2Z"></a>得尽于世界。</p>
  <p id="a2a">是故有智士，<a id="a-2b"></a>修此圣贤道，</p>
  <p id="a2c">昼夜习行之，<a id="a-2d"></a>便至无为处。<a id="a-2e"></a>”</p>
  <p id="a2f">是时，<a id="a-2g"></a>马血天子从如来闻说贤圣八品道，<a id="a-2h"></a>即于座上，<a id="a-2i"></a>诸尘垢尽，<a id="a-2j"></a>得法眼净。<a id="a-2k"></a>尔时，<a id="a-2l"></a>天子即以头面礼足，<a id="a-2m"></a>绕佛三匝，<a id="a-2n"></a>便退而去。<a id="a-2o"></a>是时，<a id="a-2p"></a>彼天子即其日，<a id="a-2q"></a>以天种种好华散如来上，<a id="a-2r"></a>即时便说斯偈：</p>
  <p id="a2s">“流转生死久，<a id="a-2t"></a>欲涉度世界，</p>
  <p id="a2u">贤圣八品道，<a id="a-2v"></a>不知又不见。</p>
  <p id="a2w">今我以见谛，<a id="a-2x"></a>又闻八品道，</p>
  <p id="a2y">便得尽边际，<a id="a-2z"></a>诸佛所到处。<a id="a-30"></a>”</p>
  <p id="a31">尔时，<a id="a-32"></a>世尊可彼天子所说。<a id="a-33"></a>时，<a id="a-34"></a>彼天子以见佛可之，<a id="a-35"></a>即礼世尊足，<a id="a-36"></a>便退而去。</p>
  <p id="a37">尔时，<a id="a-38"></a>彼天子闻佛所说，<a id="a-39"></a>欢喜奉行。</p>
  <p id="a3A">闻如是：<a id="a-3B"></a>一时，<a id="a-3C"></a>佛在舍卫国祇树给孤独园。</p>
  <p id="a3D">尔时，<a id="a-3E"></a>世尊告诸比丘：<a id="a-3F"></a>“我今当说贤圣八关斋法。<a id="a-3G"></a>汝等善思念之，<a id="a-3H"></a>随喜奉行！<a id="a-3I"></a>”尔时，<a id="a-3J"></a>诸比丘从佛受教。</p>
  <p id="a3K">世尊告曰：<a id="a-3L"></a>“彼云何名为八关斋法？<a id="a-3M"></a>一者、<a id="a-3N"></a>不杀生，<a id="a-3O"></a>二者、<a id="a-3P"></a>不与不取，<a id="a-3Q"></a>三者、<a id="a-3R"></a>不淫，<a id="a-3S"></a>四者、<a id="a-3T"></a>不妄语，<a id="a-3U"></a>五者、<a id="a-3V"></a>不饮酒，<a id="a-3W"></a>六者、<a id="a-3X"></a>不过时食，<a id="a-3Y"></a>七者、<a id="a-3Z"></a>不处高广之床，<a id="a-3a"></a>八者、<a id="a-3b"></a>远离作倡伎乐、<a id="a-3c"></a>香华涂身。<a id="a-3d"></a>是谓，<a id="a-3e"></a>比丘，<a id="a-3f"></a>名为贤圣八关斋法。<a id="a-3g"></a>”</p>
  <p id="a3h">是时，<a id="a-3i"></a>彼优波离白佛言：<a id="a-3j"></a>“云何修行八关斋法？<a id="a-3k"></a>”</p>
  <p id="a3l">世尊告曰：<a id="a-3m"></a>“于是，<a id="a-3n"></a>优波离，<a id="a-3o"></a>若善男子、<a id="a-3p"></a>善女人，<a id="a-3q"></a>于八日、<a id="a-3r"></a>十四日、<a id="a-3s"></a>十五日，<a id="a-3t"></a>往诣沙门若长老比丘所，<a id="a-3u"></a>自称名字，<a id="a-3v"></a>从朝至暮，<a id="a-3w"></a>如罗汉持心不移不动，<a id="a-3x"></a>刀杖不加群生，<a id="a-3y"></a>普慈于一切：<a id="a-3z"></a>‘我今受斋法，<a id="a-40"></a>一无所犯，<a id="a-41"></a>不起杀心，<a id="a-42"></a>习彼真人之教：<a id="a-43"></a>不盗，<a id="a-44"></a>不淫，<a id="a-45"></a>不妄语，<a id="a-46"></a>不饮酒，<a id="a-47"></a>不过时食，<a id="a-48"></a>不在高广之座，<a id="a-49"></a>不习作倡伎乐、<a id="a-4A"></a>香华涂身。<a id="a-4B"></a>’设有智慧者，<a id="a-4C"></a>当作是说；<a id="a-4D"></a>假令无智者，<a id="a-4E"></a>当教彼如此之教。<a id="a-4F"></a>又彼比丘当一一指授，<a id="a-4G"></a>无令失次，<a id="a-4H"></a>亦莫超越，<a id="a-4I"></a>复当教使发誓愿。<a id="a-4J"></a>”</p>
  <p id="a4K">优波离白佛言：<a id="a-4L"></a>“云何当发愿？<a id="a-4M"></a>”</p>
  <p id="a4N">世尊告曰：<a id="a-4O"></a>“彼发愿时：<a id="a-4P"></a>‘我今以此八关斋法，<a id="a-4Q"></a>莫堕地狱、<a id="a-4R"></a>饿鬼、<a id="a-4S"></a>畜生，<a id="a-4T"></a>亦莫堕八难之处，<a id="a-4U"></a>莫处边境，<a id="a-4V"></a>莫堕凶弊之处，<a id="a-4W"></a>莫与恶知识从事，<a id="a-4X"></a>父母专正，<a id="a-4Y"></a>无习邪见，<a id="a-4Z"></a>生中国中，<a id="a-4a"></a>闻其善法，<a id="a-4b"></a>分别思惟，<a id="a-4c"></a>法法成就。<a id="a-4d"></a>持此斋法功德，<a id="a-4e"></a>摄取一切众生之善，<a id="a-4f"></a>以此功德，<a id="a-4g"></a>惠施彼人，<a id="a-4h"></a>使成无上正真之道，<a id="a-4i"></a>持此誓愿之福，<a id="a-4j"></a>施成三乘，<a id="a-4k"></a>使不中退。<a id="a-4l"></a>复持此八关斋法，<a id="a-4m"></a>用学佛道、<a id="a-4n"></a>辟支佛道、<a id="a-4o"></a>阿罗汉道，<a id="a-4p"></a>诸世界学正法者亦习此业，<a id="a-4q"></a>正使将来弥勒佛出现世时，<a id="a-4r"></a>如来、<a id="a-4s"></a>至真、<a id="a-4t"></a>等正觉，<a id="a-4u"></a>值遇彼会，<a id="a-4v"></a>使得时度。<a id="a-4w"></a>’弥勒出现世时，<a id="a-4x"></a>声闻三会，<a id="a-4y"></a>初会之时九十六亿比丘之众，<a id="a-4z"></a>第二之会九十四亿比丘之众，<a id="a-50"></a>第三会九十二亿比丘之众，<a id="a-51"></a>皆是阿罗汉，<a id="a-52"></a>诸漏已尽，<a id="a-53"></a>亦值彼王及国土教授师，<a id="a-54"></a>作如是之教，<a id="a-55"></a>无令缺漏。<a id="a-56"></a>”</p>
  <p id="a57">是时，<a id="a-58"></a>优波离白世尊言：<a id="a-59"></a>“说彼善男子、<a id="a-5A"></a>善女人虽持八关斋，<a id="a-5B"></a>于中不发誓愿者，<a id="a-5C"></a>岂不得大功德乎？<a id="a-5D"></a>”</p>
  <p id="a5E">世尊告曰：<a id="a-5F"></a>“虽获其福，<a id="a-5G"></a>福不足言。<a id="a-5H"></a>所以然者？<a id="a-5I"></a>我今当说：</p>
  <p id="a5J">“过去世时，<a id="a-5K"></a>有王名宝岳，<a id="a-5L"></a>以法治化，<a id="a-5M"></a>无有阿曲，<a id="a-5N"></a>领此阎浮提境界。<a id="a-5O"></a>尔时，<a id="a-5P"></a>有佛名曰宝藏如来、<a id="a-5Q"></a>至真、<a id="a-5R"></a>等正觉、<a id="a-5S"></a>明云成为、<a id="a-5T"></a>善逝、<a id="a-5U"></a>世间解、<a id="a-5V"></a>无上士、<a id="a-5W"></a>道法御、<a id="a-5X"></a>天人师，<a id="a-5Y"></a>号佛、<a id="a-5Z"></a>众佑，<a id="a-5a"></a>出现于世。<a id="a-5b"></a>彼王有女，<a id="a-5c"></a>名曰牟尼，<a id="a-5d"></a>颜貌殊特，<a id="a-5e"></a>面如桃华色，<a id="a-5f"></a>皆由前世供养诸佛之所致也。<a id="a-5g"></a>尔时，<a id="a-5h"></a>彼佛亦复三会，<a id="a-5i"></a>声闻初会之时一亿六万八千之众，<a id="a-5j"></a>第二之会一亿六万之众，<a id="a-5k"></a>第三之会一亿三万之众，<a id="a-5l"></a>皆是阿罗汉，<a id="a-5m"></a>诸漏已尽。</p>
  <p id="a5n">“是时，<a id="a-5o"></a>彼佛与诸弟子说如此之法：<a id="a-5p"></a>‘诸比丘，<a id="a-5q"></a>当念坐禅，<a id="a-5r"></a>勿有懈怠。<a id="a-5s"></a>复求方便，<a id="a-5t"></a>诵习经戒。<a id="a-5u"></a>’彼佛侍者名曰满愿，<a id="a-5v"></a>多闻第一，<a id="a-5w"></a>如我今日阿难比丘多闻最胜。<a id="a-5x"></a>时，<a id="a-5y"></a>彼满愿比丘白宝藏佛言：<a id="a-5z"></a>‘诸有比丘诸根暗钝，<a id="a-60"></a>亦不精进于禅定法，<a id="a-61"></a>又不诵习。<a id="a-62"></a>今日世尊欲安此人著何聚中？<a id="a-63"></a>’宝藏佛告曰：<a id="a-64"></a>‘设有比丘诸根暗钝，<a id="a-65"></a>不堪任行禅法者，<a id="a-66"></a>当修三上人法业。<a id="a-67"></a>云何为三？<a id="a-68"></a>所谓坐禅、<a id="a-69"></a>诵经、<a id="a-6A"></a>佐劝众事。<a id="a-6B"></a>’如是彼佛与诸弟子说如此微妙之法。</p>
  <p id="a6C">“尔时，<a id="a-6D"></a>有长老比丘，<a id="a-6E"></a>亦不堪任修行禅法。<a id="a-6F"></a>时，<a id="a-6G"></a>彼比丘便作是念：<a id="a-6H"></a>‘我今年衰长大，<a id="a-6I"></a>亦不能修其禅法，<a id="a-6J"></a>今当求愿行劝助之法。<a id="a-6K"></a>’是时，<a id="a-6L"></a>彼长老比丘入野马城中，<a id="a-6M"></a>求烛火、<a id="a-6N"></a>麻油，<a id="a-6O"></a>日来供养宝藏如来，<a id="a-6P"></a>使明不断。</p>
  <p id="a6Q">“是时，<a id="a-6R"></a>王女牟尼见此长老比丘里巷乞求，<a id="a-6S"></a>即问彼比丘曰：<a id="a-6T"></a>‘比丘，<a id="a-6U"></a>今日为何所求？<a id="a-6V"></a>’比丘报曰：<a id="a-6W"></a>‘圣女当知：<a id="a-6X"></a>我年衰迈，<a id="a-6Y"></a>不堪行禅法，<a id="a-6Z"></a>故求乞脂油，<a id="a-6a"></a>用供养佛，<a id="a-6b"></a>续尊光明。<a id="a-6c"></a>’是时，<a id="a-6d"></a>彼女闻佛名号，<a id="a-6e"></a>欢喜踊跃，<a id="a-6f"></a>不能自胜，<a id="a-6g"></a>白彼长老比丘曰：<a id="a-6h"></a>‘汝今，<a id="a-6i"></a>比丘，<a id="a-6j"></a>勿在余处乞求，<a id="a-6k"></a>我自相供给，<a id="a-6l"></a>麻油灯炷尽相惠施。<a id="a-6m"></a>’</p>
  <p id="a6n">“是时，<a id="a-6o"></a>长老比丘受彼女施，<a id="a-6p"></a>日来取油供养宝藏如来，<a id="a-6q"></a>持此功德福业，<a id="a-6r"></a>施与无上正真之道，<a id="a-6s"></a>口自演说：<a id="a-6t"></a>‘年既衰大，<a id="a-6u"></a>又复钝根，<a id="a-6v"></a>无有智慧得行禅法，<a id="a-6w"></a>持此功德之业，<a id="a-6x"></a>所生之处莫堕恶趣，<a id="a-6y"></a>使将来之世值遇圣尊，<a id="a-6z"></a>如今宝藏如来无异；<a id="a-70"></a>亦遇圣众如今圣众而无有异；<a id="a-71"></a>说法亦当如今无异。<a id="a-72"></a>’是时，<a id="a-73"></a>宝藏如来知彼比丘心中所念，<a id="a-74"></a>即时便笑，<a id="a-75"></a>口出五色光，<a id="a-76"></a>而告之曰：<a id="a-77"></a>‘汝今，<a id="a-78"></a>比丘，<a id="a-79"></a>将来无数阿僧祇劫当作佛，<a id="a-7A"></a>号曰灯光如来、<a id="a-7B"></a>至真、<a id="a-7C"></a>等正觉。<a id="a-7D"></a>’是时，<a id="a-7E"></a>长老比丘欢喜踊跃，<a id="a-7F"></a>不能自胜，<a id="a-7G"></a>身心坚固，<a id="a-7H"></a>意不退转，<a id="a-7I"></a>颜色特胜，<a id="a-7J"></a>不与常同。</p>
  <p id="a7K">“时，<a id="a-7L"></a>彼牟尼女人见彼比丘颜色殊常，<a id="a-7M"></a>即前问曰：<a id="a-7N"></a>‘比丘，<a id="a-7O"></a>今日颜色极为殊妙，<a id="a-7P"></a>不与常同，<a id="a-7Q"></a>得何意故？<a id="a-7R"></a>’比丘报曰：<a id="a-7S"></a>‘王女当知：<a id="a-7T"></a>向者，<a id="a-7U"></a>如来以甘露见灌。<a id="a-7V"></a>’牟尼女问曰：<a id="a-7W"></a>‘云何如来以甘露见灌？<a id="a-7X"></a>’比丘报曰：<a id="a-7Y"></a>‘我为宝藏如来所授决，<a id="a-7Z"></a>言将来无数阿僧祇劫当得作佛，<a id="a-7a"></a>号曰灯光如来、<a id="a-7b"></a>至真、<a id="a-7c"></a>等正觉，<a id="a-7d"></a>身心牢固，<a id="a-7e"></a>意不退转。<a id="a-7f"></a>如是，<a id="a-7g"></a>王女，<a id="a-7h"></a>为彼如来之所授决也。<a id="a-7i"></a>’王女问曰：<a id="a-7j"></a>‘彼佛颇授我决乎？<a id="a-7k"></a>’长老比丘报曰：<a id="a-7l"></a>‘我亦不知为授汝莂不？<a id="a-7m"></a>’</p>
  <p id="a7n">“是时，<a id="a-7o"></a>王女闻比丘说已，<a id="a-7p"></a>即乘羽宝之车，<a id="a-7q"></a>往至宝藏如来所，<a id="a-7r"></a>头面礼足，<a id="a-7s"></a>在一面坐。<a id="a-7t"></a>尔时，<a id="a-7u"></a>王女白佛言：<a id="a-7v"></a>‘我今是檀越施主，<a id="a-7w"></a>所须脂油恒相供给，<a id="a-7x"></a>然今世尊授彼比丘决，<a id="a-7y"></a>独不见授莂。<a id="a-7z"></a>’宝藏如来告曰：<a id="a-80"></a>‘发心求愿，<a id="a-81"></a>其福难量，<a id="a-82"></a>何况以财惠施乎？<a id="a-83"></a>’牟尼女报曰：<a id="a-84"></a>‘设当如来不授我莂者，<a id="a-85"></a>当自断其命根。<a id="a-86"></a>’宝藏如来报曰：<a id="a-87"></a>‘夫处女人之身，<a id="a-88"></a>求作转轮圣王者，<a id="a-89"></a>终不获也；<a id="a-8A"></a>求作帝释者，<a id="a-8B"></a>亦不可获也；<a id="a-8C"></a>求作梵天王者，<a id="a-8D"></a>亦不可得也；<a id="a-8E"></a>求作魔王者，<a id="a-8F"></a>亦不可得也；<a id="a-8G"></a>求作如来者，<a id="a-8H"></a>亦不可得也。<a id="a-8I"></a>’女曰：<a id="a-8J"></a>‘我定不能得成无上道乎？<a id="a-8K"></a>’宝藏佛报曰：<a id="a-8L"></a>‘能也，<a id="a-8M"></a>牟尼女，<a id="a-8N"></a>成无上正真道也。<a id="a-8O"></a>然王女当知：<a id="a-8P"></a>将来无数阿僧祇劫有佛出世，<a id="a-8Q"></a>是汝善知识，<a id="a-8R"></a>彼佛当授汝决。<a id="a-8S"></a>’</p>
  <p id="a8T">“是时，<a id="a-8U"></a>王女白彼佛言：<a id="a-8V"></a>‘受者清净，<a id="a-8W"></a>施主秽浊乎？<a id="a-8X"></a>’宝藏佛告曰：<a id="a-8Y"></a>‘吾今所说者，<a id="a-8Z"></a>心意清净，<a id="a-8a"></a>发愿牢固。<a id="a-8b"></a>’是时，<a id="a-8c"></a>王女语已，<a id="a-8d"></a>即从座起，<a id="a-8e"></a>头面礼足，<a id="a-8f"></a>绕佛三匝，<a id="a-8g"></a>便退而去。</p>
  <p id="a8h">“优波离当知：<a id="a-8i"></a>无数阿僧祇劫，<a id="a-8j"></a>灯光佛乃出现于世，<a id="a-8k"></a>治在钵头摩大国，<a id="a-8l"></a>与大比丘众十六万八千众俱，<a id="a-8m"></a>国王、<a id="a-8n"></a>人民悉来承事。<a id="a-8o"></a>是时，<a id="a-8p"></a>彼国有王名提波延那，<a id="a-8q"></a>以法治化，<a id="a-8r"></a>领此阎浮境界。<a id="a-8s"></a>是时，<a id="a-8t"></a>彼王请佛及比丘僧而饭食之。<a id="a-8u"></a>是时，<a id="a-8v"></a>灯光如来清旦著衣持钵，<a id="a-8w"></a>将诸比丘众入城。</p>
  <p id="a8x">“尔时，<a id="a-8y"></a>有梵志子名曰弥勒，<a id="a-8z"></a>颜貌端正，<a id="a-90"></a>众中独出，<a id="a-91"></a>像如梵天，<a id="a-92"></a>通诸经藏，<a id="a-93"></a>靡不贯练，<a id="a-94"></a>诸书咒术，<a id="a-95"></a>皆悉明了，<a id="a-96"></a>天文地理，<a id="a-97"></a>靡不了知。<a id="a-98"></a>是时，<a id="a-99"></a>彼梵志遥见灯光佛来，<a id="a-9A"></a>颜貌殊特，<a id="a-9B"></a>世之奇异，<a id="a-9C"></a>诸根寂定，<a id="a-9D"></a>三十二相、<a id="a-9E"></a>八十种好庄严其身；<a id="a-9F"></a>见已，<a id="a-9G"></a>便发喜豫之意，<a id="a-9H"></a>善心生焉：<a id="a-9I"></a>‘书籍所载如来出现，<a id="a-9J"></a>甚为难遇，<a id="a-9K"></a>时时乃出，<a id="a-9L"></a>犹如优钵华时乃出耳！<a id="a-9M"></a>我今当往试之。<a id="a-9N"></a>’是时，<a id="a-9O"></a>梵志手执五华往至世尊所，<a id="a-9P"></a>复作是念：<a id="a-9Q"></a>‘其有三十二相者，<a id="a-9R"></a>名曰成佛。<a id="a-9S"></a>’即以五根华散如来上，<a id="a-9T"></a>又求三十二相，<a id="a-9U"></a>唯见三十相，<a id="a-9V"></a>而不见二相，<a id="a-9W"></a>即兴狐疑：<a id="a-9X"></a>‘今观世尊不见广长舌及阴马藏。<a id="a-9Y"></a>’即时说此偈：</p>
  <p id="a9Z">“‘闻有三十二，<a id="a-9a"></a>大人之相貌，</p>
  <p id="a9b">今不见二相，<a id="a-9c"></a>相好为具不？</p>
  <p id="a9d">颇有阴马藏，<a id="a-9e"></a>贞洁不淫乎？</p>
  <p id="a9f">岂有广长舌，<a id="a-9g"></a>舐耳覆面乎？</p>
  <p id="a9h">为我现其相，<a id="a-9i"></a>断诸狐疑结，</p>
  <p id="a9j">阴马及舌相，<a id="a-9k"></a>惟愿欲见之！<a id="a-9l"></a>’</p>
  <p id="a9m">“是时，<a id="a-9n"></a>灯光佛即入三昧定，<a id="a-9o"></a>使彼梵志见其二相。<a id="a-9p"></a>是时，<a id="a-9q"></a>灯光佛复出广长舌，<a id="a-9r"></a>左右舐耳，<a id="a-9s"></a>放大光明，<a id="a-9t"></a>还从顶上入。<a id="a-9u"></a>是时，<a id="a-9v"></a>梵志见如来有三十二相具足；<a id="a-9w"></a>见已，<a id="a-9x"></a>欢喜踊跃，<a id="a-9y"></a>不能自胜，<a id="a-9z"></a>并作是说：<a id="a-A0"></a>‘惟愿世尊当见观察！<a id="a-A1"></a>我今持五华奉上如来，<a id="a-A2"></a>又持此身供养圣尊。<a id="a-A3"></a>’发此誓愿时，<a id="a-A4"></a>彼五华在空中化成宝台，<a id="a-A5"></a>极为殊妙，<a id="a-A6"></a>四柱四门。<a id="a-A7"></a>彼时，<a id="a-A8"></a>见交露台已，<a id="a-A9"></a>欢喜踊跃，<a id="a-AA"></a>不能自胜，<a id="a-AB"></a>发此誓愿：<a id="a-AC"></a>‘使我将来之世作佛，<a id="a-AD"></a>当如灯光佛，<a id="a-AE"></a>弟子翼从，<a id="a-AF"></a>悉皆如是。<a id="a-AG"></a>’</p>
  <p id="aAH">“是时，<a id="a-AI"></a>灯光佛知彼梵志心中所念，<a id="a-AJ"></a>即时便笑。<a id="a-AK"></a>诸佛世尊常法，<a id="a-AL"></a>若授决时世尊笑者，<a id="a-AM"></a>口出五色光明，<a id="a-AN"></a>遍照三千大千世界。<a id="a-AO"></a>是时，<a id="a-AP"></a>光明已照三千大千世界，<a id="a-AQ"></a>日月无复光明，<a id="a-AR"></a>还从顶上入。<a id="a-AS"></a>设如来授决之时，<a id="a-AT"></a>光从顶上入；<a id="a-AU"></a>设授辟支佛决时，<a id="a-AV"></a>光从口出，<a id="a-AW"></a>还入耳中；<a id="a-AX"></a>若授声闻莂者，<a id="a-AY"></a>光从肩上入；<a id="a-AZ"></a>若授生天之决者，<a id="a-Aa"></a>是时光明从臂中入；<a id="a-Ab"></a>若莂生人中者，<a id="a-Ac"></a>是时光明从两胁入；<a id="a-Ad"></a>若授生饿鬼决者，<a id="a-Ae"></a>是时光明从腋入；<a id="a-Af"></a>若授生畜生决者，<a id="a-Ag"></a>光明从膝入；<a id="a-Ah"></a>若授生地狱决者，<a id="a-Ai"></a>是时光明从脚底入。</p>
  <p id="aAj">“是时，<a id="a-Ak"></a>梵志见光从顶上入，<a id="a-Al"></a>欢喜踊跃，<a id="a-Am"></a>不能自胜，<a id="a-An"></a>即布发在地，<a id="a-Ao"></a>并作是说：<a id="a-Ap"></a>‘设如来不授我决者，<a id="a-Aq"></a>即于此处自断坏，<a id="a-Ar"></a>不成诸根。<a id="a-As"></a>’是时，<a id="a-At"></a>灯光佛知梵志心中所念，<a id="a-Au"></a>即告之曰：<a id="a-Av"></a>‘汝速还起，<a id="a-Aw"></a>将来之世，<a id="a-Ax"></a>当成作佛，<a id="a-Ay"></a>号释迦文如来、<a id="a-Az"></a>至真、<a id="a-B0"></a>等正觉。<a id="a-B1"></a>’是时，<a id="a-B2"></a>摩纳闻佛授决已，<a id="a-B3"></a>心怀踊跃，<a id="a-B4"></a>不能自胜，<a id="a-B5"></a>即于彼处，<a id="a-B6"></a>得遍现三昧，<a id="a-B7"></a>踊在虚空，<a id="a-B8"></a>去地七仞，<a id="a-B9"></a>叉手向灯光如来。</p>
  <p id="aBA">“汝优波离，<a id="a-BB"></a>莫作异观！<a id="a-BC"></a>尔时宝藏如来时长老比丘，<a id="a-BD"></a>岂是异人乎？<a id="a-BE"></a>尔时灯光如来是也。<a id="a-BF"></a>尔时王女牟尼，<a id="a-BG"></a>我今是也。<a id="a-BH"></a>时宝藏如来立我名号字释迦文，<a id="a-BI"></a>我今以此因缘故，<a id="a-BJ"></a>说此八关斋法。<a id="a-BK"></a>当发誓愿，<a id="a-BL"></a>无愿不果。<a id="a-BM"></a>所以然者？<a id="a-BN"></a>若彼女人作是誓愿，<a id="a-BO"></a>即于彼劫成其所愿也。<a id="a-BP"></a>若长老比丘不发誓愿者，<a id="a-BQ"></a>终不成佛道。<a id="a-BR"></a>誓愿之福不可称记，<a id="a-BS"></a>得至甘露灭尽之处。<a id="a-BT"></a>如是，<a id="a-BU"></a>优波离，<a id="a-BV"></a>当作是学！<a id="a-BW"></a>”</p>
  <p id="aBX">尔时，<a id="a-BY"></a>优波离闻佛所说，<a id="a-BZ"></a>欢喜奉行。</p>
  <p id="aBa">闻如是：<a id="a-Bb"></a>一时，<a id="a-Bc"></a>佛在摩竭国界，<a id="a-Bd"></a>与大比丘众五百人俱，<a id="a-Be"></a>渐至江水侧。</p>
  <p id="aBf">尔时，<a id="a-Bg"></a>世尊见江水中，<a id="a-Bh"></a>有大材木为水所漂，<a id="a-Bi"></a>即坐水侧一树下坐。<a id="a-Bj"></a>尔时，<a id="a-Bk"></a>世尊告诸比丘：<a id="a-Bl"></a>“汝等颇见木为水所漂乎？<a id="a-Bm"></a>”</p>
  <p id="aBn">诸比丘白佛言：<a id="a-Bo"></a>“唯然，<a id="a-Bp"></a>见之。<a id="a-Bq"></a>”</p>
  <p id="aBr">世尊告曰：<a id="a-Bs"></a>“设当此木不著此岸，<a id="a-Bt"></a>不著彼岸，<a id="a-Bu"></a>又不中没，<a id="a-Bv"></a>复非在岸上，<a id="a-Bw"></a>不为人所捉，<a id="a-Bx"></a>复非为非人所捉者，<a id="a-By"></a>复非为水所回转，<a id="a-Bz"></a>复非腐败者，<a id="a-C0"></a>便当渐渐至海。<a id="a-C1"></a>所以然者？<a id="a-C2"></a>海，<a id="a-C3"></a>诸江之原本。<a id="a-C4"></a>汝等比丘亦如是，<a id="a-C5"></a>设不著此岸，<a id="a-C6"></a>不著彼岸，<a id="a-C7"></a>又不中没，<a id="a-C8"></a>复非在岸上，<a id="a-C9"></a>不为人、<a id="a-CA"></a>非人所捉，<a id="a-CB"></a>亦不为水所回转，<a id="a-CC"></a>亦不腐败，<a id="a-CD"></a>便当渐渐至涅槃处。<a id="a-CE"></a>所以然者？<a id="a-CF"></a>涅槃者，<a id="a-CG"></a>正见、<a id="a-CH"></a>正治、<a id="a-CI"></a>正语、<a id="a-CJ"></a>正业、<a id="a-CK"></a>正命、<a id="a-CL"></a>正方便、<a id="a-CM"></a>正念、<a id="a-CN"></a>正定是涅槃之原本。<a id="a-CO"></a>”</p>
  <p id="aCP">尔时，<a id="a-CQ"></a>有牧牛人名曰难陀，<a id="a-CR"></a>凭杖而立。<a id="a-CS"></a>是时，<a id="a-CT"></a>彼牧牛人遥闻如是所说，<a id="a-CU"></a>渐来至世尊所而立。<a id="a-CV"></a>尔时，<a id="a-CW"></a>牧牛人白世尊言：<a id="a-CX"></a>“我今亦不著此岸，<a id="a-CY"></a>不在彼岸，<a id="a-CZ"></a>又非中没，<a id="a-Ca"></a>复非在岸上，<a id="a-Cb"></a>不为人捉，<a id="a-Cc"></a>复非为非人所捉，<a id="a-Cd"></a>不为水所回转，<a id="a-Ce"></a>亦非腐败，<a id="a-Cf"></a>渐当至涅槃之处。<a id="a-Cg"></a>惟愿世尊听在道次，<a id="a-Ch"></a>得作沙门。<a id="a-Ci"></a>”</p>
  <p id="aCj">世尊告曰：<a id="a-Ck"></a>“汝今还主牛已，<a id="a-Cl"></a>然后乃得作沙门耳！<a id="a-Cm"></a>”</p>
  <p id="aCn">牧牛人难陀报曰：<a id="a-Co"></a>“斯牛哀念犊故，<a id="a-Cp"></a>自当还家。<a id="a-Cq"></a>惟愿世尊听在道次！<a id="a-Cr"></a>”</p>
  <p id="aCs">世尊告曰：<a id="a-Ct"></a>“此牛虽当还家，<a id="a-Cu"></a>故须汝往付授之。<a id="a-Cv"></a>”</p>
  <p id="aCw">是时，<a id="a-Cx"></a>牧牛人即受其教，<a id="a-Cy"></a>往付牛已，<a id="a-Cz"></a>还至佛所，<a id="a-D0"></a>白世尊言：<a id="a-D1"></a>“今已付牛，<a id="a-D2"></a>惟愿世尊听作沙门。<a id="a-D3"></a>”是时，<a id="a-D4"></a>如来即听作沙门，<a id="a-D5"></a>受具足戒。</p>
  <p id="aD6">有一异比丘白世尊言：<a id="a-D7"></a>“云何为此岸？<a id="a-D8"></a>云何为彼岸？<a id="a-D9"></a>云何为中没？<a id="a-DA"></a>云何在岸上？<a id="a-DB"></a>云何不为人所捉？<a id="a-DC"></a>云何不为非人所捉？<a id="a-DD"></a>云何不为水所回转？<a id="a-DE"></a>云何不腐败？<a id="a-DF"></a>”</p>
  <p id="aDG">佛告比丘曰：<a id="a-DH"></a>“此岸者，<a id="a-DI"></a>身邪也。<a id="a-DJ"></a>彼岸者，<a id="a-DK"></a>身邪灭。<a id="a-DL"></a>中没者，<a id="a-DM"></a>欲爱也。<a id="a-DN"></a>在岸上者，<a id="a-DO"></a>五欲也。<a id="a-DP"></a>为人所捉者，<a id="a-DQ"></a>如有族姓子发此誓愿：<a id="a-DR"></a>‘持此功德福佑，<a id="a-DS"></a>作大国王，<a id="a-DT"></a>若作大臣。<a id="a-DU"></a>’非人所捉者，<a id="a-DV"></a>如有比丘有此誓愿：<a id="a-DW"></a>‘生四天王中及诸天中而行梵行，<a id="a-DX"></a>今持功德生诸天之中。<a id="a-DY"></a>’是谓名为非人所捉。<a id="a-DZ"></a>为水所回转者，<a id="a-Da"></a>此是邪疑也。<a id="a-Db"></a>腐败者，<a id="a-Dc"></a>邪见、<a id="a-Dd"></a>邪治、<a id="a-De"></a>邪语、<a id="a-Df"></a>邪业、<a id="a-Dg"></a>邪命、<a id="a-Dh"></a>邪方便、<a id="a-Di"></a>邪念、<a id="a-Dj"></a>邪定，<a id="a-Dk"></a>此是腐败也。<a id="a-Dl"></a>”</p>
  <p id="aDm">是时，<a id="a-Dn"></a>难陀比丘在闲静之处而自修克，<a id="a-Do"></a>所以族姓之子，<a id="a-Dp"></a>剃除须发，<a id="a-Dq"></a>出家学道者，<a id="a-Dr"></a>修无上梵行：<a id="a-Ds"></a>生死已尽，<a id="a-Dt"></a>梵行已立，<a id="a-Du"></a>所作已办，<a id="a-Dv"></a>更不复受。<a id="a-Dw"></a>即于座上成阿罗汉。</p>
  <p id="aDx">尔时，<a id="a-Dy"></a>难陀闻佛所说，<a id="a-Dz"></a>欢喜奉行。</p>
  <p id="aE0">闻如是：<a id="a-E1"></a>一时，<a id="a-E2"></a>佛在罗阅城迦兰陀竹园所，<a id="a-E3"></a>与大比丘众五百人俱。</p>
  <p id="aE4">尔时，<a id="a-E5"></a>提婆达兜已失神足，<a id="a-E6"></a>阿阇世太子日遣五百釜食而供养之。<a id="a-E7"></a>是时，<a id="a-E8"></a>众多比丘闻提婆达兜已失神足，<a id="a-E9"></a>又为阿阇世所供养，<a id="a-EA"></a>共相将诣佛所，<a id="a-EB"></a>头面礼足，<a id="a-EC"></a>在一面坐。<a id="a-ED"></a>是时，<a id="a-EE"></a>众多比丘白佛言：<a id="a-EF"></a>“提婆达兜者极大威力，<a id="a-EG"></a>今为阿阇世王所供养，<a id="a-EH"></a>日遣五百釜食。<a id="a-EI"></a>”</p>
  <p id="aEJ">尔时，<a id="a-EK"></a>世尊闻此语已，<a id="a-EL"></a>告诸比丘：<a id="a-EM"></a>“汝等莫兴此意，<a id="a-EN"></a>贪提婆达兜比丘利养；<a id="a-EO"></a>彼愚人由此利养自当灭亡。<a id="a-EP"></a>所以然者？<a id="a-EQ"></a>于是，<a id="a-ER"></a>比丘，<a id="a-ES"></a>提婆达兜所以出家学者，<a id="a-ET"></a>不果其愿。</p>
  <p id="aEU">“比丘当知：<a id="a-EV"></a>犹如有人出其村落，<a id="a-EW"></a>手执利斧，<a id="a-EX"></a>往诣大树，<a id="a-EY"></a>先意所望，<a id="a-EZ"></a>欲望大树，<a id="a-Ea"></a>及其到树，<a id="a-Eb"></a>持枝叶而还。<a id="a-Ec"></a>今此比丘亦复如是，<a id="a-Ed"></a>贪著利养；<a id="a-Ee"></a>由此利养，<a id="a-Ef"></a>向他自誉，<a id="a-Eg"></a>毁呰他人，<a id="a-Eh"></a>比丘所行宜，<a id="a-Ei"></a>则不果其愿。<a id="a-Ej"></a>彼由此利养故，<a id="a-Ek"></a>不求方便起勇猛心，<a id="a-El"></a>如彼人求宝不得，<a id="a-Em"></a>为智者所弃。</p>
  <p id="aEn">“设有比丘得利养已，<a id="a-Eo"></a>亦不自誉，<a id="a-Ep"></a>复不毁他人；<a id="a-Eq"></a>或时复向他人自称说：<a id="a-Er"></a>‘我是持戒之人，<a id="a-Es"></a>彼是犯戒之士。<a id="a-Et"></a>’比丘所愿者而不果获。<a id="a-Eu"></a>如人舍根，<a id="a-Ev"></a>持枝还家，<a id="a-Ew"></a>智者见已：<a id="a-Ex"></a>‘此人虽持枝还家，<a id="a-Ey"></a>然不识根。<a id="a-Ez"></a>’此中比丘亦复如是，<a id="a-F0"></a>以得利养，<a id="a-F1"></a>奉持戒律，<a id="a-F2"></a>并修梵行，<a id="a-F3"></a>好修三昧。<a id="a-F4"></a>彼以此三昧心向他自誉：<a id="a-F5"></a>‘我今得定，<a id="a-F6"></a>余人无定。<a id="a-F7"></a>’比丘所应行法亦不果获。<a id="a-F8"></a>犹如有人其求实木，<a id="a-F9"></a>往至大树，<a id="a-FA"></a>望其实，<a id="a-FB"></a>舍其枝叶，<a id="a-FC"></a>取其根持还。<a id="a-FD"></a>智者见已，<a id="a-FE"></a>便作是说：<a id="a-FF"></a>‘此人别其根。<a id="a-FG"></a>’今此比丘亦复如是，<a id="a-FH"></a>兴起利养，<a id="a-FI"></a>奉持戒律，<a id="a-FJ"></a>亦不自誉，<a id="a-FK"></a>复非毁他人，<a id="a-FL"></a>修行三昧，<a id="a-FM"></a>亦复如是，<a id="a-FN"></a>渐行智慧。<a id="a-FO"></a>夫智慧者，<a id="a-FP"></a>于此法中最为第一。<a id="a-FQ"></a>提婆达兜比丘于此法中竟不获智慧、<a id="a-FR"></a>三昧，<a id="a-FS"></a>亦复不具戒律之法。<a id="a-FT"></a>”</p>
  <p id="aFU">有一比丘白世尊言：<a id="a-FV"></a>“彼提婆达兜者，<a id="a-FW"></a>云何不解戒律之法？<a id="a-FX"></a>彼有神德，<a id="a-FY"></a>成就诸行，<a id="a-FZ"></a>有此智慧，<a id="a-Fa"></a>云何不解戒律之法？<a id="a-Fb"></a>有智慧则有三昧，<a id="a-Fc"></a>有三味则有戒律。<a id="a-Fd"></a>”</p>
  <p id="aFe">世尊告曰：<a id="a-Ff"></a>“戒律之法者，<a id="a-Fg"></a>世俗常数；<a id="a-Fh"></a>三昧成就者，<a id="a-Fi"></a>亦是世俗常数；<a id="a-Fj"></a>神足飞行者，<a id="a-Fk"></a>亦是世俗常数；<a id="a-Fl"></a>智慧成就者，<a id="a-Fm"></a>此是第一之义。<a id="a-Fn"></a>”</p>
  <p id="aFo">是时，<a id="a-Fp"></a>世尊便说此偈：</p>
  <p id="aFq">“由禅得神足，<a id="a-Fr"></a>至上不究竟，</p>
  <p id="aFs">不获无为际，<a id="a-Ft"></a>还堕五欲中。</p>
  <p id="aFu">智慧最为上，<a id="a-Fv"></a>无忧无所虑，</p>
  <p id="aFw">久毕获等见，<a id="a-Fx"></a>断于生死有。</p>
  <p id="aFy">“比丘当知：<a id="a-Fz"></a>以此方便，<a id="a-G0"></a>知提婆达兜不解戒律之法，<a id="a-G1"></a>亦复不解智慧、<a id="a-G2"></a>三昧之行。<a id="a-G3"></a>汝等比丘，<a id="a-G4"></a>莫如提婆达兜贪著利养。<a id="a-G5"></a>夫利养者，<a id="a-G6"></a>堕人恶处，<a id="a-G7"></a>不至善趣。<a id="a-G8"></a>若著利养，<a id="a-G9"></a>便习邪见，<a id="a-GA"></a>离于正见；<a id="a-GB"></a>习于邪治，<a id="a-GC"></a>离于正治；<a id="a-GD"></a>习于邪语，<a id="a-GE"></a>离于正语；<a id="a-GF"></a>习于邪业，<a id="a-GG"></a>离于正业；<a id="a-GH"></a>习于邪命，<a id="a-GI"></a>离于正命；<a id="a-GJ"></a>习于邪方便，<a id="a-GK"></a>离于正方便；<a id="a-GL"></a>习于邪念，<a id="a-GM"></a>离于正念；<a id="a-GN"></a>习于邪定，<a id="a-GO"></a>离于正定。<a id="a-GP"></a>是故，<a id="a-GQ"></a>比丘，<a id="a-GR"></a>勿起利养之心，<a id="a-GS"></a>制令不起；<a id="a-GT"></a>已起利养之心，<a id="a-GU"></a>求方便而灭之。<a id="a-GV"></a>如是，<a id="a-GW"></a>比丘，<a id="a-GX"></a>当作是学！<a id="a-GY"></a>”</p>
  <p id="aGZ">当说此微妙之法，<a id="a-Ga"></a>六十余比丘舍除法服，<a id="a-Gb"></a>习白衣行；<a id="a-Gc"></a>复有六十余比丘，<a id="a-Gd"></a>漏尽意解，<a id="a-Ge"></a>诸尘垢尽，<a id="a-Gf"></a>得法眼净。</p>
  <p id="aGg">尔时，<a id="a-Gh"></a>诸比丘闻佛所说，<a id="a-Gi"></a>欢喜奉行。</p>
  <p id="aGj">闻如是：<a id="a-Gk"></a>一时，<a id="a-Gl"></a>佛在舍卫国祇树给孤独园。</p>
  <p id="aGm">尔时，<a id="a-Gn"></a>世尊告诸比丘：<a id="a-Go"></a>“我今当说船筏譬喻，<a id="a-Gp"></a>汝等善思念之，<a id="a-Gq"></a>戢在心怀！<a id="a-Gr"></a>”</p>
  <p id="aGs">诸比丘对曰：<a id="a-Gt"></a>“如是，<a id="a-Gu"></a>世尊。<a id="a-Gv"></a>”诸比丘从佛受教。</p>
  <p id="aGw">世尊告曰：<a id="a-Gx"></a>“彼云何名为船筏譬喻？<a id="a-Gy"></a>若汝等行路，<a id="a-Gz"></a>为贼所擒，<a id="a-H0"></a>当执心意，<a id="a-H1"></a>无起恶情；<a id="a-H2"></a>当起慈、<a id="a-H3"></a>悲、<a id="a-H4"></a>喜、<a id="a-H5"></a>护心，<a id="a-H6"></a>遍满诸方所，<a id="a-H7"></a>无量无限，<a id="a-H8"></a>不可称计。<a id="a-H9"></a>持心当如地，<a id="a-HA"></a>犹如此地亦受于净，<a id="a-HB"></a>亦受于不净，<a id="a-HC"></a>屎尿秽恶皆悉受之，<a id="a-HD"></a>然地不起增减之心，<a id="a-HE"></a>不言此好、<a id="a-HF"></a>此丑。<a id="a-HG"></a>汝今所行亦当如是，<a id="a-HH"></a>设为贼所擒获，<a id="a-HI"></a>莫生恶念，<a id="a-HJ"></a>起增减心；<a id="a-HK"></a>亦如地、<a id="a-HL"></a>水、<a id="a-HM"></a>火、<a id="a-HN"></a>风，<a id="a-HO"></a>亦受于恶，<a id="a-HP"></a>亦受于好，<a id="a-HQ"></a>都无增减之心；<a id="a-HR"></a>起慈、<a id="a-HS"></a>悲、<a id="a-HT"></a>喜、<a id="a-HU"></a>护之心，<a id="a-HV"></a>向一切众生。<a id="a-HW"></a>所以然者？<a id="a-HX"></a>行善之法犹可舍之，<a id="a-HY"></a>何况恶法而可玩习？<a id="a-HZ"></a>如有人遭恐难之处，<a id="a-Ha"></a>欲度难处至安隐之处，<a id="a-Hb"></a>随意驰走，<a id="a-Hc"></a>求其安处。<a id="a-Hd"></a>彼见大河极为深广，<a id="a-He"></a>亦无船、<a id="a-Hf"></a>桥而可得渡至彼岸者；<a id="a-Hg"></a>然所立之处极为恐难，<a id="a-Hh"></a>彼岸无为。</p>
  <p id="aHi">“尔时，<a id="a-Hj"></a>彼人思惟方计：<a id="a-Hk"></a>‘此河水极深且广，<a id="a-Hl"></a>今可收拾材木草叶，<a id="a-Hm"></a>缚筏求渡，<a id="a-Hn"></a>依此筏已，<a id="a-Ho"></a>从此岸得至彼岸。<a id="a-Hp"></a>’尔时，<a id="a-Hq"></a>彼人即收拾材木草叶，<a id="a-Hr"></a>缚筏而渡，<a id="a-Hs"></a>从此岸至彼岸。<a id="a-Ht"></a>彼人已渡岸，<a id="a-Hu"></a>复作是念：<a id="a-Hv"></a>‘此筏于我，<a id="a-Hw"></a>多所饶益。<a id="a-Hx"></a>由此筏得济厄难，<a id="a-Hy"></a>从有恐之地，<a id="a-Hz"></a>得至无为之处。<a id="a-I0"></a>我今不舍此筏，<a id="a-I1"></a>持用自随。<a id="a-I2"></a>’云何，<a id="a-I3"></a>比丘，<a id="a-I4"></a>彼人所至到处，<a id="a-I5"></a>能用此筏自随乎？<a id="a-I6"></a>为不能耶？<a id="a-I7"></a>”</p>
  <p id="aI8">诸比丘对曰：<a id="a-I9"></a>“不也，<a id="a-IA"></a>世尊，<a id="a-IB"></a>彼人所愿，<a id="a-IC"></a>今已果获，<a id="a-ID"></a>复用筏自随乎？<a id="a-IE"></a>”</p>
  <p id="aIF">佛告比丘：<a id="a-IG"></a>“善法犹可舍，<a id="a-IH"></a>何况非法！<a id="a-II"></a>”</p>
  <p id="aIJ">尔时，<a id="a-IK"></a>有一比丘白世尊言：<a id="a-IL"></a>“云何当舍于法，<a id="a-IM"></a>而况非法？<a id="a-IN"></a>我等岂非由法学道乎？<a id="a-IO"></a>”</p>
  <p id="aIP">世尊告曰：<a id="a-IQ"></a>“依骄慢灭骄慢、<a id="a-IR"></a>慢慢、<a id="a-IS"></a>增上慢、<a id="a-IT"></a>自慢、<a id="a-IU"></a>邪见慢、<a id="a-IV"></a>慢中慢、<a id="a-IW"></a>增上慢，<a id="a-IX"></a>以无慢灭慢慢，<a id="a-IY"></a>灭无慢、<a id="a-IZ"></a>正慢，<a id="a-Ia"></a>灭邪慢、<a id="a-Ib"></a>增上之慢，<a id="a-Ic"></a>尽灭四慢。<a id="a-Id"></a>我昔未成佛道，<a id="a-Ie"></a>坐树王下时，<a id="a-If"></a>便生此念：<a id="a-Ig"></a>‘欲界之中谁最豪贵，<a id="a-Ih"></a>我当降伏？<a id="a-Ii"></a>’已降伏欲界之中，<a id="a-Ij"></a>天及人民，<a id="a-Ik"></a>皆悉靡伏。<a id="a-Il"></a>时，<a id="a-Im"></a>我复重作是念：<a id="a-In"></a>‘闻有弊魔波旬，<a id="a-Io"></a>今当与彼战。<a id="a-Ip"></a>以降波旬，<a id="a-Iq"></a>一切骄慢豪贵之天，<a id="a-Ir"></a>一切靡伏。<a id="a-Is"></a>’时我，<a id="a-It"></a>比丘，<a id="a-Iu"></a>于座上笑，<a id="a-Iv"></a>使魔波旬境界皆悉震动。</p>
  <p id="aIw">“虚空之中闻说偈声：</p>
  <p id="aIx">“‘舍真净王法，<a id="a-Iy"></a>出家学甘露，</p>
  <p id="aIz">设克广愿者，<a id="a-J0"></a>空此三恶趣。</p>
  <p id="aJ1">我今集兵众，<a id="a-J2"></a>瞻彼沙门颜，</p>
  <p id="aJ3">设不用我计，<a id="a-J4"></a>执脚掷海表。<a id="a-J5"></a>’</p>
 </body>
</html>