<!doctype html>
<html id="z3IBUBVY7" data-ver="1489">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第三十五</h1>
  <h2 id="a2">七日品之二</h2>
  <p id="a3">闻如是：<a id="a-4"></a>一时，<a id="a-5"></a>佛在阿逾阇江水边，<a id="a-6"></a>与大比丘众五百人俱。</p>
  <p id="a7">时，<a id="a-8"></a>大均头在闲静之处，<a id="a-9"></a>而作是念：<a id="a-A"></a>“颇有此义增益功德，<a id="a-B"></a>为无此理？<a id="a-C"></a>”是时，<a id="a-D"></a>均头即从座起，<a id="a-E"></a>往至世尊所，<a id="a-F"></a>头面礼足，<a id="a-G"></a>在一面坐。<a id="a-H"></a>尔时，<a id="a-I"></a>均头白佛言：<a id="a-J"></a>“世尊，<a id="a-K"></a>向者在闲静之处，<a id="a-L"></a>而作是念：<a id="a-M"></a>‘颇有此理，<a id="a-N"></a>所行众事，<a id="a-O"></a>得益功德耶？<a id="a-P"></a>’我今问世尊，<a id="a-Q"></a>惟愿说之！<a id="a-R"></a>”</p>
  <p id="aS">世尊告曰：<a id="a-T"></a>“可得增益功德。<a id="a-U"></a>”</p>
  <p id="aV">均头白佛言：<a id="a-W"></a>“云何得增益功德？<a id="a-X"></a>”</p>
  <p id="aY">世尊告曰：<a id="a-Z"></a>“增益有七事，<a id="a-a"></a>其福不可称量，<a id="a-b"></a>亦复无人能算计此者。<a id="a-c"></a>云何为七？<a id="a-d"></a>于是，<a id="a-e"></a>族姓子、<a id="a-f"></a>若族姓女未曾起僧伽蓝处，<a id="a-g"></a>于中兴立者，<a id="a-h"></a>此初福不可计。</p>
  <p id="ai">“复次，<a id="a-j"></a>均头，<a id="a-k"></a>若善男子、<a id="a-l"></a>善女人能持床座施彼僧伽蓝者及与比丘僧，<a id="a-m"></a>是谓，<a id="a-n"></a>均头，<a id="a-o"></a>第二之福不可称计。</p>
  <p id="ap">“复次，<a id="a-q"></a>均头，<a id="a-r"></a>若善男子、<a id="a-s"></a>善女人以食施彼比丘僧，<a id="a-t"></a>是谓，<a id="a-u"></a>均头，<a id="a-v"></a>第三之福不可称计。</p>
  <p id="aw">“复次，<a id="a-x"></a>均头，<a id="a-y"></a>若善男子、<a id="a-z"></a>善女人以遮雨衣给施比丘僧者，<a id="a-10"></a>是谓，<a id="a-11"></a>均头，<a id="a-12"></a>第四功德其福不可量。</p>
  <p id="a13">“复次，<a id="a-14"></a>均头，<a id="a-15"></a>若族姓子、<a id="a-16"></a>女若以药施比丘僧者，<a id="a-17"></a>是谓第五之福不可称计。</p>
  <p id="a18">“复次，<a id="a-19"></a>均头，<a id="a-1A"></a>若善男子、<a id="a-1B"></a>善女人旷野作好井者，<a id="a-1C"></a>是谓，<a id="a-1D"></a>均头，<a id="a-1E"></a>第六之功德也，<a id="a-1F"></a>不可称计。</p>
  <p id="a1G">“复次，<a id="a-1H"></a>均头，<a id="a-1I"></a>善男子、<a id="a-1J"></a>善女人近道作舍，<a id="a-1K"></a>使当来过去得止宿者，<a id="a-1L"></a>是谓，<a id="a-1M"></a>均头，<a id="a-1N"></a>第七功德不可称计。</p>
  <p id="a1O">“是谓，<a id="a-1P"></a>均头，<a id="a-1Q"></a>七功德之法其福不可量。<a id="a-1R"></a>若行，<a id="a-1S"></a>若坐，<a id="a-1T"></a>正使命终，<a id="a-1U"></a>其福随后，<a id="a-1V"></a>如影随形，<a id="a-1W"></a>其德不可称计。<a id="a-1X"></a>言当有尔许之福，<a id="a-1Y"></a>亦如大海水不可升斗量之，<a id="a-1Z"></a>言当有尔许之水，<a id="a-1a"></a>此七功德亦复如是，<a id="a-1b"></a>其福不可称限。<a id="a-1c"></a>是故，<a id="a-1d"></a>均头，<a id="a-1e"></a>善男子、<a id="a-1f"></a>善女人当求方便，<a id="a-1g"></a>成办七功德。<a id="a-1h"></a>如是，<a id="a-1i"></a>均头，<a id="a-1j"></a>当作是学！<a id="a-1k"></a>”</p>
  <p id="a1l">尔时，<a id="a-1m"></a>均头闻佛所说，<a id="a-1n"></a>欢喜奉行。</p>
  <p id="a1o">闻如是：<a id="a-1p"></a>一时，<a id="a-1q"></a>佛在舍卫国祇树给孤独园。</p>
  <p id="a1r">尔时，<a id="a-1s"></a>世尊告诸比丘：<a id="a-1t"></a>“汝等当修行死想，<a id="a-1u"></a>思惟死想。<a id="a-1v"></a>”</p>
  <p id="a1w">时，<a id="a-1x"></a>彼座上有一比丘白世尊言：<a id="a-1y"></a>“我常修行、<a id="a-1z"></a>思惟死想。<a id="a-20"></a>”</p>
  <p id="a21">世尊告曰：<a id="a-22"></a>“汝云何思惟、<a id="a-23"></a>修行死想？<a id="a-24"></a>”</p>
  <p id="a25">比丘白佛言：<a id="a-26"></a>“思惟死想时，<a id="a-27"></a>意欲存七日，<a id="a-28"></a>思惟七觉意，<a id="a-29"></a>于如来法中多所饶益，<a id="a-2A"></a>死后无恨。<a id="a-2B"></a>如是，<a id="a-2C"></a>世尊，<a id="a-2D"></a>我思惟死想。<a id="a-2E"></a>”</p>
  <p id="a2F">世尊告曰：<a id="a-2G"></a>“止！<a id="a-2H"></a>止！<a id="a-2I"></a>比丘，<a id="a-2J"></a>此非行死想之行，<a id="a-2K"></a>此名为放逸之法。<a id="a-2L"></a>”</p>
  <p id="a2M">复有一比丘白世尊言：<a id="a-2N"></a>“我能堪任修行死想。<a id="a-2O"></a>”</p>
  <p id="a2P">世尊告曰：<a id="a-2Q"></a>“汝云何修行、<a id="a-2R"></a>思惟死想？<a id="a-2S"></a>”</p>
  <p id="a2T">比丘白佛言：<a id="a-2U"></a>“我今作是念：<a id="a-2V"></a>‘意欲存在六日，<a id="a-2W"></a>思惟如来正法已，<a id="a-2X"></a>便取命终，<a id="a-2Y"></a>此则有所增益。<a id="a-2Z"></a>’如是思惟死想。<a id="a-2a"></a>”</p>
  <p id="a2b">世尊告曰：<a id="a-2c"></a>“止！<a id="a-2d"></a>止！<a id="a-2e"></a>比丘，<a id="a-2f"></a>汝亦是放逸之法，<a id="a-2g"></a>非思惟死想也。<a id="a-2h"></a>”</p>
  <p id="a2i">复有比丘白佛言：<a id="a-2j"></a>“欲存在五日。<a id="a-2k"></a>”或言四日，<a id="a-2l"></a>或言三日、<a id="a-2m"></a>二日、<a id="a-2n"></a>一日者。</p>
  <p id="a2o">尔时，<a id="a-2p"></a>世尊告诸比丘：<a id="a-2q"></a>“止！<a id="a-2r"></a>止！<a id="a-2s"></a>比丘，<a id="a-2t"></a>此亦是放逸之法，<a id="a-2u"></a>非为思惟死想。<a id="a-2v"></a>”</p>
  <p id="a2w">尔时，<a id="a-2x"></a>复有一比丘白世尊言：<a id="a-2y"></a>“我能堪忍修行死想。<a id="a-2z"></a>”比丘白佛言：<a id="a-30"></a>“我到时，<a id="a-31"></a>著衣持钵，<a id="a-32"></a>入舍卫城乞食；<a id="a-33"></a>乞食已，<a id="a-34"></a>还出舍卫城，<a id="a-35"></a>归所在，<a id="a-36"></a>入静室中，<a id="a-37"></a>思惟七觉意而取命终。<a id="a-38"></a>此则思惟死想。<a id="a-39"></a>”</p>
  <p id="a3A">世尊告曰：<a id="a-3B"></a>“止！<a id="a-3C"></a>止！<a id="a-3D"></a>比丘，<a id="a-3E"></a>此亦非思惟、<a id="a-3F"></a>修行死想。<a id="a-3G"></a>汝等诸比丘所说者，<a id="a-3H"></a>皆是放逸之行，<a id="a-3I"></a>非是修行死想之法。<a id="a-3J"></a>”</p>
  <p id="a3K">是时，<a id="a-3L"></a>世尊重告比丘：<a id="a-3M"></a>“其能如婆迦利比丘者，<a id="a-3N"></a>此则名为思惟死想。<a id="a-3O"></a>彼比丘者，<a id="a-3P"></a>善能思惟死想，<a id="a-3Q"></a>厌患此身恶露不净。<a id="a-3R"></a>若比丘思惟死想，<a id="a-3S"></a>系意在前，<a id="a-3T"></a>心不移动，<a id="a-3U"></a>念出入息往还之数，<a id="a-3V"></a>于其中间思惟七觉意，<a id="a-3W"></a>则于如来法多所饶益。<a id="a-3X"></a>所以然者？<a id="a-3Y"></a>一切诸行皆空、<a id="a-3Z"></a>皆寂，<a id="a-3a"></a>起者、<a id="a-3b"></a>灭者皆是幻化，<a id="a-3c"></a>无有真实。<a id="a-3d"></a>是故，<a id="a-3e"></a>比丘，<a id="a-3f"></a>当于出入息中思惟死想，<a id="a-3g"></a>便脱生、<a id="a-3h"></a>老、<a id="a-3i"></a>病、<a id="a-3j"></a>死、<a id="a-3k"></a>愁、<a id="a-3l"></a>忧、<a id="a-3m"></a>苦、<a id="a-3n"></a>恼。<a id="a-3o"></a>如是，<a id="a-3p"></a>比丘，<a id="a-3q"></a>当知作如是学！<a id="a-3r"></a>”</p>
  <p id="a3s">尔时，<a id="a-3t"></a>诸比丘闻佛所说，<a id="a-3u"></a>欢喜奉行。</p>
  <p id="a3v">闻如是：<a id="a-3w"></a>一时，<a id="a-3x"></a>佛在舍卫国祇树给孤独园。</p>
  <p id="a3y">尔时，<a id="a-3z"></a>波斯匿王即敕群臣：<a id="a-40"></a>“速严宝羽之车，<a id="a-41"></a>吾欲往世尊所，<a id="a-42"></a>礼拜问讯。<a id="a-43"></a>”</p>
  <p id="a44">是时，<a id="a-45"></a>大王即出城，<a id="a-46"></a>至世尊所，<a id="a-47"></a>头面礼足，<a id="a-48"></a>在一面坐。<a id="a-49"></a>尔时，<a id="a-4A"></a>如来与无央数之众，<a id="a-4B"></a>围绕说法。<a id="a-4C"></a>是时，<a id="a-4D"></a>七尼揵子，<a id="a-4E"></a>复有七裸形人，<a id="a-4F"></a>复有七黑梵志，<a id="a-4G"></a>复有七裸形婆罗门，<a id="a-4H"></a>去世尊不远而过。</p>
  <p id="a4I">是时，<a id="a-4J"></a>波斯匿王见此诸人去世尊不远而过，<a id="a-4K"></a>即白佛言：<a id="a-4L"></a>“观此诸人经过不住，<a id="a-4M"></a>皆是少欲知足，<a id="a-4N"></a>无有家业。<a id="a-4O"></a>今此世间阿罗汉者，<a id="a-4P"></a>此人最为上首。<a id="a-4Q"></a>所以然者？<a id="a-4R"></a>于众人中极为苦行，<a id="a-4S"></a>不贪利养。<a id="a-4T"></a>”</p>
  <p id="a4U">世尊告曰：<a id="a-4V"></a>“大王，<a id="a-4W"></a>竟未识真人罗汉，<a id="a-4X"></a>不以裸形露体名为阿罗汉。<a id="a-4Y"></a>大王当知：<a id="a-4Z"></a>此皆非真实之行，<a id="a-4a"></a>当念观察久远来变，<a id="a-4b"></a>又复当观可亲、<a id="a-4c"></a>知亲、<a id="a-4d"></a>可近、<a id="a-4e"></a>知近。<a id="a-4f"></a>所以然者？<a id="a-4g"></a>过去久远世时有七梵志，<a id="a-4h"></a>在一处学，<a id="a-4i"></a>年极衰弊，<a id="a-4j"></a>以草为衣裳，<a id="a-4k"></a>食以果蓏，<a id="a-4l"></a>起诸邪见，<a id="a-4m"></a>各生此念：<a id="a-4n"></a>‘我等持此苦行之法，<a id="a-4o"></a>使后作大国王，<a id="a-4p"></a>或求释、<a id="a-4q"></a>梵、<a id="a-4r"></a>四天王。<a id="a-4s"></a>’</p>
  <p id="a4t">“尔时，<a id="a-4u"></a>有阿私陀天师是诸婆罗门祖父，<a id="a-4v"></a>知彼梵志心中所念，<a id="a-4w"></a>即从梵天上没，<a id="a-4x"></a>来至七婆罗门所。<a id="a-4y"></a>是时，<a id="a-4z"></a>阿私陀天师去天服饰，<a id="a-50"></a>作婆罗门形，<a id="a-51"></a>在露地经行。<a id="a-52"></a>是时，<a id="a-53"></a>七梵志遥见阿私陀经行，<a id="a-54"></a>各怀瞋恚，<a id="a-55"></a>而作是语：<a id="a-56"></a>‘此是何等著欲之人？<a id="a-57"></a>在我等梵行人前行，<a id="a-58"></a>今当咒灰灭之。<a id="a-59"></a>’是七梵志即手掬水洒彼，<a id="a-5A"></a>梵志咒曰：<a id="a-5B"></a>‘汝今速为灰土！<a id="a-5C"></a>’然婆罗门遂怀瞋恚，<a id="a-5D"></a>天师颜色倍更端正。<a id="a-5E"></a>所以然者？<a id="a-5F"></a>慈能灭瞋。<a id="a-5G"></a>是时，<a id="a-5H"></a>七梵志便作是念：<a id="a-5I"></a>‘我等将不为禁戒退转乎？<a id="a-5J"></a>我等正起瞋恚，<a id="a-5K"></a>彼人便自端正。<a id="a-5L"></a>’</p>
  <p id="a5M">“尔时，<a id="a-5N"></a>七人与天师便说此偈：</p>
  <p id="a5O">“‘为天乾沓和？<a id="a-5P"></a>罗刹鬼神乎？</p>
  <p id="a5Q">是时名何等？<a id="a-5R"></a>我等欲知之。<a id="a-5S"></a>’</p>
  <p id="a5T">“是时，<a id="a-5U"></a>阿私陀天师即时报偈曰：</p>
  <p id="a5V">“‘非天乾沓和，<a id="a-5W"></a>非鬼罗刹神，</p>
  <p id="a5X">天师阿私陀，<a id="a-5Y"></a>今我身是也。</p>
  <p id="a5Z">“‘我今知汝心中所念，<a id="a-5a"></a>故从梵天上来下耳！<a id="a-5b"></a>梵天去此极为玄远，<a id="a-5c"></a>彼帝释身亦复如是，<a id="a-5d"></a>转轮圣王亦不可得，<a id="a-5e"></a>不可以此苦行作释、<a id="a-5f"></a>梵、<a id="a-5g"></a>四天王，<a id="a-5h"></a>’</p>
  <p id="a5i">“是时，<a id="a-5j"></a>天师阿私陀便说此偈：</p>
  <p id="a5k">“‘心内苦干念，<a id="a-5l"></a>外服而粗犷，</p>
  <p id="a5m">但勤修正见，<a id="a-5n"></a>远离于恶道。</p>
  <p id="a5o">心戒清净行，<a id="a-5p"></a>口行亦复然，</p>
  <p id="a5q">远离于恶念，<a id="a-5r"></a>必当生天上。<a id="a-5s"></a>’</p>
  <p id="a5t">“是时，<a id="a-5u"></a>七梵志白天师曰：<a id="a-5v"></a>‘审是天师乎？<a id="a-5w"></a>’报曰：<a id="a-5x"></a>‘是也。<a id="a-5y"></a>但念梵志不以裸形得生天上；<a id="a-5z"></a>未必修此苦行，<a id="a-60"></a>得生梵天之处；<a id="a-61"></a>又非露暴形体，<a id="a-62"></a>作若干苦行，<a id="a-63"></a>得生彼处；<a id="a-64"></a>能摄心意，<a id="a-65"></a>使不移动，<a id="a-66"></a>便生天上。<a id="a-67"></a>不可以卿等所习得生彼处。<a id="a-68"></a>’大王，<a id="a-69"></a>观察此义，<a id="a-6A"></a>不以裸形名为阿罗汉。<a id="a-6B"></a>其凡夫之人欲知真人者，<a id="a-6C"></a>此事不然；<a id="a-6D"></a>然复真人能分别所习凡夫之行。<a id="a-6E"></a>又复凡夫之人不能知凡夫之行，<a id="a-6F"></a>真人便能知凡夫之行。<a id="a-6G"></a>但大王知之，<a id="a-6H"></a>当方便知久远已来非适今也，<a id="a-6I"></a>当以观之。<a id="a-6J"></a>如是，<a id="a-6K"></a>大王，<a id="a-6L"></a>当以方便学之。<a id="a-6M"></a>”</p>
  <p id="a6N">尔时，<a id="a-6O"></a>波所匿王白世尊言：<a id="a-6P"></a>“如来所说甚为快哉！<a id="a-6Q"></a>非世人所能晓了，<a id="a-6R"></a>然国事猥多，<a id="a-6S"></a>欲还所止。<a id="a-6T"></a>”</p>
  <p id="a6U">佛告王曰：<a id="a-6V"></a>“王宜知时。<a id="a-6W"></a>”</p>
  <p id="a6X">尔时，<a id="a-6Y"></a>王即从座起，<a id="a-6Z"></a>礼世尊足，<a id="a-6a"></a>便退而去。</p>
  <p id="a6b">尔时，<a id="a-6c"></a>波斯匿王闻佛所说，<a id="a-6d"></a>欢喜奉行。</p>
  <p id="a6e">闻如是：<a id="a-6f"></a>一时，<a id="a-6g"></a>佛在释翅迦毗罗卫国尼拘屡园，<a id="a-6h"></a>与大比丘众五百人俱。</p>
  <p id="a6i">尔时，<a id="a-6j"></a>世尊食后，<a id="a-6k"></a>从尼拘屡园往至毗罗耶致聚中，<a id="a-6l"></a>在一树下坐。<a id="a-6m"></a>是时，<a id="a-6n"></a>执杖释种出迦毗罗越，<a id="a-6o"></a>至世尊所，<a id="a-6p"></a>在前默然而住。<a id="a-6q"></a>尔时，<a id="a-6r"></a>执杖释种问世尊言：<a id="a-6s"></a>“沙门作何敕教？<a id="a-6t"></a>为何等论？<a id="a-6u"></a>”</p>
  <p id="a6v">世尊告曰：<a id="a-6w"></a>“梵志当知：<a id="a-6x"></a>我之所论，<a id="a-6y"></a>非天、<a id="a-6z"></a>龙、<a id="a-70"></a>鬼、<a id="a-71"></a>神所能及也；<a id="a-72"></a>亦非著世，<a id="a-73"></a>复非住世。<a id="a-74"></a>我之所论，<a id="a-75"></a>正谓斯耳！<a id="a-76"></a>”</p>
  <p id="a77">是时，<a id="a-78"></a>执杖释种俨头叹吒已，<a id="a-79"></a>便退而去。<a id="a-7A"></a>尔时，<a id="a-7B"></a>如来即从座起，<a id="a-7C"></a>还诣所止。</p>
  <p id="a7D">尔时，<a id="a-7E"></a>世尊告诸比丘：<a id="a-7F"></a>“向者，<a id="a-7G"></a>在彼园中坐，<a id="a-7H"></a>有执杖释种来至我所，<a id="a-7I"></a>而问我言：<a id="a-7J"></a>‘沙门为作何等论？<a id="a-7K"></a>’吾报之曰：<a id="a-7L"></a>‘我之所论，<a id="a-7M"></a>非天、<a id="a-7N"></a>世人所能及也；<a id="a-7O"></a>亦非著世，<a id="a-7P"></a>复非住世。<a id="a-7Q"></a>我之所论，<a id="a-7R"></a>正谓斯耳！<a id="a-7S"></a>’是时，<a id="a-7T"></a>执杖释种闻此语已，<a id="a-7U"></a>便退而去。<a id="a-7V"></a>”</p>
  <p id="a7W">尔时，<a id="a-7X"></a>有一比丘白世尊言：<a id="a-7Y"></a>“云何亦不著世，<a id="a-7Z"></a>复非住世？<a id="a-7a"></a>”</p>
  <p id="a7b">世尊告曰：<a id="a-7c"></a>“如我所论者，<a id="a-7d"></a>都不著世，<a id="a-7e"></a>如今于欲而得解脱，<a id="a-7f"></a>断于释种狐疑，<a id="a-7g"></a>无有众想。<a id="a-7h"></a>我之所论者，<a id="a-7i"></a>正谓此耳！<a id="a-7j"></a>”世尊作此语已，<a id="a-7k"></a>即起入室。</p>
  <p id="a7l">是时，<a id="a-7m"></a>诸比丘各相谓言：<a id="a-7n"></a>“世尊向所论者，<a id="a-7o"></a>略说其义，<a id="a-7p"></a>谁能堪任广说此义乎？<a id="a-7q"></a>”</p>
  <p id="a7r">是时，<a id="a-7s"></a>诸比丘自相谓言：<a id="a-7t"></a>“世尊恒叹誉尊者大迦栴延，<a id="a-7u"></a>今唯有迦栴延能说此义耳！<a id="a-7v"></a>”</p>
  <p id="a7w">是时，<a id="a-7x"></a>众多比丘语迦栴延曰：<a id="a-7y"></a>“向者，<a id="a-7z"></a>如来略说其义，<a id="a-80"></a>惟愿尊者当广演说之，<a id="a-81"></a>事事分别，<a id="a-82"></a>使诸人得解！<a id="a-83"></a>”</p>
  <p id="a84">迦栴延报曰：<a id="a-85"></a>“犹如聚落有人出于彼村，<a id="a-86"></a>欲求真实之物。<a id="a-87"></a>彼若见大树，<a id="a-88"></a>便取斫杀，<a id="a-89"></a>取其枝叶而舍之去。<a id="a-8A"></a>然今汝等亦复如是，<a id="a-8B"></a>舍如来已，<a id="a-8C"></a>来从枝求实。<a id="a-8D"></a>然彼如来皆观见之，<a id="a-8E"></a>靡不周遍，<a id="a-8F"></a>照明世间，<a id="a-8G"></a>为天、<a id="a-8H"></a>人导。<a id="a-8I"></a>如来者是法之真主，<a id="a-8J"></a>汝等亦当有此时节，<a id="a-8K"></a>自然当遇如来说此义。<a id="a-8L"></a>”</p>
  <p id="a8M">时，<a id="a-8N"></a>诸比丘对曰：<a id="a-8O"></a>“如来虽是法之真主，<a id="a-8P"></a>广演其义；<a id="a-8Q"></a>然尊者为世尊记，<a id="a-8R"></a>堪任广说其义。<a id="a-8S"></a>”</p>
  <p id="a8T">迦栴延报曰：<a id="a-8U"></a>“汝等谛听！<a id="a-8V"></a>善思念之，<a id="a-8W"></a>吾当演说分别其义。<a id="a-8X"></a>”</p>
  <p id="a8Y">诸比丘对曰：<a id="a-8Z"></a>“甚善！<a id="a-8a"></a>”是时，<a id="a-8b"></a>诸比丘即受其教。</p>
  <p id="a8c">迦栴延告曰：<a id="a-8d"></a>“今如来所言：<a id="a-8e"></a>‘我之所论，<a id="a-8f"></a>非天、<a id="a-8g"></a>龙、<a id="a-8h"></a>鬼、<a id="a-8i"></a>神之所能及，<a id="a-8j"></a>亦非著世，<a id="a-8k"></a>复非住世。<a id="a-8l"></a>然我于彼而得解脱，<a id="a-8m"></a>断诸狐疑，<a id="a-8n"></a>无复犹豫。<a id="a-8o"></a>如今众生之徒，<a id="a-8p"></a>好喜斗讼，<a id="a-8q"></a>起诸乱想。<a id="a-8r"></a>’又如来言：<a id="a-8s"></a>‘我不于中起染著心。<a id="a-8t"></a>’此是贪欲使，<a id="a-8u"></a>瞋恚、<a id="a-8v"></a>邪见、<a id="a-8w"></a>欲世间使，<a id="a-8x"></a>骄慢使，<a id="a-8y"></a>疑使，<a id="a-8z"></a>无明使，<a id="a-90"></a>或遇刀杖苦痛之报，<a id="a-91"></a>与人斗讼，<a id="a-92"></a>起若干不善之行，<a id="a-93"></a>起诸乱想，<a id="a-94"></a>兴不善行。<a id="a-95"></a>若眼见色而起识想，<a id="a-96"></a>三事相因便有更乐，<a id="a-97"></a>以有更乐便有痛，<a id="a-98"></a>以有痛便有所觉，<a id="a-99"></a>以有觉便有想，<a id="a-9A"></a>以有想便称量之，<a id="a-9B"></a>起若干种想著之念；<a id="a-9C"></a>耳闻声、<a id="a-9D"></a>鼻嗅香、<a id="a-9E"></a>舌尝味、<a id="a-9F"></a>身更细滑、<a id="a-9G"></a>意知法，<a id="a-9H"></a>而起识想，<a id="a-9I"></a>三事相因便有更乐，<a id="a-9J"></a>以有更乐便有痛，<a id="a-9K"></a>以有痛便有觉，<a id="a-9L"></a>以有觉便有想，<a id="a-9M"></a>以有想便称量之，<a id="a-9N"></a>于中起若干种想著之念。<a id="a-9O"></a>此是贪欲之使、<a id="a-9P"></a>瞋恚使、<a id="a-9Q"></a>邪见使、<a id="a-9R"></a>骄慢使、<a id="a-9S"></a>欲世间使、<a id="a-9T"></a>痴使、<a id="a-9U"></a>疑使，<a id="a-9V"></a>皆起刀杖之变，<a id="a-9W"></a>若与干种之变，<a id="a-9X"></a>不可称计。</p>
  <p id="a9Y">“若有人作是说：<a id="a-9Z"></a>‘亦无眼，<a id="a-9a"></a>亦无色，<a id="a-9b"></a>而有更乐。<a id="a-9c"></a>’此事不然。<a id="a-9d"></a>设复言：<a id="a-9e"></a>‘无更乐有痛者。<a id="a-9f"></a>’此亦不然。<a id="a-9g"></a>设言：<a id="a-9h"></a>‘无痛而有想著者。<a id="a-9i"></a>’此事不然。<a id="a-9j"></a>设复有人言：<a id="a-9k"></a>‘无耳、<a id="a-9l"></a>无声，<a id="a-9m"></a>无鼻、<a id="a-9n"></a>无香，<a id="a-9o"></a>无舌、<a id="a-9p"></a>无味，<a id="a-9q"></a>无身、<a id="a-9r"></a>无细滑，<a id="a-9s"></a>无意、<a id="a-9t"></a>无法，<a id="a-9u"></a>而言有识者。<a id="a-9v"></a>’终无此理也。<a id="a-9w"></a>设言：<a id="a-9x"></a>‘无识而有更乐者。<a id="a-9y"></a>’此事不然。<a id="a-9z"></a>设：<a id="a-A0"></a>‘无更乐而言有痛者。<a id="a-A1"></a>’此事不然。<a id="a-A2"></a>设言：<a id="a-A3"></a>‘无痛而有想著者。<a id="a-A4"></a>’此事不然。<a id="a-A5"></a>若复有人言：<a id="a-A6"></a>‘有眼、<a id="a-A7"></a>有色，<a id="a-A8"></a>于中起识。<a id="a-A9"></a>’此是必然。<a id="a-AA"></a>若言：<a id="a-AB"></a>‘耳声、<a id="a-AC"></a>鼻香、<a id="a-AD"></a>舌味、<a id="a-AE"></a>身细滑、<a id="a-AF"></a>意法，<a id="a-AG"></a>于中起识者。<a id="a-AH"></a>’此事必然。<a id="a-AI"></a>诸贤当知：<a id="a-AJ"></a>由此因缘，<a id="a-AK"></a>世尊说曰：<a id="a-AL"></a>‘我之所论，<a id="a-AM"></a>天及世人、<a id="a-AN"></a>魔若魔天不能及者；<a id="a-AO"></a>亦不著世，<a id="a-AP"></a>复不住世。<a id="a-AQ"></a>然我于欲而得解脱，<a id="a-AR"></a>断于狐疑，<a id="a-AS"></a>无复犹豫。<a id="a-AT"></a>’世尊因此缘略说其义耳！<a id="a-AU"></a>汝等心不解者，<a id="a-AV"></a>更至如来所，<a id="a-AW"></a>重问此义。<a id="a-AX"></a>设如来有所说者，<a id="a-AY"></a>好念奉持。<a id="a-AZ"></a>”</p>
  <p id="aAa">是时，<a id="a-Ab"></a>众多比丘闻迦栴延所说，<a id="a-Ac"></a>亦不言善，<a id="a-Ad"></a>复不言非，<a id="a-Ae"></a>即从座起而去，<a id="a-Af"></a>自相谓言：<a id="a-Ag"></a>“我等当持此义往问如来。<a id="a-Ah"></a>设世尊有所说者，<a id="a-Ai"></a>当奉行之。<a id="a-Aj"></a>”</p>
  <p id="aAk">是时，<a id="a-Al"></a>众多比丘往至世尊所，<a id="a-Am"></a>头面礼足，<a id="a-An"></a>在一面坐。<a id="a-Ao"></a>尔时，<a id="a-Ap"></a>众多比丘以此缘本，<a id="a-Aq"></a>具白世尊。<a id="a-Ar"></a>尔时，<a id="a-As"></a>如来告比丘曰：<a id="a-At"></a>“迦栴延比丘聪明辩才，<a id="a-Au"></a>广演其义。<a id="a-Av"></a>设汝等至吾所问此义，<a id="a-Aw"></a>我亦当以此与汝说之。<a id="a-Ax"></a>”</p>
  <p id="aAy">尔时，<a id="a-Az"></a>阿难在如来后。<a id="a-B0"></a>是时，<a id="a-B1"></a>阿难白佛言：<a id="a-B2"></a>“此经义理极为甚深！<a id="a-B3"></a>犹如有人行路渴乏而遇甘露，<a id="a-B4"></a>取而食之，<a id="a-B5"></a>极为香美，<a id="a-B6"></a>食无厌足；<a id="a-B7"></a>此亦如是，<a id="a-B8"></a>其善男子、<a id="a-B9"></a>善女人所至到处，<a id="a-BA"></a>闻此法而无厌足。<a id="a-BB"></a>”重白世尊：<a id="a-BC"></a>“此经名何等？<a id="a-BD"></a>当云何奉行？<a id="a-BE"></a>”</p>
  <p id="aBF">佛告阿难：<a id="a-BG"></a>“此经名曰甘露法味，<a id="a-BH"></a>当念奉行！<a id="a-BI"></a>”</p>
  <p id="aBJ">尔时，<a id="a-BK"></a>阿难闻佛所说，<a id="a-BL"></a>欢喜奉行。</p>
  <p data-pb></p>
  <h2 id="aBM">莫畏品第四十一</h2>
  <p id="aBN">闻如是：<a id="a-BO"></a>一时，<a id="a-BP"></a>佛在释翅迦毗罗卫尼拘屡园中。</p>
  <p id="aBQ">是时，<a id="a-BR"></a>摩呵男释往至世尊所，<a id="a-BS"></a>头面礼足，<a id="a-BT"></a>在一面坐。<a id="a-BU"></a>尔时，<a id="a-BV"></a>摩呵男释白世尊言：<a id="a-BW"></a>“躬从如来受此言教：<a id="a-BX"></a>‘诸有善男子、<a id="a-BY"></a>善女人断三结使，<a id="a-BZ"></a>成须陀洹，<a id="a-Ba"></a>名不退转，<a id="a-Bb"></a>必成道果，<a id="a-Bc"></a>更不求诸外道异学，<a id="a-Bd"></a>亦复不观察余人所说。<a id="a-Be"></a>’设当尔者，<a id="a-Bf"></a>此事不然。<a id="a-Bg"></a>我若见暴牛、<a id="a-Bh"></a>马、<a id="a-Bi"></a>骆驼，<a id="a-Bj"></a>即时恐惧，<a id="a-Bk"></a>衣毛皆竖。<a id="a-Bl"></a>复作是念：<a id="a-Bm"></a>‘设我今日怀此恐惧，<a id="a-Bn"></a>当取命终者，<a id="a-Bo"></a>为生何处？<a id="a-Bp"></a>’”</p>
  <p id="aBq">世尊告摩呵男：<a id="a-Br"></a>“勿起恐畏之心，<a id="a-Bs"></a>设当取命终，<a id="a-Bt"></a>不堕三恶趣。<a id="a-Bu"></a>所以然者？<a id="a-Bv"></a>今有三消灭之义。<a id="a-Bw"></a>云何为三？<a id="a-Bx"></a>如有著于淫欲而起恼乱，<a id="a-By"></a>复起害心向他人；<a id="a-Bz"></a>已无此欲，<a id="a-C0"></a>则不起杀害之心，<a id="a-C1"></a>于现法中不起苦恼。<a id="a-C2"></a>诸有恶不善法欲自害己；<a id="a-C3"></a>设无此者，<a id="a-C4"></a>则无扰乱，<a id="a-C5"></a>便无愁忧。<a id="a-C6"></a>是谓，<a id="a-C7"></a>摩呵男，<a id="a-C8"></a>此三义诸恶不善法便堕在下，<a id="a-C9"></a>诸善之法便在于上。<a id="a-CA"></a>亦如酥瓶在水中坏，<a id="a-CB"></a>是时瓦石便沉在下，<a id="a-CC"></a>酥便浮在上；<a id="a-CD"></a>此亦如是，<a id="a-CE"></a>诸恶不善之法便在于下，<a id="a-CF"></a>诸善之法便浮在上。</p>
  <p id="aCG">“摩呵男，<a id="a-CH"></a>当知我昔日未成佛道，<a id="a-CI"></a>在优留毗六年勤苦，<a id="a-CJ"></a>不食美味，<a id="a-CK"></a>身体羸瘦，<a id="a-CL"></a>如似百年之人，<a id="a-CM"></a>皆由不食之所致。<a id="a-CN"></a>若我欲起时，<a id="a-CO"></a>便自堕地。<a id="a-CP"></a>时，<a id="a-CQ"></a>我复作是念：<a id="a-CR"></a>‘设我于中命终者，<a id="a-CS"></a>当生何处？<a id="a-CT"></a>’时，<a id="a-CU"></a>我复作是念：<a id="a-CV"></a>‘我今命终者，<a id="a-CW"></a>必不生恶道中。<a id="a-CX"></a>’然复义趣不可从乐至乐，<a id="a-CY"></a>要当由苦然后至乐。</p>
  <p id="aCZ">“我尔时复游在仙人窟中。<a id="a-Ca"></a>尔时，<a id="a-Cb"></a>有众多尼揵子在彼学道。<a id="a-Cc"></a>是时，<a id="a-Cd"></a>尼揵子举手指日，<a id="a-Ce"></a>曝体学道，<a id="a-Cf"></a>或复有蹲而学道。<a id="a-Cg"></a>我尔时往至彼所，<a id="a-Ch"></a>语尼揵子：<a id="a-Ci"></a>‘汝等何故离坐举手翘足乎？<a id="a-Cj"></a>’彼尼揵子曰：<a id="a-Ck"></a>‘瞿昙当知：<a id="a-Cl"></a>昔我先师作不善行，<a id="a-Cm"></a>今所以苦者，<a id="a-Cn"></a>欲灭其罪；<a id="a-Co"></a>今虽露形体，<a id="a-Cp"></a>有惭辱分，<a id="a-Cq"></a>亦有消灭此事。<a id="a-Cr"></a>瞿昙当知：<a id="a-Cs"></a>行尽苦亦尽，<a id="a-Ct"></a>苦尽行亦尽，<a id="a-Cu"></a>苦行已尽，<a id="a-Cv"></a>便至涅槃。<a id="a-Cw"></a>’</p>
  <p id="aCx">“我尔时复语尼揵子曰：<a id="a-Cy"></a>‘此事不然，<a id="a-Cz"></a>亦不由行尽苦亦尽，<a id="a-D0"></a>亦不由苦尽行亦尽，<a id="a-D1"></a>得至涅槃。<a id="a-D2"></a>但令苦行尽得至涅槃者，<a id="a-D3"></a>此事然矣！<a id="a-D4"></a>但不可从乐至乐。<a id="a-D5"></a>’尼揵子曰：<a id="a-D6"></a>‘频毗娑罗王从乐至乐，<a id="a-D7"></a>有何苦哉？<a id="a-D8"></a>’我尔时复语尼揵子曰：<a id="a-D9"></a>‘频毗娑罗王乐何如我乐？<a id="a-DA"></a>’尼揵子报我言：<a id="a-DB"></a>‘频毗娑罗王乐胜汝乐也。<a id="a-DC"></a>’我尔时复语尼揵子曰：<a id="a-DD"></a>‘频毗娑罗王能使我七日七夜结跏趺坐，<a id="a-DE"></a>形体不移动乎？<a id="a-DF"></a>正使六、<a id="a-DG"></a>五、<a id="a-DH"></a>四、<a id="a-DI"></a>三、<a id="a-DJ"></a>二，<a id="a-DK"></a>乃至一日结跏趺坐乎？<a id="a-DL"></a>’尼揵子报曰：<a id="a-DM"></a>‘不也，<a id="a-DN"></a>瞿昙。<a id="a-DO"></a>’世尊告曰：<a id="a-DP"></a>‘我能堪任结跏趺坐，<a id="a-DQ"></a>形不移动。<a id="a-DR"></a>云何，<a id="a-DS"></a>尼揵子，<a id="a-DT"></a>谁者为乐？<a id="a-DU"></a>频毗娑罗王乐耶？<a id="a-DV"></a>为我乐耶？<a id="a-DW"></a>’尼揵子曰：<a id="a-DX"></a>‘瞿昙沙门乐。<a id="a-DY"></a>’</p>
  <p id="aDZ">“如是，<a id="a-Da"></a>摩呵男，<a id="a-Db"></a>当以此方便，<a id="a-Dc"></a>知不可从乐至乐，<a id="a-Dd"></a>要当从苦至乐。<a id="a-De"></a>犹如，<a id="a-Df"></a>摩呵男，<a id="a-Dg"></a>大村左右有大池水，<a id="a-Dh"></a>纵广一由旬，<a id="a-Di"></a>水满其中。<a id="a-Dj"></a>若复有人，<a id="a-Dk"></a>来取彼一滴水。<a id="a-Dl"></a>云何，<a id="a-Dm"></a>摩呵男，<a id="a-Dn"></a>水何者为多？<a id="a-Do"></a>一滴水多？<a id="a-Dp"></a>为池水多乎？<a id="a-Dq"></a>”</p>
  <p id="aDr">摩呵男曰：<a id="a-Ds"></a>“池水多，<a id="a-Dt"></a>非一滴水多也。<a id="a-Du"></a>”</p>
  <p id="aDv">世尊告曰：<a id="a-Dw"></a>“此亦如是，<a id="a-Dx"></a>贤圣弟子诸苦已尽，<a id="a-Dy"></a>永无复有，<a id="a-Dz"></a>余存在者如一滴水耳！<a id="a-E0"></a>如我众中最下道者，<a id="a-E1"></a>不过七死七生而尽苦际。<a id="a-E2"></a>若复勇猛精进，<a id="a-E3"></a>便为家家，<a id="a-E4"></a>即得道迹。<a id="a-E5"></a>”</p>
  <p id="aE6">尔时，<a id="a-E7"></a>世尊重与摩呵男说微妙之法。<a id="a-E8"></a>彼闻法已，<a id="a-E9"></a>即从座起而去。</p>
  <p id="aEA">尔时，<a id="a-EB"></a>摩呵男闻佛所说，<a id="a-EC"></a>欢喜奉行。</p>
  <p id="aED">闻如是：<a id="a-EE"></a>一时，<a id="a-EF"></a>尊者那伽婆罗在鹿野城中。</p>
  <p id="aEG">是时，<a id="a-EH"></a>有一婆罗门年垂朽迈，<a id="a-EI"></a>昔与尊者那伽婆罗少小旧款。<a id="a-EJ"></a>是时，<a id="a-EK"></a>婆罗门往至那伽婆罗所，<a id="a-EL"></a>共相问讯，<a id="a-EM"></a>在一面坐。</p>
  <p id="aEN">尔时，<a id="a-EO"></a>梵志语那伽婆罗曰：<a id="a-EP"></a>“汝今于乐之中，<a id="a-EQ"></a>最为快乐！<a id="a-ER"></a>”</p>
  <p id="aES">那伽婆罗曰：<a id="a-ET"></a>“汝观何等义，<a id="a-EU"></a>而作是说：<a id="a-EV"></a>‘于乐之中，<a id="a-EW"></a>最为快乐’？<a id="a-EX"></a>”</p>
  <p id="aEY">婆罗门报曰：<a id="a-EZ"></a>“我频七日中，<a id="a-Ea"></a>七男儿死，<a id="a-Eb"></a>皆勇猛高才，<a id="a-Ec"></a>智慧难及；<a id="a-Ed"></a>近六日之中，<a id="a-Ee"></a>十二作使人无常，<a id="a-Ef"></a>能堪作使，<a id="a-Eg"></a>无有懈怠；<a id="a-Eh"></a>近五日已来，<a id="a-Ei"></a>四兄弟无常，<a id="a-Ej"></a>多诸技术，<a id="a-Ek"></a>无事不闲；<a id="a-El"></a>近四日已来，<a id="a-Em"></a>父母命终，<a id="a-En"></a>年向百岁，<a id="a-Eo"></a>舍我去世；<a id="a-Ep"></a>近三日已来，<a id="a-Eq"></a>二妇复死，<a id="a-Er"></a>颜貌端正，<a id="a-Es"></a>世之希有；<a id="a-Et"></a>又复家中有八窖珍宝，<a id="a-Eu"></a>昨日求之而不知处；<a id="a-Ev"></a>如我今日遭此苦恼，<a id="a-Ew"></a>不可称计。<a id="a-Ex"></a>然，<a id="a-Ey"></a>尊者，<a id="a-Ez"></a>今日永离彼患，<a id="a-F0"></a>无复愁忧，<a id="a-F1"></a>正以道法而自娱乐。<a id="a-F2"></a>我观此义已，<a id="a-F3"></a>故作是说：<a id="a-F4"></a>‘于乐之中，<a id="a-F5"></a>最为快乐！<a id="a-F6"></a>’”</p>
  <p id="aF7">是时，<a id="a-F8"></a>尊者那伽婆罗告彼梵志曰：<a id="a-F9"></a>“汝何为不作方便，<a id="a-FA"></a>使彼尔许之人而不命终乎？<a id="a-FB"></a>”</p>
  <p id="aFC">梵志对曰：<a id="a-FD"></a>“我亦多作方便，<a id="a-FE"></a>欲令不死，<a id="a-FF"></a>又不失财，<a id="a-FG"></a>亦复随时布施，<a id="a-FH"></a>作诸功德，<a id="a-FI"></a>祠祀诸天，<a id="a-FJ"></a>供养诸长老梵志，<a id="a-FK"></a>拥护诸神，<a id="a-FL"></a>诵诸咒术，<a id="a-FM"></a>亦能瞻视星宿，<a id="a-FN"></a>亦复能和合药草，<a id="a-FO"></a>亦以甘馔饮食施彼穷厄，<a id="a-FP"></a>如此之比不可称也，<a id="a-FQ"></a>然复不能济彼命根。<a id="a-FR"></a>”</p>
  <p id="aFS">是时，<a id="a-FT"></a>尊者那伽婆罗便说此偈：</p>
  <p id="aFU">“药草诸咒术，<a id="a-FV"></a>衣被饮食具，</p>
  <p id="aFW">虽施而无益，<a id="a-FX"></a>犹抱身苦行。</p>
  <p id="aFY">正使祭神祠，<a id="a-FZ"></a>香华及沐浴，</p>
  <p id="aFa">计校此原本，<a id="a-Fb"></a>无能疗冶者。</p>
  <p id="aFc">假使施诸物，<a id="a-Fd"></a>精进持梵行，</p>
  <p id="aFe">计校此原本，<a id="a-Ff"></a>无能疗治者。<a id="a-Fg"></a>”</p>
  <p id="aFh">是时，<a id="a-Fi"></a>梵志问曰：<a id="a-Fj"></a>“当行何法，<a id="a-Fk"></a>使无此苦恼之患？<a id="a-Fl"></a>”</p>
  <p id="aFm">是时，<a id="a-Fn"></a>尊者那伽婆罗便说此偈：</p>
  <p id="aFo">“恩爱无明本，<a id="a-Fp"></a>兴诸苦恼患，</p>
  <p id="aFq">彼灭而无余，<a id="a-Fr"></a>便无复有苦。<a id="a-Fs"></a>”</p>
  <p id="aFt">是时，<a id="a-Fu"></a>彼梵志正闻语已，<a id="a-Fv"></a>即时便说此偈：</p>
  <p id="aFw">“虽老不极老，<a id="a-Fx"></a>所行如弟子，</p>
  <p id="aFy">愿听出家学，<a id="a-Fz"></a>使得离此灾！<a id="a-G0"></a>”</p>
  <p id="aG1">是时，<a id="a-G2"></a>尊者那伽婆罗即授彼三衣，<a id="a-G3"></a>使出家学道，<a id="a-G4"></a>又告之曰：<a id="a-G5"></a>“汝今，<a id="a-G6"></a>比丘，<a id="a-G7"></a>当观此身从头至足，<a id="a-G8"></a>此发、<a id="a-G9"></a>毛、<a id="a-GA"></a>爪、<a id="a-GB"></a>齿为从何来？<a id="a-GC"></a>形体、<a id="a-GD"></a>皮肉、<a id="a-GE"></a>骨髓、<a id="a-GF"></a>肠胃悉从何来？<a id="a-GG"></a>设从此去，<a id="a-GH"></a>当至何所？<a id="a-GI"></a>是故，<a id="a-GJ"></a>比丘，<a id="a-GK"></a>勿多忧念世间苦恼！<a id="a-GL"></a>又当观此毛孔之中，<a id="a-GM"></a>求方便成四谛。<a id="a-GN"></a>”</p>
  <p id="aGO">是时，<a id="a-GP"></a>尊者那伽婆罗便说此偈：</p>
  <p id="aGQ">“除想勿多忧，<a id="a-GR"></a>不久成法眼，</p>
  <p id="aGS">无常行如电，<a id="a-GT"></a>不遇此大幸！</p>
  <p id="aGU">一一观毛孔，<a id="a-GV"></a>生者灭者原，</p>
  <p id="aGW">无常行如电，<a id="a-GX"></a>施心向涅槃。<a id="a-GY"></a>”</p>
  <p id="aGZ">是时，<a id="a-Ga"></a>彼长老比丘受如是言教，<a id="a-Gb"></a>在闲静之处，<a id="a-Gc"></a>思惟此义，<a id="a-Gd"></a>所以族姓子，<a id="a-Ge"></a>剃除须发，<a id="a-Gf"></a>以信坚固，<a id="a-Gg"></a>出家学道者，<a id="a-Gh"></a>欲修无上梵行：<a id="a-Gi"></a>生死已尽，<a id="a-Gj"></a>梵行已立，<a id="a-Gk"></a>所作已办，<a id="a-Gl"></a>更不复受胎，<a id="a-Gm"></a>如实知之。<a id="a-Gn"></a>是时，<a id="a-Go"></a>彼比丘便成阿罗汉。<a id="a-Gp"></a>是时，<a id="a-Gq"></a>有天是彼比丘旧知识，<a id="a-Gr"></a>见彼比丘成阿罗汉已，<a id="a-Gs"></a>便往至那伽婆罗所，<a id="a-Gt"></a>在虚空中而说此偈：</p>
  <p id="aGu">“以得具足戒，<a id="a-Gv"></a>在彼闲静处，</p>
  <p id="aGw">得道心无著，<a id="a-Gx"></a>除得原恶本。<a id="a-Gy"></a>”</p>
  <p id="aGz">是时，<a id="a-H0"></a>彼天复以天华散尊者上，<a id="a-H1"></a>即于空中没不现。</p>
  <p id="aH2">尔时，<a id="a-H3"></a>彼比丘及天闻尊者那伽婆罗所说，<a id="a-H4"></a>欢喜奉行。</p>
  <p id="aH5">闻如是：<a id="a-H6"></a>一时，<a id="a-H7"></a>佛在舍卫国祇树给孤独园。</p>
  <p id="aH8">尔时，<a id="a-H9"></a>世尊告诸比丘：<a id="a-HA"></a>“当观七处之善，<a id="a-HB"></a>又察四法，<a id="a-HC"></a>于此现法之中名为上人。<a id="a-HD"></a>云何，<a id="a-HE"></a>比丘，<a id="a-HF"></a>观七处之善？<a id="a-HG"></a>于是，<a id="a-HH"></a>比丘，<a id="a-HI"></a>以慈心遍满一方、<a id="a-HJ"></a>二方、<a id="a-HK"></a>三方、<a id="a-HL"></a>四方，<a id="a-HM"></a>四维上下，<a id="a-HN"></a>亦复如是，<a id="a-HO"></a>尽于世间以慈心遍满其中。<a id="a-HP"></a>悲、<a id="a-HQ"></a>喜、<a id="a-HR"></a>护心，<a id="a-HS"></a>空、<a id="a-HT"></a>无相、<a id="a-HU"></a>愿，<a id="a-HV"></a>亦复如是，<a id="a-HW"></a>诸根具足，<a id="a-HX"></a>饮食自量，<a id="a-HY"></a>恒自觉悟。<a id="a-HZ"></a>如是，<a id="a-Ha"></a>比丘，<a id="a-Hb"></a>观七处。</p>
  <p id="aHc">“云何，<a id="a-Hd"></a>比丘，<a id="a-He"></a>察四处之法？<a id="a-Hf"></a>于是，<a id="a-Hg"></a>比丘，<a id="a-Hh"></a>内自观身，<a id="a-Hi"></a>除去愁忧，<a id="a-Hj"></a>身意止；<a id="a-Hk"></a>外复观身，<a id="a-Hl"></a>身意止；<a id="a-Hm"></a>内外观身，<a id="a-Hn"></a>身意止。<a id="a-Ho"></a>内自观痛，<a id="a-Hp"></a>痛意止；<a id="a-Hq"></a>外自观痛，<a id="a-Hr"></a>痛意止；<a id="a-Hs"></a>内外观痛，<a id="a-Ht"></a>痛意止。<a id="a-Hu"></a>内观心，<a id="a-Hv"></a>心意止；<a id="a-Hw"></a>外观心，<a id="a-Hx"></a>心意止；<a id="a-Hy"></a>内外观心，<a id="a-Hz"></a>心意止，<a id="a-I0"></a>除去愁忧，<a id="a-I1"></a>无复苦患。<a id="a-I2"></a>内观法，<a id="a-I3"></a>法意止；<a id="a-I4"></a>外观法，<a id="a-I5"></a>法意止；<a id="a-I6"></a>内外观法，<a id="a-I7"></a>法意止。<a id="a-I8"></a>如是，<a id="a-I9"></a>比丘，<a id="a-IA"></a>观四法之善。</p>
  <p id="aIB">“若复，<a id="a-IC"></a>比丘，<a id="a-ID"></a>能如是七处善及察四法，<a id="a-IE"></a>于此现法中名为上人。<a id="a-IF"></a>是故，<a id="a-IG"></a>比丘，<a id="a-IH"></a>当求方便，<a id="a-II"></a>办七处之善及观四法。<a id="a-IJ"></a>如是，<a id="a-IK"></a>比丘，<a id="a-IL"></a>当作是学！<a id="a-IM"></a>”</p>
  <p id="aIN">尔时，<a id="a-IO"></a>诸比丘闻佛所说，<a id="a-IP"></a>欢喜奉行。</p>
  <p id="aIQ">闻如是：<a id="a-IR"></a>一时，<a id="a-IS"></a>佛在释翅迦毗罗越城尼拘屡园，<a id="a-IT"></a>与大比丘众五百人俱。</p>
  <p id="aIU">是时，<a id="a-IV"></a>众多比丘往至世尊所，<a id="a-IW"></a>头面礼足，<a id="a-IX"></a>在一面坐。<a id="a-IY"></a>尔时，<a id="a-IZ"></a>众多比丘白世尊言：<a id="a-Ia"></a>“我等欲诣北方游化。<a id="a-Ib"></a>”</p>
  <p id="aIc">世尊告曰：<a id="a-Id"></a>“宜知是时。<a id="a-Ie"></a>”世尊复告比丘曰：<a id="a-If"></a>“汝等为辞舍利弗比丘乎？<a id="a-Ig"></a>”</p>
  <p id="aIh">诸比丘对曰：<a id="a-Ii"></a>“不也，<a id="a-Ij"></a>世尊。<a id="a-Ik"></a>”</p>
  <p id="aIl">尔时，<a id="a-Im"></a>世尊告诸比丘：<a id="a-In"></a>“汝等往辞舍利弗比丘。<a id="a-Io"></a>所以然者？<a id="a-Ip"></a>舍利弗比丘恒与诸梵行人教诫其法，<a id="a-Iq"></a>说法无厌足。<a id="a-Ir"></a>”</p>
  <p id="aIs">尔时，<a id="a-It"></a>世尊与诸比丘说微妙之法。<a id="a-Iu"></a>诸比丘闻法已，<a id="a-Iv"></a>即从座起，<a id="a-Iw"></a>礼世尊足，<a id="a-Ix"></a>绕佛三匝，<a id="a-Iy"></a>便退而去。</p>
  <p id="aIz">尔时，<a id="a-J0"></a>舍利弗在释翅神寺中游。<a id="a-J1"></a>尔时，<a id="a-J2"></a>众多比丘往至舍利弗所，<a id="a-J3"></a>共相问讯，<a id="a-J4"></a>在一面坐。<a id="a-J5"></a>是时，<a id="a-J6"></a>众多比丘白舍利弗言：<a id="a-J7"></a>“我等欲诣北方人间游化，<a id="a-J8"></a>今以辞世尊。<a id="a-J9"></a>”</p>
  <p id="aJA">舍利弗言：<a id="a-JB"></a>“卿等当知：<a id="a-JC"></a>北方人民、<a id="a-JD"></a>沙门、<a id="a-JE"></a>婆罗门皆悉聪明，<a id="a-JF"></a>智慧难及。<a id="a-JG"></a>复有人民喜来相试。<a id="a-JH"></a>若当来问卿：<a id="a-JI"></a>‘诸贤师，<a id="a-JJ"></a>作何等论？<a id="a-JK"></a>’设当作是问者，<a id="a-JL"></a>欲云何报之？<a id="a-JM"></a>”</p>
  <p id="aJN">诸比丘报曰：<a id="a-JO"></a>“设当有人来问者，<a id="a-JP"></a>我当以此义报之：<a id="a-JQ"></a>‘色者无常，<a id="a-JR"></a>其无常者即是苦也；<a id="a-JS"></a>苦者无我；<a id="a-JT"></a>无我者空，<a id="a-JU"></a>以空无我、<a id="a-JV"></a>彼空，<a id="a-JW"></a>如是智者之所观也。<a id="a-JX"></a>痛、<a id="a-JY"></a>想、<a id="a-JZ"></a>行、<a id="a-Ja"></a>识亦复无常、<a id="a-Jb"></a>苦、<a id="a-Jc"></a>空、<a id="a-Jd"></a>无我，<a id="a-Je"></a>其实空者彼无我、<a id="a-Jf"></a>空，<a id="a-Jg"></a>如是智者之所学也。<a id="a-Jh"></a>此五盛阴皆空、<a id="a-Ji"></a>皆寂，<a id="a-Jj"></a>因缘合会皆归于磨灭，<a id="a-Jk"></a>不得久住。<a id="a-Jl"></a>八种之道，<a id="a-Jm"></a>将从有七，<a id="a-Jn"></a>我师所说正谓此耳！<a id="a-Jo"></a>’若刹利、<a id="a-Jp"></a>婆罗门、<a id="a-Jq"></a>人民之类，<a id="a-Jr"></a>来问我义者，<a id="a-Js"></a>我等当以此义报之。<a id="a-Jt"></a>”</p>
  <p id="aJu">是时，<a id="a-Jv"></a>舍利弗语众多比丘曰：<a id="a-Jw"></a>“汝等坚持心意，<a id="a-Jx"></a>勿为轻举。<a id="a-Jy"></a>”</p>
  <p id="aJz">是时，<a id="a-K0"></a>舍利弗具足与诸比丘说微妙之法，<a id="a-K1"></a>即从座起而去。</p>
  <p id="aK2">是时，<a id="a-K3"></a>众多比丘去不远，<a id="a-K4"></a>舍利弗告比丘：<a id="a-K5"></a>“当云何行八种之道及七种之法？<a id="a-K6"></a>”</p>
  <p id="aK7">是时，<a id="a-K8"></a>众多比丘白舍利弗言：<a id="a-K9"></a>“我等乃从远来，<a id="a-KA"></a>欲闻其义，<a id="a-KB"></a>惟愿说之！<a id="a-KC"></a>”</p>
  <p id="aKD">舍利弗报曰：<a id="a-KE"></a>“汝等谛听！<a id="a-KF"></a>谛听！<a id="a-KG"></a>善思念之，<a id="a-KH"></a>吾今当说。<a id="a-KI"></a>”是时，<a id="a-KJ"></a>比丘而受其教。</p>
  <p id="aKK">舍利弗告曰：<a id="a-KL"></a>“若一心念正见者，<a id="a-KM"></a>念觉意不乱也；<a id="a-KN"></a>等治者，<a id="a-KO"></a>念一心一切诸法，<a id="a-KP"></a>法觉意也；<a id="a-KQ"></a>等语者，<a id="a-KR"></a>身意精进，<a id="a-KS"></a>精进觉意也；<a id="a-KT"></a>等业者，<a id="a-KU"></a>一切诸法得生，<a id="a-KV"></a>喜觉意也；<a id="a-KW"></a>等命者，<a id="a-KX"></a>知足于贤圣之财，<a id="a-KY"></a>悉舍家财，<a id="a-KZ"></a>安其形体，<a id="a-Ka"></a>猗觉意也；<a id="a-Kb"></a>等方便者，<a id="a-Kc"></a>得贤圣四谛，<a id="a-Kd"></a>尽除去诸结，<a id="a-Ke"></a>定觉意也；<a id="a-Kf"></a>等念者，<a id="a-Kg"></a>观四意止，<a id="a-Kh"></a>身无牢固，<a id="a-Ki"></a>皆空无我，<a id="a-Kj"></a>护觉意也；<a id="a-Kk"></a>等三昧者，<a id="a-Kl"></a>不获者获，<a id="a-Km"></a>不度者度，<a id="a-Kn"></a>不得证者使得证也。<a id="a-Ko"></a>设当有人来问此义，<a id="a-Kp"></a>云何修八种道及七法？<a id="a-Kq"></a>汝等当如是报之。<a id="a-Kr"></a>所以然者？<a id="a-Ks"></a>八种道及七法，<a id="a-Kt"></a>其有比丘修此者，<a id="a-Ku"></a>有漏心便得解脱。</p>
  <p id="aKv">“我今重告汝等，<a id="a-Kw"></a>其有比丘修行思惟八种道及七法者，<a id="a-Kx"></a>彼比丘便成二果而无狐疑，<a id="a-Ky"></a>得阿那含、<a id="a-Kz"></a>若阿罗汉。<a id="a-L0"></a>且舍此事，<a id="a-L1"></a>若不能多，<a id="a-L2"></a>一日之中行此八种道及七法者，<a id="a-L3"></a>其福不可称计，<a id="a-L4"></a>得阿那含、<a id="a-L5"></a>若阿罗汉。<a id="a-L6"></a>是故，<a id="a-L7"></a>诸贤，<a id="a-L8"></a>当求方便，<a id="a-L9"></a>行此八种道及七法者，<a id="a-LA"></a>于取道无有狐疑！<a id="a-LB"></a>”</p>
  <p id="aLC">尔时，<a id="a-LD"></a>诸比丘闻舍利弗所说，<a id="a-LE"></a>欢喜奉行。</p>
  <p id="aLF">闻如是：<a id="a-LG"></a>一时，<a id="a-LH"></a>佛在舍卫国祇树给孤独园。</p>
  <p id="aLI">尔时，<a id="a-LJ"></a>世尊语迦葉曰：<a id="a-LK"></a>“汝今年已朽迈，<a id="a-LL"></a>无少壮之意，<a id="a-LM"></a>宜可受诸长者衣裳及其饮食。<a id="a-LN"></a>”</p>
  <p id="aLO">大迦葉白佛言：<a id="a-LP"></a>“我不堪任受彼衣食。<a id="a-LQ"></a>今此纳衣随时乞食，<a id="a-LR"></a>快乐无比。<a id="a-LS"></a>所以然者？<a id="a-LT"></a>将来当有比丘，<a id="a-LU"></a>形体柔软，<a id="a-LV"></a>心贪好衣食，<a id="a-LW"></a>便于禅退转，<a id="a-LX"></a>不复能行苦业，<a id="a-LY"></a>又当作是语：<a id="a-LZ"></a>‘过去佛时，<a id="a-La"></a>诸比丘等亦受人请、<a id="a-Lb"></a>受人衣食。<a id="a-Lc"></a>我等何为不法古时圣人乎？<a id="a-Ld"></a>’坐贪著衣食故，<a id="a-Le"></a>便当舍服为白衣，<a id="a-Lf"></a>使诸圣贤无复威神，<a id="a-Lg"></a>四部之众渐渐减少；<a id="a-Lh"></a>圣众已减少，<a id="a-Li"></a>如来神寺复当毁坏；<a id="a-Lj"></a>如来神寺已毁坏故，<a id="a-Lk"></a>经法复当凋落。<a id="a-Ll"></a>是时，<a id="a-Lm"></a>众生无复精光；<a id="a-Ln"></a>以无精光，<a id="a-Lo"></a>寿命遂短。<a id="a-Lp"></a>是时，<a id="a-Lq"></a>彼众生命终已，<a id="a-Lr"></a>皆堕三恶趣。<a id="a-Ls"></a>犹如今日众生之类，<a id="a-Lt"></a>为福多者皆生天上；<a id="a-Lu"></a>当来之世为罪多者，<a id="a-Lv"></a>尽入地狱。<a id="a-Lw"></a>”</p>
  <p id="aLx">世尊告曰：<a id="a-Ly"></a>“善哉！<a id="a-Lz"></a>善哉！<a id="a-M0"></a>迦葉多所饶益，<a id="a-M1"></a>为世人民作良友福田。<a id="a-M2"></a>迦葉当知：<a id="a-M3"></a>吾般涅槃后千岁余，<a id="a-M4"></a>当有比丘于禅退转，<a id="a-M5"></a>不复行头陀之法；<a id="a-M6"></a>亦无乞食、<a id="a-M7"></a>著补纳衣，<a id="a-M8"></a>贪受长者请，<a id="a-M9"></a>受其衣食；<a id="a-MA"></a>亦复不在树下闲居之处，<a id="a-MB"></a>好喜庄饰房舍；<a id="a-MC"></a>亦不用大小便为药，<a id="a-MD"></a>但著余药草极甘美者；<a id="a-ME"></a>或于其中贪著财货，<a id="a-MF"></a>吝惜房舍，<a id="a-MG"></a>恒共斗诤。<a id="a-MH"></a>尔时，<a id="a-MI"></a>檀越施主笃信佛法，<a id="a-MJ"></a>好喜惠施，<a id="a-MK"></a>不惜财物。<a id="a-ML"></a>是时，<a id="a-MM"></a>檀越施主命终之后尽生天上。<a id="a-MN"></a>比丘懈怠者，<a id="a-MO"></a>死入地狱中。<a id="a-MP"></a>如是，<a id="a-MQ"></a>迦葉，<a id="a-MR"></a>一切诸行皆悉无常，<a id="a-MS"></a>不得久保。</p>
  <p id="aMT">“又迦葉当知：<a id="a-MU"></a>将来之世，<a id="a-MV"></a>当有比丘剃须发而习家业，<a id="a-MW"></a>左抱男，<a id="a-MX"></a>右抱女，<a id="a-MY"></a>又执筝箫在街巷乞食。<a id="a-MZ"></a>尔时，<a id="a-Ma"></a>檀越施主受福无穷，<a id="a-Mb"></a>况复今日至诚乞食者！<a id="a-Mc"></a>如是，<a id="a-Md"></a>迦葉，<a id="a-Me"></a>一切行无常，<a id="a-Mf"></a>不可久停。<a id="a-Mg"></a>迦葉当知：<a id="a-Mh"></a>将来之世，<a id="a-Mi"></a>若有沙门比丘当舍八种道及七种之法，<a id="a-Mj"></a>如我今日于三阿僧祇劫所集法宝，<a id="a-Mk"></a>将来诸比丘以为歌曲，<a id="a-Ml"></a>在众人中乞食以自济命，<a id="a-Mm"></a>然后檀越施主饭彼比丘众，<a id="a-Mn"></a>犹获其福，<a id="a-Mo"></a>况复今日而不得其福乎？<a id="a-Mp"></a>我今持此法付授迦葉及阿难比丘。<a id="a-Mq"></a>所以然者？<a id="a-Mr"></a>吾今年老，<a id="a-Ms"></a>以向八十，<a id="a-Mt"></a>然如来不久当取灭度。<a id="a-Mu"></a>今持法宝付嘱二人，<a id="a-Mv"></a>善念诵持，<a id="a-Mw"></a>使不断绝，<a id="a-Mx"></a>流布世间。<a id="a-My"></a>其有遏绝圣人言教者，<a id="a-Mz"></a>便为堕边际。<a id="a-N0"></a>是故，<a id="a-N1"></a>今日嘱累汝经法，<a id="a-N2"></a>无令脱失。<a id="a-N3"></a>”</p>
  <p id="aN4">是时，<a id="a-N5"></a>大迦葉及阿难即从座起，<a id="a-N6"></a>长跪叉手，<a id="a-N7"></a>白世尊言：<a id="a-N8"></a>“以何等故，<a id="a-N9"></a>以此经法付授二人，<a id="a-NA"></a>不嘱累余人乎？<a id="a-NB"></a>又复如来众中，<a id="a-NC"></a>神通第子不可称计，<a id="a-ND"></a>然不嘱累？<a id="a-NE"></a>”</p>
  <p id="aNF">世尊告迦葉曰：<a id="a-NG"></a>“我于天上、<a id="a-NH"></a>人中，<a id="a-NI"></a>终不见此人，<a id="a-NJ"></a>能受持此法宝，<a id="a-NK"></a>如迦葉、<a id="a-NL"></a>阿难之比。<a id="a-NM"></a>然声闻中亦复不出二人上者，<a id="a-NN"></a>过去诸佛亦复有此二人受持经法，<a id="a-NO"></a>如今迦葉、<a id="a-NP"></a>阿难比丘之比，<a id="a-NQ"></a>极为殊妙。<a id="a-NR"></a>所以然者？<a id="a-NS"></a>过去诸佛头陀行比丘，<a id="a-NT"></a>法存则存，<a id="a-NU"></a>法没则没；<a id="a-NV"></a>然我今日迦葉比丘留住在世，<a id="a-NW"></a>弥勒佛出世然后取灭度。<a id="a-NX"></a>由此因缘，<a id="a-NY"></a>今迦葉比丘胜过去时比丘之众。<a id="a-NZ"></a>又阿难比丘云何得胜过去侍者？<a id="a-Na"></a>过去时诸佛侍者，<a id="a-Nb"></a>闻他所说，<a id="a-Nc"></a>然后乃解；<a id="a-Nd"></a>然今日阿难比丘，<a id="a-Ne"></a>如来未发语便解，<a id="a-Nf"></a>如来意须是、<a id="a-Ng"></a>不须是，<a id="a-Nh"></a>皆悉知之。<a id="a-Ni"></a>由此因缘，<a id="a-Nj"></a>阿难比丘胜过去时诸佛侍者。<a id="a-Nk"></a>是故，<a id="a-Nl"></a>迦葉，<a id="a-Nm"></a>阿难，<a id="a-Nn"></a>吾今付授汝，<a id="a-No"></a>嘱累汝此法宝，<a id="a-Np"></a>无令缺减。<a id="a-Nq"></a>”</p>
  <p id="aNr">尔时，<a id="a-Ns"></a>世尊便说偈言：</p>
  <p id="aNt">“一切行无常，<a id="a-Nu"></a>起者必有灭，</p>
  <p id="aNv">无生则无死，<a id="a-Nw"></a>此灭最为乐！<a id="a-Nx"></a>”</p>
  <p id="aNy">是时，<a id="a-Nz"></a>大迦葉及阿难闻佛所说，<a id="a-O0"></a>欢喜奉行。</p>
 </body>
</html>