<!doctype html>
<html id="z3IBUBvYL" data-ver="1025">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第四十九</h1>
  <h2 id="a2">大爱道般涅槃品第五十二之一</h2>
  <p id="a3">闻如是：<a id="a-4"></a>一时，<a id="a-5"></a>佛在毗舍离普会讲堂所，<a id="a-6"></a>与大比丘众五百人俱。</p>
  <p id="a7">尔时，<a id="a-8"></a>大爱道游于毗舍离城高台寺中，<a id="a-9"></a>与大比丘尼众五百人俱，<a id="a-A"></a>皆是罗汉，<a id="a-B"></a>诸漏已尽。<a id="a-C"></a>尔时，<a id="a-D"></a>大爱道闻诸比丘说：<a id="a-E"></a>“如来不久当取灭度，<a id="a-F"></a>不过三月，<a id="a-G"></a>当在拘夷那竭娑罗双树间。<a id="a-H"></a>”尔时，<a id="a-I"></a>大爱道便作是念：<a id="a-J"></a>“我不堪任见如来取灭度，<a id="a-K"></a>亦复不堪任见阿难取灭度，<a id="a-L"></a>我今宜可先取灭度。<a id="a-M"></a>”</p>
  <p id="aN">尔时，<a id="a-O"></a>大爱道便往至世尊所，<a id="a-P"></a>头面礼足，<a id="a-Q"></a>在一面坐。<a id="a-R"></a>尔时，<a id="a-S"></a>大爱道前白佛言：<a id="a-T"></a>“我闻世尊不久当取灭度，<a id="a-U"></a>却后不过三月，<a id="a-V"></a>在拘夷那竭娑罗双树间。<a id="a-W"></a>我今不堪见世尊及阿难取灭度也，<a id="a-X"></a>惟愿世尊听我先取灭度！<a id="a-Y"></a>”尔时，<a id="a-Z"></a>世尊默然可之。</p>
  <p id="aa">尔时，<a id="a-b"></a>大爱道重白佛言：<a id="a-c"></a>“自今已后，<a id="a-d"></a>惟愿世尊与诸比丘尼说戒！<a id="a-e"></a>”</p>
  <p id="af">佛告之曰：<a id="a-g"></a>“我今听比丘尼，<a id="a-h"></a>还与比丘尼说禁戒。<a id="a-i"></a>如我本所施行禁戒，<a id="a-j"></a>无令差错。<a id="a-k"></a>”</p>
  <p id="al">尔时，<a id="a-m"></a>大爱道前礼佛足，<a id="a-n"></a>在佛前立。<a id="a-o"></a>尔时，<a id="a-p"></a>大爱道复白佛言：<a id="a-q"></a>“我今更不见如来颜色，<a id="a-r"></a>亦不见将来诸佛，<a id="a-s"></a>不受胞胎，<a id="a-t"></a>永处无为，<a id="a-u"></a>今日违离圣颜，<a id="a-v"></a>永更不睹。<a id="a-w"></a>”</p>
  <p id="ax">时，<a id="a-y"></a>大爱道绕佛七匝，<a id="a-z"></a>亦复绕阿难七匝，<a id="a-10"></a>尽绕诸比丘众，<a id="a-11"></a>却退而去。<a id="a-12"></a>还诸比丘尼众中，<a id="a-13"></a>告诸比丘尼曰：<a id="a-14"></a>“我今欲入无为涅槃界。<a id="a-15"></a>所以然者？<a id="a-16"></a>如来不久当取灭度。<a id="a-17"></a>汝等各宜随所行。<a id="a-18"></a>”</p>
  <p id="a19">尔时，<a id="a-1A"></a>差摩比丘尼、<a id="a-1B"></a>优钵色比丘尼、<a id="a-1C"></a>基利施比丘尼、<a id="a-1D"></a>舍仇梨比丘尼、<a id="a-1E"></a>奢摩比丘尼、<a id="a-1F"></a>钵陀兰遮比丘尼、<a id="a-1G"></a>婆罗遮罗比丘尼、<a id="a-1H"></a>迦旃延比丘尼、<a id="a-1I"></a>阇耶比丘尼及五百比丘尼，<a id="a-1J"></a>往至世尊所，<a id="a-1K"></a>在一面立。<a id="a-1L"></a>尔时，<a id="a-1M"></a>五百比丘尼，<a id="a-1N"></a>差摩比丘尼最为上首，<a id="a-1O"></a>而白佛言：<a id="a-1P"></a>“我等诸人闻如来不久当取灭度。<a id="a-1Q"></a>我等不忍见世尊及阿难先取灭度，<a id="a-1R"></a>惟愿世尊听我等先取灭度！<a id="a-1S"></a>我等今取涅槃，<a id="a-1T"></a>正是其宜。<a id="a-1U"></a>”尔时，<a id="a-1V"></a>世尊默然可之。<a id="a-1W"></a>时差摩比丘尼及五百比丘尼见世尊默然可之，<a id="a-1X"></a>前礼佛足，<a id="a-1Y"></a>绕三匝，<a id="a-1Z"></a>便退而去，<a id="a-1a"></a>还诣本房。</p>
  <p id="a1b">时，<a id="a-1c"></a>大爱道闭讲堂门，<a id="a-1d"></a>击揵椎，<a id="a-1e"></a>于露地敷坐具，<a id="a-1f"></a>腾在虚空，<a id="a-1g"></a>于虚空中坐卧经行，<a id="a-1h"></a>或出火焰，<a id="a-1i"></a>身下出烟，<a id="a-1j"></a>身上出火；<a id="a-1k"></a>身下出水，<a id="a-1l"></a>身上出烟；<a id="a-1m"></a>举身放焰，<a id="a-1n"></a>举身放烟；<a id="a-1o"></a>左胁出水，<a id="a-1p"></a>右胁出火；<a id="a-1q"></a>右胁出水，<a id="a-1r"></a>左胁出火；<a id="a-1s"></a>前出火，<a id="a-1t"></a>后出水；<a id="a-1u"></a>前出水，<a id="a-1v"></a>后出火；<a id="a-1w"></a>举身出火，<a id="a-1x"></a>举身出水。</p>
  <p id="a1y">尔时，<a id="a-1z"></a>大爱道作若干变化，<a id="a-20"></a>还在本座，<a id="a-21"></a>结跏跌坐，<a id="a-22"></a>正身正意，<a id="a-23"></a>系念在前，<a id="a-24"></a>而入初禅；<a id="a-25"></a>从初禅起而入二禅；<a id="a-26"></a>从第二禅起而入第三禅；<a id="a-27"></a>从三禅起入第四禅；<a id="a-28"></a>从第四禅起入空处；<a id="a-29"></a>从空处起入识处；<a id="a-2A"></a>从识处起入不用处；<a id="a-2B"></a>从不用处起入有想无想处；<a id="a-2C"></a>从有想无想处起入想知灭；<a id="a-2D"></a>从想知灭起还入有想无想处；<a id="a-2E"></a>从有想无想起入不用处；<a id="a-2F"></a>从不用处起还入识处；<a id="a-2G"></a>从识处起还入空处；<a id="a-2H"></a>从空处起还入第四禅；<a id="a-2I"></a>从第四禅起还入三禅；<a id="a-2J"></a>从三禅起入二禅中；<a id="a-2K"></a>从二禅起还入初禅；<a id="a-2L"></a>从初禅起入二禅；<a id="a-2M"></a>从二禅起还入三禅；<a id="a-2N"></a>从三禅起还入四禅；<a id="a-2O"></a>已入四禅便取灭度。</p>
  <p id="a2P">尔时，<a id="a-2Q"></a>天地大动，<a id="a-2R"></a>东踊西没，<a id="a-2S"></a>西踊东没，<a id="a-2T"></a>四边都踊中央没，<a id="a-2U"></a>又四面凉风起，<a id="a-2V"></a>诸天在空作倡伎乐，<a id="a-2W"></a>欲界诸天涕零悲泣，<a id="a-2X"></a>犹如春月天降甘雨，<a id="a-2Y"></a>神妙之天杂碎优钵华香，<a id="a-2Z"></a>又杂碎栴檀而散其上。</p>
  <p id="a2a">尔时，<a id="a-2b"></a>差摩比丘尼、<a id="a-2c"></a>优钵色比丘尼、<a id="a-2d"></a>基梨施瞿昙弥比丘尼、<a id="a-2e"></a>舍瞿离比丘尼、<a id="a-2f"></a>奢摩比丘尼、<a id="a-2g"></a>钵陀兰遮比丘尼、<a id="a-2h"></a>婆罗遮罗比丘尼、<a id="a-2i"></a>迦旃延比丘尼、<a id="a-2j"></a>阇耶比丘尼，<a id="a-2k"></a>如此上首五百比丘尼等，<a id="a-2l"></a>各各于露地敷坐，<a id="a-2m"></a>飞在虚空，<a id="a-2n"></a>于虚空之中坐卧经行，<a id="a-2o"></a>作十八变，<a id="a-2p"></a>乃至入想知灭，<a id="a-2q"></a>各取灭度。</p>
  <p id="a2r">尔时，<a id="a-2s"></a>毗舍离城内有大将名曰耶输提，<a id="a-2t"></a>将五百童子集普会讲堂，<a id="a-2u"></a>有所讲说。<a id="a-2v"></a>时，<a id="a-2w"></a>耶输提及五百童子遥见五百比丘尼作十八变，<a id="a-2x"></a>见已欢喜，<a id="a-2y"></a>跃跃无量，<a id="a-2z"></a>各共叉手而向彼所。</p>
  <p id="a30">尔时，<a id="a-31"></a>世尊而告阿难曰：<a id="a-32"></a>“汝往至耶输提大将所，<a id="a-33"></a>而告之曰：<a id="a-34"></a>‘速办五百床具，<a id="a-35"></a>五百坐具，<a id="a-36"></a>五百瓶酥，<a id="a-37"></a>五百瓶油，<a id="a-38"></a>五百舆华，<a id="a-39"></a>五百裹香，<a id="a-3A"></a>五百车薪。<a id="a-3B"></a>’”</p>
  <p id="a3C">尔时，<a id="a-3D"></a>阿难前白佛言：<a id="a-3E"></a>“不审世尊欲何施为？<a id="a-3F"></a>”</p>
  <p id="a3G">佛告之曰：<a id="a-3H"></a>“大爱道已取灭度，<a id="a-3I"></a>及五百比丘尼泥洹，<a id="a-3J"></a>我等欲供养舍利。<a id="a-3K"></a>”</p>
  <p id="a3L">尔时，<a id="a-3M"></a>阿难悲泣交集，<a id="a-3N"></a>不能自胜：<a id="a-3O"></a>“大爱道取灭度何其速哉！<a id="a-3P"></a>”</p>
  <p id="a3Q">尔时，<a id="a-3R"></a>阿难以手挥泪，<a id="a-3S"></a>便往至耶输提大将所。</p>
  <p id="a3T">尔时，<a id="a-3U"></a>耶输提遥见阿难来，<a id="a-3V"></a>皆起前迎，<a id="a-3W"></a>并作是说：<a id="a-3X"></a>“善来！<a id="a-3Y"></a>阿难，<a id="a-3Z"></a>欲何告敕？<a id="a-3a"></a>又行非常。<a id="a-3b"></a>”</p>
  <p id="a3c">尔时，<a id="a-3d"></a>阿难报曰：<a id="a-3e"></a>“我是佛使，<a id="a-3f"></a>欲有所告敕。<a id="a-3g"></a>”</p>
  <p id="a3h">时，<a id="a-3i"></a>大将咸共问曰：<a id="a-3j"></a>“欲何所告敕？<a id="a-3k"></a>”</p>
  <p id="a3l">阿难报曰：<a id="a-3m"></a>“世尊告大将曰：<a id="a-3n"></a>‘当办五百床具，<a id="a-3o"></a>五百坐具，<a id="a-3p"></a>五百瓶酥，<a id="a-3q"></a>五百瓶油，<a id="a-3r"></a>五百舆华，<a id="a-3s"></a>五百裹香，<a id="a-3t"></a>五百车薪。<a id="a-3u"></a>大爱道及五百比丘尼皆取灭度，<a id="a-3v"></a>我等往供养舍利。<a id="a-3w"></a>’”</p>
  <p id="a3x">尔时，<a id="a-3y"></a>大将悲泣交集，<a id="a-3z"></a>而作是说：<a id="a-40"></a>“大爱道取灭度何其速哉！<a id="a-41"></a>及五百比丘尼取灭度甚为速哉！<a id="a-42"></a>谁当教授我等，<a id="a-43"></a>教化分檀布施？<a id="a-44"></a>”</p>
  <p id="a45">尔时，<a id="a-46"></a>耶输提大将即办五百床具，<a id="a-47"></a>五百坐具，<a id="a-48"></a>五百瓶油、<a id="a-49"></a>酥、<a id="a-4A"></a>薪，<a id="a-4B"></a>及诸耶维之具，<a id="a-4C"></a>往至世尊所，<a id="a-4D"></a>头面礼足，<a id="a-4E"></a>在一面立。<a id="a-4F"></a>尔时，<a id="a-4G"></a>耶输提大将白世尊言：<a id="a-4H"></a>“如来所约敕，<a id="a-4I"></a>供养之具今日已办。<a id="a-4J"></a>”</p>
  <p id="a4K">佛告曰：<a id="a-4L"></a>“汝今各取大爱道身及五百比丘尼身，<a id="a-4M"></a>出毗舍离，<a id="a-4N"></a>到旷野之处。<a id="a-4O"></a>吾欲于彼供养舍利。<a id="a-4P"></a>”</p>
  <p id="a4Q">耶输提大将白佛言：<a id="a-4R"></a>“唯然，<a id="a-4S"></a>世尊。<a id="a-4T"></a>”</p>
  <p id="a4U">是时，<a id="a-4V"></a>长者即往至大爱道等所，<a id="a-4W"></a>告一人曰：<a id="a-4X"></a>“汝今施梯，<a id="a-4Y"></a>登墙入内，<a id="a-4Z"></a>徐开门，<a id="a-4a"></a>无令有声。<a id="a-4b"></a>”</p>
  <p id="a4c">是时，<a id="a-4d"></a>彼人如彼教敕即入开门，<a id="a-4e"></a>复敕五百人各举舍利著于床上。<a id="a-4f"></a>尔时，<a id="a-4g"></a>有二沙弥尼在，<a id="a-4h"></a>一名、<a id="a-4i"></a>难陀，<a id="a-4j"></a>二名、<a id="a-4k"></a>优般难陀。<a id="a-4l"></a>是时，<a id="a-4m"></a>二沙弥尼语大将曰：<a id="a-4n"></a>“止！<a id="a-4o"></a>止！<a id="a-4p"></a>大将，<a id="a-4q"></a>勿触扰诸师。<a id="a-4r"></a>”</p>
  <p id="a4s">耶输提大将报曰：<a id="a-4t"></a>“汝师不为睡眠，<a id="a-4u"></a>皆取灭度。<a id="a-4v"></a>”</p>
  <p id="a4w">尔时，<a id="a-4x"></a>二沙弥尼闻诸师皆取灭度，<a id="a-4y"></a>心怀恐怖，<a id="a-4z"></a>即自思惟，<a id="a-50"></a>观有集之法皆是尽法，<a id="a-51"></a>即于坐处得三明六通。<a id="a-52"></a>尔时，<a id="a-53"></a>二沙弥尼即飞在虚空中，<a id="a-54"></a>先至旷野之中作十八变，<a id="a-55"></a>坐卧经行，<a id="a-56"></a>身出水火，<a id="a-57"></a>变化无量，<a id="a-58"></a>即于无余涅槃界而取般涅槃。</p>
  <p id="a59">尔时，<a id="a-5A"></a>世尊将诸比丘僧，<a id="a-5B"></a>前后围绕，<a id="a-5C"></a>往至大爱道比丘尼寺中。<a id="a-5D"></a>尔时，<a id="a-5E"></a>世尊告阿难、<a id="a-5F"></a>难陀、<a id="a-5G"></a>罗云：<a id="a-5H"></a>“汝等举大爱道身，<a id="a-5I"></a>我当躬自供养。<a id="a-5J"></a>”</p>
  <p id="a5K">是时，<a id="a-5L"></a>释提桓因知世尊心中所念，<a id="a-5M"></a>即从三十三天上，<a id="a-5N"></a>譬如力士屈伸臂顷，<a id="a-5O"></a>来至毗舍离，<a id="a-5P"></a>到世尊所，<a id="a-5Q"></a>头面礼足，<a id="a-5R"></a>在一面立。<a id="a-5S"></a>其中漏尽比丘皆见释提桓因及三十三天，<a id="a-5T"></a>其不漏尽有欲比丘及比丘尼、<a id="a-5U"></a>优婆塞、<a id="a-5V"></a>优婆夷未漏尽者，<a id="a-5W"></a>亦不见释提桓因及三十三天。</p>
  <p id="a5X">尔时，<a id="a-5Y"></a>梵天王遥知如来心中所念，<a id="a-5Z"></a>将诸梵天从梵天上没，<a id="a-5a"></a>来至世尊所，<a id="a-5b"></a>头面礼足，<a id="a-5c"></a>在一面立。</p>
  <p id="a5d">尔时，<a id="a-5e"></a>毗沙门天王知世尊心中所念，<a id="a-5f"></a>将诸阅叉、<a id="a-5g"></a>鬼神，<a id="a-5h"></a>到如来所，<a id="a-5i"></a>头面礼足，<a id="a-5j"></a>在一面立。</p>
  <p id="a5k">尔时，<a id="a-5l"></a>提地赖吒天王将诸乾沓和，<a id="a-5m"></a>从东方来至如来所，<a id="a-5n"></a>头面礼足，<a id="a-5o"></a>在一面立。<a id="a-5p"></a>毗娄勒叉天王将诸无数拘槃荼，<a id="a-5q"></a>从南方来至世尊所，<a id="a-5r"></a>头面礼足，<a id="a-5s"></a>在一面立。<a id="a-5t"></a>毗娄波叉天王将诸龙神来至如来所，<a id="a-5u"></a>头面礼足，<a id="a-5v"></a>在一面立。<a id="a-5w"></a>及欲界、<a id="a-5x"></a>色界、<a id="a-5y"></a>无色界诸天，<a id="a-5z"></a>各各知如来心中所念，<a id="a-60"></a>来至世尊所，<a id="a-61"></a>头面礼足，<a id="a-62"></a>在一面立。</p>
  <p id="a63">尔时，<a id="a-64"></a>释提桓因、<a id="a-65"></a>毗沙门天王前白佛言：<a id="a-66"></a>“惟愿世尊勿自劳神，<a id="a-67"></a>我等自当供养舍利！<a id="a-68"></a>”</p>
  <p id="a69">佛告诸天：<a id="a-6A"></a>“止！<a id="a-6B"></a>止！<a id="a-6C"></a>天王，<a id="a-6D"></a>如来自当知时。<a id="a-6E"></a>此是如来所应修行，<a id="a-6F"></a>非是天、<a id="a-6G"></a>龙、<a id="a-6H"></a>鬼、<a id="a-6I"></a>神所及也。<a id="a-6J"></a>所以然者？<a id="a-6K"></a>父母生子多有所益，<a id="a-6L"></a>长养恩重，<a id="a-6M"></a>乳哺怀抱，<a id="a-6N"></a>要当报恩，<a id="a-6O"></a>不得不报恩。<a id="a-6P"></a>然诸天当知：<a id="a-6Q"></a>过去诸佛世尊所生母先取灭度，<a id="a-6R"></a>然后诸佛世尊皆自供养耶维舍利。<a id="a-6S"></a>正使将来诸佛世尊所生之母先取灭度，<a id="a-6T"></a>然后诸佛皆自供养。<a id="a-6U"></a>以此方便，<a id="a-6V"></a>知如来应自供养，<a id="a-6W"></a>非天、<a id="a-6X"></a>龙、<a id="a-6Y"></a>鬼、<a id="a-6Z"></a>神所及也。<a id="a-6a"></a>”</p>
  <p id="a6b">尔时，<a id="a-6c"></a>毗沙门天王告五百鬼曰：<a id="a-6d"></a>“汝等往至栴檀林中，<a id="a-6e"></a>取香薪来，<a id="a-6f"></a>当供养耶维。<a id="a-6g"></a>”时，<a id="a-6h"></a>五百鬼闻天王语已，<a id="a-6i"></a>即往至栴檀林中，<a id="a-6j"></a>取栴檀薪来至旷野之间。</p>
  <p id="a6k">是时，<a id="a-6l"></a>世尊躬自举床一脚，<a id="a-6m"></a>难陀举一脚，<a id="a-6n"></a>罗云举一脚，<a id="a-6o"></a>阿难举一脚，<a id="a-6p"></a>飞在虚空，<a id="a-6q"></a>往至彼冢间；<a id="a-6r"></a>其中四部之众：<a id="a-6s"></a>比丘、<a id="a-6t"></a>比丘尼、<a id="a-6u"></a>优婆塞、<a id="a-6v"></a>优婆夷，<a id="a-6w"></a>举五百比丘尼舍利至于冢间。<a id="a-6x"></a>尔时，<a id="a-6y"></a>世尊告耶输提大将曰：<a id="a-6z"></a>“汝今更办二床具、<a id="a-70"></a>二坐具、<a id="a-71"></a>二车薪、<a id="a-72"></a>香华，<a id="a-73"></a>供养二沙弥尼身。<a id="a-74"></a>”</p>
  <p id="a75">耶输提大将白佛言：<a id="a-76"></a>“唯然，<a id="a-77"></a>世尊。<a id="a-78"></a>”寻时，<a id="a-79"></a>即办供养之具。</p>
  <p id="a7A">尔时，<a id="a-7B"></a>世尊以栴檀木各传与诸天。<a id="a-7C"></a>是时，<a id="a-7D"></a>世尊复告大将曰：<a id="a-7E"></a>“汝今各取五百舍利，<a id="a-7F"></a>各分别而供养之。<a id="a-7G"></a>二沙弥尼亦复使然。<a id="a-7H"></a>”</p>
  <p id="a7I">时，<a id="a-7J"></a>大将受佛教已，<a id="a-7K"></a>各各分别而取供养，<a id="a-7L"></a>即取耶维。<a id="a-7M"></a>尔时，<a id="a-7N"></a>世尊复以栴檀木著大爱道身上。</p>
  <p id="a7O">尔时，<a id="a-7P"></a>世尊便说斯偈：</p>
  <p id="a7Q">“一切行无常，<a id="a-7R"></a>生者必有尽，</p>
  <p id="a7S">不生则不死，<a id="a-7T"></a>此灭为最乐！<a id="a-7U"></a>”</p>
  <p id="a7V">尔时，<a id="a-7W"></a>诸天、<a id="a-7X"></a>人民皆悉云集，<a id="a-7Y"></a>在于冢间；<a id="a-7Z"></a>天、<a id="a-7a"></a>人大众十亿姟那术。<a id="a-7b"></a>时大将火灭已，<a id="a-7c"></a>复取舍利而起偷婆。</p>
  <p id="a7d">佛告大将曰：<a id="a-7e"></a>“汝今取五百比丘尼舍利与起偷婆，<a id="a-7f"></a>长夜之中受福无量！<a id="a-7g"></a>所以然者？<a id="a-7h"></a>世间有四人起于偷婆。<a id="a-7i"></a>云何为四？<a id="a-7j"></a>若有人与如来、<a id="a-7k"></a>至真、<a id="a-7l"></a>等正觉起于偷婆，<a id="a-7m"></a>与转轮圣王，<a id="a-7n"></a>与辟支佛及如来弟子漏尽阿罗汉与起偷婆者，<a id="a-7o"></a>受福无量！<a id="a-7p"></a>”尔时，<a id="a-7q"></a>世尊与诸天、<a id="a-7r"></a>人民说微妙之法，<a id="a-7s"></a>劝令欢喜。<a id="a-7t"></a>尔时，<a id="a-7u"></a>天与人有一亿，<a id="a-7v"></a>诸尘垢尽，<a id="a-7w"></a>得法眼净。</p>
  <p id="a7x">尔时，<a id="a-7y"></a>诸天、<a id="a-7z"></a>人民、<a id="a-80"></a>乾沓和、<a id="a-81"></a>阿须轮、<a id="a-82"></a>四部之众闻佛所说，<a id="a-83"></a>欢喜奉行。</p>
  <p id="a84">闻如是：<a id="a-85"></a>一时，<a id="a-86"></a>佛在舍卫国祇树给孤独园，<a id="a-87"></a>与大比丘众五百人俱。</p>
  <p id="a88">尔时，<a id="a-89"></a>舍卫城内有比丘尼名曰婆陀，<a id="a-8A"></a>将五百比丘尼于彼游化。<a id="a-8B"></a>时，<a id="a-8C"></a>婆陀比丘尼在闲静之处，<a id="a-8D"></a>而自思惟，<a id="a-8E"></a>结跏跌坐，<a id="a-8F"></a>系念在前，<a id="a-8G"></a>自忆无数宿命之事，<a id="a-8H"></a>复自笑。<a id="a-8I"></a>有比丘尼遥见婆陀比丘尼笑，<a id="a-8J"></a>见已，<a id="a-8K"></a>便往至比丘尼所：<a id="a-8L"></a>“今婆陀比丘尼独在树下而笑，<a id="a-8M"></a>将有何缘？<a id="a-8N"></a>”</p>
  <p id="a8O">时，<a id="a-8P"></a>五百比丘尼即相将至婆陀比丘尼所，<a id="a-8Q"></a>头面礼足。<a id="a-8R"></a>尔时，<a id="a-8S"></a>五百比丘尼白婆陀曰：<a id="a-8T"></a>“有何因缘独座树下而笑耶？<a id="a-8U"></a>”</p>
  <p id="a8V">尔时，<a id="a-8W"></a>婆陀比丘尼告五百比丘尼曰：<a id="a-8X"></a>“我向者在此树下自忆无数宿命之事，<a id="a-8Y"></a>复见昔日所经历身，<a id="a-8Z"></a>死此生彼，<a id="a-8a"></a>皆悉观见。<a id="a-8b"></a>”</p>
  <p id="a8c">时，<a id="a-8d"></a>五百比丘尼复白言：<a id="a-8e"></a>“惟愿当说曩昔之缘！</p>
  <p id="a8f">时，<a id="a-8g"></a>婆陀比丘尼告五百比丘尼曰：<a id="a-8h"></a>“过去久远九十一劫有佛出世，<a id="a-8i"></a>名曰毗婆尸如来、<a id="a-8j"></a>至真、<a id="a-8k"></a>等正觉、<a id="a-8l"></a>明行成为、<a id="a-8m"></a>善逝、<a id="a-8n"></a>世间解、<a id="a-8o"></a>无上士、<a id="a-8p"></a>道法御、<a id="a-8q"></a>天人师，<a id="a-8r"></a>号佛、<a id="a-8s"></a>众佑，<a id="a-8t"></a>出现于世。<a id="a-8u"></a>尔时，<a id="a-8v"></a>世界名槃头摩，<a id="a-8w"></a>人民炽盛，<a id="a-8x"></a>不可称计。<a id="a-8y"></a>尔时，<a id="a-8z"></a>如来游彼国界，<a id="a-90"></a>将十六万八千比丘众，<a id="a-91"></a>前后围绕而为说法。<a id="a-92"></a>时佛名号流布四远：<a id="a-93"></a>‘毗婆尸佛者众相具足，<a id="a-94"></a>是一切人良佑福田。<a id="a-95"></a>’尔时，<a id="a-96"></a>彼国界中有童子名曰梵天，<a id="a-97"></a>颜貌端正，<a id="a-98"></a>世之希有。</p>
  <p id="a99">“时，<a id="a-9A"></a>彼童子手执宝盖而行诸街巷中。<a id="a-9B"></a>时有居士妇亦复端正，<a id="a-9C"></a>亦从此道行，<a id="a-9D"></a>众人皆共观看。<a id="a-9E"></a>时童子便作是念：<a id="a-9F"></a>‘我今亦复端正，<a id="a-9G"></a>手执宝盖，<a id="a-9H"></a>众人皆不观视我身，<a id="a-9I"></a>此诸人民皆共观此女人。<a id="a-9J"></a>我今要当作方便，<a id="a-9K"></a>使人观视我。<a id="a-9L"></a>’时彼童子即出彼城，<a id="a-9M"></a>往至毗婆尸佛所，<a id="a-9N"></a>手执宝华，<a id="a-9O"></a>供养七日七夜，<a id="a-9P"></a>亦作誓愿：<a id="a-9Q"></a>‘设当毗婆尸佛有此神足，<a id="a-9R"></a>有此神力，<a id="a-9S"></a>是世间、<a id="a-9T"></a>天上福田，<a id="a-9U"></a>持此功德，<a id="a-9V"></a>使我将来之世作女人身，<a id="a-9W"></a>人民见之莫不喜踊。<a id="a-9X"></a>’</p>
  <p id="a9Y">“尔时，<a id="a-9Z"></a>彼童子七日七夜供养彼佛已，<a id="a-9a"></a>随命长短，<a id="a-9b"></a>后便生三十三天，<a id="a-9c"></a>于彼作女人身，<a id="a-9d"></a>极为端正，<a id="a-9e"></a>玉女中第一，<a id="a-9f"></a>以五事功德胜彼天女。<a id="a-9g"></a>云何为五？<a id="a-9h"></a>所谓天寿、<a id="a-9i"></a>天色、<a id="a-9j"></a>天乐、<a id="a-9k"></a>天威福、<a id="a-9l"></a>天自在。<a id="a-9m"></a>时三十三天见已，<a id="a-9n"></a>各自说曰：<a id="a-9o"></a>‘此天女者，<a id="a-9p"></a>极为殊妙，<a id="a-9q"></a>无与等者。<a id="a-9r"></a>’其中或有天子作是说：<a id="a-9s"></a>‘此天女我应得以为天后。<a id="a-9t"></a>’各相竞争。<a id="a-9u"></a>时大天王说曰：<a id="a-9v"></a>‘汝等勿共斗讼，<a id="a-9w"></a>其中能说极妙法者，<a id="a-9x"></a>便以此天女与之作妇。<a id="a-9y"></a>’</p>
  <p id="a9z">“尔时，<a id="a-A0"></a>有一天子便说斯偈：</p>
  <p id="aA1">“‘若起若复坐，<a id="a-A2"></a>寤寐无有欢，</p>
  <p id="aA3">设我眠睡时，<a id="a-A4"></a>然后乃无欲。<a id="a-A5"></a>’</p>
  <p id="aA6">“尔时，<a id="a-A7"></a>复有天子而说斯偈：</p>
  <p id="aA8">“‘汝今故为乐，<a id="a-A9"></a>于眠无念想，</p>
  <p id="aAA">我今兴欲念，<a id="a-AB"></a>如似打战鼓。<a id="a-AC"></a>’</p>
  <p id="aAD">“尔时，<a id="a-AE"></a>复有天子而说斯偈：</p>
  <p id="aAF">“‘设复打战鼓，<a id="a-AG"></a>犹有休息时，</p>
  <p id="aAH">我欲驰速疾，<a id="a-AI"></a>如水流不停。<a id="a-AJ"></a>’</p>
  <p id="aAK">“尔时，<a id="a-AL"></a>复有天子而说斯偈：</p>
  <p id="aAM">“‘如水漂大木，<a id="a-AN"></a>犹有休息时，</p>
  <p id="aAO">我恒思想欲，<a id="a-AP"></a>如杀象不眗。<a id="a-AQ"></a>’</p>
  <p id="aAR">“尔时，<a id="a-AS"></a>诸天中最尊天子，<a id="a-AT"></a>与诸天人而说斯偈：</p>
  <p id="aAU">“‘汝等犹闲暇，<a id="a-AV"></a>各能说斯偈：</p>
  <p id="aAW">我今不自知，<a id="a-AX"></a>为存为亡乎？<a id="a-AY"></a>’</p>
  <p id="aAZ">“尔时，<a id="a-Aa"></a>诸天人白彼天子曰：<a id="a-Ab"></a>‘善哉！<a id="a-Ac"></a>天子，<a id="a-Ad"></a>所说偈者极为清妙。<a id="a-Ae"></a>今以此天女奉贡天王。<a id="a-Af"></a>’尔时，<a id="a-Ag"></a>天女即入天王宫。<a id="a-Ah"></a>汝等诸妹勿有犹豫。<a id="a-Ai"></a>所以然者？<a id="a-Aj"></a>尔时童子供养佛上宝盖者，<a id="a-Ak"></a>岂异人乎？<a id="a-Al"></a>莫作是观！<a id="a-Am"></a>尔时童子身者，<a id="a-An"></a>即我身是也。</p>
  <p id="aAo">“过去三十一劫有式诘如来，<a id="a-Ap"></a>出现于世，<a id="a-Aq"></a>游化于野马世界，<a id="a-Ar"></a>与大比丘众十六万人俱。<a id="a-As"></a>尔时，<a id="a-At"></a>彼天女后便命终而生人中，<a id="a-Au"></a>受女人身，<a id="a-Av"></a>极为端正，<a id="a-Aw"></a>世之希有。<a id="a-Ax"></a>时式诘如来到时，<a id="a-Ay"></a>著衣持钵，<a id="a-Az"></a>入野马城乞食。<a id="a-B0"></a>时彼天女人复为长者妇，<a id="a-B1"></a>以好饮食，<a id="a-B2"></a>奉上式诘如来，<a id="a-B3"></a>亦作誓愿：<a id="a-B4"></a>‘持此功德之业，<a id="a-B5"></a>所生之处莫堕三恶趣，<a id="a-B6"></a>颜貌端正，<a id="a-B7"></a>与人殊异。<a id="a-B8"></a>’</p>
  <p id="aB9">“尔时，<a id="a-BA"></a>彼女人后便命终，<a id="a-BB"></a>生三十三天，<a id="a-BC"></a>于彼复作女人身，<a id="a-BD"></a>极为端正，<a id="a-BE"></a>有五事功德胜彼诸天。<a id="a-BF"></a>尔时天女，<a id="a-BG"></a>岂异人乎？<a id="a-BH"></a>莫作是观！<a id="a-BI"></a>所以然者？<a id="a-BJ"></a>彼女人者，<a id="a-BK"></a>则我身是。</p>
  <p id="aBL">“即于彼劫毗舍罗婆如来出现于世，<a id="a-BM"></a>尔时天女随寿长短，<a id="a-BN"></a>命终之后来生人中，<a id="a-BO"></a>受女人身，<a id="a-BP"></a>颜貌端正，<a id="a-BQ"></a>世之希有。<a id="a-BR"></a>复与长者居士作妇。<a id="a-BS"></a>尔时，<a id="a-BT"></a>长者妇复以妙衣好服奉上如来，<a id="a-BU"></a>发此誓愿：<a id="a-BV"></a>‘使我将来之世得作女身。<a id="a-BW"></a>’时彼妇女命终之后生三十三天，<a id="a-BX"></a>颜貌端正，<a id="a-BY"></a>胜彼天女。<a id="a-BZ"></a>尔时彼女人者，<a id="a-Ba"></a>岂异人乎？<a id="a-Bb"></a>莫作斯观！<a id="a-Bc"></a>所以然者？<a id="a-Bd"></a>尔时女人者，<a id="a-Be"></a>则我身是。</p>
  <p id="aBf">“时彼女人随寿长短，<a id="a-Bg"></a>命终之后，<a id="a-Bh"></a>来生人中，<a id="a-Bi"></a>在波罗柰大城，<a id="a-Bj"></a>与月光长者作妇婢，<a id="a-Bk"></a>颜貌粗丑，<a id="a-Bl"></a>人所恶见。<a id="a-Bm"></a>自毗舍罗婆去世，<a id="a-Bn"></a>更无佛出。<a id="a-Bo"></a>尔时，<a id="a-Bp"></a>辟支佛游化。<a id="a-Bq"></a>时月光长者妇告其婢曰：<a id="a-Br"></a>‘汝在外游行，<a id="a-Bs"></a>求觅沙门，<a id="a-Bt"></a>颜貌端正，<a id="a-Bu"></a>入吾意者，<a id="a-Bv"></a>将来在家，<a id="a-Bw"></a>吾欲供养。<a id="a-Bx"></a>’尔时，<a id="a-By"></a>彼婢即出家中，<a id="a-Bz"></a>在外求觅沙门，<a id="a-C0"></a>遇见辟支佛城内游乞，<a id="a-C1"></a>然颜貌粗恶，<a id="a-C2"></a>姿色丑弊。<a id="a-C3"></a>时彼婢使语辟支佛曰：<a id="a-C4"></a>‘大家欲见，<a id="a-C5"></a>愿屈至家。<a id="a-C6"></a>’即入白主：<a id="a-C7"></a>‘沙门已至，<a id="a-C8"></a>可往相见。<a id="a-C9"></a>’</p>
  <p id="aCA">“时长者妇见沙门已，<a id="a-CB"></a>心不欢乐，<a id="a-CC"></a>即语其婢：<a id="a-CD"></a>‘此还发遣，<a id="a-CE"></a>吾不布施。<a id="a-CF"></a>所以然者？<a id="a-CG"></a>由其颜貌粗弊故。<a id="a-CH"></a>’尔时，<a id="a-CI"></a>其婢语夫人曰：<a id="a-CJ"></a>‘设夫人不惠施沙门者，<a id="a-CK"></a>我今日所应食分，<a id="a-CL"></a>尽用惠施。<a id="a-CM"></a>’时彼夫人即出食分，<a id="a-CN"></a>细麨一升。<a id="a-CO"></a>时彼婢便授与沙门，<a id="a-CP"></a>辟支佛受此食已，<a id="a-CQ"></a>飞在虚空，<a id="a-CR"></a>作十八变。<a id="a-CS"></a>时长者婢复作誓愿：<a id="a-CT"></a>‘持此功德，<a id="a-CU"></a>所生之处莫堕三恶趣，<a id="a-CV"></a>使我将来之世，<a id="a-CW"></a>得作女人，<a id="a-CX"></a>极为端正。<a id="a-CY"></a>’</p>
  <p id="aCZ">“时彼辟支佛手擎钵饭，<a id="a-Ca"></a>绕城三匝。<a id="a-Cb"></a>时月光长者将五百商人集普会讲堂。<a id="a-Cc"></a>时彼城中男女大小，<a id="a-Cd"></a>见辟支佛擎钵饭，<a id="a-Ce"></a>飞在虚空，<a id="a-Cf"></a>见已，<a id="a-Cg"></a>相谓言：<a id="a-Ch"></a>‘斯是何人功德乃尔乎？<a id="a-Ci"></a>谁遇此辟支佛饭食惠施？<a id="a-Cj"></a>’</p>
  <p id="aCk">“时长者婢语夫人曰：<a id="a-Cl"></a>‘愿出观向沙门神德，<a id="a-Cm"></a>飞在虚空，<a id="a-Cn"></a>作十八变，<a id="a-Co"></a>神德无量。<a id="a-Cp"></a>’时长者妇告其婢曰：<a id="a-Cq"></a>‘今所惠施沙门之食，<a id="a-Cr"></a>设获福者，<a id="a-Cs"></a>尽持与我，<a id="a-Ct"></a>我当与汝二日食值。<a id="a-Cu"></a>’其婢报曰：<a id="a-Cv"></a>‘不堪任以福相与。<a id="a-Cw"></a>’夫人告曰：<a id="a-Cx"></a>‘与汝四日食值，<a id="a-Cy"></a>乃至十日食值。<a id="a-Cz"></a>’其婢报曰：<a id="a-D0"></a>‘我不堪任以福相与。<a id="a-D1"></a>’夫人告曰：<a id="a-D2"></a>‘我今与汝百枚金钱。<a id="a-D3"></a>’其婢报曰：<a id="a-D4"></a>‘我不须。<a id="a-D5"></a>’夫人复告：<a id="a-D6"></a>‘与汝二百，<a id="a-D7"></a>乃至千枚金钱。<a id="a-D8"></a>’其婢报曰：<a id="a-D9"></a>‘我亦不须。<a id="a-DA"></a>’夫人告曰：<a id="a-DB"></a>‘我免汝身，<a id="a-DC"></a>使不作婢。<a id="a-DD"></a>’婢报曰：<a id="a-DE"></a>‘我亦不须求为良人。<a id="a-DF"></a>’夫人复告：<a id="a-DG"></a>‘汝作夫人，<a id="a-DH"></a>我为婢使。<a id="a-DI"></a>’其婢报曰：<a id="a-DJ"></a>‘我亦不须求为夫人。<a id="a-DK"></a>’夫人告曰：<a id="a-DL"></a>‘我今当取汝挝打，<a id="a-DM"></a>毁兀耳鼻，<a id="a-DN"></a>截汝手足，<a id="a-DO"></a>当断汝头。<a id="a-DP"></a>’其婢报曰：<a id="a-DQ"></a>‘如斯之痛，<a id="a-DR"></a>尽堪任受，<a id="a-DS"></a>终不以福而相惠施；<a id="a-DT"></a>身属大家，<a id="a-DU"></a>心善各异。<a id="a-DV"></a>’尔时，<a id="a-DW"></a>长者妇即挝其婢。</p>
  <p id="aDX">“时五百商人各作斯论：<a id="a-DY"></a>‘此神人者今来乞食，<a id="a-DZ"></a>必当是我家施与。<a id="a-Da"></a>’时月光长者发遣诸人，<a id="a-Db"></a>还来入家，<a id="a-Dc"></a>见夫人取婢鞭打，<a id="a-Dd"></a>即问之曰：<a id="a-De"></a>‘以何因缘而鞭此婢？<a id="a-Df"></a>’</p>
  <p id="aDg">“时婢便以斯因缘具白。<a id="a-Dh"></a>时月光长者欢喜踊跃，<a id="a-Di"></a>不能自胜，<a id="a-Dj"></a>即摄夫人以为婢使，<a id="a-Dk"></a>使其婢代夫人处。</p>
  <p id="aDl">“尔时，<a id="a-Dm"></a>波罗柰城有王治化，<a id="a-Dn"></a>名梵摩达。<a id="a-Do"></a>时彼大王闻月光长者饭辟支佛，<a id="a-Dp"></a>甚怀喜悦，<a id="a-Dq"></a>乃遇真人，<a id="a-Dr"></a>随时惠施。<a id="a-Ds"></a>梵摩达王即遣人召月光长者，<a id="a-Dt"></a>而告之曰：<a id="a-Du"></a>‘汝实饭神仙真人乎？<a id="a-Dv"></a>’长者白王：<a id="a-Dw"></a>‘实遇真人，<a id="a-Dx"></a>以食惠施。<a id="a-Dy"></a>’时梵摩达王寻时赏赐，<a id="a-Dz"></a>更增职位。<a id="a-E0"></a>时长者婢随寿长短，<a id="a-E1"></a>命终之后生三十三天，<a id="a-E2"></a>颜貌殊妙，<a id="a-E3"></a>世之希有，<a id="a-E4"></a>五事功德胜彼诸天。<a id="a-E5"></a>诸妹，<a id="a-E6"></a>莫作是观！<a id="a-E7"></a>尔时长者婢，<a id="a-E8"></a>即我身是也。</p>
  <p id="aE9">“于此贤劫中有佛出世，<a id="a-EA"></a>名拘楼孙如来，<a id="a-EB"></a>时彼天女随寿长短，<a id="a-EC"></a>命终之后生于人中。<a id="a-ED"></a>尔时，<a id="a-EE"></a>与耶若达梵志作女。<a id="a-EF"></a>时此女人复饭如来，<a id="a-EG"></a>发誓愿，<a id="a-EH"></a>求作女人身。<a id="a-EI"></a>后命终生三十三天，<a id="a-EJ"></a>颜貌端正，<a id="a-EK"></a>胜诸天女；<a id="a-EL"></a>复从彼命终，<a id="a-EM"></a>生于人中。</p>
  <p id="aEN">“尔时，<a id="a-EO"></a>拘那含牟尼佛出现于世。<a id="a-EP"></a>时彼天女为长者女，<a id="a-EQ"></a>复以金华供养拘那含牟尼佛：<a id="a-ER"></a>‘持此功德，<a id="a-ES"></a>所生之处，<a id="a-ET"></a>莫堕三恶趣，<a id="a-EU"></a>使我后身得作女人身。<a id="a-EV"></a>’时此女人随寿长短，<a id="a-EW"></a>命终之后生三十三天，<a id="a-EX"></a>于彼端正，<a id="a-EY"></a>出众天女上，<a id="a-EZ"></a>有五事功德而不可及。<a id="a-Ea"></a>尔时长者女供养拘那含牟尼佛，<a id="a-Eb"></a>岂异人乎？<a id="a-Ec"></a>莫作斯观！<a id="a-Ed"></a>尔时长者女人，<a id="a-Ee"></a>则我身是。</p>
  <p id="aEf">“时彼天女随寿长短，<a id="a-Eg"></a>来生人中，<a id="a-Eh"></a>复与长者作妇，<a id="a-Ei"></a>颜貌殊特，<a id="a-Ej"></a>世间希有。</p>
  <p id="aEk">“尔时，<a id="a-El"></a>迦葉如来出现于世，<a id="a-Em"></a>时长者妇七日七夜，<a id="a-En"></a>供养迦葉佛，<a id="a-Eo"></a>发誓愿言：<a id="a-Ep"></a>‘使我将来世得作女人身。<a id="a-Eq"></a>’时长者妇随寿长短，<a id="a-Er"></a>命终之后生三十三天，<a id="a-Es"></a>有五事功德胜彼天女。<a id="a-Et"></a>尔时长者妇供养迦葉佛者，<a id="a-Eu"></a>岂异人乎？<a id="a-Ev"></a>莫作斯观！<a id="a-Ew"></a>尔时长者妇，<a id="a-Ex"></a>则我身是。</p>
  <p id="aEy">“于此贤劫释迦文佛出现于世，<a id="a-Ez"></a>时彼天女命终之后生罗阅城中，<a id="a-F0"></a>与劫毗罗婆罗门作女，<a id="a-F1"></a>颜貌端正，<a id="a-F2"></a>出诸女人表。<a id="a-F3"></a>劫毗罗婆罗门女正以紫磨金像，<a id="a-F4"></a>至彼女人所，<a id="a-F5"></a>黮如似墨，<a id="a-F6"></a>意不贪五欲。<a id="a-F7"></a>诸妹，<a id="a-F8"></a>莫作斯观！<a id="a-F9"></a>此女人身岂异人乎？<a id="a-FA"></a>尔时婆罗门女者，<a id="a-FB"></a>则我身是也。</p>
  <p id="aFC">“诸妹当知：<a id="a-FD"></a>缘昔日功报，<a id="a-FE"></a>与比钵罗摩纳作妇，<a id="a-FF"></a>所谓摩诃迦葉是。<a id="a-FG"></a>尊大迦葉先自出家，<a id="a-FH"></a>后日我方出家，<a id="a-FI"></a>自忆昔日所经历女人之身，<a id="a-FJ"></a>是以今故自笑耳！<a id="a-FK"></a>我以无智自蔽，<a id="a-FL"></a>供养六如来，<a id="a-FM"></a>求作女人身。<a id="a-FN"></a>以此因缘，<a id="a-FO"></a>故笑昔日所经历。<a id="a-FP"></a>”</p>
  <p id="aFQ">尔时，<a id="a-FR"></a>众多比丘闻婆陀比丘尼自忆宿命无数世时事，<a id="a-FS"></a>即往世尊所，<a id="a-FT"></a>头面礼足，<a id="a-FU"></a>在一面坐，<a id="a-FV"></a>以此因缘，<a id="a-FW"></a>具白如来。</p>
  <p id="aFX">尔时，<a id="a-FY"></a>世尊告诸比丘：<a id="a-FZ"></a>“汝等颇见声闻之中比丘尼，<a id="a-Fa"></a>自忆无数世事如斯人乎？<a id="a-Fb"></a>”</p>
  <p id="aFc">诸比丘白佛：<a id="a-Fd"></a>“不见，<a id="a-Fe"></a>世尊。<a id="a-Ff"></a>”</p>
  <p id="aFg">佛告诸比丘：<a id="a-Fh"></a>“我声闻中第一弟子自忆宿命无数世事，<a id="a-Fi"></a>劫毗罗比丘尼是。<a id="a-Fj"></a>”</p>
  <p id="aFk">尔时，<a id="a-Fl"></a>诸比丘闻佛所说，<a id="a-Fm"></a>欢喜奉行。</p>
  <p id="aFn">闻如是：<a id="a-Fo"></a>一时，<a id="a-Fp"></a>佛在舍卫国祇树给孤独园。</p>
  <p id="aFq">尔时，<a id="a-Fr"></a>有一比丘往至世尊所，<a id="a-Fs"></a>头面礼足，<a id="a-Ft"></a>在一面座，<a id="a-Fu"></a>须臾退座，<a id="a-Fv"></a>前白佛言：<a id="a-Fw"></a>“劫为长短、<a id="a-Fx"></a>为有限乎？<a id="a-Fy"></a>”</p>
  <p id="aFz">佛告比丘：<a id="a-G0"></a>“劫极长远，<a id="a-G1"></a>我今与汝引譬，<a id="a-G2"></a>专意听之，<a id="a-G3"></a>吾今当说！<a id="a-G4"></a>”尔时，<a id="a-G5"></a>比丘从佛受教。</p>
  <p id="aG6">世尊告曰：<a id="a-G7"></a>“比丘当知：<a id="a-G8"></a>犹如铁城纵广一由旬，<a id="a-G9"></a>高一由旬，<a id="a-GA"></a>芥子满其中，<a id="a-GB"></a>无空缺处。<a id="a-GC"></a>设有人来，<a id="a-GD"></a>百岁取一芥子，<a id="a-GE"></a>其铁城芥子犹有减尽，<a id="a-GF"></a>然后乃至为一劫，<a id="a-GG"></a>不可称计。<a id="a-GH"></a>所以然者？<a id="a-GI"></a>生死长远，<a id="a-GJ"></a>无有边际，<a id="a-GK"></a>众生恩爱缚著，<a id="a-GL"></a>流转生死，<a id="a-GM"></a>死此生彼，<a id="a-GN"></a>无有穷已。<a id="a-GO"></a>我于其中厌患生死。<a id="a-GP"></a>如是，<a id="a-GQ"></a>比丘，<a id="a-GR"></a>当求巧便，<a id="a-GS"></a>免此爱著之想。<a id="a-GT"></a>”</p>
  <p id="aGU">尔时，<a id="a-GV"></a>诸比丘闻佛所说，<a id="a-GW"></a>欢喜奉行。</p>
 </body>
</html>