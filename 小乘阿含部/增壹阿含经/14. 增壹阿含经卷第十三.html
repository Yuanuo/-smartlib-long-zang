<!doctype html>
<html id="z3IBUA3Xl" data-ver="1715">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第十三</h1>
  <h2 id="a2">地主品第二十三</h2>
  <p id="a3">闻如是：<a id="a-4"></a>尔时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>王波斯匿告诸群臣曰：<a id="a-8"></a>“汝等催严羽宝之车，<a id="a-9"></a>吾欲往诣世尊所，<a id="a-A"></a>礼拜问讯。<a id="a-B"></a>”</p>
  <p id="aC">是时，<a id="a-D"></a>左右受王教令，<a id="a-E"></a>寻严驾羽宝之车，<a id="a-F"></a>即白王曰：<a id="a-G"></a>“严驾已办，<a id="a-H"></a>今正是时。<a id="a-I"></a>”</p>
  <p id="aJ">尔时，<a id="a-K"></a>王波斯匿即乘宝羽之车，<a id="a-L"></a>步骑数千，<a id="a-M"></a>前后围绕，<a id="a-N"></a>出舍卫国，<a id="a-O"></a>至祇洹精舍，<a id="a-P"></a>往诣世尊所。<a id="a-Q"></a>如诸王法，<a id="a-R"></a>除去五饰，<a id="a-S"></a>所谓盖、<a id="a-T"></a>天冠、<a id="a-U"></a>剑、<a id="a-V"></a>履屣及金拂，<a id="a-W"></a>舍著一面，<a id="a-X"></a>至世尊所，<a id="a-Y"></a>头面礼足，<a id="a-Z"></a>在一面坐。</p>
  <p id="aa">尔时，<a id="a-b"></a>世尊与说深法，<a id="a-c"></a>劝乐令喜。<a id="a-d"></a>是时，<a id="a-e"></a>王波斯匿闻说法已，<a id="a-f"></a>白世尊曰：<a id="a-g"></a>“惟愿世尊受我三月请，<a id="a-h"></a>及比丘僧，<a id="a-i"></a>莫在余处。<a id="a-j"></a>”是时，<a id="a-k"></a>世尊默然受波斯匿请。</p>
  <p id="al">时，<a id="a-m"></a>王波斯匿见世尊默然受请，<a id="a-n"></a>即从座起，<a id="a-o"></a>头面礼足，<a id="a-p"></a>便退而去，<a id="a-q"></a>还至舍卫城，<a id="a-r"></a>敕诸群臣曰：<a id="a-s"></a>“吾欲饭佛及比丘僧三月供养，<a id="a-t"></a>给所须物，<a id="a-u"></a>衣被、<a id="a-v"></a>饭食、<a id="a-w"></a>床卧具、<a id="a-x"></a>病瘦医药，<a id="a-y"></a>汝等亦当发欢喜心。<a id="a-z"></a>”</p>
  <p id="a10">诸臣对曰：<a id="a-11"></a>“如是。<a id="a-12"></a>”</p>
  <p id="a13">时，<a id="a-14"></a>王波斯匿即于宫门外，<a id="a-15"></a>作大讲堂，<a id="a-16"></a>极为殊妙，<a id="a-17"></a>悬缯幡盖，<a id="a-18"></a>作倡妓乐，<a id="a-19"></a>不可称计。<a id="a-1A"></a>施诸浴池，<a id="a-1B"></a>办诸油灯，<a id="a-1C"></a>办种种饭食，<a id="a-1D"></a>味有百种。<a id="a-1E"></a>是时，<a id="a-1F"></a>王波斯匿即白：<a id="a-1G"></a>“时到，<a id="a-1H"></a>惟愿世尊临顾此处！<a id="a-1I"></a>”</p>
  <p id="a1J">尔时，<a id="a-1K"></a>世尊以见时到，<a id="a-1L"></a>著衣持钵，<a id="a-1M"></a>将诸比丘僧，<a id="a-1N"></a>前后围绕，<a id="a-1O"></a>入舍卫城，<a id="a-1P"></a>至彼讲堂所；<a id="a-1Q"></a>到已，<a id="a-1R"></a>就座而坐，<a id="a-1S"></a>及比丘僧各随次而坐。</p>
  <p id="a1T">是时，<a id="a-1U"></a>王波斯匿将诸宫人，<a id="a-1V"></a>手自行食，<a id="a-1W"></a>供给所须，<a id="a-1X"></a>乃至三月，<a id="a-1Y"></a>无所短乏，<a id="a-1Z"></a>给与衣被、<a id="a-1a"></a>饭食、<a id="a-1b"></a>床卧具、<a id="a-1c"></a>病瘦医药。<a id="a-1d"></a>见世尊食讫，<a id="a-1e"></a>持种种华散世尊及比丘僧上，<a id="a-1f"></a>更取小座于如来前坐，<a id="a-1g"></a>白世尊曰：<a id="a-1h"></a>“我曾从佛闻以因缘本末：<a id="a-1i"></a>施畜生食者，<a id="a-1j"></a>获福百倍；<a id="a-1k"></a>与犯戒人食者，<a id="a-1l"></a>获福千倍；<a id="a-1m"></a>施持戒人食者，<a id="a-1n"></a>获福万倍；<a id="a-1o"></a>施断欲仙人食者，<a id="a-1p"></a>获福亿倍；<a id="a-1q"></a>与向须陀洹食者，<a id="a-1r"></a>获福不可计。<a id="a-1s"></a>况复成须陀洹乎！<a id="a-1t"></a>况向斯陀含、<a id="a-1u"></a>得斯陀含道！<a id="a-1v"></a>况向阿那含、<a id="a-1w"></a>得阿那含道！<a id="a-1x"></a>况向阿罗汉、<a id="a-1y"></a>得阿罗汉道！<a id="a-1z"></a>况向辟支佛、<a id="a-20"></a>得辟支佛！<a id="a-21"></a>况向如来、<a id="a-22"></a>至真、<a id="a-23"></a>等正觉！<a id="a-24"></a>况成佛及比丘僧！<a id="a-25"></a>其福功德不可称计。<a id="a-26"></a>我今所作功德，<a id="a-27"></a>今日已办。<a id="a-28"></a>”</p>
  <p id="a29">世尊告曰：<a id="a-2A"></a>“大王，<a id="a-2B"></a>勿作是语！<a id="a-2C"></a>作福无厌。<a id="a-2D"></a>今日何故说所作已办？<a id="a-2E"></a>所以然者？<a id="a-2F"></a>生死长远，<a id="a-2G"></a>不可称记。</p>
  <p id="a2H">“过去久远，<a id="a-2I"></a>有王名曰地主，<a id="a-2J"></a>统领此阎浮里地。<a id="a-2K"></a>彼王有臣名曰善明，<a id="a-2L"></a>少小与王周旋，<a id="a-2M"></a>无所畏难。<a id="a-2N"></a>是时，<a id="a-2O"></a>彼王分阎浮地半与彼臣使治。<a id="a-2P"></a>是时，<a id="a-2Q"></a>善明小王自造城郭，<a id="a-2R"></a>东西十二由旬，<a id="a-2S"></a>广七由旬，<a id="a-2T"></a>土地丰熟，<a id="a-2U"></a>人民众多。</p>
  <p id="a2V">“尔时，<a id="a-2W"></a>彼城名曰远照。<a id="a-2X"></a>善明王主第一夫人名日月光，<a id="a-2Y"></a>不长、<a id="a-2Z"></a>不短，<a id="a-2a"></a>不肥、<a id="a-2b"></a>不瘦，<a id="a-2c"></a>不白、<a id="a-2d"></a>不黑，<a id="a-2e"></a>颜貌端正，<a id="a-2f"></a>世之希有；<a id="a-2g"></a>口出优钵华香，<a id="a-2h"></a>身作栴檀香；<a id="a-2i"></a>未经几日，<a id="a-2j"></a>身便怀妊。<a id="a-2k"></a>彼夫人即往白王：<a id="a-2l"></a>‘我今有娠。<a id="a-2m"></a>’王闻此语，<a id="a-2n"></a>欢喜踊跃，<a id="a-2o"></a>不能自胜！<a id="a-2p"></a>便敕左右，<a id="a-2q"></a>更施设座具，<a id="a-2r"></a>快乐无比。<a id="a-2s"></a>夫人怀妊日数遂满，<a id="a-2t"></a>生一男儿。<a id="a-2u"></a>当生之时，<a id="a-2v"></a>阎浮里内晃然金色，<a id="a-2w"></a>颜貌端正，<a id="a-2x"></a>三十二相，<a id="a-2y"></a>身体金色。<a id="a-2z"></a>善明大王见此太子，<a id="a-30"></a>欢喜踊跃，<a id="a-31"></a>庆贺无量，<a id="a-32"></a>便召诸师婆罗门、<a id="a-33"></a>道士，<a id="a-34"></a>躬抱太子，<a id="a-35"></a>使彼瞻相：<a id="a-36"></a>‘我今已生此子，<a id="a-37"></a>卿等与吾瞻相，<a id="a-38"></a>便立名字。<a id="a-39"></a>’</p>
  <p id="a3A">“时，<a id="a-3B"></a>诸相师受王教令，<a id="a-3C"></a>各共抱瞻，<a id="a-3D"></a>观察形貌，<a id="a-3E"></a>咸共白王：<a id="a-3F"></a>‘圣王，<a id="a-3G"></a>太子端正无双，<a id="a-3H"></a>诸根不缺，<a id="a-3I"></a>有三十二相。<a id="a-3J"></a>今此王子当有两趣，<a id="a-3K"></a>若当在家者，<a id="a-3L"></a>便为转轮圣王，<a id="a-3M"></a>七宝具足。<a id="a-3N"></a>所谓七宝者：<a id="a-3O"></a>轮宝、<a id="a-3P"></a>象宝、<a id="a-3Q"></a>马宝、<a id="a-3R"></a>珠宝、<a id="a-3S"></a>玉女宝、<a id="a-3T"></a>居士宝、<a id="a-3U"></a>典兵宝，<a id="a-3V"></a>是为七。<a id="a-3W"></a>当有千子，<a id="a-3X"></a>勇悍刚强，<a id="a-3Y"></a>能却众敌，<a id="a-3Z"></a>于此四海之内，<a id="a-3a"></a>不加刀杖，<a id="a-3b"></a>自然靡伏。<a id="a-3c"></a>若此王子出家学道者，<a id="a-3d"></a>成无上正觉，<a id="a-3e"></a>名德远布，<a id="a-3f"></a>弥满世界。<a id="a-3g"></a>生此王子，<a id="a-3h"></a>当此之日，<a id="a-3i"></a>光明远照，<a id="a-3j"></a>今字王子名曰灯光。<a id="a-3k"></a>’时，<a id="a-3l"></a>诸相师以立名字，<a id="a-3m"></a>各退坐而去。</p>
  <p id="a3n">“时，<a id="a-3o"></a>王竟日抱此太子，<a id="a-3p"></a>未尝离目。<a id="a-3q"></a>时，<a id="a-3r"></a>王为此王子立三讲堂，<a id="a-3s"></a>秋、<a id="a-3t"></a>冬、<a id="a-3u"></a>夏节随适所宜，<a id="a-3v"></a>宫人婇女充满宫里，<a id="a-3w"></a>使吾太子于此游戏。</p>
  <p id="a3x">“时，<a id="a-3y"></a>王太子年二十九，<a id="a-3z"></a>以信坚固，<a id="a-40"></a>出家学道；<a id="a-41"></a>即日出家，<a id="a-42"></a>即夜成佛。<a id="a-43"></a>尔时，<a id="a-44"></a>阎浮里地悉共闻知：<a id="a-45"></a>‘彼王太子出家学道，<a id="a-46"></a>即日成佛。<a id="a-47"></a>’父王清旦闻王太子出家学道，<a id="a-48"></a>即夜成佛。<a id="a-49"></a>时，<a id="a-4A"></a>父王便作是念：<a id="a-4B"></a>‘昨夜吾闻诸天在空皆共称善，<a id="a-4C"></a>此必善应，<a id="a-4D"></a>非有恶响，<a id="a-4E"></a>我今可往而共相见。<a id="a-4F"></a>’</p>
  <p id="a4G">“时，<a id="a-4H"></a>王将四十亿众，<a id="a-4I"></a>男女围绕，<a id="a-4J"></a>便诣灯光如来所；<a id="a-4K"></a>到已，<a id="a-4L"></a>头面礼足，<a id="a-4M"></a>在一面坐；<a id="a-4N"></a>及四十亿众，<a id="a-4O"></a>各共礼足，<a id="a-4P"></a>在一面坐。<a id="a-4Q"></a>是时，<a id="a-4R"></a>如来与父王及四十亿众渐说妙论，<a id="a-4S"></a>所谓论者：<a id="a-4T"></a>施论、<a id="a-4U"></a>戒论、<a id="a-4V"></a>生天之论，<a id="a-4W"></a>欲为秽污，<a id="a-4X"></a>漏不净行，<a id="a-4Y"></a>出家为要，<a id="a-4Z"></a>获清净报。<a id="a-4a"></a>尔时，<a id="a-4b"></a>如来观众生意，<a id="a-4c"></a>心性柔和，<a id="a-4d"></a>诸佛如来常所说法——苦、<a id="a-4e"></a>集、<a id="a-4f"></a>尽、<a id="a-4g"></a>道，<a id="a-4h"></a>尽与彼四十亿众广说其义，<a id="a-4i"></a>即于座上，<a id="a-4j"></a>诸尘垢尽，<a id="a-4k"></a>得法眼净。</p>
  <p id="a4l">“时，<a id="a-4m"></a>四十亿众白灯光如来曰：<a id="a-4n"></a>‘我等意愿剃除须发，<a id="a-4o"></a>出家学道。<a id="a-4p"></a>’大王当知：<a id="a-4q"></a>尔时，<a id="a-4r"></a>四十亿众尽得出家学道，<a id="a-4s"></a>即以其日成阿罗汉。</p>
  <p id="a4t">“尔时，<a id="a-4u"></a>灯光如来将四十亿众，<a id="a-4v"></a>皆是无著，<a id="a-4w"></a>游彼国界。<a id="a-4x"></a>国土人民四事供养，<a id="a-4y"></a>衣被、<a id="a-4z"></a>饮食、<a id="a-50"></a>床卧具、<a id="a-51"></a>病瘦医药，<a id="a-52"></a>无所渴乏。<a id="a-53"></a>是时，<a id="a-54"></a>地主大王闻子灯光成无上正真、<a id="a-55"></a>等正觉，<a id="a-56"></a>将四十亿众，<a id="a-57"></a>皆是无著，<a id="a-58"></a>游彼国界：<a id="a-59"></a>‘我今当遣信，<a id="a-5A"></a>往请如来在此游化。<a id="a-5B"></a>若使来者，<a id="a-5C"></a>充我本愿；<a id="a-5D"></a>若不来者，<a id="a-5E"></a>我躬自当往拜跪问讯。<a id="a-5F"></a>’即敕一臣：<a id="a-5G"></a>‘汝往至彼问讯如来，<a id="a-5H"></a>持我名字，<a id="a-5I"></a>头面礼足，<a id="a-5J"></a>兴居轻利，<a id="a-5K"></a>游步康强。<a id="a-5L"></a>云王地主问讯如来，<a id="a-5M"></a>兴居轻利，<a id="a-5N"></a>游步康强。<a id="a-5O"></a>惟愿世尊临顾此土！<a id="a-5P"></a>’</p>
  <p id="a5Q">“尔时，<a id="a-5R"></a>彼人受王教敕，<a id="a-5S"></a>便往至彼国界；<a id="a-5T"></a>到已，<a id="a-5U"></a>头面礼足，<a id="a-5V"></a>在一面立，<a id="a-5W"></a>便作是说：<a id="a-5X"></a>‘大王地主礼如来足，<a id="a-5Y"></a>问讯礼竟，<a id="a-5Z"></a>兴居轻利，<a id="a-5a"></a>游步康强。<a id="a-5b"></a>惟愿世尊临顾彼国！<a id="a-5c"></a>’尔时，<a id="a-5d"></a>世尊默然受彼请。</p>
  <p id="a5e">“时，<a id="a-5f"></a>灯光如来将诸大众，<a id="a-5g"></a>以渐人间游行，<a id="a-5h"></a>与大比丘四十亿众俱。<a id="a-5i"></a>在在处处，<a id="a-5j"></a>靡不恭敬者，<a id="a-5k"></a>衣被、<a id="a-5l"></a>饭食、<a id="a-5m"></a>床卧具、<a id="a-5n"></a>病瘦医药，<a id="a-5o"></a>皆悉贡献。<a id="a-5p"></a>渐至地主国界时，<a id="a-5q"></a>地主大王闻灯光如来至此国界，<a id="a-5r"></a>在北婆罗园中，<a id="a-5s"></a>将大比丘众四十亿人：<a id="a-5t"></a>‘我今可躬自往迎。<a id="a-5u"></a>’</p>
  <p id="a5v">“时，<a id="a-5w"></a>地主大王复将四十亿众往诣灯光如来所；<a id="a-5x"></a>到已，<a id="a-5y"></a>头面礼足，<a id="a-5z"></a>在一面坐；<a id="a-60"></a>及四十亿众礼足已，<a id="a-61"></a>在一面坐。</p>
  <p id="a62">“尔时，<a id="a-63"></a>灯光如来渐与彼王及四十亿众而说妙论，<a id="a-64"></a>所谓论者：<a id="a-65"></a>施论、<a id="a-66"></a>戒论、<a id="a-67"></a>生天之论，<a id="a-68"></a>欲为秽污，<a id="a-69"></a>漏不净行，<a id="a-6A"></a>出家为要，<a id="a-6B"></a>获清净报。<a id="a-6C"></a>尔时，<a id="a-6D"></a>如来观众生意，<a id="a-6E"></a>心性柔和，<a id="a-6F"></a>诸佛如来常所说法——苦、<a id="a-6G"></a>集、<a id="a-6H"></a>尽、<a id="a-6I"></a>道，<a id="a-6J"></a>尽与彼四十忆众广说其义，<a id="a-6K"></a>即于坐上，<a id="a-6L"></a>诸尘垢尽，<a id="a-6M"></a>得法眼净。</p>
  <p id="a6N">“时，<a id="a-6O"></a>四十亿众白灯光如来曰：<a id="a-6P"></a>‘我等意愿剃除须发，<a id="a-6Q"></a>出家学道。<a id="a-6R"></a>’大王当知：<a id="a-6S"></a>尔时，<a id="a-6T"></a>四十亿众尽得出家学道，<a id="a-6U"></a>即以其日，<a id="a-6V"></a>成阿罗汉道。<a id="a-6W"></a>时，<a id="a-6X"></a>地主国王即从座起，<a id="a-6Y"></a>头面礼足，<a id="a-6Z"></a>便退而去。</p>
  <p id="a6a">“时，<a id="a-6b"></a>灯光如来将八十亿众，<a id="a-6c"></a>皆是阿罗汉，<a id="a-6d"></a>游彼国界。<a id="a-6e"></a>国土人民四事供养，<a id="a-6f"></a>衣被、<a id="a-6g"></a>饭食、<a id="a-6h"></a>床卧具、<a id="a-6i"></a>病瘦医药，<a id="a-6j"></a>事事供给，<a id="a-6k"></a>无所乏短。<a id="a-6l"></a>是时，<a id="a-6m"></a>地主国王复于余时，<a id="a-6n"></a>将诸群臣至彼如来所，<a id="a-6o"></a>头面礼足，<a id="a-6p"></a>在一面坐。<a id="a-6q"></a>是时，<a id="a-6r"></a>灯光如来与彼国王说微妙法。<a id="a-6s"></a>地主大王白如来曰：<a id="a-6t"></a>‘惟愿世尊尽我形寿受我供养，<a id="a-6u"></a>及比丘僧，<a id="a-6v"></a>当供给衣被、<a id="a-6w"></a>饭食、<a id="a-6x"></a>床卧具、<a id="a-6y"></a>病瘦医药，<a id="a-6z"></a>悉当供给。<a id="a-70"></a>’尔时，<a id="a-71"></a>灯光如来默然受彼王请。</p>
  <p id="a72">“时，<a id="a-73"></a>王见佛默然受请，<a id="a-74"></a>重白世尊：<a id="a-75"></a>‘我今从世尊求愿，<a id="a-76"></a>唯见听许！<a id="a-77"></a>’世尊告白：<a id="a-78"></a>‘如来法者，<a id="a-79"></a>已过此愿。<a id="a-7A"></a>’王白世尊：<a id="a-7B"></a>‘我今求愿者，<a id="a-7C"></a>极为净妙。<a id="a-7D"></a>’世尊告曰：<a id="a-7E"></a>‘所求之愿，<a id="a-7F"></a>云何净妙？<a id="a-7G"></a>’王白世尊：<a id="a-7H"></a>‘如我意中，<a id="a-7I"></a>今日众僧在一器食，<a id="a-7J"></a>明日复用余器食；<a id="a-7K"></a>今日众僧著一种服，<a id="a-7L"></a>明日复更易服；<a id="a-7M"></a>今日众僧坐一种座，<a id="a-7N"></a>明日复更坐余座；<a id="a-7O"></a>今日使人与众僧使，<a id="a-7P"></a>明日复更易使人。<a id="a-7Q"></a>我所求愿者，<a id="a-7R"></a>正谓此耳！<a id="a-7S"></a>’灯光如来告曰：<a id="a-7T"></a>‘随汝所愿，<a id="a-7U"></a>今正是时。<a id="a-7V"></a>’</p>
  <p id="a7W">“时，<a id="a-7X"></a>地主大王欢喜诵跃，<a id="a-7Y"></a>不能自胜，<a id="a-7Z"></a>即从座起，<a id="a-7a"></a>头面礼足，<a id="a-7b"></a>便退而去，<a id="a-7c"></a>还至宫中；<a id="a-7d"></a>到已，<a id="a-7e"></a>告诸群臣：<a id="a-7f"></a>‘我今意欲尽其形寿供养灯光如来、<a id="a-7g"></a>至真、<a id="a-7h"></a>等正觉及比丘众衣被、<a id="a-7i"></a>饭食、<a id="a-7j"></a>床卧具、<a id="a-7k"></a>病瘦医药，<a id="a-7l"></a>汝等亦当劝发佐吾供办。<a id="a-7m"></a>’诸臣对曰：<a id="a-7n"></a>‘如大王教！<a id="a-7o"></a>’去城不远一由旬内，<a id="a-7p"></a>造立堂舍，<a id="a-7q"></a>雕文刻镂，<a id="a-7r"></a>五色玄黄，<a id="a-7s"></a>悬缯幡盖，<a id="a-7t"></a>作倡伎乐，<a id="a-7u"></a>香汁洒地，<a id="a-7v"></a>修治浴池，<a id="a-7w"></a>办具灯明及甘馔、<a id="a-7x"></a>饮食、<a id="a-7y"></a>施设坐具。<a id="a-7z"></a>便白：<a id="a-80"></a>‘时到，<a id="a-81"></a>今正是时，<a id="a-82"></a>愿尊屈顾！<a id="a-83"></a>’</p>
  <p id="a84">“时，<a id="a-85"></a>灯光如来已知时至，<a id="a-86"></a>著衣持钵，<a id="a-87"></a>将比丘众，<a id="a-88"></a>前后围绕，<a id="a-89"></a>便往至讲堂所，<a id="a-8A"></a>各各就座而坐。<a id="a-8B"></a>时，<a id="a-8C"></a>地主大王见佛、<a id="a-8D"></a>比丘僧坐讫，<a id="a-8E"></a>将宫人婇女及诸大臣，<a id="a-8F"></a>手自斟酌，<a id="a-8G"></a>行种种饮食，<a id="a-8H"></a>味各百种。<a id="a-8I"></a>大王当知：<a id="a-8J"></a>尔时，<a id="a-8K"></a>地主国王七万岁中，<a id="a-8L"></a>供养灯光如来及八十亿众诸阿罗汉，<a id="a-8M"></a>未曾懈废。<a id="a-8N"></a>时，<a id="a-8O"></a>彼如来教化周讫，<a id="a-8P"></a>便于无余涅槃界而般涅槃。</p>
  <p id="a8Q">“时，<a id="a-8R"></a>地主大王以若干百种香华供养，<a id="a-8S"></a>于四衢道路，<a id="a-8T"></a>起四庙寺，<a id="a-8U"></a>各用七宝，<a id="a-8V"></a>金、<a id="a-8W"></a>银、<a id="a-8X"></a>琉璃、<a id="a-8Y"></a>水精，<a id="a-8Z"></a>悬缯幡盖。<a id="a-8a"></a>及八十亿众各各以渐于无余涅槃界而般涅槃，<a id="a-8b"></a>尔时，<a id="a-8c"></a>大王取八十亿众，<a id="a-8d"></a>收其舍利，<a id="a-8e"></a>各各兴起神寺，<a id="a-8f"></a>皆悬缯幡盖，<a id="a-8g"></a>香华供养。<a id="a-8h"></a>大王当知：<a id="a-8i"></a>尔时，<a id="a-8j"></a>地主大王复供养灯光如来寺及八十亿罗汉寺，<a id="a-8k"></a>复经七万岁，<a id="a-8l"></a>随时供养，<a id="a-8m"></a>燃灯、<a id="a-8n"></a>散华、<a id="a-8o"></a>悬缯幡盖。<a id="a-8p"></a>大王当知：<a id="a-8q"></a>灯光如来遗法灭尽，<a id="a-8r"></a>然后彼王方取灭度。</p>
  <p id="a8s">“尔时，<a id="a-8t"></a>地主大王者岂是异人乎？<a id="a-8u"></a>莫作是观！<a id="a-8v"></a>所以然者？<a id="a-8w"></a>尔时地主大王者，<a id="a-8x"></a>即我身是。<a id="a-8y"></a>我于尔时，<a id="a-8z"></a>七万岁中，<a id="a-90"></a>以衣被、<a id="a-91"></a>饭食、<a id="a-92"></a>床卧具、<a id="a-93"></a>病瘦医药，<a id="a-94"></a>供养彼佛，<a id="a-95"></a>令不减少。<a id="a-96"></a>般涅槃后，<a id="a-97"></a>复于七万岁中供养形像舍利，<a id="a-98"></a>烧香、<a id="a-99"></a>燃灯，<a id="a-9A"></a>悬缯幡盖，<a id="a-9B"></a>无所渴乏。<a id="a-9C"></a>我于尔时，<a id="a-9D"></a>以此功德，<a id="a-9E"></a>求在生死获此福佑，<a id="a-9F"></a>不求解脱。<a id="a-9G"></a>大王当知：<a id="a-9H"></a>尔时所有福德，<a id="a-9I"></a>今有遗余耶？<a id="a-9J"></a>莫作是观！<a id="a-9K"></a>如我今日观彼福佑，<a id="a-9L"></a>无有毫厘如毛发许。<a id="a-9M"></a>所以然者？<a id="a-9N"></a>生死长远，<a id="a-9O"></a>不可称记。<a id="a-9P"></a>于中悉食福尽，<a id="a-9Q"></a>无有毫厘许在。<a id="a-9R"></a>是故，<a id="a-9S"></a>大王，<a id="a-9T"></a>莫作是说言：<a id="a-9U"></a>‘我所作福佑，<a id="a-9V"></a>今日已办。<a id="a-9W"></a>’大王，<a id="a-9X"></a>当作是说：<a id="a-9Y"></a>‘我今身、<a id="a-9Z"></a>口、<a id="a-9a"></a>意所作众行，<a id="a-9b"></a>尽求解脱，<a id="a-9c"></a>不求在生死食其福业，<a id="a-9d"></a>便于长夜安隐无量。<a id="a-9e"></a>’”</p>
  <p id="a9f">尔时，<a id="a-9g"></a>王波斯匿便怀恐惧，<a id="a-9h"></a>衣毛皆竖，<a id="a-9i"></a>悲泣交集，<a id="a-9j"></a>以手抆泪，<a id="a-9k"></a>头面礼世尊足，<a id="a-9l"></a>自陈过状：<a id="a-9m"></a>“如愚、<a id="a-9n"></a>如呆，<a id="a-9o"></a>无所觉知，<a id="a-9p"></a>惟愿世尊受我悔过！<a id="a-9q"></a>今五体投地，<a id="a-9r"></a>改已往之失，<a id="a-9s"></a>更不造此言教。<a id="a-9t"></a>惟愿世尊受我悔过！<a id="a-9u"></a>”如是再三。</p>
  <p id="a9v">世尊告曰：<a id="a-9w"></a>“善哉！<a id="a-9x"></a>善哉！<a id="a-9y"></a>大王，<a id="a-9z"></a>今于如来前悔其非法，<a id="a-A0"></a>改往修来。<a id="a-A1"></a>我今受汝悔过，<a id="a-A2"></a>更莫复造。<a id="a-A3"></a>”</p>
  <p id="aA4">尔时，<a id="a-A5"></a>于大众中有一比丘尼，<a id="a-A6"></a>名迦旃延，<a id="a-A7"></a>即从座起，<a id="a-A8"></a>头面礼足，<a id="a-A9"></a>白世尊曰：<a id="a-AA"></a>“今世尊所说，<a id="a-AB"></a>甚为微妙。<a id="a-AC"></a>又世尊告波斯匿王作是语：<a id="a-AD"></a>‘大王当知：<a id="a-AE"></a>身、<a id="a-AF"></a>口、<a id="a-AG"></a>意所作众行，<a id="a-AH"></a>尽求解脱，<a id="a-AI"></a>莫求在生死食其福业，<a id="a-AJ"></a>更于长夜获安隐无量。<a id="a-AK"></a>’所以然者？<a id="a-AL"></a>我自忆三十一劫，<a id="a-AM"></a>有式诘如来、<a id="a-AN"></a>至真、<a id="a-AO"></a>等正觉，<a id="a-AP"></a>出现于世，<a id="a-AQ"></a>明行成为、<a id="a-AR"></a>善逝、<a id="a-AS"></a>世间解、<a id="a-AT"></a>无上士、<a id="a-AU"></a>道法御、<a id="a-AV"></a>天人师，<a id="a-AW"></a>号佛、<a id="a-AX"></a>众佑，<a id="a-AY"></a>游在野马世界。</p>
  <p id="aAZ">“尔时，<a id="a-Aa"></a>彼佛到时著衣持钵，<a id="a-Ab"></a>入野马城乞食。<a id="a-Ac"></a>是时，<a id="a-Ad"></a>城内有一使人，<a id="a-Ae"></a>名曰纯黑。<a id="a-Af"></a>时，<a id="a-Ag"></a>彼使人见如来执钵入城乞食；<a id="a-Ah"></a>见已，<a id="a-Ai"></a>便作是念：<a id="a-Aj"></a>‘今如来入城必须饮食。<a id="a-Ak"></a>’即入家出食施与如来，<a id="a-Al"></a>兴发此愿：<a id="a-Am"></a>‘持此功德，<a id="a-An"></a>莫堕三恶趣中；<a id="a-Ao"></a>使我当来之世，<a id="a-Ap"></a>亦当值如此圣尊；<a id="a-Aq"></a>亦当使彼圣尊为我说法，<a id="a-Ar"></a>时得解脱。<a id="a-As"></a>’世尊并波斯匿王咸共知之。<a id="a-At"></a>当尔时，<a id="a-Au"></a>纯黑使人者岂异人乎？<a id="a-Av"></a>莫作是观！<a id="a-Aw"></a>所以然者？<a id="a-Ax"></a>尔时纯黑使人者，<a id="a-Ay"></a>即我身是。</p>
  <p id="aAz">“我于尔时，<a id="a-B0"></a>饭式诘如来，<a id="a-B1"></a>作此誓愿：<a id="a-B2"></a>‘使将来之世，<a id="a-B3"></a>值如此圣尊与我说法，<a id="a-B4"></a>时得解脱。<a id="a-B5"></a>’我于三十一劫不堕三恶趣中，<a id="a-B6"></a>生天、<a id="a-B7"></a>人中，<a id="a-B8"></a>最后今日受此身分，<a id="a-B9"></a>遭值圣尊，<a id="a-BA"></a>得出家学道，<a id="a-BB"></a>尽诸有漏，<a id="a-BC"></a>成阿罗汉。<a id="a-BD"></a>若世尊所说极为微妙，<a id="a-BE"></a>语波斯匿王：<a id="a-BF"></a>‘身、<a id="a-BG"></a>口、<a id="a-BH"></a>意所作众行，<a id="a-BI"></a>尽求解脱，<a id="a-BJ"></a>莫在生死食此福业。<a id="a-BK"></a>’我若见比丘、<a id="a-BL"></a>比丘尼、<a id="a-BM"></a>优婆塞、<a id="a-BN"></a>优婆斯，<a id="a-BO"></a>欢喜心意向如来者，<a id="a-BP"></a>我便生此念：<a id="a-BQ"></a>‘此诸贤士，<a id="a-BR"></a>用意犹不爱敬供奉如来。<a id="a-BS"></a>’设我见四部之众，<a id="a-BT"></a>即往告曰：<a id="a-BU"></a>‘汝等诸贤，<a id="a-BV"></a>为须何物？<a id="a-BW"></a>衣钵耶？<a id="a-BX"></a>尼师檀耶？<a id="a-BY"></a>针筒耶？<a id="a-BZ"></a>澡罐耶？<a id="a-Ba"></a>及余沙门什物，<a id="a-Bb"></a>我尽当供给。<a id="a-Bc"></a>’我已许之，<a id="a-Bd"></a>便在处处乞求，<a id="a-Be"></a>若我得者，<a id="a-Bf"></a>是其大幸；<a id="a-Bg"></a>若使不得，<a id="a-Bh"></a>便往至郁单越、<a id="a-Bi"></a>瞿耶尼、<a id="a-Bj"></a>弗于逮，<a id="a-Bk"></a>求索来与。<a id="a-Bl"></a>所以然者？<a id="a-Bm"></a>皆由此四部之众得涅槃道。<a id="a-Bn"></a>”</p>
  <p id="aBo">尔时，<a id="a-Bp"></a>世尊观察迦旃延比丘尼心，<a id="a-Bq"></a>便告诸比丘：<a id="a-Br"></a>“汝等颇见如此之比信心解脱，<a id="a-Bs"></a>如迦旃延比丘尼乎？<a id="a-Bt"></a>”</p>
  <p id="aBu">诸比丘对曰：<a id="a-Bv"></a>“不见也，<a id="a-Bw"></a>世尊。<a id="a-Bx"></a>”</p>
  <p id="aBy">世尊告曰：<a id="a-Bz"></a>“我声闻中第一比丘尼，<a id="a-C0"></a>得信解脱者，<a id="a-C1"></a>所谓迦旃延比丘尼是也。<a id="a-C2"></a>”</p>
  <p id="aC3">尔时，<a id="a-C4"></a>迦旃延比丘尼及波斯匿王、<a id="a-C5"></a>四部之众闻佛所说，<a id="a-C6"></a>欢喜奉行。</p>
  <p id="aC7">闻如是：<a id="a-C8"></a>一时，<a id="a-C9"></a>佛在罗阅城耆阇崛山中，<a id="a-CA"></a>与大比丘众五百人俱。</p>
  <p id="aCB">尔时，<a id="a-CC"></a>尊者婆拘卢在一山曲，<a id="a-CD"></a>补纳故衣。<a id="a-CE"></a>是时，<a id="a-CF"></a>释提桓因遥见尊者婆拘卢在一山曲，<a id="a-CG"></a>补纳故衣；<a id="a-CH"></a>见已，<a id="a-CI"></a>便作是念：<a id="a-CJ"></a>“此尊者婆拘卢已成阿罗汉，<a id="a-CK"></a>诸缚已解，<a id="a-CL"></a>长寿无量，<a id="a-CM"></a>恒自降伏，<a id="a-CN"></a>思惟非常、<a id="a-CO"></a>苦、<a id="a-CP"></a>空、<a id="a-CQ"></a>非身，<a id="a-CR"></a>不著世事，<a id="a-CS"></a>亦复不与他人说法，<a id="a-CT"></a>寂默自修如外道异学。<a id="a-CU"></a>不审此尊能与他说法，<a id="a-CV"></a>为不堪任乎？<a id="a-CW"></a>我今当与试之。<a id="a-CX"></a>”</p>
  <p id="aCY">尔时，<a id="a-CZ"></a>天帝释便从三十三天没不现，<a id="a-Ca"></a>来至耆阇崛山，<a id="a-Cb"></a>在尊者婆拘卢前住，<a id="a-Cc"></a>头面礼足，<a id="a-Cd"></a>在一面立。<a id="a-Ce"></a>尔时，<a id="a-Cf"></a>释提桓因便说此偈：</p>
  <p id="aCg">“智者所叹说，<a id="a-Ch"></a>何故不说法？</p>
  <p id="aCi">坏结成圣行，<a id="a-Cj"></a>何为寂然住？<a id="a-Ck"></a>”</p>
  <p id="aCl">尔时，<a id="a-Cm"></a>尊者婆拘卢复以此偈，<a id="a-Cn"></a>报释提桓因曰：</p>
  <p id="aCo">“有佛、<a id="a-Cp"></a>舍利弗，<a id="a-Cq"></a>阿难、<a id="a-Cr"></a>均头槃，</p>
  <p id="aCs">亦及诸尊长，<a id="a-Ct"></a>善能说妙法。<a id="a-Cu"></a>”</p>
  <p id="aCv">尔时，<a id="a-Cw"></a>释提桓因白尊者婆拘卢曰：<a id="a-Cx"></a>“众生之根有若干种，<a id="a-Cy"></a>然尊当知：<a id="a-Cz"></a>世尊亦说众生种类，<a id="a-D0"></a>多于地土。<a id="a-D1"></a>何故尊者婆拘卢不与他人说法？<a id="a-D2"></a>”</p>
  <p id="aD3">婆拘卢报曰：<a id="a-D4"></a>“众生之类难可觉知，<a id="a-D5"></a>世界若干，<a id="a-D6"></a>国土不同，<a id="a-D7"></a>皆著我所、<a id="a-D8"></a>非我所。<a id="a-D9"></a>我今观察此义已，<a id="a-DA"></a>故不与人说法。<a id="a-DB"></a>”</p>
  <p id="aDC">释提桓因曰：<a id="a-DD"></a>“愿尊与我说我所、<a id="a-DE"></a>非我所之义。<a id="a-DF"></a>”</p>
  <p id="aDG">尊者婆拘卢曰：<a id="a-DH"></a>“我、<a id="a-DI"></a>人、<a id="a-DJ"></a>寿命，<a id="a-DK"></a>若男、<a id="a-DL"></a>若女士夫之类，<a id="a-DM"></a>尽依此命而得存在。<a id="a-DN"></a>然复，<a id="a-DO"></a>拘翼，<a id="a-DP"></a>世尊亦说：<a id="a-DQ"></a>‘比丘当知：<a id="a-DR"></a>当自炽然，<a id="a-DS"></a>无起邪法，<a id="a-DT"></a>亦当贤圣默然。<a id="a-DU"></a>’我观此义已，<a id="a-DV"></a>故默然耳！<a id="a-DW"></a>”</p>
  <p id="aDX">是时，<a id="a-DY"></a>释提桓因遥向世尊叉手，<a id="a-DZ"></a>便说此偈：</p>
  <p id="aDa">“归命十力尊，<a id="a-Db"></a>圆光无尘翳，</p>
  <p id="aDc">普为一切人，<a id="a-Dd"></a>此者何奇特！<a id="a-De"></a>”</p>
  <p id="aDf">尊者婆拘卢报曰：<a id="a-Dg"></a>“何故帝释而作是说：<a id="a-Dh"></a>此者甚奇特？<a id="a-Di"></a>”</p>
  <p id="aDj">释提桓因报言：<a id="a-Dk"></a>“自念我昔至世尊所，<a id="a-Dl"></a>到已，<a id="a-Dm"></a>礼世尊足，<a id="a-Dn"></a>而问此义：<a id="a-Do"></a>‘天、<a id="a-Dp"></a>人之类有何想念？<a id="a-Dq"></a>’尔时，<a id="a-Dr"></a>世尊告我曰：<a id="a-Ds"></a>‘此世界若干种，<a id="a-Dt"></a>各各殊异，<a id="a-Du"></a>根原不同。<a id="a-Dv"></a>’我闻此语已，<a id="a-Dw"></a>寻对曰：<a id="a-Dx"></a>‘如是，<a id="a-Dy"></a>世尊所说世界若干种，<a id="a-Dz"></a>各各不同，<a id="a-E0"></a>设与彼众生说法，<a id="a-E1"></a>咸共受持有成果者。<a id="a-E2"></a>’我以此故说：<a id="a-E3"></a>‘此者甚奇特！<a id="a-E4"></a>’然尊者婆拘卢所说，<a id="a-E5"></a>亦复如是，<a id="a-E6"></a>世界若干种，<a id="a-E7"></a>各各不同。<a id="a-E8"></a>”</p>
  <p id="aE9">是时，<a id="a-EA"></a>释提桓因便作是念：<a id="a-EB"></a>“此尊堪任与人说法，<a id="a-EC"></a>非为不能。<a id="a-ED"></a>”是时，<a id="a-EE"></a>释提桓因即从座起而去。</p>
  <p id="aEF">尔时，<a id="a-EG"></a>释提桓因闻尊者婆拘卢所说，<a id="a-EH"></a>欢喜奉行。</p>
  <p id="aEI">闻如是：<a id="a-EJ"></a>一时，<a id="a-EK"></a>佛在占波国雷声池侧。</p>
  <p id="aEL">是时，<a id="a-EM"></a>尊者二十亿耳在一静处，<a id="a-EN"></a>自修法本，<a id="a-EO"></a>不舍头陀十二法行；<a id="a-EP"></a>昼夜经行，<a id="a-EQ"></a>不离三十七道品之教；<a id="a-ER"></a>若坐、<a id="a-ES"></a>若行，<a id="a-ET"></a>常修正法；<a id="a-EU"></a>初夜、<a id="a-EV"></a>中夜、<a id="a-EW"></a>竟夜，<a id="a-EX"></a>恒自克励，<a id="a-EY"></a>不舍斯须；<a id="a-EZ"></a>然复不能于欲漏法心得解脱。<a id="a-Ea"></a>是时，<a id="a-Eb"></a>尊者二十亿耳所经行处，<a id="a-Ec"></a>脚坏血流，<a id="a-Ed"></a>盈满路侧，<a id="a-Ee"></a>犹如屠牛之处，<a id="a-Ef"></a>乌鹊食血；<a id="a-Eg"></a>然复不能于欲漏心得解脱。<a id="a-Eh"></a>是时，<a id="a-Ei"></a>尊者二十亿耳便作是念：<a id="a-Ej"></a>“释迦文佛苦行精进弟子中，<a id="a-Ek"></a>我为第一，<a id="a-El"></a>然我今日漏心不得解脱。<a id="a-Em"></a>又我家业，<a id="a-En"></a>多财饶宝，<a id="a-Eo"></a>宜可舍服，<a id="a-Ep"></a>还作白衣，<a id="a-Eq"></a>持财物广惠施。<a id="a-Er"></a>然今作沙门，<a id="a-Es"></a>甚难不易！<a id="a-Et"></a>”</p>
  <p id="aEu">尔时，<a id="a-Ev"></a>世尊遥知二十亿耳心之所念，<a id="a-Ew"></a>便腾游虚空，<a id="a-Ex"></a>至彼经行处，<a id="a-Ey"></a>敷坐具而坐。<a id="a-Ez"></a>是时，<a id="a-F0"></a>尊者二十亿耳前至佛所，<a id="a-F1"></a>头面礼足，<a id="a-F2"></a>在一面坐。</p>
  <p id="aF3">尔时，<a id="a-F4"></a>世尊问二十亿耳曰：<a id="a-F5"></a>“汝向何故作是念：<a id="a-F6"></a>‘释迦文佛精进苦行弟子中，<a id="a-F7"></a>我为第一，<a id="a-F8"></a>然我今日漏心不得解脱。<a id="a-F9"></a>又我家业，<a id="a-FA"></a>饶财多宝，<a id="a-FB"></a>宜可舍服，<a id="a-FC"></a>还作白衣，<a id="a-FD"></a>持财物广施。<a id="a-FE"></a>然今作沙门，<a id="a-FF"></a>甚难不易’？<a id="a-FG"></a>”</p>
  <p id="aFH">二十亿耳对曰：<a id="a-FI"></a>“如是，<a id="a-FJ"></a>世尊。<a id="a-FK"></a>”</p>
  <p id="aFL">世尊告曰：<a id="a-FM"></a>“我今还问汝，<a id="a-FN"></a>随汝报我。<a id="a-FO"></a>云何，<a id="a-FP"></a>二十亿耳，<a id="a-FQ"></a>汝本在家时，<a id="a-FR"></a>善弹琴乎？<a id="a-FS"></a>”</p>
  <p id="aFT">二十亿耳对曰：<a id="a-FU"></a>“如是，<a id="a-FV"></a>世尊，<a id="a-FW"></a>我本在家时，<a id="a-FX"></a>善能弹琴。<a id="a-FY"></a>”</p>
  <p id="aFZ">世尊告曰：<a id="a-Fa"></a>“云何，<a id="a-Fb"></a>二十亿耳，<a id="a-Fc"></a>若弹弦极急，<a id="a-Fd"></a>响不齐等，<a id="a-Fe"></a>尔时琴音可听采不？<a id="a-Ff"></a>”</p>
  <p id="aFg">二十亿耳对曰：<a id="a-Fh"></a>“不也，<a id="a-Fi"></a>世尊。<a id="a-Fj"></a>”</p>
  <p id="aFk">世尊告曰：<a id="a-Fl"></a>“云何，<a id="a-Fm"></a>二十亿耳，<a id="a-Fn"></a>若琴弦复缓，<a id="a-Fo"></a>尔时琴音可听采不？<a id="a-Fp"></a>”</p>
  <p id="aFq">二十亿耳对曰：<a id="a-Fr"></a>“不也，<a id="a-Fs"></a>世尊。<a id="a-Ft"></a>”</p>
  <p id="aFu">世尊告曰：<a id="a-Fv"></a>“云何，<a id="a-Fw"></a>二十亿耳，<a id="a-Fx"></a>若琴弦不急不缓，<a id="a-Fy"></a>尔时琴音可听采不？<a id="a-Fz"></a>”</p>
  <p id="aG0">二十亿耳对曰：<a id="a-G1"></a>“如是，<a id="a-G2"></a>世尊，<a id="a-G3"></a>若琴弦不缓不急，<a id="a-G4"></a>尔时琴音便可听采。<a id="a-G5"></a>”</p>
  <p id="aG6">世尊告曰：<a id="a-G7"></a>“此亦如是，<a id="a-G8"></a>极精进者，<a id="a-G9"></a>犹如调戏；<a id="a-GA"></a>若懈怠者，<a id="a-GB"></a>此堕邪见；<a id="a-GC"></a>若能在中者，<a id="a-GD"></a>此则上行，<a id="a-GE"></a>如是不久，<a id="a-GF"></a>当成无漏人。<a id="a-GG"></a>”</p>
  <p id="aGH">尔时，<a id="a-GI"></a>世尊与二十亿耳比丘说微妙法已，<a id="a-GJ"></a>还雷音池侧。</p>
  <p id="aGK">尔时，<a id="a-GL"></a>尊者二十亿耳思惟世尊教敕，<a id="a-GM"></a>不舍须臾，<a id="a-GN"></a>在闲静处修行其法，<a id="a-GO"></a>所以族姓子出家学道，<a id="a-GP"></a>剃除须发，<a id="a-GQ"></a>修无上梵行：<a id="a-GR"></a>生死已尽，<a id="a-GS"></a>梵行已立，<a id="a-GT"></a>所作已办，<a id="a-GU"></a>更不复受有，<a id="a-GV"></a>如实知之。<a id="a-GW"></a>尊者二十亿耳便成阿罗汉。</p>
  <p id="aGX">尔时，<a id="a-GY"></a>世尊告诸比丘：<a id="a-GZ"></a>“我声闻中第一弟子精勤苦行，<a id="a-Ga"></a>所谓二十亿耳比丘是。<a id="a-Gb"></a>”</p>
  <p id="aGc">尔时，<a id="a-Gd"></a>诸比丘闻佛所说，<a id="a-Ge"></a>欢喜奉行。</p>
  <p id="aGf">闻如是：<a id="a-Gg"></a>一时，<a id="a-Gh"></a>佛在舍卫国祇树给孤独园。</p>
  <p id="aGi">尔时，<a id="a-Gj"></a>舍卫城中婆提长者遇病命终，<a id="a-Gk"></a>然彼长者无有子息，<a id="a-Gl"></a>所有财宝尽没入官。<a id="a-Gm"></a>尔时，<a id="a-Gn"></a>王波斯匿尘土坌身来至世尊所，<a id="a-Go"></a>头面礼足，<a id="a-Gp"></a>在一面坐。</p>
  <p id="aGq">是时，<a id="a-Gr"></a>世尊问王曰：<a id="a-Gs"></a>“大王，<a id="a-Gt"></a>何故尘土坌身来至我所？<a id="a-Gu"></a>”</p>
  <p id="aGv">波斯匿王白世尊曰：<a id="a-Gw"></a>“此舍卫城内有长者名婆提，<a id="a-Gx"></a>今日命终，<a id="a-Gy"></a>彼无子息，<a id="a-Gz"></a>躬往收摄财宝，<a id="a-H0"></a>理使入官，<a id="a-H1"></a>纯金八万斤，<a id="a-H2"></a>况复余杂物乎！<a id="a-H3"></a>然彼长者存在之日，<a id="a-H4"></a>所食如此之食，<a id="a-H5"></a>极为弊恶，<a id="a-H6"></a>不食精细，<a id="a-H7"></a>所著衣服垢坌不净，<a id="a-H8"></a>所乘车骑极为瘦弱。<a id="a-H9"></a>”</p>
  <p id="aHA">世尊告曰：<a id="a-HB"></a>“如是，<a id="a-HC"></a>大王，<a id="a-HD"></a>如王来言：<a id="a-HE"></a>夫悭贪之人得此财货，<a id="a-HF"></a>不能食啖；<a id="a-HG"></a>不与父母、<a id="a-HH"></a>妻子、<a id="a-HI"></a>仆从、<a id="a-HJ"></a>奴婢，<a id="a-HK"></a>亦复不与朋友、<a id="a-HL"></a>知识，<a id="a-HM"></a>亦复不与沙门、<a id="a-HN"></a>婆罗门、<a id="a-HO"></a>诸尊长者。<a id="a-HP"></a>若有智之士得此财宝，<a id="a-HQ"></a>便能惠施广济，<a id="a-HR"></a>一切无所爱惜，<a id="a-HS"></a>供给沙门、<a id="a-HT"></a>婆罗门诸高德者。<a id="a-HU"></a>”</p>
  <p id="aHV">时，<a id="a-HW"></a>王波斯匿说曰：<a id="a-HX"></a>“此婆提长者命终为生何处？<a id="a-HY"></a>”</p>
  <p id="aHZ">世尊告曰：<a id="a-Ha"></a>“此婆提长者命终生涕哭大地狱中。<a id="a-Hb"></a>所以然者？<a id="a-Hc"></a>此断善根之人，<a id="a-Hd"></a>身坏命终，<a id="a-He"></a>生涕哭地狱中。<a id="a-Hf"></a>”</p>
  <p id="aHg">波斯匿王曰：<a id="a-Hh"></a>“婆提长者断善根耶？<a id="a-Hi"></a>”</p>
  <p id="aHj">世尊告曰：<a id="a-Hk"></a>“如是，<a id="a-Hl"></a>大王，<a id="a-Hm"></a>如王所说，<a id="a-Hn"></a>彼长者断于善根。<a id="a-Ho"></a>然彼长者故福已尽，<a id="a-Hp"></a>更不造新。<a id="a-Hq"></a>”</p>
  <p id="aHr">王波斯匿曰：<a id="a-Hs"></a>“彼长者颇有遗余福乎？<a id="a-Ht"></a>”</p>
  <p id="aHu">世尊告曰：<a id="a-Hv"></a>“无也，<a id="a-Hw"></a>大王，<a id="a-Hx"></a>乃无毫厘之余有存在者。<a id="a-Hy"></a>如彼田家公，<a id="a-Hz"></a>但收不种，<a id="a-I0"></a>后便穷困，<a id="a-I1"></a>渐以命终。<a id="a-I2"></a>所以然者？<a id="a-I3"></a>但食故业，<a id="a-I4"></a>更不造新。<a id="a-I5"></a>此长者亦复如是，<a id="a-I6"></a>但食故福，<a id="a-I7"></a>更不造新福。<a id="a-I8"></a>此长者今夜当在涕哭地狱中。<a id="a-I9"></a>”</p>
  <p id="aIA">尔时，<a id="a-IB"></a>波斯匿王便怀恐怖，<a id="a-IC"></a>抆泪而曰：<a id="a-ID"></a>“此长者昔日作何功德福业生在富家？<a id="a-IE"></a>复作何不善根本，<a id="a-IF"></a>不得食此极富之货，<a id="a-IG"></a>不乐五乐之中？<a id="a-IH"></a>”</p>
  <p id="aII">尔时，<a id="a-IJ"></a>世尊告波斯匿王曰：<a id="a-IK"></a>“过去久远迦葉佛时，<a id="a-IL"></a>此长者在此舍卫城中为田家子。<a id="a-IM"></a>尔时，<a id="a-IN"></a>佛去世后，<a id="a-IO"></a>有辟支佛出世，<a id="a-IP"></a>往诣此长者家。<a id="a-IQ"></a>尔时，<a id="a-IR"></a>此长者见辟支佛在门外，<a id="a-IS"></a>见已，<a id="a-IT"></a>便生是念：<a id="a-IU"></a>‘如此尊者出世甚难，<a id="a-IV"></a>我今可以饮食往施此人。<a id="a-IW"></a>’尔时，<a id="a-IX"></a>长者便施彼辟支佛食，<a id="a-IY"></a>辟支佛得食已，<a id="a-IZ"></a>便飞在虚空而去。<a id="a-Ia"></a>时，<a id="a-Ib"></a>彼长者见辟支佛作神足，<a id="a-Ic"></a>作是誓愿：<a id="a-Id"></a>‘持此善本之愿，<a id="a-Ie"></a>使世世所生之处，<a id="a-If"></a>不堕三恶趣，<a id="a-Ig"></a>常多财宝。<a id="a-Ih"></a>’后有悔心：<a id="a-Ii"></a>‘我向所有食，<a id="a-Ij"></a>应与奴仆，<a id="a-Ik"></a>不与此秃头道人使食。<a id="a-Il"></a>’尔时，<a id="a-Im"></a>田家长者岂异人乎？<a id="a-In"></a>莫作是观！<a id="a-Io"></a>所以然者？<a id="a-Ip"></a>尔时田家长者，<a id="a-Iq"></a>今此婆提长者是。</p>
  <p id="aIr">“是时施已，<a id="a-Is"></a>发此誓愿，<a id="a-It"></a>持此功德，<a id="a-Iu"></a>所生之处不堕恶趣，<a id="a-Iv"></a>恒多财饶宝，<a id="a-Iw"></a>生富贵之家，<a id="a-Ix"></a>无所渴乏。<a id="a-Iy"></a>既复施已，<a id="a-Iz"></a>后生悔心：<a id="a-J0"></a>‘我宁与奴仆使食，<a id="a-J1"></a>不与此秃头道人使食。<a id="a-J2"></a>’以此因缘本未，<a id="a-J3"></a>不得食此极有之货，<a id="a-J4"></a>亦复不乐五乐之中，<a id="a-J5"></a>不自供养；<a id="a-J6"></a>复不与父母、<a id="a-J7"></a>兄弟、<a id="a-J8"></a>妻子、<a id="a-J9"></a>仆从、<a id="a-JA"></a>朋友、<a id="a-JB"></a>知识，<a id="a-JC"></a>不施沙门、<a id="a-JD"></a>婆罗门诸尊长者，<a id="a-JE"></a>但食故业，<a id="a-JF"></a>不造新者。<a id="a-JG"></a>是故，<a id="a-JH"></a>大王，<a id="a-JI"></a>若有智之士得此财货，<a id="a-JJ"></a>当广布施，<a id="a-JK"></a>莫有所惜，<a id="a-JL"></a>复当得无极之财。<a id="a-JM"></a>如是，<a id="a-JN"></a>大王，<a id="a-JO"></a>当作是学！<a id="a-JP"></a>”</p>
  <p id="aJQ">尔时，<a id="a-JR"></a>波斯匿王白世尊曰：<a id="a-JS"></a>“自今已后，<a id="a-JT"></a>当广布施沙门、<a id="a-JU"></a>婆罗门四部之众；<a id="a-JV"></a>诸外道、<a id="a-JW"></a>异学来乞求者，<a id="a-JX"></a>我不堪与。<a id="a-JY"></a>”</p>
  <p id="aJZ">世尊告曰：<a id="a-Ja"></a>“大王，<a id="a-Jb"></a>莫作是念。<a id="a-Jc"></a>所以然者？<a id="a-Jd"></a>一切众生皆由食得存，<a id="a-Je"></a>无食便丧。<a id="a-Jf"></a>”</p>
  <p id="aJg">尔时，<a id="a-Jh"></a>世尊便说此偈：</p>
  <p id="aJi">“念当广惠施，<a id="a-Jj"></a>终莫断施心，</p>
  <p id="aJk">必当值贤圣，<a id="a-Jl"></a>度此生死源。<a id="a-Jm"></a>”</p>
  <p id="aJn">尔时，<a id="a-Jo"></a>波斯匿王白世尊曰：<a id="a-Jp"></a>“我今倍复欢庆于向如来，<a id="a-Jq"></a>所以然者：<a id="a-Jr"></a>‘一切众生皆由食得存，<a id="a-Js"></a>无食不存。<a id="a-Jt"></a>’”尔时，<a id="a-Ju"></a>波斯匿王曰：<a id="a-Jv"></a>“自今以后，<a id="a-Jw"></a>当广惠施，<a id="a-Jx"></a>无所吝惜。<a id="a-Jy"></a>”</p>
  <p id="aJz">是时，<a id="a-K0"></a>世尊与王说微妙之法。</p>
  <p id="aK1">时，<a id="a-K2"></a>王即从座起，<a id="a-K3"></a>头面礼足，<a id="a-K4"></a>便退而去。</p>
  <p id="aK5">尔时，<a id="a-K6"></a>王波斯匿闻佛所说，<a id="a-K7"></a>欢喜奉行。</p>
  <p id="aK8">闻如是：<a id="a-K9"></a>一时，<a id="a-KA"></a>佛在舍卫国祇树给孤独园。</p>
  <p id="aKB">尔时，<a id="a-KC"></a>尊者阿难在闲静处，<a id="a-KD"></a>便生此念：<a id="a-KE"></a>“世间颇有此香，<a id="a-KF"></a>亦逆风香，<a id="a-KG"></a>亦顺风香，<a id="a-KH"></a>亦逆顺风香乎？<a id="a-KI"></a>”尔时，<a id="a-KJ"></a>尊者阿难便从座起，<a id="a-KK"></a>往诣世尊所，<a id="a-KL"></a>头面礼足，<a id="a-KM"></a>在一面坐。</p>
  <p id="aKN">尔时，<a id="a-KO"></a>尊者阿难白世尊曰：<a id="a-KP"></a>“我于闲静之处，<a id="a-KQ"></a>便生此念：<a id="a-KR"></a>‘世间颇有此香，<a id="a-KS"></a>亦逆风香，<a id="a-KT"></a>亦顺风香，<a id="a-KU"></a>亦逆顺风香乎？<a id="a-KV"></a>’”</p>
  <p id="aKW">尔时，<a id="a-KX"></a>世尊告阿难曰：<a id="a-KY"></a>“有此妙香，<a id="a-KZ"></a>亦逆风香，<a id="a-Ka"></a>亦顺风香，<a id="a-Kb"></a>亦逆顺风香。<a id="a-Kc"></a>”</p>
  <p id="aKd">是时，<a id="a-Ke"></a>阿难白世尊曰：<a id="a-Kf"></a>“此是何者香？<a id="a-Kg"></a>亦逆风香，<a id="a-Kh"></a>亦顺风香，<a id="a-Ki"></a>亦逆顺风香。<a id="a-Kj"></a>”</p>
  <p id="aKk">世尊告曰：<a id="a-Kl"></a>“有此之香，<a id="a-Km"></a>然此香气力，<a id="a-Kn"></a>亦逆风香，<a id="a-Ko"></a>亦顺风香，<a id="a-Kp"></a>亦逆顺风香。<a id="a-Kq"></a>”</p>
  <p id="aKr">阿难白佛言：<a id="a-Ks"></a>“此何等香？<a id="a-Kt"></a>亦逆风香，<a id="a-Ku"></a>亦顺风香，<a id="a-Kv"></a>亦逆顺风香。<a id="a-Kw"></a>”</p>
  <p id="aKx">世尊告曰：<a id="a-Ky"></a>“此三种香，<a id="a-Kz"></a>亦逆风香，<a id="a-L0"></a>亦顺风香，<a id="a-L1"></a>亦逆顺风香。<a id="a-L2"></a>”</p>
  <p id="aL3">阿难言：<a id="a-L4"></a>“何等为三？<a id="a-L5"></a>”</p>
  <p id="aL6">世尊告曰：<a id="a-L7"></a>“戒香、<a id="a-L8"></a>闻香、<a id="a-L9"></a>施香，<a id="a-LA"></a>是谓，<a id="a-LB"></a>阿难，<a id="a-LC"></a>有此香种。<a id="a-LD"></a>然复此逆风香，<a id="a-LE"></a>亦顺风香，<a id="a-LF"></a>亦逆顺风香，<a id="a-LG"></a>诸世间所有之香，<a id="a-LH"></a>此三种香最胜、<a id="a-LI"></a>最上，<a id="a-LJ"></a>无与等者，<a id="a-LK"></a>无能及者。<a id="a-LL"></a>犹如由牛有酪，<a id="a-LM"></a>由酪有酥，<a id="a-LN"></a>由酥有醍醐，<a id="a-LO"></a>然此醍醐最胜、<a id="a-LP"></a>最上，<a id="a-LQ"></a>无与等者，<a id="a-LR"></a>亦不能及；<a id="a-LS"></a>此亦如是，<a id="a-LT"></a>诸所有世间诸香，<a id="a-LU"></a>此三种香最胜、<a id="a-LV"></a>最上，<a id="a-LW"></a>无能及者。<a id="a-LX"></a>”</p>
  <p id="aLY">尔时，<a id="a-LZ"></a>世尊便说此偈：</p>
  <p id="aLa">“木蜜及栴檀，<a id="a-Lb"></a>优钵及诸香，</p>
  <p id="aLc">此诸种种香，<a id="a-Ld"></a>戒香最为胜。</p>
  <p id="aLe">此戒以成就，<a id="a-Lf"></a>无欲无所染，</p>
  <p id="aLg">等智而解脱，<a id="a-Lh"></a>逝处魔不知。</p>
  <p id="aLi">此香虽为妙，<a id="a-Lj"></a>及诸檀蜜香，</p>
  <p id="aLk">戒香之为妙，<a id="a-Ll"></a>十方悉闻之。</p>
  <p id="aLm">栴檀虽有香，<a id="a-Ln"></a>优钵及余香，</p>
  <p id="aLo">此诸众香中，<a id="a-Lp"></a>闻香最第一。</p>
  <p id="aLq">栴檀虽有香，<a id="a-Lr"></a>优钵及余香，</p>
  <p id="aLs">此诸众香中，<a id="a-Lt"></a>施香最第一。</p>
  <p id="aLu">“是谓此三种香，<a id="a-Lv"></a>亦逆风香，<a id="a-Lw"></a>亦顺风香，<a id="a-Lx"></a>亦逆顺风香。<a id="a-Ly"></a>是故，<a id="a-Lz"></a>阿难，<a id="a-M0"></a>当求方便，<a id="a-M1"></a>成此三香。<a id="a-M2"></a>如是，<a id="a-M3"></a>阿难，<a id="a-M4"></a>当作是学！<a id="a-M5"></a>”</p>
  <p id="aM6">尔时，<a id="a-M7"></a>阿难闻佛所说，<a id="a-M8"></a>欢喜奉行。</p>
  <p id="aM9">闻如是：<a id="a-MA"></a>一时，<a id="a-MB"></a>佛在罗阅城迦兰陀竹园所，<a id="a-MC"></a>与大比丘众五百人俱。</p>
  <p id="aMD">尔时，<a id="a-ME"></a>世尊到时著衣持钵，<a id="a-MF"></a>入罗阅城乞食。<a id="a-MG"></a>尔时，<a id="a-MH"></a>提婆达兜亦入城乞食。<a id="a-MI"></a>时，<a id="a-MJ"></a>提婆达兜所入巷中，<a id="a-MK"></a>佛亦往至彼。<a id="a-ML"></a>然佛遥见提婆达兜来，<a id="a-MM"></a>便欲退而去。</p>
  <p id="aMN">是时，<a id="a-MO"></a>阿难白世尊曰：<a id="a-MP"></a>“何故欲远此巷？<a id="a-MQ"></a>”</p>
  <p id="aMR">世尊告曰：<a id="a-MS"></a>“提婆达兜今在此巷，<a id="a-MT"></a>是以避之。<a id="a-MU"></a>”</p>
  <p id="aMV">阿难白佛言：<a id="a-MW"></a>“世尊，<a id="a-MX"></a>岂畏提婆达兜乎？<a id="a-MY"></a>”</p>
  <p id="aMZ">世尊告曰：<a id="a-Ma"></a>“我不畏提婆达兜也，<a id="a-Mb"></a>但此恶人不应与相见。<a id="a-Mc"></a>”</p>
  <p id="aMd">阿难曰：<a id="a-Me"></a>“然，<a id="a-Mf"></a>世尊，<a id="a-Mg"></a>可使此提婆达兜乃可使在他方。<a id="a-Mh"></a>”</p>
  <p id="aMi">尔时，<a id="a-Mj"></a>世尊便说此偈言：</p>
  <p id="aMk">“我终无此心，<a id="a-Ml"></a>使彼在他方，</p>
  <p id="aMm">彼自当造行，<a id="a-Mn"></a>便自在他所。<a id="a-Mo"></a>”</p>
  <p id="aMp">阿难白世尊曰：<a id="a-Mq"></a>“然提婆达兜有过于如来所。<a id="a-Mr"></a>”</p>
  <p id="aMs">世尊告曰：<a id="a-Mt"></a>“愚惑之人不应与相见。<a id="a-Mu"></a>”是时，<a id="a-Mv"></a>世尊向阿难而说此偈：</p>
  <p id="aMw">“不应见愚人，<a id="a-Mx"></a>莫与愚从事，</p>
  <p id="aMy">亦莫与言论，<a id="a-Mz"></a>说于是非事。<a id="a-N0"></a>”</p>
  <p id="aN1">是时，<a id="a-N2"></a>阿难复以此偈报世尊曰：</p>
  <p id="aN3">“愚者何所能？<a id="a-N4"></a>愚者有何过？</p>
  <p id="aN5">正使共言说，<a id="a-N6"></a>竟有何等失？<a id="a-N7"></a>”</p>
  <p id="aN8">尔时，<a id="a-N9"></a>世尊复以此偈报阿难曰：</p>
  <p id="aNA">“愚者自造行，<a id="a-NB"></a>所作者非法，</p>
  <p id="aNC">正见反常律，<a id="a-ND"></a>邪见日以滋。</p>
  <p id="aNE">“是故，<a id="a-NF"></a>阿难，<a id="a-NG"></a>莫与恶知识从事。<a id="a-NH"></a>所以然者？<a id="a-NI"></a>与愚人从事，<a id="a-NJ"></a>无信、<a id="a-NK"></a>无戒、<a id="a-NL"></a>无闻、<a id="a-NM"></a>无智；<a id="a-NN"></a>与善知识从事，<a id="a-NO"></a>便增益诸功德，<a id="a-NP"></a>戒具成就。<a id="a-NQ"></a>如是，<a id="a-NR"></a>阿难，<a id="a-NS"></a>当作是学！</p>
  <p id="aNT">尔时，<a id="a-NU"></a>阿难闻佛所说，<a id="a-NV"></a>欢喜奉行。</p>
  <p id="aNW">闻如是：<a id="a-NX"></a>一时，<a id="a-NY"></a>佛在罗阅城迦兰陀竹园所，<a id="a-NZ"></a>与五百人俱。</p>
  <p id="aNa">尔时，<a id="a-Nb"></a>王阿阇世恒以五百釜食给与提婆达兜。<a id="a-Nc"></a>彼时，<a id="a-Nd"></a>提婆达兜名闻四远，<a id="a-Ne"></a>戒德具足，<a id="a-Nf"></a>名称悉备，<a id="a-Ng"></a>乃能使王日来供养。</p>
  <p id="aNh">是时，<a id="a-Ni"></a>提婆达兜得此利养已，<a id="a-Nj"></a>诸比丘闻之，<a id="a-Nk"></a>白世尊曰：<a id="a-Nl"></a>“国中人民，<a id="a-Nm"></a>叹说提婆达兜名称远布，<a id="a-Nn"></a>乃使王阿阇世恒来供养。<a id="a-No"></a>”</p>
  <p id="aNp">尔时，<a id="a-Nq"></a>世尊告诸比丘：<a id="a-Nr"></a>“汝等比丘，<a id="a-Ns"></a>莫施此心，<a id="a-Nt"></a>贪提婆达兜利养。<a id="a-Nu"></a>所以然者？<a id="a-Nv"></a>提婆达兜愚人造此三事，<a id="a-Nw"></a>身、<a id="a-Nx"></a>口、<a id="a-Ny"></a>意行，<a id="a-Nz"></a>终无惊惧，<a id="a-O0"></a>亦不恐怖。<a id="a-O1"></a>如今提婆达兜愚人，<a id="a-O2"></a>当复尽此诸善功德。<a id="a-O3"></a>如取恶狗鼻坏之，<a id="a-O4"></a>倍复凶恶；<a id="a-O5"></a>提婆达兜愚人亦复如是，<a id="a-O6"></a>受此利养，<a id="a-O7"></a>遂起贡高。<a id="a-O8"></a>是故，<a id="a-O9"></a>诸比丘，<a id="a-OA"></a>亦莫兴意著于利养。<a id="a-OB"></a>设有比丘著于利养，<a id="a-OC"></a>而不获三法。<a id="a-OD"></a>云何为三？<a id="a-OE"></a>所谓贤圣戒、<a id="a-OF"></a>贤圣三昧、<a id="a-OG"></a>贤圣智慧而不成就。<a id="a-OH"></a>若有比丘不著利养，<a id="a-OI"></a>便获三法。<a id="a-OJ"></a>云何为三？<a id="a-OK"></a>所谓贤圣戒、<a id="a-OL"></a>贤圣三昧、<a id="a-OM"></a>贤圣智慧。<a id="a-ON"></a>若欲成此三法，<a id="a-OO"></a>当发善心，<a id="a-OP"></a>不著利养。<a id="a-OQ"></a>如是，<a id="a-OR"></a>诸比丘，<a id="a-OS"></a>当作是学！<a id="a-OT"></a>”</p>
  <p id="aOU">尔时，<a id="a-OV"></a>诸比丘闻佛所说，<a id="a-OW"></a>欢喜奉行。</p>
  <p id="aOX">闻如是：<a id="a-OY"></a>一时，<a id="a-OZ"></a>佛在舍卫国祇树给孤独园。</p>
  <p id="aOa">尔时，<a id="a-Ob"></a>世尊告诸比丘：<a id="a-Oc"></a>“有此三不善根。<a id="a-Od"></a>云何为三？<a id="a-Oe"></a>贪不善根、<a id="a-Of"></a>恚不善根、<a id="a-Og"></a>痴不善根。<a id="a-Oh"></a>若比丘有此三不善根者，<a id="a-Oi"></a>堕三恶趣。<a id="a-Oj"></a>云何为三？<a id="a-Ok"></a>所谓地狱、<a id="a-Ol"></a>饿鬼、<a id="a-Om"></a>畜生。<a id="a-On"></a>如是，<a id="a-Oo"></a>比丘，<a id="a-Op"></a>若有此三不善根者，<a id="a-Oq"></a>便有三恶趣。</p>
  <p id="aOr">“比丘当知：<a id="a-Os"></a>有此三善根。<a id="a-Ot"></a>云何为三？<a id="a-Ou"></a>不贪善根、<a id="a-Ov"></a>不恚善根、<a id="a-Ow"></a>不痴善根，<a id="a-Ox"></a>是谓比丘有此三善根。<a id="a-Oy"></a>若有此三善根者，<a id="a-Oz"></a>便有二善处，<a id="a-P0"></a>涅槃为三。<a id="a-P1"></a>云何二趣？<a id="a-P2"></a>所谓人、<a id="a-P3"></a>天是也。<a id="a-P4"></a>是谓比丘有此三善者，<a id="a-P5"></a>则生此善处。<a id="a-P6"></a>是故，<a id="a-P7"></a>诸比丘，<a id="a-P8"></a>当离三不善根，<a id="a-P9"></a>修三善根。<a id="a-PA"></a>如是，<a id="a-PB"></a>诸比丘，<a id="a-PC"></a>当作是学！<a id="a-PD"></a>”</p>
  <p id="aPE">尔时，<a id="a-PF"></a>诸比丘闻佛所说，<a id="a-PG"></a>欢喜奉行。</p>
  <p id="aPH">闻如是：<a id="a-PI"></a>一时，<a id="a-PJ"></a>佛在舍卫国祇树给孤独园。</p>
  <p id="aPK">尔时，<a id="a-PL"></a>世尊告诸比丘：<a id="a-PM"></a>“有此三聚。<a id="a-PN"></a>云何为三？<a id="a-PO"></a>所谓等聚、<a id="a-PP"></a>邪聚、<a id="a-PQ"></a>不定聚。<a id="a-PR"></a>彼云何为等聚？<a id="a-PS"></a>所谓等见、<a id="a-PT"></a>等治、<a id="a-PU"></a>等语、<a id="a-PV"></a>等业、<a id="a-PW"></a>等命、<a id="a-PX"></a>等方便、<a id="a-PY"></a>等念、<a id="a-PZ"></a>等定，<a id="a-Pa"></a>是谓等聚。<a id="a-Pb"></a>彼云何名为邪聚？<a id="a-Pc"></a>所谓邪见、<a id="a-Pd"></a>邪治、<a id="a-Pe"></a>邪语、<a id="a-Pf"></a>邪业、<a id="a-Pg"></a>邪命、<a id="a-Ph"></a>邪方便、<a id="a-Pi"></a>邪念、<a id="a-Pj"></a>邪定，<a id="a-Pk"></a>是谓邪聚。<a id="a-Pl"></a>彼云何名为不定聚？<a id="a-Pm"></a>所谓不知苦、<a id="a-Pn"></a>不知集、<a id="a-Po"></a>不知尽、<a id="a-Pp"></a>不知道、<a id="a-Pq"></a>不知等聚、<a id="a-Pr"></a>不知邪聚、<a id="a-Ps"></a>是谓名为不定聚。</p>
  <p id="aPt">“诸比丘当知：<a id="a-Pu"></a>复有三聚。<a id="a-Pv"></a>云何为三？<a id="a-Pw"></a>所谓善聚、<a id="a-Px"></a>等聚、<a id="a-Py"></a>定聚。<a id="a-Pz"></a>彼云何名善聚？<a id="a-Q0"></a>所谓三善根。<a id="a-Q1"></a>何等三善根？<a id="a-Q2"></a>所谓不贪善根、<a id="a-Q3"></a>不恚善根、<a id="a-Q4"></a>不痴善根，<a id="a-Q5"></a>是谓善聚。<a id="a-Q6"></a>云何名为等聚？<a id="a-Q7"></a>所谓贤圣八品道：<a id="a-Q8"></a>等见、<a id="a-Q9"></a>等治、<a id="a-QA"></a>等语、<a id="a-QB"></a>等业、<a id="a-QC"></a>等命、<a id="a-QD"></a>等方便、<a id="a-QE"></a>等念、<a id="a-QF"></a>等三昧，<a id="a-QG"></a>是谓等聚。<a id="a-QH"></a>彼云何名为定聚？<a id="a-QI"></a>所谓知苦、<a id="a-QJ"></a>知集、<a id="a-QK"></a>知尽、<a id="a-QL"></a>知道、<a id="a-QM"></a>知善聚、<a id="a-QN"></a>知恶趣、<a id="a-QO"></a>知定聚，<a id="a-QP"></a>是谓名为定聚。<a id="a-QQ"></a>是故，<a id="a-QR"></a>诸比丘，<a id="a-QS"></a>此三聚中，<a id="a-QT"></a>邪聚、<a id="a-QU"></a>不定聚，<a id="a-QV"></a>当远离之，<a id="a-QW"></a>此正聚者当奉行。<a id="a-QX"></a>如是，<a id="a-QY"></a>诸比丘，<a id="a-QZ"></a>当作是学！<a id="a-Qa"></a>”</p>
  <p id="aQb">尔时，<a id="a-Qc"></a>诸比丘闻佛所说，<a id="a-Qd"></a>欢喜奉行。</p>
  <p id="aQe">闻如是：<a id="a-Qf"></a>一时，<a id="a-Qg"></a>佛在舍卫国祇树拾孤独园。</p>
  <p id="aQh">尔时，<a id="a-Qi"></a>世尊告诸比丘：<a id="a-Qj"></a>“有此三观想。<a id="a-Qk"></a>云何为三？<a id="a-Ql"></a>所谓观欲想、<a id="a-Qm"></a>瞋恚想、<a id="a-Qn"></a>杀害想。<a id="a-Qo"></a>是谓，<a id="a-Qp"></a>比丘，<a id="a-Qq"></a>有此三想。<a id="a-Qr"></a>比丘当知：<a id="a-Qs"></a>若有观欲想，<a id="a-Qt"></a>命终时便堕地狱中；<a id="a-Qu"></a>若观瞋恚想，<a id="a-Qv"></a>命终时生畜生中，<a id="a-Qw"></a>所谓鸡狗之属、<a id="a-Qx"></a>蛇蚖之类而生其中；<a id="a-Qy"></a>若观害想，<a id="a-Qz"></a>亦命终者生饿鬼中，<a id="a-R0"></a>形体烧燃，<a id="a-R1"></a>苦痛难陈。<a id="a-R2"></a>是谓，<a id="a-R3"></a>比丘，<a id="a-R4"></a>有此三想生地狱中、<a id="a-R5"></a>饿鬼、<a id="a-R6"></a>畜生。</p>
  <p id="aR7">“复有三想。<a id="a-R8"></a>云何为三？<a id="a-R9"></a>所谓出要想、<a id="a-RA"></a>不害想、<a id="a-RB"></a>不恚想。<a id="a-RC"></a>若有人有出要想者，<a id="a-RD"></a>命终之时生此人中；<a id="a-RE"></a>若有不害想者，<a id="a-RF"></a>命终时生自然天上；<a id="a-RG"></a>若有人不杀心者，<a id="a-RH"></a>命终时断五结，<a id="a-RI"></a>便于彼处而般涅槃。<a id="a-RJ"></a>是谓，<a id="a-RK"></a>比丘，<a id="a-RL"></a>有此三想，<a id="a-RM"></a>常念修行，<a id="a-RN"></a>此三恶想当远离之。<a id="a-RO"></a>如是，<a id="a-RP"></a>诸比丘，<a id="a-RQ"></a>当作是学！<a id="a-RR"></a>”</p>
  <p id="aRS">尔时，<a id="a-RT"></a>诸比丘闻佛所说，<a id="a-RU"></a>欢喜奉行。</p>
  <p id="aRV">地主、<a id="a-RW"></a>婆拘、<a id="a-RX"></a>耳，<a id="a-RY"></a>婆提、<a id="a-RZ"></a>逆顺香，</p>
  <p id="aRa">愚、<a id="a-Rb"></a>世、<a id="a-Rc"></a>三不善，<a id="a-Rd"></a>三聚、<a id="a-Re"></a>观在后。</p>
 </body>
</html>