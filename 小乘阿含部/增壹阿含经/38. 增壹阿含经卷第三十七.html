<!doctype html>
<html id="z3IBUBZY9" data-ver="1159">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第三十七</h1>
  <h2 id="a2">八难品第四十二之二</h2>
  <p id="a3">“当云何与车那比丘从事？<a id="a-4"></a>”</p>
  <p id="a5">世尊告曰：<a id="a-6"></a>“当以梵法罚之。<a id="a-7"></a>”</p>
  <p id="a8">阿难白佛：<a id="a-9"></a>“云何梵法罚之？<a id="a-A"></a>”</p>
  <p id="aB">世尊告曰：<a id="a-C"></a>“不应与车那比丘有所说，<a id="a-D"></a>亦莫言善，<a id="a-E"></a>复莫言恶，<a id="a-F"></a>然此比丘亦复不向汝当有所说。<a id="a-G"></a>”</p>
  <p id="aH">阿难白佛言：<a id="a-I"></a>“设不究事者，<a id="a-J"></a>此则犯罪不重乎？<a id="a-K"></a>”</p>
  <p id="aL">世尊告曰：<a id="a-M"></a>“但不与语，<a id="a-N"></a>即是梵法之罚；<a id="a-O"></a>然由不改者，<a id="a-P"></a>当将诣众中诸人共弹使出，<a id="a-Q"></a>莫与说戒，<a id="a-R"></a>亦莫与法会从事。<a id="a-S"></a>”</p>
  <p id="aT">尔时，<a id="a-U"></a>世尊便说此偈：</p>
  <p id="aV">“欲与彼怨家，<a id="a-W"></a>而报其怨者，</p>
  <p id="aX">恒念莫与语，<a id="a-Y"></a>此恶无过者。<a id="a-Z"></a>”</p>
  <p id="aa">是时，<a id="a-b"></a>拘尸那竭人民闻如来当取灭度，<a id="a-c"></a>剋在夜半。<a id="a-d"></a>是时，<a id="a-e"></a>国土人民往至双树间；<a id="a-f"></a>到已，<a id="a-g"></a>头面礼足，<a id="a-h"></a>在一面坐。<a id="a-i"></a>尔时，<a id="a-j"></a>人民白世尊言：<a id="a-k"></a>“今闻如来当取灭度，<a id="a-l"></a>我等当云何兴敬？<a id="a-m"></a>”</p>
  <p id="an">是时，<a id="a-o"></a>世尊顾视阿难。<a id="a-p"></a>是时，<a id="a-q"></a>阿难即作是念：<a id="a-r"></a>“如来今日身体疲倦，<a id="a-s"></a>欲使我旨授彼义。<a id="a-t"></a>”是时，<a id="a-u"></a>阿难右膝著地，<a id="a-v"></a>长跪叉手，<a id="a-w"></a>白世尊言：<a id="a-x"></a>“今有二种之姓，<a id="a-y"></a>一名婆阿陀，<a id="a-z"></a>二名须拔陀，<a id="a-10"></a>今来自归如来圣众。<a id="a-11"></a>惟愿世尊听为优婆塞，<a id="a-12"></a>自今已后不复杀生！<a id="a-13"></a>复有名帝奢，<a id="a-14"></a>二名优波帝奢；<a id="a-15"></a>复有名佛舍，<a id="a-16"></a>二名鸡头，<a id="a-17"></a>如是之比皆来归如来。<a id="a-18"></a>惟愿世尊听为优婆塞，<a id="a-19"></a>自今之后不复杀生，<a id="a-1A"></a>奉持五戒！<a id="a-1B"></a>”</p>
  <p id="a1C">是时，<a id="a-1D"></a>世尊广为说法，<a id="a-1E"></a>发遣使归。<a id="a-1F"></a>是时，<a id="a-1G"></a>五百摩罗众即从座起，<a id="a-1H"></a>绕佛三匝，<a id="a-1I"></a>便退而去。<a id="a-1J"></a>尔时，<a id="a-1K"></a>世尊告阿难曰：<a id="a-1L"></a>“吾最后受证弟子，<a id="a-1M"></a>所谓拘尸那竭五百摩罗是也。<a id="a-1N"></a>”</p>
  <p id="a1O">尔时，<a id="a-1P"></a>须拔梵志从彼国来至拘尸那竭国，<a id="a-1Q"></a>遥见五百人来，<a id="a-1R"></a>即问之曰：<a id="a-1S"></a>“汝等为从何来？<a id="a-1T"></a>”</p>
  <p id="a1U">五百人报曰：<a id="a-1V"></a>“须拔当知：<a id="a-1W"></a>如来今日当取灭度在双树间。<a id="a-1X"></a>”</p>
  <p id="a1Y">是时，<a id="a-1Z"></a>须拔便作是念：<a id="a-1a"></a>“如来出现于世甚为难遇，<a id="a-1b"></a>如来出世时时乃有，<a id="a-1c"></a>如优昙钵华亿劫乃出。<a id="a-1d"></a>我今少多有疑，<a id="a-1e"></a>不解诸法，<a id="a-1f"></a>唯彼瞿昙沙门能解我狐疑。<a id="a-1g"></a>我今可往至彼瞿昙所，<a id="a-1h"></a>而问此义。<a id="a-1i"></a>”</p>
  <p id="a1j">是时，<a id="a-1k"></a>须拔梵志至双树间，<a id="a-1l"></a>到阿难所，<a id="a-1m"></a>白阿难曰：<a id="a-1n"></a>“吾闻世尊今日当取灭度，<a id="a-1o"></a>为审尔不？<a id="a-1p"></a>”</p>
  <p id="a1q">阿难报曰：<a id="a-1r"></a>“审有其事。<a id="a-1s"></a>”</p>
  <p id="a1t">须拔白言：<a id="a-1u"></a>“然我今日犹有狐疑，<a id="a-1v"></a>惟愿听许白世尊此言：<a id="a-1w"></a>‘余人不解六师所说，<a id="a-1x"></a>为得见沙门瞿昙所说乎？<a id="a-1y"></a>’”</p>
  <p id="a1z">阿难白言：<a id="a-20"></a>“止！<a id="a-21"></a>止！<a id="a-22"></a>须拔，<a id="a-23"></a>勿娆如来！<a id="a-24"></a>”</p>
  <p id="a25">如是再三，<a id="a-26"></a>复白阿难曰：<a id="a-27"></a>“如来出世甚不可遇，<a id="a-28"></a>如优昙钵华时时乃有；<a id="a-29"></a>如来亦复如是，<a id="a-2A"></a>时时乃出。<a id="a-2B"></a>然我今观如来足能解我狐疑，<a id="a-2C"></a>我今所问义者盖不足言。<a id="a-2D"></a>又今，<a id="a-2E"></a>阿难，<a id="a-2F"></a>不与我往白世尊。<a id="a-2G"></a>又闻如来却观无穷，<a id="a-2H"></a>前睹无极，<a id="a-2I"></a>然今日独不见接纳。<a id="a-2J"></a>”</p>
  <p id="a2K">是时，<a id="a-2L"></a>世尊以天耳遥闻须拔向阿难作如是论。<a id="a-2M"></a>尔时，<a id="a-2N"></a>世尊告阿难曰：<a id="a-2O"></a>“止！<a id="a-2P"></a>止！<a id="a-2Q"></a>阿难，<a id="a-2R"></a>勿遮须拔梵志。<a id="a-2S"></a>所以然者？<a id="a-2T"></a>此来问义多所饶益，<a id="a-2U"></a>若我说法者即得度脱。<a id="a-2V"></a>”</p>
  <p id="a2W">是时，<a id="a-2X"></a>阿难语须拔言：<a id="a-2Y"></a>“善哉！<a id="a-2Z"></a>善哉！<a id="a-2a"></a>如来今听在内问法。<a id="a-2b"></a>”是时，<a id="a-2c"></a>须拔闻此语已，<a id="a-2d"></a>欢喜踊跃，<a id="a-2e"></a>不能自胜。<a id="a-2f"></a>又复须拔往至世尊所，<a id="a-2g"></a>头面礼足，<a id="a-2h"></a>在一面坐。</p>
  <p id="a2i">尔时，<a id="a-2j"></a>须拔白世尊言：<a id="a-2k"></a>“我今欲有所问，<a id="a-2l"></a>惟愿听许！<a id="a-2m"></a>”</p>
  <p id="a2n">是时，<a id="a-2o"></a>世尊告须拔曰：<a id="a-2p"></a>“今正是时，<a id="a-2q"></a>宜可时问。<a id="a-2r"></a>”</p>
  <p id="a2s">是时，<a id="a-2t"></a>须拔白佛言：<a id="a-2u"></a>“诸异沙门，<a id="a-2v"></a>瞿昙，<a id="a-2w"></a>知诸算术，<a id="a-2x"></a>多所过度，<a id="a-2y"></a>所谓不兰迦葉、<a id="a-2z"></a>阿夷耑、<a id="a-30"></a>瞿耶楼、<a id="a-31"></a>波休迦旃、<a id="a-32"></a>先毗卢持、<a id="a-33"></a>尼揵子等，<a id="a-34"></a>如此之比知三世事乎？<a id="a-35"></a>为不解耶？<a id="a-36"></a>其六师之中复有胜如来乎？<a id="a-37"></a>”</p>
  <p id="a38">尔时，<a id="a-39"></a>世尊告曰：<a id="a-3A"></a>“止！<a id="a-3B"></a>止！<a id="a-3C"></a>须拔，<a id="a-3D"></a>勿问此义，<a id="a-3E"></a>何烦问此胜如来乎？<a id="a-3F"></a>然我今日在此座上，<a id="a-3G"></a>当与汝说法，<a id="a-3H"></a>善思念之。<a id="a-3I"></a>”</p>
  <p id="a3J">须拔白佛言：<a id="a-3K"></a>“今当为问深义，<a id="a-3L"></a>惟愿世尊以时说之！<a id="a-3M"></a>”</p>
  <p id="a3N">尔时，<a id="a-3O"></a>世尊告曰：<a id="a-3P"></a>“我初学道时年二十九，<a id="a-3Q"></a>欲度人民故，<a id="a-3R"></a>三十五年在外道中学，<a id="a-3S"></a>自是已来更不见沙门、<a id="a-3T"></a>婆罗门。<a id="a-3U"></a>其大众中无八贤圣道者，<a id="a-3V"></a>则无沙门四果。<a id="a-3W"></a>是谓，<a id="a-3X"></a>须拔，<a id="a-3Y"></a>世间空虚，<a id="a-3Z"></a>更无真人得道者也。<a id="a-3a"></a>以其贤圣法中有贤圣法者，<a id="a-3b"></a>则有沙门四果之报。<a id="a-3c"></a>所以然者？<a id="a-3d"></a>因有沙门四果之报，<a id="a-3e"></a>皆由贤圣八品道也。<a id="a-3f"></a>若须拔，<a id="a-3g"></a>若我不得无上正真之道，<a id="a-3h"></a>皆由不得贤圣八品道；<a id="a-3i"></a>以其得贤圣八品道，<a id="a-3j"></a>故成佛道。<a id="a-3k"></a>是故，<a id="a-3l"></a>须拔，<a id="a-3m"></a>当求方便，<a id="a-3n"></a>成贤圣道。<a id="a-3o"></a>”</p>
  <p id="a3p">然须拔复白佛言：<a id="a-3q"></a>“我亦乐闻贤圣八品道，<a id="a-3r"></a>惟愿演说！<a id="a-3s"></a>”</p>
  <p id="a3t">世尊告曰：<a id="a-3u"></a>“所谓八道者，<a id="a-3v"></a>等见、<a id="a-3w"></a>等治、<a id="a-3x"></a>等语、<a id="a-3y"></a>等命、<a id="a-3z"></a>等业、<a id="a-40"></a>等方便、<a id="a-41"></a>等念、<a id="a-42"></a>等三昧。<a id="a-43"></a>是谓，<a id="a-44"></a>须拔，<a id="a-45"></a>贤圣八品道。<a id="a-46"></a>”</p>
  <p id="a47">是时，<a id="a-48"></a>须拔即于座上得法眼净。<a id="a-49"></a>尔时，<a id="a-4A"></a>须拔语阿难言：<a id="a-4B"></a>“尔我今快得善利，<a id="a-4C"></a>惟愿世尊听为沙门。<a id="a-4D"></a>”</p>
  <p id="a4E">阿难报言：<a id="a-4F"></a>“汝今自往至世尊所，<a id="a-4G"></a>求作沙门。<a id="a-4H"></a>”</p>
  <p id="a4I">是时，<a id="a-4J"></a>须拔往至世尊所，<a id="a-4K"></a>头面礼足，<a id="a-4L"></a>白世尊言：<a id="a-4M"></a>“惟愿世尊听作沙门。<a id="a-4N"></a>”尔时，<a id="a-4O"></a>须拔即成沙门身，<a id="a-4P"></a>著三法衣。<a id="a-4Q"></a>时，<a id="a-4R"></a>须拔仰观世尊颜，<a id="a-4S"></a>即于座上有漏心得解脱。</p>
  <p id="a4T">尔时，<a id="a-4U"></a>世尊告阿难曰：<a id="a-4V"></a>“我最后弟子之中，<a id="a-4W"></a>所谓须拔是也。<a id="a-4X"></a>”</p>
  <p id="a4Y">尔时，<a id="a-4Z"></a>须拔白佛言：<a id="a-4a"></a>“我今闻世尊夜半当取般涅槃，<a id="a-4b"></a>惟愿世尊先听我取涅槃，<a id="a-4c"></a>我不堪见如来先取灭度！<a id="a-4d"></a>”</p>
  <p id="a4e">尔时，<a id="a-4f"></a>世尊默然可之。<a id="a-4g"></a>所以然者？<a id="a-4h"></a>过去恒沙诸佛世尊，<a id="a-4i"></a>最后取证弟子先取般涅槃，<a id="a-4j"></a>如来后取灭度。<a id="a-4k"></a>此是诸佛世尊常法，<a id="a-4l"></a>非适今日也！<a id="a-4m"></a>是时，<a id="a-4n"></a>须拔见世尊已可之，<a id="a-4o"></a>即在如来前，<a id="a-4p"></a>正身正意，<a id="a-4q"></a>系念在前，<a id="a-4r"></a>于无余涅槃界而取灭度。<a id="a-4s"></a>是时，<a id="a-4t"></a>此地六变振动。</p>
  <p id="a4u">尔时，<a id="a-4v"></a>世尊便说此偈：</p>
  <p id="a4w">“一切行无常，<a id="a-4x"></a>生者必有死，</p>
  <p id="a4y">不生则不死，<a id="a-4z"></a>此灭为最乐！<a id="a-50"></a>”</p>
  <p id="a51">是时，<a id="a-52"></a>世尊告阿难曰：<a id="a-53"></a>“自今已后敕诸比丘，<a id="a-54"></a>不得卿仆相向，<a id="a-55"></a>大称尊，<a id="a-56"></a>小称贤，<a id="a-57"></a>相视当如兄弟。<a id="a-58"></a>自今已后不得称父母所作字。<a id="a-59"></a>”</p>
  <p id="a5A">是时，<a id="a-5B"></a>阿难白世尊言：<a id="a-5C"></a>“如今诸比丘当云何自称名号？<a id="a-5D"></a>”</p>
  <p id="a5E">世尊告曰：<a id="a-5F"></a>“若小比丘向大比丘称长老，<a id="a-5G"></a>大比丘向小比丘称姓字。<a id="a-5H"></a>又诸比丘欲立字者，<a id="a-5I"></a>当依三尊。<a id="a-5J"></a>此是我之教诫。<a id="a-5K"></a>”</p>
  <p id="a5L">是时，<a id="a-5M"></a>阿难闻世尊所说，<a id="a-5N"></a>欢喜奉行。</p>
  <p id="a5O">闻如是：<a id="a-5P"></a>一时，<a id="a-5Q"></a>佛在舍卫国鹿野苑中，<a id="a-5R"></a>与大比丘众五百人俱。</p>
  <p id="a5S">是时，<a id="a-5T"></a>波呵罗阿须伦及牟提轮天子，<a id="a-5U"></a>非时至世尊所，<a id="a-5V"></a>头面礼足，<a id="a-5W"></a>在一面坐。</p>
  <p id="a5X">是时，<a id="a-5Y"></a>如来问阿须伦曰：<a id="a-5Z"></a>“汝等甚乐大海中乎？<a id="a-5a"></a>”</p>
  <p id="a5b">阿须伦白佛言：<a id="a-5c"></a>“实乐，<a id="a-5d"></a>非为不乐。<a id="a-5e"></a>”</p>
  <p id="a5f">世尊告曰：<a id="a-5g"></a>“大海之中有何奇特之法，<a id="a-5h"></a>汝等见已，<a id="a-5i"></a>于中娱乐？<a id="a-5j"></a>”</p>
  <p id="a5k">阿须伦白佛言：<a id="a-5l"></a>“大海之中有八未曾有之法，<a id="a-5m"></a>诸阿须伦娱乐其中。<a id="a-5n"></a>云何为八？<a id="a-5o"></a>于是，<a id="a-5p"></a>大海之中极深且广，<a id="a-5q"></a>是谓初未曾有之法。</p>
  <p id="a5r">“复次，<a id="a-5s"></a>大海有此神德，<a id="a-5t"></a>四大江河，<a id="a-5u"></a>一一河者将从五百以投大海，<a id="a-5v"></a>便失本名字，<a id="a-5w"></a>是谓第二未曾有法。</p>
  <p id="a5x">“复次，<a id="a-5y"></a>大海皆同一味，<a id="a-5z"></a>是谓第三未曾有法。</p>
  <p id="a60">“复次，<a id="a-61"></a>大海以时潮贺，<a id="a-62"></a>不失时节，<a id="a-63"></a>是谓第四未曾有之法。</p>
  <p id="a64">“复次，<a id="a-65"></a>大海鬼神所居，<a id="a-66"></a>有形之类无不在大海中者，<a id="a-67"></a>是谓第五未曾有之法。</p>
  <p id="a68">“复次，<a id="a-69"></a>大海之中皆容极大之形，<a id="a-6A"></a>百由旬形、<a id="a-6B"></a>千由旬形，<a id="a-6C"></a>乃至七千由旬形，<a id="a-6D"></a>亦不逼迮，<a id="a-6E"></a>是谓第六未曾有之法。</p>
  <p id="a6F">“复次，<a id="a-6G"></a>大海之中出若干种珍宝：<a id="a-6H"></a>砗磲、<a id="a-6I"></a>玛瑙、<a id="a-6J"></a>真珠、<a id="a-6K"></a>琥珀、<a id="a-6L"></a>水精、<a id="a-6M"></a>琉璃，<a id="a-6N"></a>是谓第七未曾有之法。</p>
  <p id="a6O">“复次，<a id="a-6P"></a>大海之中下有金沙，<a id="a-6Q"></a>又有须弥山四宝所成，<a id="a-6R"></a>是谓第八未曾有之法。<a id="a-6S"></a>此名八未曾有之法，<a id="a-6T"></a>使诸阿须伦娱乐其中。<a id="a-6U"></a>”</p>
  <p id="a6V">是时，<a id="a-6W"></a>阿须伦白世尊：<a id="a-6X"></a>“如来法中有何奇特，<a id="a-6Y"></a>使诸比丘见已，<a id="a-6Z"></a>娱乐其中？<a id="a-6a"></a>”</p>
  <p id="a6b">佛告阿须伦曰：<a id="a-6c"></a>“有八未曾有之法，<a id="a-6d"></a>使诸比丘娱乐其中。<a id="a-6e"></a>云何为八？<a id="a-6f"></a>又我法中戒律具足，<a id="a-6g"></a>无放逸行，<a id="a-6h"></a>是谓初未曾有之法。<a id="a-6i"></a>诸比丘见已，<a id="a-6j"></a>娱乐其中，<a id="a-6k"></a>如彼大海极深且广。</p>
  <p id="a6l">“复次，<a id="a-6m"></a>我法中有四种姓，<a id="a-6n"></a>于我法中作沙门，<a id="a-6o"></a>不录前名，<a id="a-6p"></a>更作余字；<a id="a-6q"></a>犹如彼海，<a id="a-6r"></a>四大江河皆投于海而同一味，<a id="a-6s"></a>更无余名，<a id="a-6t"></a>是谓第二未曾有之法。</p>
  <p id="a6u">“复次，<a id="a-6v"></a>我法中施设禁戒相随，<a id="a-6w"></a>亦不越叙，<a id="a-6x"></a>是谓第三未曾有之法。</p>
  <p id="a6y">“复次，<a id="a-6z"></a>我法中皆同一味，<a id="a-70"></a>所谓贤圣八品道味，<a id="a-71"></a>是谓第四未曾有之法也，<a id="a-72"></a>如彼大海悉同一味。</p>
  <p id="a73">“复次，<a id="a-74"></a>我法中种种法充满其中，<a id="a-75"></a>所谓四意止、<a id="a-76"></a>四意断、<a id="a-77"></a>四神足、<a id="a-78"></a>五根、<a id="a-79"></a>五力、<a id="a-7A"></a>七觉意、<a id="a-7B"></a>八真直行，<a id="a-7C"></a>诸比丘见已，<a id="a-7D"></a>娱乐其中，<a id="a-7E"></a>如彼大海诸神居其中，<a id="a-7F"></a>是谓第五未曾有之法。</p>
  <p id="a7G">“复次，<a id="a-7H"></a>我法中有种种珍宝，<a id="a-7I"></a>所谓念觉意宝、<a id="a-7J"></a>法觉意宝、<a id="a-7K"></a>精进觉意宝、<a id="a-7L"></a>喜觉意宝、<a id="a-7M"></a>猗觉意宝、<a id="a-7N"></a>定觉意宝、<a id="a-7O"></a>护觉意宝，<a id="a-7P"></a>是谓第六未曾有之法。<a id="a-7Q"></a>诸比丘见已，<a id="a-7R"></a>娱乐其中，<a id="a-7S"></a>如彼大海出种种珍宝。</p>
  <p id="a7T">“复次，<a id="a-7U"></a>我法中诸有众生之类，<a id="a-7V"></a>剃除须发，<a id="a-7W"></a>著三法衣，<a id="a-7X"></a>出家学道，<a id="a-7Y"></a>于无余涅槃界而取灭度。<a id="a-7Z"></a>然我法中无有增减，<a id="a-7a"></a>如彼大海，<a id="a-7b"></a>诸河投之无有增减，<a id="a-7c"></a>是谓第七未曾有之法。<a id="a-7d"></a>诸比丘见已，<a id="a-7e"></a>娱乐其中。</p>
  <p id="a7f">“复次，<a id="a-7g"></a>我法中有金刚三昧，<a id="a-7h"></a>有灭尽三昧、<a id="a-7i"></a>一切光明三昧、<a id="a-7j"></a>得不起三昧，<a id="a-7k"></a>种种三昧不可称计，<a id="a-7l"></a>诸比丘见已娱乐，<a id="a-7m"></a>如彼大海下有金沙，<a id="a-7n"></a>是谓第八未曾有之法。<a id="a-7o"></a>诸比丘见已，<a id="a-7p"></a>娱乐其中。<a id="a-7q"></a>于我法中有此八未曾有之法，<a id="a-7r"></a>诸比丘于其中甚自娱乐。<a id="a-7s"></a>”</p>
  <p id="a7t">是时，<a id="a-7u"></a>阿须伦白世尊曰：<a id="a-7v"></a>“如来法中使有一未曾有法者，<a id="a-7w"></a>胜彼海中八未曾有之法，<a id="a-7x"></a>百倍、<a id="a-7y"></a>千倍不可为比，<a id="a-7z"></a>所谓贤圣八道是也。<a id="a-80"></a>善哉！<a id="a-81"></a>世尊，<a id="a-82"></a>快说斯言。<a id="a-83"></a>”</p>
  <p id="a84">尔时，<a id="a-85"></a>世尊渐与说法，<a id="a-86"></a>所谓施论、<a id="a-87"></a>戒论、<a id="a-88"></a>生天之论，<a id="a-89"></a>欲不净想，<a id="a-8A"></a>漏为大患，<a id="a-8B"></a>出要为妙。<a id="a-8C"></a>尔时，<a id="a-8D"></a>世尊以见彼心开意解，<a id="a-8E"></a>诸佛世尊常所说法——苦、<a id="a-8F"></a>集、<a id="a-8G"></a>尽、<a id="a-8H"></a>道，<a id="a-8I"></a>尽与说之。</p>
  <p id="a8J">尔时，<a id="a-8K"></a>阿须伦便作是念：<a id="a-8L"></a>“应有五谛，<a id="a-8M"></a>今世尊但说四谛，<a id="a-8N"></a>与诸天说五谛。<a id="a-8O"></a>”是时，<a id="a-8P"></a>天子即于座上得法眼净。<a id="a-8Q"></a>时，<a id="a-8R"></a>阿须伦白世尊言：<a id="a-8S"></a>“善哉！<a id="a-8T"></a>世尊，<a id="a-8U"></a>快说斯言，<a id="a-8V"></a>今欲还所在。<a id="a-8W"></a>”</p>
  <p id="a8X">世尊告曰：<a id="a-8Y"></a>“宜知是时。<a id="a-8Z"></a>”即从座起，<a id="a-8a"></a>头面礼足，<a id="a-8b"></a>复道而去。</p>
  <p id="a8c">时，<a id="a-8d"></a>天子语阿须伦曰：<a id="a-8e"></a>“汝今所念极为不善，<a id="a-8f"></a>云：<a id="a-8g"></a>‘如来与诸天说五谛，<a id="a-8h"></a>与我说四谛。<a id="a-8i"></a>’所以然者？<a id="a-8j"></a>诸佛世尊终无二言，<a id="a-8k"></a>诸佛终不舍众生，<a id="a-8l"></a>说法亦无懈倦，<a id="a-8m"></a>说法亦复无尽，<a id="a-8n"></a>亦复不选择人与说法，<a id="a-8o"></a>平等心而说法，<a id="a-8p"></a>有四谛——苦、<a id="a-8q"></a>集、<a id="a-8r"></a>尽、<a id="a-8s"></a>道，<a id="a-8t"></a>汝今莫作是念，<a id="a-8u"></a>而呰如来言有五谛。<a id="a-8v"></a>”</p>
  <p id="a8w">是时，<a id="a-8x"></a>阿须伦报曰：<a id="a-8y"></a>“我今所造不善，<a id="a-8z"></a>自当忏悔！<a id="a-90"></a>要当至如来所便问此义。<a id="a-91"></a>”</p>
  <p id="a92">尔时，<a id="a-93"></a>阿须伦及天子闻佛所说，<a id="a-94"></a>欢喜奉行。</p>
  <p id="a95">闻如是：<a id="a-96"></a>一时，<a id="a-97"></a>佛在舍卫国祇树给孤独园。</p>
  <p id="a98">尔时，<a id="a-99"></a>世尊告诸比丘：<a id="a-9A"></a>“天地大动有八因缘。<a id="a-9B"></a>云何为八？<a id="a-9C"></a>比丘当知：<a id="a-9D"></a>此阎浮里地，<a id="a-9E"></a>南北二万一千由旬，<a id="a-9F"></a>东西七千由旬，<a id="a-9G"></a>厚六万八千由旬，<a id="a-9H"></a>水厚八万四千由旬，<a id="a-9I"></a>火厚八万四千由旬，<a id="a-9J"></a>火下有风厚六万八千由旬，<a id="a-9K"></a>风下际有金刚轮，<a id="a-9L"></a>过去诸佛世尊舍利尽在彼间。<a id="a-9M"></a>比丘当知：<a id="a-9N"></a>或有是时，<a id="a-9O"></a>大风正动，<a id="a-9P"></a>火亦动；<a id="a-9Q"></a>火已动，<a id="a-9R"></a>水便动；<a id="a-9S"></a>水已动，<a id="a-9T"></a>地便动，<a id="a-9U"></a>是谓第一因缘使地大动。</p>
  <p id="a9V">“复次，<a id="a-9W"></a>菩萨从兜术天降神来下，<a id="a-9X"></a>在母胎中，<a id="a-9Y"></a>是时地亦大动，<a id="a-9Z"></a>是谓第二因缘使地大动。</p>
  <p id="a9a">“复次，<a id="a-9b"></a>菩萨降神出母胎时，<a id="a-9c"></a>天地大动，<a id="a-9d"></a>是谓第三因缘使地大动。</p>
  <p id="a9e">“复次，<a id="a-9f"></a>菩萨出家学道，<a id="a-9g"></a>成无上正真等正觉，<a id="a-9h"></a>是时天地大动，<a id="a-9i"></a>是谓第四因缘使地大动。</p>
  <p id="a9j">“复次，<a id="a-9k"></a>若如来入无余涅槃界而取灭度，<a id="a-9l"></a>是时天地大动，<a id="a-9m"></a>是谓第五因缘使地大动。</p>
  <p id="a9n">“复次，<a id="a-9o"></a>有大神足比丘心得自在，<a id="a-9p"></a>随意欲行无数变化，<a id="a-9q"></a>或分身为百千之数，<a id="a-9r"></a>复还为一，<a id="a-9s"></a>飞行虚空，<a id="a-9t"></a>石壁皆过，<a id="a-9u"></a>踊没自由，<a id="a-9v"></a>观地无地想，<a id="a-9w"></a>了悉空无，<a id="a-9x"></a>是时地为大动，<a id="a-9y"></a>是谓第六因缘地为大动。</p>
  <p id="a9z">“复次，<a id="a-A0"></a>诸天大神足，<a id="a-A1"></a>神德无量，<a id="a-A2"></a>从彼命终，<a id="a-A3"></a>还生彼间，<a id="a-A4"></a>由宿福行，<a id="a-A5"></a>具足诸德，<a id="a-A6"></a>舍本天形，<a id="a-A7"></a>得作帝释、<a id="a-A8"></a>若梵天王，<a id="a-A9"></a>时地为大动，<a id="a-AA"></a>是谓第七因缘地为大动。</p>
  <p id="aAB">“复次，<a id="a-AC"></a>若众生命终福尽，<a id="a-AD"></a>是时诸国王不乐本邦，<a id="a-AE"></a>各各相攻伐，<a id="a-AF"></a>或饥俭死者，<a id="a-AG"></a>或刀刃死者，<a id="a-AH"></a>是时天地大动，<a id="a-AI"></a>是谓第八因缘使地大动。<a id="a-AJ"></a>如是，<a id="a-AK"></a>比丘，<a id="a-AL"></a>有八因缘使天地大动。<a id="a-AM"></a>”</p>
  <p id="aAN">尔时，<a id="a-AO"></a>诸比丘闻佛所说，<a id="a-AP"></a>欢喜奉行。</p>
  <p id="aAQ">闻如是：<a id="a-AR"></a>一时，<a id="a-AS"></a>尊者阿那律游在四佛所居之处。</p>
  <p id="aAT">是时，<a id="a-AU"></a>阿那律在闲静之处，<a id="a-AV"></a>便作是念：<a id="a-AW"></a>“诸释迦文佛弟子之中，<a id="a-AX"></a>戒德、<a id="a-AY"></a>智慧成就者皆依戒律，<a id="a-AZ"></a>于此正法中而得长养。<a id="a-Aa"></a>诸声闻之中不具足戒律者，<a id="a-Ab"></a>斯等之类皆离正法，<a id="a-Ac"></a>不与戒律相应。<a id="a-Ad"></a>如今此二法，<a id="a-Ae"></a>戒与闻何者为胜？<a id="a-Af"></a>我今可以此因缘之本，<a id="a-Ag"></a>往问如来是事如何。<a id="a-Ah"></a>”阿那律复作是念：<a id="a-Ai"></a>“此法，<a id="a-Aj"></a>知足者之所行，<a id="a-Ak"></a>非无厌者之所行；<a id="a-Al"></a>少欲者之所行，<a id="a-Am"></a>非为多欲者之所行；<a id="a-An"></a>此法，<a id="a-Ao"></a>应闲居者之所行，<a id="a-Ap"></a>非在愦闹之所行；<a id="a-Aq"></a>此法，<a id="a-Ar"></a>持戒人之所行，<a id="a-As"></a>非犯戒者之所行；<a id="a-At"></a>三昧者之所行，<a id="a-Au"></a>非乱者之所行；<a id="a-Av"></a>智慧者之所行，<a id="a-Aw"></a>非愚者之所行；<a id="a-Ax"></a>多闻者之所行，<a id="a-Ay"></a>非少闻者之所行。<a id="a-Az"></a>”是时，<a id="a-B0"></a>阿那律思惟此八大人念：<a id="a-B1"></a>“今我可往至世尊所，<a id="a-B2"></a>而问此义。<a id="a-B3"></a>”</p>
  <p id="aB4">尔时，<a id="a-B5"></a>世尊在舍卫城祇树给孤独园。<a id="a-B6"></a>是时，<a id="a-B7"></a>王波斯匿请如来及比丘僧，<a id="a-B8"></a>夏坐九十日。<a id="a-B9"></a>是时，<a id="a-BA"></a>阿那律渐渐人间，<a id="a-BB"></a>将五百比丘游化，<a id="a-BC"></a>转至舍卫国，<a id="a-BD"></a>到如来所，<a id="a-BE"></a>头面礼足，<a id="a-BF"></a>在一面坐。<a id="a-BG"></a>时，<a id="a-BH"></a>阿那律白世尊言：<a id="a-BI"></a>“我在闲静之处，<a id="a-BJ"></a>思惟此义，<a id="a-BK"></a>戒与闻，<a id="a-BL"></a>此二法何者最胜乎？<a id="a-BM"></a>”</p>
  <p id="aBN">是时，<a id="a-BO"></a>世尊与阿那律便说此偈：</p>
  <p id="aBP">“戒胜闻胜耶？<a id="a-BQ"></a>汝今起狐疑：</p>
  <p id="aBR">戒胜于闻者，<a id="a-BS"></a>于中何狐疑？</p>
  <p id="aBT">“所以然者？<a id="a-BU"></a>阿那律当知：<a id="a-BV"></a>若比丘戒成就者，<a id="a-BW"></a>便得定意；<a id="a-BX"></a>已得定意，<a id="a-BY"></a>便获智慧；<a id="a-BZ"></a>已得智慧，<a id="a-Ba"></a>便得多闻；<a id="a-Bb"></a>已得多闻，<a id="a-Bc"></a>便得解脱；<a id="a-Bd"></a>已得解脱，<a id="a-Be"></a>于无余涅槃而取灭度，<a id="a-Bf"></a>以此明之，<a id="a-Bg"></a>戒为最胜。<a id="a-Bh"></a>”</p>
  <p id="aBi">是时，<a id="a-Bj"></a>阿那律向世尊说此八大人念。<a id="a-Bk"></a>佛告阿那律曰：<a id="a-Bl"></a>“善哉！<a id="a-Bm"></a>善哉！<a id="a-Bn"></a>阿那律，<a id="a-Bo"></a>汝今所念者，<a id="a-Bp"></a>正是大人之所思惟也。<a id="a-Bq"></a>少欲知足、<a id="a-Br"></a>在闲居之处、<a id="a-Bs"></a>戒成就、<a id="a-Bt"></a>三昧成就、<a id="a-Bu"></a>智慧成就、<a id="a-Bv"></a>解脱成就、<a id="a-Bw"></a>多闻成就。<a id="a-Bx"></a>汝今，<a id="a-By"></a>阿那律，<a id="a-Bz"></a>当建是意，<a id="a-C0"></a>思惟八大人念。<a id="a-C1"></a>云何为八？<a id="a-C2"></a>此法精进者之所行，<a id="a-C3"></a>非懈怠者之所行。<a id="a-C4"></a>所以然者？<a id="a-C5"></a>弥勒菩萨应三十劫当成无上正真等正觉，<a id="a-C6"></a>我以精进之力超越成佛。</p>
  <p id="aC7">“阿那律知之：<a id="a-C8"></a>诸佛世尊皆同一类，<a id="a-C9"></a>同其戒律、<a id="a-CA"></a>解脱、<a id="a-CB"></a>智慧而无有异，<a id="a-CC"></a>亦复同空、<a id="a-CD"></a>无相、<a id="a-CE"></a>愿，<a id="a-CF"></a>有三十二相、<a id="a-CG"></a>八十种好而庄严其身，<a id="a-CH"></a>视无厌足，<a id="a-CI"></a>无能见顶者，<a id="a-CJ"></a>皆悉不异。<a id="a-CK"></a>唯有精进不同，<a id="a-CL"></a>于过去当来诸佛世尊，<a id="a-CM"></a>精进者，<a id="a-CN"></a>吾最为胜。<a id="a-CO"></a>是故，<a id="a-CP"></a>阿那律，<a id="a-CQ"></a>此第八大人之念，<a id="a-CR"></a>此为最为上，<a id="a-CS"></a>为尊为贵，<a id="a-CT"></a>为无有喻。<a id="a-CU"></a>犹如由乳有酪，<a id="a-CV"></a>由酪有酥，<a id="a-CW"></a>由酥有醍醐，<a id="a-CX"></a>然复醍醐于中最上，<a id="a-CY"></a>为无有比；<a id="a-CZ"></a>此亦如是，<a id="a-Ca"></a>精进之念，<a id="a-Cb"></a>于八大人念中最上，<a id="a-Cc"></a>实无有比！</p>
  <p id="aCd">“是故，<a id="a-Ce"></a>阿那律，<a id="a-Cf"></a>当奉八大人念，<a id="a-Cg"></a>亦当与四部众分别其义。<a id="a-Ch"></a>设当八大人念流布在世者，<a id="a-Ci"></a>令我弟子皆当成须陀洹道、<a id="a-Cj"></a>斯陀含道、<a id="a-Ck"></a>阿那含道、<a id="a-Cl"></a>阿罗汉道。<a id="a-Cm"></a>所以然者？<a id="a-Cn"></a>我法，<a id="a-Co"></a>少欲者之所行，<a id="a-Cp"></a>非多欲者所行也；<a id="a-Cq"></a>我法，<a id="a-Cr"></a>知足者之所行，<a id="a-Cs"></a>非无厌者之所行也；<a id="a-Ct"></a>我法，<a id="a-Cu"></a>闲居者之所行，<a id="a-Cv"></a>非众中者之所行也；<a id="a-Cw"></a>我法，<a id="a-Cx"></a>持戒者之所行，<a id="a-Cy"></a>非犯戒者之所行也；<a id="a-Cz"></a>我法，<a id="a-D0"></a>定者之所行，<a id="a-D1"></a>非乱者所行也；<a id="a-D2"></a>我法，<a id="a-D3"></a>智者之所行，<a id="a-D4"></a>非愚者之所行也；<a id="a-D5"></a>我法，<a id="a-D6"></a>多闻者之所行，<a id="a-D7"></a>非少闻者所行也；<a id="a-D8"></a>我法，<a id="a-D9"></a>精进者之所行，<a id="a-DA"></a>非懈怠者所行也。<a id="a-DB"></a>是故，<a id="a-DC"></a>阿那律，<a id="a-DD"></a>四部之众当求方便，<a id="a-DE"></a>行此八大人念。<a id="a-DF"></a>如是，<a id="a-DG"></a>阿那律，<a id="a-DH"></a>当作是学！<a id="a-DI"></a>”</p>
  <p id="aDJ">尔时，<a id="a-DK"></a>阿那律闻佛所说，<a id="a-DL"></a>欢喜奉行。</p>
  <p id="aDM">闻如是：<a id="a-DN"></a>一时，<a id="a-DO"></a>佛在舍卫国祇树给孤独园。</p>
  <p id="aDP">尔时，<a id="a-DQ"></a>世尊告诸比丘：<a id="a-DR"></a>“有八部之众，<a id="a-DS"></a>汝等当知。<a id="a-DT"></a>云何为八？<a id="a-DU"></a>所谓刹利众、<a id="a-DV"></a>婆罗门众、<a id="a-DW"></a>长者众、<a id="a-DX"></a>沙门众、<a id="a-DY"></a>四天王众、<a id="a-DZ"></a>三十三天众、<a id="a-Da"></a>魔王众、<a id="a-Db"></a>梵天王众。<a id="a-Dc"></a>比丘当知：<a id="a-Dd"></a>我曩昔已来至刹利众中，<a id="a-De"></a>共相问讯，<a id="a-Df"></a>言谈讲论，<a id="a-Dg"></a>亦复无人与我等者，<a id="a-Dh"></a>独步无侣，<a id="a-Di"></a>亦无俦匹；<a id="a-Dj"></a>少欲知足，<a id="a-Dk"></a>念不错乱，<a id="a-Dl"></a>戒成就、<a id="a-Dm"></a>三昧成就、<a id="a-Dn"></a>智慧成就、<a id="a-Do"></a>解脱成就、<a id="a-Dp"></a>多闻成就、<a id="a-Dq"></a>精进成就。</p>
  <p id="aDr">“复自忆念，<a id="a-Ds"></a>至婆罗门众中、<a id="a-Dt"></a>长者众中、<a id="a-Du"></a>沙门众中、<a id="a-Dv"></a>四天王众中、<a id="a-Dw"></a>三十三天众中、<a id="a-Dx"></a>魔王众中、<a id="a-Dy"></a>梵天王众中、<a id="a-Dz"></a>共相问讯，<a id="a-E0"></a>言谈讲论，<a id="a-E1"></a>独步无侣，<a id="a-E2"></a>亦无俦匹，<a id="a-E3"></a>于中最尊，<a id="a-E4"></a>亦无等伦；<a id="a-E5"></a>少欲知足，<a id="a-E6"></a>意不错乱，<a id="a-E7"></a>戒成就、<a id="a-E8"></a>三昧成就、<a id="a-E9"></a>智慧成就、<a id="a-EA"></a>解脱成就、<a id="a-EB"></a>多闻成就、<a id="a-EC"></a>精进成就。</p>
  <p id="aED">“我当尔时，<a id="a-EE"></a>在八部众中独步无侣，<a id="a-EF"></a>与尔许众生作大覆盖。<a id="a-EG"></a>是时，<a id="a-EH"></a>八部之众无能见顶，<a id="a-EI"></a>亦不敢瞻颜，<a id="a-EJ"></a>何况当共论议乎？<a id="a-EK"></a>所以然者？<a id="a-EL"></a>我亦不见天上、<a id="a-EM"></a>人中、<a id="a-EN"></a>魔若魔天、<a id="a-EO"></a>沙门、<a id="a-EP"></a>婆罗门众中，<a id="a-EQ"></a>有能成就此八法者，<a id="a-ER"></a>除如来存不论之。<a id="a-ES"></a>是故，<a id="a-ET"></a>比丘，<a id="a-EU"></a>当求方便，<a id="a-EV"></a>行此八法。<a id="a-EW"></a>如是，<a id="a-EX"></a>诸比丘，<a id="a-EY"></a>当作是学！<a id="a-EZ"></a>”</p>
  <p id="aEa">尔时，<a id="a-Eb"></a>诸比丘闻佛所说，<a id="a-Ec"></a>欢喜奉行。</p>
  <p id="aEd">闻如是：<a id="a-Ee"></a>一时，<a id="a-Ef"></a>佛在舍卫国祇树给孤独园。</p>
  <p id="aEg">尔时，<a id="a-Eh"></a>阿那邠邸长者往至世尊所，<a id="a-Ei"></a>头面礼足，<a id="a-Ej"></a>在一面坐。<a id="a-Ek"></a>是时，<a id="a-El"></a>世尊告长者曰：<a id="a-Em"></a>“长者家中广施不乎？<a id="a-En"></a>”</p>
  <p id="aEo">长者白佛：<a id="a-Ep"></a>“贫家惠施，<a id="a-Eq"></a>昼夜不断，<a id="a-Er"></a>四城门中，<a id="a-Es"></a>及大市中，<a id="a-Et"></a>家中行路，<a id="a-Eu"></a>及佛、<a id="a-Ev"></a>比丘僧，<a id="a-Ew"></a>是为八处惠施。<a id="a-Ex"></a>如是，<a id="a-Ey"></a>世尊，<a id="a-Ez"></a>其有所须，<a id="a-F0"></a>须衣惠衣，<a id="a-F1"></a>须食与食，<a id="a-F2"></a>国中珍宝终不违逆，<a id="a-F3"></a>衣被、<a id="a-F4"></a>饮食、<a id="a-F5"></a>床卧具、<a id="a-F6"></a>病瘦医药，<a id="a-F7"></a>悉给施之。<a id="a-F8"></a>亦有诸天来至我所，<a id="a-F9"></a>在虚空中而告我曰：<a id="a-FA"></a>‘分别尊卑，<a id="a-FB"></a>此者持戒，<a id="a-FC"></a>此者犯戒，<a id="a-FD"></a>与此获福，<a id="a-FE"></a>与彼无报。<a id="a-FF"></a>’然我心正，<a id="a-FG"></a>无有彼此，<a id="a-FH"></a>不起增减之心，<a id="a-FI"></a>普等慈心于一切众生。<a id="a-FJ"></a>有其众生依命根存形，<a id="a-FK"></a>有食则存，<a id="a-FL"></a>非食命不济。<a id="a-FM"></a>施惠一切众生，<a id="a-FN"></a>其报无量，<a id="a-FO"></a>受其果报，<a id="a-FP"></a>无有增减。<a id="a-FQ"></a>”</p>
  <p id="aFR">佛告长者：<a id="a-FS"></a>“善哉！<a id="a-FT"></a>善哉！<a id="a-FU"></a>长者，<a id="a-FV"></a>平等施者福第一尊。<a id="a-FW"></a>然众生之心，<a id="a-FX"></a>复有胜如，<a id="a-FY"></a>施持戒人，<a id="a-FZ"></a>胜犯戒者。<a id="a-Fa"></a>”</p>
  <p id="aFb">是时，<a id="a-Fc"></a>虚空神、<a id="a-Fd"></a>天，<a id="a-Fe"></a>称庆无量，<a id="a-Ff"></a>即时而说此偈：</p>
  <p id="aFg">“佛说择施尊，<a id="a-Fh"></a>愚众有增减，</p>
  <p id="aFi">求其良福田，<a id="a-Fj"></a>何过如来众？</p>
  <p id="aFk">“然今世尊所说极为快哉！<a id="a-Fl"></a>施持戒人，<a id="a-Fm"></a>胜犯戒者。<a id="a-Fn"></a>”</p>
  <p id="aFo">尔时，<a id="a-Fp"></a>世尊告阿那邠邸长者：<a id="a-Fq"></a>“今当与汝说贤圣之众，<a id="a-Fr"></a>善思念之，<a id="a-Fs"></a>抱在心怀。<a id="a-Ft"></a>或施少获福多，<a id="a-Fu"></a>或施多获福多。<a id="a-Fv"></a>”</p>
  <p id="aFw">阿那邠邸长者白佛言：<a id="a-Fx"></a>“惟愿世尊敷演其义！<a id="a-Fy"></a>云何施少获福多？<a id="a-Fz"></a>云何施多获福多？<a id="a-G0"></a>”</p>
  <p id="aG1">佛告长者：<a id="a-G2"></a>“向阿罗汉、<a id="a-G3"></a>得阿罗汉、<a id="a-G4"></a>向阿那含、<a id="a-G5"></a>得阿那含、<a id="a-G6"></a>向斯陀含、<a id="a-G7"></a>得斯陀含、<a id="a-G8"></a>向须陀洹、<a id="a-G9"></a>得须陀洹。<a id="a-GA"></a>是谓，<a id="a-GB"></a>长者，<a id="a-GC"></a>贤圣之众，<a id="a-GD"></a>施少获福多，<a id="a-GE"></a>施多获福多。<a id="a-GF"></a>”</p>
  <p id="aGG">尔时，<a id="a-GH"></a>世尊便说此偈：</p>
  <p id="aGI">“四向成就人，<a id="a-GJ"></a>四者成果实，</p>
  <p id="aGK">此名贤圣众，<a id="a-GL"></a>惠施获福广。</p>
  <p id="aGM">“过去久远诸佛世尊，<a id="a-GN"></a>亦复有此贤圣之众，<a id="a-GO"></a>如我今日无异。<a id="a-GP"></a>正使当来诸佛世尊出现于世者，<a id="a-GQ"></a>亦得如此贤圣之众。<a id="a-GR"></a>是故，<a id="a-GS"></a>长者，<a id="a-GT"></a>欢喜悦心，<a id="a-GU"></a>供养圣众。<a id="a-GV"></a>”</p>
  <p id="aGW">是时，<a id="a-GX"></a>世尊与彼长者说微妙法，<a id="a-GY"></a>立不退转之地。<a id="a-GZ"></a>长者闻法已，<a id="a-Ga"></a>喜庆无量，<a id="a-Gb"></a>即从座起，<a id="a-Gc"></a>头面礼足，<a id="a-Gd"></a>绕佛三匝，<a id="a-Ge"></a>便退而去。</p>
  <p id="aGf">是时，<a id="a-Gg"></a>阿那邠邸长者闻佛所说，<a id="a-Gh"></a>欢喜奉行。</p>
  <p id="aGi">闻如是：<a id="a-Gj"></a>一时，<a id="a-Gk"></a>佛在舍卫国祇树给孤独园。</p>
  <p id="aGl">尔时，<a id="a-Gm"></a>世尊告诸比丘：<a id="a-Gn"></a>“若善男子、<a id="a-Go"></a>善女人，<a id="a-Gp"></a>以财物惠施获八功德。<a id="a-Gq"></a>云何为八？<a id="a-Gr"></a>一者、<a id="a-Gs"></a>随时惠施，<a id="a-Gt"></a>非为非时；<a id="a-Gu"></a>二者、<a id="a-Gv"></a>鲜洁惠施，<a id="a-Gw"></a>非为秽浊；<a id="a-Gx"></a>三者、<a id="a-Gy"></a>手自斟酌，<a id="a-Gz"></a>不使他人；<a id="a-H0"></a>四者、<a id="a-H1"></a>誓愿惠施，<a id="a-H2"></a>无骄恣心；<a id="a-H3"></a>五者、<a id="a-H4"></a>解脱惠施，<a id="a-H5"></a>不望其报；<a id="a-H6"></a>六者、<a id="a-H7"></a>惠施求灭，<a id="a-H8"></a>不求生天；<a id="a-H9"></a>七者、<a id="a-HA"></a>施求良田，<a id="a-HB"></a>不施荒地；<a id="a-HC"></a>八者、<a id="a-HD"></a>然持此功德，<a id="a-HE"></a>惠施众生，<a id="a-HF"></a>不自为己。<a id="a-HG"></a>如是，<a id="a-HH"></a>比丘，<a id="a-HI"></a>善男子、<a id="a-HJ"></a>善女人，<a id="a-HK"></a>以财物惠施获八功德。<a id="a-HL"></a>”</p>
  <p id="aHM">尔时，<a id="a-HN"></a>世尊便说斯偈：</p>
  <p id="aHO">“智者随时施，<a id="a-HP"></a>无有悭贪心，</p>
  <p id="aHQ">所作功德已，<a id="a-HR"></a>尽用惠施人。</p>
  <p id="aHS">此施为最胜，<a id="a-HT"></a>诸佛所加叹，</p>
  <p id="aHU">现身受其果，<a id="a-HV"></a>逝则受天福。</p>
  <p id="aHW">“是故，<a id="a-HX"></a>比丘，<a id="a-HY"></a>欲求其果报者，<a id="a-HZ"></a>当行此八事。<a id="a-Ha"></a>其报无量，<a id="a-Hb"></a>不可胜计，<a id="a-Hc"></a>获甘露之宝，<a id="a-Hd"></a>渐至灭度。<a id="a-He"></a>如是，<a id="a-Hf"></a>诸比丘，<a id="a-Hg"></a>当作是学！<a id="a-Hh"></a>”</p>
  <p id="aHi">尔时，<a id="a-Hj"></a>诸比丘闻佛所说，<a id="a-Hk"></a>欢喜奉行。</p>
  <p id="aHl">闻如是：<a id="a-Hm"></a>一时，<a id="a-Hn"></a>佛在舍卫国祇树给孤独园。</p>
  <p id="aHo">尔时，<a id="a-Hp"></a>世尊告诸比丘：<a id="a-Hq"></a>“我今当说趣泥犁之路，<a id="a-Hr"></a>向涅槃之道，<a id="a-Hs"></a>善思念之，<a id="a-Ht"></a>无令漏失。<a id="a-Hu"></a>”</p>
  <p id="aHv">诸比丘白佛言：<a id="a-Hw"></a>“如是，<a id="a-Hx"></a>世尊。<a id="a-Hy"></a>”诸比丘从佛受教。</p>
  <p id="aHz">佛告比丘：<a id="a-I0"></a>“彼云何趣泥犁之路，<a id="a-I1"></a>向涅槃之道？<a id="a-I2"></a>邪见趣泥犁之路，<a id="a-I3"></a>正见向涅槃之道；<a id="a-I4"></a>邪治趣泥犁之路，<a id="a-I5"></a>正治向涅槃之道；<a id="a-I6"></a>邪语趣泥犁之路，<a id="a-I7"></a>正语向涅槃之道；<a id="a-I8"></a>邪业趣泥犁之路，<a id="a-I9"></a>正业向涅槃之道；<a id="a-IA"></a>邪命趣泥犁之路，<a id="a-IB"></a>正命向涅槃之道；<a id="a-IC"></a>邪方便趣泥犁之路，<a id="a-ID"></a>正方便向涅槃之道；<a id="a-IE"></a>邪念趣泥犁之路，<a id="a-IF"></a>正念向涅槃之道；<a id="a-IG"></a>邪定趣泥犁之路，<a id="a-IH"></a>正定向涅槃之道。<a id="a-II"></a>是谓，<a id="a-IJ"></a>比丘，<a id="a-IK"></a>趣泥犁之路，<a id="a-IL"></a>向涅槃之道。<a id="a-IM"></a>诸佛世尊常所应说法，<a id="a-IN"></a>今已果矣！<a id="a-IO"></a>汝等乐在闲居处，<a id="a-IP"></a>树下露坐，<a id="a-IQ"></a>念行善法，<a id="a-IR"></a>无起懈慢。<a id="a-IS"></a>今不勤行，<a id="a-IT"></a>后悔无及。<a id="a-IU"></a>”</p>
  <p id="aIV">尔时，<a id="a-IW"></a>诸比丘闻佛所说，<a id="a-IX"></a>欢喜奉行。</p>
  <p id="aIY">非时、<a id="a-IZ"></a>泥梨、<a id="a-Ia"></a>道，<a id="a-Ib"></a>须伦天、<a id="a-Ic"></a>地动，</p>
  <p id="aId">大人八念、<a id="a-Ie"></a>众，<a id="a-If"></a>善男子施、<a id="a-Ig"></a>道。</p>
 </body>
</html>