<!DOCTYPE html>
<html>
<head>
  <meta charset="utf-8"/>
  <meta name="author" content="昙摩难提/符秦"/>
  <meta name="library" content="龙藏"/>
  <meta name="catalog" content="龙藏/小乘阿含部"/>
  <title>增壹阿含经卷第四</title>
</head>
<body>
  <h1 class="head">增壹阿含经卷第四</h1>
  <h2>一子品第九</h2>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“犹如母人，心怀笃信，唯有一子，恒作是念：‘云何当教授彼，使成为人？’”</p>
  <p>尔时，诸比丘白世尊曰：“我等，世尊，不解此义。世尊是诸法之本，如来所陈，靡不承受。惟愿世尊与诸比丘说此深法，闻已奉行！”</p>
  <p>尔时，世尊告诸比丘：“谛听！谛听！善思念之，吾当为汝分别其义。”</p>
  <p>诸比丘对曰：“如是，世尊。”尔时，诸比丘从佛受教。</p>
  <p>世尊告曰：“犹彼优婆斯心怀笃信，作是教训：‘汝今在家，当如质多长者，亦如象童子。所以然者？此是其限，此是其量。世尊受证弟子，所谓质多长者、象童子也。’若童子意欲剃除须发，著三法衣，出家学道，当如舍利弗、目揵连比丘。所以然者？此是其限，此是其量。所谓舍利弗、目揵连比丘，好学正法，莫作邪业，兴起非法；设汝生此染著之想，便当坠堕三恶趣中。善念专心，不得者得，不获者获，未得证者，今当受证。所以然者？诸比丘，信施之重，实不可消，令人不得至道。是故，诸比丘，莫生染著之意，已生当灭。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“笃信优婆斯唯有一女，彼当云何教训成就？”</p>
  <p>尔时，诸比丘白世尊曰：“我等，世尊，不解此义。世尊是诸法之本，如来所陈，靡不承受。惟愿世尊与诸比丘说此深法，闻已奉行！”</p>
  <p>尔时，世尊告诸比丘：“谛听！谛听！善思念之，吾当为汝分别其义。”</p>
  <p>诸比丘对曰：“如是。”尔时，诸比丘从佛受教。</p>
  <p>世尊告曰：“犹彼笃信优婆斯教训女曰：‘汝今在家者，当如拘雠多罗优婆斯、难陀母。所以然者？此是其限，此是其量。世尊受证弟子，所谓拘雠多罗优婆斯、难陀母是。’若女意欲剃除须发，著三法衣，出家学道者，当如谶摩比丘尼、优钵华色比丘尼。所以然者？此是其量，此是其限。所谓谶摩比丘尼、优钵华色比丘尼，好学正法，莫作邪业，兴起非法；设汝生此染著之想，便当坠堕三恶趣中。善念专心，不果者果，不获者获，未得证者，今当受证。所以然者？诸比丘，信施之重，实不可消，令人不得至道之趣。是故，诸比丘，莫生染著之想，已生当灭。如是，诸比丘，当作是学！”</p>
  <p>尔时，诸比闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“我不见一法疾于心者，无譬可喻。犹如猕猴舍一取一，心不专定；心亦如是，前想、后想所不同者，以方便法不可摸则，心回转疾。是故，诸比丘，凡夫之人不能观察心意。是故，诸比丘，常当降伏心意，令趣善道，亦当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“我不见一法疾于心者，无譬可喻。犹如猕猴舍一取一，心不专定；心亦如是，前想、后想所念不同。是故，诸比丘，凡夫之人不能观察心意所由。是故，诸比丘，常当降伏心意，得趣善道。是故，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“我恒观见一人心中所念之事，此人如屈伸臂顷堕泥犁中。所以然者？由恶心故，心之生病坠堕地狱。”</p>
  <p>尔时，世尊便说偈言：</p>
  <p>“犹如有一人，心怀瞋恚想，</p>
  <p>今告诸比丘，广演其义趣：</p>
  <p>今正是其时，设有命终者，</p>
  <p>假令入地狱，由心秽行故。</p>
  <p>“是故，诸比丘，当降伏心，勿生秽行。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“我恒观见一人心中所念之事，如屈伸臂顷而生天上。所以然者？由善心故；已生善心，便生天上。”</p>
  <p>尔时，世尊便说偈言：</p>
  <p>“设复有一人，而生善妙心，</p>
  <p>今告诸比丘，广演其义趣：</p>
  <p>今正是其时，设有命终者，</p>
  <p>便得生天上，由心善行故。</p>
  <p>“是故，诸比丘，当发净意，勿生秽行。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“我于此众中，不见一法最胜最妙，眩惑世人，不至永寂，缚著牢狱，无有解已。所谓男子见女色已，便起想著，意甚爱敬，令人不至永寂，缚著牢狱，无有解已。意不舍离，周旋往来，今世后世，回转五道，动历劫数。”</p>
  <p>尔时，世尊便说偈曰：</p>
  <p>“梵音柔软声，如来说难见，</p>
  <p>或复有时见，系念在目前。</p>
  <p>亦莫与女人，往来与言语，</p>
  <p>恒罗伺捕人，不得至无为。</p>
  <p>“是故，诸比丘，当除诸色，莫起想著。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时佛在舍卫国祇树给孤独园。</p>
  <p>尔时，世尊告诸比丘：“我于此众中，不见一法最胜最妙，眩惑世人，不至永寂，缚著牢狱，无有解已。所谓女见男子色已，便起想著，意甚爱敬，令人不至永寂，缚著牢狱，无有解已。意不舍离，周旋往来，今世后世，回转五道，动历劫数。”</p>
  <p>尔时，世尊便说偈曰：</p>
  <p>“若生颠倒想，兴念恩爱心，</p>
  <p>除念意染著，便无此诸秽。</p>
  <p>“是故，诸比丘，当除诸色，莫起想著。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时佛在舍卫国祇树给孤独园。</p>
  <p>尔时，世尊告诸比丘：“我于此众中，不见一法，无欲想便起欲想，已起欲想便增益；无瞋恚想便起瞋恚，已起瞋恚便增多；无睡眠想便起睡眠，已起睡眠便增多；无调戏想便起调戏，已起调戏便增多；无疑想便起疑想，已起疑想便增多。亦当观恶露不净想，设作乱想，无欲想便有欲想，已有欲想便增多；瞋恚、睡眠，本无疑想便起疑想，疑想已起便增多。是故，诸比丘，莫作乱想，常当专意。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“我于此法中，不见一法，未有欲想便不生欲想，已生欲想便能灭之；未生瞋恚想便不生，已生瞋恚想便能灭之；未生睡眠想便不生，已生睡眠想便能灭之；未生调戏想便不生，已生调戏想便能灭之；未生疑想便不生，已生疑想便能灭之。亦当观恶露不净，已观恶露不净，未生欲想便不生，已生便能灭之；未生瞋恚便不生，已生瞋恚便能灭之；乃至疑，未生疑想便不生，已生疑想便能灭之。是故，诸比丘，常当专意观不净想。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>二斯及二心，一堕、一生天，</p>
  <p>男女想受乐，二欲想在后。</p>
  <h2>护心品第十</h2>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“当修行一法，当广布一法。修行一法，广布一法已，便得神通，诸行寂静，得沙门果，至泥洹界。云何为一法？所谓无放逸行。云何为无放逸行？所谓护心也。云何护心？于是，比丘，常守护心有漏、有漏法。当彼宁护心有漏、有漏法，于有漏法便得悦豫，亦有信乐，住不移易，恒专其意，自力劝勉。</p>
  <p>“如是，比丘，彼无放逸行，恒自谨慎。未生欲漏便不生，已生欲漏便能使灭；未生有漏便不生，已生有漏便能使灭；未生无明漏便不生，已生无明漏便能使灭。比丘于彼无放逸行，闲静一处，恒自觉知而自游戏，欲漏心便得解脱，有漏心、无明漏心便得解脱；已得解脱，便得解脱智：生死已尽，梵行已立，所作已办，更不复受有，如实知之。”</p>
  <p>尔时，世尊便说斯偈：</p>
  <p>“无骄甘露迹，放逸是死径，</p>
  <p>无慢则不死，慢者即是死。</p>
  <p>“是故，诸比丘，当念修行无放逸行。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时佛在舍卫国祇树给孤独园。</p>
  <p>尔时，世尊告诸比丘：“当修行一法，当广布一法。修行一法，广布一法已，便得神通，诸行寂静，得沙门果，至泥洹处。云何为一法？谓无放逸行于诸善法。云何无放逸行？所谓不触娆一切众生，不害一切众生，不恼一切众生，是谓无放逸行。</p>
  <p>“彼云何名善法？所谓贤圣八道品：等见、等方便、等语、等行、等命、等治、等念、等定，是谓善法。”</p>
  <p>尔时，世尊便说偈曰：</p>
  <p>“施一切众生，不如法施人，</p>
  <p>虽施众生福，一人法施胜。</p>
  <p>“是故，诸比丘，当修行善法。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“当云何观檀越施主？”</p>
  <p>尔时，诸比丘白世尊曰：“世尊是诸法之王，惟愿世尊与诸比丘而说此义，闻已尽当奉持！”</p>
  <p>尔时，世尊告诸比丘：“谛听！谛听！善思念之，我当与汝分别其义。”</p>
  <p>对曰：“如是，世尊。”尔时，诸比丘从佛受教。</p>
  <p>世尊告曰：“檀越施主当恭敬如子孝顺父母，养之、侍之，长益五阴，于阎浮利地现种种义。观檀越主能成人戒、闻、三昧、智慧，诸比丘多所饶益，于三宝中无所罣碍，能施卿等衣被、饮食、床榻、卧具、病瘦医药。是故，诸比丘，当有慈心于檀越所，小恩常不忘，况复大者！恒以慈心向彼檀越，说身、口、意清净之行，不可称量，亦无有限。身行慈，口行慈，意行慈，使彼檀越所施之物，终不唐捐，获其大果，成大福佑，有大名称，流闻世间，甘露法味。如是，诸比丘，当作是学！”</p>
  <p>尔时，世尊便说偈曰：</p>
  <p>“施以成大财，所愿亦成就，</p>
  <p>王及诸贼盗，不能侵彼物。</p>
  <p>施以得王位，绍继转轮处，</p>
  <p>七宝具足成，本施之所致。</p>
  <p>布施成天身，首著杂宝冠，</p>
  <p>与诸妓女游，本施之果报。</p>
  <p>施得天帝释，天王威力盛，</p>
  <p>千眼庄严形，本施之果报。</p>
  <p>布施成佛道，三十二相具，</p>
  <p>转无上法轮，本施之果报。”</p>
  <p>尔时，诸比丘闻佛所说，欢喜奉行。</p>
  <p>闻如是：一时佛在舍卫国祇树给孤独园。</p>
  <p>尔时，世尊告诸比丘：“檀越施主当云何承事供养精进持戒诸贤圣人？”</p>
  <p>尔时，诸比丘白世尊曰：“世尊是诸法之王，惟愿世尊与诸比丘而说此义，闻已尽当奉持！”</p>
  <p>尔时，世尊告诸比丘：“谛听！谛听！善思念之，我当与汝分别其义。”</p>
  <p>对曰：“如是，世尊。”尔时，诸比丘从佛受教。</p>
  <p>世尊告曰：“檀越施主承事供养精进持戒诸多闻者，犹如与迷者指示其路，粮食乏短而给施食，恐怖之人令无忧恼，惊畏者教令莫惧，无所归者与作覆护，盲者作眼目，与病作医王。犹如田家农夫修治田业，除去秽草，便能成就谷食。比丘常当除弃五盛阴病，求入无畏泥洹城中。如是，诸比丘，檀越施主承事供养精进持戒诸多闻者当施。”</p>
  <p>尔时，阿那邠持长者集在彼众。尔时，长者阿那邠持白世尊曰：“如是，世尊。如是，如来。一切施主及与受者犹吉祥瓶，诸受施人如毗沙王，劝人行施如亲父母，受施之人是后世良佑，一切施主及与受者犹如居士。”</p>
  <p>世尊告曰：“如是，长者，如汝所言。”</p>
  <p>阿那邠持长者白世尊曰：“自今已后，门不安守，亦不拒逆比丘、比丘尼、优婆塞、优婆斯，及诸行路乏粮食者。”</p>
  <p>尔时，阿那邠持长者白世尊曰：“惟愿世尊及比丘众受弟子请！”尔时，世尊默然受长者请。</p>
  <p>尔时，长者见世尊默然受请，即礼佛三匝，还归所在；到舍已，即其夜办具甘馔种种饭食，广敷坐具，自白：“时到，食具已办，惟愿世尊愿时临顾！”</p>
  <p>尔时，世尊将诸比丘众，著衣持钵，诣舍卫城，至长者家；到已，各自就座，诸比丘僧亦各随次坐。</p>
  <p>尔时，长者见佛、比丘众坐定，手自斟酌，行种种饮食；已行种种饮食，各收钵坐，更取卑座，在如来前欲听闻法。</p>
  <p>尔时，长者白世尊言：“善哉！如来听诸比丘随所须物三衣、钵盂、针筒、尼师坛、衣裳、法澡罐，及余一切沙门杂物，尽听弟子家取之。”</p>
  <p>尔时，世尊告诸比丘：“汝等若须衣裳、钵器及尼师坛、法澡罐，及余一切沙门杂物，听使此取，勿足疑难，起想著心。”</p>
  <p>尔时，世尊与长者阿那邠持说微妙之法。说妙法已，便从座起而去。当于尔时，阿那邠持复于四城门而广惠施，第五市中，第六在家，须食与食，须浆与浆，须车乘、妓乐、香熏、璎珞，悉皆与之。</p>
  <p>尔时，世尊闻长者阿那邠持于四城门中广作惠施，复于大市布施贫乏，复于家内布施无量。尔时，世尊告诸比丘：“我弟子中第一优婆塞好喜布施，所谓须达长者是。”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，阿那邠持长者便往至世尊所，头面礼世尊足，在一面坐。世尊告曰：“云何，长者，贵家恒布施贫乏耶？”</p>
  <p>长者对曰：“如是，世尊，恒布施贫乏，于四城门而广布施，复在家中给与所须。世尊，我或时作是念，并欲布施野兽、飞鸟、猪、狗之属。我亦无是念：‘此应与，此不应与。’亦复无是念：‘此应与多，此应与少。’我恒有是念：‘一切众生皆由食而存其命，有食便存，无食便丧。’”</p>
  <p>世尊告曰：“善哉！善哉！长者，汝乃以菩萨心，专精一意而广惠施。然此众生由食得济，无食便丧。长者，汝当获大果，得大名称，有大果报，声彻十方，得甘露法味。所以然者？菩萨之处恒以平等心而以惠施，专精一意，念众生类，由食而存，有食便济，无食便丧。是谓，长者，菩萨心所安处而广惠施。”</p>
  <p>尔时，世尊便说偈曰：</p>
  <p>“尽当普惠施，终无吝悔心，</p>
  <p>必当遇良友，得济到彼岸。</p>
  <p>“是故，长者，当平等意而广惠施。如是，长者，当作是学！”</p>
  <p>尔时，长者闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“如我今日审知众生根原所趣，亦知布施之报。最后一抟之余，己不自食，惠施他人。尔时，不起憎嫉之心如毛发许。以此众生不知施之果报，如我皆悉知之。施之果报，平等之报，心无有异。是故，众生不能平等施而自堕落，恒有悭嫉之心，缠裹心意。”</p>
  <p>尔时，世尊便说偈曰：</p>
  <p>“众生不自觉，如来之言教，</p>
  <p>常当普惠施，专向真人所。</p>
  <p>志性以清净，所获福倍多，</p>
  <p>等共分其福，后得大果报。</p>
  <p>所施今善哉，心向广福田，</p>
  <p>于此人间逝，必生于天上。</p>
  <p>已到彼善处，快乐自娱乐，</p>
  <p>吉祥甚欢悦，一切无乏短。</p>
  <p>以天威德业，玉女为营从，</p>
  <p>平等之施报，故获此福佑。”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛舍卫国祇树给孤独园。</p>
  <p>尔时，世尊告诸比丘：“汝等莫畏福报。所以然者？此是受乐之应，甚可爱敬，所以名为福者，有此大报。汝等当畏无福。所以然者？此名苦之原本，愁忧苦恼不可称记，无有爱乐，此名无福。比丘，昔我自念七年行慈心，复过七劫不来此世，复于七劫中生光音天，复于七劫生空梵天处为大梵天，无与等者，统百千世界。三十六返为天帝释形，无数世为转轮王。是故，诸比丘，作福莫倦。所以然者？此名受乐之应，甚可爱敬，是谓名为福。汝等当畏无福。所以然者？苦之原本，愁忧苦恼不可称记，此名无福。”</p>
  <p>尔时，世尊便说此偈：</p>
  <p>“快哉福报！所愿者得，</p>
  <p>速至灭尽，到无为处。</p>
  <p>正使亿数，天魔波旬，</p>
  <p>亦不能娆，为福业者。</p>
  <p>彼恒自求，贤圣之道，</p>
  <p>便尽除苦，后无有忧。</p>
  <p>“是故，诸比丘，为福莫厌。是故，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“若有承顺一法，不离一法，魔波旬不能得其便，亦不能来触娆人。云何为一法？谓功德福业。所以然者？自忆往昔在道树下，与诸菩萨集在一处，弊魔波旬将诸兵众数千万亿，种种形貌，兽头人身不可称计，天、龙、鬼、神、阿须伦、迦留罗、摩休勒等，皆来云集。</p>
  <p>“时，魔波旬而语我言：‘沙门速投于地！’佛以福德大力，降伏魔怨，诸尘垢消，无有诸秽，便成无上正真道。诸比丘，当观此义，其有比丘功德具足者，弊魔波旬不能得其便，坏其功德。”</p>
  <p>尔时，世尊便说此偈：</p>
  <p>“有福快乐，无福者苦，</p>
  <p>今世后世，为福受乐。</p>
  <p>“是故，诸比丘，为福莫倦。”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“若有比丘修行一法，便不能坏败恶趣，一为趣善，一为趣泥洹。云何修行一法，不能坏败恶趣？所谓心无笃信，是谓修此一法不坏败恶趣。云何修行一法趣善处者？所谓心行笃信，是谓修此一法得趣善处。云何修行一法得至泥洹？所谓恒专心念，是谓修行此法得至泥洹。是故，诸比丘，专精心意，念诸善本。如是，诸比丘，当作是学！”</p>
  <p>尔时，诸比丘闻佛所说，欢喜奉行。</p>
  <p>闻如是：一时，佛在舍卫国祇树给孤独园。</p>
  <p>尔时，世尊告诸比丘：“若有一人出现于世，此众生类便增寿益算，颜色光润，气力炽盛，快乐无极，音声和雅。云何为一人？所谓如来、至真、等正觉。此谓一人出现于世，此众生类便增寿益算，颜色光润，气力炽盛，快乐无极，音声和雅。是故，诸比丘，常当专精一心念佛。如是，诸比丘，当作是学！</p>
  <p>尔时，诸比丘闻佛所说，欢喜奉行。</p>
  <p>无慢二、念、檀，二施悭无厌，</p>
  <p>施福、魔波旬，恶趣及一人。</p>
</body></html>