<!doctype html>
<html id="z3IBUBeYC" data-ver="1247">
 <head>
  <meta charset="utf-8">
  <meta author="昙摩难提">
  <meta library="龙藏">
  <meta catalog="小乘阿含部">
  <meta period="符秦">
 </head>
 <body>
  <h1 id="a1">增壹阿含经卷第四十</h1>
  <h2 id="a2">九众生居品第四十四</h2>
  <p id="a3">闻如是：<a id="a-4"></a>一时，<a id="a-5"></a>佛在舍卫国祇树给孤独园。</p>
  <p id="a6">尔时，<a id="a-7"></a>世尊告诸比丘：<a id="a-8"></a>“有九众生居处，<a id="a-9"></a>是众生所居之处。<a id="a-A"></a>云何为九？<a id="a-B"></a>或有众生，<a id="a-C"></a>若干种身，<a id="a-D"></a>若干种想，<a id="a-E"></a>所谓天及人也；<a id="a-F"></a>或有众生，<a id="a-G"></a>若干种身一想，<a id="a-H"></a>所谓梵迦夷天，<a id="a-I"></a>最初出现也；<a id="a-J"></a>或有众生，<a id="a-K"></a>一身若干想，<a id="a-L"></a>所谓光音天也；<a id="a-M"></a>或有众生，<a id="a-N"></a>一身一想，<a id="a-O"></a>所谓遍净天也；<a id="a-P"></a>或有众生无量空，<a id="a-Q"></a>所谓空处天也；<a id="a-R"></a>或有众生无量识，<a id="a-S"></a>识处天也；<a id="a-T"></a>或有众生不用处，<a id="a-U"></a>所谓不用处天也；<a id="a-V"></a>或有众生有想无想，<a id="a-W"></a>有想无想处天也；<a id="a-X"></a>诸所生之处名为九也。<a id="a-Y"></a>是谓，<a id="a-Z"></a>比丘，<a id="a-a"></a>九众生居处，<a id="a-b"></a>群萌之类，<a id="a-c"></a>曾居、<a id="a-d"></a>已居、<a id="a-e"></a>当居。<a id="a-f"></a>是故，<a id="a-g"></a>比丘，<a id="a-h"></a>当求方便，<a id="a-i"></a>离此九处。<a id="a-j"></a>如是，<a id="a-k"></a>诸比丘，<a id="a-l"></a>当作是学！<a id="a-m"></a>”</p>
  <p id="an">尔时，<a id="a-o"></a>诸比丘闻佛所说，<a id="a-p"></a>欢喜奉行。</p>
  <p id="aq">闻如是：<a id="a-r"></a>一时，<a id="a-s"></a>佛在舍卫国祇树给孤独园。</p>
  <p id="at">尔时，<a id="a-u"></a>世尊告诸比丘：<a id="a-v"></a>“当说嚫愿有九种之德，<a id="a-w"></a>汝等善思念之！<a id="a-x"></a>吾今当敷演其义。<a id="a-y"></a>”是时，<a id="a-z"></a>诸比丘受佛教诫。</p>
  <p id="a10">佛告比丘：<a id="a-11"></a>“彼云何名为嚫愿九种之德？<a id="a-12"></a>比丘当知：<a id="a-13"></a>檀越施主成就三法，<a id="a-14"></a>所施之物亦成就三法，<a id="a-15"></a>受物之人亦成就三法。<a id="a-16"></a>彼檀越施主云何成就三法？<a id="a-17"></a>于是，<a id="a-18"></a>檀越施主信成就、<a id="a-19"></a>誓愿成就，<a id="a-1A"></a>亦不杀生，<a id="a-1B"></a>是谓檀越施主成就此三法。<a id="a-1C"></a>所施之物云何成就此三法？<a id="a-1D"></a>于是，<a id="a-1E"></a>施物色成就、<a id="a-1F"></a>香成就、<a id="a-1G"></a>味成就，<a id="a-1H"></a>是谓施物三事成就。<a id="a-1I"></a>云何受物之人成就三事？<a id="a-1J"></a>于是，<a id="a-1K"></a>受物之人戒成就、<a id="a-1L"></a>智慧成就、<a id="a-1M"></a>三昧成就，<a id="a-1N"></a>是谓受施之人成就三法。<a id="a-1O"></a>如是，<a id="a-1P"></a>达嚫成就此九法，<a id="a-1Q"></a>获大果报，<a id="a-1R"></a>至甘露灭尽之处。<a id="a-1S"></a>夫为施主欲求其福者，<a id="a-1T"></a>当求方便，<a id="a-1U"></a>成就此九法。<a id="a-1V"></a>如是，<a id="a-1W"></a>比丘，<a id="a-1X"></a>当作是学！<a id="a-1Y"></a>”</p>
  <p id="a1Z">尔时，<a id="a-1a"></a>诸比丘闻佛所说，<a id="a-1b"></a>欢喜奉行。</p>
  <p id="a1c">闻如是：<a id="a-1d"></a>一时，<a id="a-1e"></a>佛在舍卫国祇树给孤独园。</p>
  <p id="a1f">尔时，<a id="a-1g"></a>世尊告诸比丘：<a id="a-1h"></a>“为成就九法。<a id="a-1i"></a>云何为九？<a id="a-1j"></a>强颜、<a id="a-1k"></a>耐辱、<a id="a-1l"></a>贪心、<a id="a-1m"></a>悭著、<a id="a-1n"></a>心念不舍离、<a id="a-1o"></a>健忘、<a id="a-1p"></a>少睡、<a id="a-1q"></a>隐匿淫泆、<a id="a-1r"></a>亦无返复为九。<a id="a-1s"></a>是谓，<a id="a-1t"></a>比丘，<a id="a-1u"></a>为成就此九法。</p>
  <p id="a1v">“恶比丘亦复成就九法。<a id="a-1w"></a>云何为九？<a id="a-1x"></a>于是，<a id="a-1y"></a>恶比丘强颜、<a id="a-1z"></a>耐辱、<a id="a-20"></a>贪心、<a id="a-21"></a>悭著、<a id="a-22"></a>健忘、<a id="a-23"></a>少睡、<a id="a-24"></a>淫泆隐匿、<a id="a-25"></a>亦无返复、<a id="a-26"></a>念不舍离为九。</p>
  <p id="a27">“云何恶比丘强颜？<a id="a-28"></a>于是，<a id="a-29"></a>恶比丘不应求者而求之，<a id="a-2A"></a>违沙门之行，<a id="a-2B"></a>如是比丘名为强颜。</p>
  <p id="a2C">“云何恶比丘耐辱？<a id="a-2D"></a>于是，<a id="a-2E"></a>恶比丘在诸贤善比丘所，<a id="a-2F"></a>自称叹说，<a id="a-2G"></a>毁呰他人，<a id="a-2H"></a>如是比丘名为耐辱。</p>
  <p id="a2I">“云何比丘生贪心？<a id="a-2J"></a>于是，<a id="a-2K"></a>比丘见他财物皆生贪心，<a id="a-2L"></a>此名为贪也。</p>
  <p id="a2M">“云何比丘悭著？<a id="a-2N"></a>于是，<a id="a-2O"></a>比丘所得衣钵不与人共，<a id="a-2P"></a>恒自藏举，<a id="a-2Q"></a>如是名为悭著。</p>
  <p id="a2R">“云何比丘健忘？<a id="a-2S"></a>于是，<a id="a-2T"></a>恶比丘恒多漏失妙善之言，<a id="a-2U"></a>亦不思惟方便，<a id="a-2V"></a>论说国事兵战之法，<a id="a-2W"></a>如是恶比丘成就此健忘。</p>
  <p id="a2X">“云何恶比丘少于睡眠？<a id="a-2Y"></a>于是，<a id="a-2Z"></a>恶比丘所应思惟法而不思惟，<a id="a-2a"></a>如是恶比丘少于睡眠。</p>
  <p id="a2b">“云何恶比丘匿处淫泆？<a id="a-2c"></a>于是，<a id="a-2d"></a>恶比丘所为隐匿，<a id="a-2e"></a>不向人说，<a id="a-2f"></a>我今行淫勿令人知，<a id="a-2g"></a>如是比丘所隐匿淫泆。</p>
  <p id="a2h">“云何恶比丘无返复？<a id="a-2i"></a>于是，<a id="a-2j"></a>恶比丘无恭敬之心，<a id="a-2k"></a>不奉事师长、<a id="a-2l"></a>尊敬贵重之人，<a id="a-2m"></a>如是恶比丘无有返复。<a id="a-2n"></a>”</p>
  <p id="a2o">“若恶比丘成就此九法，<a id="a-2p"></a>念不舍离者，<a id="a-2q"></a>终不成道果。<a id="a-2r"></a>是故，<a id="a-2s"></a>比丘，<a id="a-2t"></a>诸恶之法念当舍之。<a id="a-2u"></a>如是，<a id="a-2v"></a>比丘，<a id="a-2w"></a>当作是学！<a id="a-2x"></a>”</p>
  <p id="a2y">尔时，<a id="a-2z"></a>诸比丘闻佛所说，<a id="a-30"></a>欢喜奉行。</p>
  <p id="a31">闻如是：<a id="a-32"></a>一时，<a id="a-33"></a>佛在舍卫国祇树给孤独园。</p>
  <p id="a34">尔时，<a id="a-35"></a>世尊告诸比丘：<a id="a-36"></a>“孔雀鸟成就九法。<a id="a-37"></a>云何为九？<a id="a-38"></a>于是，<a id="a-39"></a>孔雀鸟颜貌端正，<a id="a-3A"></a>音响清彻，<a id="a-3B"></a>行步庠序，<a id="a-3C"></a>知时而行，<a id="a-3D"></a>饮食知节，<a id="a-3E"></a>常念知足，<a id="a-3F"></a>念不分散，<a id="a-3G"></a>少于睡眠，<a id="a-3H"></a>亦复少欲，<a id="a-3I"></a>知于返复。<a id="a-3J"></a>是谓，<a id="a-3K"></a>比丘，<a id="a-3L"></a>孔雀之鸟成就此九法。</p>
  <p id="a3M">“贤哲比丘亦复成就九法。<a id="a-3N"></a>云何为九？<a id="a-3O"></a>于是，<a id="a-3P"></a>贤善比丘颜貌端正，<a id="a-3Q"></a>音响清彻，<a id="a-3R"></a>行步庠序，<a id="a-3S"></a>知时而行，<a id="a-3T"></a>饮食知节，<a id="a-3U"></a>常念知足，<a id="a-3V"></a>念不分散，<a id="a-3W"></a>少于睡眠，<a id="a-3X"></a>亦复少欲，<a id="a-3Y"></a>知于返复。</p>
  <p id="a3Z">“云何贤善比丘颜貌端正？<a id="a-3a"></a>所谓彼比丘出入行来进止之宜，<a id="a-3b"></a>终不失叙，<a id="a-3c"></a>如是贤善比丘颜貌端正。</p>
  <p id="a3d">“云何比丘音响清彻？<a id="a-3e"></a>于是，<a id="a-3f"></a>比丘善别义理，<a id="a-3g"></a>终不错乱，<a id="a-3h"></a>如是比丘音响清彻。</p>
  <p id="a3i">“云何比丘行步庠序？<a id="a-3j"></a>于是，<a id="a-3k"></a>比丘知时而行，<a id="a-3l"></a>不失次叙，<a id="a-3m"></a>又知可诵知诵，<a id="a-3n"></a>可习知习，<a id="a-3o"></a>可默知默，<a id="a-3p"></a>可起知起，<a id="a-3q"></a>如是比丘知于时节。</p>
  <p id="a3r">“云何比丘知时而行？<a id="a-3s"></a>于是，<a id="a-3t"></a>比丘应往即往，<a id="a-3u"></a>应住即住，<a id="a-3v"></a>随顺听法，<a id="a-3w"></a>如是比丘知时而行。</p>
  <p id="a3x">“云何比丘饮食知节？<a id="a-3y"></a>于是，<a id="a-3z"></a>比丘所得遗余，<a id="a-40"></a>与人共分，<a id="a-41"></a>不惜所有，<a id="a-42"></a>如是比丘饮食知节。</p>
  <p id="a43">“云何比丘少于睡眠？<a id="a-44"></a>于是，<a id="a-45"></a>比丘初夜时，<a id="a-46"></a>习于警寤，<a id="a-47"></a>习三十七品，<a id="a-48"></a>无有漏脱，<a id="a-49"></a>恒以经行、<a id="a-4A"></a>卧觉而净其意；<a id="a-4B"></a>复于中夜思惟深奥；<a id="a-4C"></a>至后夜时，<a id="a-4D"></a>右胁著地，<a id="a-4E"></a>脚脚相累，<a id="a-4F"></a>思惟计明之想，<a id="a-4G"></a>复起经行而净其意。<a id="a-4H"></a>如是，<a id="a-4I"></a>比丘少于睡眠。</p>
  <p id="a4J">“云何比丘少欲，<a id="a-4K"></a>知于返复？<a id="a-4L"></a>于是，<a id="a-4M"></a>比丘承事三尊，<a id="a-4N"></a>奉敬师长，<a id="a-4O"></a>如是比丘少欲，<a id="a-4P"></a>知于返复。<a id="a-4Q"></a>如是，<a id="a-4R"></a>贤善比丘成就九法。<a id="a-4S"></a>今此九法当念奉行！<a id="a-4T"></a>如是，<a id="a-4U"></a>比丘，<a id="a-4V"></a>当作是学！<a id="a-4W"></a>”</p>
  <p id="a4X">尔时，<a id="a-4Y"></a>诸比丘闻佛所说，<a id="a-4Z"></a>欢喜奉行。</p>
  <p id="a4a">闻如是：<a id="a-4b"></a>一时，<a id="a-4c"></a>佛在舍卫国祇树给孤独园。</p>
  <p id="a4d">尔时，<a id="a-4e"></a>世尊告诸比丘：<a id="a-4f"></a>“女人成就九法系缚男子。<a id="a-4g"></a>云何为九？<a id="a-4h"></a>所谓歌舞、<a id="a-4i"></a>伎乐、<a id="a-4j"></a>笑、<a id="a-4k"></a>啼，<a id="a-4l"></a>常求方宜，<a id="a-4m"></a>自以幻术、<a id="a-4n"></a>颜色、<a id="a-4o"></a>形体。<a id="a-4p"></a>计尔许事中，<a id="a-4q"></a>唯有更乐，<a id="a-4r"></a>缚人最急，<a id="a-4s"></a>百倍、<a id="a-4t"></a>千倍，<a id="a-4u"></a>终不相比。<a id="a-4v"></a>如我今日观察诸义，<a id="a-4w"></a>更乐缚人最急，<a id="a-4x"></a>无出是者，<a id="a-4y"></a>随彼男子系之牢固也。<a id="a-4z"></a>是故，<a id="a-50"></a>诸比丘，<a id="a-51"></a>当念舍此九法。<a id="a-52"></a>如是，<a id="a-53"></a>比丘，<a id="a-54"></a>当作是学！<a id="a-55"></a>”</p>
  <p id="a56">尔时，<a id="a-57"></a>诸比丘闻佛所说，<a id="a-58"></a>欢喜奉行。</p>
  <p id="a59">闻如是：<a id="a-5A"></a>一时，<a id="a-5B"></a>佛在优迦罗竹园中，<a id="a-5C"></a>与大比丘众五百人俱。</p>
  <p id="a5D">尔时，<a id="a-5E"></a>世尊告诸比丘：<a id="a-5F"></a>“我今与汝当说妙法，<a id="a-5G"></a>初善、<a id="a-5H"></a>中善、<a id="a-5I"></a>竟善，<a id="a-5J"></a>义理深邃，<a id="a-5K"></a>清净修行梵行，<a id="a-5L"></a>此经名曰一切诸法之本，<a id="a-5M"></a>汝等善思念之！<a id="a-5N"></a>”</p>
  <p id="a5O">诸比丘对曰：<a id="a-5P"></a>“如是，<a id="a-5Q"></a>世尊。<a id="a-5R"></a>”是时，<a id="a-5S"></a>诸比丘从佛受教。</p>
  <p id="a5T">佛告之曰：<a id="a-5U"></a>“彼云何名为一切诸法之本？<a id="a-5V"></a>于是，<a id="a-5W"></a>比丘，<a id="a-5X"></a>凡夫之人不睹贤圣之教，<a id="a-5Y"></a>亦不掌护如来言教，<a id="a-5Z"></a>不亲近善知识，<a id="a-5a"></a>不受善知识言教。<a id="a-5b"></a>彼观此地，<a id="a-5c"></a>如实知之，<a id="a-5d"></a>此是地，<a id="a-5e"></a>如审是地；<a id="a-5f"></a>如实是地，<a id="a-5g"></a>亦复是水，<a id="a-5h"></a>亦复是火，<a id="a-5i"></a>亦复是风，<a id="a-5j"></a>四事合以为人，<a id="a-5k"></a>愚者之所娱乐。<a id="a-5l"></a>天自知为天，<a id="a-5m"></a>乐于天中；<a id="a-5n"></a>梵天自知为梵天；<a id="a-5o"></a>大梵自知为大梵，<a id="a-5p"></a>无能出者；<a id="a-5q"></a>光音天还自相知由光音天来；<a id="a-5r"></a>遍净天自知为遍净天；<a id="a-5s"></a>果实天自知为果实天而不错乱；<a id="a-5t"></a>阿毗耶陀天自知为阿毗耶陀天；<a id="a-5u"></a>空处天自知为空处天；<a id="a-5v"></a>识处天自知为识处天；<a id="a-5w"></a>不用处天自知为不用处天；<a id="a-5x"></a>有想无想处天自知为有想无想处天；<a id="a-5y"></a>见者自知为见；<a id="a-5z"></a>闻者自知为闻；<a id="a-60"></a>欲者自知为欲；<a id="a-61"></a>智者自知为智；<a id="a-62"></a>一类自知为一类；<a id="a-63"></a>若干类自知为若干类；<a id="a-64"></a>悉具足自知为悉具足；<a id="a-65"></a>涅槃自知为涅槃，<a id="a-66"></a>于中而自娱乐。<a id="a-67"></a>所以然者？<a id="a-68"></a>非智者之所说也。</p>
  <p id="a69">“若圣弟子往觐圣人，<a id="a-6A"></a>承受其法，<a id="a-6B"></a>与善知识从事，<a id="a-6C"></a>恒亲近善知识，<a id="a-6D"></a>观此地种皆悉分明，<a id="a-6E"></a>知所来处，<a id="a-6F"></a>亦不著于地，<a id="a-6G"></a>无有污染之心。<a id="a-6H"></a>水、<a id="a-6I"></a>火、<a id="a-6J"></a>风亦复如是。<a id="a-6K"></a>人、<a id="a-6L"></a>天、<a id="a-6M"></a>梵王、<a id="a-6N"></a>光音、<a id="a-6O"></a>遍净、<a id="a-6P"></a>果实、<a id="a-6Q"></a>阿毗耶陀天、<a id="a-6R"></a>空处、<a id="a-6S"></a>识处、<a id="a-6T"></a>不用处、<a id="a-6U"></a>有想无想处，<a id="a-6V"></a>见、<a id="a-6W"></a>闻、<a id="a-6X"></a>念、<a id="a-6Y"></a>知，<a id="a-6Z"></a>一种、<a id="a-6a"></a>若干种，<a id="a-6b"></a>乃至于涅槃，<a id="a-6c"></a>亦不著于涅槃，<a id="a-6d"></a>不起涅槃之想。<a id="a-6e"></a>所以然者？<a id="a-6f"></a>皆由善分别、<a id="a-6g"></a>善观察。<a id="a-6h"></a>若彼比丘漏尽阿罗汉，<a id="a-6i"></a>所作已办，<a id="a-6j"></a>舍于重担，<a id="a-6k"></a>尽生死原本，<a id="a-6l"></a>平等解脱。<a id="a-6m"></a>彼能分别地种，<a id="a-6n"></a>都不起想著；<a id="a-6o"></a>地种、<a id="a-6p"></a>人、<a id="a-6q"></a>天、<a id="a-6r"></a>梵王乃至有想无想处，<a id="a-6s"></a>亦复如是；<a id="a-6t"></a>至于涅槃，<a id="a-6u"></a>不著涅槃，<a id="a-6v"></a>不起涅槃之想。<a id="a-6w"></a>所以然者？<a id="a-6x"></a>皆由坏淫、<a id="a-6y"></a>怒、<a id="a-6z"></a>痴之所致也。<a id="a-70"></a>比丘当知：<a id="a-71"></a>如来、<a id="a-72"></a>至真、<a id="a-73"></a>等正觉善能分别于地，<a id="a-74"></a>亦不著于地种，<a id="a-75"></a>不起地种之想。<a id="a-76"></a>所以然者？<a id="a-77"></a>皆由破爱网之所致。<a id="a-78"></a>因有有生，<a id="a-79"></a>因生有老死，<a id="a-7A"></a>皆悉除尽，<a id="a-7B"></a>是故如来成最正觉。<a id="a-7C"></a>”</p>
  <p id="a7D">佛说此语时，<a id="a-7E"></a>是时诸比丘不受其教。<a id="a-7F"></a>所以然者？<a id="a-7G"></a>由魔波旬闭塞心意故。</p>
  <p id="a7H">“此经名曰一切诸法之本，<a id="a-7I"></a>我今具足说之。<a id="a-7J"></a>诸佛世尊所应修行，<a id="a-7K"></a>我今已具足施行。<a id="a-7L"></a>汝等当念闲居树下，<a id="a-7M"></a>端意坐禅，<a id="a-7N"></a>思惟妙义。<a id="a-7O"></a>今不为者，<a id="a-7P"></a>后悔无益！<a id="a-7Q"></a>此是我之教诫也。<a id="a-7R"></a>”</p>
  <p id="a7S">尔时，<a id="a-7T"></a>诸比丘闻佛所说，<a id="a-7U"></a>欢喜奉行。</p>
  <p id="a7V">闻如是：<a id="a-7W"></a>一时，<a id="a-7X"></a>佛在罗阅城迦兰陀竹园所，<a id="a-7Y"></a>与大比丘众五百人俱。</p>
  <p id="a7Z">尔时，<a id="a-7a"></a>罗阅城中有一比丘，<a id="a-7b"></a>身遇疾病，<a id="a-7c"></a>至为困悴，<a id="a-7d"></a>卧大小便，<a id="a-7e"></a>不能自起止，<a id="a-7f"></a>亦无比丘往瞻视者，<a id="a-7g"></a>昼夜称佛名号：<a id="a-7h"></a>“云何世尊独不见愍？<a id="a-7i"></a>”</p>
  <p id="a7j">是时，<a id="a-7k"></a>如来以天耳闻彼比丘称怨唤呼，<a id="a-7l"></a>投归如来。<a id="a-7m"></a>尔时，<a id="a-7n"></a>世尊告诸比丘：<a id="a-7o"></a>“吾与汝等，<a id="a-7p"></a>悉案行诸房，<a id="a-7q"></a>观诸住处。<a id="a-7r"></a>”</p>
  <p id="a7s">诸比丘对曰：<a id="a-7t"></a>“如是，<a id="a-7u"></a>世尊。<a id="a-7v"></a>”</p>
  <p id="a7w">是时，<a id="a-7x"></a>世尊与比丘僧前后围绕，<a id="a-7y"></a>诸房间案行。<a id="a-7z"></a>尔时，<a id="a-80"></a>病比丘遥见世尊来，<a id="a-81"></a>即欲从座起而不能自转摇。<a id="a-82"></a>是时，<a id="a-83"></a>如来到彼比丘所，<a id="a-84"></a>而告之曰：<a id="a-85"></a>“止！<a id="a-86"></a>止！<a id="a-87"></a>比丘，<a id="a-88"></a>勿自动转。<a id="a-89"></a>吾自有坐具，<a id="a-8A"></a>足得坐耳！<a id="a-8B"></a>”</p>
  <p id="a8C">是时，<a id="a-8D"></a>毗沙门天王知如来心中所念，<a id="a-8E"></a>从野马世界没，<a id="a-8F"></a>来至佛所，<a id="a-8G"></a>头面礼足，<a id="a-8H"></a>在一面立。<a id="a-8I"></a>是时，<a id="a-8J"></a>释提桓因知如来心中所念，<a id="a-8K"></a>即来至佛所。<a id="a-8L"></a>梵天王亦复知如来心中所念，<a id="a-8M"></a>从梵天没，<a id="a-8N"></a>来至佛所，<a id="a-8O"></a>头面礼足，<a id="a-8P"></a>在一面坐。<a id="a-8Q"></a>时，<a id="a-8R"></a>四天王知如来心中所念，<a id="a-8S"></a>来至佛所，<a id="a-8T"></a>头面礼足，<a id="a-8U"></a>在一面立。</p>
  <p id="a8V">是时，<a id="a-8W"></a>佛告病比丘曰：<a id="a-8X"></a>“汝今患苦有损，<a id="a-8Y"></a>不至增乎？<a id="a-8Z"></a>”</p>
  <p id="a8a">比丘对曰：<a id="a-8b"></a>“弟子患苦遂增不损，<a id="a-8c"></a>极为少赖。<a id="a-8d"></a>”</p>
  <p id="a8e">佛告比丘：<a id="a-8f"></a>“瞻病人今为所在？<a id="a-8g"></a>何人来相瞻视？<a id="a-8h"></a>”</p>
  <p id="a8i">比丘白佛言：<a id="a-8j"></a>“今遇此病，<a id="a-8k"></a>无人相瞻视也。<a id="a-8l"></a>”</p>
  <p id="a8m">佛告比丘：<a id="a-8n"></a>“汝昔日未病之时，<a id="a-8o"></a>颇往问讯病人乎？<a id="a-8p"></a>”</p>
  <p id="a8q">比丘白佛言：<a id="a-8r"></a>“不往问讯诸病人。<a id="a-8s"></a>”</p>
  <p id="a8t">佛告比丘：<a id="a-8u"></a>“汝今无有善利于正法中。<a id="a-8v"></a>所以然者？<a id="a-8w"></a>皆由不往瞻视病故也。<a id="a-8x"></a>汝今，<a id="a-8y"></a>比丘，<a id="a-8z"></a>勿怀恐惧，<a id="a-90"></a>当躬供养，<a id="a-91"></a>令不有乏。<a id="a-92"></a>如我今日天上、<a id="a-93"></a>人中独步无侣，<a id="a-94"></a>亦能瞻视一切病人，<a id="a-95"></a>无救护者与作救护，<a id="a-96"></a>盲者与作眼目，<a id="a-97"></a>救诸疾人。<a id="a-98"></a>”是时，<a id="a-99"></a>世尊自除不净，<a id="a-9A"></a>更与敷坐具。</p>
  <p id="a9B">是时，<a id="a-9C"></a>毗沙门天王及释提桓因白佛言：<a id="a-9D"></a>“我等自当瞻此病比丘，<a id="a-9E"></a>如来勿复执劳。<a id="a-9F"></a>”</p>
  <p id="a9G">佛告诸天曰：<a id="a-9H"></a>“汝等且止，<a id="a-9I"></a>如来自当知时。<a id="a-9J"></a>如我自忆昔日未成佛道，<a id="a-9K"></a>修菩萨行，<a id="a-9L"></a>由一鸽故，<a id="a-9M"></a>自投命根，<a id="a-9N"></a>何况今日已成佛道，<a id="a-9O"></a>当舍此比丘乎？<a id="a-9P"></a>终无此处！<a id="a-9Q"></a>又释提桓因先不瞻此病比丘，<a id="a-9R"></a>毗沙门天王护世之主亦不相瞻视。<a id="a-9S"></a>”</p>
  <p id="a9T">是时，<a id="a-9U"></a>释提桓因及毗沙门天王皆默然不对。</p>
  <p id="a9V">尔时，<a id="a-9W"></a>如来手执扫帚，<a id="a-9X"></a>除去污泥，<a id="a-9Y"></a>更施设坐具，<a id="a-9Z"></a>复与浣衣裳，<a id="a-9a"></a>三法视之，<a id="a-9b"></a>扶病比丘令坐，<a id="a-9c"></a>净水沐浴，<a id="a-9d"></a>有诸天在上，<a id="a-9e"></a>以香水灌之。<a id="a-9f"></a>是时，<a id="a-9g"></a>世尊沐浴比丘已，<a id="a-9h"></a>还坐床上，<a id="a-9i"></a>手自授食。</p>
  <p id="a9j">尔时，<a id="a-9k"></a>世尊见比丘食讫，<a id="a-9l"></a>除去钵器，<a id="a-9m"></a>告彼比丘曰：<a id="a-9n"></a>“汝今当舍三世之病。<a id="a-9o"></a>所以然者？<a id="a-9p"></a>比丘当知：<a id="a-9q"></a>生有处胎之厄，<a id="a-9r"></a>因生有老。<a id="a-9s"></a>夫为老者，<a id="a-9t"></a>形羸气竭，<a id="a-9u"></a>因老有病。<a id="a-9v"></a>夫为病者，<a id="a-9w"></a>坐卧呻吟，<a id="a-9x"></a>四百四病一时俱臻，<a id="a-9y"></a>因病有死。<a id="a-9z"></a>夫为死者，<a id="a-A0"></a>形神分离，<a id="a-A1"></a>往趣善恶。<a id="a-A2"></a>设罪多者，<a id="a-A3"></a>当入地狱，<a id="a-A4"></a>刀山、<a id="a-A5"></a>剑树，<a id="a-A6"></a>火车、<a id="a-A7"></a>炉炭、<a id="a-A8"></a>吞饮融铜；<a id="a-A9"></a>或为畜生，<a id="a-AA"></a>为人所使，<a id="a-AB"></a>食以刍草，<a id="a-AC"></a>受苦无量；<a id="a-AD"></a>复于不可称计无数劫中，<a id="a-AE"></a>作饿鬼形，<a id="a-AF"></a>身长数十由旬，<a id="a-AG"></a>咽细如针，<a id="a-AH"></a>复以融铜而灌其口，<a id="a-AI"></a>经历无数劫中；<a id="a-AJ"></a>得作人身，<a id="a-AK"></a>搒笞拷掠，<a id="a-AL"></a>不可称计；<a id="a-AM"></a>复于无数劫中得生天上，<a id="a-AN"></a>亦经恩爱合会，<a id="a-AO"></a>又遇恩爱别离，<a id="a-AP"></a>欲无厌足；<a id="a-AQ"></a>得贤圣道，<a id="a-AR"></a>尔乃离苦。</p>
  <p id="aAS">“今有九种之人，<a id="a-AT"></a>离于苦患。<a id="a-AU"></a>云何为九？<a id="a-AV"></a>所谓向阿罗汉、<a id="a-AW"></a>得阿罗汉、<a id="a-AX"></a>向阿那含、<a id="a-AY"></a>得阿那含、<a id="a-AZ"></a>向斯陀含、<a id="a-Aa"></a>得斯陀含、<a id="a-Ab"></a>向须陀洹、<a id="a-Ac"></a>得须陀洹、<a id="a-Ad"></a>种性人为九。<a id="a-Ae"></a>是谓，<a id="a-Af"></a>比丘，<a id="a-Ag"></a>如来出现世间甚为难值，<a id="a-Ah"></a>人身难得，<a id="a-Ai"></a>生正国中亦复难遭，<a id="a-Aj"></a>与善知识相遇亦复如是，<a id="a-Ak"></a>闻说法言亦不可遇，<a id="a-Al"></a>法法相生，<a id="a-Am"></a>时时乃有。<a id="a-An"></a>比丘当知：<a id="a-Ao"></a>如来今日现在世间，<a id="a-Ap"></a>得闻正法，<a id="a-Aq"></a>诸根不缺，<a id="a-Ar"></a>堪任闻其正法，<a id="a-As"></a>今不殷勤，<a id="a-At"></a>后悔无及。<a id="a-Au"></a>此是我之教诫。<a id="a-Av"></a>”</p>
  <p id="aAw">尔时，<a id="a-Ax"></a>彼比丘闻如来教已，<a id="a-Ay"></a>熟视尊颜，<a id="a-Az"></a>即于座上得三明，<a id="a-B0"></a>漏尽意解。</p>
  <p id="aB1">佛告比丘：<a id="a-B2"></a>“汝已解病之原本乎？<a id="a-B3"></a>”</p>
  <p id="aB4">比丘白佛：<a id="a-B5"></a>“我已解病之原本，<a id="a-B6"></a>去离此生、<a id="a-B7"></a>老、<a id="a-B8"></a>病、<a id="a-B9"></a>死，<a id="a-BA"></a>皆是如来神力所加，<a id="a-BB"></a>以四等之心，<a id="a-BC"></a>覆护一切，<a id="a-BD"></a>无量无限，<a id="a-BE"></a>不可称计，<a id="a-BF"></a>身、<a id="a-BG"></a>口、<a id="a-BH"></a>意净。<a id="a-BI"></a>”</p>
  <p id="aBJ">是时，<a id="a-BK"></a>世尊具足说法已，<a id="a-BL"></a>即从座起而去。</p>
  <p id="aBM">尔时，<a id="a-BN"></a>世尊告阿难曰：<a id="a-BO"></a>“汝今速打揵椎，<a id="a-BP"></a>诸有比丘在罗阅城者，<a id="a-BQ"></a>尽集普会讲堂。<a id="a-BR"></a>”</p>
  <p id="aBS">是时，<a id="a-BT"></a>阿难从佛受教，<a id="a-BU"></a>即集诸比丘在普会讲堂。<a id="a-BV"></a>前白佛言：<a id="a-BW"></a>“比丘巳集，<a id="a-BX"></a>惟愿世尊宜知是时！<a id="a-BY"></a>”</p>
  <p id="aBZ">尔时，<a id="a-Ba"></a>世尊往至讲堂所，<a id="a-Bb"></a>就座而坐。<a id="a-Bc"></a>尔时，<a id="a-Bd"></a>世尊告诸比丘：<a id="a-Be"></a>“汝等学道，<a id="a-Bf"></a>为畏国王、<a id="a-Bg"></a>盗贼而出家乎？<a id="a-Bh"></a>比丘，<a id="a-Bi"></a>信坚固修无上梵行，<a id="a-Bj"></a>欲得舍生、<a id="a-Bk"></a>老、<a id="a-Bl"></a>病、<a id="a-Bm"></a>死、<a id="a-Bn"></a>忧、<a id="a-Bo"></a>悲、<a id="a-Bp"></a>苦、<a id="a-Bq"></a>恼，<a id="a-Br"></a>亦欲离十二牵连。<a id="a-Bs"></a>”</p>
  <p id="aBt">诸比丘对曰：<a id="a-Bu"></a>“如是，<a id="a-Bv"></a>世尊。<a id="a-Bw"></a>”</p>
  <p id="aBx">佛告诸比丘：<a id="a-By"></a>“汝等所以出家者，<a id="a-Bz"></a>共一师，<a id="a-C0"></a>同一水乳，<a id="a-C1"></a>然各各不相瞻视。<a id="a-C2"></a>自今已往，<a id="a-C3"></a>当展转相瞻视。<a id="a-C4"></a>设病比丘无弟子者，<a id="a-C5"></a>当于众中差次使看病人。<a id="a-C6"></a>所以然者？<a id="a-C7"></a>离此已，<a id="a-C8"></a>更不见所为之处，<a id="a-C9"></a>福胜视病之人者；<a id="a-CA"></a>其瞻病者，<a id="a-CB"></a>瞻我无异。<a id="a-CC"></a>”</p>
  <p id="aCD">尔时，<a id="a-CE"></a>世尊便说斯偈：</p>
  <p id="aCF">“设有供养我，<a id="a-CG"></a>及过去诸佛，</p>
  <p id="aCH">施我之福德，<a id="a-CI"></a>瞻病而无异。<a id="a-CJ"></a>”</p>
  <p id="aCK">尔时，<a id="a-CL"></a>世尊说此教已，<a id="a-CM"></a>告阿难曰：<a id="a-CN"></a>“自今已后诸比丘各各相瞻视！<a id="a-CO"></a>若复比丘知而不为者，<a id="a-CP"></a>当案法律，<a id="a-CQ"></a>此是我之教诫！<a id="a-CR"></a>”</p>
  <p id="aCS">尔时，<a id="a-CT"></a>诸比丘闻佛所说，<a id="a-CU"></a>欢喜奉行。</p>
  <p id="aCV">闻如是：<a id="a-CW"></a>一时，<a id="a-CX"></a>佛在舍卫国祇树给孤独园。</p>
  <p id="aCY">尔时，<a id="a-CZ"></a>世尊告诸比丘：<a id="a-Ca"></a>“有九种之人可敬可贵，<a id="a-Cb"></a>供之得福。<a id="a-Cc"></a>云何为九？<a id="a-Cd"></a>所谓向阿罗汉、<a id="a-Ce"></a>得阿罗汉、<a id="a-Cf"></a>向阿那含、<a id="a-Cg"></a>得阿那含、<a id="a-Ch"></a>向斯陀含、<a id="a-Ci"></a>得斯陀含、<a id="a-Cj"></a>向须陀洹、<a id="a-Ck"></a>得须陀洹、<a id="a-Cl"></a>向种性人为九。<a id="a-Cm"></a>是谓，<a id="a-Cn"></a>比丘，<a id="a-Co"></a>九种之人供之得福，<a id="a-Cp"></a>终无耗减。<a id="a-Cq"></a>”</p>
  <p id="aCr">尔时，<a id="a-Cs"></a>诸比丘闻佛所说，<a id="a-Ct"></a>欢喜奉行。</p>
  <p id="aCu">闻如是：<a id="a-Cv"></a>一时，<a id="a-Cw"></a>佛在罗阅城迦兰陀竹园所，<a id="a-Cx"></a>与大比丘众五百人俱。</p>
  <p id="aCy">是时，<a id="a-Cz"></a>满呼王子至世尊所，<a id="a-D0"></a>头面礼足，<a id="a-D1"></a>在一面坐。<a id="a-D2"></a>是时，<a id="a-D3"></a>满呼王子白世尊言：<a id="a-D4"></a>“我曾闻：<a id="a-D5"></a>朱利槃特比丘与卢迦延梵志共论，<a id="a-D6"></a>然此比丘不能答对。<a id="a-D7"></a>我又曾闻：<a id="a-D8"></a>如来弟子众中，<a id="a-D9"></a>诸根暗钝无有慧明，<a id="a-DA"></a>无出此比丘上者。<a id="a-DB"></a>如来优婆塞中在居家者，<a id="a-DC"></a>迦毗罗卫城中瞿昙释种，<a id="a-DD"></a>诸根暗钝，<a id="a-DE"></a>情意闭塞。<a id="a-DF"></a>”</p>
  <p id="aDG">佛告王子曰：<a id="a-DH"></a>“朱利槃特比丘有神足之力，<a id="a-DI"></a>得上人之法，<a id="a-DJ"></a>不习世间谈论之宜。<a id="a-DK"></a>又王子当知：<a id="a-DL"></a>此比丘者极有妙义。<a id="a-DM"></a>”</p>
  <p id="aDN">是时，<a id="a-DO"></a>满呼王子白世尊言：<a id="a-DP"></a>“佛所说虽尔，<a id="a-DQ"></a>然我意中犹生此念：<a id="a-DR"></a>‘云何有大神力，<a id="a-DS"></a>而不能与彼外道异学而共论议？<a id="a-DT"></a>’我今请佛及比丘僧，<a id="a-DU"></a>唯除朱利槃特一人。<a id="a-DV"></a>”</p>
  <p id="aDW">是时，<a id="a-DX"></a>世尊默然受请。<a id="a-DY"></a>是时，<a id="a-DZ"></a>王子已见世尊受请已，<a id="a-Da"></a>即从座起，<a id="a-Db"></a>头面礼世尊足，<a id="a-Dc"></a>右绕三匝，<a id="a-Dd"></a>便退而去。<a id="a-De"></a>即其夜办种种甘馔、<a id="a-Df"></a>饮食，<a id="a-Dg"></a>敷好坐具，<a id="a-Dh"></a>而白：<a id="a-Di"></a>“时到，<a id="a-Dj"></a>今正是时。<a id="a-Dk"></a>”</p>
  <p id="aDl">尔时，<a id="a-Dm"></a>世尊以钵使朱利槃特比丘捉在后住，<a id="a-Dn"></a>将诸比丘众，<a id="a-Do"></a>前后围绕，<a id="a-Dp"></a>入罗阅城。<a id="a-Dq"></a>至彼王子所，<a id="a-Dr"></a>各次第坐。<a id="a-Ds"></a>尔时，<a id="a-Dt"></a>王子白世尊言：<a id="a-Du"></a>“惟愿如来手授我钵！<a id="a-Dv"></a>我今躬欲自饭如来。<a id="a-Dw"></a>”</p>
  <p id="aDx">佛告王子曰：<a id="a-Dy"></a>“今钵在朱利槃特比丘所，<a id="a-Dz"></a>竟不持来。<a id="a-E0"></a>”</p>
  <p id="aE1">王子白佛言：<a id="a-E2"></a>“愿世尊遣一比丘往取钵来！<a id="a-E3"></a>”</p>
  <p id="aE4">佛告王子：<a id="a-E5"></a>“汝今自往取如来钵来！<a id="a-E6"></a>”</p>
  <p id="aE7">尔时，<a id="a-E8"></a>朱利槃特比丘化作五百华树，<a id="a-E9"></a>其树下皆有朱利槃特比丘坐。</p>
  <p id="aEA">尔时，<a id="a-EB"></a>王子闻佛教已，<a id="a-EC"></a>往取钵，<a id="a-ED"></a>遥见五百树下，<a id="a-EE"></a>皆有朱利槃特比丘于树下坐禅，<a id="a-EF"></a>系念在前，<a id="a-EG"></a>无有分散；<a id="a-EH"></a>见已，<a id="a-EI"></a>便作是念：<a id="a-EJ"></a>“何者是朱利槃特比丘？<a id="a-EK"></a>”是时，<a id="a-EL"></a>满呼王子即还来世尊所，<a id="a-EM"></a>而白佛言：<a id="a-EN"></a>“往彼园中均是朱利槃特比丘，<a id="a-EO"></a>不知何者是朱利槃特比丘？<a id="a-EP"></a>”</p>
  <p id="aEQ">佛告王子曰：<a id="a-ER"></a>“还至园中，<a id="a-ES"></a>最在中央，<a id="a-ET"></a>住而弹指作是说：<a id="a-EU"></a>‘其实是朱利槃特比丘者，<a id="a-EV"></a>惟愿从座起！<a id="a-EW"></a>’”</p>
  <p id="aEX">是时，<a id="a-EY"></a>满呼王子受教已，<a id="a-EZ"></a>复至园中，<a id="a-Ea"></a>在中央立，<a id="a-Eb"></a>而作是说：<a id="a-Ec"></a>“其实是朱利槃持比丘者，<a id="a-Ed"></a>便从座起！<a id="a-Ee"></a>”</p>
  <p id="aEf">王子正作是语已，<a id="a-Eg"></a>其余五百化比丘自然消灭，<a id="a-Eh"></a>唯有一朱利槃特比丘在。<a id="a-Ei"></a>是时，<a id="a-Ej"></a>满呼王子共朱利槃持比丘至世尊所，<a id="a-Ek"></a>头面礼足，<a id="a-El"></a>在一面立。</p>
  <p id="aEm">尔时，<a id="a-En"></a>满呼王子白佛言：<a id="a-Eo"></a>“惟愿世尊今自悔责！<a id="a-Ep"></a>不信如来言教：<a id="a-Eq"></a>‘此比丘有神足大威力。<a id="a-Er"></a>’”</p>
  <p id="aEs">佛告王子曰：<a id="a-Et"></a>“听汝忏悔！<a id="a-Eu"></a>如来所说终无有二。<a id="a-Ev"></a>又此世间有九种人周旋往来。<a id="a-Ew"></a>云何为九？<a id="a-Ex"></a>一者、<a id="a-Ey"></a>豫知人情，<a id="a-Ez"></a>二者、<a id="a-F0"></a>闻已便知，<a id="a-F1"></a>三者、<a id="a-F2"></a>观相然后乃知，<a id="a-F3"></a>四者、<a id="a-F4"></a>观察义理然后乃知，<a id="a-F5"></a>五者、<a id="a-F6"></a>知味然后乃知，<a id="a-F7"></a>六者、<a id="a-F8"></a>知义、<a id="a-F9"></a>知味然后乃知，<a id="a-FA"></a>七者、<a id="a-FB"></a>不知义、<a id="a-FC"></a>不知味，<a id="a-FD"></a>八者、<a id="a-FE"></a>学于思惟神足之力，<a id="a-FF"></a>九者、<a id="a-FG"></a>所受义鲜。<a id="a-FH"></a>是谓，<a id="a-FI"></a>王子，<a id="a-FJ"></a>九种之人出现世间。<a id="a-FK"></a>如是，<a id="a-FL"></a>王子，<a id="a-FM"></a>彼观相之人，<a id="a-FN"></a>于八人中最为第一，<a id="a-FO"></a>无过是者。<a id="a-FP"></a>今此朱利槃持比丘习于神足，<a id="a-FQ"></a>不学余法，<a id="a-FR"></a>此比丘恒以神足与人说法。<a id="a-FS"></a>我今阿难比丘观相便知，<a id="a-FT"></a>豫知人情，<a id="a-FU"></a>知如来须是、<a id="a-FV"></a>不用是，<a id="a-FW"></a>亦知如来应当说是、<a id="a-FX"></a>离是，<a id="a-FY"></a>皆令分明。<a id="a-FZ"></a>如今无有出阿难比丘上者，<a id="a-Fa"></a>博览诸经义，<a id="a-Fb"></a>靡不周遍。<a id="a-Fc"></a>又此朱利槃持比丘能化一形作若干形，<a id="a-Fd"></a>复还合为一。<a id="a-Fe"></a>此比丘后日当于虚空中取灭度。<a id="a-Ff"></a>吾更不见余人取灭度，<a id="a-Fg"></a>如阿难比丘、<a id="a-Fh"></a>朱利槃特比丘之比也。<a id="a-Fi"></a>”</p>
  <p id="aFj">是时，<a id="a-Fk"></a>佛复告诸比丘曰：<a id="a-Fl"></a>“我声闻中第一比丘，<a id="a-Fm"></a>变化身形，<a id="a-Fn"></a>能大能小，<a id="a-Fo"></a>无有如朱利槃特比丘之比。<a id="a-Fp"></a>”</p>
  <p id="aFq">是时，<a id="a-Fr"></a>满呼王子手自斟酌，<a id="a-Fs"></a>供养众僧；<a id="a-Ft"></a>除去钵器，<a id="a-Fu"></a>更取小座，<a id="a-Fv"></a>在如来前，<a id="a-Fw"></a>叉手白世尊言：<a id="a-Fx"></a>“惟愿世尊听朱利槃特比丘恒至我家，<a id="a-Fy"></a>随其所须衣被、<a id="a-Fz"></a>杂物、<a id="a-G0"></a>沙门之法，<a id="a-G1"></a>尽在我家取之，<a id="a-G2"></a>当尽形寿供给所须。<a id="a-G3"></a>”</p>
  <p id="aG4">佛告王子：<a id="a-G5"></a>“汝今，<a id="a-G6"></a>王子，<a id="a-G7"></a>还向朱利槃特比丘忏悔，<a id="a-G8"></a>躬自请之！<a id="a-G9"></a>所以然者？<a id="a-GA"></a>非智之人欲别智者，<a id="a-GB"></a>此事难遇；<a id="a-GC"></a>欲言智者能别有智之人，<a id="a-GD"></a>可有此理耳！<a id="a-GE"></a>”</p>
  <p id="aGF">是时，<a id="a-GG"></a>满呼王子即时向朱利槃特比丘礼，<a id="a-GH"></a>自称姓名，<a id="a-GI"></a>求其忏悔：<a id="a-GJ"></a>“大神足比丘，<a id="a-GK"></a>生意轻慢，<a id="a-GL"></a>自今之后更不敢犯。<a id="a-GM"></a>惟愿受忏悔，<a id="a-GN"></a>更不敢犯！<a id="a-GO"></a>”</p>
  <p id="aGP">朱利槃特比丘报曰：<a id="a-GQ"></a>“听汝悔过，<a id="a-GR"></a>后莫复犯！<a id="a-GS"></a>亦莫复诽谤贤圣。<a id="a-GT"></a>王子当知：<a id="a-GU"></a>其有众生诽谤圣人者，<a id="a-GV"></a>必当堕三恶趣，<a id="a-GW"></a>生地狱中。<a id="a-GX"></a>如是，<a id="a-GY"></a>王子，<a id="a-GZ"></a>当作是学！<a id="a-Ga"></a>”</p>
  <p id="aGb">尔时，<a id="a-Gc"></a>佛与满呼王子，<a id="a-Gd"></a>说极妙之法，<a id="a-Ge"></a>劝发令喜，<a id="a-Gf"></a>即于座上，<a id="a-Gg"></a>得演此咒愿：</p>
  <p id="aGh">“祠祀火为上，<a id="a-Gi"></a>经书颂为最，</p>
  <p id="aGj">人中王为尊，<a id="a-Gk"></a>众流海为首，</p>
  <p id="aGl">星中月为先，<a id="a-Gm"></a>光明日第一。</p>
  <p id="aGn">上下及四方，<a id="a-Go"></a>诸所有形物，</p>
  <p id="aGp">天及世间人，<a id="a-Gq"></a>佛者最为尊。</p>
  <p id="aGr">欲求其福者，<a id="a-Gs"></a>供养三佛陀。<a id="a-Gt"></a>”</p>
  <p id="aGu">尔时，<a id="a-Gv"></a>世尊说此偈已，<a id="a-Gw"></a>即从座起。</p>
  <p id="aGx">是时，<a id="a-Gy"></a>满呼王子闻佛所说，<a id="a-Gz"></a>欢喜奉行。</p>
  <p id="aH0">闻如是：<a id="a-H1"></a>一时，<a id="a-H2"></a>佛在舍卫国祇树给孤独园。</p>
  <p id="aH3">尔时，<a id="a-H4"></a>阿难白世尊言：<a id="a-H5"></a>“所谓善知识者，<a id="a-H6"></a>即是半梵行之人也，<a id="a-H7"></a>将引善道以至无为。<a id="a-H8"></a>”</p>
  <p id="aH9">佛告阿难：<a id="a-HA"></a>“勿作是言：<a id="a-HB"></a>‘言善知识者，<a id="a-HC"></a>即是半梵行之人。<a id="a-HD"></a>’所以然者？<a id="a-HE"></a>夫善知识之人，<a id="a-HF"></a>即是全梵行之人，<a id="a-HG"></a>与共从事，<a id="a-HH"></a>将视好道。<a id="a-HI"></a>我亦由善知识成无上正真、<a id="a-HJ"></a>等正觉；<a id="a-HK"></a>以成道果，<a id="a-HL"></a>度脱众生不可称计，<a id="a-HM"></a>皆悉免生、<a id="a-HN"></a>老、<a id="a-HO"></a>病、<a id="a-HP"></a>死。<a id="a-HQ"></a>以此方便，<a id="a-HR"></a>知夫善知识之人，<a id="a-HS"></a>全梵行之人也。</p>
  <p id="aHT">“复次，<a id="a-HU"></a>阿难，<a id="a-HV"></a>若善男子、<a id="a-HW"></a>善女人与善知识共从事者，<a id="a-HX"></a>信根增益，<a id="a-HY"></a>闻、<a id="a-HZ"></a>施、<a id="a-Ha"></a>慧德皆悉备具。<a id="a-Hb"></a>犹如月欲盛满，<a id="a-Hc"></a>光明渐增，<a id="a-Hd"></a>倍于常时；<a id="a-He"></a>此亦如是，<a id="a-Hf"></a>若有善男子、<a id="a-Hg"></a>善女人亲近善知识，<a id="a-Hh"></a>信、<a id="a-Hi"></a>闻、<a id="a-Hj"></a>念、<a id="a-Hk"></a>施、<a id="a-Hl"></a>慧皆悉增益。<a id="a-Hm"></a>以此方便，<a id="a-Hn"></a>知其善知识者即是全梵行之人也。</p>
  <p id="aHo">“若我昔日不与善知识从事，<a id="a-Hp"></a>终不为灯光佛所见授决也；<a id="a-Hq"></a>以与善知识从事故，<a id="a-Hr"></a>得为与提和竭罗佛所见授决。<a id="a-Hs"></a>以此方便，<a id="a-Ht"></a>知其善知识者，<a id="a-Hu"></a>即是全梵行之人也。</p>
  <p id="aHv">“若当，<a id="a-Hw"></a>阿难，<a id="a-Hx"></a>世间无善知识者，<a id="a-Hy"></a>则无有尊卑之叙，<a id="a-Hz"></a>父母、<a id="a-I0"></a>师长、<a id="a-I1"></a>兄弟、<a id="a-I2"></a>宗亲，<a id="a-I3"></a>则与彼猪犬之属与共一类，<a id="a-I4"></a>造诸恶缘，<a id="a-I5"></a>种地狱罪缘；<a id="a-I6"></a>有善知识故，<a id="a-I7"></a>便别有父母、<a id="a-I8"></a>师长、<a id="a-I9"></a>兄弟、<a id="a-IA"></a>宗亲。<a id="a-IB"></a>”</p>
  <p id="aIC">是时，<a id="a-ID"></a>世尊便说此偈：</p>
  <p id="aIE">“善知识非恶，<a id="a-IF"></a>亲法非为食，</p>
  <p id="aIG">将导于善路，<a id="a-IH"></a>此亲最尊说。</p>
  <p id="aII">“是故，<a id="a-IJ"></a>阿难，<a id="a-IK"></a>勿复更说言：<a id="a-IL"></a>‘善知识者是半梵行之人也。<a id="a-IM"></a>’”</p>
  <p id="aIN">尔时，<a id="a-IO"></a>阿难从佛受教，<a id="a-IP"></a>闻佛所说，<a id="a-IQ"></a>欢喜奉行。</p>
  <p id="aIR">闻如是：<a id="a-IS"></a>一时，<a id="a-IT"></a>佛在罗阅城耆阇崛山中，<a id="a-IU"></a>与大比丘之众五百人俱。</p>
  <p id="aIV">是时，<a id="a-IW"></a>释提桓因从三十三天没，<a id="a-IX"></a>来至佛所，<a id="a-IY"></a>头面礼足，<a id="a-IZ"></a>在一面立，<a id="a-Ia"></a>白世尊言：<a id="a-Ib"></a>“天及人民有何想念？<a id="a-Ic"></a>意何所求？<a id="a-Id"></a>”</p>
  <p id="aIe">佛告之曰：<a id="a-If"></a>“世间流浪，<a id="a-Ig"></a>其性不同，<a id="a-Ih"></a>所趣各异，<a id="a-Ii"></a>想念非一。<a id="a-Ij"></a>天帝当知：<a id="a-Ik"></a>昔我无数阿僧祇劫亦生此念：<a id="a-Il"></a>‘天及众生之类，<a id="a-Im"></a>意何所趣向？<a id="a-In"></a>为求何愿？<a id="a-Io"></a>’从彼劫至今日，<a id="a-Ip"></a>不见一人心共同者。<a id="a-Iq"></a>释提桓因当知：<a id="a-Ir"></a>世间众生起颠倒之想，<a id="a-Is"></a>无常计常之想，<a id="a-It"></a>无乐计乐之想，<a id="a-Iu"></a>无我有我之想，<a id="a-Iv"></a>不净有净之想，<a id="a-Iw"></a>正路有邪路之想，<a id="a-Ix"></a>恶有福想，<a id="a-Iy"></a>福有恶想。<a id="a-Iz"></a>以此方便，<a id="a-J0"></a>知众生之类，<a id="a-J1"></a>其根难量，<a id="a-J2"></a>性行各异。</p>
  <p id="aJ3">“若当众生尽同一想，<a id="a-J4"></a>无若干想者，<a id="a-J5"></a>九众生居处，<a id="a-J6"></a>则不可知，<a id="a-J7"></a>亦难分别九众生居，<a id="a-J8"></a>神识所止亦复难明，<a id="a-J9"></a>亦复不知有八大地狱，<a id="a-JA"></a>畜生所趣亦复难知，<a id="a-JB"></a>不别有地狱之苦，<a id="a-JC"></a>不知有四姓之豪贵，<a id="a-JD"></a>不知有阿须伦所趣之道，<a id="a-JE"></a>亦复不知三十三天。<a id="a-JF"></a>设当尽共同一心者，<a id="a-JG"></a>当如光音天。<a id="a-JH"></a>以众生若干种，<a id="a-JI"></a>想念亦若干种。<a id="a-JJ"></a>是故，<a id="a-JK"></a>知有九众生居处、<a id="a-JL"></a>九神所止处，<a id="a-JM"></a>知有八大地狱、<a id="a-JN"></a>三恶道，<a id="a-JO"></a>至三十三天，<a id="a-JP"></a>亦复如是。<a id="a-JQ"></a>以此方便，<a id="a-JR"></a>知众生类，<a id="a-JS"></a>其性不同，<a id="a-JT"></a>所行各异。<a id="a-JU"></a>”</p>
  <p id="aJV">是时，<a id="a-JW"></a>释提桓因白世尊言：<a id="a-JX"></a>“如来所说甚为奇雅：<a id="a-JY"></a>‘众生之性，<a id="a-JZ"></a>其行不同，<a id="a-Ja"></a>想念各异。<a id="a-Jb"></a>以其众生所行不同故，<a id="a-Jc"></a>致有青、<a id="a-Jd"></a>黄、<a id="a-Je"></a>白、<a id="a-Jf"></a>黑、<a id="a-Jg"></a>长、<a id="a-Jh"></a>短不均。<a id="a-Ji"></a>’又且，<a id="a-Jj"></a>世尊，<a id="a-Jk"></a>诸天事猥，<a id="a-Jl"></a>欲还天上。<a id="a-Jm"></a>”</p>
  <p id="aJn">佛告释提桓因曰：<a id="a-Jo"></a>“宜知是时。<a id="a-Jp"></a>”</p>
  <p id="aJq">是时，<a id="a-Jr"></a>释提桓因即从座起，<a id="a-Js"></a>头面礼足，<a id="a-Jt"></a>便退而去。</p>
  <p id="aJu">尔时，<a id="a-Jv"></a>释提桓因闻佛所说，<a id="a-Jw"></a>欢喜奉行。</p>
  <p id="aJx">九止、<a id="a-Jy"></a>嚫、<a id="a-Jz"></a>孔雀，<a id="a-K0"></a>系缚、<a id="a-K1"></a>法之本，</p>
  <p id="aK2">病、<a id="a-K3"></a>供养、<a id="a-K4"></a>槃特，<a id="a-K5"></a>梵行、<a id="a-K6"></a>若干想。</p>
 </body>
</html>