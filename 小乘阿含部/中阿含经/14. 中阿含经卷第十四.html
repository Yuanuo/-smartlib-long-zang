<!doctype html>
<html id="z3IBU7JWn" data-ver="1920">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第十四</h1>
  <h2 id="a2">王相应品大天奈林经第十</h2>
  <p id="a3">我闻如是：<a id="a-4"></a>一时，<a id="a-5"></a>佛游鞞陀提国，<a id="a-6"></a>与大比丘众俱，<a id="a-7"></a>往至弥萨罗，<a id="a-8"></a>住大天柰林中。</p>
  <p id="a9">尔时，<a id="a-A"></a>世尊行道中路欣然而笑。<a id="a-B"></a>尊者阿难见世尊笑，<a id="a-C"></a>叉手向佛，<a id="a-D"></a>白曰：<a id="a-E"></a>“世尊，<a id="a-F"></a>何因缘笑？<a id="a-G"></a>诸如来、<a id="a-H"></a>无所著、<a id="a-I"></a>等正觉，<a id="a-J"></a>若无因缘，<a id="a-K"></a>终不妄笑。<a id="a-L"></a>愿闻其意！<a id="a-M"></a>”</p>
  <p id="aN">彼时，<a id="a-O"></a>世尊告曰：<a id="a-P"></a>“阿难，<a id="a-Q"></a>在昔异时此弥萨罗柰林之中，<a id="a-R"></a>于彼有王，<a id="a-S"></a>名曰大天，<a id="a-T"></a>为转轮王，<a id="a-U"></a>聪明智慧，<a id="a-V"></a>有四种军，<a id="a-W"></a>整御天下，<a id="a-X"></a>由己自在，<a id="a-Y"></a>如法法王成就七宝，<a id="a-Z"></a>得人四种如意之德。</p>
  <p id="aa">“阿难，<a id="a-b"></a>彼大天王成就七宝，<a id="a-c"></a>为何谓耶？<a id="a-d"></a>谓轮宝、<a id="a-e"></a>象宝、<a id="a-f"></a>马宝、<a id="a-g"></a>珠宝、<a id="a-h"></a>女宝、<a id="a-i"></a>居士宝、<a id="a-j"></a>主兵臣宝，<a id="a-k"></a>是谓为七。</p>
  <p id="al">“阿难，<a id="a-m"></a>彼大天王云何名为成就轮宝？<a id="a-n"></a>阿难，<a id="a-o"></a>时，<a id="a-p"></a>大天王于月十五日说从解脱时，<a id="a-q"></a>沐浴澡洗，<a id="a-r"></a>升正殿上；<a id="a-s"></a>有天轮宝从东方来，<a id="a-t"></a>轮有千辐，<a id="a-u"></a>一切具足，<a id="a-v"></a>清净自然，<a id="a-w"></a>非人所造，<a id="a-x"></a>色如火焰，<a id="a-y"></a>光明昱烁。<a id="a-z"></a>大天王见已，<a id="a-10"></a>欢喜踊跃，<a id="a-11"></a>心自念曰：<a id="a-12"></a>‘生贤轮宝，<a id="a-13"></a>生妙轮宝，<a id="a-14"></a>我亦曾从古人闻之：<a id="a-15"></a>若顶生刹利王于月十五日说从解脱时，<a id="a-16"></a>沐浴澡洗，<a id="a-17"></a>升正殿上；<a id="a-18"></a>有天轮宝从东方来，<a id="a-19"></a>轮有千辐，<a id="a-1A"></a>一切具足，<a id="a-1B"></a>清净自然，<a id="a-1C"></a>非人所造，<a id="a-1D"></a>色如火焰，<a id="a-1E"></a>光明昱烁。<a id="a-1F"></a>彼必当作转轮王也。<a id="a-1G"></a>我将无作转轮王耶？<a id="a-1H"></a>’</p>
  <p id="a1I">“阿难，<a id="a-1J"></a>昔大天王将欲自试天轮宝。<a id="a-1K"></a>时，<a id="a-1L"></a>集四种军——象军、<a id="a-1M"></a>马军、<a id="a-1N"></a>车军、<a id="a-1O"></a>步军。<a id="a-1P"></a>集四种军已，<a id="a-1Q"></a>诣天轮宝所，<a id="a-1R"></a>以左手抚轮，<a id="a-1S"></a>右手转之，<a id="a-1T"></a>而作是语：<a id="a-1U"></a>‘随天轮宝，<a id="a-1V"></a>随天轮宝之所转去。<a id="a-1W"></a>’阿难，<a id="a-1X"></a>彼天轮宝转已即去，<a id="a-1Y"></a>向于东方。<a id="a-1Z"></a>时，<a id="a-1a"></a>大天王亦自随后及四种军。<a id="a-1b"></a>若天轮宝有所住处，<a id="a-1c"></a>时大天王即彼止宿及四种军。<a id="a-1d"></a>于是，<a id="a-1e"></a>东方诸小国王，<a id="a-1f"></a>彼皆来诣大天王所，<a id="a-1g"></a>白曰：<a id="a-1h"></a>‘天王，<a id="a-1i"></a>善来！<a id="a-1j"></a>天王，<a id="a-1k"></a>此诸国土极大丰乐，<a id="a-1l"></a>多有人民，<a id="a-1m"></a>尽属天王，<a id="a-1n"></a>惟愿天王以法教之！<a id="a-1o"></a>我等亦当辅佐天王。<a id="a-1p"></a>’于是，<a id="a-1q"></a>大天王告诸小王曰：<a id="a-1r"></a>‘卿等各各自领境界，<a id="a-1s"></a>皆当以法，<a id="a-1t"></a>莫以非法，<a id="a-1u"></a>无令国中有诸恶业、<a id="a-1v"></a>非梵行人。<a id="a-1w"></a>’</p>
  <p id="a1x">“阿难，<a id="a-1y"></a>彼天轮宝过东方去，<a id="a-1z"></a>度东大海，<a id="a-20"></a>回至南方、<a id="a-21"></a>西方、<a id="a-22"></a>北方。<a id="a-23"></a>阿难，<a id="a-24"></a>随天轮宝周回转去时，<a id="a-25"></a>大天王亦自随后及四种军。<a id="a-26"></a>若天轮宝有所住处，<a id="a-27"></a>时大天王即彼止宿及四种军。<a id="a-28"></a>于是北方诸小国王，<a id="a-29"></a>彼皆来诣大天王所，<a id="a-2A"></a>白曰：<a id="a-2B"></a>‘天王，<a id="a-2C"></a>善来！<a id="a-2D"></a>天王，<a id="a-2E"></a>此诸国土极大丰乐，<a id="a-2F"></a>多有人民，<a id="a-2G"></a>尽属天王，<a id="a-2H"></a>惟愿天王以法教之！<a id="a-2I"></a>我等亦当辅佐天王。<a id="a-2J"></a>’于是，<a id="a-2K"></a>大天王告诸小王曰：<a id="a-2L"></a>‘卿等各各自领境界，<a id="a-2M"></a>皆当以法，<a id="a-2N"></a>莫以非法，<a id="a-2O"></a>无令国中有诸恶业、<a id="a-2P"></a>非梵行人。<a id="a-2Q"></a>’阿难，<a id="a-2R"></a>彼天轮宝过北方去，<a id="a-2S"></a>度北大海，<a id="a-2T"></a>即时速还至本王城。<a id="a-2U"></a>彼大天王坐正殿上断理财物，<a id="a-2V"></a>时，<a id="a-2W"></a>天轮宝住于虚空。<a id="a-2X"></a>是谓大天王成就如是天轮之宝。</p>
  <p id="a2Y">“阿难，<a id="a-2Z"></a>彼大天王云何名为成就象宝？<a id="a-2a"></a>阿难，<a id="a-2b"></a>时，<a id="a-2c"></a>大天王而生象宝，<a id="a-2d"></a>彼象极白而有七支，<a id="a-2e"></a>其象名曰于娑贺。<a id="a-2f"></a>大天王见已，<a id="a-2g"></a>欢喜踊跃，<a id="a-2h"></a>若可调者，<a id="a-2i"></a>极令贤善。<a id="a-2j"></a>阿难，<a id="a-2k"></a>彼大天王则于后时告象师曰：<a id="a-2l"></a>‘汝速御象，<a id="a-2m"></a>令极善调。<a id="a-2n"></a>若象调已，<a id="a-2o"></a>便来白我。<a id="a-2p"></a>’尔时，<a id="a-2q"></a>象师受王教已，<a id="a-2r"></a>至象宝所，<a id="a-2s"></a>速御象宝，<a id="a-2t"></a>令极善调。<a id="a-2u"></a>彼时象宝受极御治，<a id="a-2v"></a>疾得善调。<a id="a-2w"></a>犹昔良象寿无量百千岁，<a id="a-2x"></a>以无量百千岁受极御治，<a id="a-2y"></a>疾得善调；<a id="a-2z"></a>彼象宝者亦复如是，<a id="a-30"></a>受极御治，<a id="a-31"></a>疾得善调。<a id="a-32"></a>阿难，<a id="a-33"></a>尔时，<a id="a-34"></a>象师速御象宝，<a id="a-35"></a>令极善调。<a id="a-36"></a>象宝调已，<a id="a-37"></a>便诣大天王所，<a id="a-38"></a>白曰：<a id="a-39"></a>‘天王，<a id="a-3A"></a>当知我以极御治之，<a id="a-3B"></a>象宝已调，<a id="a-3C"></a>随天王意。<a id="a-3D"></a>’阿难，<a id="a-3E"></a>昔大天王试象宝时，<a id="a-3F"></a>平旦日出，<a id="a-3G"></a>至象宝所，<a id="a-3H"></a>乘彼象宝，<a id="a-3I"></a>游一切地乃至大海，<a id="a-3J"></a>即时速还至本王城。<a id="a-3K"></a>是谓大天王成就如是白象之宝。</p>
  <p id="a3L">“阿难，<a id="a-3M"></a>彼大天王云何名为成就马宝？<a id="a-3N"></a>阿难，<a id="a-3O"></a>时，<a id="a-3P"></a>大天王而生马宝。<a id="a-3Q"></a>彼马宝者，<a id="a-3R"></a>极绀青色，<a id="a-3S"></a>头像如鸟，<a id="a-3T"></a>以毛严身，<a id="a-3U"></a>名髦马王。<a id="a-3V"></a>天王见已，<a id="a-3W"></a>欢喜踊跃，<a id="a-3X"></a>若可调者，<a id="a-3Y"></a>极令贤善。<a id="a-3Z"></a>阿难，<a id="a-3a"></a>彼大天王则于后时告马师曰：<a id="a-3b"></a>‘汝速御马，<a id="a-3c"></a>令极善调。<a id="a-3d"></a>若马调已，<a id="a-3e"></a>便来白我。<a id="a-3f"></a>’尔时，<a id="a-3g"></a>马师受王教已，<a id="a-3h"></a>至马宝所，<a id="a-3i"></a>速御马宝，<a id="a-3j"></a>令极善调。<a id="a-3k"></a>彼时马宝受极御治，<a id="a-3l"></a>疾得善调。<a id="a-3m"></a>犹昔良马寿无量百千岁，<a id="a-3n"></a>以无量百千岁受极御治，<a id="a-3o"></a>疾得善调；<a id="a-3p"></a>彼马宝者亦复如是，<a id="a-3q"></a>受极御治，<a id="a-3r"></a>疾得善调。<a id="a-3s"></a>阿难，<a id="a-3t"></a>尔时，<a id="a-3u"></a>马师速御马宝，<a id="a-3v"></a>令极善调。<a id="a-3w"></a>马宝调已，<a id="a-3x"></a>便诣大天王所，<a id="a-3y"></a>白曰：<a id="a-3z"></a>‘天王，<a id="a-40"></a>当知我以极御治之，<a id="a-41"></a>马宝已调，<a id="a-42"></a>随天王意。<a id="a-43"></a>’阿难，<a id="a-44"></a>昔大天王试马宝时，<a id="a-45"></a>平旦日出，<a id="a-46"></a>至马宝所，<a id="a-47"></a>乘彼马宝，<a id="a-48"></a>游一切地乃至大海，<a id="a-49"></a>即时速还至本王城。<a id="a-4A"></a>是谓大天王成就如是绀马之宝。</p>
  <p id="a4B">“阿难，<a id="a-4C"></a>彼大天王云何名为成就珠宝？<a id="a-4D"></a>阿难，<a id="a-4E"></a>时，<a id="a-4F"></a>大天王而生珠宝。<a id="a-4G"></a>彼珠宝者，<a id="a-4H"></a>明净自然，<a id="a-4I"></a>无有造者，<a id="a-4J"></a>八楞无垢，<a id="a-4K"></a>极好磨治，<a id="a-4L"></a>贯以五色绳，<a id="a-4M"></a>青、<a id="a-4N"></a>黄、<a id="a-4O"></a>赤、<a id="a-4P"></a>白、<a id="a-4Q"></a>黑。<a id="a-4R"></a>阿难，<a id="a-4S"></a>时，<a id="a-4T"></a>大天王内宫殿中欲得灯明，<a id="a-4U"></a>即用珠宝。<a id="a-4V"></a>阿难，<a id="a-4W"></a>昔大天王试珠宝时，<a id="a-4X"></a>便集四种军——象军、<a id="a-4Y"></a>马军、<a id="a-4Z"></a>车军、<a id="a-4a"></a>步军。<a id="a-4b"></a>集四种军已，<a id="a-4c"></a>于夜暗中竖立高幢，<a id="a-4d"></a>安珠置上，<a id="a-4e"></a>出至园观，<a id="a-4f"></a>珠之光耀照四种军，<a id="a-4g"></a>明之所及方半由延。<a id="a-4h"></a>是谓大天王成就如是明珠之宝。</p>
  <p id="a4i">“阿难，<a id="a-4j"></a>彼大天王云何名为成就女宝？<a id="a-4k"></a>阿难，<a id="a-4l"></a>时，<a id="a-4m"></a>大天王而生女宝。<a id="a-4n"></a>彼女宝者，<a id="a-4o"></a>身体光泽，<a id="a-4p"></a>皎洁明净，<a id="a-4q"></a>美色过人，<a id="a-4r"></a>少不及天，<a id="a-4s"></a>姿容端正，<a id="a-4t"></a>睹者欢悦，<a id="a-4u"></a>口出芬馥青莲华香，<a id="a-4v"></a>身诸毛孔出栴檀馨，<a id="a-4w"></a>冬则身温，<a id="a-4x"></a>夏则身凉。<a id="a-4y"></a>彼女至心承事于王，<a id="a-4z"></a>发言悦乐，<a id="a-50"></a>所作捷疾，<a id="a-51"></a>聪明智慧，<a id="a-52"></a>欢喜行善。<a id="a-53"></a>彼女念王，<a id="a-54"></a>常不离心，<a id="a-55"></a>况身、<a id="a-56"></a>口行？<a id="a-57"></a>是谓大天王成就如是美女之宝。</p>
  <p id="a58">“阿难，<a id="a-59"></a>彼大天王云何成就居士之宝？<a id="a-5A"></a>阿难，<a id="a-5B"></a>时，<a id="a-5C"></a>大天王生居士宝。<a id="a-5D"></a>彼居士宝极大丰富，<a id="a-5E"></a>资财无量，<a id="a-5F"></a>多有畜牧、<a id="a-5G"></a>封户、<a id="a-5H"></a>食邑，<a id="a-5I"></a>种种具足福业之报，<a id="a-5J"></a>而得天眼，<a id="a-5K"></a>见诸宝藏，<a id="a-5L"></a>空、<a id="a-5M"></a>有悉见，<a id="a-5N"></a>见有守护、<a id="a-5O"></a>无守护者，<a id="a-5P"></a>金藏、<a id="a-5Q"></a>钱藏，<a id="a-5R"></a>作以不作皆悉见之。<a id="a-5S"></a>阿难，<a id="a-5T"></a>彼居士宝诣大天王，<a id="a-5U"></a>白曰：<a id="a-5V"></a>‘天王，<a id="a-5W"></a>若欲得金及钱宝者，<a id="a-5X"></a>天王莫忧！<a id="a-5Y"></a>我自知时。<a id="a-5Z"></a>’阿难，<a id="a-5a"></a>昔大天王试居士宝时，<a id="a-5b"></a>彼王乘船，<a id="a-5c"></a>入恒水中，<a id="a-5d"></a>告曰：<a id="a-5e"></a>‘居士，<a id="a-5f"></a>我欲得金及以钱宝。<a id="a-5g"></a>’居士白曰：<a id="a-5h"></a>‘天王，<a id="a-5i"></a>愿船至岸。<a id="a-5j"></a>’时，<a id="a-5k"></a>大天王告曰：<a id="a-5l"></a>‘居士，<a id="a-5m"></a>正欲此中得，<a id="a-5n"></a>正欲此中得。<a id="a-5o"></a>’居士白曰：<a id="a-5p"></a>‘天王，<a id="a-5q"></a>愿令船住。<a id="a-5r"></a>’阿难，<a id="a-5s"></a>时，<a id="a-5t"></a>居士宝至船前头，<a id="a-5u"></a>长跪伸手，<a id="a-5v"></a>便于水中举四藏，<a id="a-5w"></a>出金藏、<a id="a-5x"></a>钱藏、<a id="a-5y"></a>作藏、<a id="a-5z"></a>不作藏，<a id="a-60"></a>白曰：<a id="a-61"></a>‘天王，<a id="a-62"></a>随意所欲，<a id="a-63"></a>金及钱宝恣其所用；<a id="a-64"></a>用已余者，<a id="a-65"></a>还著水中。<a id="a-66"></a>’是谓大天王成就如是居士之宝。</p>
  <p id="a67">“阿难，<a id="a-68"></a>彼大天王云何成就主兵臣宝？<a id="a-69"></a>阿难，<a id="a-6A"></a>时，<a id="a-6B"></a>大天王生主兵宝。<a id="a-6C"></a>彼主兵臣聪明智慧，<a id="a-6D"></a>辩才巧言，<a id="a-6E"></a>多识分别。<a id="a-6F"></a>主兵臣宝为大天王设现世义，<a id="a-6G"></a>劝安立之；<a id="a-6H"></a>设后世义，<a id="a-6I"></a>劝安立之；<a id="a-6J"></a>设现世义、<a id="a-6K"></a>后世义，<a id="a-6L"></a>劝安立之。<a id="a-6M"></a>彼主兵臣为大天王，<a id="a-6N"></a>欲合军众，<a id="a-6O"></a>便能合之，<a id="a-6P"></a>欲解便解，<a id="a-6Q"></a>欲令大天王四种军众不使疲乏，<a id="a-6R"></a>及劝助之，<a id="a-6S"></a>诸臣亦然。<a id="a-6T"></a>是谓大天王成就如是主兵臣宝。</p>
  <p id="a6U">“阿难，<a id="a-6V"></a>是谓大天王成就七宝。</p>
  <p id="a6W">“阿难，<a id="a-6X"></a>彼大天王云何得人四种如意之德？</p>
  <p id="a6Y">“彼大天王寿命极长八万四千岁，<a id="a-6Z"></a>为童子嬉戏八万四千岁，<a id="a-6a"></a>作小国王八万四千岁，<a id="a-6b"></a>为大国王八万四千岁，<a id="a-6c"></a>剃除须发，<a id="a-6d"></a>著袈裟衣，<a id="a-6e"></a>至信、<a id="a-6f"></a>舍家、<a id="a-6g"></a>无家、<a id="a-6h"></a>学道，<a id="a-6i"></a>学仙人王修行梵行，<a id="a-6j"></a>在此弥萨罗，<a id="a-6k"></a>住大天柰林中。<a id="a-6l"></a>阿难，<a id="a-6m"></a>若大天王寿命极长八万四千岁，<a id="a-6n"></a>为童子嬉戏八万四千岁，<a id="a-6o"></a>作小国王八万四千岁，<a id="a-6p"></a>为大国王八万四千岁，<a id="a-6q"></a>剃除须发，<a id="a-6r"></a>著袈裟衣，<a id="a-6s"></a>至信、<a id="a-6t"></a>舍家、<a id="a-6u"></a>无家、<a id="a-6v"></a>学道，<a id="a-6w"></a>学仙人王修行梵行，<a id="a-6x"></a>在此弥萨罗，<a id="a-6y"></a>住大天柰林中者，<a id="a-6z"></a>是谓大天王第一如意之德。</p>
  <p id="a70">“复次，<a id="a-71"></a>阿难，<a id="a-72"></a>彼大天王无有疾病，<a id="a-73"></a>成就平等食味之道，<a id="a-74"></a>不冷不热，<a id="a-75"></a>安隐无诤，<a id="a-76"></a>由是之故，<a id="a-77"></a>其所饮食而得安消。<a id="a-78"></a>阿难，<a id="a-79"></a>若大天王无有疾病，<a id="a-7A"></a>成就平等食味之道，<a id="a-7B"></a>不冷不热，<a id="a-7C"></a>安隐无诤，<a id="a-7D"></a>由是之故，<a id="a-7E"></a>其所饮食而得安消者，<a id="a-7F"></a>是谓大天王第二如意之德。</p>
  <p id="a7G">“复次，<a id="a-7H"></a>阿难，<a id="a-7I"></a>彼大天王身体光泽，<a id="a-7J"></a>皎洁明净，<a id="a-7K"></a>美色过人，<a id="a-7L"></a>少不及天，<a id="a-7M"></a>端正姝好，<a id="a-7N"></a>睹者欢悦。<a id="a-7O"></a>阿难，<a id="a-7P"></a>若大天王身体光泽，<a id="a-7Q"></a>皎洁明净，<a id="a-7R"></a>美色过人，<a id="a-7S"></a>小不及天，<a id="a-7T"></a>端正姝好，<a id="a-7U"></a>观者欢悦，<a id="a-7V"></a>是谓大天王第三如意之德。</p>
  <p id="a7W">“复次，<a id="a-7X"></a>阿难，<a id="a-7Y"></a>彼大天王常于爱念梵志、<a id="a-7Z"></a>居士，<a id="a-7a"></a>如父念子；<a id="a-7b"></a>梵志、<a id="a-7c"></a>居土亦复敬重于大天王，<a id="a-7d"></a>如子敬父。<a id="a-7e"></a>阿难，<a id="a-7f"></a>昔大天王在园观中告御者曰：<a id="a-7g"></a>‘徐徐御车，<a id="a-7h"></a>我欲久视梵志、<a id="a-7i"></a>居士。<a id="a-7j"></a>’梵志、<a id="a-7k"></a>居士亦告御者：<a id="a-7l"></a>‘徐徐御车，<a id="a-7m"></a>我等欲久视大天王。<a id="a-7n"></a>’阿难，<a id="a-7o"></a>若大天王常于爱念梵志、<a id="a-7p"></a>居士，<a id="a-7q"></a>如父念子；<a id="a-7r"></a>梵志、<a id="a-7s"></a>居士亦复敬重于大天王，<a id="a-7t"></a>如子敬父者，<a id="a-7u"></a>是谓大天王第四如意之德。</p>
  <p id="a7v">“阿难，<a id="a-7w"></a>是谓大天王得人四种如意之德。</p>
  <p id="a7x">“阿难，<a id="a-7y"></a>彼大天王则于后时告剃须人：<a id="a-7z"></a>‘汝若见我头生白发者，<a id="a-80"></a>便可启我。<a id="a-81"></a>’于是，<a id="a-82"></a>剃须人受王教已，<a id="a-83"></a>而于后时沐浴王头，<a id="a-84"></a>见生白发，<a id="a-85"></a>见已，<a id="a-86"></a>启曰：<a id="a-87"></a>‘天王，<a id="a-88"></a>当知天使已至，<a id="a-89"></a>头生白发。<a id="a-8A"></a>’彼大天王复告剃发人：<a id="a-8B"></a>‘汝持金镊徐拔白发，<a id="a-8C"></a>著吾手中。<a id="a-8D"></a>’时，<a id="a-8E"></a>剃发人闻王教已，<a id="a-8F"></a>即以金镊徐拔白发，<a id="a-8G"></a>著王手中。<a id="a-8H"></a>阿难，<a id="a-8I"></a>彼大天王手捧白发而说颂曰：</p>
  <p id="a8J">“‘我头生白发，<a id="a-8K"></a>寿命转衰减，</p>
  <p id="a8L">天使已来至，<a id="a-8M"></a>我今学道时。<a id="a-8N"></a>’</p>
  <p id="a8O">“阿难，<a id="a-8P"></a>彼大天王见白发已，<a id="a-8Q"></a>告太子曰：<a id="a-8R"></a>‘太子，<a id="a-8S"></a>当知天使已至，<a id="a-8T"></a>头生白发。<a id="a-8U"></a>太子，<a id="a-8V"></a>我已得人间欲，<a id="a-8W"></a>今当复求天上之欲。<a id="a-8X"></a>太子，<a id="a-8Y"></a>我欲剃除须发，<a id="a-8Z"></a>著袈裟衣，<a id="a-8a"></a>至信、<a id="a-8b"></a>舍家、<a id="a-8c"></a>无家、<a id="a-8d"></a>学道。<a id="a-8e"></a>太子，<a id="a-8f"></a>我今以此四天下付授于汝，<a id="a-8g"></a>汝当如法治化，<a id="a-8h"></a>莫以非法，<a id="a-8i"></a>无令国中有诸恶业、<a id="a-8j"></a>非梵行人。<a id="a-8k"></a>太子，<a id="a-8l"></a>汝后若见天使已至，<a id="a-8m"></a>头生白发者，<a id="a-8n"></a>汝当复以此国政授汝太子，<a id="a-8o"></a>善教敕之。<a id="a-8p"></a>授太子国已，<a id="a-8q"></a>汝亦当复剃除须发，<a id="a-8r"></a>著袈裟衣，<a id="a-8s"></a>至信、<a id="a-8t"></a>舍家、<a id="a-8u"></a>无家、<a id="a-8v"></a>学道。<a id="a-8w"></a>太子，<a id="a-8x"></a>我今为汝转此相继之法，<a id="a-8y"></a>汝亦当复转此相继之法，<a id="a-8z"></a>莫令人民堕在极边。<a id="a-90"></a>太子，<a id="a-91"></a>云何我今为汝转此相继之法，<a id="a-92"></a>汝亦当复转此相继之法，<a id="a-93"></a>莫令人民堕在极边？<a id="a-94"></a>太子，<a id="a-95"></a>若此国中传授法绝，<a id="a-96"></a>不复续者，<a id="a-97"></a>是名人民堕在极边。<a id="a-98"></a>太子，<a id="a-99"></a>以是之故，<a id="a-9A"></a>我今为汝转。<a id="a-9B"></a>太子，<a id="a-9C"></a>我已为汝转此相继之法，<a id="a-9D"></a>汝亦当复转此相继之法，<a id="a-9E"></a>莫令人民堕在极边。<a id="a-9F"></a>’</p>
  <p id="a9G">“阿难，<a id="a-9H"></a>彼大天王以此国政付受太子，<a id="a-9I"></a>善教敕已，<a id="a-9J"></a>便剃除须发，<a id="a-9K"></a>著袈裟衣，<a id="a-9L"></a>至信、<a id="a-9M"></a>舍家、<a id="a-9N"></a>无家、<a id="a-9O"></a>学道，<a id="a-9P"></a>学仙人王修行梵行，<a id="a-9Q"></a>在此弥萨罗大天王柰林中。<a id="a-9R"></a>彼亦转轮王，<a id="a-9S"></a>成就七宝，<a id="a-9T"></a>得人四种如意之德。<a id="a-9U"></a>云何成就七宝，<a id="a-9V"></a>得人四种如意之德？<a id="a-9W"></a>如前所说七宝，<a id="a-9X"></a>得人四种如意之德。</p>
  <p id="a9Y">“阿难，<a id="a-9Z"></a>彼转轮王亦于后时告剃发人：<a id="a-9a"></a>‘汝若见我头生白发者，<a id="a-9b"></a>便可启我。<a id="a-9c"></a>’于是，<a id="a-9d"></a>剃发人受王教已，<a id="a-9e"></a>而于后时沐浴王头，<a id="a-9f"></a>见生白发，<a id="a-9g"></a>见已，<a id="a-9h"></a>启曰：<a id="a-9i"></a>‘天王，<a id="a-9j"></a>当知天使已至，<a id="a-9k"></a>头生白发。<a id="a-9l"></a>’彼转轮王复告剃发人：<a id="a-9m"></a>‘汝持金镊徐拔白发，<a id="a-9n"></a>著吾手中。<a id="a-9o"></a>’时，<a id="a-9p"></a>剃须人闻王教已，<a id="a-9q"></a>即以金镊徐拔白发，<a id="a-9r"></a>著王手中。<a id="a-9s"></a>阿难，<a id="a-9t"></a>彼转轮王手捧白发，<a id="a-9u"></a>而说颂曰：</p>
  <p id="a9v">“‘我头生白发，<a id="a-9w"></a>寿命转衰减，</p>
  <p id="a9x">天使已来至，<a id="a-9y"></a>我今学道时。<a id="a-9z"></a>’</p>
  <p id="aA0">“阿难，<a id="a-A1"></a>彼转轮王见白发已，<a id="a-A2"></a>告太子曰：<a id="a-A3"></a>‘太子，<a id="a-A4"></a>当知天使已至，<a id="a-A5"></a>头生白发。<a id="a-A6"></a>太子，<a id="a-A7"></a>我已得人间欲，<a id="a-A8"></a>今当复求天上之欲。<a id="a-A9"></a>太子，<a id="a-AA"></a>我欲剃除须发，<a id="a-AB"></a>著袈裟衣，<a id="a-AC"></a>至信、<a id="a-AD"></a>舍家、<a id="a-AE"></a>无家、<a id="a-AF"></a>学道，<a id="a-AG"></a>我今以此四天下付授于汝，<a id="a-AH"></a>汝当如法治化，<a id="a-AI"></a>莫以非法，<a id="a-AJ"></a>无令国中有诸恶业、<a id="a-AK"></a>非梵行人。<a id="a-AL"></a>太子，<a id="a-AM"></a>汝后若见天使已至，<a id="a-AN"></a>头生白发者，<a id="a-AO"></a>汝亦当复以此国政授汝太子，<a id="a-AP"></a>善教敕之。<a id="a-AQ"></a>授太子国已，<a id="a-AR"></a>汝亦当复剃除须发，<a id="a-AS"></a>著袈裟衣，<a id="a-AT"></a>至信、<a id="a-AU"></a>舍家、<a id="a-AV"></a>无家、<a id="a-AW"></a>学道。<a id="a-AX"></a>太子，<a id="a-AY"></a>我今为汝转此相继之法，<a id="a-AZ"></a>汝亦当复转此相继之法，<a id="a-Aa"></a>莫令人民堕在极边。<a id="a-Ab"></a>太子，<a id="a-Ac"></a>云何我今为汝转此相继之法，<a id="a-Ad"></a>汝亦当复转此相继之法，<a id="a-Ae"></a>莫令人民堕在极边？<a id="a-Af"></a>太子，<a id="a-Ag"></a>若此国中传授法绝，<a id="a-Ah"></a>不复续者，<a id="a-Ai"></a>是名人民堕在极边。<a id="a-Aj"></a>太子，<a id="a-Ak"></a>以是之故，<a id="a-Al"></a>我今为汝转。<a id="a-Am"></a>太子，<a id="a-An"></a>我已为汝转此相继之法，<a id="a-Ao"></a>汝亦当复转此相继之法，<a id="a-Ap"></a>莫令人民堕在极边。<a id="a-Aq"></a>’</p>
  <p id="aAr">“阿难，<a id="a-As"></a>彼转轮王以此国政付授太子，<a id="a-At"></a>善教敕已，<a id="a-Au"></a>便剃除须发，<a id="a-Av"></a>著袈裟衣，<a id="a-Aw"></a>至信、<a id="a-Ax"></a>舍家、<a id="a-Ay"></a>无家、<a id="a-Az"></a>学道，<a id="a-B0"></a>学仙人王修行梵行，<a id="a-B1"></a>在此弥萨罗大天柰林中。</p>
  <p id="aB2">“阿难，<a id="a-B3"></a>是为从子至子，<a id="a-B4"></a>从孙至孙，<a id="a-B5"></a>从族至族，<a id="a-B6"></a>从见至见，<a id="a-B7"></a>展转八万四千转轮王，<a id="a-B8"></a>剃除须发，<a id="a-B9"></a>著袈娑衣，<a id="a-BA"></a>至信、<a id="a-BB"></a>舍家、<a id="a-BC"></a>无家、<a id="a-BD"></a>学道，<a id="a-BE"></a>学仙人王修行梵行，<a id="a-BF"></a>在此弥萨罗大天柰林中。<a id="a-BG"></a>彼最后王名曰尼弥，<a id="a-BH"></a>如法法王，<a id="a-BI"></a>行法如法，<a id="a-BJ"></a>而为太子、<a id="a-BK"></a>后妃、<a id="a-BL"></a>婇女及诸臣民、<a id="a-BM"></a>沙门、<a id="a-BN"></a>梵志，<a id="a-BO"></a>乃至昆虫，<a id="a-BP"></a>奉持法斋，<a id="a-BQ"></a>月八日、<a id="a-BR"></a>十四日、<a id="a-BS"></a>十五日修行布施，<a id="a-BT"></a>施诸穷乏沙门、<a id="a-BU"></a>梵志、<a id="a-BV"></a>贫穷、<a id="a-BW"></a>孤独、<a id="a-BX"></a>远来乞者，<a id="a-BY"></a>以饮食、<a id="a-BZ"></a>衣被、<a id="a-Ba"></a>车乘、<a id="a-Bb"></a>华鬘、<a id="a-Bc"></a>散华、<a id="a-Bd"></a>涂香、<a id="a-Be"></a>屋舍、<a id="a-Bf"></a>床褥、<a id="a-Bg"></a>氍氀、<a id="a-Bh"></a>綩綖、<a id="a-Bi"></a>给使、<a id="a-Bj"></a>明灯。</p>
  <p id="aBk">“彼时，<a id="a-Bl"></a>三十三天集坐善法讲堂，<a id="a-Bm"></a>咨嗟称叹尼弥王曰：<a id="a-Bn"></a>‘诸贤，<a id="a-Bo"></a>鞞陀提人有大善利，<a id="a-Bp"></a>有大功德。<a id="a-Bq"></a>所以者何？<a id="a-Br"></a>彼最后王名曰尼弥，<a id="a-Bs"></a>如法法王，<a id="a-Bt"></a>行法如法，<a id="a-Bu"></a>而为大子、<a id="a-Bv"></a>后妃、<a id="a-Bw"></a>婇女及诸臣民、<a id="a-Bx"></a>沙门、<a id="a-By"></a>梵志，<a id="a-Bz"></a>乃至昆虫，<a id="a-C0"></a>奉持法斋，<a id="a-C1"></a>月八日、<a id="a-C2"></a>十四日、<a id="a-C3"></a>十五日修行布施，<a id="a-C4"></a>施诸穷乏沙门、<a id="a-C5"></a>梵志、<a id="a-C6"></a>贫穷、<a id="a-C7"></a>孤独、<a id="a-C8"></a>远来乞者，<a id="a-C9"></a>以饮食、<a id="a-CA"></a>衣被、<a id="a-CB"></a>车乘、<a id="a-CC"></a>华鬘、<a id="a-CD"></a>散华、<a id="a-CE"></a>涂香、<a id="a-CF"></a>屋舍、<a id="a-CG"></a>床褥、<a id="a-CH"></a>氍氀、<a id="a-CI"></a>綩綖、<a id="a-CJ"></a>给使、<a id="a-CK"></a>明灯。<a id="a-CL"></a>’</p>
  <p id="aCM">“时，<a id="a-CN"></a>天帝释亦在众中。<a id="a-CO"></a>于是，<a id="a-CP"></a>天帝释告三十三天曰：<a id="a-CQ"></a>‘诸贤，<a id="a-CR"></a>汝等欲得即在此见尼弥王耶？<a id="a-CS"></a>’三十三天白曰：<a id="a-CT"></a>‘拘翼，<a id="a-CU"></a>我等欲得即在此见彼尼弥王。<a id="a-CV"></a>’尔时，<a id="a-CW"></a>帝释犹如力士屈伸臂顷，<a id="a-CX"></a>于三十三天上忽没不现，<a id="a-CY"></a>已来至此尼弥王殿。<a id="a-CZ"></a>于是，<a id="a-Ca"></a>尼弥王见天帝释，<a id="a-Cb"></a>见已，<a id="a-Cc"></a>问曰：<a id="a-Cd"></a>‘汝为是谁？<a id="a-Ce"></a>’帝释答曰：<a id="a-Cf"></a>‘大王，<a id="a-Cg"></a>闻有天帝释耶？<a id="a-Ch"></a>’答曰：<a id="a-Ci"></a>‘闻有帝释。<a id="a-Cj"></a>’告曰：<a id="a-Ck"></a>‘我即是也。<a id="a-Cl"></a>大王有大善利，<a id="a-Cm"></a>有大功德。<a id="a-Cn"></a>所以者何？<a id="a-Co"></a>三十三天为汝集坐善法讲堂，<a id="a-Cp"></a>咨嗟称叹曰：<a id="a-Cq"></a>“诸贤，<a id="a-Cr"></a>鞞陀提人有大善利，<a id="a-Cs"></a>有大功德。<a id="a-Ct"></a>所以者何？<a id="a-Cu"></a>彼最后王名曰尼弥，<a id="a-Cv"></a>如法法王，<a id="a-Cw"></a>行法如法，<a id="a-Cx"></a>而为太子、<a id="a-Cy"></a>后妃、<a id="a-Cz"></a>婇女及诸臣民、<a id="a-D0"></a>沙门、<a id="a-D1"></a>梵志，<a id="a-D2"></a>乃至昆虫，<a id="a-D3"></a>奉持法斋，<a id="a-D4"></a>月八日、<a id="a-D5"></a>十四日、<a id="a-D6"></a>十五日修行布施，<a id="a-D7"></a>施诸穷乏沙门、<a id="a-D8"></a>梵志、<a id="a-D9"></a>贫穷、<a id="a-DA"></a>孤独、<a id="a-DB"></a>远来乞者，<a id="a-DC"></a>以饮食、<a id="a-DD"></a>衣被、<a id="a-DE"></a>车乘、<a id="a-DF"></a>华鬘、<a id="a-DG"></a>散华、<a id="a-DH"></a>涂香、<a id="a-DI"></a>屋舍、<a id="a-DJ"></a>床褥、<a id="a-DK"></a>氍氀、<a id="a-DL"></a>綩綖、<a id="a-DM"></a>给使、<a id="a-DN"></a>明灯。<a id="a-DO"></a>”大王，<a id="a-DP"></a>欲见三十三天耶？<a id="a-DQ"></a>’答曰：<a id="a-DR"></a>‘欲见。<a id="a-DS"></a>’帝释复告尼弥王曰：<a id="a-DT"></a>‘我还天上，<a id="a-DU"></a>当敕严驾千象车来，<a id="a-DV"></a>大王乘车娱乐游戏升于天上。<a id="a-DW"></a>’时，<a id="a-DX"></a>尼弥王为天帝释默然而受。</p>
  <p id="aDY">“于是，<a id="a-DZ"></a>帝释知尼弥王默然受已，<a id="a-Da"></a>犹如力士屈伸臂顷，<a id="a-Db"></a>于尼弥王殿忽没不现，<a id="a-Dc"></a>已还至彼三十三天。<a id="a-Dd"></a>帝释到已，<a id="a-De"></a>告御者曰：<a id="a-Df"></a>‘汝速严驾千象车，<a id="a-Dg"></a>往迎尼弥王，<a id="a-Dh"></a>到已白曰：<a id="a-Di"></a>“大王，<a id="a-Dj"></a>当知天帝释遣此千象车来迎于大王，<a id="a-Dk"></a>可乘此车娱乐游戏升于天上。<a id="a-Dl"></a>”王乘车已，<a id="a-Dm"></a>复白王曰：<a id="a-Dn"></a>“王欲令我从何道送？<a id="a-Do"></a>为从恶受恶报道，<a id="a-Dp"></a>为从妙受妙报道耶？<a id="a-Dq"></a>”’</p>
  <p id="aDr">“于是，<a id="a-Ds"></a>御者受帝释教已，<a id="a-Dt"></a>即便严驾千象车，<a id="a-Du"></a>往至尼弥王所，<a id="a-Dv"></a>到已白曰：<a id="a-Dw"></a>‘大王，<a id="a-Dx"></a>当知帝释遣此千象车来迎于大王，<a id="a-Dy"></a>可乘此车娱乐游戏升于天上。<a id="a-Dz"></a>’时，<a id="a-E0"></a>尼弥王升彼车已，<a id="a-E1"></a>御者复白王：<a id="a-E2"></a>‘欲令我从何道送？<a id="a-E3"></a>为从恶受恶报道？<a id="a-E4"></a>为从妙受妙报道耶？<a id="a-E5"></a>’时，<a id="a-E6"></a>尼弥王告御者曰：<a id="a-E7"></a>‘汝于两道中间送我，<a id="a-E8"></a>恶受恶报，<a id="a-E9"></a>妙受妙报。<a id="a-EA"></a>’于是，<a id="a-EB"></a>御者便于两道中间送王，<a id="a-EC"></a>恶受恶报，<a id="a-ED"></a>妙受妙报。<a id="a-EE"></a>于是，<a id="a-EF"></a>三十三天遥见尼弥王来，<a id="a-EG"></a>见已称善：<a id="a-EH"></a>‘善来！<a id="a-EI"></a>大王，<a id="a-EJ"></a>善来！<a id="a-EK"></a>大王，<a id="a-EL"></a>可与三十三天共住娱乐。<a id="a-EM"></a>’时，<a id="a-EN"></a>尼弥王为三十三天而说颂曰：</p>
  <p id="aEO">“‘犹如假借乘，<a id="a-EP"></a>一时暂求车，</p>
  <p id="aEQ">此处亦复然，<a id="a-ER"></a>谓为他所有。</p>
  <p id="aES">我还弥萨罗，<a id="a-ET"></a>当作无量善，</p>
  <p id="aEU">因是生天上，<a id="a-EV"></a>作福为资粮。<a id="a-EW"></a>’</p>
  <p id="aEX">“阿难，<a id="a-EY"></a>昔大天王者，<a id="a-EZ"></a>汝谓异人耶？<a id="a-Ea"></a>莫作是念！<a id="a-Eb"></a>当知即是我也。<a id="a-Ec"></a>阿难，<a id="a-Ed"></a>我昔从子至子，<a id="a-Ee"></a>从孙至孙，<a id="a-Ef"></a>从族至族，<a id="a-Eg"></a>从我展转八万四千转轮王，<a id="a-Eh"></a>剃除须发，<a id="a-Ei"></a>著袈娑衣，<a id="a-Ej"></a>至信、<a id="a-Ek"></a>舍家、<a id="a-El"></a>无家、<a id="a-Em"></a>学道，<a id="a-En"></a>学仙人王修行梵行，<a id="a-Eo"></a>在此弥萨罗大天柰林中。<a id="a-Ep"></a>阿难，<a id="a-Eq"></a>我尔时为自饶益，<a id="a-Er"></a>亦饶益他，<a id="a-Es"></a>饶益多人，<a id="a-Et"></a>愍伤世间，<a id="a-Eu"></a>为天、<a id="a-Ev"></a>为人求义及饶益，<a id="a-Ew"></a>求安隐快乐。<a id="a-Ex"></a>尔时说法不至究竟，<a id="a-Ey"></a>不究竟白净，<a id="a-Ez"></a>不究竟梵行；<a id="a-F0"></a>不究竟梵行讫，<a id="a-F1"></a>尔时不离生老病死、<a id="a-F2"></a>啼哭忧戚，<a id="a-F3"></a>亦未能得脱一切苦。</p>
  <p id="aF4">“阿难，<a id="a-F5"></a>我今出世，<a id="a-F6"></a>如来、<a id="a-F7"></a>无所著、<a id="a-F8"></a>等正觉、<a id="a-F9"></a>明行成为、<a id="a-FA"></a>善逝、<a id="a-FB"></a>世间解、<a id="a-FC"></a>无上士、<a id="a-FD"></a>道法御、<a id="a-FE"></a>天人师，<a id="a-FF"></a>号佛、<a id="a-FG"></a>众佑，<a id="a-FH"></a>我今为自饶益，<a id="a-FI"></a>亦饶益他，<a id="a-FJ"></a>饶益多人，<a id="a-FK"></a>愍伤世间，<a id="a-FL"></a>为天、<a id="a-FM"></a>为人求义及饶益，<a id="a-FN"></a>求安隐快乐。<a id="a-FO"></a>我今说法得至究竟，<a id="a-FP"></a>究竟白净，<a id="a-FQ"></a>究竟梵行；<a id="a-FR"></a>究竟梵行讫，<a id="a-FS"></a>我今得离生老病死、<a id="a-FT"></a>啼哭忧戚，<a id="a-FU"></a>我今已得脱一切苦。</p>
  <p id="aFV">“阿难，<a id="a-FW"></a>我今为汝转相继法，<a id="a-FX"></a>汝亦当复转相继法，<a id="a-FY"></a>莫令佛种断。<a id="a-FZ"></a>阿难，<a id="a-Fa"></a>云何我今为汝转相继法，<a id="a-Fb"></a>汝亦当复转相继法，<a id="a-Fc"></a>莫令佛种断？<a id="a-Fd"></a>谓八支圣道，<a id="a-Fe"></a>正见乃至正定为八。<a id="a-Ff"></a>阿难，<a id="a-Fg"></a>是谓我今为汝转相继法，<a id="a-Fh"></a>汝亦当复转相继法，<a id="a-Fi"></a>莫令佛种断。<a id="a-Fj"></a>”</p>
  <p id="aFk">佛说如是，<a id="a-Fl"></a>尊者阿难及诸比丘闻佛所说，<a id="a-Fm"></a>欢喜奉行。</p>
  <p data-pb></p>
  <h2 id="aFn">王相应品大善见王经第十一</h2>
  <p id="aFo">我闻如是：<a id="a-Fp"></a>一时，<a id="a-Fq"></a>佛游拘尸城，<a id="a-Fr"></a>住惒跋单力士娑罗林中。</p>
  <p id="aFs">尔时，<a id="a-Ft"></a>世尊最后欲取般涅槃时，<a id="a-Fu"></a>告曰：<a id="a-Fv"></a>“阿难，<a id="a-Fw"></a>汝往至双娑罗树间，<a id="a-Fx"></a>可为如来北首敷床，<a id="a-Fy"></a>如来中夜当般涅槃。<a id="a-Fz"></a>”</p>
  <p id="aG0">尊者阿难受如来教，<a id="a-G1"></a>即诣双树，<a id="a-G2"></a>于双树间而为如来北首敷床。<a id="a-G3"></a>敷床已讫，<a id="a-G4"></a>还诣佛所，<a id="a-G5"></a>稽首礼足，<a id="a-G6"></a>却住一面，<a id="a-G7"></a>白曰：<a id="a-G8"></a>“世尊，<a id="a-G9"></a>已为如来于双树间北首敷床，<a id="a-GA"></a>惟愿世尊自当知时！<a id="a-GB"></a>”于是，<a id="a-GC"></a>世尊将尊者阿难至双树间，<a id="a-GD"></a>四叠郁多罗僧以敷床上，<a id="a-GE"></a>襞僧伽梨作枕，<a id="a-GF"></a>右胁而卧，<a id="a-GG"></a>足足相累，<a id="a-GH"></a>最后欲取般涅槃。</p>
  <p id="aGI">时，<a id="a-GJ"></a>尊者阿难执拂侍佛，<a id="a-GK"></a>尊者阿难叉手向佛，<a id="a-GL"></a>白曰：<a id="a-GM"></a>“世尊，<a id="a-GN"></a>更有余大城，<a id="a-GO"></a>一名、<a id="a-GP"></a>瞻波，<a id="a-GQ"></a>二名、<a id="a-GR"></a>舍卫，<a id="a-GS"></a>三名、<a id="a-GT"></a>鞞舍离，<a id="a-GU"></a>四名、<a id="a-GV"></a>王舍城，<a id="a-GW"></a>五名、<a id="a-GX"></a>波罗柰，<a id="a-GY"></a>六名、<a id="a-GZ"></a>加维罗卫。<a id="a-Ga"></a>世尊不于彼般涅槃，<a id="a-Gb"></a>何故正在此小土城？<a id="a-Gc"></a>诸城之中此最为下。<a id="a-Gd"></a>”</p>
  <p id="aGe">是时，<a id="a-Gf"></a>世尊告曰：<a id="a-Gg"></a>“阿难，<a id="a-Gh"></a>汝莫说此为小土城，<a id="a-Gi"></a>诸城之中此最为下。<a id="a-Gj"></a>所以者何？<a id="a-Gk"></a>乃过去时，<a id="a-Gl"></a>此拘尸城名拘尸王城，<a id="a-Gm"></a>极大丰乐，<a id="a-Gn"></a>多有人民。<a id="a-Go"></a>阿难，<a id="a-Gp"></a>拘尸王城长十二由延，<a id="a-Gq"></a>广七由延。<a id="a-Gr"></a>阿难，<a id="a-Gs"></a>造立楼橹，<a id="a-Gt"></a>高如一人，<a id="a-Gu"></a>或二、<a id="a-Gv"></a>三、<a id="a-Gw"></a>四至高七人。<a id="a-Gx"></a>阿难，<a id="a-Gy"></a>拘尸王城于外周匝有堑七重，<a id="a-Gz"></a>其堑则以四宝砖垒——金、<a id="a-H0"></a>银、<a id="a-H1"></a>琉璃及水精。<a id="a-H2"></a>其底布以四种宝沙——金、<a id="a-H3"></a>银、<a id="a-H4"></a>琉璃及水精。<a id="a-H5"></a>阿难，<a id="a-H6"></a>拘尸王城周匝外有垣墙七重，<a id="a-H7"></a>其墙亦以四宝砖垒——金、<a id="a-H8"></a>银、<a id="a-H9"></a>琉璃及水精。<a id="a-HA"></a>阿难，<a id="a-HB"></a>拘尸王城周匝七重，<a id="a-HC"></a>行四宝多罗树——金、<a id="a-HD"></a>银、<a id="a-HE"></a>琉璃及水精，<a id="a-HF"></a>金多罗树银叶华实，<a id="a-HG"></a>银多罗树金叶华实，<a id="a-HH"></a>琉璃多罗树水精叶华实，<a id="a-HI"></a>水精多罗树琉璃叶华实。</p>
  <p id="aHJ">“阿难，<a id="a-HK"></a>彼多罗树间作种种华池——青莲华池，<a id="a-HL"></a>红莲、<a id="a-HM"></a>赤莲、<a id="a-HN"></a>白莲华池。<a id="a-HO"></a>阿难，<a id="a-HP"></a>其华池岸四宝砖垒——金、<a id="a-HQ"></a>银、<a id="a-HR"></a>琉璃及水精。<a id="a-HS"></a>其底布以四种宝沙——金、<a id="a-HT"></a>银、<a id="a-HU"></a>琉璃及水精。<a id="a-HV"></a>阿难，<a id="a-HW"></a>彼池中有四宝梯陛——金、<a id="a-HX"></a>银、<a id="a-HY"></a>琉璃及水精，<a id="a-HZ"></a>金陛银蹬，<a id="a-Ha"></a>银陛金蹬，<a id="a-Hb"></a>琉璃陛水精蹬，<a id="a-Hc"></a>水精陛琉璃蹬。<a id="a-Hd"></a>阿难，<a id="a-He"></a>彼池周匝有四宝钩栏——金、<a id="a-Hf"></a>银、<a id="a-Hg"></a>琉璃及水精，<a id="a-Hh"></a>金栏银钩，<a id="a-Hi"></a>银栏金钩，<a id="a-Hj"></a>琉璃栏水精钩，<a id="a-Hk"></a>水精栏琉璃钩。<a id="a-Hl"></a>阿难，<a id="a-Hm"></a>彼池覆以罗网，<a id="a-Hn"></a>铃悬其间，<a id="a-Ho"></a>彼铃四宝——金、<a id="a-Hp"></a>银、<a id="a-Hq"></a>琉璃及水精，<a id="a-Hr"></a>金铃银舌，<a id="a-Hs"></a>银铃金舌，<a id="a-Ht"></a>琉璃铃水精舌，<a id="a-Hu"></a>水精铃琉璃舌。</p>
  <p id="aHv">“阿难，<a id="a-Hw"></a>于彼池中植种种水华——青莲华，<a id="a-Hx"></a>红莲、<a id="a-Hy"></a>赤莲、<a id="a-Hz"></a>白莲华，<a id="a-I0"></a>常水常华，<a id="a-I1"></a>无守视者，<a id="a-I2"></a>通一切人。<a id="a-I3"></a>阿难，<a id="a-I4"></a>于彼池岸植种种陆华——修摩那华、<a id="a-I5"></a>婆师华、<a id="a-I6"></a>薝蔔华、<a id="a-I7"></a>修揵提华、<a id="a-I8"></a>摩头揵提华、<a id="a-I9"></a>阿提牟哆华、<a id="a-IA"></a>波罗头华。</p>
  <p id="aIB">“阿难，<a id="a-IC"></a>其华池岸有众多女，<a id="a-ID"></a>身体光泽，<a id="a-IE"></a>皎洁明净，<a id="a-IF"></a>美色过人，<a id="a-IG"></a>少不及天，<a id="a-IH"></a>姿容端正，<a id="a-II"></a>睹者欢悦，<a id="a-IJ"></a>众宝璎珞，<a id="a-IK"></a>严饰具足。<a id="a-IL"></a>彼行惠施，<a id="a-IM"></a>随其所须，<a id="a-IN"></a>饮食、<a id="a-IO"></a>衣被、<a id="a-IP"></a>车乘、<a id="a-IQ"></a>屋舍、<a id="a-IR"></a>床褥、<a id="a-IS"></a>氍氀、<a id="a-IT"></a>给使、<a id="a-IU"></a>明灯，<a id="a-IV"></a>悉以与之。</p>
  <p id="aIW">“阿难，<a id="a-IX"></a>其多罗树叶，<a id="a-IY"></a>风吹之时，<a id="a-IZ"></a>有极上妙音乐之声，<a id="a-Ia"></a>犹五种妓工师作乐，<a id="a-Ib"></a>极妙上好谐和之音。<a id="a-Ic"></a>阿难，<a id="a-Id"></a>其多罗树叶，<a id="a-Ie"></a>风吹之时，<a id="a-If"></a>亦复如是。<a id="a-Ig"></a>阿难，<a id="a-Ih"></a>拘尸城中设有弊恶极下之人，<a id="a-Ii"></a>其有欲得五种妓乐者，<a id="a-Ij"></a>即共往至多罗树间，<a id="a-Ik"></a>皆得自恣，<a id="a-Il"></a>极意娱乐。<a id="a-Im"></a>阿难，<a id="a-In"></a>拘尸王城常有十二种声，<a id="a-Io"></a>未曾断绝，<a id="a-Ip"></a>象声、<a id="a-Iq"></a>马声、<a id="a-Ir"></a>车声、<a id="a-Is"></a>步声、<a id="a-It"></a>吹螺声、<a id="a-Iu"></a>鼓声、<a id="a-Iv"></a>薄洛鼓声、<a id="a-Iw"></a>伎鼓声、<a id="a-Ix"></a>歌声、<a id="a-Iy"></a>舞声、<a id="a-Iz"></a>饮食声、<a id="a-J0"></a>惠施声。</p>
  <p id="aJ1">“阿难，<a id="a-J2"></a>拘尸城中有王，<a id="a-J3"></a>名大善见，<a id="a-J4"></a>为转轮王，<a id="a-J5"></a>聪明智慧，<a id="a-J6"></a>有四种军整御天下，<a id="a-J7"></a>由己自在，<a id="a-J8"></a>如法法王成就七宝，<a id="a-J9"></a>得人四种如意之德。<a id="a-JA"></a>云何成就七宝，<a id="a-JB"></a>得人四种如意之德？<a id="a-JC"></a>如前所说七宝、<a id="a-JD"></a>四种人如意之德。</p>
  <p id="aJE">“阿难，<a id="a-JF"></a>于是，<a id="a-JG"></a>拘尸王城梵志、<a id="a-JH"></a>居士，<a id="a-JI"></a>多取珠宝、<a id="a-JJ"></a>钳婆罗宝，<a id="a-JK"></a>载诣大善见王，<a id="a-JL"></a>白曰：<a id="a-JM"></a>‘天王，<a id="a-JN"></a>此多珠宝、<a id="a-JO"></a>钳婆罗宝，<a id="a-JP"></a>天王当为见慈愍故，<a id="a-JQ"></a>愿垂纳受！<a id="a-JR"></a>’大善见王告梵志、<a id="a-JS"></a>居士曰：<a id="a-JT"></a>‘卿等送献，<a id="a-JU"></a>我所不须，<a id="a-JV"></a>吾亦自有。<a id="a-JW"></a>’</p>
  <p id="aJX">“阿难，<a id="a-JY"></a>复有八万四千诸小国王诣大善见王，<a id="a-JZ"></a>白曰：<a id="a-Ja"></a>‘天王，<a id="a-Jb"></a>我等欲为天王作殿。<a id="a-Jc"></a>’大善见王告诸小王：<a id="a-Jd"></a>‘卿等欲为我作正殿，<a id="a-Je"></a>我所不须，<a id="a-Jf"></a>自有正殿。<a id="a-Jg"></a>’八万四千诸小国王皆叉手向，<a id="a-Jh"></a>再三白曰：<a id="a-Ji"></a>‘天王，<a id="a-Jj"></a>我等欲为天王作殿，<a id="a-Jk"></a>我等欲为天王作殿。<a id="a-Jl"></a>’于是，<a id="a-Jm"></a>大善见王为八万四千诸小王故，<a id="a-Jn"></a>默然而听。<a id="a-Jo"></a>尔时，<a id="a-Jp"></a>八万四千诸小国王知大善见王默然听已，<a id="a-Jq"></a>拜谒辞退，<a id="a-Jr"></a>绕三匝而去，<a id="a-Js"></a>各还本国，<a id="a-Jt"></a>以八万四千车载金自重，<a id="a-Ju"></a>并及其钱作以不作，<a id="a-Jv"></a>复以一一珠宝之柱载往拘尸城，<a id="a-Jw"></a>去城不远，<a id="a-Jx"></a>作大正殿。</p>
  <p id="aJy">“阿难，<a id="a-Jz"></a>彼大正殿长一由延，<a id="a-K0"></a>广一由延。<a id="a-K1"></a>阿难，<a id="a-K2"></a>彼大正殿四宝砖垒——金、<a id="a-K3"></a>银、<a id="a-K4"></a>琉璃及水精。<a id="a-K5"></a>阿难，<a id="a-K6"></a>彼大正殿四宝梯陛——金、<a id="a-K7"></a>银、<a id="a-K8"></a>琉璃及水精，<a id="a-K9"></a>金陛银蹬，<a id="a-KA"></a>银陛金蹬，<a id="a-KB"></a>琉璃陛水精蹬，<a id="a-KC"></a>水精陛琉璃蹬。<a id="a-KD"></a>阿难，<a id="a-KE"></a>大正殿中有八万四千柱，<a id="a-KF"></a>以四宝作——金、<a id="a-KG"></a>银、<a id="a-KH"></a>琉璃及水精，<a id="a-KI"></a>金柱银栌磉，<a id="a-KJ"></a>银柱金栌磉，<a id="a-KK"></a>琉璃柱水精栌磉，<a id="a-KL"></a>水精柱琉璃栌磉。<a id="a-KM"></a>阿难，<a id="a-KN"></a>大正殿内立八万四千楼，<a id="a-KO"></a>以四宝作——金、<a id="a-KP"></a>银、<a id="a-KQ"></a>琉璃及水精，<a id="a-KR"></a>金楼银覆，<a id="a-KS"></a>银楼金覆，<a id="a-KT"></a>琉璃楼水精覆，<a id="a-KU"></a>水精楼琉璃覆。</p>
  <p id="aKV">“阿难，<a id="a-KW"></a>大正殿中设八万四千御座，<a id="a-KX"></a>亦四宝作——金、<a id="a-KY"></a>银、<a id="a-KZ"></a>琉璃及水精，<a id="a-Ka"></a>金楼设银御座，<a id="a-Kb"></a>敷以氍氀、<a id="a-Kc"></a>毾[毯-炎+登]，<a id="a-Kd"></a>覆以锦绮罗縠，<a id="a-Ke"></a>有衬体被，<a id="a-Kf"></a>两头安枕，<a id="a-Kg"></a>加陵伽波惒逻波遮悉多罗那。<a id="a-Kh"></a>如是银楼设金御座，<a id="a-Ki"></a>琉璃楼设水精御座，<a id="a-Kj"></a>水精楼设琉璃御座，<a id="a-Kk"></a>敷以氍氀、<a id="a-Kl"></a>毾[毯-炎+登]，<a id="a-Km"></a>覆以锦绮罗縠，<a id="a-Kn"></a>有衬体被，<a id="a-Ko"></a>两头安枕，<a id="a-Kp"></a>加陵伽波惒逻波遮悉多罗那。<a id="a-Kq"></a>阿难，<a id="a-Kr"></a>彼大正殿周匝绕有四宝钩栏——金、<a id="a-Ks"></a>银、<a id="a-Kt"></a>琉璃及水精，<a id="a-Ku"></a>金栏银钩，<a id="a-Kv"></a>银栏金钩，<a id="a-Kw"></a>琉璃栏水精钩，<a id="a-Kx"></a>水精栏琉璃钩。<a id="a-Ky"></a>阿难，<a id="a-Kz"></a>彼大正殿覆以罗网，<a id="a-L0"></a>铃悬其间，<a id="a-L1"></a>彼铃四宝——金、<a id="a-L2"></a>银、<a id="a-L3"></a>琉璃及水精，<a id="a-L4"></a>金铃银舌，<a id="a-L5"></a>银铃金舌，<a id="a-L6"></a>琉璃铃水精舌，<a id="a-L7"></a>水精铃琉璃舌。</p>
  <p id="aL8">“阿难，<a id="a-L9"></a>彼大正殿具足成已，<a id="a-LA"></a>八万四千诸小国王去殿不远，<a id="a-LB"></a>作大华池。<a id="a-LC"></a>阿难，<a id="a-LD"></a>彼大华池长一由延，<a id="a-LE"></a>广一由延。<a id="a-LF"></a>阿难，<a id="a-LG"></a>彼大华池四宝砖垒——金、<a id="a-LH"></a>银、<a id="a-LI"></a>琉璃及水精。<a id="a-LJ"></a>其底布以四种宝沙——金、<a id="a-LK"></a>银、<a id="a-LL"></a>琉璃及水精。<a id="a-LM"></a>阿难，<a id="a-LN"></a>彼大华池有四宝梯陛——金、<a id="a-LO"></a>银、<a id="a-LP"></a>琉璃及水精，<a id="a-LQ"></a>金陛银蹬，<a id="a-LR"></a>银陛金蹬，<a id="a-LS"></a>琉璃陛水精蹬，<a id="a-LT"></a>水精陛琉璃蹬。</p>
  <p id="aLU">“阿难，<a id="a-LV"></a>彼大华池周匝绕有四宝钩栏——金、<a id="a-LW"></a>银、<a id="a-LX"></a>琉璃及水精，<a id="a-LY"></a>金栏银钩，<a id="a-LZ"></a>银栏金钩，<a id="a-La"></a>琉璃栏水精钩，<a id="a-Lb"></a>水精栏琉璃钩。<a id="a-Lc"></a>阿难，<a id="a-Ld"></a>彼大华池覆以罗网，<a id="a-Le"></a>铃悬其间，<a id="a-Lf"></a>彼铃四宝——金、<a id="a-Lg"></a>银、<a id="a-Lh"></a>琉璃及水精，<a id="a-Li"></a>金铃银舌，<a id="a-Lj"></a>银铃金舌，<a id="a-Lk"></a>琉璃铃水精舌，<a id="a-Ll"></a>水精铃琉璃舌。<a id="a-Lm"></a>阿难，<a id="a-Ln"></a>彼大华池其中则有种种水华——青莲华、<a id="a-Lo"></a>红莲、<a id="a-Lp"></a>赤莲、<a id="a-Lq"></a>白莲华，<a id="a-Lr"></a>常水常华，<a id="a-Ls"></a>有守视者，<a id="a-Lt"></a>不通一切人。<a id="a-Lu"></a>阿难，<a id="a-Lv"></a>彼大华池其岸则有种种陆华——修摩那华、<a id="a-Lw"></a>婆师华、<a id="a-Lx"></a>薝蔔华、<a id="a-Ly"></a>修揵提华、<a id="a-Lz"></a>摩头揵提华、<a id="a-M0"></a>阿提牟哆华、<a id="a-M1"></a>波罗赖华。</p>
  <p id="aM2">“阿难，<a id="a-M3"></a>如是大殿及大华池具足成已，<a id="a-M4"></a>八万四千诸小国王去殿不远，<a id="a-M5"></a>作多罗园。<a id="a-M6"></a>阿难，<a id="a-M7"></a>彼多罗园长一由延，<a id="a-M8"></a>广一由延。<a id="a-M9"></a>阿难，<a id="a-MA"></a>多罗园中植八万四千多罗树，<a id="a-MB"></a>则以四宝——金、<a id="a-MC"></a>银、<a id="a-MD"></a>琉璃及水精，<a id="a-ME"></a>金多罗树银叶华实，<a id="a-MF"></a>银多罗树金叶华实，<a id="a-MG"></a>琉璃多罗树水精叶华实，<a id="a-MH"></a>水精多罗树琉璃叶华实。<a id="a-MI"></a>阿难，<a id="a-MJ"></a>彼多罗园周匝有四宝钩栏——金、<a id="a-MK"></a>银、<a id="a-ML"></a>琉璃及水精，<a id="a-MM"></a>金栏银钩，<a id="a-MN"></a>银栏金钩，<a id="a-MO"></a>琉璃栏水精钩，<a id="a-MP"></a>水精栏琉璃钩。<a id="a-MQ"></a>阿难，<a id="a-MR"></a>彼多罗园覆以罗网，<a id="a-MS"></a>铃悬其间，<a id="a-MT"></a>彼铃四宝——金、<a id="a-MU"></a>银、<a id="a-MV"></a>琉璃及水精，<a id="a-MW"></a>金铃银舌，<a id="a-MX"></a>银铃金舌，<a id="a-MY"></a>琉璃铃水精舌，<a id="a-MZ"></a>水精铃琉璃舌。</p>
  <p id="aMa">“阿难，<a id="a-Mb"></a>如是大殿华池及多罗园具足成已，<a id="a-Mc"></a>八万四千诸小国王即共往诣大善见王，<a id="a-Md"></a>白曰：<a id="a-Me"></a>‘天王，<a id="a-Mf"></a>当知大殿华池及多罗园悉具足成，<a id="a-Mg"></a>惟愿天王随意所欲。<a id="a-Mh"></a>’阿难，<a id="a-Mi"></a>尔时，<a id="a-Mj"></a>大善见王便作是念：<a id="a-Mk"></a>‘我不应先升此大殿！<a id="a-Ml"></a>若有上尊沙门、<a id="a-Mm"></a>梵志，<a id="a-Mn"></a>依此拘尸王城住者，<a id="a-Mo"></a>我宁可请一切来集坐此大殿，<a id="a-Mp"></a>施设上味极美肴馔，<a id="a-Mq"></a>种种丰饶食啖含消，<a id="a-Mr"></a>手自斟酌，<a id="a-Ms"></a>皆令饱满，<a id="a-Mt"></a>食竟收器，<a id="a-Mu"></a>行澡水讫，<a id="a-Mv"></a>发遣令还。<a id="a-Mw"></a>’</p>
  <p id="aMx">“阿难，<a id="a-My"></a>大善见王作是念已，<a id="a-Mz"></a>即请上尊沙门、<a id="a-N0"></a>梵志，<a id="a-N1"></a>依彼拘尸王城住者，<a id="a-N2"></a>一切来集升大正殿。<a id="a-N3"></a>都集坐已，<a id="a-N4"></a>自行澡水，<a id="a-N5"></a>便以上味极美肴馔，<a id="a-N6"></a>种种丰饶食啖含消，<a id="a-N7"></a>手自斟酌，<a id="a-N8"></a>皆令饱满。<a id="a-N9"></a>食竟收器，<a id="a-NA"></a>行澡水讫，<a id="a-NB"></a>受咒愿已，<a id="a-NC"></a>发遣令还。</p>
  <p id="aND">“阿难，<a id="a-NE"></a>大善见王复作是念：<a id="a-NF"></a>‘今我不应大正殿中而行于欲，<a id="a-NG"></a>我宁可独将一侍人升大殿住。<a id="a-NH"></a>’阿难，<a id="a-NI"></a>大善见王则于后时，<a id="a-NJ"></a>将一侍人升大正殿，<a id="a-NK"></a>便入金楼，<a id="a-NL"></a>坐银御床，<a id="a-NM"></a>敷以氍氀、<a id="a-NN"></a>毾[毯-炎+登]，<a id="a-NO"></a>覆以锦绮罗縠，<a id="a-NP"></a>有衬体被，<a id="a-NQ"></a>两头安枕，<a id="a-NR"></a>加陵伽波惒逻波遮悉多罗那。<a id="a-NS"></a>坐已，<a id="a-NT"></a>离欲、<a id="a-NU"></a>离恶不善之法，<a id="a-NV"></a>有觉、<a id="a-NW"></a>有观，<a id="a-NX"></a>离生喜、<a id="a-NY"></a>乐，<a id="a-NZ"></a>逮初禅成就游。<a id="a-Na"></a>从金楼出，<a id="a-Nb"></a>次入银楼，<a id="a-Nc"></a>坐金御床，<a id="a-Nd"></a>敷以氍氀、<a id="a-Ne"></a>毾[毯-炎+登]，<a id="a-Nf"></a>覆以锦绮罗縠，<a id="a-Ng"></a>有衬体被，<a id="a-Nh"></a>两头安枕，<a id="a-Ni"></a>加陵伽波惒逻波遮悉多罗那。<a id="a-Nj"></a>坐已，<a id="a-Nk"></a>离欲、<a id="a-Nl"></a>离恶不善之法，<a id="a-Nm"></a>有觉、<a id="a-Nn"></a>有观，<a id="a-No"></a>离生喜、<a id="a-Np"></a>乐，<a id="a-Nq"></a>逮初禅成就游。<a id="a-Nr"></a>从银楼出，<a id="a-Ns"></a>入琉璃楼，<a id="a-Nt"></a>坐水精御床，<a id="a-Nu"></a>敷以氍氀、<a id="a-Nv"></a>毾[毯-炎+登]，<a id="a-Nw"></a>覆以锦绮罗縠，<a id="a-Nx"></a>有衬体被，<a id="a-Ny"></a>两头安枕，<a id="a-Nz"></a>加陵伽波惒逻波遮悉多罗那。<a id="a-O0"></a>坐已，<a id="a-O1"></a>离欲、<a id="a-O2"></a>离恶不善之法，<a id="a-O3"></a>有觉、<a id="a-O4"></a>有观，<a id="a-O5"></a>离生喜、<a id="a-O6"></a>乐，<a id="a-O7"></a>逮初禅成就游。<a id="a-O8"></a>从琉璃楼出，<a id="a-O9"></a>入水精楼，<a id="a-OA"></a>坐琉璃御床，<a id="a-OB"></a>敷以氍氀、<a id="a-OC"></a>毾[毯-炎+登]，<a id="a-OD"></a>覆以锦绮罗縠，<a id="a-OE"></a>有衬体被，<a id="a-OF"></a>两头安枕，<a id="a-OG"></a>加陵伽波惒逻波遮悉多罗那。<a id="a-OH"></a>坐已，<a id="a-OI"></a>离欲、<a id="a-OJ"></a>离恶不善之法，<a id="a-OK"></a>有觉、<a id="a-OL"></a>有观，<a id="a-OM"></a>离生喜、<a id="a-ON"></a>乐，<a id="a-OO"></a>逮初禅成就游。</p>
  <p id="aOP">“阿难，<a id="a-OQ"></a>尔时八万四千夫人及女宝并久不见大善见王，<a id="a-OR"></a>各怀饥虚，<a id="a-OS"></a>渴仰欲见。<a id="a-OT"></a>于是，<a id="a-OU"></a>八万四千夫人共诣女宝，<a id="a-OV"></a>白曰：<a id="a-OW"></a>‘天后，<a id="a-OX"></a>当知我等并久不觐天王。<a id="a-OY"></a>天后，<a id="a-OZ"></a>我等今欲共见天王。<a id="a-Oa"></a>’女宝闻已，<a id="a-Ob"></a>告主兵臣：<a id="a-Oc"></a>‘汝今当知，<a id="a-Od"></a>我等并久不觐天王，<a id="a-Oe"></a>今欲往见。<a id="a-Of"></a>’主兵臣闻，<a id="a-Og"></a>即送八万四千夫人及女宝至大正殿。<a id="a-Oh"></a>八万四千象、<a id="a-Oi"></a>八万四千马、<a id="a-Oj"></a>八万四千车、<a id="a-Ok"></a>八万四千步、<a id="a-Ol"></a>八万四千小王亦共侍送至大正殿。<a id="a-Om"></a>当去之时，<a id="a-On"></a>其声高大，<a id="a-Oo"></a>音响震动，<a id="a-Op"></a>大善见王闻其声高大，<a id="a-Oq"></a>音声震动，<a id="a-Or"></a>闻已，<a id="a-Os"></a>即问傍侍者曰：<a id="a-Ot"></a>‘是谁声高大，<a id="a-Ou"></a>音响震动？<a id="a-Ov"></a>’侍者白曰：<a id="a-Ow"></a>‘天王，<a id="a-Ox"></a>是八万四千夫人及女宝，<a id="a-Oy"></a>今悉共来诣大正殿。<a id="a-Oz"></a>八万四千象、<a id="a-P0"></a>八万四千马、<a id="a-P1"></a>八万四千车、<a id="a-P2"></a>八万四千步、<a id="a-P3"></a>八万四千小王亦复共来诣大正殿，<a id="a-P4"></a>是故其声高大，<a id="a-P5"></a>音响震动。<a id="a-P6"></a>’大善见王闻已，<a id="a-P7"></a>告侍者曰：<a id="a-P8"></a>‘汝速下殿，<a id="a-P9"></a>可于露地疾敷金床，<a id="a-PA"></a>讫还白我。<a id="a-PB"></a>’侍者受教，<a id="a-PC"></a>即从殿下，<a id="a-PD"></a>则于露地疾敷金床讫，<a id="a-PE"></a>还白曰：<a id="a-PF"></a>‘已为天王则于露地敷金床讫，<a id="a-PG"></a>随天王意。<a id="a-PH"></a>’</p>
  <p id="aPI">“阿难，<a id="a-PJ"></a>大善见王即共侍者从殿来下，<a id="a-PK"></a>升金床上，<a id="a-PL"></a>结跏趺坐。<a id="a-PM"></a>阿难，<a id="a-PN"></a>彼时八万四千夫人及女宝皆悉共前，<a id="a-PO"></a>诣大善见王。<a id="a-PP"></a>阿难，<a id="a-PQ"></a>大善见王遥见八万四千夫人及女宝，<a id="a-PR"></a>见已，<a id="a-PS"></a>则便闭塞诸根。<a id="a-PT"></a>于是，<a id="a-PU"></a>八万四千夫人及女宝见王闭塞诸根已，<a id="a-PV"></a>便作是念：<a id="a-PW"></a>‘天王今必不用我等。<a id="a-PX"></a>所以者何？<a id="a-PY"></a>天王适见我等，<a id="a-PZ"></a>便闭塞诸根。<a id="a-Pa"></a>’</p>
  <p id="aPb">“阿难，<a id="a-Pc"></a>于是，<a id="a-Pd"></a>女宝则前往诣大善见王，<a id="a-Pe"></a>到已，<a id="a-Pf"></a>白曰：<a id="a-Pg"></a>‘天王，<a id="a-Ph"></a>当知彼八万四千夫人及女宝尽是天王所有，<a id="a-Pi"></a>惟愿天王常念我等，<a id="a-Pj"></a>乃至命终！<a id="a-Pk"></a>八万四千象、<a id="a-Pl"></a>八万四千马、<a id="a-Pm"></a>八万四千车、<a id="a-Pn"></a>八万四千步、<a id="a-Po"></a>八万四千小王，<a id="a-Pp"></a>尽是天王所有，<a id="a-Pq"></a>惟愿天王常念我等，<a id="a-Pr"></a>乃至命终！<a id="a-Ps"></a>’</p>
  <p id="aPt">“彼时大善见王闻斯语已，<a id="a-Pu"></a>告女宝曰：<a id="a-Pv"></a>‘妹，<a id="a-Pw"></a>汝等长夜教我为恶，<a id="a-Px"></a>不令行慈。<a id="a-Py"></a>妹，<a id="a-Pz"></a>汝等从今已后，<a id="a-Q0"></a>当教我行慈，<a id="a-Q1"></a>莫令为恶。<a id="a-Q2"></a>’阿难，<a id="a-Q3"></a>八万四千夫人及女宝却住一面，<a id="a-Q4"></a>涕零悲泣，<a id="a-Q5"></a>而作此语：<a id="a-Q6"></a>‘我等非是天王之妹，<a id="a-Q7"></a>而今天王称我等为妹。<a id="a-Q8"></a>’</p>
  <p id="aQ9">“阿难，<a id="a-QA"></a>彼八万四千夫人及女宝各各以衣抆拭其泪，<a id="a-QB"></a>复前往诣大善见王，<a id="a-QC"></a>到已，<a id="a-QD"></a>白曰：<a id="a-QE"></a>‘天王，<a id="a-QF"></a>我等云何教天王行慈，<a id="a-QG"></a>不为恶耶？<a id="a-QH"></a>’大善见王答曰：<a id="a-QI"></a>‘诸妹，<a id="a-QJ"></a>汝等为我，<a id="a-QK"></a>应如是说：<a id="a-QL"></a>“天王知不？<a id="a-QM"></a>人命短促，<a id="a-QN"></a>当就后世，<a id="a-QO"></a>应修梵行，<a id="a-QP"></a>生无不终。<a id="a-QQ"></a>天王，<a id="a-QR"></a>当知彼法必来，<a id="a-QS"></a>非可爱念，<a id="a-QT"></a>亦不可喜，<a id="a-QU"></a>坏一切世，<a id="a-QV"></a>名曰为死。<a id="a-QW"></a>是以天王于八万四千夫人及女宝有念有欲者，<a id="a-QX"></a>惟愿天王悉断、<a id="a-QY"></a>舍离，<a id="a-QZ"></a>至终莫念！<a id="a-Qa"></a>于八万四千象、<a id="a-Qb"></a>八万四千马、<a id="a-Qc"></a>八万四千车、<a id="a-Qd"></a>八万四千步、<a id="a-Qe"></a>八万四千小王，<a id="a-Qf"></a>天王有欲有念者，<a id="a-Qg"></a>惟愿天王悉断、<a id="a-Qh"></a>舍离，<a id="a-Qi"></a>至终莫念！<a id="a-Qj"></a>”诸妹，<a id="a-Qk"></a>汝等如是教我行慈，<a id="a-Ql"></a>不令为恶。<a id="a-Qm"></a>’</p>
  <p id="aQn">“阿难，<a id="a-Qo"></a>彼八万四千夫人及女宝白曰：<a id="a-Qp"></a>‘天王，<a id="a-Qq"></a>我等从今已后，<a id="a-Qr"></a>当教天王行慈，<a id="a-Qs"></a>不令为恶。<a id="a-Qt"></a>天王，<a id="a-Qu"></a>人命短促，<a id="a-Qv"></a>当就后世。<a id="a-Qw"></a>彼法必来，<a id="a-Qx"></a>非可爱念，<a id="a-Qy"></a>亦不可喜，<a id="a-Qz"></a>坏一切世，<a id="a-R0"></a>名曰为死。<a id="a-R1"></a>是以天王于八万四千夫人及女宝有念有欲者，<a id="a-R2"></a>惟愿天王悉断、<a id="a-R3"></a>舍离，<a id="a-R4"></a>至终莫念！<a id="a-R5"></a>于八万四千象、<a id="a-R6"></a>八万四千马、<a id="a-R7"></a>八万四千车、<a id="a-R8"></a>八万四千步、<a id="a-R9"></a>八万四千小王，<a id="a-RA"></a>天王有欲有念者，<a id="a-RB"></a>惟愿天王悉断、<a id="a-RC"></a>舍离，<a id="a-RD"></a>至终莫念！<a id="a-RE"></a>’阿难，<a id="a-RF"></a>大善见王为彼八万四千夫人及女宝说法，<a id="a-RG"></a>劝发渴仰，<a id="a-RH"></a>成就欢喜；<a id="a-RI"></a>无量方便为彼说法，<a id="a-RJ"></a>劝发渴仰，<a id="a-RK"></a>成就欢喜已，<a id="a-RL"></a>发遣令还。<a id="a-RM"></a>阿难，<a id="a-RN"></a>彼八万四千夫人及女宝知大善见王发遣已，<a id="a-RO"></a>各拜辞还。</p>
  <p id="aRP">“阿难，<a id="a-RQ"></a>彼八万四千夫人及女宝还去不久，<a id="a-RR"></a>大善见王即共侍者还升大殿，<a id="a-RS"></a>则入金楼，<a id="a-RT"></a>坐银御床，<a id="a-RU"></a>敷以氍氀、<a id="a-RV"></a>毾[毯-炎+登]，<a id="a-RW"></a>覆以锦绮罗縠，<a id="a-RX"></a>有衬体被，<a id="a-RY"></a>两头安枕，<a id="a-RZ"></a>加陵伽波惒逻波遮悉多罗那。<a id="a-Ra"></a>坐已，<a id="a-Rb"></a>作是观：<a id="a-Rc"></a>‘我是最后边，<a id="a-Rd"></a>念欲、<a id="a-Re"></a>念恚、<a id="a-Rf"></a>念害、<a id="a-Rg"></a>斗诤、<a id="a-Rh"></a>相憎、<a id="a-Ri"></a>谀谄、<a id="a-Rj"></a>虚伪、<a id="a-Rk"></a>欺诳、<a id="a-Rl"></a>妄言，<a id="a-Rm"></a>无量诸恶不善之法是最后边。<a id="a-Rn"></a>’心与慈俱，<a id="a-Ro"></a>遍满一方成就游。<a id="a-Rp"></a>如是二三四方，<a id="a-Rq"></a>四维上下，<a id="a-Rr"></a>普周一切，<a id="a-Rs"></a>无结无怨，<a id="a-Rt"></a>无恚无诤，<a id="a-Ru"></a>极广甚大，<a id="a-Rv"></a>无量善修，<a id="a-Rw"></a>遍满一切世间成就游。</p>
  <p id="aRx">“从金楼出，<a id="a-Ry"></a>次入银楼，<a id="a-Rz"></a>坐金御床，<a id="a-S0"></a>敷以氍氀、<a id="a-S1"></a>毾[毯-炎+登]，<a id="a-S2"></a>覆以锦绮罗縠，<a id="a-S3"></a>有衬体被，<a id="a-S4"></a>两头安枕，<a id="a-S5"></a>加陵伽波惒逻波遮悉多罗那。<a id="a-S6"></a>坐已，<a id="a-S7"></a>作是观：<a id="a-S8"></a>‘我是最后边，<a id="a-S9"></a>念欲、<a id="a-SA"></a>念恚、<a id="a-SB"></a>念害、<a id="a-SC"></a>斗诤、<a id="a-SD"></a>相憎、<a id="a-SE"></a>谀谄、<a id="a-SF"></a>虚伪、<a id="a-SG"></a>欺诳、<a id="a-SH"></a>妄言，<a id="a-SI"></a>无量诸恶不善之法是最后边。<a id="a-SJ"></a>’心与悲俱，<a id="a-SK"></a>遍满一方成就游。<a id="a-SL"></a>如是二三四方，<a id="a-SM"></a>四维上下，<a id="a-SN"></a>普周一切，<a id="a-SO"></a>无结无怨，<a id="a-SP"></a>无恚无诤，<a id="a-SQ"></a>极广甚大，<a id="a-SR"></a>无量善修，<a id="a-SS"></a>遍满一切世间成就游。</p>
  <p id="aST">“从银楼出，<a id="a-SU"></a>入琉璃楼，<a id="a-SV"></a>坐水精御床，<a id="a-SW"></a>敷以氍氀、<a id="a-SX"></a>毾[毯-炎+登]，<a id="a-SY"></a>覆以锦绮罗縠，<a id="a-SZ"></a>有衬体被，<a id="a-Sa"></a>两头安枕，<a id="a-Sb"></a>加陵伽波惒逻波遮悉多罗那。<a id="a-Sc"></a>坐已，<a id="a-Sd"></a>作是观：<a id="a-Se"></a>‘我是最后边，<a id="a-Sf"></a>念欲、<a id="a-Sg"></a>念恚、<a id="a-Sh"></a>念害、<a id="a-Si"></a>斗诤、<a id="a-Sj"></a>相憎、<a id="a-Sk"></a>谀谄、<a id="a-Sl"></a>虚伪、<a id="a-Sm"></a>欺诳、<a id="a-Sn"></a>妄言，<a id="a-So"></a>无量诸恶不善之法是最后边。<a id="a-Sp"></a>’心与喜俱，<a id="a-Sq"></a>遍满一方成就游。<a id="a-Sr"></a>如是二三四方，<a id="a-Ss"></a>四维上下，<a id="a-St"></a>普周一切，<a id="a-Su"></a>无结无怨，<a id="a-Sv"></a>无恚无诤，<a id="a-Sw"></a>极广甚大，<a id="a-Sx"></a>无量善修，<a id="a-Sy"></a>遍满一切世间成就游。</p>
  <p id="aSz">“从琉璃楼出，<a id="a-T0"></a>入水精楼，<a id="a-T1"></a>坐琉璃御床，<a id="a-T2"></a>敷以氍氀、<a id="a-T3"></a>毾[毯-炎+登]，<a id="a-T4"></a>覆以锦绮罗縠，<a id="a-T5"></a>有衬体被，<a id="a-T6"></a>两头安枕，<a id="a-T7"></a>加陵伽波惒逻波遮悉多罗那。<a id="a-T8"></a>坐已，<a id="a-T9"></a>作是观：<a id="a-TA"></a>‘我是最后边，<a id="a-TB"></a>念欲、<a id="a-TC"></a>念恚、<a id="a-TD"></a>念害、<a id="a-TE"></a>斗诤、<a id="a-TF"></a>相憎、<a id="a-TG"></a>谀谄、<a id="a-TH"></a>虚伪、<a id="a-TI"></a>欺诳、<a id="a-TJ"></a>妄言，<a id="a-TK"></a>无量诸恶不善之法是最后边。<a id="a-TL"></a>’心与舍俱，<a id="a-TM"></a>遍满一方成就游。<a id="a-TN"></a>如是二三四方，<a id="a-TO"></a>四维上下，<a id="a-TP"></a>普周一切，<a id="a-TQ"></a>无结无怨，<a id="a-TR"></a>无恚无诤，<a id="a-TS"></a>极广甚大，<a id="a-TT"></a>无量善修，<a id="a-TU"></a>遍满一切世间成就游。</p>
  <p id="aTV">“阿难，<a id="a-TW"></a>大善见王于最后时生微微死痛，<a id="a-TX"></a>犹如居士或居士子，<a id="a-TY"></a>食极妙食，<a id="a-TZ"></a>生小微烦。<a id="a-Ta"></a>阿难，<a id="a-Tb"></a>大善见王于最后时生微微死痛亦复如是。<a id="a-Tc"></a>阿难，<a id="a-Td"></a>尔时大善见王，<a id="a-Te"></a>修习四梵室，<a id="a-Tf"></a>舍念欲已，<a id="a-Tg"></a>乘是命终，<a id="a-Th"></a>生梵天中。</p>
  <p id="aTi">“阿难，<a id="a-Tj"></a>在昔异时大善见王者，<a id="a-Tk"></a>汝谓异人耶？<a id="a-Tl"></a>莫作斯念！<a id="a-Tm"></a>当知即是我也。<a id="a-Tn"></a>阿难，<a id="a-To"></a>我于尔时为自饶益，<a id="a-Tp"></a>亦饶益他，<a id="a-Tq"></a>饶益多人，<a id="a-Tr"></a>愍伤世间，<a id="a-Ts"></a>为天、<a id="a-Tt"></a>为人求义及饶益，<a id="a-Tu"></a>求安隐快乐。<a id="a-Tv"></a>尔时说法不至究竟，<a id="a-Tw"></a>不究竟白净，<a id="a-Tx"></a>不究竟梵行；<a id="a-Ty"></a>不究竟梵行讫，<a id="a-Tz"></a>尔时不离生老病死、<a id="a-U0"></a>啼哭忧戚，<a id="a-U1"></a>亦未能得脱一切苦。</p>
  <p id="aU2">“阿难，<a id="a-U3"></a>我今出世，<a id="a-U4"></a>如来、<a id="a-U5"></a>无所著、<a id="a-U6"></a>等正觉、<a id="a-U7"></a>明行成为、<a id="a-U8"></a>善逝、<a id="a-U9"></a>世间解、<a id="a-UA"></a>无上士、<a id="a-UB"></a>道法御、<a id="a-UC"></a>天人师，<a id="a-UD"></a>号佛、<a id="a-UE"></a>众佑，<a id="a-UF"></a>我今为自饶益，<a id="a-UG"></a>亦饶益他，<a id="a-UH"></a>饶益多人，<a id="a-UI"></a>愍伤世间，<a id="a-UJ"></a>为天、<a id="a-UK"></a>为人求义及饶益，<a id="a-UL"></a>求安隐快乐。<a id="a-UM"></a>我今说法得至究竟，<a id="a-UN"></a>究竟白净，<a id="a-UO"></a>究竟梵行；<a id="a-UP"></a>究竟梵行讫，<a id="a-UQ"></a>我今得离生老病死、<a id="a-UR"></a>啼哭忧戚，<a id="a-US"></a>我今已得脱一切苦。</p>
  <p id="aUT">“阿难，<a id="a-UU"></a>从拘尸城，<a id="a-UV"></a>从惒跋单力士娑罗林，<a id="a-UW"></a>从尼连然河，<a id="a-UX"></a>从婆求河，<a id="a-UY"></a>从天冠寺，<a id="a-UZ"></a>从为我敷床处，<a id="a-Ua"></a>我于其中间七反舍身，<a id="a-Ub"></a>于中六返为转轮王，<a id="a-Uc"></a>今第七如来、<a id="a-Ud"></a>无所著、<a id="a-Ue"></a>等正觉。</p>
  <p id="aUf">“阿难，<a id="a-Ug"></a>我不复见世中天及魔、<a id="a-Uh"></a>梵、<a id="a-Ui"></a>沙门、<a id="a-Uj"></a>梵志，<a id="a-Uk"></a>从天至人，<a id="a-Ul"></a>更复舍身者，<a id="a-Um"></a>是处不然。<a id="a-Un"></a>阿难，<a id="a-Uo"></a>我今最后生、<a id="a-Up"></a>最后有、<a id="a-Uq"></a>最后身、<a id="a-Ur"></a>最后形、<a id="a-Us"></a>得最后我，<a id="a-Ut"></a>我说是苦边。<a id="a-Uu"></a>”</p>
  <p id="aUv">佛说如是，<a id="a-Uw"></a>尊者阿难及诸比丘闻佛所说，<a id="a-Ux"></a>欢喜奉行。</p>
 </body>
</html>