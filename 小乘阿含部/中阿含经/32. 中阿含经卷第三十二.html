<!doctype html>
<html id="z3IBU7qX5" data-ver="1280">
 <head>
  <meta charset="utf-8">
  <meta author="僧伽提婆">
  <meta library="龙藏">
  <meta catalog="小乘阿含部">
  <meta period="东晋">
 </head>
 <body>
  <h1 id="a1">中阿含经卷第三十二</h1>
  <h2 id="a2">大品优婆离经第十七</h2>
  <p id="a3">我闻如是：<a id="a-4"></a>一时，<a id="a-5"></a>佛游那难陀，<a id="a-6"></a>在波婆离奈林。<a id="a-7"></a>尔时，<a id="a-8"></a>长苦行尼揵中后彷佯，<a id="a-9"></a>往诣佛所，<a id="a-A"></a>共相问讯，<a id="a-B"></a>却坐一面。<a id="a-C"></a>于是，<a id="a-D"></a>世尊问曰：<a id="a-E"></a>“苦行尼揵亲子施设几行，<a id="a-F"></a>令不行恶业、<a id="a-G"></a>不作恶业？<a id="a-H"></a>”</p>
  <p id="aI">长苦行尼揵答曰：<a id="a-J"></a>“瞿昙，<a id="a-K"></a>我尊师尼揵亲子不为我等施设于行，<a id="a-L"></a>令不行恶业、<a id="a-M"></a>不作恶业；<a id="a-N"></a>但为我等施设于罚，<a id="a-O"></a>令不行恶业、<a id="a-P"></a>不作恶业。<a id="a-Q"></a>”</p>
  <p id="aR">世尊又复问曰：<a id="a-S"></a>“苦行尼揵亲子施设几罚，<a id="a-T"></a>令不行恶业、<a id="a-U"></a>不作恶业？<a id="a-V"></a>”</p>
  <p id="aW">长苦行尼揵答曰：<a id="a-X"></a>“瞿昙，<a id="a-Y"></a>我尊师尼揵亲子为我等辈施设三罚，<a id="a-Z"></a>令不行恶业、<a id="a-a"></a>不作恶业。<a id="a-b"></a>云何为三？<a id="a-c"></a>身罚、<a id="a-d"></a>口罚及意罚也。<a id="a-e"></a>”</p>
  <p id="af">世尊又复问曰：<a id="a-g"></a>“苦行，<a id="a-h"></a>云何身罚异、<a id="a-i"></a>口罚异、<a id="a-j"></a>意罚异耶？<a id="a-k"></a>”</p>
  <p id="al">长苦行尼揵答曰：<a id="a-m"></a>“瞿昙，<a id="a-n"></a>我等身罚异、<a id="a-o"></a>口罚异、<a id="a-p"></a>意罚异也。<a id="a-q"></a>”</p>
  <p id="ar">世尊又复问曰：<a id="a-s"></a>“苦行，<a id="a-t"></a>此三罚如是相似，<a id="a-u"></a>尼揵亲子施设何罚为最重，<a id="a-v"></a>令不行恶业、<a id="a-w"></a>不作恶业？<a id="a-x"></a>为身罚、<a id="a-y"></a>口罚？<a id="a-z"></a>为意罚耶？<a id="a-10"></a>”</p>
  <p id="a11">长苦行尼揵答曰：<a id="a-12"></a>“瞿昙，<a id="a-13"></a>此三罚如是相似，<a id="a-14"></a>我尊师尼揵亲子施设身罚为最重，<a id="a-15"></a>令不行恶业、<a id="a-16"></a>不作恶业。<a id="a-17"></a>口罚不然，<a id="a-18"></a>意罚最下，<a id="a-19"></a>不及身罚极大甚重。<a id="a-1A"></a>”</p>
  <p id="a1B">世尊又复问曰：<a id="a-1C"></a>“苦行，<a id="a-1D"></a>汝说身罚为最重耶？<a id="a-1E"></a>”</p>
  <p id="a1F">长苦行尼揵答曰：<a id="a-1G"></a>“瞿昙，<a id="a-1H"></a>身罚最重。<a id="a-1I"></a>”</p>
  <p id="a1J">世尊复再三问曰：<a id="a-1K"></a>“苦行，<a id="a-1L"></a>汝说身罚为最重耶？<a id="a-1M"></a>”</p>
  <p id="a1N">长苦行尼揵亦再三答曰：<a id="a-1O"></a>“瞿昙，<a id="a-1P"></a>身罚最重。<a id="a-1Q"></a>”</p>
  <p id="a1R">于是，<a id="a-1S"></a>世尊再三审定长苦行尼揵如此事已，<a id="a-1T"></a>便默然住。</p>
  <p id="a1U">长苦行尼揵问曰：<a id="a-1V"></a>“沙门瞿昙施设几罚，<a id="a-1W"></a>令不行恶业、<a id="a-1X"></a>不作恶业？<a id="a-1Y"></a>”</p>
  <p id="a1Z">尔时，<a id="a-1a"></a>世尊答曰：<a id="a-1b"></a>“苦行，<a id="a-1c"></a>我不施设罚，<a id="a-1d"></a>令不行恶业、<a id="a-1e"></a>不作恶业；<a id="a-1f"></a>我但施设业，<a id="a-1g"></a>令不行恶业、<a id="a-1h"></a>不作恶业。<a id="a-1i"></a>”</p>
  <p id="a1j">长苦行尼揵问曰：<a id="a-1k"></a>“瞿昙施设几业，<a id="a-1l"></a>令不行恶业、<a id="a-1m"></a>不作恶业？<a id="a-1n"></a>”</p>
  <p id="a1o">世尊又复答曰：<a id="a-1p"></a>“苦行，<a id="a-1q"></a>我施设三业，<a id="a-1r"></a>令不行恶业、<a id="a-1s"></a>不作恶业。<a id="a-1t"></a>云何为三？<a id="a-1u"></a>身业、<a id="a-1v"></a>口业及意业也。<a id="a-1w"></a>”</p>
  <p id="a1x">长苦行尼揵问曰：<a id="a-1y"></a>“瞿昙，<a id="a-1z"></a>身业异、<a id="a-20"></a>口业异、<a id="a-21"></a>意业异耶？<a id="a-22"></a>”</p>
  <p id="a23">世尊又复答曰：<a id="a-24"></a>“苦行，<a id="a-25"></a>我身业异、<a id="a-26"></a>口业异、<a id="a-27"></a>意业异也。<a id="a-28"></a>”</p>
  <p id="a29">长苦行尼揵问曰：<a id="a-2A"></a>“瞿昙，<a id="a-2B"></a>此三业如是相似，<a id="a-2C"></a>施设何业为最重，<a id="a-2D"></a>令不行恶业、<a id="a-2E"></a>不作恶业？<a id="a-2F"></a>为身业、<a id="a-2G"></a>口业？<a id="a-2H"></a>为意业耶？<a id="a-2I"></a>”</p>
  <p id="a2J">世尊又复答曰：<a id="a-2K"></a>“苦行，<a id="a-2L"></a>此三业如是相似，<a id="a-2M"></a>我施设意业为最重，<a id="a-2N"></a>令不行恶业、<a id="a-2O"></a>不作恶业。<a id="a-2P"></a>身业、<a id="a-2Q"></a>口业则不然也。<a id="a-2R"></a>”</p>
  <p id="a2S">长苦行尼揵问曰：<a id="a-2T"></a>“瞿昙施设意业为最重耶？<a id="a-2U"></a>”</p>
  <p id="a2V">世尊又复答曰：<a id="a-2W"></a>“苦行，<a id="a-2X"></a>我施设意业为最重也。<a id="a-2Y"></a>”</p>
  <p id="a2Z">长苦行尼揵复再三问曰：<a id="a-2a"></a>“瞿昙施设意业为最重耶？<a id="a-2b"></a>”</p>
  <p id="a2c">世尊亦再三答曰：<a id="a-2d"></a>“苦行，<a id="a-2e"></a>我施设意业为最重也。<a id="a-2f"></a>”</p>
  <p id="a2g">于是，<a id="a-2h"></a>长苦行尼揵再三审定世尊如此事已，<a id="a-2i"></a>即从座起，<a id="a-2j"></a>绕世尊三匝而退还去，<a id="a-2k"></a>往诣尼揵亲子所。</p>
  <p id="a2l">尼揵亲子遥见长苦行尼揵来，<a id="a-2m"></a>即便问曰：<a id="a-2n"></a>“苦行，<a id="a-2o"></a>从何处来？<a id="a-2p"></a>”</p>
  <p id="a2q">长苦行尼揵答曰：<a id="a-2r"></a>“尊，<a id="a-2s"></a>我从那难陀波婆离奈林沙门瞿昙处来。<a id="a-2t"></a>”</p>
  <p id="a2u">尼揵亲子问曰：<a id="a-2v"></a>“苦行，<a id="a-2w"></a>颇共沙门瞿昙有所论耶？<a id="a-2x"></a>”</p>
  <p id="a2y">长苦行尼揵答曰：<a id="a-2z"></a>“共论。<a id="a-30"></a>”</p>
  <p id="a31">尼揵亲子告曰：<a id="a-32"></a>“苦行，<a id="a-33"></a>若共沙门瞿昙有所论者，<a id="a-34"></a>尽为我说，<a id="a-35"></a>我或能知彼之所论。<a id="a-36"></a>”</p>
  <p id="a37">于是，<a id="a-38"></a>长苦行尼揵共世尊有所论者尽向彼说，<a id="a-39"></a>尼揵亲子闻便叹曰：<a id="a-3A"></a>“善哉！<a id="a-3B"></a>苦行，<a id="a-3C"></a>谓汝于师行弟子法，<a id="a-3D"></a>所作智辩聪明决定，<a id="a-3E"></a>安隐无畏成就调御，<a id="a-3F"></a>逮大辩才，<a id="a-3G"></a>得甘露幢，<a id="a-3H"></a>于甘露界自作证成就游。<a id="a-3I"></a>所以者何？<a id="a-3J"></a>谓汝向沙门瞿昙施设身罚为最重，<a id="a-3K"></a>令不行恶业、<a id="a-3L"></a>不作恶业。<a id="a-3M"></a>口罚不然，<a id="a-3N"></a>意罚最下，<a id="a-3O"></a>不及身罚极大甚重。<a id="a-3P"></a>”</p>
  <p id="a3Q">是时，<a id="a-3R"></a>优婆离居士与五百居士俱集在众中，<a id="a-3S"></a>叉手向尼揵亲子。<a id="a-3T"></a>于是，<a id="a-3U"></a>优婆离居士语长苦行尼揵曰：<a id="a-3V"></a>“尊已再三审定沙门瞿昙如此事耶？<a id="a-3W"></a>”</p>
  <p id="a3X">长苦行尼揵答曰：<a id="a-3Y"></a>“居士，<a id="a-3Z"></a>我已再三审定沙门瞿昙如此事也。<a id="a-3a"></a>”</p>
  <p id="a3b">优婆离居士语长苦行尼揵曰：<a id="a-3c"></a>“我亦能至再三审定沙门瞿昙如此事已，<a id="a-3d"></a>随所牵挽。<a id="a-3e"></a>犹如力士执长髦羊，<a id="a-3f"></a>随所牵挽；<a id="a-3g"></a>我亦如是，<a id="a-3h"></a>能至再三审定沙门瞿昙如此事已，<a id="a-3i"></a>随所牵挽。<a id="a-3j"></a>犹如力士手执髦裘，<a id="a-3k"></a>抖擞去尘；<a id="a-3l"></a>我亦如是，<a id="a-3m"></a>能至再三审定沙门瞿昙如此事已，<a id="a-3n"></a>随所牵挽。<a id="a-3o"></a>犹如沽酒师、<a id="a-3p"></a>沽酒弟子取漉酒囊，<a id="a-3q"></a>著深水中，<a id="a-3r"></a>随意所欲，<a id="a-3s"></a>随所牵挽；<a id="a-3t"></a>我亦如是，<a id="a-3u"></a>能至再三审定沙门瞿昙如此事已，<a id="a-3v"></a>随所牵挽。<a id="a-3w"></a>犹龙象王年满六十，<a id="a-3x"></a>而以骄傲摩诃能加牙足体具，<a id="a-3y"></a>筋力炽盛，<a id="a-3z"></a>力士将去以水洗髀、<a id="a-40"></a>洗脊、<a id="a-41"></a>洗胁、<a id="a-42"></a>洗腹、<a id="a-43"></a>洗牙、<a id="a-44"></a>洗头及水中戏；<a id="a-45"></a>我亦如是，<a id="a-46"></a>能至再三审定沙门瞿昙如此事已，<a id="a-47"></a>随其所洗。<a id="a-48"></a>我往诣沙门瞿昙所，<a id="a-49"></a>共彼谈论，<a id="a-4A"></a>降伏已还。<a id="a-4B"></a>”</p>
  <p id="a4C">尼揵亲子语优婆离居士曰：<a id="a-4D"></a>“我亦可伏沙门瞿昙，<a id="a-4E"></a>汝亦可也，<a id="a-4F"></a>长苦行尼揵亦可也。<a id="a-4G"></a>”</p>
  <p id="a4H">于是，<a id="a-4I"></a>长苦行尼揵白尼揵亲子曰：<a id="a-4J"></a>“我不欲令优婆离居士往诣沙门瞿昙所。<a id="a-4K"></a>所以者何？<a id="a-4L"></a>沙门瞿昙知幻化咒，<a id="a-4M"></a>能咒化作弟子比丘、<a id="a-4N"></a>比丘尼、<a id="a-4O"></a>优婆塞、<a id="a-4P"></a>优婆私，<a id="a-4Q"></a>恐优婆离居士受沙门瞿昙化，<a id="a-4R"></a>化作弟子。<a id="a-4S"></a>”</p>
  <p id="a4T">尼揵亲子语曰：<a id="a-4U"></a>“苦行，<a id="a-4V"></a>若优婆离居士受沙门瞿昙化作弟子者，<a id="a-4W"></a>终无是处；<a id="a-4X"></a>若沙门瞿昙受优婆离居士化作弟子者，<a id="a-4Y"></a>必有是处。<a id="a-4Z"></a>”</p>
  <p id="a4a">优婆离居士再三白尼揵亲子曰：<a id="a-4b"></a>“我今往诣沙门瞿昙所，<a id="a-4c"></a>共彼谈论，<a id="a-4d"></a>降伏已还。<a id="a-4e"></a>”</p>
  <p id="a4f">尼揵亲子亦再三答曰：<a id="a-4g"></a>“汝可速往，<a id="a-4h"></a>我亦可伏沙门瞿昙，<a id="a-4i"></a>汝亦可也，<a id="a-4j"></a>长苦行尼揵亦可也。<a id="a-4k"></a>”</p>
  <p id="a4l">长苦行尼揵复再三白曰：<a id="a-4m"></a>“我不欲令优婆离居士往诣沙门瞿昙所。<a id="a-4n"></a>所以者何？<a id="a-4o"></a>沙门瞿昙知幻化咒，<a id="a-4p"></a>能咒化作弟子比丘、<a id="a-4q"></a>比丘尼、<a id="a-4r"></a>优婆塞、<a id="a-4s"></a>优婆私，<a id="a-4t"></a>恐优婆离居士受沙门瞿昙化，<a id="a-4u"></a>化作弟子。<a id="a-4v"></a>”</p>
  <p id="a4w">尼揵亲子语曰：<a id="a-4x"></a>“苦行，<a id="a-4y"></a>若优婆离居士受沙门瞿昙化作弟子者，<a id="a-4z"></a>终无是处；<a id="a-50"></a>若沙门瞿昙受优婆离居士化作弟子者，<a id="a-51"></a>必有是处。<a id="a-52"></a>优婆离居士，<a id="a-53"></a>汝去随意！<a id="a-54"></a>”</p>
  <p id="a55">于是，<a id="a-56"></a>优婆离居士稽首尼揵亲子足，<a id="a-57"></a>绕三匝而去；<a id="a-58"></a>往诣佛所，<a id="a-59"></a>共相问讯，<a id="a-5A"></a>却坐一面，<a id="a-5B"></a>问曰：<a id="a-5C"></a>“瞿昙，<a id="a-5D"></a>今日长苦行尼揵来至此耶？<a id="a-5E"></a>”</p>
  <p id="a5F">世尊答曰：<a id="a-5G"></a>“来也，<a id="a-5H"></a>居士。<a id="a-5I"></a>”</p>
  <p id="a5J">优婆离居士问曰：<a id="a-5K"></a>“瞿昙，<a id="a-5L"></a>颇共长苦行尼揵有所论耶？<a id="a-5M"></a>”</p>
  <p id="a5N">世尊答曰：<a id="a-5O"></a>“有所论也。<a id="a-5P"></a>”</p>
  <p id="a5Q">优婆离居士语曰：<a id="a-5R"></a>“瞿昙，<a id="a-5S"></a>若共长苦行尼揵有所论者，<a id="a-5T"></a>尽为我说。<a id="a-5U"></a>若我闻已，<a id="a-5V"></a>或能知之。<a id="a-5W"></a>”</p>
  <p id="a5X">于是，<a id="a-5Y"></a>世尊共长苦行尼揵有所论者，<a id="a-5Z"></a>尽向彼说。</p>
  <p id="a5a">尔时，<a id="a-5b"></a>优婆离居士闻便叹曰：<a id="a-5c"></a>“善哉！<a id="a-5d"></a>苦行，<a id="a-5e"></a>谓于尊师行弟子法，<a id="a-5f"></a>所作智辩聪明决定，<a id="a-5g"></a>安隐无畏成就调御，<a id="a-5h"></a>逮大辩才，<a id="a-5i"></a>得甘露幢，<a id="a-5j"></a>于甘露界自作证成就游。<a id="a-5k"></a>所以者何？<a id="a-5l"></a>谓向沙门瞿昙施设身罚最重，<a id="a-5m"></a>令不行恶业、<a id="a-5n"></a>不作恶业。<a id="a-5o"></a>口罚不然，<a id="a-5p"></a>意罚最下，<a id="a-5q"></a>不及身罚极大甚重。<a id="a-5r"></a>”</p>
  <p id="a5s">彼时，<a id="a-5t"></a>世尊告曰：<a id="a-5u"></a>“居士，<a id="a-5v"></a>我欲与汝共论此事。<a id="a-5w"></a>汝若住真谛者，<a id="a-5x"></a>以真谛答。<a id="a-5y"></a>”</p>
  <p id="a5z">优婆离居士报曰：<a id="a-60"></a>“瞿昙，<a id="a-61"></a>我住真谛，<a id="a-62"></a>以真谛答。<a id="a-63"></a>沙门瞿昙，<a id="a-64"></a>但当与我共论此事。<a id="a-65"></a>”</p>
  <p id="a66">世尊问曰：<a id="a-67"></a>“居士，<a id="a-68"></a>于意云何？<a id="a-69"></a>若有尼揵来，<a id="a-6A"></a>好喜于布施，<a id="a-6B"></a>乐行于布施，<a id="a-6C"></a>无戏、<a id="a-6D"></a>乐不戏，<a id="a-6E"></a>为极清净，<a id="a-6F"></a>极行咒也。<a id="a-6G"></a>若彼行来时，<a id="a-6H"></a>多杀大小虫。<a id="a-6I"></a>云何，<a id="a-6J"></a>居士，<a id="a-6K"></a>尼揵亲子于此杀生施设报耶？<a id="a-6L"></a>”</p>
  <p id="a6M">优婆离居士答曰：<a id="a-6N"></a>“瞿昙，<a id="a-6O"></a>若思者有大罪，<a id="a-6P"></a>若无思者无大罪也。<a id="a-6Q"></a>”</p>
  <p id="a6R">世尊问曰：<a id="a-6S"></a>“居士，<a id="a-6T"></a>汝说思为何等耶？<a id="a-6U"></a>”</p>
  <p id="a6V">优婆离居士答曰：<a id="a-6W"></a>“瞿昙，<a id="a-6X"></a>意业是也。<a id="a-6Y"></a>”</p>
  <p id="a6Z">世尊告曰：<a id="a-6a"></a>“居士，<a id="a-6b"></a>汝当思量而后答也。<a id="a-6c"></a>汝之所说，<a id="a-6d"></a>前与后违，<a id="a-6e"></a>后与前违，<a id="a-6f"></a>则不相应。<a id="a-6g"></a>居士，<a id="a-6h"></a>汝在此众自说：<a id="a-6i"></a>‘瞿昙，<a id="a-6j"></a>我住真谛，<a id="a-6k"></a>以真谛答。<a id="a-6l"></a>沙门瞿昙，<a id="a-6m"></a>但当与我共论此事。<a id="a-6n"></a>’居士，<a id="a-6o"></a>于意云何？<a id="a-6p"></a>若有尼揵来饮汤断冷水，<a id="a-6q"></a>彼无汤时，<a id="a-6r"></a>便欲饮冷水，<a id="a-6s"></a>不得冷水，<a id="a-6t"></a>彼便命终。<a id="a-6u"></a>居士，<a id="a-6v"></a>尼揵亲子云何可说彼尼揵所生耶？<a id="a-6w"></a>”</p>
  <p id="a6x">优婆离居士答曰：<a id="a-6y"></a>“瞿昙，<a id="a-6z"></a>有天名意著，<a id="a-70"></a>彼尼揵命终，<a id="a-71"></a>若意著死者，<a id="a-72"></a>必生彼处。<a id="a-73"></a>”</p>
  <p id="a74">世尊告曰：<a id="a-75"></a>“居士，<a id="a-76"></a>汝当思量而后答也。<a id="a-77"></a>汝之所说，<a id="a-78"></a>前与后违，<a id="a-79"></a>后与前违，<a id="a-7A"></a>则不相应。<a id="a-7B"></a>汝在此众自说：<a id="a-7C"></a>‘瞿昙，<a id="a-7D"></a>我住真谛，<a id="a-7E"></a>以真谛答。<a id="a-7F"></a>沙门瞿昙，<a id="a-7G"></a>但当与我共论此事。<a id="a-7H"></a>’居士，<a id="a-7I"></a>于意云何？<a id="a-7J"></a>若使有人持利刀来，<a id="a-7K"></a>彼作是说：<a id="a-7L"></a>‘我于此那难陀内一切众生，<a id="a-7M"></a>于一日中斫剉斩截、<a id="a-7N"></a>剥裂削割，<a id="a-7O"></a>作一肉聚，<a id="a-7P"></a>作一肉积。<a id="a-7Q"></a>’居士，<a id="a-7R"></a>于意云何？<a id="a-7S"></a>彼人宁能于此那难陀内一切众生，<a id="a-7T"></a>于一日中斫剉斩截、<a id="a-7U"></a>剥裂削割，<a id="a-7V"></a>作一肉聚，<a id="a-7W"></a>作一肉积耶？<a id="a-7X"></a>”</p>
  <p id="a7Y">优婆离居士答曰：<a id="a-7Z"></a>“不也。<a id="a-7a"></a>所以者何？<a id="a-7b"></a>此那难陀内极大富乐，<a id="a-7c"></a>多有人民，<a id="a-7d"></a>是故彼人于此那难陀内一切众生，<a id="a-7e"></a>必不能得于一日中斫剉斩截、<a id="a-7f"></a>剥裂削割，<a id="a-7g"></a>作一肉聚，<a id="a-7h"></a>作一肉积。<a id="a-7i"></a>瞿昙，<a id="a-7j"></a>彼人唐大烦劳。<a id="a-7k"></a>”</p>
  <p id="a7l">“居士，<a id="a-7m"></a>于意云何？<a id="a-7n"></a>若有沙门、<a id="a-7o"></a>梵志来，<a id="a-7p"></a>有大如意足，<a id="a-7q"></a>有大威德，<a id="a-7r"></a>有大福佑，<a id="a-7s"></a>有大威神，<a id="a-7t"></a>心得自在。<a id="a-7u"></a>彼作是说：<a id="a-7v"></a>‘我以发一瞋念，<a id="a-7w"></a>令此一切那难陀内烧使成灰。<a id="a-7x"></a>’居士，<a id="a-7y"></a>于意云何？<a id="a-7z"></a>彼沙门、<a id="a-80"></a>梵志宁能令此一切那难陀内烧成灰耶？<a id="a-81"></a>”</p>
  <p id="a82">优婆离居士答曰：<a id="a-83"></a>“瞿昙，<a id="a-84"></a>何但一那难陀？<a id="a-85"></a>何但二、<a id="a-86"></a>三、<a id="a-87"></a>四？<a id="a-88"></a>瞿昙，<a id="a-89"></a>彼沙门、<a id="a-8A"></a>梵志有大如意足，<a id="a-8B"></a>有大威德，<a id="a-8C"></a>有大福佑，<a id="a-8D"></a>有大威神，<a id="a-8E"></a>心得自在，<a id="a-8F"></a>若发一瞋念，<a id="a-8G"></a>能令一切国一切人民烧使成灰，<a id="a-8H"></a>况一那难陀耶？<a id="a-8I"></a>”</p>
  <p id="a8J">世尊告曰：<a id="a-8K"></a>“居士，<a id="a-8L"></a>汝当思量而后答也。<a id="a-8M"></a>汝之所说，<a id="a-8N"></a>前与后违，<a id="a-8O"></a>后与前违，<a id="a-8P"></a>则不相应。<a id="a-8Q"></a>汝在此众自说：<a id="a-8R"></a>‘瞿昙，<a id="a-8S"></a>我住真谛，<a id="a-8T"></a>以真谛答。<a id="a-8U"></a>沙门瞿昙，<a id="a-8V"></a>但当与我共论此事。<a id="a-8W"></a>’”</p>
  <p id="a8X">世尊问曰：<a id="a-8Y"></a>“居士，<a id="a-8Z"></a>汝颇曾闻大泽无事、<a id="a-8a"></a>麒鳞无事、<a id="a-8b"></a>糜鹿无事、<a id="a-8c"></a>静寂无事、<a id="a-8d"></a>空野无事、<a id="a-8e"></a>无事即无事耶？<a id="a-8f"></a>”</p>
  <p id="a8g">优婆离居士答曰：<a id="a-8h"></a>“瞿昙，<a id="a-8i"></a>我闻有也。<a id="a-8j"></a>”</p>
  <p id="a8k">“居士，<a id="a-8l"></a>于意云何？<a id="a-8m"></a>彼为谁大泽无事、<a id="a-8n"></a>麒麟无事、<a id="a-8o"></a>糜鹿无事、<a id="a-8p"></a>静寂无事、<a id="a-8q"></a>空野无事、<a id="a-8r"></a>无事即无事耶？<a id="a-8s"></a>”</p>
  <p id="a8t">优婆离居士默然不答，<a id="a-8u"></a>世尊告曰：<a id="a-8v"></a>“居士，<a id="a-8w"></a>速答！<a id="a-8x"></a>居士，<a id="a-8y"></a>速答！<a id="a-8z"></a>今非默然时。<a id="a-90"></a>居士在此众自说：<a id="a-91"></a>‘瞿昙，<a id="a-92"></a>我住真谛，<a id="a-93"></a>以真谛答。<a id="a-94"></a>沙门瞿昙，<a id="a-95"></a>但当与我共论此事。<a id="a-96"></a>’”</p>
  <p id="a97">于是，<a id="a-98"></a>优婆离居士须臾默然已，<a id="a-99"></a>语曰：<a id="a-9A"></a>“瞿昙，<a id="a-9B"></a>我不默然，<a id="a-9C"></a>我但思惟于此义耳！<a id="a-9D"></a>瞿昙，<a id="a-9E"></a>彼愚痴尼揵不善晓了，<a id="a-9F"></a>不能解知，<a id="a-9G"></a>不识良田，<a id="a-9H"></a>而不自审，<a id="a-9I"></a>长夜欺我，<a id="a-9J"></a>为彼所误，<a id="a-9K"></a>谓向沙门瞿昙施设身罚最重，<a id="a-9L"></a>令不行恶业、<a id="a-9M"></a>不作恶业，<a id="a-9N"></a>口罚、<a id="a-9O"></a>意罚而不如也。<a id="a-9P"></a>如我从沙门瞿昙所说知义，<a id="a-9Q"></a>仙人发一瞋念，<a id="a-9R"></a>能令大泽无事、<a id="a-9S"></a>麒麟无事、<a id="a-9T"></a>糜鹿无事、<a id="a-9U"></a>寂静无事、<a id="a-9V"></a>空野无事、<a id="a-9W"></a>无事即无事。<a id="a-9X"></a>世尊，<a id="a-9Y"></a>我已知。<a id="a-9Z"></a>善逝，<a id="a-9a"></a>我已解。<a id="a-9b"></a>我今自归于佛、<a id="a-9c"></a>法及比丘众，<a id="a-9d"></a>惟愿世尊受我为优婆塞！<a id="a-9e"></a>从今日始，<a id="a-9f"></a>终身自归，<a id="a-9g"></a>乃至命尽。<a id="a-9h"></a>”</p>
  <p id="a9i">世尊告曰：<a id="a-9j"></a>“居士，<a id="a-9k"></a>汝默然行，<a id="a-9l"></a>勿得宣言，<a id="a-9m"></a>如是胜人默然为善。<a id="a-9n"></a>”</p>
  <p id="a9o">优婆离居士白曰：<a id="a-9p"></a>“世尊，<a id="a-9q"></a>我以是故，<a id="a-9r"></a>复于世尊重加欢喜。<a id="a-9s"></a>所以者何？<a id="a-9t"></a>谓世尊作如是说：<a id="a-9u"></a>‘居士，<a id="a-9v"></a>汝默然行，<a id="a-9w"></a>勿得宣言，<a id="a-9x"></a>如是胜人默然为善。<a id="a-9y"></a>’世尊，<a id="a-9z"></a>若我更为余沙门、<a id="a-A0"></a>梵志作弟子者，<a id="a-A1"></a>彼等便当持幢、<a id="a-A2"></a>幡、<a id="a-A3"></a>盖，<a id="a-A4"></a>遍行宣令于那难陀，<a id="a-A5"></a>作如是说：<a id="a-A6"></a>‘优婆离居士为我作弟子！<a id="a-A7"></a>优婆离居士为我作弟子！<a id="a-A8"></a>’然世尊作是说：<a id="a-A9"></a>‘居士，<a id="a-AA"></a>汝默然行，<a id="a-AB"></a>勿得宣言，<a id="a-AC"></a>如是胜人默然为善。<a id="a-AD"></a>’”</p>
  <p id="aAE">优婆离居士白曰：<a id="a-AF"></a>“世尊，<a id="a-AG"></a>从今日始，<a id="a-AH"></a>不听诸尼揵入我家门，<a id="a-AI"></a>唯听世尊四众弟子比丘、<a id="a-AJ"></a>比丘尼、<a id="a-AK"></a>优婆塞、<a id="a-AL"></a>优婆私入。<a id="a-AM"></a>”</p>
  <p id="aAN">世尊告曰：<a id="a-AO"></a>“居土，<a id="a-AP"></a>彼尼揵等，<a id="a-AQ"></a>汝家长夜所共尊敬，<a id="a-AR"></a>若其来者，<a id="a-AS"></a>汝当随力供养于彼。<a id="a-AT"></a>”</p>
  <p id="aAU">优婆离白曰：<a id="a-AV"></a>“世尊，<a id="a-AW"></a>我以是故，<a id="a-AX"></a>复于世尊倍加欢喜。<a id="a-AY"></a>所以者何？<a id="a-AZ"></a>谓世尊作如是说：<a id="a-Aa"></a>‘居士，<a id="a-Ab"></a>彼尼揵等，<a id="a-Ac"></a>汝家长夜所共尊敬，<a id="a-Ad"></a>若其来者，<a id="a-Ae"></a>汝当随力供养于彼。<a id="a-Af"></a>’世尊，<a id="a-Ag"></a>我本闻世尊作如是说：<a id="a-Ah"></a>‘当施与我，<a id="a-Ai"></a>莫施与他；<a id="a-Aj"></a>当施与我弟子，<a id="a-Ak"></a>莫施与他弟子。<a id="a-Al"></a>若施与我者，<a id="a-Am"></a>当得大福；<a id="a-An"></a>若施与他，<a id="a-Ao"></a>不得大福。<a id="a-Ap"></a>施与我弟子，<a id="a-Aq"></a>当得大福；<a id="a-Ar"></a>施与他弟子，<a id="a-As"></a>不得大福。<a id="a-At"></a>’”</p>
  <p id="aAu">世尊告曰：<a id="a-Av"></a>“居士，<a id="a-Aw"></a>我不如是说：<a id="a-Ax"></a>‘当施与我，<a id="a-Ay"></a>莫施与他；<a id="a-Az"></a>施与我弟子，<a id="a-B0"></a>莫施与他弟子。<a id="a-B1"></a>若施与我者，<a id="a-B2"></a>当得大福；<a id="a-B3"></a>若施与他，<a id="a-B4"></a>不得大福。<a id="a-B5"></a>施与我弟子，<a id="a-B6"></a>当得大福；<a id="a-B7"></a>若施与他弟子，<a id="a-B8"></a>不得大福。<a id="a-B9"></a>’居士，<a id="a-BA"></a>我说如是：<a id="a-BB"></a>‘施与一切，<a id="a-BC"></a>随心欢喜。<a id="a-BD"></a>但施与不精进者，<a id="a-BE"></a>不得大福；<a id="a-BF"></a>施与精进者，<a id="a-BG"></a>当得大福。<a id="a-BH"></a>’”</p>
  <p id="aBI">优婆离居士白曰：<a id="a-BJ"></a>“世尊，<a id="a-BK"></a>愿无为也。<a id="a-BL"></a>我自知施与尼揵、<a id="a-BM"></a>不施与尼揵。<a id="a-BN"></a>世尊，<a id="a-BO"></a>我今再自归佛、<a id="a-BP"></a>法及比丘众，<a id="a-BQ"></a>惟愿世尊受我为优婆塞，<a id="a-BR"></a>从今日始，<a id="a-BS"></a>终身自归，<a id="a-BT"></a>乃至命尽。<a id="a-BU"></a>”</p>
  <p id="aBV">于是，<a id="a-BW"></a>世尊为优婆离居士说法，<a id="a-BX"></a>劝发渴仰，<a id="a-BY"></a>成就欢喜；<a id="a-BZ"></a>无量方便为彼说法，<a id="a-Ba"></a>劝发渴仰，<a id="a-Bb"></a>成就欢喜已，<a id="a-Bc"></a>如诸佛法，<a id="a-Bd"></a>先说端正法，<a id="a-Be"></a>闻者欢悦，<a id="a-Bf"></a>谓说施、<a id="a-Bg"></a>说戒、<a id="a-Bh"></a>说生天法，<a id="a-Bi"></a>毁咨欲为灾患，<a id="a-Bj"></a>生死为秽，<a id="a-Bk"></a>称叹无欲为妙，<a id="a-Bl"></a>道品白净。<a id="a-Bm"></a>世尊为彼说如是法已，<a id="a-Bn"></a>佛知彼有欢喜心、<a id="a-Bo"></a>具足心、<a id="a-Bp"></a>柔软心、<a id="a-Bq"></a>堪耐心、<a id="a-Br"></a>升上心、<a id="a-Bs"></a>一向心、<a id="a-Bt"></a>无疑心、<a id="a-Bu"></a>无盖心，<a id="a-Bv"></a>有能有力，<a id="a-Bw"></a>堪受正法，<a id="a-Bx"></a>谓如诸佛所说正要，<a id="a-By"></a>世尊便为彼说苦、<a id="a-Bz"></a>集、<a id="a-C0"></a>灭、<a id="a-C1"></a>道。<a id="a-C2"></a>优婆离居士即于坐中见四圣谛苦、<a id="a-C3"></a>集、<a id="a-C4"></a>灭、<a id="a-C5"></a>道，<a id="a-C6"></a>犹如白素易染为色，<a id="a-C7"></a>如是优婆离居士即于坐中见四圣谛苦、<a id="a-C8"></a>集、<a id="a-C9"></a>灭、<a id="a-CA"></a>道。</p>
  <p id="aCB">于是，<a id="a-CC"></a>优婆离居士见法得法，<a id="a-CD"></a>觉白净法，<a id="a-CE"></a>断疑度惑，<a id="a-CF"></a>更无余尊，<a id="a-CG"></a>不复从他，<a id="a-CH"></a>无有犹豫，<a id="a-CI"></a>已住果证，<a id="a-CJ"></a>于世尊法得无所畏；<a id="a-CK"></a>即从座起，<a id="a-CL"></a>为佛作礼：<a id="a-CM"></a>“世尊，<a id="a-CN"></a>我今三自归佛、<a id="a-CO"></a>法及比丘众，<a id="a-CP"></a>惟愿世尊受我为优婆塞！<a id="a-CQ"></a>从今日始，<a id="a-CR"></a>终身自归，<a id="a-CS"></a>乃至命尽。<a id="a-CT"></a>”</p>
  <p id="aCU">于是，<a id="a-CV"></a>优婆离居士闻佛所说，<a id="a-CW"></a>善受善持，<a id="a-CX"></a>稽首佛足，<a id="a-CY"></a>绕三匝而归，<a id="a-CZ"></a>敕守门者：<a id="a-Ca"></a>“汝等当知，<a id="a-Cb"></a>我今则为世尊弟子，<a id="a-Cc"></a>从今日始，<a id="a-Cd"></a>诸尼揵来，<a id="a-Ce"></a>莫听入门，<a id="a-Cf"></a>唯听世尊四众弟子比丘、<a id="a-Cg"></a>比丘尼、<a id="a-Ch"></a>优婆塞、<a id="a-Ci"></a>优婆私入。<a id="a-Cj"></a>若尼揵来者，<a id="a-Ck"></a>当语彼言：<a id="a-Cl"></a>‘尊者，<a id="a-Cm"></a>优婆离居士今受佛化，<a id="a-Cn"></a>化作弟子，<a id="a-Co"></a>则不听诸尼揵入门，<a id="a-Cp"></a>唯听世尊四众弟子比丘、<a id="a-Cq"></a>比丘尼、<a id="a-Cr"></a>优婆塞、<a id="a-Cs"></a>优婆私入。<a id="a-Ct"></a>若须食者，<a id="a-Cu"></a>便可住此，<a id="a-Cv"></a>当出食与。<a id="a-Cw"></a>’”</p>
  <p id="aCx">于是，<a id="a-Cy"></a>长苦行尼揵闻优婆离居士受沙门瞿昙化，<a id="a-Cz"></a>化作弟子，<a id="a-D0"></a>则不听诸尼揵入门，<a id="a-D1"></a>唯听沙门瞿昙弟子比丘、<a id="a-D2"></a>比丘尼、<a id="a-D3"></a>优婆塞、<a id="a-D4"></a>优婆私入。<a id="a-D5"></a>长苦行尼揵闻已，<a id="a-D6"></a>往诣尼揵亲子所，<a id="a-D7"></a>白曰：<a id="a-D8"></a>“尊，<a id="a-D9"></a>此是我本所说。<a id="a-DA"></a>”</p>
  <p id="aDB">尼揵亲子问曰：<a id="a-DC"></a>“苦行，<a id="a-DD"></a>何者是汝本所说耶？<a id="a-DE"></a>”</p>
  <p id="aDF">长苦行尼揵答曰：<a id="a-DG"></a>“尊，<a id="a-DH"></a>我本所说，<a id="a-DI"></a>不欲令优婆离居士往诣沙门瞿昙所。<a id="a-DJ"></a>所以者何？<a id="a-DK"></a>沙门瞿昙知幻化咒，<a id="a-DL"></a>能咒化作弟子比丘、<a id="a-DM"></a>比丘尼、<a id="a-DN"></a>优婆塞、<a id="a-DO"></a>优婆私，<a id="a-DP"></a>恐优婆离居士受沙门瞿昙化，<a id="a-DQ"></a>化作弟子。<a id="a-DR"></a>尊，<a id="a-DS"></a>优婆离居士今已受沙门瞿昙化，<a id="a-DT"></a>化作弟子已，<a id="a-DU"></a>不听诸尼揵入门，<a id="a-DV"></a>唯听沙门瞿昙弟子比丘、<a id="a-DW"></a>比丘尼、<a id="a-DX"></a>优婆塞、<a id="a-DY"></a>优婆私入。<a id="a-DZ"></a>”</p>
  <p id="aDa">尼揵亲子语曰：<a id="a-Db"></a>“苦行，<a id="a-Dc"></a>若优婆离居士受沙门瞿昙化作弟子者，<a id="a-Dd"></a>终无是处；<a id="a-De"></a>若沙门瞿昙受优婆离居士化作弟子者，<a id="a-Df"></a>必有是处。<a id="a-Dg"></a>”</p>
  <p id="aDh">长苦行尼揵复白曰：<a id="a-Di"></a>“尊，<a id="a-Dj"></a>若不信我所说者，<a id="a-Dk"></a>尊自可往，<a id="a-Dl"></a>亦可遣使。<a id="a-Dm"></a>”</p>
  <p id="aDn">于是，<a id="a-Do"></a>尼揵亲子告曰：<a id="a-Dp"></a>“苦行，<a id="a-Dq"></a>汝可自往，<a id="a-Dr"></a>诣彼看之，<a id="a-Ds"></a>为优婆离居士受沙门瞿昙化作弟子耶？<a id="a-Dt"></a>为沙门瞿昙受优婆离居士化作弟子耶？<a id="a-Du"></a>”</p>
  <p id="aDv">长苦行尼揵受尼揵亲子教已，<a id="a-Dw"></a>往诣优婆离居士家。<a id="a-Dx"></a>守门人遥见长苦行尼揵来，<a id="a-Dy"></a>而作是说：<a id="a-Dz"></a>“尊者，<a id="a-E0"></a>优婆离居士今受佛化，<a id="a-E1"></a>化作弟子，<a id="a-E2"></a>则不听诸尼揵入门，<a id="a-E3"></a>唯听世尊四众弟子比丘、<a id="a-E4"></a>比丘尼、<a id="a-E5"></a>优婆塞、<a id="a-E6"></a>优婆私入。<a id="a-E7"></a>若欲得食者，<a id="a-E8"></a>便可住此，<a id="a-E9"></a>当出食与。<a id="a-EA"></a>”</p>
  <p id="aEB">长苦行尼揵语曰：<a id="a-EC"></a>“守门人，<a id="a-ED"></a>我不用食。<a id="a-EE"></a>”</p>
  <p id="aEF">长苦行尼揵知此事已，<a id="a-EG"></a>奋头而去，<a id="a-EH"></a>往诣尼揵亲子所，<a id="a-EI"></a>白曰：<a id="a-EJ"></a>“尊，<a id="a-EK"></a>此是如我本所说。<a id="a-EL"></a>”</p>
  <p id="aEM">尼揵亲子问曰：<a id="a-EN"></a>“苦行，<a id="a-EO"></a>何者是汝本所说耶？<a id="a-EP"></a>”</p>
  <p id="aEQ">长苦行尼揵答曰：<a id="a-ER"></a>“尊，<a id="a-ES"></a>我本所说，<a id="a-ET"></a>不欲令优婆离居士往诣沙门瞿昙所。<a id="a-EU"></a>所以者何？<a id="a-EV"></a>沙门瞿昙知幻化咒，<a id="a-EW"></a>能咒化作弟子比丘、<a id="a-EX"></a>比丘尼、<a id="a-EY"></a>优婆塞、<a id="a-EZ"></a>优婆私，<a id="a-Ea"></a>恐优婆离居士受沙门瞿昙化，<a id="a-Eb"></a>化作弟子。<a id="a-Ec"></a>尊，<a id="a-Ed"></a>优婆离居士今已受沙门瞿昙化，<a id="a-Ee"></a>化作弟子已，<a id="a-Ef"></a>不听诸尼揵入门，<a id="a-Eg"></a>唯听沙门瞿昙弟子比丘、<a id="a-Eh"></a>比丘尼、<a id="a-Ei"></a>优婆塞、<a id="a-Ej"></a>优婆私入。<a id="a-Ek"></a>”</p>
  <p id="aEl">尼揵亲子告曰：<a id="a-Em"></a>“苦行，<a id="a-En"></a>若优婆离居士受沙门瞿昙化作弟子者，<a id="a-Eo"></a>终无是处；<a id="a-Ep"></a>若沙门瞿昙受优婆离居士化作弟子者，<a id="a-Eq"></a>必有是处。<a id="a-Er"></a>”</p>
  <p id="aEs">长苦行尼揵白曰：<a id="a-Et"></a>“尊，<a id="a-Eu"></a>若不信我所说者，<a id="a-Ev"></a>愿尊自往！<a id="a-Ew"></a>”</p>
  <p id="aEx">于是，<a id="a-Ey"></a>尼揵亲子与大尼揵众五百人俱，<a id="a-Ez"></a>往诣优婆离居士家。<a id="a-F0"></a>守门人遥见尼揵亲子与大尼揵众五百人俱来，<a id="a-F1"></a>而作是说：<a id="a-F2"></a>“尊者，<a id="a-F3"></a>优婆离居士今受佛化，<a id="a-F4"></a>化作弟子，<a id="a-F5"></a>则不听诸尼揵入门，<a id="a-F6"></a>唯听世尊四众弟子比丘、<a id="a-F7"></a>比丘尼、<a id="a-F8"></a>优婆塞、<a id="a-F9"></a>优婆私入。<a id="a-FA"></a>若欲得食者，<a id="a-FB"></a>便可住此，<a id="a-FC"></a>当出食与。<a id="a-FD"></a>”</p>
  <p id="aFE">尼揵亲子语曰：<a id="a-FF"></a>“守门人，<a id="a-FG"></a>我不用食，<a id="a-FH"></a>但欲得见优婆离居士。<a id="a-FI"></a>”</p>
  <p id="aFJ">守门人语曰：<a id="a-FK"></a>“愿尊住此，<a id="a-FL"></a>我今入白尊者优婆离居士。<a id="a-FM"></a>”</p>
  <p id="aFN">彼守门人即入白曰：<a id="a-FO"></a>“居士，<a id="a-FP"></a>当知尼揵亲子与大尼揵众五百人俱住在门外，<a id="a-FQ"></a>作如是语：<a id="a-FR"></a>‘我欲得见优婆离居士。<a id="a-FS"></a>’”</p>
  <p id="aFT">优婆离居士告守门人：<a id="a-FU"></a>“汝至中门，<a id="a-FV"></a>敷设床座，<a id="a-FW"></a>讫还白我。<a id="a-FX"></a>”</p>
  <p id="aFY">守门人受教，<a id="a-FZ"></a>往至中门，<a id="a-Fa"></a>敷设床座讫，<a id="a-Fb"></a>还白曰：<a id="a-Fc"></a>“居士，<a id="a-Fd"></a>当知敷床已讫，<a id="a-Fe"></a>惟愿居士自当知时！<a id="a-Ff"></a>”</p>
  <p id="aFg">优婆离居士将守门人往至中门，<a id="a-Fh"></a>若有床座，<a id="a-Fi"></a>极高广大，<a id="a-Fj"></a>极净好敷，<a id="a-Fk"></a>谓优婆离居士本抱尼揵亲子所令坐者。<a id="a-Fl"></a>优婆离居士自处其上，<a id="a-Fm"></a>结跏趺坐，<a id="a-Fn"></a>告守门人：<a id="a-Fo"></a>“汝出往至尼揵亲子所，<a id="a-Fp"></a>作如是语：<a id="a-Fq"></a>‘尊人，<a id="a-Fr"></a>优婆离居士言，<a id="a-Fs"></a>尊人欲入者，<a id="a-Ft"></a>自可随意。<a id="a-Fu"></a>’”</p>
  <p id="aFv">彼守门人受教即出，<a id="a-Fw"></a>至尼揵亲子所，<a id="a-Fx"></a>作如是语：<a id="a-Fy"></a>“尊人，<a id="a-Fz"></a>优婆离居士言，<a id="a-G0"></a>尊人欲入者，<a id="a-G1"></a>自可随意。<a id="a-G2"></a>”</p>
  <p id="aG3">于是，<a id="a-G4"></a>尼揵亲子与大尼揵众五百人俱入至中门。</p>
  <p id="aG5">优婆离居士遥见尼揵亲子与大尼揵众五百人俱入，<a id="a-G6"></a>而作是语：<a id="a-G7"></a>“尊人，<a id="a-G8"></a>有座，<a id="a-G9"></a>欲坐随意！<a id="a-GA"></a>”</p>
  <p id="aGB">尼揵亲子语曰：<a id="a-GC"></a>“居士，<a id="a-GD"></a>汝应尔耶？<a id="a-GE"></a>自上高座，<a id="a-GF"></a>结跏趺坐，<a id="a-GG"></a>与人共语，<a id="a-GH"></a>如出家者学道无异？<a id="a-GI"></a>”</p>
  <p id="aGJ">优婆离居士语曰：<a id="a-GK"></a>“尊人，<a id="a-GL"></a>我自有物，<a id="a-GM"></a>欲与便与，<a id="a-GN"></a>不与便不与。<a id="a-GO"></a>此座我有，<a id="a-GP"></a>是故我言：<a id="a-GQ"></a>‘有座，<a id="a-GR"></a>欲坐随意。<a id="a-GS"></a>’”</p>
  <p id="aGT">尼揵亲子敷座而坐，<a id="a-GU"></a>语曰：<a id="a-GV"></a>“居士，<a id="a-GW"></a>何以故尔？<a id="a-GX"></a>欲降伏沙门瞿昙而反自降伏来？<a id="a-GY"></a>犹如有人求眼入林，<a id="a-GZ"></a>而失眼还；<a id="a-Ga"></a>如是，<a id="a-Gb"></a>居士欲往降伏沙门瞿昙，<a id="a-Gc"></a>反为沙门瞿昙所降伏来。<a id="a-Gd"></a>犹如有人以渴入池，<a id="a-Ge"></a>而反渴还；<a id="a-Gf"></a>居士亦然，<a id="a-Gg"></a>欲往降伏沙门瞿昙，<a id="a-Gh"></a>而反自降伏还。<a id="a-Gi"></a>居士，<a id="a-Gj"></a>何以故尔？<a id="a-Gk"></a>”</p>
  <p id="aGl">优婆离居士语曰：<a id="a-Gm"></a>“尊人，<a id="a-Gn"></a>听我说喻，<a id="a-Go"></a>慧者闻喻则解其义。<a id="a-Gp"></a>尊人，<a id="a-Gq"></a>譬一梵志，<a id="a-Gr"></a>有年少妇，<a id="a-Gs"></a>彼妇怀妊，<a id="a-Gt"></a>语其夫曰：<a id="a-Gu"></a>‘我今怀妊，<a id="a-Gv"></a>君去至市，<a id="a-Gw"></a>可为儿买好戏具来。<a id="a-Gx"></a>’时，<a id="a-Gy"></a>彼梵志语其妇曰：<a id="a-Gz"></a>‘但令卿得安隐产已，<a id="a-H0"></a>何忧无耶？<a id="a-H1"></a>若生男者，<a id="a-H2"></a>当为卿买男戏具来；<a id="a-H3"></a>若生女者，<a id="a-H4"></a>亦当为买女戏具来。<a id="a-H5"></a>’妇至再三语其夫曰：<a id="a-H6"></a>‘我今怀妊，<a id="a-H7"></a>君去至市，<a id="a-H8"></a>速为儿买好戏具来。<a id="a-H9"></a>’梵志亦至再三语其妇曰：<a id="a-HA"></a>‘但令卿得安隐产已，<a id="a-HB"></a>何忧无耶？<a id="a-HC"></a>若生男者，<a id="a-HD"></a>当为卿买男戏具来；<a id="a-HE"></a>若生女者，<a id="a-HF"></a>亦当为买女戏具来。<a id="a-HG"></a>’</p>
  <p id="aHH">“彼梵志者极怜念妇，<a id="a-HI"></a>即便问曰：<a id="a-HJ"></a>‘卿欲为儿买何戏具？<a id="a-HK"></a>’妇报之曰：<a id="a-HL"></a>‘君去为儿买猕猴子好戏具来。<a id="a-HM"></a>’梵志闻已，<a id="a-HN"></a>往至市中买猕猴子戏具，<a id="a-HO"></a>持还语其妇曰：<a id="a-HP"></a>‘我已为儿买猕猴子戏具来还。<a id="a-HQ"></a>’其妇见已，<a id="a-HR"></a>嫌色不好，<a id="a-HS"></a>即语夫曰：<a id="a-HT"></a>‘君可持此猕猴戏具往至染家，<a id="a-HU"></a>染作黄色，<a id="a-HV"></a>令极可爱，<a id="a-HW"></a>捣使光生。<a id="a-HX"></a>’梵志闻已，<a id="a-HY"></a>即时持此猕猴戏具，<a id="a-HZ"></a>往至染家而语之曰：<a id="a-Ha"></a>‘为我染此猕猴戏具，<a id="a-Hb"></a>作好黄色，<a id="a-Hc"></a>令极可爱，<a id="a-Hd"></a>捣使光生。<a id="a-He"></a>’尔时，<a id="a-Hf"></a>染家便语梵志：<a id="a-Hg"></a>‘猕猴戏具染作黄色，<a id="a-Hh"></a>令极可爱，<a id="a-Hi"></a>此可尔也，<a id="a-Hj"></a>然不可捣使光泽生。<a id="a-Hk"></a>’于是，<a id="a-Hl"></a>染家说此颂曰：</p>
  <p id="aHm">“‘猕猴忍受色，<a id="a-Hn"></a>不能堪忍捣，</p>
  <p id="aHo">若捣则命终，<a id="a-Hp"></a>终不可椎打，</p>
  <p id="aHq">此是臭秽囊，<a id="a-Hr"></a>猕猴满不净。<a id="a-Hs"></a>’</p>
  <p id="aHt">“尊人，<a id="a-Hu"></a>当知尼揵所说亦复如是，<a id="a-Hv"></a>不能堪忍受他难问，<a id="a-Hw"></a>亦不可得思惟观察，<a id="a-Hx"></a>唯但染愚，<a id="a-Hy"></a>不染慧也。<a id="a-Hz"></a>尊人，<a id="a-I0"></a>复听：<a id="a-I1"></a>犹如清净波罗奈衣，<a id="a-I2"></a>主持往至于彼染家，<a id="a-I3"></a>而语之曰：<a id="a-I4"></a>‘为染此衣，<a id="a-I5"></a>作极好色，<a id="a-I6"></a>令可爱也，<a id="a-I7"></a>亦为极捣，<a id="a-I8"></a>使光泽生。<a id="a-I9"></a>’彼时染家语衣主曰：<a id="a-IA"></a>‘此衣可染，<a id="a-IB"></a>作极好色，<a id="a-IC"></a>令可爱也，<a id="a-ID"></a>亦可极捣，<a id="a-IE"></a>使光泽生。<a id="a-IF"></a>’于是，<a id="a-IG"></a>染家说此颂曰：</p>
  <p id="aIH">“‘如波罗奈衣，<a id="a-II"></a>白净忍受色，</p>
  <p id="aIJ">捣已则柔软，<a id="a-IK"></a>光色增益好。<a id="a-IL"></a>’</p>
  <p id="aIM">“尊人，<a id="a-IN"></a>当知诸如来、<a id="a-IO"></a>无所著、<a id="a-IP"></a>等正觉所说亦复如是，<a id="a-IQ"></a>极能堪忍受他难问，<a id="a-IR"></a>亦快可得思惟观察，<a id="a-IS"></a>唯但染慧，<a id="a-IT"></a>不染愚也。<a id="a-IU"></a>”</p>
  <p id="aIV">尼揵亲子语曰：<a id="a-IW"></a>“居士为沙门瞿昙幻咒所化。<a id="a-IX"></a>”</p>
  <p id="aIY">优婆离居士语曰：<a id="a-IZ"></a>“尊人，<a id="a-Ia"></a>善幻化咒，<a id="a-Ib"></a>极善幻化咒。<a id="a-Ic"></a>尊人，<a id="a-Id"></a>彼幻化咒令我父母长夜得利饶益，<a id="a-Ie"></a>安隐快乐，<a id="a-If"></a>及其妻子、<a id="a-Ig"></a>奴婢、<a id="a-Ih"></a>作使、<a id="a-Ii"></a>那难陀国王及一切世间，<a id="a-Ij"></a>天及魔、<a id="a-Ik"></a>梵、<a id="a-Il"></a>沙门、<a id="a-Im"></a>梵志，<a id="a-In"></a>从人至天，<a id="a-Io"></a>令彼长夜得利饶益，<a id="a-Ip"></a>安隐快乐。<a id="a-Iq"></a>”</p>
  <p id="aIr">尼揵亲子语曰：<a id="a-Is"></a>“居士，<a id="a-It"></a>举那难陀知优婆离居士是尼揵弟子，<a id="a-Iu"></a>今者竟为谁弟子耶？<a id="a-Iv"></a>”</p>
  <p id="aIw">于是，<a id="a-Ix"></a>优婆离居士即从座起，<a id="a-Iy"></a>右膝著地，<a id="a-Iz"></a>若方有佛，<a id="a-J0"></a>叉手向彼，<a id="a-J1"></a>语曰：<a id="a-J2"></a>“尊人，<a id="a-J3"></a>听我所说也：</p>
  <p id="aJ4">“雄猛离愚痴，<a id="a-J5"></a>断秽整降伏，</p>
  <p id="aJ6">无敌微妙思，<a id="a-J7"></a>学戒禅智慧，</p>
  <p id="aJ8">安隐无有垢，<a id="a-J9"></a>佛弟子婆离。</p>
  <p id="aJA">大圣修习已，<a id="a-JB"></a>得德说自在，</p>
  <p id="aJC">善念妙正观，<a id="a-JD"></a>不高亦不下，</p>
  <p id="aJE">不动常自在，<a id="a-JF"></a>佛弟子婆离。</p>
  <p id="aJG">无曲常知足，<a id="a-JH"></a>舍离悭得满，</p>
  <p id="aJI">作沙门成觉，<a id="a-JJ"></a>后身尊大士，</p>
  <p id="aJK">无比无有尘，<a id="a-JL"></a>佛弟子婆离。</p>
  <p id="aJM">无疾不可量，<a id="a-JN"></a>甚深得牟尼，</p>
  <p id="aJO">常安隐勇猛，<a id="a-JP"></a>住法微妙思，</p>
  <p id="aJQ">调御常不戏，<a id="a-JR"></a>佛弟子婆离。</p>
  <p id="aJS">大龙乐住高，<a id="a-JT"></a>结尽得解脱，</p>
  <p id="aJU">应辩才清净，<a id="a-JV"></a>慧生离忧戚，</p>
  <p id="aJW">不还有释迦，<a id="a-JX"></a>佛弟子婆离。</p>
  <p id="aJY">正法禅思惟，<a id="a-JZ"></a>无有娆清净，</p>
  <p id="aJa">常笑无有恚，<a id="a-Jb"></a>乐离得第一，</p>
  <p id="aJc">无畏常专精，<a id="a-Jd"></a>佛弟子婆离。</p>
  <p id="aJe">七仙无与等，<a id="a-Jf"></a>三达逮得梵，</p>
  <p id="aJg">净浴如明灯，<a id="a-Jh"></a>得息止怨结，</p>
  <p id="aJi">勇猛极清净，<a id="a-Jj"></a>佛弟子婆离。</p>
  <p id="aJk">得息慧如地，<a id="a-Jl"></a>大慧除世贪，</p>
  <p id="aJm">可祠无上眼，<a id="a-Jn"></a>上士无与等，</p>
  <p id="aJo">御者无有恚，<a id="a-Jp"></a>佛弟子婆离。</p>
  <p id="aJq">断望无上善，<a id="a-Jr"></a>善调无比御，</p>
  <p id="aJs">无上常欢喜，<a id="a-Jt"></a>无疑有光明，</p>
  <p id="aJu">断慢无上觉，<a id="a-Jv"></a>佛弟子婆离。</p>
  <p id="aJw">断爱无比觉，<a id="a-Jx"></a>无烟无有焰，</p>
  <p id="aJy">如去为善逝，<a id="a-Jz"></a>无比无与等，</p>
  <p id="aK0">名称已逮正，<a id="a-K1"></a>佛弟子婆离。</p>
  <p id="aK2">此是百叹佛，<a id="a-K3"></a>本未曾思惟，</p>
  <p id="aK4">优婆离所说，<a id="a-K5"></a>诸天来至彼，</p>
  <p id="aK6">善助加诸辩，<a id="a-K7"></a>如法如其人，</p>
  <p id="aK8">尼揵亲子问，<a id="a-K9"></a>佛十力弟子。<a id="a-KA"></a>”</p>
  <p id="aKB">尼揵亲子问曰：<a id="a-KC"></a>“居士，<a id="a-KD"></a>汝以何意称叹沙门瞿昙耶？<a id="a-KE"></a>”</p>
  <p id="aKF">优婆离居士报曰：<a id="a-KG"></a>“尊人，<a id="a-KH"></a>听我说喻，<a id="a-KI"></a>慧者闻喻则解其义。<a id="a-KJ"></a>犹善鬘师、<a id="a-KK"></a>鬘师弟子采种种华，<a id="a-KL"></a>以长綖结作种种鬘；<a id="a-KM"></a>如是，<a id="a-KN"></a>尊人，<a id="a-KO"></a>如来、<a id="a-KP"></a>无所著、<a id="a-KQ"></a>等正觉有无量称叹，<a id="a-KR"></a>我之所尊，<a id="a-KS"></a>以故称叹。<a id="a-KT"></a>”</p>
  <p id="aKU">说此法时，<a id="a-KV"></a>优婆离居士远尘离垢，<a id="a-KW"></a>诸法法眼生。<a id="a-KX"></a>尼揵亲子即吐热血，<a id="a-KY"></a>至波惒国，<a id="a-KZ"></a>以此恶患，<a id="a-Ka"></a>寻便命终。</p>
  <p id="aKb">佛说如是，<a id="a-Kc"></a>优婆离居士闻佛所说，<a id="a-Kd"></a>欢喜奉行。</p>
 </body>
</html>